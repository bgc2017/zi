說郛卷六十九上元陶宗儀撰
歲華紀麗譜(費著)
成都遊賞之盛甲於西蜀蓋地大物繁而俗好娛樂凡
太守歲時宴集騎從雜沓車服鮮華倡優鼔吹出入擁
導四方竒技幻怪百變序進於前以從民樂歲率有期
謂之故事及期則士女櫛比輕裘袨服扶老携幼闐道
嬉游或以坐具列于廣庭以待觀者謂之遨床而謂太
守為遨頭宋朝以益州重地嘗謀帥以命宋公祁宰相
對曰蜀風奢侈祁喜遊宴恐非所宜宋朝不從卒遣之
公先奉詔修唐書因以書局自隨自成都每宴罷盥潄
闢寢門垂簾燃二椽燭媵婢夾侍和墨伸紙望之者知
公修唐書若神仙焉嘗宴於錦江偶微寒命索半臂諸
婢各送一枚公視之慮有厚薄之嫌訖不服忍冷以歸
舊俗傳誇以為談本田公况賞為成都遨樂詩二十一
章以紀其實而薛公奎亦作何處春游好詩一十章自
號薛春游以從其俗且欲以易尹京之舊稱(公知開府專以嚴治)
(人謂之薛出油)此皆可以想承平之遺風也至清獻公為記乃
曰曩時宴會皆牙校掌之蓋𣙜酤之利有餘人樂於為
役公帑歲入亡慮千萬貫有竒自新法頒行酒坊為官
所鬻牙校雖得劵錢不足自贍乃者議置成都市易務
方游觀時人情懼然減常歲之半及浣花後始開罷去
乃復朋聚游江今公使錢歲給三萬貫常廪廩慮不足
譬之巨人以狹衾寝覆趾則露肩擁左則闕右甚可笑
也今盤饌比舊從省樂優之給亦復過殺設遂廢之則
非天子所以付畀一隅惠保遠人之意而小民之鬻肴
果者但營慕供藉以為養此游宴之不可廢也觀公此
言則蜀人之貧富欣戚可以知政矣今以元日為始而
第其事
正月元日郡人曉持小綵幡遊安福寺塔粘之盈柱若
鱗次然以為厭禳懲咸平之亂也塔上燃燈梵唄交作
僧徒駢集太守詣塔前張宴晩登塔眺望焉
二日出東郊早宴移忠寺(舊名碑婁院)晩宴大慈寺清獻公
記云宴罷妓以新詞送茶自宋公祁始蓋臨邛周之純
善為歌詞嘗作茶詞授妓首度之以奉公後因之
五日五門蠶市蓋蠶叢氏始為之俗往往呼為蠶叢太
守即門外張宴
上元節放燈舊記稱唐明皇上元京師放燈燈甚盛葉
法善奏曰成都燈亦盛遂引帝至成都市酒于富春坊
此方外之言存而勿論咸通十年正月二日街坊點燈
張樂晝夜喧闐蓋大中承平之餘風由此言之則唐時
放燈不獨上元也蜀王孟昶時閒亦放燈率無定日宋
開寳二年命明年上元放燈三夜自是歲以為常十四
十五十六三日皆早宴大慈寺晩宴五門樓甲夜觀山
棚變燈其歛散之遲速惟太守意也如繁雜綺羅街道
燈火之盛以昭覺寺為最又為錢燈會會始於張公詠
蓋燈夕二都監戎服分巡以察姦盜既罷故作宴以勞
焉通判主之就宣詔亭或涵虚亭舊以十七日今無定
日仍就府治專以宴監司也
二十三日聖夀寺前蠶市張公詠始即寺為會使民鬻
農器太守先詣寺之都安王祠奠獻然後就宴舊出萬
里橋登樂俗園亭今則早宴祥符寺晩宴信相院
二十八日俗傳為保夀侯誕日出笮橋門即侯祠奠拜
次詣淨衆寺邠國社丞相祠奠拜畢事會食晩宴大智
院
二月二日踏青節初郡人遊賞散在四郊張公詠以為
不若聚之為樂乃以是日出萬里橋為綵舫數十艘與
賓僚分乘之歌吹前導號小游江蓋指浣花為大游江
也士女駢集觀者如堵晩宴於寳歷寺公為詩有曰春
游千萬家美人顔如花三三兩兩映花立飄飄似欲乘
烟霞公鐵心石腸乃賦此麗詞哉後以為故事清獻公
為記時綵舫至增數倍今不然矣八日觀街藥市早宴
大慈寺之設廳晩宴金繩院
三月三日出北門宴學射山既罷後射弓蓋張伯子以
是日即此地上升巫覡賣符於道遊者佩之以宜蠶辟
災輕裾小蓋照爛山阜晩宴于萬歲池亭泛舟池中九
日觀街藥市早晩宴如三月八日二十一日出大東門
宴海雲山鴻慶寺登衆春閣觀摸石蓋開元二十三年
靈智禪師以是日歸寂邦人敬之入山遊禮因而成俗
山有小池士女探石其中以占求子之祥既又晩宴于
大慈寺之設廳二十七日大西門睿聖夫人廟前蠶市
初在小市橘田公以禱雨而應移於廟前太守先詣諸
廟奠拜宴于衆淨寺晩宴大智院寒食出大東門早宴
移忠院晩宴大慈寺設廳曩時寒食太守先設酒饌於
近郊祭鬼物之無依者謂之遥享後置廣仁院以葬死
而無主者乃遣官臨祭之而民間上塜者各儀集於郊
外大僖二年趙公稹嘗開西樓亭榭俾士庶遊觀自是
每歲寒食闢園張樂酒壚花市茶房食肆過于蠶市士
女從觀太守會賓僚凡浹旬此最府廷遊宴之盛近歲
自二月即開園踰月而後罷酒人利於酒息或請於府
展其日月府尹亦許之
四月十九日浣花佑聖夫人誕日也太守出笮橋門至
梵安寺謁夫人祠就宴于寺之設廳既宴登舟觀諸軍
騎射倡樂導前泝流至百花潭觀水嬉競渡官舫民船
乘流上下或幕帟水濱以事遊賞最為出郊之勝清獻
公記云往昔太守分遣使臣以酒均給遊人隨所會之
數以為斗升之節自公使限錢兹例遂罷以遠民樂太
平之盛不可遽廢以孤其心乃以隨行公使錢釀酒畀
之然不逮昔日矣
五月五日宴大慈寺設廳醫人鬻艾道人賣符朱索綵
縷長命辟災之物筒飯角黍莫不咸在
六月初伏日會監司中伏日會職官以上末伏日會府
縣官皆就江瀆廟設廳初文潞公建設廳以伏日為會
避暑自是以為常早宴罷泛舟池中復出就廳晩宴觀
者臨池張飲盡日為樂趙清獻公使限錢但為初伏會
今因之
七月七日晩宴大慈寺設廳暮登寺門樓觀錦江夜市
乞巧之物皆備焉十八日大慈寺散盂蘭盆宴于寺之
設廳宴已就華嚴閣下散
八月十五日中秋玩月舊宴于西樓望月于錦亭今宴
于大慈寺
九月九日玉局觀藥市宴監司賓僚于舊宣詔堂晩飲
于五門凡二日官為幕帟棚屋以事游觀或云有恍惚
遇仙者
冬至節宴于大慈寺後一日早宴金繩寺晩宴大慈寺
清獻公記云至前一日太守領客出北門石魚橋具樽
豆觀樵已乃即天長觀晩宴蓋文潞公始為之後復罷
荆楚歲時記(宗懔)
正月一日是三元之日也春秋謂之端月雞鳴而起先
於庭前爆竹以辟山臊惡鬼(㙔按御覽引作山魈)
按神異經云西方山中有人焉其長尺餘一足性不
畏人犯之則令人寒熱名曰山臊以竹著火中烞熚
有聲而山臊驚憚玄黃經所謂山㺐鬼也俗人以為
爆竹起於庭燎家國不應濫於王者
長幼悉正衣冠以次拜賀進椒栢酒飲桃湯進屠蘇酒
膠牙餳下五辛盤進敷于散服却鬼丸各進一雞子造
桃板著戶謂之仙木凡飲酒次第從小起
按四民月令云過臘一日謂之小歲拜賀君親進椒
酒從小起椒是玉衡星精服之令人身輕不老栢是
仙藥成公子安椒華銘則曰肇惟歲首月正元日厥
味惟珍蠲除百疾是知小歲則用之漢朝元正則行
之桃者五行之精厭伏邪氣制百鬼也董勛云俗有
歲首用椒酒椒花芬香故采花以貢樽正月飲酒先
小者以小者得歲先酒賀之老者失歲故後與酒周
處風土記曰元日造五辛盤正元日五薰鍊形五辛
所以𤼵五藏之氣莊子所謂春月飲酒茹蔥以通五
藏也敷于散出葛洪煉化篇方用栢子仁麻仁細辛
乾薑附子等分為散井華水服之又方江夏劉次卿
以正旦至市見一書生入市衆鬼悉避劉問書生曰
子有何術以至於此書生言我本無術出之日家師
以一丸藥綘囊裹之令以繫臂防惡氣耳於是劉就
書生借此藥至所見鬼處諸鬼悉走所以世俗行之
其方用武都雄黃丹散二兩蠟和令調如彈丸正月
旦令男左女右帶之周處風土記曰正旦當生吞雞
子一枚謂之練形膠牙者盖以使其牢固不動今北
人亦如之熬麻子大豆兼糖散之案練化篇云正月
旦吞雞子赤豆七枚辟瘟氣又肘後方云旦及七日
吞麻子小豆各二七枚消疾疫張仲景方云歲有惡
氣中人不幸便死取大豆二七枚雞子白麻子酒吞
之然麻豆之設當起於此梁有天下不食葷荆自此
不復食雞子以從常則
帖畫雞戶上懸葦索於其上插桃符其傍百鬼畏之
按魏議郎董勛云今正臘旦門前作烟火桃神絞索
松栢殺雞著門戶逐疫禮也括地圖曰桃都山有大
桃樹盤屈三千里上有金雞日照則鳴下有二神一
名鬱一名壘并執葦索以伺不祥之鬼得則殺之應
劭風俗通曰黃帝書稱上古之時兄弟二人曰荼與
鬱住度朔山上桃樹下簡百鬼鬼妄搰人援以葦索
執以食虎于是縣官以臘除夕飾桃人垂葦索虎畫
于門效前事也
又以錢貫繫杖脚廻以投糞掃上云令如願
按錄異記云有商人區明者過彭澤湖有車馬出自
稱青洪君要明過厚禮之問何所須有人教明但乞
如願及問以此言答青洪君甚惜如願不得已許之
乃其婢也既而送出自爾商人或有所求如願並為
即得後至正旦如願起晚乃打如願如願走入糞中
商人以杖打糞掃喚如願竟不還也此如願故事今
北人正月十五日夜立于糞掃邊令人執杖打糞堆
云云以答假痛意者亦為如願故事耳
正月七日為人日以七種菜為羹翦綵為人或鏤金薄
為人以貼屏風亦戴之頭鬢又造華勝以相遺登高賦
詩
按董勛問禮俗曰正月一日為雞二日為狗三日為
羊四日為豬五日為牛六日為馬七日為人正旦畫
雞于門七日帖人於帳今一日不殺雞二日不殺狗
三日不殺羊四日不殺豬五日不殺牛六日不殺馬
七日不行刑亦此義也古乃磔雞今則不殺荆人於
此日向辰門前呼牛羊雞畜令來乃置粟豆於灰散
之宅内云以招牛馬未知所出翦綵人者人入新年
形容改從新也華勝起於晉代見賈充李夫人典戒
云像瑞圖金勝之形又取像西王母戴勝也舊以正
旦至七日諱食雞故歲首唯食新菜又餘日不刻牛
馬羊狗豬之像而二日福施人雞此則未喻郭緣生
述征記云夀張縣安仁山宋東平王鑿山頂為會人
日望處刻銘於壁文字猶在老子云衆人熙熙如登
春臺楚詞云目極千里傷春心則春日登臨自古為
適但不知七日竟起何代晉代桓温參軍張望亦有
正月七日登高詩近代以來南北同耳北人此日食
煎餅於庭中作之云薰火未知所出
立春之日悉翦綵為鷰戴之帖宜春二字
按宜春二字傅咸鷰賦有其言矣賦曰四時代至敬
逆其始彼應運於東方乃設鷰以迎至翬輕翼之岐
岐若將飛而未起何夫人之工巧式儀形之有似御
青書以贊時著宜春之嘉祉
正月十五日作豆糜加油膏其上以祠門戶先以楊枝
插門隨楊枝所指仍以酒脯飲食及豆粥插箸而祭之
按續齊諧記曰吳縣張成夜起忽見一婦人立於宅
東南角謂成曰此地是君家蠶室我即此地之神明
年正月半宜作白粥泛膏其上以祭我當令君蠶桑
百倍言絶而失之成如言作膏粥自此後大得蠶世
人正月半作粥禱之加肉覆其上登屋食之呪曰登
高糜挾鼠腦欲來不來待我三蠶老則是為蠶逐鼠
矣石虎鄴中記正月十五日有登高之會則登高又
非今世而然者也
其夕迎紫姑以卜將來蠶桑并占衆事
按劉敬叔異苑云紫姑本人家妾為大婦所妬正月
十五日感激而死故世人作其形迎之呪云子胥不
在云是其壻曹夫人已行云是其姑小姑可出於厠
邊或豬欄邊迎之捉之覺重是神來也平原孟氏嘗
以此日迎之遂穿屋而去自爾著以敗衣蓋為此也
洞覽云帝嚳女將死云生平好樂至正月可以見迎
又其事也俗云溷厠之間必須静然後致紫姑雜五
行書厠神名後帝異苑云陶侃如厠見人自云後帝
著單衣平上幘謂侃曰三年莫說貴不可言將後帝
之靈憑此姑而言乎
正月夜多鬼鳥度家家槌牀打戶捩狗耳滅燈燭以禳
之
按玄中記云此鳥名姑獲一名天地女一名隱飛鳥
一名夜行遊女好取人女子養之有小兒之家即以
血點其衣以為誌故世人名為鬼鳥荆州彌多斯言
信矣
正月木日夜蘆苣火照井厠中則百鬼走
元日至于月晦並為酺聚飲食士女泛舟或臨水宴樂
按每月皆有弦望晦朔以正月初年時俗重以為節
也玉燭寳典曰元日至月晦今並酺食度水士女悉
湔裳酹酒於水湄以為度厄今世人唯晦日臨河解
除婦人或湔裙
春分日民並種戒火草於屋上有鳥如烏先雞而鳴架
架格格民候此鳥則入田以為候
社日四鄰並結綜會社牲醪為屋於樹下先祭神然後
饗其胙
按鄭氏云百家共一社今百家所社綜即共立之社
也
去冬節一百五日即有疾風甚雨謂之寒食禁火三日
造餳大麥粥
據歷合在清明前二日亦有去冬至一百六日者琴
操曰晉文公與介子綏俱亾子綏割股以啖文公文
公復國子綏獨無所得子綏作龍蛇之歌而隱文公
求之不肯出乃燔左右木子綏抱木而死文公哀之
令人五月五日不得舉火又周舉移書及魏武明罰
令陸翽鄴中記並云寒食斷火起於子推琴操所云
子綏即推也又云五月五日與今有異皆因流俗所
傳據左傳及史記並無介子推被焚之事案周書司
烜氏仲春以木鐸循火禁于國中注云為季春將出
火也今寒食準節氣是仲春之末清明是三月之初
然則禁火蓋周之舊制陸翽鄴中記曰寒食三日醴
酪又煑粳米及麥為酪𢷬杏仁煑作粥玉燭寳典曰
今人嘗為大麥粥研杏仁為酪引餳沃之孫楚祭子
推文云千飯一盤醴酪二盂是其事也
鬭雞鏤雞子鬭雞子
按玉燭寳典曰此節城市尤多鬭雞卵之戲左傳有
季郈鬭雞其來遠矣古之豪家食稱畫卵今代猶染
藍茜雜色仍加雕鏤遞相餉遺或置盤爼管子曰彫
卵然取之所以𤼵積藏散萬物張衡南都賦曰春卵
夏筍秋韭冬菁便是補益滋味其鬭卵則莫知所出
董仲舒書云心如宿卵為體内藏以據其剛髣髴鬭
理也
打毬鞦韆施鈎之戲
按劉向别錄曰蹴鞠黃帝所造本兵勢也或云起於
戰國案鞠與毬同古人蹋蹴以為戲也古今藝術圖
云鞦韆北方山戎之戲以習輕趫者施鈎之戲以綆
作蔑䌫相罥綿亘數里鳴鼓牽之求諸外典未有前
事公輸子遊楚為舟戰其退則鈎之進則強之名曰
鉤強遂以時越以鈎為戲意起於此湼盤經曰鬭輪
骨輪索其鞦韆之戲乎鞦韆亦施鈎之類也
三月三日士民並出江渚池沼間為流杯曲水之飲
按續齊諧記晉武帝問尚書摯虞曰三日曲水其義
何指答曰漢帝時平原徐肇以三月初生三女而三
日俱亾一村以為怪乃相攜之水濱盥洗遂因流水
以濫觴曲水起於此帝曰若此談便非嘉事尚書郎
束晢曰摯虞小生不足以知此臣請說其始昔周公
卜成洛邑因流水以汎酒故逸詩云羽觴隨波流又
秦昭王三月上已置酒河曲有金人自東而出奉水
心劒曰令君制有西夏及秦覇諸侯乃因其處立為
曲水二漢相沿皆為盛集帝曰善賜金十五斤左遷
摯虞為陽城令按韓詩云唯溱與洧方洹洹兮唯士
與女方秉蕳兮注謂今三月桃花水下以招䰟續魄
祓除歲穢周禮女巫歲時祓除釁浴鄭注云今三月
上巳水上之類司馬彪禮儀志三月三日官民并禊
飲於東流水上彌騐此日南岳記云其山西曲水壇
水從石上行士女臨河壇三月三日所逍遥處周處
吳徽注吳地記則又引摯虞三女並以元巳日死故
臨水以消災所未詳也張景陽洛褉賦則洛水之遊
傅長虞神全文乃園池之宴孔子云暮春浴乎沂則
水濱褉祓由來遠矣
是日取鼠麴汁蜜和粉謂之龍舌䉽以厭時氣
四月中有鳥名穫穀其名自呼農人候此鳥則犂杷上
岸
按爾雅云鳲鳩鴶鞠郭璞云今布穀也江東呼穫穀
崔寔正論云夏扈趣耕鋤即竊脂玄鳥鳴穫穀則其
夏扈也
五月俗稱惡月多禁忌曝牀薦席及忌蓋屋
按異苑云新野庾實嘗以五月曝席忽見一小兒死
在席上俄失之其後實子遂亾或始於此或問董勛
曰俗五月不上屋云五月人或上屋見影䰟便去勛
答曰盖秦始皇自為之禁夏不得行漢魏未改案月
令仲夏可以居高明可以遠眺望可以升山陵可以
處臺榭鄭玄以為順陽在上也今云不得上屋正與
禮反敬叔云見小兒死而禁暴席何以異此乎俗人
月諱何代無之但當矯之歸于正耳
五月五日四民並蹋百艸又有鬭百艸之戲採艾以為
人懸門戶上以禳毒氣
按宗則字文度常以五月五日雞未鳴時採艾見似
人處攬而取之用炙有騐師曠占曰歲多病則艾先
生
是日競渡採雜藥
按五月五日競渡俗為屈原投汨羅日傷其死故並
命舟檝以拯之舸舟取其輕利謂之飛鳬一自以為
水軍一自以為水馬州將及土人悉臨水而觀之邯
鄲淳曹娥碑云五月五日時迎伍君逆濤而上為水
所淹斯又東吳之俗事在子胥不關屈平也越地傳
云起於越王勾踐不可詳矣是日競採雜藥夏小正
此月蓄藥以蠲除毒氣
以五綵絲繫臂名曰辟兵令人不病瘟又有條達等織
組雜物以相贈遺取鴝鵒教之語
按仲夏繭始出婦人染練咸有作務日月星辰鳥獸
之状文繡金縷貢獻所尊一名長命縷一名續命縷
一名辟兵繒一名五色絲一名朱索名擬甚多青赤
白黑以為四方黃為中央襞方綴於胸前以示婦人
計功也此月鴝鵒子毛羽新成俗好登巢取養之以
教其語也
夏至節日食糭
周處謂為角黍人並以新竹為筒糭練葉插五綵繫
臂謂為長命縷
是日取菊為灰以止小麥蠧
按干寳變化論云朽稻為蛬朽麥為蛺蝶此其騐乎
六月伏日並作湯餅名為辟惡
按魏氏春秋何晏以伏日食湯餅取巾拭汗面色皎
然乃知非傅粉則伏日湯餅自魏已來有之
七月七日為牽牛織女聚會之夜
按戴德夏小正云是月織女東向蓋言星也春秋斗
運樞云牽牛神名略石氏星經云牽牛名天關佐助
期云織女神名收陰史記天官書云是天帝外孫傅
玄擬天問云七月七日牽牛織女會天河此則其事
也河鼓黃姑牽牛也皆語之轉
是夕人家婦女結綵縷穿七孔針或以金銀鍮石為針
陳瓜菓於庭中以乞巧有喜子網於瓜上則以為符應
按世王傳曰竇后少小頭禿不為家人所齒七月七
日夜人皆看織女獨不許后出有光照室為后之瑞
七月十五日僧尼道俗悉營盆供諸佛
按盂蘭盆經云有七葉功德並幡花歌鼓果食送之
蓋由此也經云目連見其亾母在餓鬼中即鉢盛飯
往餉其母食未入口化成火炭遂不得食目連大呌
馳還白佛佛言汝母罪重非汝一人奈何當須十方
衆僧威神之力至七月十五日當為七代父母厄難
中者具百味五果以著盆中供養十方大德佛勑衆
僧皆為施主祝願七代父母行禪定意然後受食是
時目連母得脫一切餓鬼之苦目連白佛未來世佛
弟子行孝順者亦應奉盂蘭盆供養佛言大善故後
人因此廣為華飾乃至刻木割竹飴蠟翦綵模花葉
之形極工妙之巧
八月十四日民並以朱水點兒頭額名為天炙以厭疾
又以錦綵為眼明囊遞相餉遺
按述征記云八月一日作五明囊盛取百艸頭露洗
眼令眼明也續齊諧記云弘農鄧紹嘗以八月旦入
華山採藥見一童子執五綵囊承栢葉上露皆如珠
滿囊紹問用此何為答曰赤松先生取以明目言終
便失所在今世人八月旦作眼明袋此遺象也或以
金薄為之遞相餉焉
九月九日四民並藉野飲宴
按杜公瞻云九月九日宴會未知起於何代然自漢
至宋未改今北人亦重此節佩茱萸食餌飲菊花酒
云令人長夀近代皆宴設於臺榭又續齊諧記云汝
南桓景隨費長房遊學長房謂之曰九月九日汝南
當有大災戹急令家人縫囊盛茱萸繫臂上登山飲
菊花酒此禍可消景如言舉家登山夕還見雞犬牛
羊一時暴死長房聞之曰此可代也今世人九日登
高飲酒婦人帶茱萸囊蓋始於此
十月朔日黍臛俗謂之秦歲首
未詳黍臛之義今北人此日設麻羹豆飯當為其始
熟嘗新耳禰衡别傳云十月朝黃祖在艨艟上會設
黍臛是也
仲冬之月采擷霜蕪菁葵等雜菜乾之並為鹹葅
有得其和者並作金釵色今南人作鹹葅以糯米熬
搗為末并研胡麻汁和釀之石窄令熟葅既甜汁脆
亦酸美其莖為金釵股醒酒所宜也
十二月八日為臘日諺言臘鼓鳴春草生村人並擊細
腰鼔戴胡頭及作金剛力士以逐疫
按禮記云儺人所以逐厲鬼也吕氏春秋季冬紀注
云今人臘前一日擊鼓驅疫謂之逐除晉陽秋王平
子在荆州以軍圍逐除以闘故也玄中記顓頊氏三
子俱亾處人宫室善驚小兒漢世以五營千騎自端
門傳炬送疫棄洛水中故東京賦云卒歲大儺毆除
羣厲方相秉鉞巫覡操茢侲子萬童丹首玄製桃弧
棘矢所發無臬宣城記云洪矩吳時作廬陵郡載土
船頭逐除人就矩乞矩指船頭云無所載土耳小說
孫興公常着戲頭與逐除人共至桓宣武家宣武覺
其應對不凡推問乃驗也金剛力士世謂佛家之神
案河圖玉版云天立四極有金剛力士兵長三十丈
此則其義
其日並以豚酒祭竈神
按禮器竈者老婦之祭尊於瓶盛於盆言以瓶為罇
盆盛饌也許慎五經異義云顓頊有子曰黎為祝融
火正祝融為竈神姓蘇名吉利婦姓王名搏頰漢陰
子方臘日見竈神以黃犬祭之謂為黃羊陰氏世蒙
其福俗人競尚以此故也
歲前又為藏彄之戲
按周處風土記曰醇以告蜡竭恭敬于明祀乃有藏
彄臘日之後叟嫗各隨其儕為藏彄分二曹以校勝
負辛氏三秦記以為鈎弋夫人所起周處成公綏並
作彄字藝經庾闡則作鈎字其事同也俗云此戲令
人生離有禁忌之家則廢而不修
歲暮家家具肴簌詣宿歲之位以迎新年相聚酣飲留
宿歲飯至新年十二日則棄之街衢以為去故納新也
乾淳歲時記(周密)
元正
朝廷元日冬至行大朝會儀則百官冠冕朝服備法駕
設黃麾仗三千三百五十人(視東京已減三之一)用太常雅樂宫
架登歌太子上公親王宰執並赴紫宸殿立班進酒上
千萬歲夀上公致辭樞密宣荅及諸國使人及諸州入
獻朝賀然後奏樂進酒賜宴此禮不能常行每歲禁中
止是以三茅鐘鳴駕興上服幞頭玉帶靴袍先詣福寧
殿龍墀及聖堂炷香(用臘沉腦子)次至天章閣祖宗神御殿
行酌獻禮次詣東朝奉賀復回福寧殿受皇后太子皇
子公主貴妃至郡夫人内官大内已下賀賀畢駕始過
大慶殿御史臺閣門分引文武百僚追班稱賀大起居
十六拜致辭上夀樞密宣荅禮畢放仗是日後苑排辦
御筵于清燕殿用插食盤架午後修内司排辦晩筵于
慶瑞殿用烟火進市食賞燈並如元夕
立春
前一日臨安府進大春牛設之福寧殿庭及駕臨幸内
宫皆用五色絲綵杖鞭牛御藥院例取牛睛以充眼藥
餘屬直閣婆(號管人都行首)掌管預造小春牛數十飾綵旛雪
柳分送殿閣巨璫各隨以金銀錢彩叚為酧是日賜百
官春旛勝宰執親王以金餘以金裹銀及羅帛為之係
文思院造進各垂于幞頭之左入謝後苑辦造春盤供
進及分賜貴邸宰臣巨璫翠縷紅絲金雞玉燕備極精
巧每盤直萬錢學士院撰進春帖子帝后貴妃夫人諸
閣各有定式綘羅金縷華粲可觀臨安府亦鞭春開宴
而邸第饋遺則多效内庭焉
元夕
禁中自去歲九月賞菊燈之後迤邐試燈謂之預賞一
入新正燈火日盛皆修内司諸璫分主之競出新意年
異而歲不同往往于復古膺福清燕明華等殿張掛及
宣德門梅堂三間臺等處臨時取旨起立鰲山燈之品
極多(見後燈品)每以蘇燈為最圈片大者徑三四尺皆五色
琉璃所成山水人物花竹翎毛種種竒妙儼然着色便
面也其後福州所進則純用白玉晃耀奪目如清冰玉
壺爽徹心目近歲新安所進益竒雖圈骨悉皆琉璃所
為號無骨燈禁中嘗令作琉璃燈山其高五丈人物皆
用機關活動結大綵樓貯之又于殿堂梁棟窗戶間為
涌壁作諸色故事龍鳳噀水蜿蜒如生遂為諸燈之冠
前後設玉栅簾寳光花影不可正視仙韶内人迭奏新
曲聲聞人間殿上鋪連五色琉璃閣皆毬文戲龍百花
小窗間垂小水晶簾流蘇寳帶交暎璀璨中設御座恍
然如在廣寒清虛府中也至二鼓上乘小輦幸宣德門
觀鰲山擎輦者皆倒行以便觀賞金爐腦麝如祥雲五
色熒煌炫轉照耀天地山燈凢數千百種極其新巧怪
怪竒竒無所不有中以五色玉栅簇成皇帝萬歲四大
字其上伶官奏樂稱念口號致語其下為大露臺百藝
羣工競呈竒技内人及小黃門百餘皆巾裹翠蛾傚街
坊清樂傀儡繚繞于燈月之下既而取旨宣喚市井舞
隊及市食盤架先是京尹預擇華潔及善歌呌者謹伺
于外至是歌呼競入既經進御妃嬪内人而下亦爭買
之皆數倍得直金珠磊落有一夕而至富者宫漏既深
始宣放烟火百餘架于是樂聲四起燭影縱横而駕始
還矣大率傚宣和盛際愈加精妙特無登樓賜宴之事
人間不能詳知耳
都城自舊歲冬孟駕回則已有乘肩小女鼓吹舞綰者
數十隊以供貴邸豪家幕次之翫而天街茶肆漸已羅
列燈毯等求售謂之燈市自此以後每夕皆然三橋等
處客邸最盛舞者往來最多每夕樓燈初上則簫鼓已
紛然自獻于下酒邊一笑所費殊不多往往至四鼓乃
還自此日盛一日姜白石有詩云燈已闌珊月氣寒舞
兒往往夜深還只因不盡婆娑意更向街心弄影看又
云南陌東城盡舞兒畫金刺繡滿羅衣也知愛惜春遊
夜舞落銀蟾不肯歸吳夢窗玉樓春云茸茸貍帽遮梅
額金蟬羅剪胡衫窄乘肩爭看小腰身倦態強隨閒鼓
笛問稱家在城東陌欲買千金應不惜歸來困頓殢春
眠猶夢婆娑斜趁拍深得其意態也至節後漸有大隊
如四國朝傀儡杵歌之類日趨于盛其多至數十百隊
天府每夕差官點視各給錢酒油燭多寡有差且使之
南至昇𤾉宫支酒燭北至春風樓支錢終夕天街鼓吹
不絶都民士女羅綺如雲蓋無夕不然也至五夜則京
尹乘小提轎諸舞隊次第簇擁前後連亘十餘里錦繡
填委簫鼓振作耳目不假給吏魁以大囊貯楮券凡遇
小經紀人必犒數十謂之買市至有黠者以小盤貯梨
藕數片騰身迭出于稠人之中支請官錢數次者亦不
禁也李篔房詩云斜陽盡處蕩輕烟輦路東風入管絃
五夜好春隨步暖一年明月打頭圓香塵掠粉翻羅帶
密炬籠綃鬭玉鈿人影漸稀花露冷踏歌吹度曉雲邊
京尹幕次例占市西坊繁閙之地蕡燭籸盆照耀如晝
其前列荷校囚數人大書犯由云某人為不合搶撲釵
環挨搪婦女繼而行遣一二謂之装燈其實皆三獄罪
囚姑借此以警姦民分委府僚廵警風燭及命轄房使
臣等分任地方以緝姦盜三獄亦張燈建淨獄道場多
装獄戶故事及陳列獄具邸第好事者如清河張府蒋
御藥家間設雅戲烟火花邊水際燈燭粲然遊人士女
縱觀則迎門酌酒而去又有幽坊靜巷好事之家多設
五色琉璃泡燈更自雅潔靚粧笑語望之如神仙白石
詩云沙河雲合無行處惆悵來遊路已迷却入靜坊燈
火空門門相似列蛾眉又云遊人歸後天街靜坊陌人
家未閉門簾裏垂燈照樽爼坐中嬉笑覺春温或戲于
小樓以人為大影戲兒童讙呼終夕不絶此類不可遽
數也西湖諸寺惟天竺張燈最盛往往有宫禁所賜貴
璫所遺者都人好竒亦往觀焉白石詩云珠絡琉璃到
地垂鳳頭銜帶玉交枝君王不賞無人進天竺堂深夜
雨時
元夕節物婦人皆帶珠翠閙蛾玉梅雪柳菩提葉燈毬
銷金合蟬貉䄂項帕而衣多尚白蓋月下所宜也游手
浮浪輩則以白紙為大蟬謂之夜蛾又以棗肉炭屑為
丸繫以鐵絲然之名火楊梅節食所尚則乳糖丸子䭔
&KR0008;科斗粉豉湯水晶膾韭餅及南北珍果并皂兒糕宜
利少澄沙糰子滴酥鮑螺酪麵玉消膏琥珀餳輕餳生
熟灌藕諸色瓏&KR0008;蜜煎蜜裹糖瓜蔞煎七寳薑跂十般
糖之類皆用鏤鍮装花盤架車兒簇插飛蛾紅燈綵盝
歌呌喧闐幕次往往使之吟呌倍酧其直白石亦有詩
云貴客鈎簾看御街市中珍品一時來簾前花架無行
路不得金錢不肯回競以金盤鈿合簇飣饋遺謂之市
食合兒翠簾銷幕綘燭紗籠遍呈舞隊密擁歌姬脆管
清吭新聲交奏戲具粉嬰鬻歌售藝者紛然而集至夜
闌則有持小燈照路拾遺者謂之掃街遺鈿墮珥往往
得之亦東都遺風也
舞隊
大小全棚傀儡
查查鬼(查夫)李大(口一字口)
賀豐年長瓠歛(長頭)
兔吉(兔毛大伯)吃遂
大憨兒麤妲
麻婆子快活三郎
黃金杏瞎判官
快活三娘沈承務
一臉膜猫兒相公
洞公觜細妲
河東子黑遂
玉缺兒交椅
夾捧屏風
男女竹馬男女杵歌
大小斫刀鮑老交衮鮑老
子弟清音女童清音
諸國獻寳六國朝
四國朝穿心國入貢
孫武子教女兵遏雲社
緋綠社蠻女
鳳阮嵇琴撲蝴蝶
回陽丹大藥
瓦鼓焦鎚架兒
喬三教喬迎酒
喬親事喬樂神(馬明王)
喬捉蛇喬學堂
喬宅眷喬像生
喬師娘獨自喬
地仙旱划船
教象装態
村田樂鼓板
踏蹺撲旗
抱鑼装鬼獅豹蠻牌
十齊郎耍和尚
劉衮散錢行
貨郎打嬌惜
其品甚夥不可悉數首飾衣装相矜侈靡珠翠錦綺眩
耀華麗如傀儡杵歌竹馬之類多至十餘隊十二十三
兩日國忌禁樂則有装宅眷籠燈前引珠翠盛飾少年
尾其後訶殿而來卒然遇之不辨真偽及為喬經紀人
如賣蜂糖餅小八塊風子賣字本虔婆賣旗兒之類以
資一笑者尤多也
燈品
燈品至多蘇福為冠新安晩出精妙絶倫所謂無骨燈
者其法用絹囊貯粟為胎因之燒綴及成去粟則混然
琉璃毬也景物竒巧前無其比乂為大屏灌水轉機百
物活動趙忠惠守吳日嘗命製春雨堂五大間左為汴
京御樓右為武林燈市歌舞雜藝纖悉曲盡凢用千工
外此有魫燈則移鏤犀珀玳瑁以飾之珠子燈則以五
色珠為網下垂流蘇或為龍船鳳輦樓臺故事羊皮燈
則鏃鏤精巧五色粧染如影戲之法羅帛燈之類尤多
或為百花或細眼間以紅白號萬眼羅者此種最竒外
此有五色蠟紙菩提葉若沙戲影燈馬騎人物旋轉如
飛又有深閨巧娃剪紙而成尤為精妙又有絹燈剪寫
詩詞時寓譏笑及畫人物藏頭隱語及舊京諢語戲弄
行人有貴邸嘗出新意以細竹絲為之加以綵飾疎明
可愛穆陵喜之令製百盞期限既迫勢難卒成而内苑
諸璫耻于不自已出思所以勝之遂以黃草布剪縷加
之點染與竹無異凡兩日百盞已進御矣
挑菜
二月一日謂之中和節唐人最重今惟作假及進單羅
御服百官服單羅公裳而已二日宫人排辦挑菜御宴
先是預備朱綠花斛下以羅帛作小卷書品目于上繫
以紅絲上植生菜薺花諸品俟宴酧樂作自中殿以次
各以金篦挑之后妃皇子貴主婕好及都知等皆有賞
無罰以次每斛十號五紅字為賞五黑字為罰上賞則
成號真珠玉杯金器北珠篦環珠翠領抺次亦鋌銀酒
器冠鋜翠花段帛龍涎御扇筆墨官窑定器之類罰則
舞唱吟詩念佛飲冷水吃生薑之類用此以資戲笑王
宫貴邸亦多傚之
進茶
仲秋上旬福建漕司進第一綱茶名北苑試新方寸小
夸進御止百夸護以黃羅軟盝藉以青篛裹以黃羅夾
複臣封朱印外用朱漆小匣鍍金鎻又以細竹絲織笈
貯之凡數重此乃雀舌水芽所造一夸之直四十萬僅
可供數甌之啜耳或以一二賜外邸則以生線分解轉
遺好事以為竒玩茶之初進御也翰林司例有品嘗之
費皆漕司邸吏賂之間不滿欲則入&KR1069;少許茗花為之
散漫而味亦漓矣禁中大慶會則用大鍍金甃以五色
韻果簇飣龍鳳謂之繡茶不過悦目亦有專其工者外
人罕知因附見于此
賞花
禁中賞花非一先期後苑及修内司分任排辦凡諸苑
亭榭花木粧點一新錦簾銷幕飛梭繡毬以至茵褥設
放器玩盆窠珍禽異物各務竒麗又命小璫内司列肆
關撲珠翠冠朵篦環繡段畫領花扇官窑定器孩兒戲
具閙竿龍船等物及有賣買菓木酒食餅餌蔬茹之類
莫不備具悉傚西湖景物起自梅堂賞梅芳春堂賞杏
花桃源觀桃粲錦堂金林檎照粧亭海棠蘭亭修褉至
于鍾美堂大花為極盛堂前三面皆以花石為臺三層
各植名品標以象牌覆以碧幕臺後分植玉繡毬數百
株儼如鏤玉屏堂内左右各列三層雕花彩檻護以彩
色牡丹畫衣間列碾玉水晶金壺及大食玻璃官窑等
瓶各簪竒品如姚魏御衣黃照殿紅之類幾干朵别以
銀箔間貼大斛分種數十百窠分列四面至于梁棟窗
戶間亦以湘筒貯花鱗次簇插何翅萬朵堂中設牡丹
紅錦地茵自中殿妃嬪以至内官各賜翠葉牡丹分枝
鋪翠牡丹御書畫扇龍涎金合之類有差下至伶官樂
部應奉等人亦霑恩賜謂之隨花賞或天顔悦懌謝恩
賜予多至數次至春暮則稽古堂會瀛堂賞瓊花靜侶
亭紫笑淨香亭采蘭挑筍則春事已在綠陰芳草間矣
大抵内宴賞初坐再坐插金盤架者謂之排當否則但
謂之進酒
放春
蒋苑使有小圃不滿二畆而花木匼匝亭榭竒巧春時
悉以所有書畫玩器冠花器弄之物羅列滿前戲效關
撲有珠翠冠僅大如錢者閙竿花籃之類悉皆鏤絲玉
金為之極其精妙且立標竿射垜及鞦韆梭門鬭雞蹴
踘諸戲事以娛遊客衣冠士女至者招邀杯酒往往過
禁烟乃已蓋效禁苑具體而微者也
社會
二月八日為桐川張王生辰霍山行宫朝拜極盛百戲
競集如緋綠社(雜劇)齊雲社(蹴毬)遏雲社(唱賺)同文社(耍詞)角觝
社(相撲)清音社(清樂)錦標社(射弩)錦體社(花繡)英略社(使棒)雄辯社
(小說)翠錦社(行院)繪革社(影戲)淨髮社(梳剃)律華社(吟呌)雲機社(撮弄)
而七寳騰馬二會為最玉山寳帶尺璧寸珠璀璨奪目
而天驥龍媒絨韉寳轡競賞神駿好竒者至剪毛為花
草人物厨行果局窮極肴核之珍有所謂意思作者悉
以通草羅帛雕飾為樓臺故事之類飾以珠翠極其精
緻一盤至直數萬然皆浮靡無用之物不過資一玩耳
竒禽則紅鸚白雀水族則銀蟹金龜高麗華山之竒松
交廣海嶠之異卉不可縷數莫非動心駭目之觀也若
三月三日殿司真武會三月二十八日東嶽生辰社會
之盛大率類此不暇贅陳
祭掃
清明前三日為寒食節都城人家皆插柳滿簷雖小坊
幽曲亦青青可愛大家則加棗䭅于柳上然多取之湖
隄有詩云莫把青青都折盡明朝更有出城人朝廷遣
臺臣中使宫人車馬朝響諸陵原廟薦獻用麥糕稠餳
而人家上塜者多用棗䭅薑豉南北兩山之間車馬紛
然而野祭者尤多如大昭慶九曲等處婦人淡装素衣
提携兒女酒壺肴壘村店山家分餕遊息至暮則花柳
土宜隨車而歸若玉津富景御園包家山之桃關東青
門之菜市東西馬塍尼菴道院尋芳討勝極意縱遊隨
處各有買賣趕趁等人野果山花别有幽趣蓋輦下驕
民無日不在春風歌舞而游手末技為尤盛也
浴佛
四月八為佛誕日諸寺院各有浴佛會僧尼輩競以小
盆貯銅像浸以糖水覆以花棚鐃鈸交迎遍往邸第富
室以小杓澆灌以求施利是日西湖作放生會舟楫盛
多略如春時小舟競賣龜魚螺蚌放生
迎新
戶部點撿所十三酒庫例于四月初開煮九月初開清
先是提領所呈樣品嘗然後迎引至諸所隸官府而散
每庫各用疋布書庫名高品以長竿懸之謂之布牌以
木牀鐵擎為仙佛鬼神之類駕空飛動謂之臺閣雜劇
百戲諸藝之外又為漁父習閑竹馬出獵八仙故事及
命妓家女使裹頭花巾為酒家保及有花裹五熟盤架
放生籠養等各庫争為新好庫妓之琤琤者皆珠翠盛
飾銷金紅背乘繡韉寳勒駿騎各有皂衣黃號私身數
對訶導于前羅扇衣笈浮浪閒客隨逐于後少年狎客
往往簇飣持杯争勸馬首金錢綵段霑及輿臺都人習
以為常不為怪笑所經之地高樓邃閣繡幕如雲累足
駢肩真所謂萬人海也
端午
先期學士院供帖子如春日禁中排當例用朔日謂之
端一或傳舊京亦然插食盤架設天師艾虎意思山子
數十座五色蒲絲百草霜以大合三層飾以珠翠葵榴
艾花蜈蚣蛇蝎蜥蜴等謂之毒蟲及作糖霜韻果糖蜜
巧粽極其精巧又以大金瓶數十遍插葵榴梔子花環
繞殿閣及分賜后妃諸閣大璫近侍翠葉五色葵榴金
絲翠扇真珠百索釵符經筒香囊軟香龍涎佩帶及紫
練白葛紅蕉之類大臣貴邸均被細葛香羅蒲絲艾朵
彩團巧粽之賜而外邸節物大率效尤焉巧粽之品不
一至結為樓臺舫輅又以青羅作赤口白舌帖子與艾
人並懸門楣以為禳禬道宫法院多送佩帶符篆而市
人門首各設大盆雜植艾蒲葵花上掛五色紙錢排飣
果粽雖貧者亦然湖中是日遊舫亦盛蓋迤邐炎暑晏
遊漸稀故也俗以此日為馬本命凡御廐邸第上乘悉
用五綵為鬃尾之飾竒韉寳轡充滿道途亦可觀玩也
禁中納涼
禁中避暑多御復古選德等殿及翠寒堂納涼長松修
竹濃翠蔽日層巒竒岫靜窈縈深寒瀑飛空下注大池
可十畆池中紅白菡蓞萬柄蓋園丁以瓦盎别種分列
水底時易新者庶幾美觀又置茉莉素馨建蘭麝香藤
朱槿玉桂紅蕉闍婆薝蔔等南花數百盆于廣庭鼓以
風輪清芬滿殿御笐兩旁各設金盤數十架積雪如山
紗厨後先皆懸掛伽蘭木真蠟龍涎等香珠百餘蔗漿
金盌珍果玉壺初不知人間有塵暑也聞洪景盧學士
嘗賜對于翠寒堂當三伏中體粟戰慄不可久立上問
故笑遣中貴人以北綾半臂賜之則境界可想見矣
都人避暑
六月六日顯應觀崔府君誕辰自東都時廟食已盛是
日都人士女駢集炷香已而登舟汎湖為避暑之遊時
物則新荔枝軍庭李二果産閩奉化項里之楊梅聚景
園之秀蓮新藕蜜筒甜瓜椒核枇杷紫菱碧芡來禽金
桃蜜漬昌元梅木瓜豆兒水荔枝膏金橘水糰麻飲芥
辣白醪涼水冰雪爽口之物關撲香囊畫扇涎花珠佩
而茉莉為最盛初出之時其價甚穹婦人簇帶多至七
插所直數十劵不過供一餉之娛耳蓋入夏則遊船不
復入裏湖多占蒲深柳密寬涼之地披襟釣水月上始
還或好事者則敞大舫設蘄簟高枕取涼櫛髮快浴惟
取適意或留宿湖心竟夕而歸
乞巧
立秋日都人戴楸葉飲秋水赤小豆七夕節物多尚果
食茜雞及泥孩兒號摩㬋羅有極精巧飾以金珠者其
直不貲併以蠟印鳬鴈水禽之類浮之水上婦人女子
夜對月穿鍼餖飣杯盤飲酒為樂謂之乞巧及以小蜘
蛛貯合内以候結網之疎密為得巧之多少小兒女多
衣荷葉半臂手持荷葉效顰摩㬋羅大抵皆原舊俗也
七夕前修内司例進摩㬋羅十卓每卓三十枚大者至
高三尺或用象牙雕鏤或用龍涎佛手香製造悉用鏤
金珠翠衣帽金錢釵鋜佩環真珠頭鬚及手中所執戲
具皆七寳為之各護以五色鏤金紗厨制閫貴臣及京
府等處至有鑄金為貢者宫姬市娃冠花衣領皆以乞
巧時物為飾焉
中元
七月十五日道家謂之中元節各有齋醮等會僧寺則
于此日作盂蘭盆齋而人家亦以此日祀先例用新米
新醬冥衣時果綵叚麵棋而茹素者幾十八九屠門為
之罷市焉
中秋
禁中是夕有賞月延桂排當如倚桂閣秋暉堂碧岑皆
臨時取旨夜深天樂直徹人間御街如絨線蜜煎香舖
皆鋪設貨物誇多競好謂之歇眼燈燭華燦竟夕乃止
此夕浙江放一點紅羊皮小水燈數十萬盞浮滿水面
爛如繁星有足觀者或謂此乃江神所喜非徒事觀美
也
觀潮
浙江之潮天下之偉觀也自既望以至十八日為最盛
方其遠出海門僅如銀線既而漸近則玉城雪嶺際天
而來大聲如雷霆震撼激射吞天沃日勢極雄豪楊誠
齋詩云海闊銀為郭江横玉繫腰者是也每歲京尹出
浙江亭教閱水軍艨艟數百分列兩岸既而盡奔騰分
合五陣之勢并有乘騎弄旗標槍舞刀于水面者如履
平地倏爾黃烟四起人物略不相覩水爆轟震聲如崩
山烟消波靜則一舸無迹僅有敵舟為火所焚隨波而
逝吳兒善泅者數百皆被髮丈身手持十幅大綵旗争
先鼓勇泝迎而上出没于鯨波萬仞中騰身百變而旗
尾略不霑濕以比誇能而豪民貴宦争賞銀綵江干上
下十餘里間珠翠羅綺溢目車馬塞途飲食百物皆倍
穹常時而僦賃看幕雖席地不容閒也禁中例觀潮于
天開圖畫高臺下瞰如在指掌都民遥瞻黃繖雉扇于
九霄之上真若簫臺蓬島也
重九
禁中例于八日作重九排當于慶瑞殿分列萬菊燦然
眩眼且點菊燈略如元夕内人樂部亦有隨花賞如前
賞花例蓋賞燈之宴權輿于此自是日盛矣或于清燕
殿綴金亭賞橙橘遇郊祀歲則罷宴都人是日飲新酒
汎萸簪菊且各以菊糕為饋以糖肉&KR1045;麫雜物為之上
縷肉絲鴨餅綴以榴顆標以綵旗又作蠻王獅子于上
及麋栗為屑合以蜂蜜印花脫餅以為果餌又以蘇子
微漬梅滷雜和蔗霜梨橙玉榴小顆名曰春蘭秋菊雨
後新涼則已有炒銀杏梧桐子吟呌于市矣
開爐
是日御前供進夾羅御服臣僚服錦襖子夾公服授衣
之意也自此御爐日設火至明年二月朔止皇后殿開
爐節排當是月遣使朝陵如寒食儀都人亦出郊拜墓
用緜毬楮衣之類
冬至
朝廷大朝會慶賀排當並如元正儀而都人最重一陽
賀冬車馬皆華整鮮好五鼓已填擁雜遝于九街婦人
小兒服飾華炫往來如雲嶽祠城隍諸廟炷香者尤盛
三日之内店肆皆罷市垂簾飲博謂之做節享先則以
餛飩有冬餛飩年&KR3806;飥之諺貴家求竒一器凡十餘色
謂之百味餛飩
賞雪
禁中賞雪多御明遠樓(禁中稱楠木樓)後苑進大小雪獅兒並
以金鈴綵縷為飾且作雪花雪燈雪山之類及滴酥為
花及諸事件並以金盆盛進以供賞翫并造雜煎品味
如春盤餖飣羊羔兒酒以賜併于内藏庫支撥官劵數
百萬以犒諸軍及令臨安府分給貧民或皇后殿别自
支犒而貴家富室亦各以錢米犒閭里之貧者
歲除
禁中以臘月二十四為小節夜三十日為大節夜呈女
童驅儺装六丁六甲六神之類大率如夢華所載後苑
修内司各進消夜果兒以大合簇飣凡百餘種如蜜煎
珍果下至花餳箕豆以至玉杯寳器珠翠花朵犀象博
戲之具銷金斗葉諸色戲弄之物無不備具皆極小巧
又于其上作玉輅高至三四尺悉以金玉等為飾護以
貼金龍鳳羅罩以竒侈求勝一合之費不啻中人十家
之産止以資天顔一笑耳后妃諸閣又各進歲軸兒及
珠翠百事吉利市袋兒小樣金銀器皿并隨年金錢一
百二十文旋亦分賜親王貴邸宰臣巨璫至于爆仗有
為果子人物等類不一而殿司所進屏風外畫鍾馗捕
鬼之類而内藏藥線一爇連百餘不絶簫鼓迎春雞人
警唱而玉漏漸移金門已啓矣
歲晩節物
臘月賜宰執親王三衙從官内侍省官并外閫前宰執
等臘藥係和劑局方造進及御藥院特旨製造銀合各
一百兩以至五十兩三十兩各有差伏日賜暑藥亦同
都下自十月以來朝天門内外競售錦装新歷諸般大
小門神桃符鍾馗狻猊虎頭及金綵縷花春帖旛勝之
類為市甚盛八日則寺院及人家用胡桃松子乳蕈柿
栗之類作粥謂之臘八粥醫家亦多合藥劑侑以虎頭
丹八神屠蘇貯以綘囊饋遺大家謂之臘藥至于餽歲
盤合酒檐羊腔充斥道路二十四日謂之交年祀竈用
花餳米餌及燒替代及作糖豆粥謂之口數市井迎儺
以鑼鼔遍至人家乞求利市至除夜則比屋以五色錢
紙酒果以迎送六神于門至夜蕡燭籸盆紅映霄漢爆
竹鼔吹之聲喧閙徹夜謂之聒廳小兒女終夕博戲不
寐謂之守歲又明燈牀下謂之照虚耗及貼天行帖兒
財門于楣祀先之禮則或昏或曉各有不同如飲屠蘇
百事吉膠牙餳燒木賣懵等事率多東都之遺風焉守
歲之詞雖多極難其選獨楊守齋一枝春最為近世所
稱併書于此竹爆驚春競喧闐夜起千門簫鼓流蘇帳
暖翠鼎緩騰香霧停杯未舉奈剛要送年新句應自賞
歌字清圓未誇上林鶯語從他歲窮日暮縱閒愁怎減
劉郎風度屠蘇辦了迤邐柳忻梅妬宫壺未曉早驕馬
繡車盈路還又把月夕花朝自今細數
輦下歲時記(闕名)
大閱
正月戶部奏大閱天下貢物於都堂其日放朝宰相與
百官皆赴戶部宴會一時特盛開元中曾以大閱一日
貢物賜李林甫九州任土盡歸人臣之家國史書其事
也
出宫女歌舞
先天初上御安福門觀燈大常作歌樂出宫女歌舞朝
士能文者為踏歌聲調入雲
鑽火
長安每歲諸陵當以寒食薦餳粥雞毬等又薦雷子車
至清明尚食内園官小兒于殿前鑽火先得火者進上
賜絹三疋金椀一口都人並在延興門看内人出城洒
掃車馬喧閙新進士則于月燈閣置打毬之宴或賜宰
臣以下酴醿酒即重釀酒也
鬼市輦
俗說務本坊西門是鬼市或風雨曛晦皆聞其喧聚之
聲秋冬夜聞賣乾柴云是枯柴精也又或中秋望夜聞
鬼吟六街鼓絶行人歇九衢茫茫空有月有和者云九
衢生人何勞勞長安土盡槐根高
踏歌
先天初上御安福門觀燈令朝士能文者為踏歌聲調
入雲
竈燈
都人至年夜請僧道看經備酒果送神帖竈馬於竈上
以酒糟抺於竈門之上謂之醉司命夜於竈裏點燈謂
之照虚耗
秦中歲時記(李淖)
金吾杖爆前所引百司皆避爾雅云即封牛也此獸善
抵觸故彫其首於竿上加龍虎節以油囊盛之而行
進士杏園初宴謂之探花宴差少俊二人為探花使遍
遊名園若它人先拆花二使皆被罰
二月二日曲江採菜士民遊觀極盛
太和八年放牓有無名子作對曰乞兒還有大通年二
十三人椀杖全薛庶准前騎瘦馬范酇依舊蓋藩氈
端午前兩日東市謂之扇市車馬特盛
進士下第當年七月復獻新文求拔解故曰槐花黃舉
子忙王維重陽應制詩曰四海方無事三秋大有年無
窮菊花節長咏栢梁篇
初冬納文書却謂之選門開人名在令史前謂之某家
百家牀在判後却須粘在前謂之吏部四拗
長安四月已後自堂厨至百司厨通謂之櫻筍厨公餗
之盛常日不同
歲除日進儺皆作鬼神状内二老兒儺公儺母
寒食節内僕司車與諸軍使為繩橛之戲合車轍道兩
頭打大橛張繩橛上高二尺許須緊榜定駕車盤轉碾
輪於繩上過不失者勝落輪繩下者輸皆装飾車牛賭
物動以千計
玉燭寳典(闕名)
正日
正月之朔是謂正日躬率妻孥潔祀祖禰
膏粥
正月十五日作膏粥以祀門戶
酺食
元日至日晦並為酺食度水士女悉湔裳酹酒於水湄
以為度厄
畫卵
寒食城市多鬭雞卵之戲出古之豪家食稱畫卵今代
猶染藍茜加雕鏤遞相餉遺
角黍
午日以菰葉裹黏米以象陰陽相包裹未分散又以綵
絲繫臂
織女星
七夕設酒脯時果於庭祀河鼓織女言此二星神當會
守夜者咸懷私願
食餌
九日食餌飲菊花酒者其時黍秫並收以因黏米嘉味
觸類嘗新遂成積習
上冬
十月曰上冬
下元
十月十五日為下元
臘蜡
臘者祭先祖蜡者報百神同日異祭也一曰周曰蜡漢
改曰臘
四民月令(崔寔)
臘酒
十月上辛命典饋清麴釀冬酒以供臘祀臘明日謂小
歲進酒尊長修刺賀君師
上時
四月可種黍謂之上時
望杏
三月杏花盛可菑白沙輕土之田
冷節
齊人呼寒食為冷節
棗糕
寒食以麵為蒸餅樣團棗附之名曰棗糕
捕蠅虎
五月五日取蠅虎杵碎拌豆豆自踴躍可以擊蠅出淮
南子
麴丸
七月七日作麴合藍丸及蜀漆丸暴經書及衣裳不蠧
戴楸葉
京師立秋滿街賣楸葉婦女兒童皆剪成花樣戴之形
製不一
薦黍糕
冬至之日薦黍糕先薦玄冥以及祖禰其進酒肴及謁
賀君師耆老如正日
獻履襪
近古婦人常以冬至日獻履襪於舅姑踐長至之義也
出女儀
千金月令(孫思邈)
賜綵
唐制立春賜三省官綵勝各有差
宜春字
立春日貼宜春字于門
傳柑
上元夜登樓貴戚例有黃柑相遺謂之傳柑
祓除
上巳桃花水上招䰟續魄秉蘭草祓除不祥
踏青
三月三日上踏青鞋履
赤靈符
五月五日作赤靈符着心前辟兵
菖蒲
端午以菖蒲或縷或屑以泛酒
進湯餅
伏日進湯餅名為辟惡
盂蘭會
七月十五日營盆供寺為盂蘭會
登高
重陽之日必以肴酒登高眺遠為時讌之遊賞以暢秋
志酒必採茱萸甘菊以泛之既醉而還
拜墳
十月朔都城士庶皆出城饗墳禁中車馬朝陵如寒食
節
藏彄
臘日以後叟嫗各隨其儕為藏彄分為二曹以較勝負
說郛卷六十九上
說郛卷六十九下元陶宗儀撰
四時寳鏡(闕名)
食生菜
東晉李鄂立春日命以蘆菔芹芽為菜盤相餽貺
立春日春餅生菜號春盤
畫雞貼戶
正月一日貼畫雞戶上懸葦索於其上插符於旁百鬼
畏之
鞦韆
北方山戎至寒食為鞦韆戲以習輕趫後中國女子學
之
浴佛
四月八日佛生日京師各有浴佛齋會
五綵繒
五月五日集五綵繒謂之辟兵
採艾
五日採艾懸於戶上以禳毒氣
伏閉
永元六年初令伏閉盡日注曰伏日萬鬼行故盡日閉
不干他事
採菊
草木方曰九月九日採菊花與茯苓松脂久服之令人
不老
進炭
十月朔有司進煖爐炭
享臘
漢儀季冬之月星廻歲終陰陽已交勞農大享臘以送
故
歲時雜記(吕原明)
賜幡勝
正月一日造華勝相遺
插柳
江淮間寒食日家家折柳插門
競渡
杜亞節度淮南方春民為競渡戲亞欲輕駛乃髹船底
篙人衣油綵衣没水不濡
帶蒲人
端午刻菖艾為小人子或葫蘆形帶之辟邪
蘭湯
五月五日蓄蘭為沐浴
乞巧
七夕婦人結縷穿針以乞巧
佩茱萸
九日採菊佩茱萸以延年
煖爐
京人十月朔沃酒乃炙臠肉於爐中團坐飲㗖謂之煖
爐
迎年
歲莫人家具肴蔌詣宿歲之位以迎新年閧聚酣飲
歲華紀麗卷一(韓鄂)
春
春為青陽(爾雅云春為青陽謂萬物生也)雲成白鶴(易說曰春有白鶴之雲也)太簇
司律(正月律管也)蒼靈奉塗(文選云句芒神奉塗引道)樂正習舞(禮將舍奠于先)
(師也)女夷鼓歌(淮南子曰二月之夕女夷鼔歌以司天和女夷者神名也)風回解凍(月令)
歲適載華(顔延之詩云昔辭秋未素今已歲載華乃春也)雷方出地(見易)魚已上
冰(月令)時屬酸羶日惟甲乙(並出月令)帝稱太皥(以木德王天下)神曰
句芒(少皥氏之子為木官也)遲遲(春日遲遲)馥馥(選云播芳𬎼之馥馥)性仁事貎
(其性仁其事貎)味酸臭羶(其味酸其臭羶)有司布農事之日天子耕藉
田之辰(並見月令)食羊(食麥與羊)獻雀(見元日注)章臺之使以來(玉臺詩云)
(驛使前日發章臺傳道長安信早來棠梨宫中燕初至葡萄館裏花正開)曲江之會遄至(摭言)
(云唐時春放榜進士既捷列名於慈恩寺謂之題名大宴于曲江亭子謂之曲江會)器疏以達牲
無用牝(月令)蟲既昭蘇物方駘蕩(駘徒改切選云春物方駘蕩民情以欝陶春光)
(貎)禁伐木(為其長養)獻穜稑(周禮云上春王后率六宫之夫人獻穜稑之種于王)風人
雨物(管子曰吾不能以春風風人夏雨雨物吾道窮矣)寅賓(出日)平秩(東作)蟲鱗音
角祀戶祭脾(月令)條風(春風為條風亦曰羊角風)穀雨(三月中氣也亦曰榆莢雨)覩
惠風於媚景(梁元帝纂要曰春為青春芳春陽春三春九春天曰蒼天風曰陽風惠風暄風柔風)
(景曰媚景和景韶景)對韶節以芳時(時曰嘉時芳時辰曰良辰嘉辰芳辰節曰佳節華節韶節)
(淑節)弱草茂林(草曰弱草芳草木曰文木華樹陽林茂林芳林華林水曰綠水)陽禽好鳥
(鳥曰陽鳥時鳥陽禽候鳥時禽好鳥好禽)司分(少皥氏以玄鳥為司分氏者以其春分來秋分去也)道
同(傳曰日分道同也注云晝夜等日月道同)鷰至鴈來(春分之日玄鳥至後五日鴻鴈來)日
夜分(分平也)草木動(萌動也)柳三眠而盤地(漢武帝苑中瑞柳一日三起三)
(眠也)花五出以照人(韓詩外傳云草木之花五出也)三陽革故(正月三陽生也)千
里共尋(隋盧思道詩云聊把一尊酒共尋千里春)斗轉東而天下皆春鴈向
北而嶺邊先煖(鶡冠子曰斗柄東指天下皆春鴈向北即候鴈北也此為三陽日)已改
趙衰之愛日爰吹鄒衍之和風(傳曰趙衰冬日之日也夏日可畏冬日可愛燕)
(地有寒谷不毛鄒衍將律吹之以召和氣而禾黍生焉)詩人之黃鶯出谷(詩曰出自幽谷)
(遷于喬木)太守之白鹿行春(後漢鄭弘為臨淮太守行春有兩白鹿隨車夾轂而行)陸
凱寄一枝之春色(陸凱與范曄相善自江南寄梅一枝詣長安與曄贈詩云折花逢驛使寄)
(與隴頭人江南無所得聊贈一枝春)伶倫截六管以和音(吕氏春秋云黃帝使伶倫截嶰)
(谷之竹斷二節間長三尺八分吹之以為十二筩以應鳳鳴其雄有六為律其雌有六為吕也)換蓂莢
而方知歲始寄梅花而已覺春來(帝王世紀曰尭時瑞草號蓂莢生于階前)
(每朔日生一葉月半至十五葉自十六日已後日落一葉至月終而盡落月小盡則餘一葉卷而不落)銅
盤取露以服風(服虔曰天子孟春之月以銅盤取露水服之云服八方之風以其被八音風吹)
(也)桃花和雪以靧面(虞世南著史略云北齊盧士深妻崔林義之女有才學春日以桃花)
(和雪與兒靧面云取紅花取白雪與兒洗面作光悅取白雪取紅花與兒洗面作妍華取雪白取花紅與兒洗)
(面作華容)花非一種(簡文帝詩云綺花非一種風絲亂百條)日上三竿(古詩云日上三)
(竿風露消)節移陰管自符河内之灰(楊泉記云弘農宜陽金門山小竹為管河内葭)
(草為灰以候陽氣故陽管為律陰管為吕以象鳳鳴)春動陽鍾又應金門之竹(異物)
(論云聽五聲清濁之和然後制為鍾律律中有黃鍾律陽鍾以乾之初九金門之竹見上注)鷹化鳩
而及候(周禮云羅氏仲春獻鳩以養國老鄭玄注取變舊為新宜以養老而助生氣也)麥覆雉
以當時(庾信感春賦云宜春苑中春始歸披香殿裏作春衣苔始綠而藏魚麥纔青而覆雉)氣變
東郊寒收北陸風擺而柔條未綠時熙而嫩草抽黃(月令)
(云迎春于東郊北陸主冬寒也文選詩云弱草半抽黃輕條未全綠)庭蘭已香澗蒲猶(小)
風煖而鷰南鴈北日和而柳暗花明(文選詩云葉濃和柳密花盡覺梅疏)
(蘭生未可折蒲小不堪書淮南子云女夷鼔歌以司天和以長百榖禽獸草木燕南鴈北春女悲秋士哀知物)
(化矣)木鐸規時(見下)土牛誡候(月令云土牛示農耕之早晩也)遒人振鐸(書注)
(云所以振文教也)楚雀緣條(陽休之春日詩云蝴蝶映花飛楚雀緣條響)璿衡運周
歲星更始(傳云歲在星紀而淫玄枵注云謂天有十二辰歲星一年一周行運也)郊麗迎
春之日時聞震蟄之雷鳥聲千種(庾子山賦云新年鳥聲千種囀二月)
(楊花滿路飛)楊枝一尋(張謂感春詩云梧桐三寸葉楊柳一尋枝)卦審吉凶(周禮龜人)
(以上春釁龜策占兆審卦之吉凶)火新榆柳(周禮燧人掌火春取榆柳之火)候玄鳥而
祠高禖(月令)歌青陽而祭天地(後漢書立春日于東郊祭青帝歌青陽舞雲翹辭曰)
(青陽載動根荄已遂)
正月
改秦諱(秦始皇以正月生因名政後諱之改正字從平聲)行夏時(夏正建寅為正月)春
秋始事(春秋之法書元年春正月者所以敬始事者也)象魏懸法(周禮云正月之吉始和布)
(令于邦國都鄙使萬民觀之)斗建寅位時祠岳鎮(月令云正月之節斗建寅之初又云)
(命祀岳鎮海瀆)星始運於銅渾氣微生於玉琯(銅渾以應天之星數自正月則)
(銅渾更始以測一年之星度又正月為三微之月陽氣初生為微以玉為琯)律中太蔟氣至
東郊(謂立春之日迎春氣也)司歷候而命乎太史(立春後五日命太史)
(守典奉法司天日月星辰之行又祭風師)行慶惠而及彼兆人(月令以應春氣)鴈
序南㢠廻斗衡東指貯神水以效祥(四時要云立春日貯水謂之神水釀酒不)
(壊)養鯉魚而致富(陶朱公養魚法取鯉魚三十尾以立春後上庚日放之則生子不相食)
釁龜(見上注)祭獺(禮記云立春之日東風解凍後五日蟄虫始振後五日魚上冰雨水之日獺祭)
(魚後五日鴻鴈來後五日草木萌動)雲晴方喜於鴈來沙煖更觀於獺祭
(並見上注)修其封疆而端徑術(月令云布農事舍東郊修封隰疆端徑術善相丘陵阪險原)
(云云)修祭典耕籍田(是月也天子親耕籍田命樂正習舞修祭典命祀山林川澤犧牲無用牝)
孟陽(梁元帝纂要云正月為孟陽亦曰孟春上春初春開春𤼵春)獻歲(亦曰獻歲初歲開歲肇歲)
(芳歲華歲首歲獻進也)日月乍逼於虛危昏曉正當於心昴(正月之候)
(日在虛昏昴中曉心中黃昏時昴星正當午位曉時心星正當午位故云昏昴中曉心中日入後二刻半為昏)
(日未出前二刻半為曉)漢帝賜羹之候(金谷園記云武帝常以正月殺梟為羹以賜羣臣食)
(之云使天下之人知殺絶其惡類者也)豳人于耜之時(詩云三之日于耜正月也豳土多寒)
(至是日方就耕)上春建寅(見上注)六律調元太簇克宣於和煦四
時成歲青陽潜運於發生(見上)木鐸振文彤庭習舞玉管
調音於律呂金烏點翼於虚危(木鐸振文教也月令云天子乃以元日祈穀于)
(上帝命樂正習舞玉管吹律之管也金烏日也躔在虚危凡中氣前後去節十五日以明天時舉正于中也)
德惟在木月以建寅(見上)雲物乍成於白鶴氣候方表於
青陽風惟滌滌(夏小正云正月啓蟄雉晨雊時有浚風滌滌變煖也)木漸欣欣
(選云木欣欣以向榮)
元日
八節之端(履端於始歲旦更始四序端為資始亦云四始又云端日謂履端者也)三元之
始(聖人考歷數以正三元此聖人知命之術歲之元日之元時之元也)開甲子於新歷(沈佺)
(期詩云洛陽新甲子何日是清明)發風光於上春七十二候之初三
百六旬之首(皆元日也)磔雞斬羊(宋書歲朔縣官斬羊置其頭于門又磔雞以祠之俗)
(說以厭厲氣裴玄以問河南伏君伏君曰是土氣上升草木萌動羊囓百草雞啄五穀故磔雞斬羊以助生氣)
放鳩獻雀(列子曰邯鄲民以正旦朝獻鳩于簡子簡子大悦厚賞而放之曰正旦放生示有恩也客)
(曰得賞競捕之不如不賞之愈也又地理志滎陽有厄公井沛公避項羽雙鳩集井上故漢時正旦放鳩獻雀)
(已注于下)稱崔寔之觴(崔寔月令云元日進酒降神畢室家尊卑次列于几之前各上椒酒于家)
(長稱觴舉夀欣欣如也)奪戴馮之席(東觀漢記戴馮為侍中正旦朝賀百僚畢會帝命羣臣能)
(說經史更相難詰義有不通輒奪其席以益通者馮乃重坐五十餘席)爆竹鑽榆(事已見上)造
勝華(董勛問禮曰正月一日造勝華以相遺象瑞圖金勝之形又云象西王母正月七日戴勝見武帝于)
(承華殿)藏糞帚(搜神記云昔有商人歐明乘船過青草湖忽遇風晦暝而逢青草湖君邀歸止家堂)
(宇甚麗謂歐明曰惟君所須富貴金玉等物吾當與卿明未知所答傍有一人私語明曰君但求如願不必餘)
(物明依其人語湖君默然須臾便許及出乃呼如願是一少婢也湖君語明曰君領取至家如要物但就如願)
(所須皆得明至家數年遂大富後至歲旦如願起晏明鞭之如願以頭鑚糞帚中漸没失所在明家漸貧故今)
(人歲旦糞帚不出戶者恐如願在其中也)首祚元正(王羲之月儀書云日往月來元正首祚太簇告)
(辰微陽始布罄無不宜和神養素)進屠蘇(俗說屠蘇乃草菴之名昔有人居草菴之中每歲除夜遺)
(閭里一藥貼令囊浸井中至元日取水置於酒樽合家飲之不病瘟疫今人得其方而不知其人姓名但曰屠)
(蘇而已)燒骨&KR1633;(歲除夜燒骨&KR1633;為熙庭助陽氣)吞雞(風上記云元旦當生吞雞子一枚謂之練)
(形)飲墨(北齊正旦會侍中黃門郎宣詔勞諸郡上計勞訖命遺紙陳事宜字有脱誤者呼起席書迹濫)
(劣者令飲墨水一升文理孟浪者奪容刀及席亊多不錄)貼畫雞於朱戶(歲時紀云元日貼畫)
(雞於戶上插符於其中而百鬼畏之)獻彩雀於彤庭(孔叢子曰邯鄲人以正旦獻雀於趙王綴)
(以五采王大悦)餚列辛盤觴稱椒酒桃板署門而納慶葦繩羅
戶以袪災(辛盤見下注椒酒見上注山海經云東海度朔山有大桃樹下有二神一曰神荼一曰欝)
(壘能啖百鬼故今元日設桃符於門以象之歲時記曰設&KR1239;索於門上以畏百鬼)獻羔令節祈
穀嘉辰(月令天子獻羔開冰先薦寝廟又元日祈榖于上帝)噀杯銷蜀郡之火災
飄雪襯荆州之木屑(神仙傳曰欒巴蜀人為尚書正旦大會得酒不飲向西南噀之有司)
(奏巴不恭謝曰臣里失火以此酒為雨救之後蜀郡奏元日會值大火其日東北有大雨至救火雨中有酒氣)
(晉陶侃字士行為荆州牧勑造船官收餘木屑後元日會值大雨雪庭泥於是悉著屑襯覆之朝賀無妨)竹
爆廣庭(荆楚歲時記曰山魈鬼犯人則病惡爆竹之聲也)松標高戶(董勛問禮俗有歲首)
(酌椒酒而飲之者何也以椒性芬香又堪作藥又插松枝于戶亦同此義)律煖而池冰消玉
風和而園柳綻金盤號五辛(風土記云元日食五辛以練形以助五藏)觴
稱萬夀(崔寔元日稱觴獻夀)納慶著椒花之頌袪災獻栢葉之銘
(晉書劉臻妻獻椒花頌曰旋風周回三朝啓建青陽散輝澄景載煥美哉虚葩爰採爰獻聖容映之永夀於萬)
(庾信正朝賚酒詩正朝辟惡酒新年長命杯栢葉隨銘至椒花逐頌來流星向椀落浮螘對春開成都方救火)
(蜀使幾時來)應乾納祐與日同休(文選)位正元陽氣和端月
朱戶駢羅於仙木(歲時記元日造桃板于戶謂之仙木象欝壘之山桃百鬼所畏)綠醽
㶑灔於夀杯(晉咸康四年十二月丙子正旦會百僚增賜醽綠酒人二升夀杯見上)璿璣
改度日月重新(王悦賀正表曰三辰改運元正啓祚又元肅賀儀曰元正首祚璿璣改度伏惟)
(萬夀云云)導和而應鳳應凰履端而獻鳩獻雀(月令疏云正月律中大簇)
(黃帝使伶倫自大夏之西崑崙之東取嶰谷之竹制為十二管以聽鳳凰之鳴其應鳳者為律應凰者為呂鳩)
(雀事已見於上)蜀郡火災(見上)西京水戲(漢明帝使博士馬均引東水轉百戲又正月朝)
(造巨獸魚龍曼延如漢西京故事)三微始布六律初調(白虎通謂正月為三微言陽氣)
(未著為微)稱萬夀於彤庭資百福於皇室(謂元會也)受四海之圖
籍膺萬國之貢珍内撫諸夏外接百蠻(文選以天子當元會也)華
元放囚江淹賞士(北齊書張華元字滿國為兖州刺史獄有繫囚謂曰三元之始念卿幽閉)
(今給假五日足得展謁親友至期當還也果應期而至梁典謝舉初為太學博士與兄覽預元會江淹一見並)
(皆欽挹曰此可謂御二龍於長途耳)戲造魚龍(事已見上)術呼牛馬(五行書云元日向辰)
(至門前呼牛馬六畜)進酒降神湔裳度厄(玉燭寳典云今人元日至晦日並為酺食士女)
(湔裳度厄)
人日
一二稱雞狗六七為馬人(董勛問禮俗曰正月一日為雞二日為狗三日為羊四日)
(為猪五日為牛六日為馬七日為人以陰晴為豐耗正旦畫雞於門七日鏤人於金薄)菜羹花勝
(歲時記云人日以七種菜為羹剪綵為花勝以相遺也)漢帝之會承華殿(西王母頭戴花)
(勝以正月七日會帝於承華殿)宋王之登望仙樓(見下注)竹葉酒(酒名)梅花
粧(武帝女夀陽公主人日卧于含章殿下梅花落公主額上成五出之花拂之不去皇后留之自後有梅花)
(粧是也)銘山(魏東平王登夀張安仁山銘曰正月七日厥日惟人策我良駟陟彼安仁出述征記)飲
爵(夀陽記云正月七日宋王登望仙樓會羣臣父老集於城下令皆飲一爵文武十人拜賀上夀)稽董
勛之問俗時則罔愆(六七為馬人已見上注)考陳氏之見儀事乃
不忒(劉臻妻陳氏進見儀曰正月七日上人勝于人是也)鏤人(董勛問禮俗云人日鏤金薄為人以)
(貼屏風戴於頭鬢起自晉代賈充妻李氏夫人云俗人入新年形容改舊從新也)熏天(述征記云人日)
(作煎餅於中庭謂之熏天)捩狗耳翦人形(荆楚歲時記云人日夜多鬼鳥過人家槌床打戶捩)
(狗耳滅燈燭以禳之翦形見上)趙伯符七日之歡(夀陽記曰趙伯符為豫州刺史立義樓每)
(至元日人日七日月半乃於樓上作樂樓下男女盛飾遊看作樂)薛道衡二年之歎(薛道)
(衡人日詩曰立春纔七日離家已二年人歸落鴈後思發在花前)飲竹葉之一觴粧梅
花之滿面(並見上注)
上元
祭戶遺風(荆楚歲時記云今州里風俗望日祭門戶先以柳條插於左右門上乃以酒脯飲食豆粥)
(餻糜祭之)觀燈故事(涅槃經云如來闍維訖收舍利罌置金床上天人散花奏樂繞城步步燃燈滿)
(十三里)火樹(唐蘇味道看燈詩云火樹銀花合星橋鐵鎻開暗塵隨馬去明月逐人來)燈樓(唐玄)
(宗於上陽宫建燈樓高一百五十尺懸以珠玉微風將至鏘然成韻)帝女巢成而得仙(廣陽)
(記云南方赤帝女入山學道仙鵲以正月一日銜柴作巢至十五日巢成後得道昇天)僧徒雲集
而觀雨(西域記云摩竭陁國正月十五日僧徒俗衆雲集觀佛舍利放光雨花)漢帝之建
白馬(漢武帝時摩騰竺法蘭以白馬駞經至帝是日設大祭其夜以香火焚釋道二教道經煨燼佛教宛)
(然帝遂建白馬寺)玄宗之遊凉州(葉法師時與玄宗遊凉州以鐵如意質酒)神燈佛
火(崔液正月望夜遊詩神燈佛火百輪張刻像闆形七寳装)試鼓傾城(禰衡被魏武謫為鼓吏正)
(月半試鼔禰衡揚袍為漁陽摻撾淵淵有金石聲四坐為之改容又古詩云九陌連燈影千門共月華傾城出)
(寳騎匝路轉香車)燈火千門(見上)蚕桑百倍(續齊諧記云吳縣張成夜見一女立宅東)
(南角謂成曰此地是君蚕室我即地神明日正月半宜作白粥泛膏於上以祭我必當令君蚕桑百倍俄失所)
(在如其言年年大得蚕今人作餻粥謂之粘女財是也)無心(玉臺詩曰去年正月半本自無心看)送
酒(古詩云漢帝窺桃核齊侯問棗花上元應送酒來在蔡經家)卜於紫姑(異苑曰其夕迎紫姑)
(神以卜之本人家妾為大婦所妒其日感激而死故世人至是日作其形迎於厠云子胥不在曹姑已行小姑)
(可出子胥壻也曹姑姑也)祀其太乙(史記樂書曰漢家祀太乙以昏時祀到明)南油西漆
(梁簡文帝看燈賦云何解凍之嘉月值蓂莢之盡開草含春而色動雲飛綵以皆來又云南油俱滿西漆争然)
漁陽操(曲名見上)龍川蠟(賦又云蘇徵安息蠟出龍川斜暉交映倒影澄鮮蘇香名也)
晦日
孟春晦日(晦者灰也言盡無光是如灰色者月之盡也)酺聚(大飲之名)行樂(荆楚歲時)
(記云元日至晦日並行樂飲酒)送窮(金谷園記云昔顓頊帝時宫中生一子性好著浣衣人作新衣與之)
(即裂破以火燒穿著宫人共號窮子其後以正月晦日死人葬之曰今日送窮子也因此相承號送窮也)酹
酒(玉燭寳典曰元日至晦日並皆酺飲渡水士女悉湔裳酹酒於水濱又臨河渡厄)階蓂彫(尭階)
月桂盡(謂月晦也)犯天(陣不違晦以犯天忌故戰陣避晦日)提月(公羊傳提月六鶂退飛提)
(月者何逮是月晦日也何休注提月邊也魯人語也在提月之幾盡)朒朓有警春秋不書
(選云朒朓警闕朔而月見東方為朒晦而月見西方為朓春秋之例不書晦也)月晦之初年(荆楚)
(歲時記云每月皆有弦望以正月為初年時俗重之以為節)時俗以為節(見上)當酺聚
之時值蓂枯之日(見上)大酺小盡(月有小盡有大盡三十日為大盡二十九日為)
(小盡)
二月
日在營室律中夾鍾(二月律也)柳舒西掖(漢武西掖瑞柳又晉書云二月盡三)
(月初華生㐮藩柳葉舒)雷鳴東隅(陶潜詩云仲春遘時雨始雷𤼵東隅)驚蟄之日桃始
華(二月節也後五日倉庚鳴後五日鷹化為鳩)春分之日鷰乃至(二月節氣也後五日)
(雷發聲後五日始電)東郊祭日(祀朝日于東郊)獻羔開冰(先薦寝廟也)楊花風
(已見上)榆莢雨(庾信湯池碑云仲春則榆莢同流三月則桃花共下)無焚山修闔扇
(皆順陽助氣也)巢人乞子以得富(昔巢氏時二月二乞得人子歸養之家便大富後以此日)
(出野田採桑葉向門前以祭之云迎富)豳人擊鼓以迎春(周禮仲春晝擊土鼓以迎春也)
同度量(平權衡謂晝夜平則正之云)養幼少(月令養幼少存諸孤)無作事以妨
農(注典兵役之事時將耕慮妨農功)順陽氣以養物(無竭川澤無漉陂池無焚山林順陽)
(氣以養物也又云去桎梏正獄訟)獻鳩(周禮羅氏仲春獻鳩以養國老鄭玄注云春鷹化為鳩變舊為)
(新宜以養老助生養)集鷰(謂鷰至也)暖日融天和風扇物杏壓園林之
香氣柳籠門巷之晴煙上丁(二月上丁舍奠于國學)後戊(春分前後)
(戊日為社日月令命民社云云)蘭芽吐玉柳眼挑金仲陽(梁元帝纂要云二月)
(仲春仲陽中春)淑景(亦曰媚景)剛日祭馬(祭馬祖用剛日)
中和節
時維太平日乃初吉作為令節以殷仲春𤼵揮陽
和幽贊生植仲序(謂仲春也)中和(其節)助𤼵生之德覃生育
之恩助陰陽之交泰表天地之和同當太平之昭
代屬初吉之良辰授時建命備物陳儀(文選)二月初吉
(詩云)朔日良時
二月八日
釋氏下生之日迦文成道之時(歲時記云二月八日釋氏下生之日迦文成道)
(之時信捨之家建八關齋戒車輪寳蓋七變八會之燈故云今二月八日平旦執香花遶城一匝謂之行城亊)
(見下注)遶城遊一匝之行(本行經云二月八日夜半太子被馬當出天使神牽馬足出至)
(走王内則行城中矣)在家守八關之戒(阿那經云二月八日當行八關之戒佛經云在家菩)
(薩此日當行八關之齋戒)飛鳳盤龍(夀陽記梁陳典曰二月八日行城樂歌曰皎鏡夀陽宫四面起)
(香風樓形若飛鳳城勢似盤龍)
社日
祀勾龍(共工氏之子曰勾龍能平水土故祀以為社)擇元日(月令擇元日命民社為祀社稷)
(也春事興故祭之以祈農祥元日謂近春分前後戊日元吉也)白社(白屋之社)青春報本
反始親地尊天(禮記共工氏之子為后土能平水土故祀以為社故天子曰大社必受霜露風)
(雨以逹天地之氣也社所以神地者也地載萬物天垂象取法於天所以尊天親地也社供粢盛所以報本)
(反始也)受脤(傳曰戎有受脤肉謂受氣于社也)升壇(李叔達祠社云升壇預結祀詰早肅分司)
(椒蘭平酒酌簠簋撤香)立社(王為羣姓立社曰大社王自立社曰王社諸侯為百姓立社曰國社自立)
(社曰侯社大夫以下立社曰置社)置社(見上)夏松殷柏(論語)秋報春祈(春祭所以)
(祈五榖之生秋祭所以報五穀之熟)陳平分肉(陳平貧時為里中社宰分肉甚均父老善之平曰使)
(平得宰天下亦如此肉矣)阮修伐樹(晉阮修字子宣伐社樹或止之修曰若社而為樹伐樹則社移)
(樹而為社伐樹則社亡矣)封土報功(孝經緯曰社土地之主也土地闊不可盡祭故封土為社以報)
(功)設齋祭社(佛經云世尊見殺牛羊以為社戒之曰地獄滿塞正坐殺害汝等何以為社奉齊守)
(戒則獲福無量矣)擇日命民(見上)瞻榆望杏(隋牛弘春祈稷歌云瞻榆束耒望杏開田)
(用憑戩榖佇詠豐年)罷社(魏志王修字叔治七歲母以社日亡來歲社日修哭甚哀鄰里為之罷社)結
宗(荆楚歲時記云社日四鄰並結宗會社牲醪為屋於樹下先祭神然後饗其胙鄭氏云百家共一社今百)
(家所社宗即共立社之義也)
三月
日在婁星(中氣日在胃也)律中姑洗(三月律也)暄景暮春(梁元帝纂要曰)
(三月曰暮春亦曰季春晩春殘春餘春末春)布德行惠(月令布德行惠𤼵倉廩賜貧窮賑乏絶)
聘士禮賢(聘名士禮賢者)修利隄防導達溝瀆(月令)薦鞠衣修蠶
器(月令修蠶器天子薦鞠衣于先帝鞠衣黃桑之服薦于太廟)合累牛(騰馬遊牝於牧)書駒
犢(舉書其數)清明之日桐始華(三月節也後五日田鼠化為鴽後五日虹始見)穀雨
之日萍始生(中氣也後五日鳴鳩拂其羽後五日戴勝降于桑)禁捕(置罘畢翳餧藥無出)
(國門鳥獸孕乳不可傷之無逆天時)勸蠶(無伐桑柘注愛蚕食也享先蚕而躬蚕以勸蚕事月令云)門
柳變金庭蘭孕玉氣惟煦景節及殘春畢春九門(大合)
(樂命國儺九門磔攘以畢春氣洪範傳曰犬本屬金故磔之於九門抑金扶木畢成春功東方三門不磔春位)
(不殺又且盛德所在無不禳也)審量五庫(月令云審五庫之量金鐵皮革無或不良)嶺外寒
食(沈佺期詩云嶺外逢寒食春來不見餳洛陽新甲子何日是清明)江南草長(丘遲與陳伯之)
(書云暮春三月江南草長雜花生樹羣鶯亂飛)北閣之春(簡文帝晩春詩云待餘春於北閣藉高宴)
(於南皮)東山之士(劉孝綽三月三詩云東山富遊士北土無遺彦一言白璧輕片善黃金賤)乘
舟薦鮪(天子始乘舟薦鮪於寝廟)出勾達萌(月令生氣方盛陽氣𤼵泄勾者畢出萌者盡達)
柳暗花明燕來鶯老
上巳
莫春之節上巳之辰(古用上巳今用三日)空陰不雨(陰陽書云三月三日欲陰)
(不雨則蚕善)時和氣清(蘭亭之會時和氣清)八公既登(宋武帝三月三日登八公山劉)
(安故臺望城郭如疋帛之遶叢花也)四人並出(荆楚歲時記三月三日四人並出臨清渚為流杯曲)
(水之飲也)帛遶叢林杯流曲水(見上)三月桃花水上巳竹葉杯
(桃花水見下注上巳漢禮儀志曰三月上巳日宫人並禊飲於東流水上宋書曰自魏已後但用三日不用上)
(巳)元巳之辰(文選莫春之月上巳之辰)修禊之事(王羲之序曰永和九年歲在癸丑莫)
(春之初會于會稽山陰之蘭亭修禊事也)䘠禊臨水(風俗通曰周禮女巫掌歲時以䘠除疾病䘠者)
(潔也故于水上盥潔之也)溱洧執蘭(韓詩曰三月桃花水時鄭國之俗上巳日於溱洧之上執蘭招)
(魂祓除不祥)束晳善對而賜金(見下注)張華能談而稽古(竹林七賢)
(論王濟常解禊洛水明日或問昨日遊有何論議王曰張華善說史漢裴逸民叙前言往行歴歴可聽)垂
乳桐(庾信三月三日華林園馬射賦云草銜長帶桐垂細乳鳥囀歌來花濃雪聚)浮絳棗(庾肩吾曲)
(水宴詩云桃花生玉澗柳葉暗金溝踴躍頳魚醉參差絳棗浮)金溝(見上)蕙畝(沈約三日詩云烟光)
(蕙畆氣婉椒臺)褉南澗(孫綽序以莫春之始解禊南澗之濱也)會東堂(晉起居注泰和六年)
(三月三日臨流杯酒依東堂小會也)南浮橋(晉夏綂字仲御母病至洛市藥會三月三日洛中王公以)
(下莫不方駕連軫並于南浮橋修禊仲御在船中曝所市藥雖見此輩危坐不搖)東流水(見下齊諧)
(記)殿臨春籞(梁沈約三日詩云帳殿臨春籞帷宫遶芳薈芳薈水中籬也)駕息蘭田
(晉張恊上巳賦云停輿蕙渚息駕蘭田朱幔虹舒翠幕蜺連)黍麴(荆楚歲時記云取黍麴和菜作羹以)
(壓時氣)犢車(搜神記盧充三日臨水傍戲遥見水傍有犢車充往開車戶見崔氏女并三歲兒共載因)
(抱兒還充贈金盌乃别)薤露歌(後漢梁商上巳日會客於洛水酒酣繼以薤露歌周舉歎曰哀樂失)
(時殃咎必至商後果卒)蘭亭會(見上)周公卜邑於洛羽觴隨波秦王
置酒於河金人捧劒(續齊諧記云晉武帝問尚書郎摯虞曰三日曲水其義何指答曰漢)
(章帝時平原徐肇以三月初生三女至三日俱死一村以為怪乃携酒至東流水邊洗滌去災因水流以泛觴)
(曲水之義起此帝曰若如所說便非佳節也尚書郎束晳曰摯虞小生不足以知之臣請說其始昔周公卜洛)
(邑因流水以泛酒故逸詩云羽觴隨波流又秦昭王三日置酒於河曲有金人自泉而出捧水心劒曰令君制)
(有西夏及霸諸侯乃因立名曲水二漢相沿為盛事帝善之賜金五十斤)永和之春癸丑之
歲罰酒三升得詩一句(世說郝隆為桓公南蠻參軍時賓客大會作詩不成罰酒)
(三升而隆只得詩一句而已)三巳(沈佺期三日詩云九門馳道出三巳禊堂開)四筵(阮瞻上巳)
(會賦云列四筵而設席兮祈吉祥於斯塗)周褉曲洛(周之時禊飲於曲洛)晉宴上林(晉朝)
(上巳宴上林也)
寒食
禁火之辰遊春之月寒食是仲春之末清明當三月之
初禁其烟周之舊制(周禮禁其烟周之舊制不因子推也)不斷火魏之
新規(見魏武下)桐始開花(清明之日桐始開花)榆方出火(論語鑚燧改火春取榆柳)
(之火以順陽也)二三之月百五之辰(歲時記云去冬至一百五日即有疾風甚雨謂之寒)
(食)魏武之令(魏武帝明罰令曰聞太原至雁門冬至後一百有五日皆絶火食云為介子推且北)
(方沍寒之地老少羸弱將有不堪之患今不得作寒食若犯者家長半歲刑主吏百日刑令長奪一月俸)周
舉之書(後漢周舉遷并州刺史太原舊俗以介子推焚骸一月斷火舉遺書於子推廟曰春中食寒一)
(月老少不堪今則三日而已)一月寒食(見上)三日斷火(鄴中記并州俗為介子推斷火)
(食食乾粥三日)畫鴨(俗雕畫鴨子以相餉)鬭雞(玉燭寳典曰此節城市尤多鬭雞之戲或雕鏤以相)
(餉遺)蹴踘(劉向别錄云寒食蹴踘黃帝所造本兵勢也蹴踘即毬也)鞦韆(古今藝術圖曰鞦韆本北)
(方山戎之戲以習輕趫也)遺麥粥(齊魏收遺景元麥粥)祭酪盂(孫楚祭子推文曰醴酪二盂醴)
(酪大粳米或大麥為之即今之麥粥醴即今之餳是也)内火(傳以出内火注内藏也)司烜(周禮)
(司烜氏仲春以木鐸修火禁于國中注為季春將出火也)白鳥(拾遺記云文公焚山求子推時有白鳥從)
(烟中斃)新烟(謂出火也)介子推之遺風魏武帝之舊令(晉文返國皆封)
(從臣獨忘子推題詩于國門以諷之遂隱于綿山文公求之不得乃焚山求之子推焚死因斷火以報之)飡
盤(飲燒飯曰飡俗以備斷火)餳粥(玉燭寳典曰今人研杏仁為酪煑粥引餳沃之是也)
歲華紀麗卷二(韓鄂)
夏
夏為朱明時移新節(選云初伏新節隆暑赫曦)火風暑節(亦曰炎節)日乃
丙丁時當焦苦(月令其蟲羽其音徵四月律中仲呂其數七其性禮其事視其味苦其臭焦其)
(祀竈祭先肺)帝稱炎帝神號祝融蟲羽音徵祀竈祭肺(見上)昊
天(夏曰昊天)暑雨(出書)長贏(夏為長贏)永日(見書)焦泉之曲(蘧瑗云春有去鴈之)
(歌夏有焦泉之曲)榮木之詩(陶潜榮木詩序云日月推遷已復有夏)隆熾(射雉賦云時暑)
(忽隆熾)恢台(文選收恢台之孟夏兮長養也)狼山毒草(山海經云狼山多毒草盛夏鳥過之)
(不能去)銀塘芳荷(李林夏日詩桐枝覆玉檻荷葉滿銀塘)温飈炎氣(文選朱夏振炎)
(氣溽暑扇温風)爍石流金(莊子)青春變節赤帝司權(火帝為赤帝也)晝寝
書裙(宋書王獻之夏月造羊欣欣著新練裙獻之入見之乃書數幅而去)夏處板榻(後漢羊茂)
(字季實為東郡守冬坐白羊皮夏處單板榻)凉君子而清王侯(夀陽山記明義樓南有三)
(浴室上以清王侯中以凉君子下以凉庶類)冬巢居而夏穴處(晉書肅慎國人如此)火
居盛德(月令夏盛德在火)木乃成陰時景(梁元帝纂要曰夏曰朱明亦曰長贏)
(炎夏三夏九夏朱夏)司立(川烏氏以立夏來立冬去)羊茂板榻(見上)孫登草裳(神仙)
(傳孫登夏則居窟室披草裳)不賀(漢雜事冬至陽事起君子道長故賀夏至陰事起君子道衰故不賀)
受餉(齊春秋何敬叔為長城令清廉夏節忽牓門受餉得米二千餘石代貧乏之人輸租税也)閉關
(易曰先王以至日閉關商旅不行后不省方)牓門(見上)影長(尺有五寸周禮云夏至日在東井)
宵短(至乃宵短)凱風扇物赫日流輝麥含秀色(文選麥隴多秀色)
柳結濃陰雲吐竒峰(夏雲多竒峰)火流永日(日永星火)萬木皆
滋百草悉茂(文選靡木不滋無草不茂也)避暑之飲(光禄大夫劉松北鎮與袁紹子)
(弟日共宴飲常以三伏之日晝夜酣飲以避時暑故河朔有避暑之飲)迎夏之郊(立夏之日盛德)
(在火迎夏於南郊天子親往也)絺綌(論語當暑袗絺綌)乘離(魏相云南方之神炎帝乘離執衡司夏)
四月
(日)當昴位斗建巳初(月令斗建巳位之初)律中仲呂杓指東南(孝經)
(緯曰穀雨後十五日斗指東南維為立夏後十五日指巳為小滿)立夏之日螻蟈鳴(後五)
(日蚯蚓出後五日王瓜生)小滿之日苦菜秀(中氣後五日靡草死後五日小暑至)麥秋
(百穀初生為春熟為秋故麥以孟夏為秋)梅雨(梅熟時雨)正陽之月(正陽月慝未作慝謂陰氣)
(也)盛暑之時(亦云炎暑)畏日揚輝火雲戒節碧樹之流鶯已
老虹梁之語燕咸歸維夏(四月維夏)清和(首夏猶清和)祀雨師
祈穀實出輕挺重(月令挺重囚出輕繫)繼長增高(無有壞墮)驅獸(無害五榖)
飲酎(以菽嘗麥)慶賜遂行(無不欣悦)行爵出禄(必當其位)習盛樂大雩
帝(自鞀鞞至柷敔皆盛樂也)禱祀山川(古卿士有益於人者以祈榖實)贊拔傑俊(進賢)
(良舉長大)無起土功(無𤼵大衆無伐大樹無妨蚕農)無大田獵(驅獸而已恐妨生類)登
麥收繭(並見月令)
四月八日
浴釋迦(荆楚歲時記云荆楚以四月八日諸寺各設會香湯浴佛共作龍華會以為彌勒下生之徵也)
迎彌勒(見上注)右脇生(佛以周昭王二十四年甲寅四月八日自母右脇而生)半夜
入道(年十九歲此日半夜逾城往雪山入道)求於六年(太子在雪山六年思道不食四月八)
(日成佛)溺金像(世說孫皓初治國於地中得金像如小兒高皓便著厠前令持籌四日皓語像云今)
(日浴佛來暮陰病懴悔乃瘥)坐木榻(羊茂事見上)靈育生而孕先得夢(高僧)
(傳曰釋元高小名靈育母寇氏夢見一僧持傘香花滿坐便即懷胎至四月八日生有異香及光明照壁迄旦)
(乃散因名曰靈育)劉宣泣而悲不自勝(宋書劉敬宣字萬夀八歲母死四月八日人寺)
(見衆僧浴佛乃下頭上金鐃為母灌佛因泣下悲不自勝)八歲兒(見上)九子母(荆楚歲時記曰)
(四月八日長沙寺閣下有九子母神是日市肆之人無子者供養薄餅以乞子往往有騐)八字之佛
爰來(荆是人相承此日迎八字之佛於金城設榻幢歌鼔以為法華會)五香之水乃浴
(高僧傳靡歌利頭四月八日浴佛以都梁香為青色水欝金香為赤色水丘隆香為白色水附子香為黃色水)
(安息香為黑色水以灌佛頂)
五月
日居參宿律中𬎼賓昏角曉危(五月之節日在參昏角中曉危中)鳴蜩
解鹿(夏至之日鹿角解後五日蜩始鳴)雲容益峻鶯老無聲麥秋梅
夏居高遠眺(可以居高明可以遠眺望可以升山林可以處臺榭)衆果具繁(文選)
(𬎼賓之時景風扇物天和氣暖衆果具繁)百藥可蓄(月令聚蓄百藥無用火南方)祀皇地
(月令祀皇地祇于方丘岳瀆等神夏至日祀之)祭先牧(祭于大澤用剛日)長日助威稜
之勢薰風同長育之恩關市無索(門閭無閉關市無索此順陽氣)遊
牝别羣(縶騰駒班馬政)芒種之日螳蜋之生(五月節候後五日鵙始鳴後五日反)
(舌無聲)風名黃雀雨曰濯枝(風土記曰仲夏大雨名濯枝雨六日方止東南常有風至)
(曰黃雀長風亦曰薰風)月次居離斗維建午當陽極陰生之際是
養神保夀之辰(夏至之日一陰生)當正陽以戒月(五月為正陽月)諒無
躁而處身(月令)飛火輪(謂日烏也)榮木槿(易通說曰夏至之日木槿榮)火雲
方熾畏景尤長當陰陽分争之時(夏至之日陰陽争死生分君齊戒百)
(官静事無刑以定晏陰之所成)是齋戒養恬之日(君子齋戒處必安静)
端午
日叶正陽時當中夏採蟾蜍之令節(枹朴子曰五月五日採蟾蜍頭有八)
(字者日中時取之陰乾一日以其足畫地即為流水帶於左臂辟惡)語鴝鵒之佳辰(歲時記以)
(午日取鴝鵒兒毛羽新成者養之皆善語必先剪去舌尖)錦幖(状元盧肇午日宫船詩云報道是龍剛不)
(信果然獨得錦幖歸)鬼字(魏收詩辟兵書鬼字神印題靈文)角黍之秋(風土記午日烹鶩角)
(黍又以菰葉裹粽黍以象陰陽相包裹未分也)浴蘭之月(大戴禮云午日以蘭湯沐浴)朱索
(續漢書午日朱索五色為門戶飾以止惡氣)赤符(抱朴子曰或問辟五兵之道荅以五月五日著赤符)
(於心前)祭屈(續齊諧記屈原五月五日投汨羅江死楚人哀之至此日以筒貯米投水祭之漢建武元)
(年長沙有人見三閭大夫曰常苦蛟龍所竊今若有惠願以蒲葉裹五色絲纏之則蛟龍畏也)祠陳(後漢)
(陳臨為蒼梧太守推誠以理臨徵去後本郡以五月五日祠之東門城上令小童潔服而舞)長命縷
(古詩云何以致契闊遶臂雙條達)辟兵繒(裴玄新語曰五月五日集五綵繒謂之辟兵繒也)結
廬(梁王筠五日詩結廬同楚俗採艾異詩人)蓄藥(又曰是日競採雜藥夏小正云此日蓄藥以蠲除毒)
(氣)鬭百草(荆楚記云此日楚人蹋百草今人又有鬭百草之戲)纏五絲(見上)忌蓋屋
勿曝薦(風俗通云此日蓋屋令人頭秃又云不得曝床薦席異苑曰新野庾寔嘗于五月五日曝席薦)
(忽見一小兒死于薦下俄失所在其後寔女遂亡因相傳以為忌)午位初杓一陰潜𤼵
當赤帝炎威之際是朱明熾毒之時救屈原以為俗
(午日競渡荆楚記曰舟救屈原也)因句踐以成風(越地傳云競渡起于越王句踐)月號
正陽時惟端午雲簇竒峰之状簟凝寒水之姿胡廣
生(世說胡廣本姓黃以五月五日生父惡之盛葫蘆弃江中居人見之收養以為己子托葫蘆生乃姓胡)
曹娥死(異苑曰曹娥父以五月五日溺死娥巡江號哭七日遂投江死三日後與父屍俱出)時當
採艾節及浴蘭(荆楚歲時記云宗測常以五月五日未雞鳴時採艾見似人處攬而取之用炙)
(有騐)燒空之畏日尤長觸戶之炎光益盛(見上)包菰(風土記云午日)
(以菰葉裹黏米以象陰陽之相包裹)掛艾(荆楚記五月五日楚人皆踏百草採艾為人形掛於戶上以禳)
(毒氣)百索繞臂(風土記以五綵縷造百索繫臂一名長命縷二名辟兵繒以相餉也)五綵纏
筒(見上)
熱
大暑賦(夏侯湛作大暑賦云三伏相仍徂暑彤彤上無纖雲下無微風)苦熱行(文選苦熱行砂)
(礫銷鑠草木焦卷處凉臺而有欝蒸之煩浴寒水而有灼爛之苦宇宙雖廣無陰以憩昔聞草木焦今見砂石)
(爛大火灼光炎氣酷烈)如熱得凉如渴得漿盛夏之陰(萬物歸之言其凉也)
以瓜鎮心(鄭灼字茂照嘗讀書時大熱以瓜鎮心欲凉之也)穿岸為室(後漢馬援行軍)
(至長沙欲進擊壺頭遇夏暑盛熱穿岸為室以避暑氣)炎風畏景火雲赫日云
我無所(言無庇身)如惔如焚(惔燎也言熱如火燒)風雲欝其如火天地
赫以為爐禋于六宗(已見寒門禋于六宗注中)飲于三伏(見下)暍者
(莊子曰暍者反凍乎冷風又京房易飛候曰立夏有雲大如車蓋十餘里此陽火之氣必暑有暍者)癉心
(詩云我心癉暑)機女抱綜耕夫釋耜(曹植云機女與耕夫背暑不期而齊跡向陰不會而)
(成羣者也)食冰之鼠(北方層冰之下有鼠食冰肉重千斤作脯以禦熱)飛雪之方(王仲)
(都服飛雪散能盛暑中使曝坐周焚以火口不言熱而身無汗出)凉草(杜陽編暑則設迎凉草寒則設)
(鳳首木也)寒溪(武昌記曰樊山東有小溪夏時凜然常有寒氣故謂之寒溪)身熱坂(漢書西域)
(傳曰罽賓道歴大小頭痛之山赤土身熱之坂)頭痛山(見上)當秦穆公三庚之日
(史云秦穆公三年初伏注云六月上伏日秦皇置又穆公始為伏祠取夏至後第三庚為初伏第四庚為中伏)
(立秋後初庚為末伏謂之三伏又謂之三旬)思葛稚川六甲之符(抱朴子曰或問不熱)
(之道荅曰立夏或服玄冰丸飛雪散帶六壬六甲符)處榭登山(可以升山陵可以處臺榭)當風
交扇(已具伏日食白粥注)暑煑(釋名曰暑煑也如煑物也當暑大暑溽暑六月暑正暍暑毒暑徂暑)
(六月炎暑)熱爇(釋名曰熱爇也如火所爇也苦熱酷熱旱熱炎熱)升山陵紾絺綌
可畏(春秋云夏日可畏)如熏(詩云憂心如熏熏灼爛也)
旱
草木焦枯砂石銷爛(見上)雲漢之章土龍之象(許慎注湯遭大旱作)
(土龍以象雲從龍)湯之七年(湯七年大旱無一日有雨)魯之八月(左傳魯僖公三年自)
(十月不雨至次年五月旱且不為災也)
雲
從龍(易曰雲從龍)似虎(兵書猛將之雲氣似虎也)山既出雲(禮曰山川出雲)天必
降雨(易曰雲行雨施)雲紀(黃帝受命有雲瑞故以雲紀事又有雲官也)瑞書(有瑞必書)不
崇朝而徧天下(公羊傳曰觸石而出膚寸而合不崇朝而徧雨天下太山雲也)不待族
而潤寰中(莊子内篇廣成子謂黃帝曰自爾治天下雲氣不待族而雨)邴生之鶴(邴原)
(北海人也遭漢亂隱于遼東徵召不仕時人謂之曰雲間白鶴)陸氏之龍(世說陸士龍常在張華筵)
(上自稱曰雲間陸士龍)李陵仰視(李陵贈蘇武詩云仰視浮雲馳奄忽互相踰)靖節思
親(陶靖節詩序停雲思親友也)霏霏承宇(楚辭)英英露茅(詩英英白雲露彼菅茅)
荷鍤決渠(文選決渠降雨荷鍤成雲)油然作雲沛然下雨赤為
兵驗黃乃時豐(保章氏以五色雲物辨吉凶之䘲祥二至二分占視日旁雲色青為虫白為喪)
(赤為兵荒黑為水黃為豐)不興(文選朝雲不興而黃&KR1369;獨臻)可望(尭紀望之如雲)陽臺(朝雲)
巫峽飛揚(高祖歌曰大風起兮雲飛揚)決濟(五色呈瑞氤氲決濟)出岫(歸去來辭)
(雲無心以出岫)上天(詩曰上天同雲雨雪雰雰)辨豐凶卜水旱(周禮保章氏以五色雲物)
(辨吉凶水旱豐荒之祲祥注云雲色有五以别水旱豐荒)赤鳥飛(左傳楚雲如衆赤鳥夾日以飛三日)
(太史曰其當王身乎)白雲起(後漢薊子訓到洛見公卿數十處後皆白雲起)薈蔚(詩云薈兮蔚兮)
(南山朝躋薈蔚乃雲興之貎)屏翳(雲師名也)竒峰(夏雲多竒峰)垂天(莊子大鵬翼若垂天)
(之雲)觸石(見上注)潤礎(淮南子曰山雲蒸柱礎潤)出蒼梧(歸藏曰有白雲出蒼梧入于大)
(梁)至帝鄉(莊子乘彼白雲至于帝鄉)陰陽聚(春秋元命苞云陰陽聚為雲)山川氣
(說文曰雲山川之氣也又西王母有白雲謠云白雲在天丘陵自出道路悠遠山川間之見周穆王傳)
瑞雲
德動天心瑞開雲物凄凄祁祁(詩云有渰凄凄興雨祁祁)紛紛郁
郁(史記若煙非烟若雲非雲紛紛郁郁蕭索輪囷是謂慶雲)起封中(漢武封太山夜有光畫有白雲)
(起於封中)覆寳鼎(汾陰寳鼎天子祠之黃雲覆焉)書瑞(分至啓閉必書雲物)紀官(黃帝以有)
(雲瑞因以雲紀官)靉靆氤氲瑞氣慶雲(景雲卿雲祥雲瑞雲也)非烟(非烟)
(非霧五色氤氲皆瑞雲也)矞雲(瑞應圖曰矞雲其状外赤内青一曰慶雲)金枝玉葉(黃帝與蚩)
(尤戰于涿鹿之野常有五色雲氣金枝玉葉止于帝上有花葩之象故作華蓋)干吕(東方朔十洲記曰青)
(雲干呂連月不散)扶日(洛書曰蒼帝起青雲扶日赤帝起赤雲扶日黃帝起黃雲扶日)
風
風則從箕月離於畢(箕星好風春秋緯曰風從箕星揚砂走石詩云月離於畢俾滂沱矣)
天地噫氣(風者天地之噫氣也)琴歌其南(舜作五絃之琴以歌南風曰南風之薰兮可以)
(解我民之愠兮)馬嘶其北(古詩胡馬依北風)大風歌(高祖過沛作大風歌曰大風起兮雲)
(飛揚安得猛士兮守四方)秋風辭(漢武帝作秋風辭云秋風起兮白雲飛草木黃落兮鴈南歸蘭有秀)
(兮菊有芳懷佳人兮不能忘)石尤(無將故人酒不及石尤風)飛廉(風伯名也)箕星(風星名也)
地籟(莊子曰汝聞天籟而未聞地籟注風吹萬物也)鳴條(太平之代風不鳴條)八風(見下)五
風(尭時五日一風)虎嘯(淮南子曰虎嘯而谷風生)鳶鳴(禮記前有塵埃則載鳴鳶注鳶鳴則風生)
也易水寒(燕丹送荆軻於易水之上軻歌曰風蕭蕭兮易水寒)洞庭波(楚詞嫋嫋兮秋風洞)
(庭波兮木葉下)空穴(枳句來巢空穴來風)開襟(選云憑軒檻以回望向北風而開襟)鵲巢(淮南)
(子云烏鵲識歲之多風去喬木而巢扶枝)鳥路(選云風煙有鳥路江漢恨無梁)揚仁風(袁宏為東)
(郡守謝安授以扇宏曰輒當奉揚仁風慰彼黎庶)辟臭腐(帝王世紀云堯時厨中自生肉其薄如箑)
(搖動則風生使食物寒而不臭名曰箑脯)從虎(風從虎)相烏(述征記長安宫南靈臺上有相風銅)
(烏遇千里風乃動)愈病析酲(出選風賦)阜財解愠(詩云南風之薰兮可以解吾民之愠)
(兮南風之時兮可以阜吾民之財兮)退宋都之鷁(左傳六鷁退飛過宋都風也)摶南海
之鵬(莊子)觱𤼵栗冽(出詩)衝孔襲門(風賦)巽風起兑澤流(易巽為風)
(又風以散之鼓動萬物者莫疾于風)飄瓦(莊子不怨飄瓦)摧木(木秀於林風必摧之)入松(琴曲)
(有風入松)拂野(驚颷拂野木無静柯)泠泠獵獵(並選)鼔之以雷霆潤之以
風雨(易)凄風(春無凄風)景風(四氣和為通正謂之景風)習習(谷風)䬃䬃(秋風)列
子善御(列子能乘風又云御風而行泠然善也)師曠驟歌(左傳師曠曰吾驟歌北風歌南)
(風南風不競註歌者吹律以詠八風南風者微故曰不競)穆若(穆若清風)罷兮(選秋風罷兮春草生)
轉蕙泛蘭(楚詞光風轉蕙泛崇蘭)拔樹發屋(項王圍漢三匝風從西北來折木發屋揚)
(沙石楚軍大敗漢王得數千騎遁去)君子之德(論語)庶人之雌(宋玉風賦大王之風雄庶)
(人之風雌)動沙堁吹死灰(見上)揚塵(庶人之風塕然起於窮巷揚堀堁揚塵動沙堁吹死灰)
(腐餘)奪熱(紈扇詩常恐秋節至涼颷奪炎熱)空穴來(見上)青蘋末(宋玉風賦夫風生于)
(地起于青蘋之末)
風災
飄風不終朝驟雨不終日(老子)震凌(楊子曰震風凌雨然後知夏屋之為帡幪)
(也)霾曀(詩終風且霾終風且曀)海鳥避(海鳥曰爰居止於魯東門外展禽曰今兹海其有災)
(乎夫廣川之鳥獸恒知避其災是歲也果有大風)神女行(博物志云太公為灌壇令文王夢婦人哭)
(當道問之曰我太山神女嫁為西海神婦吾行必以疾三風暴雨灌壇一當吾道不敢以疾風暴雨夢覺白太公)
(日果有疾風過)淜滂(出風賦淜上冰切)熛怒(並風激物之貎)蹷石(蹷動也)發屋(見上)
風災數起國多暴雨木拔(書)沙揚(見上)
占風
占之識老子之來(神仙傳老子將去周而出關以昇崑崙關令尹喜占風知有神人來過乃)
(掃道以待老子老子知喜命應得道仍以長生術授喜)候之知關公之敗(建康實錄吳大)
(帝與關公戰公乞降大帝以問趙達達曰彼有走氣言降詐也乃使人於路邀之趙達曰雖走必不能脱午時)
(有風觸幃達撫手曰關至矣果擒關公而至)君子(瑞應圖曰離地三尺名為君子之風)庶人(見上)
偃禾拔木(書)歴樹拂堂(北齊書曰武衛奚永洛與河内張子信對坐時有鵲鳴於庭樹)
(上鬭而墜焉子信曰鵲不喜向夕若風從西來歴樹拂堂角則夜必有召君輒不得往子信出後果風來至高)
(儼使人召永洛且云勅唤永洛便欲去其妻止之而稱馬墜腰折果免難也)八風(八節之風)五風
(五日一風十日一雨)大王(大王風見選)少女(管輅傳曰時大旱輅云即今當雨樹上巳有少女微)
(風須臾之間雨果至)修宮室完邊城(不周風至)誅有罪斷大刑(廣莫風至易緯)
(通義云)變色(迅雷風烈必變色而作)辨聲(善候風占聲知吉凶)五色各異(太皥氏之)
(王天下五方風並異色也)八節不同(立春條風春分明庶風立夏清明風夏至景風立秋凉風秋分)
(閶闔風立冬廣莫風冬至朔風各有所主以占事也)
雨
雨以潤之(秋無苦雨九旬十夜三日淫雨早降零雨其濛驟雨不終日時雨)風以散之
(易)祁祁(毛詩)森森(選森森散雨足)長安之諺(諺云城南韋杜去天尺五杜牧雨詩注中)
(出)先生之請(晉書云束先生通神明請天三日甘雨零)行過恐妨於賢令(見風)
(門注)知來必信於穴居(昔董仲舒讀書於窗下有人自外詣之曰今日必雨仲舒曰吾聞巢)
(居知風穴居知雨君非狐狸必是老鼠遂窺之見其人化為野狐而去)罕車之均天澤(漢書)
(天文志云畢曰䍐車洪範傳畢星好雨)棧道之霖鈴聲(玄宗幸西蜀南至斜谷嶺霖雨涉旬)
(於棧道雨中聞鈴聲與雨相應上悼貴妃因採其聲為雨霖鈴寄恨焉時棃園子弟善音律者張野狐從至蜀)
(上即以其曲授之其曲今在法部)作解(易)若濡(傳曰道下遇雨若濡)天降(禮記天降時雨)
(山川出雲)月離(詩月離于畢俾滂沱矣)倒井(見選)傾盆(大雨)驅垤鸛使之飛
鳴(詩鸛鳴于垤言將雨也)鞭商羊令其鼔舞(家語童謠云天將大雨商羊鼓舞乃一足)
(鳥也)近壬子(管輅過清河見太守曰天旱何如輅曰今夕當雨傳曰近壬子日值滿星中已有水氣食)
(頃當至果如言)禁丙丁(俗說久雨不晴禁丙丁乃得晴)蟠泥之龍(蜀都賦云潛龍蟠于决澤)
(應鳴鼓而興雲雨)封穴之蟻(易占曰蟻封穴戶大雨將至)洗兵(武王伐紂大雨洗兵)滅
火(成都市火甚盛樊英噀酒以滅之)雨田疇(雨我公田遂及我私)害粢盛(左傳天作淫雨)
(害於粢盛)不節(禮記風雨不節則饑)以時(時雨將降時雨及時之雨也)燕飛(湘川零陵有石)
(燕遇雨則飛)蜧躍(淮南子曰黑蜧神虬潜泉而居將雨則躍)霡霂(益之以霡霂注云霡霂小雨也)
霈然(下雨)如晦(詩風雨如晦)伐殷(搜神記武王伐殷至河上雨甚疾雷晦冥)討邢(左傳)
(衛大旱討邢而雨)密雨(密雨如散絲)膏澤(多豐年)降不破塊(塩鐵論周公之時風)
(不鳴條雨不破塊旬雨必以夜)注必隨車(漢百里嵩為徐州牧境内旱行部傳車所經甘雨輒降)
假蓋(孔子將行雨而無蓋門人曰商有之孔子曰商之為人甚恡于財不假蓋于子夏護其短也)勝
裘(披雪沐雨則裘不如蓑出劉子)霑服(諸侯朝天子雨霑服失容止)墊巾(郭林宗雨中行墊其)
(角巾時人故效之為折角巾)社公雨(俗說社公不食舊水故近社必有雨也)少女風(見上)
漂粟(鄒子曰朱買臣學業不休其家曝粟令臣守不覺雨漂粟也)流麥(高鳳事同上云)雨師
(屏翳為雨師列傳又云赤松子神農時雨師也)雲將(見莊子)愁霖(三日雨為霖雨久為愁霖文選)
(愁霖貫秋序)夜雨(夜雨滳空階)五政(管子曰五政順時者春雨乃來)一旬(太平之時五日)
(一風十日一雨)
六月
日在東井律中林鍾夏窮暑退(火中寒暑乃退謂季夏及季冬)暑變
温風(小暑温風至六月節也後五日蟋蟀居壁後五日鷹乃學習)螢飛腐草(大暑日腐草為)
(螢後五日土潤溽暑後五日大雨時行)畏日更延於黃道秋陽益熾於炎
光簟展輕冰扇搖團月新律將加於煩暑下伏式
啓於炎陽(簡文帝苦熱詩云六龍駕不息三伏啓炎陽)徂暑(六月徂暑)温風(見上)糞
田(可以糞田疇可以美土疆)染綵(命婦官染綵黼黻文章必以法故無或差忒以供郊廟祭祀之服以)
(為旂章以别貴賤等級之度)大雨時行(大雨時行乃燒薙行水利以殺草也)温風已至
(季夏之日)土潤溽暑(見上)節退早秋時當殺草(殺草見上)行木(命有)
(司入山行木無有斬伐為木未堅成)無興土功可資農事(不可以興土功不可以合諸侯)
(不可以起兵動衆注云土將用亊欲靜也農事糞田疇也)
伏日
秋夏交會之辰金火伏藏之日(晉志釋曰立秋以金代火金畏火故至庚日必)
(伏庚者金也故曰伏史記注云六月上伏日秦始皇所置)三伏之秋(陰陽書曰夏至後第三庚為初)
(伏四庚為中伏立秋後初庚為末伏)一時之暑(典略曰劉松袁紹于河朔三伏之際晝夜飲酒乃至)
(無知以避一時之暑故河朔間有避暑之飲)秦修祠(史記秦穆公始為伏祠)漢擇日(風俗)
(通曰漢中巴蜀高祖用張良策還定三秦蓋君子之所因者本也論功定封加以金帛重復寵異令擇伏日不)
(同凡俗也)祠黃石(史記留侯既得黃石留侯死并黃石而葬每上冢伏臘祠黃石)飡白粥(見下)
當謝安食白粥之辰(世說郄超字嘉賓三伏之日詣謝公炎暑熏赫當風交扇猶沾汗流)
(離謝公著故絹汗衫食熱白粥晏然無異郄謂謝公曰非君幾不堪如此也)是方朔割賜肉
之日(漢東方朔為郎伏日上賜諸郎肉朔獨拔劒割肉謂同官曰伏日當早歸諸受賜郎懷肉而去上問)
(朔曰賜肉不待詔何也令自責朔曰受賜不待詔一何無禮也拔劒自割肉一何壮也割之不多又何廉也歸)
(遺細君又何仁也上笑曰令卿自責而反自譽復賜酒一石肉百斤遺細君)進湯餅(荆楚歲時記云)
(伏日進湯餅名為避惡餅)薦麥瓜(月令曰初伏薦麥瓜於祖禰)
歲華紀麗卷三(韓鄂)
秋
秋為白藏(梁元帝纂要云秋為白藏亦曰收成亦曰三秋素秋高秋商秋九秋)景當素節
(又曰節曰素節商節辰曰淒辰霜辰)帝稱少皥(其帝少皥)神號蓐收(其神蓐收)衆木
搖落(見秋興賦)一葉飄零(淮南子曰一葉落而知天下秋)白精君(其帝少皥其神蓐收)
(白精之君金官之臣少昊金天氏蓐收少皥氏之子曰該為金官矣)蕭條野(曹植詩云秋風𤼵微涼寒)
(蟬鳴我側原野何蕭條白日忽西匿)金祗司矩(南齊謝朓七夕賦云金祗司矩火曜方流)火旻
團露(文選秋岸澄夕陰火旻團朝露)西墅之接白門(思玄賦云蹶白門而東馳兮云台行)
(乎西墅蹶履也白門秋門也)南霄之度征鴈(陶潜秋詩哀蟬無留響征鴈鳴南霄)玉帝
規時(秋白帝也)金風届序(盛德在金)清景(亦曰朗景澄景)旻天(旻愍也愍萬物之凋)
(零)戒以白露申以嚴霜風月(商風金風素風凄風高風激風凉風悲風清風)
(秋月皎月皓月素月朗月明月)草木(白草衰草霜草疎木霜木霜林衰林霜柯霜條)屬商(其虫毛其)
(音商其數九其性義其事言其味辛其臭腥其祠門祭先肝)天子食魚庶人薦黍(月令)
靈運嘗聞於理棹(謝靈運詩云述職期闌暑理棹變金風)沈約見詠於縫
裙(秋夜詩云曀曀螢入霧離離鴈出雲巴童暗理瑟漢女夜縫裙)露珠低圓雲羅高薄
(秋雲如羅)張季鷹之歌發鱸魚(歌曰秋風起兮木葉飛吳江水兮鱸正肥三千里兮家未)
(歸悵難禁兮仰天悲遂掛冠而去)班婕妤之悲生紈扇(紈扇詩云長恐秋節至凉颷奪)
(炎熱弃捐篋笥中恩情中道絶)草黃鴈歸之歌(漢武帝歌云草木黃落兮鴈南歸)水闊
露濃之賦(李德裕賦秋水闊兮秋露濃盛花落兮嘆芙蓉)鴈過天青蟬鳴露白
嫋嫋悲風(選云嫋嫋兮秋風)凄凄寒日(詩云秋日凄凄百卉具腓腓病也凉風用)
(事而衆草病興也)露凝白玉菊散黃金(秋日詩露凝千片玉菊散一叢金日就高低影)
(雲空點綴陰又云菊散金風起荷疎玉露圓將秋數行鴈離夏幾林蟬雲凝愁半嶺露碎纈高天)敗蘭
(文子曰叢蘭欲芳秋風敗之)槁葉(秋興賦云野有歸鴈隰有翔隼遊氣朝興槁葉夕隕屏輕箑釋纖絺)
(藉莞蒻御裌衣天晃朗以彌高日悠揚而寖微)短晷長宵(又云何陽烏之短晷覺良夜之方永熠燿)
(燦于門闌蟋蟀鳴於軒屏)悲聞宋玉之辭恨入潘安之鬢(宋玉九辨悲哉秋之)
(為氣也又潘安仁春秋三十二始生二毛也)高梧減韻腐草流輝靈運之
詩(愁霖冠秋序)照鄰之賦(秋霖賦云都㐮陵之與昏墊)風零蒲柳(晉頋凱曰蒲柳)
(之姿望秋先零)霜敗芝蘭露結兼葭風生桂樹(詩云蒹葭蒼蒼白露為霜)
(文選云秋風生桂枝)漢儀斬牲(晉書曰漢儀立秋日曰郊禮畢始揚威武斬牲于東門以薦廟也)
周禮擊鼓(周禮仲秋夜擊土鼓籥豳詩以迎寒)
七月
日在張星律中夷則河漢方秋天地始肅(禾乃登繕囹圄具桎梏斷)
(薄刑决小罪納材葦坏墻垣修宫室)流火(七月流火)在金(盛德在金)葉下高梧煙消
弱柳當褚淵彈琴之夕(南齊書世祖在東宫賜褚淵銀鏻琵琶又嘗會宴袁粲舍)
(時初秋凉夕風月甚美淵援琴奏别鶴之曲宫商既奏風神諧暢謝莊撫節而歎曰以無累之神合有道之器)
實孫寳署吏之辰(漢孫寳為京兆尹立秋日署吏侯文為東督郵勅曰今月鷹隼始擊當從)
(天氣)夜景漸遲於玉漏秋聲將嘯於金風(見上)立秋(立秋日凉風至)
(後五日白露降後五日寒蟬鳴)處暑(處暑之日鷹乃祭鳥後五日天地始肅後五日禾乃登)珠露
初圓銀河漸轉隄柳之蟬聲已急庭莎之蛩韻方多將
迓蓐收之轡(其神蓐收)已遥炎帝之車(夏曰炎帝)勵兵(月令云賞軍旅武人)
(乃命將帥選士勵兵簡練桀俊專任有功以征不義詰誅暴慢以明好惡順彼遠方)登穀(是月築場圃登)
(穀天子嘗新先薦寝廟)金風改候銀漢横空凄凉乍變於商聲肅
殺已臨於兌位堤柳煙收渚蓮香裊曉露而長垂珠影
凉風而遽振金聲(並見上)威徵大火律變商風氣迎少皥
之車景促羲和之轡
七夕
珪月初生(秋月如珪)珠露方滴(秋露如珠)縷羈五色(西京雜記云賈佩蘭在宫)
(時七月七日臨百子池作樂樂畢以五色縷相羈謂之連愛)車駐七襄(梁何遜七夕詩云仙車駐)
(七襄鳳駕出天潢)針鼻之縷(庾信七夕賦縷條緊而貫中針鼻細而穿空)玉匣之衣
(庾肩吾七夕詩云玉匣卷懸衣針樓開夜扉姮娥隨月落織女逐星歸)鵲橋已成(風俗通云織女)
(七夕當渡河使鵲為橋)織女將渡(吳均齊諧記云桂陽成武丁有仙道忽謂弟子曰七月七夕織)
(女將渡河暫過牽牛吾向以被召明日失所在後世人至今云織女嫁牽牛)三秋佳節七夕
良辰玉露初下(露白故曰玉露)銀河已横(亦曰銀漢)雲幄(選寂寞雲幄空)
河鼓(爾雅曰河鼓謂之牽牛)曝書策晒衣裳王喬則舉手謝世
(列仙傳云王子喬見桓良曰告我家七月七日待我於緱山頭至時果乘白鶴於山頭望之不得到舉手謝世)
(人數日而去)蔡經則鳴鼓還家(吳蔡經字方平去家十餘年忽還謂家人曰七月七日王)
(君來到期可多作數百斛飯以供從官至日果然聞金鼓簫管人馬之聲從天而下)白鶴翔山上
青鳥來殿前(七月七日西王母詣漢武忽有青鳥從西而來集殿前)曬腹(郝隆晒腹中書)
齋心(漢武帝齋心待王母又此月中會日宜齋也)穿針眼(荆楚記云七夕婦人以綵縷穿七孔)
(針陳几筵酒脯瓜果於庭中以乞巧或云見天河中有弈奕白氣或耀五色以為徵見便拜得福)掛犢
鼻(竹林七賢傳曰七月七日諸阮庭中鋪陳莫非錦綉阮咸時總角乃竪長竿標大犢鼻裩于庭曰未能免)
(俗聊復爾爾)靈匹(謂織女嫁牽牛)瑞光(前漢竇皇后傳云后觀津人也少小頭秃不為家人所齒)
(遇七夕夜人皆看織女獨不許后出乃有神光照室為后之瑞)作麴曬衣(崔氏四民月令其日作麴)
(曬衣)龍駕之亂鳳管(謝朓詩云回龍駕之容裔亂鳳管之凄鏘)瓊佩之結雲裳
(晉蘇彦詠織女詩云織女思北征牽牛嘆南陽時來嘉慶集整駕巾玉箱瓊珮垂藻𬎼霧裾結雲裳悵悵一宵)
(促遲遲别日長)
中元
日在張星(中氣)斗建申位孟秋之望中氣之辰道門寳
蓋獻在中元(道經云七月十五日中元地官考校勾搜選天人分别善惡以其日作玄都大獻于)
(玉京山以諸竒異妙好幡幢寳蓋供養之具清膳飲食獻諸衆聖道士於其日講論老子經十方大聖高詠靈)
(篇)釋氏蘭盆盛於此日(盂蘭盆經云目連以母生餓鬼中至此日以百味五果著盆中)
(供養十方大德而後母得食目連白佛凡弟子考順者以應奉盂蘭盆供養佛言大善後因之廣為華飾)地
官考校之元日天人集聚之良辰(見上)釋氏託生(謝承後漢書云)
(佛以癸丑七月十五日寄生于淨住國摩耶夫人腹中至周莊王十年甲寅四月八日生)衆生解夏
(荆楚記云十五日僧尼坐草為一歲云四月八日結夏至七月十五日解衆僧長養之節在外恐傷草木虫類)
(故九十日安居又經云四月八日坐樹下至七月十五日為一歲故曰衆生解夏)
露
降於五日(月令云後五日白露降)滋彼三秋(中秋乃露滋)散而為露結
以成霜(大戴記曰陽氣勝陰則散為雨露)厭浥之行泛灔之彩(詩云厭浥行露)
(乃濕貎泛灔露彩也)湛湛瀼瀼(零露瀼瀼)露彼菅茅(詩曰英英白雲露彼菅茅)託於
桐葉(蘇子曰人生于世若朝露之寄於桐葉)鶴鳴(風土記曰鶴性警白露降而鳴)蟬飲(取其)
(潔也)盤之中(撫仙掌以珠盤擢金莖以承露)薤之上(薤露歌曰薤上露何易晞)潤玉垂
珠(露之形也)晨降(楚辭露霧雰其晨降雲依霏而承宇)宵零(典引曰甘露宵零于豐草)下地
騰文(選云露下地以騰文)助海成深(張衡奏事曰霧露助海)詩人夜行見厭
浥之詠君子春履有怵惕之心(禮記祭義云春雨露既濡君子履之必有怵惕)
(之心祀親也)濕衣之譏(劉向說苑曰吳欲伐荆令曰敢有諫者死有舍人少孺子者意欲諫乃懷)
(彈于後園露沾其衣如是三朝王曰子求何苦露沾衣如是對曰園中有樹其端有蟬蟬高居悲鳴吸風飲露)
(不知螗螂在後而螗螂不知黃雀居其後然黃雀又不知臣操彈居其下臣但捕黃雀不覺露濕其衣此乃視)
(其利不顧其後王遂罷兵)綴冠之飾(束晳曰零露如珠非綴冠之飾也)
瑞露
德動皇天(瑞應圖曰王者施德惠則甘露降)瑞呈甘露沈約之謝啓
(沈約謝賜甘露啓言蒙賜法音寺松葉上甘露臣往年經見不過沾條而已時或凝結纔若輕霧未有玉聚珠)
(聯光粲若是者也)鄭平之食羹(唐書李林甫女壻髭鬢已白甫曰明日上賜甘露羹可食之雖)
(皓即當鬢黑明日使食之一夕盡皆變黑)若脂之潔(甘露一名天酒一名仁澤其凝如脂其甘如飴)
如醴之甘(見上)松栢受而王者養老竹葦沾而王者尊賢
(晉中興書云王者愛養耆老則甘露降于松栢之上王者尊賢容衆則降于竹葦之上受之以為年紀也)三
危(伊尹說湯曰水之美不過三危之露乃瑞露也)五色(東方朔曰吉雲之地其國俗之雲氣占吉凶若)
(樂事則滿室雲起五色照人著于草樹皆成五色露珠甚甘)表至德之馨且因宵降
(老子曰天地相合以降甘露人莫之合而自均)含孔甘之味不待秋凝(見上)紀年
(以為年紀)膏露(天不愛其道故天降膏露)
霜
三秋降(季秋)百工休(霜降之日則百工休)碧霜(拾遺記曰廣延國霜色紺碧)青女
(淮南子曰霜神名青女)始凝(易履霜堅冰陰始凝也又云陰勝陽則凝為霜雪)露結(詩云兼葭)
(蒼蒼白露為霜)有餘酸(北齊邢子才冬夜直史館詩云况乃冬之夜霜氣有餘酸)殄異類(陶潛)
(詩云青松在東園衆草混其竒晨霜殄異類卓然見高枝)陰陽之氣(大戴記曰霜陰陽之氣也陰氣)
(勝陽則結而為霜)刑罰之表(春秋感精符曰霜刑罰之表季秋霜始降鷹隼擊王者順天行誅以)
(成肅殺之威)葛屨(詩云糾糾葛屨可以履霜)紈扇(紈扇詩云皎潔如霜雪)駟見(國語云駟)
(見而隕霜隕霜而冬裘具駟房星也)蠒成(見下)鷹擊(霜降則鷹擊)豺祭(霜降之日豺祭獸)
馬蹄(莊子曰馬蹄可以踐霜雪)蠶繭(拾遺記圓嶠之山有冰蠶以霜雪覆之然後成繭)九鐘
之鳴(山海經曰豐山有九鐘霜降其鐘自鳴)神爐之妙(抱朴子曰凝霜雪于神爐採靈芝于)
(嵩岳)殺木(元命苞曰霜以殺木)霑衣(微微沾人衣)孝子踐(琴操曰履霜操伯竒所作吉甫)
(信後妻之言逐伯竒自傷無罪清晨起履霜乃操琴而鼓之)君子履(君子履之必有悽愴之心)青
楸離(江淹别賦見紅蘭之受露望青楸之離霜)冬裘具(國語云隕霜而冬裘具清風至而修城郭)
(宫室)婦女成功(家語曰霜降而婦功成嫁娶行焉)鷹隼乃擊(見上)
霜災
雪霜大至(月令)正月之繁詩人興憂傷之歎(見上)季秋既降
君子有悽愴之心(見上)不殺草(春秋感精符曰王者政令苛則夏下霜誅罰不行則)
(冬霜不殺草)乃附木(京房易傳曰誅不原情其霜乃附木不下地不教而誅其霜反在草下)雪
冤(淮南子曰鄒衍亊主盡忠燕惠王信䜛囚衍衍仰天哭天為五月降霜)殺菽(春秋周十月今八月)
(書失時)令苛而夏降氣勝而秋零(見上)
月
太陰之精(淮南子曰月者太陰之精)坎宫之德(易云坎為月)如珪(月賦秋月如珪)
如鈎(選云始見西南樓纖纖如玉鈎未映東北墀娟娟似蛾眉)度南端(北齊邢子才冬夜直史館)
(詩云風音響北牖月影度南端)出東嶺(陶潛雜詩云白日淪西河素月出東嶺遥遥萬里耀蕩蕩空中)
(影)破環(抱朴子王生云月初生及既虧之後視之宜如三寸鏡稍稍轉大初如破環漸漸滿也)破
鏡(古詩何當大刀頭破鏡飛上天)三七(三辰三光七曜並月居其一)三五(三五而盈三五而闕)
成象(在天成象)無私(日月無私照)生于西(禮曰大明生于東月生于西陰陽之分夫婦之)
(位也)行於北(漢書云月立夏夏至行南方赤道曰南陸立冬冬至行北方黑道曰北陸二分則同道二)
(至則相過)王郎之善歌一曲(世說王曇善歌謝公欲聞之而王名家少年無由得聞後公出)
(東府上山作妓樂遇曇出庾家墓竹中作一曲于時秋月王因舉頭看北林卒曲而去諸妓白謝公曰此乃王)
(郎歌也)徐勉之不論五官(梁徐勉嘗集門客有虞暠者求五官詹事勉正色荅曰今夕只)
(可談風月不宜及公事時人服之)牛喘(世說吳牛見月而喘謂水牛生江淮間畏熱見月恐其日也故)
(喘)鵲飛(魏武帝歌曰月明星稀烏鵲南飛)夜光(淮南子曰月一名夜光)望舒(淮南子云)
(月御曰望舒亦曰纖阿)漢東蚌(梁庾肩吾望月詩云桂殿月偏來流光引上才圓隨漢東蚌暈逐淮)
(南灰)淮南灰(見上)謝譓對飲(謝譓有時獨醉云入吾室者但有清風對吾飲者惟當明月)
闞澤見名(吳會稽先賢傳闞澤年十二夢見名字灼然在月中後為吳侍中)蛾眉(見上)蟾
魄(三日成魄)皎兮(陳風月出皎兮又月出皓兮月出照兮)出矣(莊子曰日月出矣)照臨
(照臨下土)㢠廻環(謂㢠廻環天上也)三日成魄(鄉飲禮三譲象月之三日成魄)一月之光
(文子百星之明不如一月之光)代照(日月代照)迭微(詩日居月諸胡迭而微)金精(月賦云月)
(以陰靈亦曰金精)瑶彩(月色)玉鈎(見上)水德金精之正色水德之
明輝金波(月彩)灰暈(淮南子曰畫隨灰而月暈闕許慎注曰以蘆灰環闕其一面則月暈)
(亦缺于上)蓂莢(應月而生落也)桂華(月中桂樹)西園遊(曹植詩云清夜遊西園明月澄清景)
北堂寝(陸機詩曰安寝北堂上明月入我牖照之有餘光攬之不盈手)麗天(易日月麗乎天)離
畢(詩月離于畢)從星(書月之從星)出水(淮南子云方諸見月則津而為水高誘註云方諸陰)
(燧大蛤也熟摩拭令熱向月下則生水)紈扇(班婕妤詩云新裂齊紈素鮮潔如霜雪裁為合歡扇團團)
(似明月)玉臺(月如明照)瑶蟾(瑶兔蟾輝素娥素月蟾魄並月)玉兔(金兔陰兔)蓂階桂
影(桂日輪)就月將(出詩)日兄月姊(春秋感精符曰人主兄日姊月)皆仰(人皆仰之)
具瞻(人皆具瞻)闕之(釋名曰月闕也言滿則復闕也)没兮(謝莊月賦月既没兮露欲晞)朔
晦(朔月初之名朔蘇也如死復蘇晦月盡之名晦灰也死為灰又月光盡色似灰)弦望(弦者月半之名)
(初七八為上弦二十二三為下弦望者月滿之名日月遥相望也)
瑞月
德聞皇天慶見於月姮娥奔(羿妻竊藥奔月為月中之仙也)夏禹過
(夏禹未遇夢乘舟月中過)合璧(漢書至德之時日月合若璧)重輪(漢明帝作太子樂歌四章一曰)
(日重光二曰月重輪三曰星重暉四曰海重潤以贊太子之德)三珥(軍占曰若月三珥者大臣有喜)陰
靈(見上)委照而吳業昌(孫堅夫人吳氏夢月入懷生孫策)淪精而漢道融
(漢元后母李氏夢月入懷而生元后)入懷(見上)盈手(見上)連璧(日月連璧)孕珠(蚌望月而)
(孕珠又月望則蚌蛤實)
災蝕
日月薄蝕天地之災魚減(淮南子曰日月蝕而魚腦減)麟鬭(元命苞云)
(麒麟鬭則日月薄蝕)彗星襲月(辛慶忌勇猛之將被要離謀殺以劒自刎將死彗星襲月)不用
其行(行道也詩日月告凶不用其行)何損於明(謂蝕)君子之過(君子之過如日月之)
(食)大人之災(日月之蝕大人之災)遇盈則蝕(月盈則蝕與時消息)則維其常
(詩彼月而蝕則維其常)謫見於天(禮曰婦順不修陰事不得謫見于天月為之蝕故月蝕則后素)
(服而修六宫之職蕩天下之陰事)災成襲月(劉向說云秦胡亥立日月薄蝕熒惑襲月)
八月
日在翼星律中南吕(月令)享夀星(享夀星于南郊)祭馬祖(祭馬祖于大澤)
採栢露以明眼(續齊諧記鄧紹八月旦入華山採藥見一童子執五彩囊盛栢葉上露如珠滿)
(嚢紹問用此何為荅曰赤松先生取以明眼言終失所在)用朱墨以點頭(荆楚記云八月一日)
(以朱墨點小兒頭名為天灸以厭病也)習吹(命樂正習吹將釋奠)乃儺(天子乃儺以達秋氣)循
行犧牲(視全具也)申嚴刑法(申嚴百刑無或枉橈斬殺必當無留有罪)嘗麻(天子嘗麻)
(先薦寝廟)種麥(乃勸種麥)上丁之日(釋奠于國學)上戊之辰(釋奠于太廟)擇
元日(擇元日命民社謂近秋分前後戊日)獻良裘(周禮司裘氏掌大裘以供王祀天之服仲秋獻)
(良裘天子之服至仲秋而獻)獲赤雀以銜書(尚書中候曰季秋赤雀銜丹書集周之庭)結
寳囊以承露(梁簡文帝眼明囊賦序云婦人八月旦多以錦翠珠寳為眼明囊因凌晨取露以拭)
(目)平權衡(是月也日夜分則同度量平權衡)案芻豢(瞻肥瘠察物色必比類量小大五者)
(備當)載黃(詩云載玄載黃為公子裳)其穫(八月其穫)迎寒(周禮仲秋月擊土鼓以迎寒)養
老(授几杖行糜粥)鴈已過而零其白露(白露之日鴻鴈來後五日燕雀歸羣鳥養羞)
雷收聲而分彼素秋(秋分之日雷乃收聲後五日蟄虫坏戶水始涸)祀夕月(秋分)
(日祀月于西郊)戒清風(四民月令曰清風戒寒趣織縑帛)剝棗(八月剝棗)斷壺(壺瓠也八)
(月乃斷)仲商(梁元帝纂要曰仲秋仲商也)秋節天子居總章(太廟)庶人
授几杖(是月養衰老授几杖)
九月
日在角星律中無射授衣之月(詩九月授衣)飾服之辰(見下)
是丹鳥含羞之日(夏小正曰九月丹鳥羞白鳥羞進也白鳥蚊蚋也)當白虎應
感之辰(帝王世紀曰扶始以季秋下旬夢白帝遺烏喙子旦而升丘見白虎其上有雲感已而生臯陶)
(于曲阜)舉五穀之要(農亊備修當此月也)休百工之作(膠漆之作且休)伐蛟
鼉(伐蛟取鼉)取黿龜(登龜取黿)蟋蟀居戶(詩蟋蟀在戶)鴻鴈來賓(月令)伐
薪(伐薪為炭必因殺氣)嘗稻(天子嘗稻先薦寝廟)具飾衣裳(文繡有恒衣服有量冠帶有常)
(必循其故)申嚴號令(號令法令)務内(百官貴賤無不務内以會天地之藏無有宣出)親嘗
(親嘗者嘗羣神也天子親嘗使有司祭于羣神禮畢告備于天子也)既曰鴈來(寒露之日鴻鴈來賓)
(後五日雀入大水為蛤後五日鞠有黃華)乃觀豺祭(霜降之日豺乃祭獸後五日草木黃落後五日)
(蟄虫咸俯)咸俯(見上)神倉(冢宰舉五穀之要藏帝飭籍之收於神倉祇敬必)入室(命有司寒氣摠)
(至民力不堪其皆入室)獻裘(周禮司裘氏季秋獻功裘以待頒賜)秩芻(命有司合秩芻犧牲以供)
(皇天上帝山川四方之神宗廟社稷之靈為民祈福秩芻者謂草税也)畜菜(趣民收歛務畜菜注始為)
(民御冬之備)習吹(大享帝于明堂也)築場(九月築場圃)季商(元帝纂要云九月曰季商)
(末商)高秋(亦曰暮秋末秋殘秋杪秋亦曰授衣)
重陽
重九(魏文帝書曰歲往月來忽復九月九日九為陽數而日與月並應故曰重九)登高(續齊諧記)
(云桓景隨費長房登高謂曰九月九日汝家當有災異急令家人縫絳囊盛茱萸繫臂上登高飲菊花酒其禍)
(乃消景從其言舉家登山夕還雞犬一時暴死今人九日登高乃其遺事)重陽佳辰九旻暮
月(宋傅亮九月九日登凌囂館賦云重九之佳辰肅晨駕而朝逝九旻之暮月)鳴鑾戾行宫
(謝瞻戲馬臺云聖心眷佳節鳴鑾戾行宫行宫戲馬臺也)商飈凝素籥(賀敳九日詩云商飈凝素)
(籥玄覽賁黃圖)白衣酒(晉陽秋曰陶潛九月九日無酒宅邊摘菊盈把望見白衣人至乃主弘送酒便)
(飲酣醉而歸)戲馬臺(南齊書云宋武帝為公時在彭城九月九日出遊項羽戲馬臺至今相承以為)
(舊事)菊制齡(陶潜詩云酒能袪百慮菊為制頽齡)萸繫臂(西京雜記云九月九日漢武宫中以)
(茱萸繫臂)佩茱萸(西京雜記云漢武帝宫人賈佩蘭佩茱萸食餌飲菊酒云令人長夀)賜芳菊
(魏文帝與鍾繇書曰九月九日草木徧枯而菊芬然獨秀今奉一束)授衣之月落帽之辰
(見下)馬射(南齊書南齊以九月九日馬射或說秋金節講習武射象立秋之禮)龍山(晉書孟嘉字萬)
(年為桓温參軍温重之九月九日遊龍山寮佐畢集于時佐吏並著戎服嘉醉有風吹落帽而不知覺温使左)
(右無言欲觀其所措及如厠温令孫盛作文嘲之置坐處嘉還見之其荅文甚美)黃花綠酒
黍餌(玉燭寳典曰食餌者謂黍秫並收之也)菊杯(杯中泛菊花)
歲華紀麗卷四(韓鄂)
冬
冬為玄英(梁元帝纂要云冬為玄英亦曰安寧暮冬三冬九冬玄冬)帝稱顓頊神號
玄冥司寒(魏相曰北方之神顓頊承坎執權而司寒)屬水(其日壬癸其音羽其數六其性)
(智其事聽其味鹹其臭朽其祀行祭先腎食黍與鴈)律窮(六律氣窮)歲暮(歲將暮時既昏)雲葉
浮空(文選寒風積浮雲繁)冰澌結水(立冬日水始冰迎寒北郊)嚴雲(鮑照冬日詩云嚴雲)
(起亂山白日欲還次)兼豆(邢子才冬夜直史館詩云兼豆未能飽重衾詎解寒)星斗旋臨於
亥位金烏送次於房星(日舍房星)愛日(左冬日可愛)寒風羽律
纔移乾風更肅(十月乾風至)霜樹盡摧於枯葉玉壺漸結於
輕冰(見上)松秀寒姿(冬嶺秀孤松)桂榮貞質(選桂樹冬榮)當北戶墐
扉之日(詩塞向墐戶以為寒備)是東臯穫稻之辰(十月穫稻)風日(風曰寒風)
(勁風嚴風厲風哀風陰風日曰愛日)草木(草曰寒卉黃草木曰寒木寒柯素木寒條)閉塞(月令天氣)
(上騰地氣下降天地不通閉塞而成冬)蓋藏(謹蓋藏循行積聚無有不歛注云謂府庫囷倉之類)祁
寒(書冬祁寒小民惟曰怨咨祁大也)云暮(詩歲云暮矣)三餘(董遇曰冬歲之餘夜日之餘雨)
(時之餘為三餘也)五夜(冬之夜故有甲乙之名)
十月
日居房星律中應鍾立冬而水始成冰(月令立冬之月水始冰後)
(五日地始凍雉入大水為蜃虹藏不見)小雪而虹藏不見(又曰小雪之日虹藏不見後五)
(日天氣上騰地氣下降後五日閉塞而成冬也)穫稻(詩八月剥棗十月穫稻)良月(傳曰使以十月)
(入良月也就盈數焉)水變冬姿霜凝雪態感清商而律變(謂秋)
(改火)仰碧落以星稀(冬節星稀)賞死恤孤(賞死事恤孤寡)戒門修鍵(坏城)
(郭戒門閭修鍵閉備邊境塞蹊徑飭喪紀辨衣裳審棺椁之厚薄)移金水德(秋改於冬)鶴語
之辰(見下)雀化之日(家語立冬之日雀入大水為蛤)祭寒(亥日祭司寒)祀地(立冬)
(之日祀神州地祗于北郊)氣迎北陸景送西郊(見上)槐檀遽改於歲餘
(冬取槐檀之火又冬是歲之餘)晷度方知其晝短(日短星昴以正仲冬)隕蘀(十月隕蘀)
滌場(詩十月滌場農工畢洒掃場)穜稑已納(詩十月納禾稼黍稷穜稑)蟋蟀入床
(詩十月蟋蟀入我床下)收水澤之賦(無令侵削兆民以為天子取怨于下注水賦虫魚之類澤)
(賦萑蒲之類)為儲蓄之謀(崔寔注云十月農事畢五穀既登家備儲蓄乃順時令也)時當
隕蘀節及飲蒸(大飲蒸勞農以休息之注十月農事既畢黨正屬民飲酒正齒位是也詩云十)
(月滌場朋酒斯饗是也)當昏虚曉中(月令)值宵長晝短易關市(來商)
(旅納貨財便人事四方來集遠方皆至貨財不匱上無乏用百亊乃遂)築城郭(是月也可以築城郭)
(造宫室穿竇窖修囷倉)菊謝籬金冰生池玉禮法月推於聰智
晨昏星麗於虚張節及始裘(月令天子始裘)時當納稼(見上)霜
勁盡摧於槁葉(衆木搖落)嶺寒方秀於長松(冬嶺秀長松之色)候轉
秦正(漢書高祖十月始至覇上秦本十月為歲首遂不革焉)氣迎魯朔(春秋魯以此月告朔)
寒律後彫於松栢新烟已改於槐檀(見上)陽月(此時純陽用事)
(嫌其無陽故曰陽月)命酒官(秫稻必齊麯糵必時湛熾必潔水泉必香陶器必良火齊必得兼用六物大酋監之)
(毋有羞忒)陳祭器(命工師效功陳祭器按度程無作滛巧勒工名以考其誠功有不當必行其罪)
寒
焦溪沍温泉冰(並出雪賦)嚴凝之氣(禮記曰天地嚴凝之氣始于西南而盛于西北)
(是天地之義氣也)栗烈之風(詩云一之日觱發二之日栗烈)馬蝟(文選云馬縮如蝟言寒也)
木冰(左傳十三年雨木冰寒也)北戶墐扉(出雪賦墐泥也)躶壤垂繒(雪賦)十二
三(漢高祖聞韓王信降率諸將擊之連戰乘勝逐北至樓煩會大寒士卒墮指者十二三)十六七
(北方苦寒之地墮指者十六七)皸瘃(上音軍下音卓凍破瘡也漢戰樓煩士卒皸瘃)凌兢(廿泉賦曰)
(馳閶闔入凌兢凌兢寒顫也)桐不華(周書時訓云清明之日桐不華則歲有大寒)黍可種
(劉向别傳曰燕地寒谷不生五穀鄒衍吹律吕以煖之温氣至五穀生因名黍谷)毒害鳥獸(王莽)
(鑄威斗是日天大寒百官人馬有凍死者漢竇武上表曰今日大寒過節毒害鳥獸城邊竹木皆為傷死)飢
傷人馬(魏武苦寒行曰人馬同時飢)鳥失條(文選鳥登木而失條)人墮指(見上)不
堪(月令寒氣總至民力不堪其皆入室)而耐(家語食水者善遊而耐寒也)冬日之陽(百物)
(歸之言其煖也)陰時則慘(文選云在陰則慘在陽則舒)挾纊(左傳曰楚莊王圍蕭師多寒王)
(巡拊之三軍之士皆如挾纊)重衾白鶴語(異苑曰晉太康二年南州人見二白鶴語于橋)
(下曰今兹寒不減尭崩年於是飛去)黃竹詩(穆天子遊黃臺之丘大寒雨雪人多凍死天子遂作黃竹)
(詩以愍之也)松栢彫(歲寒然後知松栢之後彫)狐貉冷(文子御狐貉之兼衣又襲狐貉之煖)
(者不憂至寒之悽愴)綈袍(須賈謂范睢曰范叔一寒如此哉與之以綈袍)無褐(詩曰無衣無褐何以)
(卒歲)慘凜(下陰潜而慘凜寒也)激冷(文選晨風凄以激冷)漸軔之冰(文選轍含冰以滅軌)
(水漸軔以凝沍)入地之凍(廣雅云北方地苦寒冰厚一尺凍入地一丈)稜蔌(文選稜稜霜氣)
(蔌蔌風威)并凌(思玄賦云魚矜鱗而并凌兮凍貎)禋于六宗(孔安國曰四時也寒暑也日也)
(月也星也水旱也謂之六宗)運乎二氣(日月運行一寒一暑)涉水(戰國策曰田單解裘與涉)
(水之老人)鑿池(吕氏春秋曰衛靈公天寒鑿池宛春曰天寒恐傷民公曰何寒哉春曰君衣狐裘坐熊席)
(四陬有火故不寒民衣敝不補履缺不苴寒矣公曰善遂罷役)小民怨咨(書曰冬祁寒小民惟曰怨)
(咨)君子齋戒(月令以待陰陽之所定)
十一月
日在箕宿律中黃鍾鶡旦不鳴(大雪之日鶡旦不鳴後五日虎始交後五)
(日茘挺出)蚯蚓乃結(冬至之日蚯蚓乃結後五日䴢角解後五日水泉動)節及冰行音
諧羽奏昴正仲冬(尚書云日短星昴注仲冬也)時稱亞歲(宋志云魏晉則)
(冬至日受萬國朝賀因小會其儀亞于歲朝)表福臻而祥集故陰極以陽生
(冬至日一陽生)視朔良辰(左傳僖五年正月辛亥朔日南至公既視朔遂登觀臺以望而書之)推
元命節(桓譚新論曰通歴數家算法推考其紀從上古天文以來訖十一月甲子夜半朔冬至)方
晝短宵長之際(日短至陰陽争又曰宵長晝短陰極陽生)是陽升陰化之初
(陽初生陰乃化)分至啓閉當魯書雲瑞之辰絲竹陶匏是漢賀
日長之節(左傳凡分至啓閉必書雲物又青鳥氏司啓玄鳥氏司分丹鳥氏司閉伯趙氏司至玉燭)
(寳典曰冬至日南長律中黃鍾其管最長故有履長之賀又漢雜記冬至陽氣起君道長故賀夏至陰氣起君)
(道衰故不賀)閉關(先王以至日閉關商旅不行)鑿冰(斬木之時鑿冰之月)時方薦黍
(見下注)日在牽牛(中氣)祁寒剉北陸之金烏大雪語南州之
白鶴(見上)無作土事(月令曰土事無作無發室屋及起大衆以固而閉地氣沮泄是謂發天地)
(之房民必疾疫又隨以喪命之曰暢月)伐竹斬木(伐木取竹箭注云此時堅成可伐取之)祀
井泉(祈祀四海大川名源)命宰謹審於門閭(命奄尹申宫令審門閭謹房室必重閉雖)
(有貴戚近習無有不禁)禁民不收於牛馬(農有不收藏積聚者馬牛畜獸有放佚者取之)
(不詰注禾在野牛馬傷之人有取者不罪所以戒其主也)
冬至
節次周正(周以十一月為正月)律移舜琯(舜以玉琯定律吕)節及薦羔(崔寔)
(四民月令冬至日薦黍羔先薦玄冥以及祖禰其進拜謁賀君師一如元日)時稱結蚓(冬至日蚯)
(蚓結)周嵩舉酒(周嵩伯仁之弟冬至日舉酒白母跪而泣曰伯仁為人志大才短名重識暗)崔
浩定儀(見下)土炭在懸(漢書冬至日懸土炭以定陰陽之氣)菁茅作貢(隋牛弘冬)
(至乾元殿受賀詩云作貢菁茅集來朝圭黻連)梁園而已飛六出(雪賦梁王不悦遊于兔園)
漢殿而曾奏八音(漢書天子以冬夏二至御前殿會八能之士陳八音聽樂均度晷景候鍾)
(律權土炭傚陰陽)鶡鳥不鳴(大雪之日鶡鳥不鳴)陽烏緩翼戴禮方遵
於坎德(十一月盛德在水坎水也)羲文俄變於乾爻(伏羲斷龜文以立八卦冬至一)
(陽生配乾之初九)金翼南飛(日南至)玉杓北指(建子位)漢樂曾陳於
前殿魯雲爰紀於候臺(占候之臺)墐扉嚴景(北戶墐扉)就樂良辰
(易通卦驗曰冬至日人主於羣臣從樂五日以迎日至之禮注從就也)陳儀薦宗廟之羊
(見上)表瑞集文昌之雀(魏文帝黃初元年冬至日黃雀集于文昌殿前)水德方隆
陽爻乍振盛吉正持於丹筆(後漢盛吉為廷尉每冬至夜定罪决斷妻執燭)
(吉持丹筆夫妻相向垂泣决事)王褒更審於黃鍾(王褒律令表云師曠吹律知音律數始于)
(黃鍾終于大吕故曰審)進履襪(後魏崔浩女儀曰近古婦人常以冬至進履襪于舅姑崔駰襪銘有)
(建子之月助養元氣之事)祀星辰(月令祀昊天上帝于圜丘注冬至日祀五方帝及日月星辰禮壇)
日短影長(周禮冬至日在牽牛影長一丈三尺夏至日在東井長尺有五寸)
雪
宫既東成(雪賦雪宫建于東國齊宣王見孟子于雪宫)山乃西峙(雪山峙于西域又傳)
(曰太山冬夏有雪)謝安詠(世說謝氏内集講書俄而雪驟下太傅欣然曰白雪紛紛何所似兄子朗)
(曰散塩空中差可擬兄女道藴曰未若柳絮因風起)曾子歌(琴操曰曾子耕梁山雨雪思父母乃作梁)
(山之歌)北荒之明月(後周劉璠雪賦云似北荒之明月若西崑之閬風)雲夢之瓊
田(陳正見雪詩云九冬飄遠雪六出表豐年睢陽生玉樹雲夢起瓊田)三月失時(左傳云三月雨)
(雪書失時)子猷乘舟(王子猷雪夜乘舟入剡溪訪戴安道既造門不前而返人問其故荅曰乘興而)
(來興盡而返何必見戴)婕妤詠扇(詩曰新裂齊紈素皎潔如霜雪)盈尺袤丈(雪賦云盈)
(尺則呈瑞于豐年袤丈則表沴于陰德)圓璧方珪(既因方而成珪亦遇圓而為璧)豐年(傳曰)
(豐年冬多積雪又凡平地盈尺為大雪)時雪(時雪不降又曰雨雪不時)玉樹銀花(並詞人取)
(譬)擁袁安之門(見下注)救焦先之屋(高士傳焦先為野火燒屋遭冬雪大至屋)
(倒焦袒卧不移人以為死熟視之宛然如故)萬頃同縞(盻隰則萬頃同縞)千巖俱白
(瞻山則千巖俱白)海神來朝(太公伏符陰謀曰武王伐紂雨雪十餘日甲子朝五兩車騎止于王)
(師門尚父曰四海之神與河伯來受命)詞人末至(謝惠連雪賦梁王不悦遊于兔園乃置旨酒命)
(賓友召鄒生延枚叟相如末至居客之右俄而微霰零密雪下)甲子(見上注)庚辰(春秋考異曰庚)
(辰大雪深七尺)五騎效靈三英作賦(三英即鄒陽枚臯司馬相如也)輕雲流風
(洛神賦髣髴兮若輕雲之蔽月飄颻兮若流風之廻雪)郢客歌(選客有歌於郢中者為陽春白雪之)
(曲)飛鷰舞(趙飛鷰如流風之㢠廻雪也)穿履之行(東郭先生久待公車貧困衣履不完行雪)
(中履有上無下足盡踐地)閉門而卧(洛陽大雪丈餘縣令出見袁安門無行跡謂安已死令人入戶)
(見安偃卧問安何以不出安曰大雪人皆乏食不宜干人令賢之遂舉孝廉)冬夏有(山海經云由首)
(之山小威之山空桑之山冬夏常有雪)天地寒(大戴記曰天地積陰温則為雨寒則為雪)千里
之渡(詩云飄飄千里雪倏忽度龍沙)五穀之精(汜勝之書曰雪者五穀之精古今收雪水以浸)
(五穀)浸牛目(孟子曰滕文公葬有日矣天大雨雪至于牛目)渡龍沙(見上)蘇武羊毛
(蘇武没于蕃羊毛裹雪食得活)王恭鶴氅(世說王恭衣鶴氅雪中行望見若神仙)積於三
冬(語曰冬無積雪夏無餘糧)飄其六出(韓詩外傳云雪花飛六出)其霶(詩雨雪其霶)載
塗(又雨雪載塗)雰雰霏霏(詩上天同雲雨雪雰雰又昔我往矣楊柳依依今我來思雨雪霏霏)
瀌瀌(詩雨雪瀌瀌)皚皚(選積雪皚皚皚皚白貎)入隙(始緣甍而冐棟終開簾而入隙)照
書(孫康家貧常照雪讀書)麻衣(曹風以麻衣比色曹風麻衣如雪)蘭曲(楚謠以幽蘭儷曲宋)
(玉作幽蘭白雪之曲)
冰
履霜而至(易曰履霜堅冰至)積水所成(選云層冰為積水所成)生於水而
寒於水(荀子)壮以風而解以風(左傳云冰以風壮月令云東風解凍)夏蟲疑
(夏蟲不可以語冰天台山賦哂夏蟲之疑冰)春魚上(見上)玉甃(晉江逌冰賦云穿重城之十仞)
(兮搆玉甃之百節)夷盤(周禮盛冰之器)涸泝(凝也)淋漓(泮也)狐聽之而將渡
(述征記曰河冰始合要狐先行方可渡)鼠食之以求生(神異記北方有冰厚百丈鼹鼠在冰)
(下重千金其毛長百尺可為褥却風寒其肉重千斤)凝池(東晳曰薄冰凝池非登廟之寶零露垂林非綴)
(冕之飾必將採素璧于層山選圓珠于重泉也)琢冰(文中子曰巧冶不能銷木良匠不能琢冰)鳥覆
而既因后稷(姜嫄踐巨人跡而生子弃之寒冰上鳥覆翼之後取養之以為后稷)魚跳而
只為王祥(王祥母思生魚河水冰寒魚不可得祥乃泣忽一朝冰開有雙鯉魚躍出得以奉母)六
尺(晁錯上書狐貉之地積陰之處木皮三寸冰厚六尺)百丈(見上注)履薄(詩如履薄冰)涉
春(書心之憂危若涉春冰)寒覩缾中(淮南子曰見一葉之落知歲之暮覩缾中之冰知天下之)
(寒)清窺壺内(選詩云清如玉壺冰)光武渡河(光武為王郎所逐至滹沱河兵進急無船)
(不可渡使王霸往視問冰堅否霸恐驚衆還報曰冰牢可渡比衆至河冰已合矣帝遂得渡)慕容蹈
海(王隱晉書慕容晃上言躬征平郭遠假陛下天地之威精誠感靈海為結冰凌行海中三百餘里)冬
凝春泮(淮南子曰冬則水凝為冰春則冰散為水)風結水成(見上)東海之蠶(拾遺)
(記云東海中員嶠山有冰蠶長七寸有鱗角重雪覆之則有繭色為五采)北方之鼠(見上)䧟冰
之丸(後漢青州刺史焦和恐賊乘冰過河多作䧟冰丸以投河中賊衆遂潰)削冰之火(博物)
(志曰削冰令圓舉以向日以艾承其影則有火出)以凝之水(周禮水有時以凝有時而澤)不
冶之冰(海賦曰陽冰不冶陰火潜然)馴致(易)負重(鄧析書曰明君之御民若乘奔而無)
(轡若履冰而負重言其懼也)王祥泣而葉公飲(莊子葉公曰吾㸑無欲清之人今吾朝受)
(命而夕飲冰我其内熱歟)句踐抱而魏武椎(吳越春秋曰越王念吳欲復怨非一旦也苦思)
(勞心夜以接日冬寒時抱冰魏志討譚時民亡椎冰注時冰凍使民椎之民惮役而亡)未泮(迨冰未泮)渙然
(渙然冰釋又渙若冰將釋)皚皚(思玄賦行積冰之皚皚兮清泉沍而不流)峨峨(楚詞層冰峨峨)時
燠(公羊曰冬至無冰時燠)夜結(寒冰夜結亦曰朝凝)
藏冰
天子命藏(命有司冰方盛取而藏之)山人乃取(左傳山人取之縣人傳之輿人納之隸人)
(藏之山人謂虞官也)採於山陰(又云其藏冰也深山窮谷固陰沍寒於是取之)納於凌室
(詩云二之日鑿冰冲冲今之十二月也周十一月為正月十二月為二月故云二之日鑿冰冲冲水聲也又三)
(之日納于凌陰即今之三月凌陰即凌室)其冰方盛乃祭司寒(傳云其藏冰也乃用黑牡)
(秬黍以享司寒其出之也桃弧棘矢以除其災其出入也時祭寒而藏之獻羔而啓之注春分獻羔開冰也)
豳詩云鑿(見上)周禮見頒(周禮凌人夏頒冰注云暑氣盛王以冰頒賜羣臣也)慮蟲
疑之時不可闕也及狐聽之日于以藏之藏時而日
在虚危(左傳云古者北陸而藏之即今十二月也西陸朝覿而出之即今三月也)出際而烏
飛昴畢(傳云其用之也徧食肉之禄冰皆與焉)凌人治鑑(盛冰器也)有司祭寒
三倍為防(凌人斬冰三其凌注三倍其冰三之者為消釋度也)三時不害(傳云徧及)
(于老病則春無淒風秋無苦雨)藏則無災(又云無災霜雹癘疾不降)否則用咎(今藏)
(川池之冰弃而不用風不越而殺也)
開冰
祭韭獻羔(詩四之日其蚤獻羔祭韭四之日今之二月也又月令云立春後天子獻羔開冰先薦寝)
(廟)桃弧棘矢(見上注)春治冰鑑祭供夷盤(並見周禮凌人)冬伐(謂將)
(藏也伐冰之家不畜牛羊)夏頒(見上注)春開(開冰)秋刷(見凌人注刷除冰室當更納新冰)
取順沍寒用資清暑獻羔而啓之(見上)出火而畢賦(左傳)
(云公始用之火出而畢賦自命夫命婦至于老疾無不受冰)老病必受(見上)喪祭亦霑
(大夫命婦喪浴祭用冰也)冰室春開玉壺夏薦致夏蟲之疑闕而
為罪遇時燠之變責則難加(冬乃無冰)食禄之家(朝廷之禄位賓食喪)
(祭于是乎用之)凌人之職(祭祀共冰鑑賓客共冰大喪共夷盤冰)
十二月
南斗臨烏大吕中律昏奎曉亢雞乳鵲巢鴈鄉而方
驗小寒(小寒之日鴈北向後五日鵲始巢後五日野雉始雊)雞乳而始明中氣(大寒)
(之日雞始乳後五日鷙鳥方疾後五日水澤腹堅)蜡百神於南郊(月令蜡百神于南郊為來)
(年祈福于天宗天宗日月星辰也蜡臘日祭之名也)習五戎於北面(月令乃教畋獵習戎班馬)
(政命僕及七騶咸駕載旌旐授車以級司徒搢朴北面誓之注誓衆以軍法)將帥講武(習射御角)
(力亦教畋獵也)天子厲飾(天子乃厲飾執弓挾矢以獵厲飾謂戎服而嚴厲其威武之飾)星回
于天(日窮于次月窮于紀星回于天數將幾終)磔犬送寒(大儺旁磔以送寒氣磔犬殺金以助)
(木氣)嘗魚薦廟(天子親往嘗魚先薦寝廟)徵咸獻於九州(九州之人無不咸獻其力)
(以供皇天上帝社稷川澤之神注人非神福不生)論所宜於百縣(合諸侯制百縣為來歲受)
(朔日與諸侯貢職之數以遠近土地所宜為度以給郊廟之事)季冬(亦曰暮冬窮冬)餘月(歲窮歲餘)
日
陽德(春秋内事曰日者陽德之母也)火精(范子計然曰日者火精也)冠三光之首為
七曜之先(三光日月星七曜五星與日月也)朱炎豔於建陽(何晏景福殿賦云開)
(建陽則朱炎豔朱炎日也)神州耀乎靈景(左太冲詠史詩云皎天舒白日靈景耀神州)三
足(日中陽烏三足)九芒(日彩九芒)麗天(易日月麗乎天)出地(文子曰日出于地萬物蕃息)
方旭(郭璞南郊賦云時當青陽日在方旭)半規(謝靈運遊南亭詩密林含餘清遥峰隱半規)寸
晷(文選寸晷無留影)分陰(晉陶侃曰聖人尚惜寸陰凡俗當惜分陰)桑榆(選云桑榆暮景)葵
藿(傾心向日)曝儒士之腹(郝隆晒書)炙野人之背(傳云負日之暄人莫之知也)
貞明(易日月貞明)寅餞(書寅餞納日)火德明輝(離為火為日)陽精正色
(說文云日為太陽之精)可畏可愛(見上)不縮不盈(土圭測景不縮不盈)並明(天子)
(與日月並明照四方也)久照(易云日月得天而能久照)出東方(出自東方照臨下土)在北
陸(左傳日在北陸而藏冰)魯陽揮戈(魯陽與韓戰酣日暮揮戈而日退三舍)后羿𤼵
箭(淮南子記尭時有十日並出羿射九烏死焉)實也(說文云日者實也太陽之精)就之(尭紀)
(就之如日)日名(陽德陽精大明曜靈踆烏東君陽烏日御曰羲和)日状(日中則昃杲杲出日春日)
(遲遲如日之升我日斯邁日云暮矣)朝東門(禮玄端而朝日于東門之外)在西陸(日在西陸)
(而出冰)劒揮(虞公與夏戰日欲落公以劒指日日乃退不落)箭射(見上)逐有夸父(山海)
(經云夸父與日争走乃渴死于道弃杖而成鄧林)送有秦皇(恨賦秦始皇巡海右而送日)冬
日陽夏日陰(文子言此二者物皆歸之)長繩(恨無長繩繫白日)雙麗(文選日月雙麗)
無二(天無二日)方中(日之方中)論遠近而長聞明帝(晉明帝少時元帝問曰日)
(近長安近荅云只見人從長安來不見人從日邊至及來日集羣臣乃言日近帝失色對曰舉頭見日不見長)
(安帝竒之)争小大而難荅小兒(列子曰孔子東遊見兩小兒辯鬭問其故一兒曰我以日)
(始出時近而日中時遠也一兒曰我以日初時遠而日中時近也一兒曰日初出大如車蓋及日中則如盤盂)
(此不為遠者小而近者大乎一兒曰日初出滄滄涼涼及其中如探湯此不為近者熱而遠者凉乎孔子不能)
(决兩小兒笑曰孰謂汝多知乎)白駒(莊子曰人生世中如白駒之過隙)赤羽(子路曰赤羽若日)
揭行(如揭日月而行)騎走(莊子曰挾宇宙騎日月)扶桑(淮南子曰日初出于暘谷登于扶桑)
(入于虞泉)若木(日所出也)既無私照相代而明(日月無私照)
臘
祖日為盛臘日為衰(五行盛則為祖衰則為臘漢以火德火衰於戌故以戌日為臘魏以)
(土德土衰于辰故以辰日為臘)魏以土而用辰(見上)晉以金而取丑(金衰於丑)
殷曰嘉平(别名之也)周名大蜡(蜡者索也漢改名為臘)尹軌或賜於神
藥(神仙傳尹軌字公度晉太康元年臘日過洛陽城西一家求宿主人以明旦是臘意不容又以曾聞公度)
(名因為設酒至旦乃賜主人神藥一丸而去)甄宇不擇於瘦羊(東觀漢記甄宇字長文拜)
(博士臘日詔賜羊或言大小肥瘦欲投鈎宇乃取瘦羊後乃詔問瘦羊博士)聞盜樹(陳留志云范喬)
(邑人臘日盜斫其樹人告之徉不聞邑人愧而歸之喬曰卿臘日取柴與父母相懽耳)矜竊食(袁宏)
(後漢書曰韓卓字子助陳留人臘日奴竊食祭先人卓義其心矜而免之)祠黃石(史記張良於下邳圯)
(橋見老父得書云他日穀城見黃石即我也果見取而葆祠之留侯死并黃石葬之每伏臘上冢祠黃石)報
有功(漢書儀曰報鬼神古之聖賢有功于民者)
影燈記(闕名)
臨光
正月十五夜元宗於常春殿張臨光宴白鷺轉花黃龍
吐水金鳬銀燕浮光洞攅星閣皆燈也奏月分光曲又
撒閩江錦荔支千萬顆命宫人爭拾多者賞以紅圈帔
綠暈衫
上元影燈
洛陽人家上元以影燈多者為上其相勝之辭曰千影
萬影又各家造芋郎君食之宜男女仍云送雞肉酒用
六水缾貯之於親知門前留地而去
建燈樓
上在東都遇正月望夜移仗上陽宫大陳燈影設庭燎
自禁至於殿庭皆設蠟炬連屬不絶時有方都匠毛順
巧思結創繒綵為燈樓二十間高一百五十尺懸珠玉
金銀微風一至鏘然成韻
士女夜遊
正月十五夜俗許三夜夜遊其寺觀街巷燈明若晝山
棚高百餘尺神龍以後復加嚴飾
說郛卷六十九下
