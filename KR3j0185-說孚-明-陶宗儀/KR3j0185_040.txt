說郛卷四十上元陶宗儀撰
歸田錄卷一(歐陽修)
太祖皇帝初幸相國寺至佛像前燒香問當拜與不拜僧
錄贊寧奏曰不拜問其何故對曰見在佛不拜過去佛贊
寧者頗知書有口辨其語雖類俳優然適會上意故微笑而
頷之遂以為定制至今行幸焚香皆不拜也議者以為得體
開寳寺塔在京師諸塔中最高而制度甚精都料匠預
浩所造也塔初成望之不正而勢傾西北人怪而問之
浩曰京師地平無山而多西北風吹之不百年當正也
其用心之精蓋如此國朝以來木工一人而已至今木
工皆以預都料為法有木經三卷行於世世傳浩惟一
女年十餘歲每卧則交手於胸為結搆状如此踰年撰
成木經三卷今行於世者是也
國朝之制知制誥必先試而後命有國以來百年不試
而命者纔三人陳堯佐楊億及脩忝與其一爾
仁宗在東宫魯肅簡公宗道為諭德其居在宋門外俗
謂之浴堂巷有酒肆在其側號仁和酒有名於京師公往
往易服(一作衣)微行飲於其中一日真宗急召公將有所
問使者及門而公不在移時乃自仁和肆中飲歸中使
遽先入白乃與公約曰上若怪公來遲當託何事以對
幸先見教冀不異同公曰但以實告中使曰然則當得
罪公曰飲酒人之常情欺君臣子之大罪(一作罪大)也中使
嗟歎而去真宗果問使者具如公對真宗問曰(一作公)何
故私入酒家公謝曰臣家貧無器皿酒肆百物具(一作俱)
&KR0640;賓至如歸適有鄉里親客自遠來遂與之飲然臣既
易服市人亦無識臣者真宗笑曰卿為宫臣恐為御史
所彈然自此竒公以為忠實可大用晩年每為章獻明肅
太后言羣臣可大用者數人公其一也其後章獻皆用之
太宗時親試進士每以先進卷子曰賜第一人及第孫
何與李庶幾同在科場皆有時名庶幾文思敏速何尤
苦思遲會言事者上言舉子輕薄為文不求義理惟以
敏速相誇因言庶幾與舉子於餅肆中作賦以一餅熟
成一韻者為勝太宗聞之大怒是歲殿試庶幾最先進
卷子遽叱出之由是何為第一
故參知政事丁公度晁公宗慤往時同在舘中喜相諧
謔晁因遷職以啟謝丁時丁方為羣牧判官乃戲晁曰
啟事更不奉荅當以糞墼一車為報晁荅曰得墼勝於
得啟聞者以為善對
石資政中立好諧謔士大夫能道其語者甚多嘗因入
朝遇荆王迎授東華門不得入遂自左掖門入有一朝
士好事語言問石云何為自左(去聲)掖門入石方趁班且
走且荅曰祗為大(音柂)王迎授聞者無不大笑
楊大年方與客棋石自外至坐於一隅大年因誦賈誼
鵩賦以戲之云止於坐隅貌甚閑暇石遽荅曰口不能
言請對以臆
故老能言五代時事者云馮相道和相凝同在中書一
日和問馮曰公靴新買其直幾何馮舉左足示和曰九
百和性褊急遽回顧小吏云吾靴何得用一千八百因
詬責久之馮徐舉其右足曰此亦九百於是烘堂大笑
時謂宰相如此何以鎮服百僚
錢副樞若水嘗遇異人傳相法其事甚怪錢公後傳楊
大年故世稱此二人有知人之鑒仲簡揚州人也少習
明經以貧傭書大年門下大年一見竒之曰子當進士
及第官至清顯乃教以詩賦簡天禧中舉進士第一甲
及第官至正郎天章閣待制以卒謝希深為奉禮郎大
年尤喜其文每見則欣然延接既去則歎息不已鄭天
休在公門下見其如此怪而問之大年曰此子官亦清
要但年不及中夀爾希深官至兵部員外郎知制誥卒
年四十六皆如其言希深初以奉禮郎鎻廳應進士舉
以啟事謁見大年有云曳鈴其空上念無君子者解組
不顧公其如蒼生何大年自書此四句於扇曰此文中
虎也由是知名
太祖時郭進為西山廵檢有告其隂通河東劉繼元將
有異志者太祖大怒以其誣害忠臣命縳其人予進使
自處置進得而不殺謂曰爾能為我取繼元一城一寨
不止贖爾死當請賞爾一官歲餘其人誘其一城來降
進具其事送之於朝請賞以官太祖曰爾誣害我忠良
此纔可贖死爾賞不可得也命以其人還進進復請曰
使臣失信則不能用人矣太祖於是賞以一官君臣之
間蓋如此
魯肅簡公立朝剛正嫉惡少容小人惡之私目為魚頭
當章獻垂簾時屢有補益讜言正論士大夫多能道之
公既卒太常諡曰剛簡議者不知為美諡以為因諡譏
之竟改曰肅簡公與張文節公知白當垂簾之際同在
中書二公皆以清節直道為一時名臣而魯尤簡易若
曰剛簡尤得其實也
宋尚書祁為布衣時未為人知孫宣公奭一見竒之遂
為知已後宋舉進士驟有時名故世稱宣公知人公嘗
語其(一無此字)門下客曰近世諡為兩字而文臣必諡為文
皆非古也吾死得諡曰宣若戴足矣及公之卒宋方為
禮官遂謚曰宣成其志也
嘉祐二年樞密使田公況罷為尚書右丞觀文殿學士
兼翰林侍讀學士罷樞密使當降麻而止以制除蓋往
時高若訥罷樞密使所除官職正與田公同亦不降麻
遂以為故事真宗時丁晉公謂自平江軍節度使除兵
部尚書參知政事節度使當降麻而朝議惜之遂止以
制除近者陳相執中罷使相除僕射乃降麻龐籍罷節
度使除觀文殿大學士又不降麻蓋無定制也
寳元康定之間余自貶所還過京師見王君貺初作舍
人自契丹使歸余時在坐見都知押班殿前馬步軍聮
騎立門外呈榜子稱不敢求見舍人遣人謝之而去至
(一無此字)慶歷三年余作舍人呵引者即歛馬駐立前呵者
傳聲太尉立馬急遣人謝之比舍人馬過然後敢行後
予官於外十年而還遂入翰林為學士見三衙呵引甚
雄不復如當時與學士相逢分道而過更無歛避之禮
蓋兩制漸輕而三衙漸重舊制侍衛親軍與殿前分為
兩司自侍衛司不置馬步軍都指揮使止置馬軍指揮
使步軍指揮使(一止作馬步軍指揮使)以來侍衛一司自分為二
故與殿前司列為三衙也五代軍制已無典法而今又
非其舊制者多矣
國家開寶中所鑄錢文曰宋通元寶至寶元中則曰皇
宋通寶近世錢文皆著年號惟此二錢不然者以年號
有寶字文不可重故也
太祖建隆六年將議改元語宰相勿用前世舊號於是
改元乾德其後因於禁中見内人鏡背有乾德之號以
問學士陶榖榖曰此偽蜀時年號也因問内人乃是故
蜀王時人太祖由是益重儒士而歎宰相(一有之字)寡聞也
仁宗即位改元天聖時章獻明肅太后臨朝稱制議者
謂撰號者取天字於文為二人以為二人聖者悅太后
爾至九年改元明道又以為明字於文日月並也與二
人旨同無何以犯契丹諱明年遽(一遂作)改曰景祐是時
連歲天下大旱改元詔意冀以迎和氣也五年因郊又
改元曰寶元自景祐初羣臣慕唐玄宗以開元加尊號
遂請加景祐於尊號之上至寶元亦然是歲趙元昊以
河西叛改姓元氏朝廷惡之遽改元曰康定而不復加
於尊號而好事者又曰康定乃謚爾明年又改曰慶歷
至九年大旱河北尤甚民死者十八九於是又改元曰
皇祐猶景祐也六年日蝕四月朔以謂正陽之月自古
所忌又改元曰至和三年仁宗不豫久之康復又改元
曰嘉祐自天聖至此元年號九皆有謂也
寇忠愍公凖之貶也初以列卿知安州既而又貶衡州
副使又貶道州别駕遂貶雷州司戶時丁晉公與馮相
拯在中書丁當秉筆初欲貶崖州而丁忽自疑語馮曰
崖州再涉鯨波如何馮唯唯而已丁乃徐擬雷州及丁
之貶也馮遂擬崖州當時好事者相語曰若見雷州寇
司戶人生何處不相逢比丁之南也寇復移道州寇聞
丁當來遣人以蒸羊逆於(一作迎於)境上而收其僮僕杜門
不放出聞者多以(一作公)為得體
楊文公億以文章擅天下然性特剛勁寡合有惡之者
以事譛之大年在學士院忽夜召見於一小閣深在禁
中既見賜茶從容顧問久之出文藁數篋以示大年云
卿識朕書蹟乎皆朕自起草未嘗命臣下代作也大年
惶恐不知所對頓首再拜而出乃知必為人所譛矣由
是佯狂奔於陽翟真宗好文初待大年眷顧無比晚年
恩禮漸衰亦由此也
王文正公曾為人方正持重在中書最為賢相嘗謂大
臣執政不當收恩避怨公嘗語尹師魯曰恩欲歸已怨
使誰當聞者歎服以為名言
李文靖公沆為相沈正厚重有大臣體嘗曰吾為相無
他能唯不改朝廷法制用此以報國士大夫初聞此言
以為不切於事及其後當國者或不思事體或收恩取
譽屢更祖宗舊制遂至官兵冗濫不可勝紀而用度無
節財用(一作力)匱乏公私困弊推迹其事皆因執政不能
遵守舊規妄有更張(一作改更)所致至此始知公言簡而得
其要由是服其識慮之精
陶尚書榖為學士嘗晩召對太祖御便殿陶至望見上
將前而復郤者數四左右催宣甚急榖終彷徨不進太
祖笑曰此措大索事分顧左右取袍帶來上已束帶榖
遽趨入
薛簡肅公知開封府時眀參政鎬為府曹官簡肅待之
甚厚直以公輔期之其後公守秦益常辟以自隨優禮
特異有問於公何以知其必貴者公曰其為人端肅其
言簡而理盡凡人簡重則尊嚴此貴臣相也其後果至
參知政事以卒時皆服公知人
臘茶出(一作盛)於劍建草茶盛於兩浙兩浙之品日注為
第一自景祐已後洪州雙井白芽漸盛近歲製作尤精
囊以紅紗不過一二兩以常茶十數斤養之用辟暑濕
之氣其品遠出日注上遂為草茶第一
仁宗退朝常命侍臣講讀於邇英閣賈侍中昌朝時為
侍講講春秋左氏傳每至諸侯滛亂事則略而不說上
問其故賈以實對上曰六經載此所以為後王鑒戒何
必諱
丁晉公自保信軍節度使知江寧府召為参知政事中
書以丁節度使召學士草麻時盛文肅為學士以為參
知政事合用舍人草制遂以制除丁甚恨之
寇忠愍之貶所素厚者九(二字一作之)人自盛文肅已下皆
坐斥逐而楊大年與寇公尤善丁晉公憐其才曲保全
之議者謂丁所貶朝士甚多獨於大年能全之大臣愛
才一節可稱也
太祖時以李漢超為關南廵檢使捍北邊與兵三千而
已然其齊州賦税最多乃以為齊州防禦使悉與一州
之賦俾之養士而漢超武人所為多不法久之關南百
姓詣闕訟漢超貸民錢不還及掠其女以為妾太祖召
百姓入見便殿賜以酒食慰勞之徐問曰自漢超在關
南契丹入寇者幾百姓(二字一作對)曰無也太祖曰往時契
丹入我邊將不能禦河北之民歲遭劫傷汝於此時能
保全其貲財嫁女乎今漢超所取孰與契丹之多又問
訟女者曰汝家幾女所嫁何人百姓具以對太祖曰然
則所嫁皆村夫也若漢超者吾之貴臣也以愛汝女則
取之得之必不使失所與其嫁村夫孰若處漢超家富
貴於是百姓皆感悅而去太祖使人語漢超曰汝湏錢
何不告我而取於民乎乃賜以銀數百兩曰汝自遠之
使其感汝也漢超感泣誓以死報
仁宗萬幾之暇無所翫好惟親翰墨而飛白尤為神妙
凡飛白以點畫象形物而點最難工至和中有書待詔
李唐卿撰飛白二百點以進自謂窮盡物象上亦頗佳
之乃特為清淨二字以賜之其六點尤竒絶
仁宗聖性恭儉至和二年春不豫兩府大臣日至寢閣
問聖體見上器服簡質用素漆唾壺孟子素甆盞進藥
御榻上衾褥皆黃絁色已故暗宫人遽取新衾覆其上
亦黃絁也然外人無知者惟兩府侍疾因(一作因侍疾)見之爾
陳康肅公堯咨善射當世無雙公亦以此自矜嘗射於
家圃有賣油翁釋擔而立睨之久而不去見其發矢十
中八九但微頷之康肅問曰汝亦知射乎吾射不亦精
乎翁曰無他但手熟爾康肅忿然曰爾安敢輕吾射翁
曰以我酌油知之乃取一葫蘆置於地以錢覆其口徐
以杓酌油瀝之自錢孔入而(一作而入)錢不濕因曰我亦無
他惟手熟爾康肅笑而遣之此與莊生所謂解牛斵輪
者何異
至和初陳恭公罷相而並用文富二公(彦博弼)正衙宣麻
之際上遣小黃門(一有三軰二字)密於百官班中聽其議論而
二公久有人望一旦復用朝士往往相賀黃門具奏上
大悦余時為學士後數日奏事垂拱殿上問新除彦博
等外議如何余以朝士相賀為對上曰自古(二字一作古者)人
君用人或以夢卜苟不知人當從人望夢卜豈足憑耶
故余作批荅云永惟商周之所記至以夢卜而求賢孰
若用縉紳之公言從中外之人望者具述上語也
王元之在翰林嘗草夏州李繼遷制繼遷送潤筆物數
倍於常然用啟頭書送拒而不納盖惜事體也近時舍
人院草制有送潤筆物稍後時者必遣院子詣門催索
而當送者往往不送相承既久今索者送者皆恬然不
以為怪也
内中舊有玉石三清真像初在真遊殿既而大内火遂
遷至玉清昭應宫已而玉清又大火又遷於洞真洞真
又火又遷於上清上清又火皆焚蕩無孑遺遂(一有又字)遷
於景靈而宫司道官相與惶恐上言真像所至輙火景
靈必不免願遷(二字一作乞移)他所遂遷於集僖宫迎祥池水
心殿而都人謂之行火真君也
丁文簡公度罷參知政事為紫宸殿學士即文明殿學
士也文明本有大學士為宰相兼職又有學士為諸學
士之首後以文明者真宗謚號也遂更曰紫宸近世學
士皆以殿名為官稱如端明資政是也丁既受命遂稱
曰丁紫宸議者又謂紫宸之號非人臣之所宜稱遽更
曰觀文觀文是隋煬帝殿名理宜避之蓋當時不知然
則朝廷之事不可以不學也
王冀公欽若罷參知政事而真宗眷遇之意未衰特置
資政殿學士以寵之時寇萊公在中書定其班位依雜
學士在翰林學士下冀公因訴於上曰臣自學士拜參
知政事今無罪而罷政班反在下是貶也真宗為特加
(一作置)大學士班在翰林學士上寵遇如此
景祐中有郎官皮仲容者偶出街衢為一輕浮子所戲
遽前賀云聞君有臺憲之命仲容立馬愧謝久之徐問
其何以知之對曰今新制臺官必用稀姓者故以君姓
知之爾蓋是時三院御史乃仲簡論程掌禹錫也聞者
傳以為笑
太宗時宋白賈黃中李至吕蒙正蘇易簡五人同時拜
翰林學士承旨扈蒙贈之以詩云五鳳齊飛入翰林其
後吕蒙正為(一作至)宰相賈黃中李至蘇易簡皆至參知
政事宋白官至尚書老於翰林承旨皆為名臣
御史臺故事三院御史言事必先白中丞自(一有中山二字)劉
子儀為中丞始牓臺中今後御史有所言不須先自中
丞雜端至今如此
丁晉公之南遷也行過潭州自作齋僧疏(一有文字)云補仲
山之衮雖曲盡於巧心和傅說之羹實難調於衆口其
少以文稱晚年詩筆尤精在海南篇詠尤多如草解忘
憂憂底事花名含笑笑何人(一有之句二字)尤為人所傳誦
張僕射齊賢體質豐大飲食過人尤嗜肥豬肉每食數
斤天壽院風藥黑神丸常人所服不過一彈丸公常以
五七兩為一大劑夾以胡餅而頓食之淳化中罷相知
安州安陸山郡未嘗識達官見公飲㗖不類常人舉郡
驚駭嘗與賓客會食厨吏置一金漆大桶於廳側窺(一作)
(竊)視公所食如其物投桶中至暮酒漿浸漬漲溢滿桶
郡人嗟愕以謂享富貴者必有異於人也然而晏元獻
公清瘦如削其飲食甚微每析半餅以筯卷之抽去其
筯内捻頭一莖而食(一有之事)此亦異於常(一無此字)人也
宋宣獻公綬夏英公竦同試童行誦經有一行者誦法
華經不過問其習業幾年矣曰十年也二公笑且閔之
因各取法華經一部誦之宋公十(一作五)日夏公七日不
復遺一字人性之相遠(一有也字)如此
樞密曹侍中利用澶淵之役以殿直使於契丹議定盟
好由是進用當章獻明肅太后時以勲舊自處權傾中
外雖太后亦嚴憚之但呼侍中而不名凡内降恩澤皆
執不行然以其所執既多故有三執而又降出者(一無此字)
則不得已而行之久之為小人所測凡有求而三降不
降不行者必又請之太后曰侍中已不行矣請者徐啟
曰臣已告得侍中宅妳婆或其親信為言之許矣於是
又降出曹莫知其然也但以三執所不能已僶俛行之
於是太后大怒自此切齒遂及曹芮之禍乃知大臣功
高而權盛禍患之來非智慮所能防也
曹侍中在樞府務革僥幸而中官尤被裁抑羅崇勲時
為供奉官監後苑作歲滿叙勞過求恩賞内中唐突不
已莊獻太后怒之簾前諭曹使召而戒勵曹歸院坐廳
事召崇勲立庭中去其巾帶困辱久之乃取狀以聞崇
勲不勝其耻其後曹芮事作鎮州急奏言芮反狀仁宗
太后大驚崇勲適在側因自請行既受命喜見顔色晝
夜疾馳鍊成其獄芮既被誅曹初貶隨州再貶房州行
至襄陽渡北津監造内臣楊懷敏指江水謂曹曰侍中
好一江水蓋欲其自投也再三言之曹不諭至襄陽遂
逼其自縊
宋鄭公庠初名郊字伯庠與其弟祁自布衣時名動天
下號為二宋其為知制誥仁宗驟加奬眷便欲大用有
忌其先進者譛之謂其姓符國號名應郊天又曰郊音
交也交者替代之名也宋交其言不祥仁宗遽命改之
公怏怏不獲已乃改為庠字公序公後更踐二府二十
餘年以司空致仕兼享福壽而(一作以)終而譛者竟不見
用以卒可以為小人之戒也
曹武惠王彬國朝名將勲業之盛無與為比嘗曰自吾
為將殺人多矣然未嘗以私喜怒輙戮一人其所居堂
室弊壊子弟請加修葺公曰時方大冬墻壁瓦石之間
百蟲之蟄不可傷其生其仁心愛物蓋如此既平江南
回詣閣門入見牓子稱奏勑江南勾當公事回其謙恭
不代又如此
真宗好文雖以文辭取士然必視其器識每御崇政賜
進士及第必召其高第三四人竝列於庭更察其形神
磊落者始賜第一人及第或取其所試文辭有理趣者
徐奭鑄鼎象物賦云足惟下正詎聞公餗之欹傾鉉乃
上居實取王臣之威重遂以為第一蔡齊置器賦云安
天下於覆盂其功可大遂以為第一人
錢思公生長富貴而性儉約閨門用度為法甚謹子弟
輩非時不能輙取一錢公有一珊瑚筆格平生尤所珍
惜常置之几案子弟有欲錢者輙竊而藏之公即悵然
自失乃牓於家庭以錢十千贖(一作購)之居一二日子弟
佯為求得以獻公欣然以十千賜之他日有欲錢者又
竊去一歲中率五七如此公終不悟也余官西都在公
幕親見之每與同僚歎公之純德也
國朝雅樂即用王朴所製周樂太祖時和峴以為聲高
遂下其一律然至今言樂者猶以為高云今黃鍾乃古
夾鍾也景祐中李照作新(二字一作所作)樂又下其聲太常歌
工以其(一作為)太濁歌不成聲當鑄鐘時乃私賂鑄匠使
减其銅齊而聲稍清歌乃叶而成聲而照竟不知以此
知審音作樂之難也照每謂人曰聲高則急促下則舒
緩吾樂之作久而可使人心感之皆舒和而人物之生
亦當豐大王侍讀洙身尤短小常戲之曰君樂之成能
使我長(一有大字)乎聞者以為笑而樂成竟不用
鄧州花蠟燭名著天下雖京師不能造相傳云(一作亦)是
寇萊公燭法公嘗知鄧州而自少年富貴不點油燈尤
好夜宴劇飲雖寢室亦燃燭逹旦每罷官去後人至官
舍見厠溷間燭淚在地往往成堆杜祁公為人清儉在
官未嘗燃官燭油燈一炷熒然欲滅與客相對清談而
已二公皆為名臣而奢儉不同如此然祁公壽考終吉
萊公晚有南遷之禍遂歿不返雖其不幸亦可以為戒
也
故事學士在内中院吏朱衣雙引太祖朝李昉為學士
太宗在南衙朱衣一人前引而已昉(一有因字)亦去其一人
至今如此
往時學士入劄子不著姓但云學士臣某先朝盛度丁
度並為學士遂著姓以别之其後遂皆著姓
晏元獻公以文章名譽少年居富貴性豪俊所至延賓
客一時名士多出其門罷樞密副使為南京留守時年
三十八幕下王琪張亢最為上客亢體肥大琪目為牛
琪瘦骨立亢目為猴二人以此自相譏誚琪嘗嘲亢曰
張亢觸墻成八字亢應聲曰王琪望月呌三聲一坐為
之大笑
楊文公嘗戒其門人為文宜避俗語既而公因作表云
伏惟陛下德邁九皇門人鄭戩遽請於公曰未審何時
得賣生菜於是公為之大笑而易之
夏英公竦父官於河北景德中契丹犯河北遂歿於陣
後公為舍人丁母憂起復奉使契丹公辭不行其表云
父歿王事身丁母憂義不戴天難下穹廬之拜禮當枕
塊忍聞夷樂之聲當時以為四六偶對最為精絶
孫何孫僅俱以能文馳名一時僅為陜西轉運使作驪
山詩二篇其後篇有云秦帝墓成陳勝起明皇宫就祿
山來時方建玉清昭應宫有惡僅者欲中傷之因錄其
詩以進真宗讀前篇云朱衣吏引上驪山遽曰僅小器
也此何足誇遂棄不讀而陳勝祿山之語卒得不一(一作)
(不得)聞人以為幸也
楊大年每欲(一作遇)作文則與門人賓客飲博投壺奕棋
(二字一作乃至)語笑諠譁而不妨搆思以小方紙細書揮翰如
飛文不加點每盈一幅則命門人傳錄門人疲於應命
頃刻之際成數千言真一代之文豪也
楊大年為學士時草答契丹書云隣壤交歡進草既入
真宗自注其側云朽壤鼠壤糞壤大年遽改為隣境明
旦引唐故事學士作文書有所改為不稱職當罷因亟
求解職真宗語宰相曰楊億不通商量真有氣性(一作性氣)
太常所用王朴樂編鐘皆不圓而側垂自李照胡瑗之
徒皆以為非及照作新樂將鑄編鐘給銅(一作於字)鑄瀉務
得古編鐘一枚工人不敢銷毁遂藏於太常鐘不知何
代所作其銘曰(一作云)粤朕皇祖寳龢鐘粤斯萬年子子
孫孫永寳用叩其聲與王朴夷則清聲合而形不圓(一有)
(而字)側垂正與朴鐘同然後知朴博古好學不為無據也
其後胡瑗改鑄編鐘遂圓其形而下垂叩之揜欎而不
揚其鎛鐘又長甬而震掉其聲不和著作佐郎劉羲叟
竊謂人曰此與周景王無射鐘無異必有眩惑之疾未
幾仁宗得疾人以羲叟之言騐矣其樂亦尋廢
自太宗崇奬儒學驟擢高科至輔弼者多矣蓋(一作自)太
平興國二年至天聖八年二十三榜由吕文穆公蒙正
而下大用二十七人而三人並登兩府惟天聖五年一
榜而已是歲王文安公堯臣第一今昭文相公韓僕射
琦西廳參政趙侍郎槩第二第三人也予沗與二公同
府每見語此以為科場盛事自景祐元年已後至今治
平三年三十餘年十二榜五人已上未有一人登兩府
者亦可怪也
歸田錄卷二
真宗朝歲歲賞花釣魚羣臣應制嘗一歲臨池久之而
御釣不食時丁晉公謂應制詩云鶯驚鳳輦穿花去魚
畏龍鬚上釣遲真宗稱賞群臣皆自以為不及也
趙元昊二子長曰佞令受次曰諒祚諒祚之母尼也有
色而寵佞令受母子怨望而諒祚母之兄曰沒藏訛龍
者亦黠胡也因教佞令受以弑逆之謀元昊已見殺訛
嚨遂以弑逆之罪誅佞令受子母而諒祚乃得立而年
甚幼訛嚨遂專夏國之政其後諒祚稍長卒殺訛嚨滅
其族元昊為西鄙患者十餘年國家困天下之力有事
於一方而敗軍殺將不可勝數然未嘗少挫其鋒及其
困於女色禍生父子之間以亡其身此自古賢智之君
或不能免况其下乎訛嚨教人之子殺其父以為己利
而卒亦滅族皆理之然也
晏元獻公善評詩嘗曰老覺腰金重慵便枕玉涼未是
富貴語不如笙歌歸院落燈火下樓臺此善言富貴者
也人皆以為知言
契丹安巴堅當唐末五代時最盛開平中屢遣使聘梁
梁亦遣人報聘今世傳(一有學士二字)李琪金門集有賜契丹
詔乃為阿布機當時書詔不應有誤而自五代以來見
於他書者皆為安巴堅雖令契丹之人自謂之安巴堅
亦不應有失又有趙志忠者本華人也自幼䧟北為人
眀敏在北中舉進士至顯官既而脱身歸國能述北中
君臣世次山川風物甚詳又云安巴堅其人實謂之阿
保謹未(一作莫)知孰是(一作也字)此聖人所以慎於傳疑也
真宗尤重儒學今科場條制皆當時所定至今每親試
進士已放及第自十人已上御試卷子竝錄本於真宗
影殿前焚燒制舉登科者亦然
近時名畫李成巨然山水包鼎虎趙昌花果成官至尚
書郎其山水寒林往往人家有之巨然之筆惟學士院
玉堂北壁獨存人間不復見也包氏宣州人世以畫虎
名家而鼎最為妙今子孫猶以畫虎為業而曾不得其髣
髴也昌花寫生逼真而筆法輭俗(一作劣)殊無古人格致
然時亦未有其比
寇萊公在中書與同列戲云水底日為天上日未有對
而會楊大年適來白事因請其對大年應聲曰眼中人
是面前人一坐稱為的對
朝廷之制有因偶出一時而遂為故事者契丹人使見
辭賜宴雜學士員雖多皆赴坐惟翰林學士祗召當直
一員餘皆不赴諸王宫教授入謝祖宗時偶因便殿不
御袍帶見之至今教授入謝必俟上入内觧袍帶復出
見之有司皆以為定制也
處士林逋居於杭州西湖之孤山逋工書善畫為詩如
草泥行郭索雲木呌鈎輈頗為士大夫所稱又梅花詩
云疎影横斜水清淺暗香浮動月黃昏評詩者謂前世
詠梅者多矣未有此句也又其臨終為句云茂陵他日
求遺藁猶喜曾無封禪書尤為人稱誦自逋之卒湖山
寂寥未有繼者
俚諺云趙老送燈臺一去更不來不知是何等語雖士
大夫亦往往道之天聖中有尚書郎趙世長者常以滑
稽自負其老也求為西京留臺御史有輕薄子送以詩
云此回真是送燈臺世長深惡之亦以不能酬酢為恨
其後竟卒於留臺也
官制廢久矣今其名稱訛謬者多雖士大夫皆從俗不
以為怪皇女為公主其夫必拜駙馬都尉故謂之駙馬
宗室女封郡主者謂其夫為郡馬縣主者為縣馬不知
何義也
唐制三衛官有司階司戈執干執戟謂之四色官今三
衛廢無官屬惟金吾有一人每日於正衙放朝唱不坐
直謂之四色官尤可笑也
京師諸司庫務皆由三司舉官監當而權貴之家子弟
親戚因緣請託不可勝數為三司使者常以為患田元
均為人寬厚長者其在三司深厭於請者雖不能從然
不欲峻拒之每溫顔強笑以遣之嘗謂人曰作三司使
數年強笑多矣直笑得面似靴皮士大夫聞者傳以為
笑然皆服其德量也
茶之品莫貴於龍鳳謂之團茶凡八餅重一斤慶歷中
蔡君謨為福建路轉運使始造小片龍茶以進其品絶
精謂之小團凡二十餅重一斤其價直金二兩然金可
有而茶不可得每因南郊致齋中書樞密院各賜一餅
四人分之宫人往往縷金花於其上蓋其貴重如此
太宗時有待詔賈玄以棋供奉號為國手邇來數十年
未有繼者近時有李憨子者頗為人所稱云舉世無敵
手然其人狀貌昏濁垢穢不可近蓋里巷庸人也不足
置之樽爼間故胡旦嘗語人曰以棋為易解則如旦聦
明尚或不能以為難解則愚下小人往往造於精絶信
如其言也
王副樞疇之夫人梅鼎臣之女也景彛初除樞密副使
梅夫人入謝慈壽宫太后問夫人誰家子對曰梅鼎臣
女也太后笑曰是梅聖俞家乎由是始知聖俞名聞於
宫禁也聖俞在時家甚貧余或至其家飲酒甚醇非常
人家所有問其所得云皇親有好學者宛轉致之余又
聞皇親有以錢數千購梅詩一篇者其名重於時如此
錢思公雖生長富貴而少所嗜好在西洛時嘗語僚屬
言平生惟好讀書坐則讀經史卧則讀小說上厠則閱
小辭蓋未嘗頃刻釋卷也謝希深亦言宋公垂同在史
院每走厠必挾書以往諷誦之聲琅然聞於遠近其篤
學如此余因謂希深曰余平生所作文章多在三上乃
馬上枕上厠上也蓋惟此尤可以屬思爾
國朝宰相最少年者惟王溥罷相時父母皆在人以為
榮今富丞相弼入中書時年五十二太夫人在堂康強
後三年太夫人薨有司議贈䘏之典云無見任宰相丁
憂例是歲三月十七日春宴百司已具前一夕有旨富
某母喪在殯特罷宴此事亦前世未有
皇祐二年嘉祐七年季秋大享皆以大慶殿為明堂蓋
明堂者路寢也方於寓祭圜丘斯為近禮明堂額御篆
以金填字門牌亦御飛白皆皇祐中所書神翰雄偉勢
若飛動余詩云寶墨飛雲動輝金耀日晶者謂二牌也
錢思公官兼將相階勲品皆第一自云平生不足者不
得於黃紙書名每以為恨也
三班院所領使臣八十餘人涖事于外其罷而在院者
常數百人每歲乾元節醵錢飯僧進香合以祝聖壽謂
之香錢判院官常利其餘以為餐錢羣牧司領内外坊
監使副判官比他司俸入最優又歲收糞墼錢頗多以
充公用故京師謂之語曰三班喫香羣牧喫糞
咸平五年南省試進士有教無類賦王沂公為第一賦
盛行於世其警句有云神龍異禀猶嗜欲之可求纖草
何知尚薰蕕而相假時有輕薄子擬作四句云相國寺
前熊翻筋斗望春門外驢舞柘枝議者以為言雖鄙俚
亦着題也
國朝之制自學士已上賜金帶者例不佩魚若奉使契
丹及舘伴北使則佩事已復去之惟兩府之臣則賜佩
謂之重金初太宗嘗曰玉不離石犀不離角可貴者惟
金也乃創為金銙之制以賜羣臣方團毬路以賜兩府
御僊花以賜學士以上今俗謂毬路為笏頭御僊花為
荔枝皆失其本號也
宋丞相庠早以文行負重名於時晩年尤精字學嘗手
校郭忠恕佩觽三篇寶翫之其在中書堂吏書牒尾以
俗體書宋為宋公見之不肯下筆責堂吏書曰吾雖不
才尚能見姓書名此不是我姓堂吏惶懼改之乃肯書
名
京師食店賣酸&KR1838;者皆大出牌牓於通衢而俚俗昧於
字法轉酸從食䭑從舀有滑稽子謂人曰彼家所謂賣
餕饀不知為何物也飲食四方異宜而名號亦隨時俗
言語不同至或傳者傳失其本湯餅唐人謂之不托今
俗謂之餺飥矣晉束晢餅賦有饅頭薄持起溲牢九之
號惟饅頭至今名存而起溲牢九皆莫曉為何物薄持
荀氏又謂之薄夜亦莫知何物也
嘉祐八年上元夜賜中書樞密院御宴于相國寺羅漢
院國朝之制歲時賜宴多矣自兩制已上皆與惟上元
一夕秪賜中書樞密院雖前兩府見任使相皆不得與
也是歲昭文韓相(一作公)集賢曾公樞密張太尉皆在假
不赴惟余與西廳趙侍郎槩副樞密胡諫議宿吳諫議
奎四人在席酒半相顧四人者皆同時翰林學士相繼
登二府前此未有也因相與道玉堂舊事為笑樂遂皆
引滿劇飲亦一時之盛事也
國朝之制大宴樞密使副不坐侍立殿上既而退就御
厨賜食與閣門引進四方館使列坐廡下親王一人伴
食每春秋賜衣門謝則與内諸司使副班于垂拱殿外
廷中而中書則别班謝于門上故朝中為之語曰厨中
賜食階下謝衣蓋樞密使唐制以内臣為之故嘗與内
諸司使副為伍自後唐莊宗用郭崇韜與宰相分秉朝
政文事出中書武事出樞密自此之後其權漸盛至今
朝遂號為兩府事權進用禄賜禮遇與宰相均惟日趨
内朝侍宴賜衣等事尚循唐舊其任隆輔弼之崇而雜
用内諸司故事使朝廷制度輕重失序蓋沿革異時因
循不能釐正也
蔡君謨既為余書集古錄目序刻石其字尤精勁為世
所珍余以鼠鬚栗尾筆銅綠筆格大小龍茶惠山泉等
物為潤筆君謨大笑以為太清而不俗後月餘有人遺
余以清泉香餅一篋者君謨聞之歎曰香餅來遲使我
潤筆獨(一作猶)無此一種佳物兹又可笑也清泉地名香
餅石灰也用以焚香一餅之火可終日不滅
梅聖俞以詩知名三十年終不得一舘職晩年與修唐
書書成未奏而卒士大夫莫不歎惜其初受勑修唐書
語其妻刁氏曰吾之修書可謂猢猻入布袋矣刁氏對
曰君於仕宦亦何異鮎魚上竹竿耶聞者皆以為善對
(一作昔梅聖俞以詩名當世然終不得一舘職晩年在唐書局充修書官尚冀書成酬勞得一貼職以償素願)
(書垂就而卒時人莫不歎其竒薄其初修唐書也嘗竊歎曰吾今可謂猢猻入布袋)
仁宗初立今上為皇子令中書召學士草詔學士王珪
當直詔至中書諭之王曰此大事也必須面奉聖旨於
是求對明日面禀得旨乃草詔羣公皆以王為真得學
士體也
盛文肅公豐肌大腹而眉目清秀丁晉公疎瘦如削二
公皆兩浙人也竝以文辭知名於時梅學士詢在真宗
時已為名臣至慶歷中為翰林侍讀以卒性喜焚香其
在官舍每晨起將親事必焚香兩鑪以公服罩之撮其
袖以出坐定撒開兩䄂郁然滿室濃香有竇元賓者五
代漢宰相正固之孫也以名家子有文行為舘職而不
喜脩飾經時未嘗沐浴故時人謂之語曰盛肥丁瘦梅
香竇臭也
寶元中趙元昊叛命朝廷命將討伐以鄜延環慶涇原
秦鳳四路各置經略安撫招討使余以為(一作謂)四路皆
内地也當如故事置靈夏四面行營招討使今自於境
内何所招討余因竊料王師必不能出境其後用兵五
六年劉平任福葛懷敏三大將皆自戰其地而大敗由
是至於罷兵竞不能出師
吕文穆公蒙正以寬厚為宰相太宗尤所眷遇有一朝
士家藏古鑑自言能照二百里欲因公弟獻以求知其
弟伺間從容言之公笑曰吾面不過楪(一作鏡)子大安用
照二百里其弟遂不復敢言聞者歎服以謂賢於李衛
公遠矣蓋寡好而不為物累者昔賢之所難也
國朝百有餘年年號無過九年者開寶九年改為太平
興國太平興國九年改為雍熙大中祥符九年改為天
禧慶歷九年改為皇祐嘉祐九年改為治平惟天聖盡
九年而十年改為明道
唐人奏事非表非狀者謂之牓子亦謂之錄子今謂之
劄子凡羣臣百司上殿奏事兩制以上非時有所奏陳
皆用劄子中書樞密院事有不降宣勑者亦用劄子與
兩府自相來往亦然若百司申中書皆用狀惟學士院
用咨報其實如劄子亦不書(一作出)名但當直學士一人
押字而已謂之咨報(今俗謂草書名謂押字也)此唐學士舊規也唐
世學士院故事近時隳廢殆盡惟此一事在爾
燕王元儼太宗幼子也太宗子八人真宗朝六人已亡
歿至仁宗即位獨燕王在以皇叔之親特見尊禮契丹
亦畏其名其疾亟時仁宗幸其宫親為調藥平生未嘗
語朝政遺言一二事皆切於理余時知制誥所作贈官
制所載皆其實事也
華元郡王允良燕王子也性好晝睡每自旦酣寢至暮
始興盥(一作頮)濯櫛潄衣冠而出燃燈燭治家事飲食宴
樂達旦而罷則復寢以終日無日不如此由是一宫之
人皆晝睡夕興允良不甚喜聲色亦不為他驕恣惟以
夜為晝亦其性之異前世所未有也故觀察使劉從廣
燕王壻也嘗語余燕王好坐木馬子坐則不下或饑則
便就其上飲食往往乘興奏樂於前酣飲終日亦其性
之異也
皇子顥封東陽郡王除婺州節度使檢校太傅翰林賈
學士黯上言太傅天子師臣也子為父師於體不順中
書檢勘自唐以來親王無兼師傅官者蓋自國朝命官
秪以差遣為職事自三師三公以降皆是虚名故失於
因循爾議者皆以賈言為當也
端明殿學士五代後唐時置國朝尤以為貴多以翰林
學士兼之其不以翰院兼職及換職者百年間纔兩人
特拜程戡王素是也
慶歷八年正月十八日夜崇政殿宿衛士作亂於殿前
殺傷四人取準偹救火長梯登屋入禁中逢一宫人問
寢閤在何處宫人不對殺之既而宿直都知聞變領宿
衛士入搜索已復逃竄後三日於内城西北角樓中獲
一人殺之時内臣楊懷敏受旨獲賊勿殺而倉卒殺之
由是竟莫䆒其事
葉子格者自唐中世以後有之說者云因人有姓葉號
葉子青(一作清或作晉)者撰此格因以為名此說非也唐人藏
書皆作卷軸其後有葉子其制似今策子凡文字有備
檢用者卷軸難數卷舒故以葉子寫之如吳彩鸞唐韻
李邰彩選之類是也骰子格本備檢用故亦以葉子寫
之因以為名爾唐世士人宴聚盛行葉子格五代國初
猶然後漸廢不傳今其格世或有之而無人知者惟昔
楊大年好之仲待制簡大年門下客也故亦能之大年
又取葉子彩名紅鶴皂鶴者别演為鶴格鄭宣徽戩章
郇公得象皆大年門下客也故皆能之余少時亦有此
二格後失其本今絶無知者
國朝自下湖南始置諸州通判既非副貳又非屬官故
嘗與知州争權每云我是監郡朝廷使我監汝舉動為
其所制太祖聞而患之下詔書戒勵使與長使協和(二字)
(一作同押)凡文書非與長史同簽書者所在不得承受施行
自此遂稍稍戢然至今州郡往往與通判不和往時有
錢昆少卿者家世餘杭人也杭人嗜蠏昆嘗求補外郡
人問其所欲何州昆曰但得有螃蠏無通判處則可矣
至今士人以為口實
嘉祐二年余與端明韓子華翰長王禹玉侍讀范景仁
龍圖梅公儀同知禮部貢舉辟梅聖俞為小試官凡鎻
院(一有經字)五十日六人者相與唱和為古律歌詩一百七
十餘篇集為三卷禹玉余為校理時武成王廟所解進
士也至此新入翰林與余同院又同知貢舉故禹玉贈
余云十五年前出門下最榮今日預東堂余答云昔時
叨入武成宫曾看揮毫氣吐虹夢寐閒思十年事笑談
今此(一作日)一罇同喜君新賜黃金帶顧我宜為白髮翁
也天聖中余舉進士國學南省皆添第一人薦名其後
景仁相繼亦然故景仁贈余云澹墨題名第一人孤生
何幸繼前塵也聖俞自天聖中與余為詩友余嘗贈以
蟠桃詩有韓孟之戲故至此梅贈余云猶喜共量天下
士亦勝東野亦勝韓而子華筆力豪贍公儀文思温雅
而敏捷皆勍敵也前此為南省試官者多窘束條制不
少放懷余六人者懽然相得羣居終日長篇險韻衆制
交作筆吏疲於寫錄僮史(一作隸)奔走往來間以滑稽嘲
謔形(一作加)於風刺更相酬酢往往烘堂絶倒目謂一時
盛事前此未之有也
往時學士循唐故事見宰相不具靴笏繫鞋坐玉堂上
遣院吏計會堂頭直省官學士將至宰相出迎近時學
士始具靴笏至中書與常參官雜坐於客位有移時不
得見者學士日益自卑丞相禮亦漸薄蓋習見已久恬
然不復為怪也
張堯封者南京進士也累舉不第家甚貧有善相者謂
曰視子之相不過一幕職然君骨貴必享王封人初莫
曉其旨其後堯封舉進士及第終於幕職堯封温成皇
后父也后既貴堯封累贈太師中書令兼尚書令封清
河郡王由是始悟相者之言
治平二年八月三日大雨一夕都城水深數尺上降詔
責躬求直言學士草詔有大臣愓思天變之語上夜批
出云滛雨為災專戒不德遽令除去大臣思變之言上
之恭已畏天自勵如此
章郇公得象與石資政中立素相友善而石喜談(一作詼)
諧嘗戲章云昔時名畫有戴松牛韓幹馬而今有章得
象也世言閩人多短而長大者必為貴人郇公身既長
大而語聲如鐘豈出其類者是為異人乎其為相務以
厚重鎮止浮競時人稱其德量
金橘産於江西以遠難致都人初不識明道景祐初始
與竹子俱至京師竹子味酸人不甚喜後遂不至而金
橘香清味美置之罇爼間光彩灼爍(一作的皪)如金彈丸誠
珍果也都人初亦不甚貴其後因温成皇后尤好食之
由是價重京師余世家江西見吉州人甚惜此果其欲
久留者則於菉豆中藏之可經時不變云橘性熱而豆
性凉故久也
凡物有相感者出於自然非人智慮所及皆因其舊俗
而習知之今唐鄧間多大柿其初生澀堅實如石凡百
十柿以一榠&KR0008;置其中(榅桲亦可)則紅熟爛如泥而可食土
人謂之烘柿者非用火乃用此爾淮南人藏鹽酒蟹凡
一器數十蟹以皂莢半挺置其中則可藏經歲不沙(一作)
(損)至於薄荷醉猫死猫引竹之類皆世俗常知而翡翠
屑金人氣粉犀此二物則世人未知者余家有一玉罌
形製甚古而精巧始得之梅聖俞以為碧玉在穎州時
嘗以示僚屬坐有兵馬鈐轄鄧保吉者真宗朝老内臣
也識之曰此寶器也謂之翡翠云禁中寶物皆藏宜聖
庫庫中有翡翠盞一隻所以識也其後予偶以金環於
罌腹信手磨之金屑紛紛而落如硯中磨墨始知翡翠
之能屑金也諸藥中犀最難擣必先鎊屑乃入衆藥中
擣之衆藥篩羅已盡而犀屑獨存余偶見一醫僧元逹
者解犀為小塊子方一寸半許以極薄紙裹置於懷中
近肉以人氣蒸之候氣薰蒸浹洽乘熱投臼中急擣應
手如粉因知人氣之能粉犀也然今醫工皆莫有知者
石曼卿磊落竒才知名當世氣貌雄偉飲酒過人有劉
潜者亦志義之士也當與曼卿為酒敵聞京師沙行王
氏新開酒樓遂往造焉對飲終日不交一言王氏怪其
所飲過多非常人之量以為異人稍獻肴果益取好酒
奉之甚謹二人飲㗖自若慠然不顧至夕殊無酒色相
揖而去明日都下喧傳王氏酒樓有二酒仙来飲久之
乃知劉石也
燕龍圖肅有巧思初為永興推官知府寇莱公好舞柘
枝有一鼓甚惜之其鐶忽脱公悵然以問諸匠皆莫知
所為燕請以鐶脚為巢簧内之則不脱矣萊公大喜燕
為人寬厚長者博學多聞其漏刻法最精今州郡往往
有之
劉岳書儀婚禮有女坐壻之馬鞍父母為之合髻之禮
不知用何經義據岳自叙云以時之所尚者益之則是
當時流俗之所為爾岳當五代干戈之際禮樂廢壊之
時不暇講求三王之制度苟取一時世俗所用吉凶儀
式略整齊之固不足為後世法矣然而後世猶不能行
之今岳書儀十已廢其七八其一二僅行於世者皆苟
簡麤略不如本書就中轉失乖繆可為大笑者坐鞍一
事爾今之士族當婚之夕以兩倚相背置一馬鞍反令
壻坐其上飲以三爵女家遣人三請而後下乃成婚禮
謂之上高坐凢婚家舉族内外姻親與其男女賓客堂
上堂下竦立而視者惟壻上高坐為盛禮爾或有偶不
及設者則相與悵然咨嗟以為闕禮其轉失乖繆至於
如此今雖名儒巨公衣冠舊族莫不皆然嗚呼士大夫
不知禮義而與閭閻鄙俚同其習見而不知為非者多
矣前日濮園皇伯之議是已豈止坐鞍之謬哉
世俗傳訛惟祠廟之名為甚今都城西崇化坊顯聖寺
者本名蒲池寺周氏顯德中增廣之更名顯聖而俚俗
多道其舊名今轉為菩提寺矣江南有大小孤山在江
水中嶷然獨立而世俗轉孤為姑江側有一石磯謂之
澎浪磯遂轉為彭郎磯云彭郎者小姑壻也余嘗過小
姑山廟像乃一婦人而勑額為聖母廟豈止俚俗之繆
哉西京龍門山夾伊水上自端門望之如雙闕故謂之
闕塞而山口有廟曰闕口廟余嘗見其廟像甚勇手持
一屠刀尖銳按膝而坐問之云此乃豁口大王也此尤
可笑者爾
今世俗言語之訛而舉世君子小人皆同其繆者惟打
字爾(打丁雅反)其義本謂拷擊故人相毆以物相擊皆謂之
打而工造金銀器亦謂之打可矣盖有槌檛作擊之義
也至於造舟車者曰打船打車網魚曰打魚汲水曰打
水役夫餉飯曰打飯兵士給衣糧曰打衣糧從者執傘
曰打傘以糊黏紙曰打黏以丈尺量地曰打量舉手試
眼之昏明曰打試至於名儒碩學語皆如此觸事皆謂
之打而徧檢字書了無此字(丁雅反者)其義主考擊之打自
音謫(疑當作滴)耿以字學言之打字從手從丁丁又擊物之
聲故音謫耿為是不知因何轉為丁雅也
用錢之法自五代以來以七十七為百謂之省陌今市
井交易又尅其五謂之依除咸平五年陳恕知貢舉選
士最精所解七十二人王沂公曾為第一御試又落其
半而及第者三十八人沂公又為第一故京師為語曰
南省解一百依除殿前放五十省陌也是歲取人雖少
得士最多宰相三人乃沂公與王公隨章公得象參知
政事一人韓公億侍讀學士一人李仲容御史中丞一
人王臻知制誥一人陳知微而汪白清楊楷二人雖不
逹而皆以文學知名當世
唐李肇國史補序云言報應叙鬼神述夢卜近帷箔悉
去之紀事實探物理辨疑惑示勸戒採風俗助談笑則
書之余之所錄大抵以肇為法(六字一作亦然)而小異於肇者
不書人之過惡以謂職非史官而掩惡揚善者君子之
志也覧者詳之
說郛卷四十上
說郛卷四十下元陶宗儀撰
嬾真子錄(馬永卿)
温公之任崇福春夏多在洛秋冬在夏縣每日與本縣
從學者十餘人講書用一大竹筒筒上貯竹簽上書學
生姓名講後一日即拈簽令講講不通則公微數責之
公每五日作一煗講一杯一飯一麫一肉一菜而已温
公先隴在鳴條山墳所有餘慶寺公一日省墳止寺中
有父老五六軰上謁云欲獻薄禮乃用瓦盆盛粟米飯
瓦鑵盛菜羹真飯土簋啜土鉶也公享之如大牢既畢
復前啟曰某等聞端明在縣日為諸生講書村人不及
往聽今幸略說公即取紙筆書庶人章講之既已復前
白曰自天子章以下各有毛詩兩句此獨無有何也公
默然少許謝曰某平生慮不及此當思其所以奉荅村
父笑而去每見人曰我講讀曾難倒司馬端明公聞之
不介意
陜府平陸主簿張貽孫子訓嘗問僕魚袋制度僕曰今
之魚袋即古之魚符也必以魚者蓋分左右可以合符
而唐人用袋盛此魚今人乃以魚為袋之飾非古制也
唐軍服志曰隨身魚符左一右一左者進内右者隨身
皆盛以袋三品以上飾以金五品以上飾以銀景雲中
表詔衣紫者以金飾之衣緋者以銀飾之謂之章服蓋
有據也
古言五角六張此古語也嘗記開元中有人忘其姓名
獻俳文於眀皇其略云說甚三皇五帝不如来告三郎
既是千年一遇且莫五角六張三郎即眀皇也明皇兄
弟六人一人早亡故眀皇為太子時號五王宅寧王薛
王明皇兄也申王岐王明皇弟也故謂之三郎五角六
張謂五日遇角宿六日遇張宿此兩日作事多不成然
一年之中不三四日紹興癸丑歲只三日四月五日角
七月十六日張十月二十五日角他皆倣此
唐秘書省吏凡六十七人典書四人褶書十人令史四
人書令史九人亭長六人掌故八人熟紙匠十人裝潢
匠六人筆匠六人且世但知鄉村之吏謂之亭長殊不
知唐諸司多有之尚書省志云以亭長啟聞傳禁約則
知三省亦有也然裝潢恐是今之表背匠然謂之潢其
義未詳
古今之事有可資一笑者太公八十遇文王世所知者
然宋玉楚詞云太公九十乃顯榮兮誠未遇其匡合東
方朔云太公體行仁義七十有二乃見用於文武噫太
公老矣方得東方朔減了八歲却被宋玉展了十歲此
事真可絶倒
襄鄧之間多隠君子僕嘗記陜州夏縣士人樂舉明遠
嘗云二十四氣其名皆可解獨小滿芒種說者不一僕
因問之明遠曰皆為麥也小滿四月中謂麥之氣至此
方小滿而未熟也芒種五月節種該數類之種謂種之
有芒者麥也至是當熟矣僕因記周禮稻人澤草所生
種之芒種注云澤草之所生其地可種芒種稻麥也僕
近為老農始知過五月節則稻不可種所謂芒種五月
節者謂麥至是而始可收稻過是而不可種也古人名
節之意所以告農候之早晩深哉
唐世士大夫崇尚家法柳氏為冠公綽唱之仲郢和之
其餘名士亦各修整舊傳柳氏出一婢婢至宿衛韓金
吾家未成劵聞主翁於廳事上買綾自以手取視之且
與駔儈議價婢於窗隙偶見回作中風狀仆地其家怪
問之婢乃云我正以此疾故出柳宅也因出外舍問曰
汝此疾幾何時也婢曰不然昔曾伏事柳家郎君豈忍
伏事賣絹牙郎也其標韻如此想見柳家家法清高不
為塵垢卑賤故婢化之乃至如此雖今士大夫妻有此
見識者少矣哀哉聞之田亘直元邈
本朝宰相䘖帶譯經潤文使蓋本於唐也顯慶元年正
月玄裝法師在大慈恩寺翻譯西天所得梵本經論時
有黃門侍郎薛元超中書侍郎李義府問古來譯義如
何師荅曰符堅時曇摩瞿譯中書侍郎趙整執筆姚興
時鳩摩羅什譯安城侯姚嵩執筆後魏菩提留文譯侍
中崔光執筆正觀之波羅頗那譯左僕射令趙郡王孝
恭太子詹事杜正倫太府卿蕭璟等監閱今獨無此正
月壬辰敇曰大慈恩寺僧玄裝所翻經論既新篆譯文
義頗精宜令太子太傅尚書左僕射燕國公于志寧中
書令來濟禮部尚書許敬宗黃門侍郎薛元超中書侍
郎李義府杜正倫時為看閱有不穏當處即隨事潤色
之右出藏經三藏法師傳
天下之事有可笑者今輙記之子路在弟子中號為好
勇天下之至剛強人也而衛彌子瑕者至以色悦人天
下之至柔弱人也然同為友壻故孟子曰彌子之妻與
子路之妻兄弟也彌子謂子路曰夫子主我衞卿可得
也夷攷其時正衛靈公之時何二人賦性之殊也爾雅
曰兩壻相謂為亞注云今江東人呼同門為僚壻嚴助
傳呼友婿江北人呼連裌义呼連衿也
今之僧尼戒牒云知月黑白大小及結解夏之制皆五
印度之法也中國以月晦為一月而天竺以月滿為一
月唐西域記云月生至滿謂之白月月虧至晦謂之黑
月又十二月所建各以所直二十八宿名之如中國之
建寅之類是也故夏三月自四月十六日至五月十五
日為額沙茶月即鬼宿名日也自五月十六日至六月
十五日謂之室羅伐挐月即柳星名也自六月十六日
至七月十五日謂之婆達羅鉢陀月即翼星名也黑月或
十四或十五日日月有大小故也中國節氣與印度逓
争半月中國以二十九日為小盡印度以十四日為
小盡中國之十六日乃印度之初一日也然結夏之制宜
如西域記用四月十五日乃属道瑟吒月乃印度四月
盡日也僕因讀藏經故謾錄出之
隴右詩云旊大瓶甕小所任各有宜考工記摶埴之工
陶缻注云缻讀如甫始知甫鄭玄旊讀如放音義甫酒
切韻略甫兩切與昉同音注云摶埴工以此考之則旊
者乃摶埴之工耳非器也而退之乃言旊大瓶甕小者何
也考工記旊人為簋實一觳崇直厚半寸唇寸豆實三
而成觳崇尺注觳受斗三升豆實四升故云豆實三而
成觳然則旊人所作器大者不過能容斗二升小者不
過能容四升耳考工記前作陶旊後作旊人當以後為
正
唐人欲作寒食詩欲押餳字以無出處遂不用殊不知
出於六經及楚辭也周禮小師掌教簫注簫編小竹管
如今賣飴餳者所吹有瞽詩簫管備舉箋云簫編小竹
管如今賣飴餳者所吹也啟如&KR1055;併而吹之招魂曰粔
籹密餌有餦餭些注云餦餭餳也但戰國時謂之餦餭
至後漢時亦謂之餳耳
洛中邵康節先生術數既高而心術亦自過人所居有
圭竇有瓮牖圭竇者墻上鑿門上銳下方如圭之狀瓮
牖者以敗瓮口安於室之東西用赤白紙糊之象日月
也其所居謂之安樂窩先生以春秋天色溫凉之時乘
安車駕黃牛出遊於諸王公家其来各置安樂窩一所
先生將至其家無老少婦女良賤咸迓於門迎入窩争
前問勞且聽先生之言凡其家婦姑妯娌婢妾有争競
經時不能决者自陳於前先生逐一為分别之人人皆
得其懽心於是酒殽競進厭飫數日復遊一家月餘乃
歸非獨見其心術之妙亦可想見洛中土風之美
今印文牓額有之字者蓋其來久矣太初元年夏五月
正歴以正月為歲首色尚黃數用五注云漢用土數五
五謂印文也若丞相曰丞相之印章諸卿及守相印文
不足五字者以之字足之僕仕於陜洛之間多見古印
於蒲氏見廷尉之印章於司馬氏見軍曲侯丞印此皆
太初以後五字印也後世不然印文牓額有三字者足
成四字有五字者足成六字但取其端正耳非之字本
意
古今之語大都相同但其字各别耳古所謂阿堵者乃
今所謂兀底也王衍口不言錢家人欲試之以錢繞床
不能行因曰去阿堵物謂口不言去却錢但云去却兀
底爾如傳神寫照正在阿堵中蓋時以手指眼謂在兀
底中爾後人遂以錢為阿堵物眼為阿堵中皆非是
二十八宿今韻略所呼與世俗所呼往往不同韻略宿
(音綉)亢(音剛)氐(音底)觜(音訾)皆非也何以言之二十八宿謂之二
十八舍又謂之二十八次次也舍也皆有止宿之意今
乃音綉此何理也爾雅云壽星角亢也注云數起角亢
列宿之長故有高亢之義今乃音剛非也爾雅天根氐
也注云角亢下繫於氐若木之有根其義如周禮四圭
有邸漢書諸侯王邸之邸也音低誤矣西方白虎而觜
參為虎首故有觜之義音訾誤矣彼韻略不知但欲異
於俗不害於義也學者當如其字呼之
俗說以人嚏噴為人說此蓋古語也終風之詩曰寤言
則寐願言則嚏箋云言我願思也嚏當為不敢嚏咳我
其憂悼而不能寐如思我心如是我則嚏也今俗人嚏
云人道我此乃古之遺語也漢藝文志雜占十八家三百
一十卷内嚏耳鳴雜占十六卷注云嚏(丁計反)然則嚏耳
鳴皆有吉凶今則此術亡矣
僕仕於關中於士人王毖君求家見一古物似玉長短
廣狹正如中指上有四字非篆非隸上二字乃正月也
下二字不可認問之君求云前漢剛卯字也漢人以正
月卯日作佩之名其一面曰正月剛卯乃知今人立春
或戴春勝春旛亦古制也蓋剛者強也卯者劉也正月
佩之尊國姓也與陳湯所謂強漢者同義
有客問於僕曰古今太守一也而漢時太守赫赫如此
何也僕曰漢郡極大又属吏皆所自除故其勢炎炎非
後世比只以會稽郡考之縣二十六吳即蘇州也烏傷
即婺州也毘陵即常州也山隂即越州也由拳注云古
之㰎李即秀州也大末衢州也烏程湖州也餘杭杭州
也鄞眀州也以此考之即今浙東西之地乃漢一郡耳
宜乎朱買臣等為之氣熖赫赫如此也
南方朱鳥蓋未為鶉首午為鶉火已為鶉尾天道左旋
二十八宿右轉而朱鳥之首在西故先曰未次曰午卒
曰已也然南方七宿之中四宿為朱鳥之象漢天文志
柳為鳥咮星為烏頸張為鳥嗉翼為鳥翼或問朱鳥而
獨取於鶉何也僕對曰朱鳥之象止於翼宿而不言尾
有似於鶉故以名之然謂之鶉尾者常問元城先生先
生曰蓋以翼為尾云故甘氏星經云鳥之闘竦其尾鶉
之闘竦其翼以此知之
古人重譜系故雖世胄綿遠可以考究淵明命子詩云
天集有漢眷於愍侯赫赫愍侯運當扳龍撫劒風邁顯
兹武功泰誓山河啟土開封今按漢書高帝功臣表開
封愍侯陶舍左司馬從漢破代封侯昔高帝功臣盟云
使黃河如𢃄泰山若礪國以永存爰及苖裔所謂泰誓
山河謂此盟也高帝功臣百有二十人舍其一也又云
亹亹丞相允廸前從渾渾長源欝欝洪河羣川載導衆
條載羅時有語默運同隆窊此蓋謂陶青也今按漢高
帝功臣表開封愍侯陶舍封十一年薨十二年夷侯青
嗣四十八年薨漢百官表孝景二年六月丞相嘉薨八
月癸未御史大夫陶青為丞相七年六月乙巳丞相青
免太尉周亞夫為丞相所謂羣川衆條以諭枝𣲖之分
散也語默隆窊以言自陶青後未有顯者也淵明乃長
沙公之曾孫然侃傳不載世家獨於此見之後世累經
亂離譜籍散亡然又士大夫因循滅裂不如古人所以
家譜不傳於世惜哉
唐史載鄭虔集當世事著書八十餘篇目其書為薈粹
老杜哀故著作郎貶台州司戶滎陽鄭公虔詩云薈蕞
何技癢今按韻略薈烏外切如薈兮蔚兮之薈蕞徂外
切小也蕞爾國之蕞虔自謂其書雖多而皆碎小之事
也後人乃誤呼為會粹意為會取其純粹也失之遠矣
政和中僕仕關中於同官蒲氏家乃宗孟之後見漢印
文云輯濯丞印印文竒古非隸非篆在漢印文中最佳
輯濯乃水衡属官輯讀如緝濯讀如擢盖船官也水衡
掌上林上林有船官而輯有令丞此盖丞印也
尺書稱之為德美繼之曰不佞不佞意謂不敢謟佞非
也左氏昭公二十年戴奮揚之言曰臣不佞注云佞才
也漢文帝曰寡人不佞注云才也論語不有祝鮀之佞
按注亦云才也古人佞能通用故佞訓才
僕嘗與陳子真查仲本論將毋同仲本曰此極易解謂言至
無處皆同也子真曰不然晉人謂將為初初無同處言各異也
僕曰請以唐時一事證之霍王元軌與處士劉平為布
衣交或問王所長於平曰王無所長問者不解平曰人
有所短則見所長蓋阮瞻之意以謂有同則有異今初
無同何况於異乎此言為最妙故當時謂之三語掾二
子首肯之
唐中興頌復復指期此兩字出漢書今按匡衡傳云所
更或不可行而復復之又何武為九卿時奏言宜置三
公官又與翟方進共奏罷刺史更置州牧後皆復復故
注云依其舊也下復無目反蓋上音復下音福謂復如
故也
駙馬都尉之名起於三國故何晏尚魏公主謂之駙馬
都尉然不獨官名以駙馬給之蓋御馬之副謂之駙馬
從而給之示親愛也故杜預尚晉文帝妹高陸公主武
帝踐祚拜鎮南大將軍給追鋒車第二駙馬
同州澄城縣有九龍廟然只一妃耳土人馮嬴王之女
也夏縣司馬才仲戲題詩云身既事十主女亦妃九龍
過客讀之無不笑
陶朱新錄(馬純)
黃定者於紹聖間有以牛冤事質司馬溫公公因作冤
牛問曰華州村往歲有耕田者日晡疲甚乃枕犂而卧
乳虎翳林間怒髭搖尾張勢作威欲啖而食之屢前牛
輙以身立其人之體上左右以角拉虎甚力虎不得食
垂涎至地而去其人則熟寢未之知也虎行已遠牛未
離其體人則覺而惡之意以為妖因杖牛牛不能言而
犇輙自逐之盛怒而往愈見怪焉歸而殺之解其體食
其肉而不悔夫牛有功而見殺盡力於不見知之地死
而不能以自眀向使其人早覺而悟虎之害己則牛知
免而獲德矣惟牛出身捍虎於其人未覺之前此所以
功立而身斃也嗚呼觀此可以見夫天下之大甚於捍
虎忠臣之功力於一牛嫌疑之情過於伏體不悟之心
深於熟寢苟人主或察焉則忠蒙之限何所自别哉傳
稱妾佯殭而弃酒上存主父下存主母猶不免於笞固
有忠臣獲罪亦猶此夫客有因牛冤之事親過而吊焉
余聞其語感而書冤牛云又自䟦曰是牛也能捍虎於
其人未寐之前而不能全其功于虎行之後其見殺宜
哉
嘉王榜王昂作狀元始婚禮夕婦家立需催妝詞昂走
筆好事近云喜氣擁門闌光動綺羅香陌行到紫薇花
下悟身非凢客不湏朱粉汚天真嫌怕太紅白留取黛
眉淺處畫章臺春色
王太尉恩自親事官出身上皇時為三衙其夫人為買
妾甚美恩方許之見恩腰間紆青驚指曰此何物也恩
忽自失而回謂夫人曰所買何等人必是良家子遂訪
之妾具言母縣主也父死貧故見鬻乃呼其母至必不
肯言其實又謂之曰不要爾還原聘但言之方道其事
與妾同恩遂呼小史之未婚者令妾與母自擇得一少
年其家亦仕宦父為右職命即歸白其父具聘禮恩又
以數百千為資送奩具戒其婿使善奉其妻之母云噫
恩本一卒而有士君子之行宜其貴也
元祐黨籍凡三等僕家舊有元祐姦黨碑建炎間呂元
真作相取去最後者也其間多是元符間臣僚文曰皇
帝即位之五年旌别淑慝明信賞刑黜元祐害政之臣
靡有佚罰乃命有司夷列罪狀第其首惡與其附麗者
以聞得三百九十人皇帝命書而刻之石置於文德殿
門之東壁永為萬世之臣戒又詔京書之將頒之天下
臣竊惟陛下聖神英武遵制揚功彰善癉惡以紹先烈
臣敢不對揚休命仰承陛下孝弟繼述之志司空尚書
左僕射兼門下侍郎臣蔡京謹書記
元祐姦黨
文臣曾任執政官二十七人
司馬光吕大防文彦博劉贄范純仁
韓宗彦梁燾魯布王岩叟蘇轍
王存傅堯俞鄭雍趙瞻韓維
孫固范伯祿胡宗愈李清臣劉奉世
范純禮安燾陸佃吕公著(俱元符)
黃履張商英蔣之竒(俱元祐)
曾仕待制官以上四十九人
蘇軾劉安世范祖禹朱光庭姚勔
趙君錫馬默孔武仲孔文仲吴安特
孫覺錢勰李之純鮮于侁趙彦若
趙高王欽臣孫昇李周王份
韓川顧臨賈易吕希純曾肇
王覿范純粹吕陶王右豊稷
張舜民張問楊畏鄒浩陳次升
謝文瓘(俱元祐)岑象求周鼎徐勣
路昌衡董孰逸上官均葉濤龔原
郭知章張康國葉祖洽朱紱朱服(俱元符)
餘官一百七十七人
秦觀黃庭堅晁補之張來吳安詩
歐陽棐劉唐老王鞏吕希哲杜純
張保源孔平仲湯&KR0008;司馬康宋保國
黃隠畢仲游常安民汪衍余爽
鄭俠常立程頥唐義問余卜
李格非陳瓘任伯雨張庭堅馮㳙
陳郛陳光裔蘇嘉龔夬王回
吴希續吴儔歐陽中立(並元祐)尹材
葉伸李茂直吴處厚李續中商倚
陳祐虞防李祉李深李之儀
范正平曾蓋楊綝蘇昞葛茂宗
劉謂柴兖洪羽趙天祖李新
衡鈞兖公適馮伯藥周證孫琛
范彙中鄧考甫王察趙珣封覺氏
胡端修李傑李貴趙令畤郭執中
石芳金極高公應安信之張集
黃策吴安遜高漸周永微張夙
鮮于綽吕諒卿朱紘王貫吳明
梁安國王吉檀固蘇迥何大受
王箴鹿敏求曾紆汪公望高士育
鄧忠臣种師極郁貺韓治秦希甫
錢景祥錢希白何大正周紆吕彦祖
梁寬沈于羅鼎臣曹興宗劉勃
王極黃安期于肇陳師錫黃遷
黃邦正許堯甫胡良楊胐梅君俞
寇宗顔張居李修逢純熙高道格
黃才曹興侯顧道周遵道林膚
葛輝宋壽岩王公彦王交張甫
許安修劉吉甫胡潜董祥楊環寶
倪直儒蔣津王守鄧元中梁俊民
王陽張裕陸表民葉世英謝潛
陳唐劉經國扈充張恕陳并
洪芻周諤蕭形趙越滕友
江詢方造許端卿李昭玘向訓
陳察鍾正甫高茂華楊彦璋廖正一
李夷行彭醇梁士(並元符)
為臣不忠
曾任宰臣二人
王珪(元祐)章惇(元符)
古今准尚書兵部符備降勅命指揮立石監師聽崇寧
四年二月日比兩浙常平司所立碑時天下監司郡守
皆立之後因星變遂毁
通判監酒趙師曰昔在金塔一座焉所以舶商自來有
富貴真臘之寶者想為此也百塔山在南門外半里餘
俗傳魯般一夜造成魯般墓在南門外一里許周圍可
十里石屋數百間東池在城東一里周圍可百里中有
石塔石塔之中有卧銅佛一身臍中常有水流在北池
在城北五里中有金方塔一座石屋數間金獅子金佛
銅象銅牛銅馬之屬皆有之
國宫及官舍府第皆面東國宫在金塔金槁之北近北
門周圍可五六里其正室之瓦以鉛為之餘皆土瓦黃
色梁柱甚巨皆雕畫佛形屋頗壯觀修廊複道突兀參
差稍有規模其&KR0681;事處有金窗櫺左右方柱上有鏡約
四十五枚列於窗之傍其下為象形聞内中多有竒處
防禁甚嚴不可得而見也其内中金塔國主夜則卧其
下土人皆謂塔之中有九頭蛇精乃一國之土地主也
係女身每夜一見國主則先與之同寢交媾雖其妻亦
不敢入二鼔乃出方可與妻妾同睡若此精一夜不見
則番主死期至矣若番主有一夜不往則又獲灾禍其
次如國戚大臣等屋制度廣袤與常人家迥别周圍皆
用草蓋獨家廟及正寢二處許用瓦亦各隨其官之等
級以為屋室廣狹之制其下如百姓之家止用草蓋瓦
片不許上屋其廣狹雖隨其家之貧富然終不敢傚府
第之度也
學校嘗因齋熟寐與衆戲以香燭花果楮錢之類設供
於卧榻前而潛伺之寢者既覺見之曰我已死耶歔欷
不已少頃復寢久不復起視之真死矣乃徹供設之物
竟不敢言其所以其人豈非覺而見此驚散神魂遂不
復還體也耶事有不可知者
紹興己酉永嘉火灾前數日有熊自楠溪之江滸躍入
小舟渡至城下初不懼人命獵士殺之時高開府世則
寓城中謂其倅趙允蹈曰熊於字為能火郡中宜慎火
燭笑不以為然已而延燒官民舍什七八獨州治存焉
建炎間收陳州賊杜用軍於陳之鄧灣都綂制官曹寔
塞分韓宏守統制王渙塞門中夜聞小喧徐擁一美婦
出斬之行刑者語二將曰其屢斬無辜矣重自歎息曰
又適婦人自云陳之胥妻也早來王統制得之賊中欲
與之私不允已刺一刀適又逼之婦人曰統制軍官也
隨都統來破賊本為百姓除害若要新婦充婢使則可
若欲見私所不願也王渙欲強之且曰我當殺汝婦人
又曰如此統制亦賊耳一死何懼遂命斬之二將嗟嘆
通夕不能寝噫保其貞潔而不愛死雖古烈女不能過
之
河南廣武山漢高皇廟在其麓殿前有八角井曰漢武
井中有三魚一金鱗一黑鱗一如常而一邊鱗肉與骨
皆無獨其首全與二魚並遊水中但其遊差緩不復有
揚鬛撥刺之勢觀者凭欄俯窺雖異之而猶未審一日
有墮井而死者因濾之遂得三魚鱗色如在水中時半
邊者五内皆無方大異之後復置井中至今三魚尚存
俗傳漢高皇食膾庖人治魚及半而楚軍至倉皇弃魚
井中而遁此語固無根難信然已刳之魚而遊泳不死
亦可怪也
東皋雜錄(孫宗鑑)
余頃官海上同僚多吴人盛夸鼃味之美坐有一關右
士人大噱吴人不能平余從旁為解紛漢東方朔言漢
都涇渭之南所謂天下陸海之地上宜姜芋汝水多鼃
魚顔師古注鼃似蝦蟇而小長脚人亦取食之漢唐皆
都雍東方朔言水多鼃魚是漢都人食鼃也顔師古言
人亦取食之是唐都人食䵷也漢都不惟食之宗廟獻
亦用鼃霍光傳霍山曰丞相減宗廟羔兔䵷可以此罪
也非宗廟薦獻而何吴人大喜曰今日蝦蟇價增三倍
矣
今人擲錢為博者戲以錢文面背分勝負曰字曰幕前
漢西域傳云罽賓國以金銀為錢文為騎馬幕為人面
如淳曰幕者漫顔師古曰幕即漫耳無勞借音
漢碑額多篆身多隸隸多凹篆多凸惟張平子墓銘則
額與身皆篆唐李文資暇集曰借之(上子夜反下子亦反)書籍俗
曰借一癡借與二癡索三癡又按王府新書杜元凱遺
其子書曰書勿借人古人云古諺借書一嗤(嗤借也)後人
更生其詞至三四因訛為癡集韻釋瓻(音摛)字酒器也古
以借書謂借書餽酒一瓻還書亦餽酒一瓻故山谷从
人借書有詩曰勿辭借我千里他日還君一瓶三說可
兼存之但惜集韻不載云瓻盛酒借書何典故也
王荆公一日謂劉貢父曰三代夏商周可對乎貢父應
聲四詩風雅頌荆公拊髀曰天造地設也
東坡喜嘲謔以吕微仲豐碩每戲之曰公真有大臣體
此坤六二所謂直方大也微仲拜相東坡當制其詞曰
果藝以逹有孔門三子之風直大而方得坤爻六二之
動一日東坡謁微仲仲方晝寢久而不出東坡不能堪
良久見於便坐有菖蒲盆畜綠毛龜東坡曰此龜易得
若六眼龜則難得微仲問六眼龜出何處東坡曰昔唐
莊宗同光中林邑國常進六眼龜兒號曰六隻眼兒分
明睡一覺抵别人三覺
司馬溫公人傳所製樂府詞有西江月流傳最久今又
得一解名錦堂春紅日遲遲虚廊轉影槐隂迤邐西斜
彩筆工夫難狀晩景煙霞蝶尚不知春去漫遶幽砌尋
花奈猛風過後縱有殘紅飛向誰家始知青萍無價歎
飄零官路荏苒年華今日笙歌藂裡特地咨嗟席上青
衫濕透筭感舊何止易老多少離愁散在天涯
韓華玉汝玉兄弟相繼命相持國又拜門下侍郎甚有
望其家搆堂欲榜曰三相俄持國罷政遂請老
東坡元豐間繫御史獄謫黃州元祐初起知登州未幾
以禮部員外郎召道中遇當時獄官甚有愧色東坡戲
之曰有蛇螫殺人為冥官所追議法當死蛇前訴曰誠
有罪然亦有功可以自續冥官曰何功也蛇曰某有黃
可治病所活已數人矣吏收騐可不誣遂免良久索一
牛至獄吏曰此牛觸殺人亦當死牛曰我亦有黃可治
病亦數人矣良久亦得免久之獄吏引一人至曰此人
生常殺人幸免死今當還命其人倉黃妄言亦有黃冥
官大怒詰之曰蛇黃牛黃皆入藥天下所共知汝為人
何黃之有左右交訊其人窘甚曰某别無黃但有些慚
惶
余喜畜三代秦漢石刻自魏晉以下不錄也西漢以前
金石刻皆完但石刻極少惟石鼔文與吉旦祭祀文秦
李斯篆漢文翁學生題名亦是後漢始作墓碑故今人
所見漢碑皆東京文字也余家所藏最完者惟淳干長
承與逢童子碑無一字訛翼州從事章表亦其次也近
鄢陵縣得故民吴公碑亦甚完好古碑有三種儀禮注
曰宫必有碑所以識日景禮記祭義曰君牽牲既入廟
門麗于碑說者謂繫也祭則繫牲則必有穿也檀弓曰
公室視豐碑三家視桓楹說者謂斵大木為之形如石
碑於椁前後四角樹之鑿去碑中之木使之於空穿間
為鹿盧下棺以繂繞天子六繂四碑諸侯四繂二碑大
夫二繂二碑士繂無碑蓋古葬惟王者有隧諸侯皆懸
棺而下晉文公朝王請隧弗許曰王章也未有代德而
有二王亦叔父所惡也自周衰及戰國秦漢皆以碑懸
棺或以木或以石既葬碑留塘中不復出矣其稍稍書
姓名爵里其上後漢遂作文字辨識矣今掘地得古石
碑或文字而有竅者非麗牲之碑則下棺之碑
封禪書曰大帝使素女鼓五十弦瑟聲悲帝禁不止破
其瑟為二十五弦按集韻釋筝字曰秦人薄義子父争
瑟而分之因以為名筝十二絃蓋破二十五弦而為之
也
古人通上下稱朕臯陶曰朕言惠作底行象曰干戈朕
琴朕弤朕離騷曰朕皇考曰伯庸至秦天子始自稱曰
朕漢唐人稱父母伯叔通曰大人疏受謂其叔廣曰从
大人議唐劉禹錫曰無辭以白其大人稱父曰大人蓋
近語也
劉貢父為舍中書一日朝會幕次與三衙相鄰時諸帥
兩人出軍伍有一水晶茶盂傳玩良久一帥曰不知何
物所成瑩潔如此貢父隔幕謂之曰諸公豈不識此乃
多年老冰
神考問荆公云卿曾看歐陽公五代史否公對曰臣不
曾仔細看但見每篇首必曰嗚呼則事事皆可嘆也余
謂公真不曾仔細看也若使曾子細看必以鳴呼為是
五代之事豈非事事可嘆者乎
李章奉使北庭時館伴發一語云東坡作文多用佛書
中語李荅云曾記赤壁詞云談笑間狂檣㯭飛煙滅所
謂灰飛煙滅四字乃圓覺經語云火出木燼灰飛煙滅
北使默無語
東軒筆錄(魏泰)
李太后始入掖庭纔十餘歲唯有一弟七歲太后臨别
手結刻絲鞶囊與之拊背泣曰汝雖淪落顛沛不可失
此囊異時我若遭遇必訪汝此為物色也言訖不勝鳴
咽後其弟傭於鑿紙錢家然常以囊縣于胸臆間未常
斯須去身也一日苦下痢勢將不救為紙家棄于道左
有入内院子者見而憐之收飬于家怪其衣服百結而
胸懸帶鞶囊因問之具以告院子惄然驚異蓋嘗奉旨
於太后令物色訪其弟也院子復問其姓氏小字世系
甚悉遂解其囊明日入示太后及具道本末是時太后
封宸妃時真宗已生仁宗矣聞之悲喜遂以其事白真
宗遂官之為右班殿直即所謂李用和也及仁宗立太
后上仙諡曰章懿召用和擢以顯官後至殿前都指揮
使領節鉞贈隴西郡王世所謂李國舅者是也
曹翰以罪謫為汝州副使凡數年一日有内侍使京西
朝辭太宗密諭之曰卿至汝州當一訪曹翰觀其良善
然慎勿泄我意也内侍如旨往見因弔其遷謫之久翰
泣曰罪犯深重感聖恩不殺死無以報敢愬苦耶但以
口衆食貧不能度日幸内侍哀矜欲以故衣質十千以
繼粥飯可乎内侍曰太尉有所須敢不應命何煩質也
翰固不可於是封裹一複以授内侍收複以十千答之
洎回奏翰語及言質衣事太宗命取其複開示之乃一
六幅畫幛題曰下江南圖太宗惻然念其功即日旨召
赴闕稍復金吾將軍蓋下江南翰為先鋒也
有朝士陸東通判蘇州而權州事因斷流罪命黥其面
特刺配某州牢城黥畢幕中相與白曰凡言特者罪不
至是而出於朝廷一時之旨今此人應配矣又特者非
有司所得行東大恐即改特刺字為凖條字再黥之類
為人所笑後有薦東之才于兩府者石參政聞之曰吾
知其人矣得非權蘇州日於人面上起草者乎
王荆公之次子名雱為太常寺太祝素有心疾娶同郡
寵氏女為妻逾年生一子雱以貌不類已百計欲殺之
竟以悸死又與其妻日相鬭閧荆公知其子失心念其
婦無罪欲離異之則恐其誤被惡聲遂與擇壻而嫁之
是時有工部員外郎侯叔獻者荆公之門生也娶槐氏
女為妻少悍叔獻死而幃箔不肅荆公奏逐槐氏婦歸
本家京師有諺語曰王太祝生前嫁婦侯工部死後休
妻
皇甫泌白敏中之壻也少年縱逸多外寵往往涉旬不
歸敏中方秉政每優容之而其女抱病甚篤敏中深以
為憂且有恚怒之詞敏中不得已具劄子乞與泌離婚
一日奏事畢方欲開陳真宗聖體似不和遽離扆坐敏
中近前奏曰臣有女壻皇甫泌語方至此真宗連應曰
甚好甚好會得已還内矣敏中詞不及畢不覺收淚盖
莫知聖意如何已而傳詔中書皇甫泌特轉兩官敏中
茫然自失欲翌日奏論是夕女死竟不能辯直其事
王韶罷副樞知鄂州宴客出家妓坐客張績醉挽妓不
前將擁之妓泣訴于韶坐客皆失色韶曰出爾曹以娱
賓乃令客失歡命取大杯罰妓人服其量
仁宗嘗步苑中及還宫顧嬪御曰渴甚可進熱水嬪御
進水且曰大家何不外面取水而致久渴耶仁宗曰吾
屢顧不見僚隣女子苟問之即有抵罪者故忍渴而歸
聖性仁恕如此
太宗嘗與趙普議事不合上曰安得宰相如桑維翰者
與之謀乎普曰使維翰在陛下亦不用蓋維翰愛錢上
曰苟用其長當護其短措大眼孔小賜與十萬貫則塞
破屋子矣
山房隨筆(蔣子正)
辛稼軒帥浙東時晦菴南軒任倉憲使劉改之欲見辛
不納二公為之地云某日公宴至後筵便坐君可來門
者不納但喧爭之必可入既而改之如所教門下果諠
譁辛問故門者以告辛怒甚二公因言改之豪傑也善
賦詩可試納之改之至長揖公問能詩乎曰能時方進
羊腰腎羹辛命賦之改之對甚寒願乞巵酒酒罷乞韻
時飲酒手顫餘瀝流於懷因以流字為韻即吟云拔毫
已付管城子爛胃曾封關内侯死後不知身外物也隨
樽爼伴風流辛大喜命共嘗此羹終席而去厚餽焉席
散南軒邀至公廨置酒語之曰先君魏公一生公忠為
國功厄於命來挽者竟無一章得此意願君有意為發
幽潜改之即賦一絶云背水未成韓信陳明星已隕武
侯軍平生一點不平氣化作祝融峯上雲南軒為之墮
淚今龍洲集中不見此二詩豈遺珠邪又稼軒守京口
時大雪率僚佐登多景樓改之敝衣曳履而前辛令賦
雪以難字為韻即賦云功名有友易貧賤無交難自此
莫逆云
李恭山節汾州人也賦楊妃菊云命委嵬坡萬馬泥驚
魂飛上傲霜枝西風落日東籬下薄倖三郎知不知
直北某州有道君題壁一詩曰徹夜西風撼破扉蕭條
孤館一燈微家山回首三千里目斷天南無鴈飛
曾聞海上鐵斗膽猶見雲中金甲神乃陸樞密君實挽
張郢州世傑詩郢州擁佑景炎祥興於海上擁兵南北
岸一日忽大風雨行止皆不利郢州舟覆而薨翌早尋
屍棺歛焚島上其膽如斗更焚不化諸軍感慟須臾雲
中現金甲神人且云金天上我關係不小後身出必驅
除恢復矣此詩全篇不傳忠誠義烈雖亡猶耿耿也
京口天慶觀主聶碧忩江西人嘗為龍翔宫書記北朝
赦至感而有詩云乾坤殺氣正沉沉又聽燕臺降德音
萬口盡傳新詔好累朝誰念舊恩深分茅裂土將軍志
問舍求田父老心麗正押班猶昨日小臣無語淚霑襟
又哀被擄婦云當年結髮在深閨豈料人生有别離到
底不知因色誤馬前猶自買臙脂又有詩云䨇柳垂鬟
别樣梳醉來馬上倩人扶江南有眼何曾見爭捲珠簾
看鷓鴣觀中有趙太祖真容北来見者必拜聶因題其
上鳳表龍姿儼若新一回展卷一傷神天顔亦怪君非
魯河北山東總舊臣
三水林觀過年七歲嬉遊市中以鬻詩自命或戲令詠
轉矢氣云視之不見名曰希聽之不聞名曰夷不啻若
是其口出人皆掩鼻而過之林試神童科不甚逹
薛制機言有賀自長沙鎮南昌者啓云夜醉長沙曉行
湘水難教檣燕之畱朝飛南浦暮捲西山来聽佩鸞之
舞又有賀除直祕閣依舊㳂江制置司幹辦公事云望
玉宇瓊樓之邃何似人間從綸巾羽扇之遊依然江表
上已請客云三月三日長安水邊多麗人一詠一觴會
稽山隂修禊事又云良辰美景賞心樂事四者難并崇
山峻嶺修竹茂林羣賢畢至端平中余申周翰分教毘
陵題捷人簿云三年大比視郊祀天地之禮均萬乘臨
軒與封拜公孤之儀等中一聫云昭陵之仁如天積歲
月而養成巨棟歐公之學如海鼓波濤而放出老龍惜
未見全篇
文本心典淮郡蕭條甚謝賈相啓有云人家如破寺十
室九空太守若頭陀兩粥一飯
蔣復軒鑷白髮詩云勸君休鑷鬢毛斑鬢到斑時已自
艱多少朱門少年子業風吹上北邙山
杜氏婦作北行詩江淮幼女别鄉閭一似昭君遠嫁胡
點點一身歸故國區區千里逐狂夫慵拈簫管吹羌曲
懶繫羅裙舞鷓鴣多少眼前悲泣事不如花柳舊江都
此等多有戲作題之驛亭以為美譚
元遺山好問裕之北方文雄也其妹為女冠文而艷張
平章當揆欲娶之使人囑裕之辭以可否在妹妹以為
可則可張喜自往訪覘其所向至則方自手補天花版
輟而迎之張詢近日所作應聲答曰補天手叚暫施張
不許纖塵落畫堂寄語新来䨇燕子移巢别處覓雕梁
張悚然而出
遨溪張復題雨竹圖云娟娟而淨森森而立孟宗何之
淚㾗猶濕風竹圖云可屈者氣不屈者節故人之来盡
掃秋月有思致可采
天台陳剛中孚在燕端陽日當母誕作太常引二章云
綵絲堂上簇蘭翹記生母正今朝無地捧金焦奈烟水
龍沙路遥碧天迢逓白雲何處急雨蕭蕭萬里夢魂消
待飛逐錢塘夜潮其二短衣孤劔客乾坤奈無策報親
恩三載隔晨昏更疎雨寒燈斷魂赤城霞外西風鶴髮
猶想倚柴門蒲醑漫盈樽倩誰寫青山淚㾗時為編修
云
三山卓用字稼翁能賦馳聲嘗作詞云丈夫隻手把吴
鈎欲斷萬人頭因何鐵石打成心性却為花柔君看項
籍并劉季一怒使人愁只因撞虞姬戚氏豪傑都休其
為人溺志可想
翰林學士王文炳鐵椎銘朱亥貢金張良受之合以忠
義鍜成此鎚銅山可破鎚不可缺金埓可碎鎚不可折
噫亂臣滔滔四海嗷嗷長蛇其毒封豕其饕上帝憤之
以鎚畀著(著王千戶名也)鎚不自奮假手於汝數未莫先時来
敢後曾是一揮元兇碎首匪鎚之重唯人之勇匪鎚之
功惟人之忠長僅數尺重纔數斤物小用大策此竒勛
鎚在人亡冄用者誰藏之武庫永鎮姦回
陳野水言昔紹興學正任滿後入城給取解由道經婺
境至山中村舍時暑行倦饑渴入一野室見數人擣桐
油一老下碓詢所以来野水言自紹興又問往紹興何
為野水言學正任滿往倒解由老笑曰汝自倒解由我
自擣桐油上碓不顧野水怪之出問其鄰曰此何人也
鄰人云此我郡傳省元兵革以来隠處山中父子碓油
種藝以自給野水取紙書一絶云忽遇山中避世翁居
然沮溺古人風白頭方作求名計不滿先生一笑中傳
觀詩訖召坐曰子真悟者邪即命置飲食勞之要之山
澤之臞長往不返者顛崖果何限也役役蝸蠅苟竊升
斗彼視之一噱耳
趙静齋淮被執於溧陽豐登莊至府辭家廟云祖父有
功王室德澤霑及子孫今淮計窮被執誓以一死報君
刀鋸置上不問萬折忠義猶存急告先靈速引庶幾不
辱家門即登櫂去至瓜州被刑無敢埋其屍者有一寵
姬在焦僉省處此姬啓僉省云趙四知府今日已死妾
元是他婢子望相公以妾之故夫許妾將屍焚化也是
相公一叚隂隲焦許焉乃作一棺焚之又啓收骨散之
于水亦許之遂以裙盛骨殖到江下大慟投江而死又
聞其孫享祭静齋降筆云生居四代將門家不幸遭逢
被敵拏死在瓜州無葬地幽䰟夜夜到長沙其兄冰壺
溍自京口遷金陵北兵至棄家而遁南從不返死葬海
傍山上
探花王昂榜下擇婿時作催籹詞云喜氣滿門闌光動
綺羅香陌行紫薇花下悟身非凡客不須脂粉汚天真
嫌怕太紅白留取黛眉淺處共畫章臺春色
湘人陳詵登第授岳陽教官夜踰墻與妓江柳狎頗為
人所知時孟之經守岳聞其故一日公燕江柳不侍呼
至杖之文其眉髩間以陳詵二字仍押隸辰州妓之父
母詣學宫咎詵云自岳去辰八百里且求資糧陳且泣
且悔罄其所有及資衣物得干緡以六百贈柳餘付監
押吏卒令善視且以詞餞别云髩邊一點似飛鴉休把
翠鈿遮二年三載千欄百就今日天涯楊花又逐東風
去隨分入人家要不思量除非酒醒休照菱花柳將行
會陸雲西以荆湖制司幹官霑檄至岳與陳有故將至
陳先出迎以情告陸陸即取空名制幹劄填陳姓名檄
入制幕既而並迎陸入即開宴陸曰聞籍中有江柳者
善謳誰是也孟即呼至柳花鈿隠眉間所文飲間陸越
語孟曰能以柳見予否孟曰唯命陸笑曰君尚不能容
一陳教豈能與我孟因叙詵之過陸歎慨既而終席陸
呼柳問其事柳出詵送别詞陸大嘆賞而冄登席陸舉
詞示孟且誚之曰君試目此作可謂不知人矣今制司
檄詵入幕將若之何孟求解於陸并召詵同宴明日列
薦詵且除柳名陸遂將詵如江陵見之閫公秋壑俾充
幕僚詵不獨洗一時之辱且有倖進之喜至今巴陵傳
為佳話矣
楊州瓊花天下秪一本士大夫愛重作亭花側扁曰無
䨇德祐乙亥北師至花遂不榮趙棠國炎有絶句弔曰
名擅無䨇氣色雄忍將一死報東風他年我若修花史
合傳瓊妃烈女中
北方王郎中宥有歸婦吟其序曰天馬浮江兵強將銳
所征無敵所掠無遺俘戮之民奚啻億萬然生死存亡
悲歡聚散豈無數存乎其間夫劉氏者吉之永豐人也
問其父母兄弟舅姑夫與子皆在焉夫我不知則已既
知之何獨不令其歸寧於父母乎吾力雖不能使其死
者生亡者存亦可謂歡悲聚散者嗚呼不幸之幸莫大
於斯故不可無一言以送之東平士王宥詩曰烈火俱
將玉石焚死生契闊憶中分信音一絶思青鳥淚眼䨇
穿望白雲殘日鶺鴒還有難北風鴻鴈正離羣新詩送
汝還家去重續當年織錦文
交交桑扈交交桑扈桑滿墻隂三月暮去年蠶時處深
閨今年蠶時涉遠路路傍忽聞人採桑恨不相與携傾
筐一身不蠶甘凍死秪憶兒女無衣裳不如歸去不
如歸去家在浙江東畔住離家一程遠一程飲食不同
言語異今之眷聚皆寇讐開口強笑心懷憂家鄉欲歸
歸未得不如狐死猶首丘泥滑滑泥滑滑脱了繡鞋
脱羅襪前營上馬忙起行後隊搭駝疾催發行来數里
日已低北望燕京在天末朝来傳令更可怪落後行遲
都砍殺鵓鴣鴣鵓鴣鴣帳房徧野常前呼阿姊含羞
對阿妹大嫂揮涕看小姑一家不幸俱被擄猶幸同處
為妻拏願言相憐莫相妬這箇不是親丈夫辭意婉切
誦之可傷此金沙潘武子文虎四寓言詞也少有隽才
善賦
梁棟隆吉亦作四禽言云不如歸去錦官宫殿迷烟樹
天津橋邊呌一聲呌破中原無住處不如歸去脱却
布袴貧家能有幾尺布寒機織盡無得裁可人不来廉
叔度脱却布袴提葫蘆近來酒賤頻頻沽衆人皆醉
我亦醉湘江喚起醒三閭提葫蘆行不得也哥哥湖
南湖北春意多九疑山前呌虞舜奈此乾坤無路何行
不得也哥哥寓意甚遠諸作不及
賈秋壑敗師亡國後有人刺以詩曰深院無人草已荒
漆屏金字尚煇煌底知事去身宜去豈料人亡國亦亡
理考發身端有自鄭人應夢果何祥卧龍不肻畱渠住
空使晴光滿畫墻又云事到窮時計亦窮此行難倚鄂
州功木綿菴上千年恨秋壑堂中一夢空石砌苔稠猿
步月松庭葉落鳥呼風客来未用多惆悵試向吴山望
故宫又湯西樓詩云檀板敲殘月上花過墻荆棘刺簷
牙指揮已失鐵如意賜予寧存玉辟邪破屋春歸無主
燕捷池雨産在官蛙木綿菴外尤愁絶月黑夜深聞鬼
車有和之者云榮華冨貴等浮花膂力難勝國爪牙漢
世但知光擁立唐朝誰識杞姦邪綺羅化作春風蝶絃
管翻成夜雨蛙縱有清漳人去也碧天難挽紫雲車
秋壑在朝有術者言平章不利姓鄭人因此每朝士鄭
姓者多困抑之武學生鄭虎臣登科輙以罪竄之後遇
赦得還秋壑喪師陳静觀諸公欲置之死地遂尋其平
日極仇者為押送官虎臣遂請為之乃假以武功大夫
押往為虎臣一路凌辱求死不能至漳州木綿菴病篤
泄瀉踞虎子欲絶虎臣知其服腦子求死乃云好教秪
恁地死遂鎚數下而殂先是履齋吴相循州安置以秋
壑賈相私憾之故未幾除承節劉宗申知循州劉江湖
遊士專以口舌哄逼當路要人貨賄官爵士大夫畏其
口姑厚飽彌縫之其得官亦由此守循之際廟堂意責
之以黃祖之事宗申至郡所以捃摭履齋者無不至其
隨行吏僕以次病死人謂寘毒循州貢院井中故飲此
水者皆患足軟而卒履齋終不免秋壑後亦遭鄭虎臣
之辱其時趙介如守漳賈門下客也宴虎臣於公舍秋
壑亦與焉介如欲客似道似道不可以讓虎臣稱天使
惟謹虎臣不答似道側坐於下介如察虎臣有殺賈意
命館人訪鄭且以辭挑之于是似道衣服飲食皆為鄭
減抑介如作綿衣等餽之見其行李輜重令截寄其處
得命放回日就取之去其館人語鄭云天使今日押使
至此度必無生理曷若令速隕無許多苦惱鄭即云便
是這物事受得許多苦欲其死而不死未幾告殂趙往
哭鄭不許趙固争鄭無如之何趙經紀棺殮且致祭其
辭云嗚呼履齋死循死於宗申先生死閩死於虎臣嗚
呼秪此四句然哀檄之悃無往不復之微意悉寓其中
秋壑敗後有題其飬樂園曰老壑曾居葛嶺西游人誰
敢問蘇隄勢將覆餗不回首事到出師方噬臍廢圃更
無人作主敗垣惟有客畱題算来秪是孤山好依舊梅
花伴月低飬樂者以其奉母而樂也壑賜第正在蘇隄
葛嶺孤山之近遊人常往来此地有遊騎過門偵事者
密報必為所羅織有官者被黜有財者被禍世變而凌
夷矣
說郛卷四十下
