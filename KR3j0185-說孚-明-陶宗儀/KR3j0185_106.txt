說郛卷一百六上元陶宗儀撰
菌譜(宋陳仁玉)
芝菌皆氣茁也靈華三秀稱瑞尚矣朝菌晦朔莊生訕
之至若儔其食品古則未聞自商山茹芝而五臺天花
亦甲羣彙仙居界台栝叢山峻拔仙靈所宫爰産異菌
林居巖棲者左右芼之固藜莧之至腴蓴葵之上瑞比
或以羞王公登玉食自有此山即有此菌未有此遇也
遇不遇無預菌事繄欲盡菌性而究其用第其品作菌
譜淳祐乙巳秋九月山人陳仁玉序
合蕈
邑極西韋羌山高迥秀異寒極雪收林木堅瘦春氣微
欲動土鬆芽活此菌候也菌質外褐色肌理玉潔芳薌
韻味發釜鬲聞百步外蓋菌多種例柔美皆無香獨合
蕈香與味稱雖靈芝天花無是也非全德耶宜特尊之
以冠諸菌合蕈始名舊傳昔嘗上進標以台蕈上遙見
誤讀因承誤云數十年既未充苞貢山獠得善賈率曝
乾以售罕獲生致邑孟溪山中亦同時産惟蕈柄高無
香氣土人以是别於韋羌焉
稠膏蕈
邑西北孟谿山窈窕邃深莫測秋中山氣重霏雨零露
浸釀山膏木膄䔒為菌花戢戢多生山絶頂高樹杪初
如蘂珠圓瑩類輕酥滴乳淺黃白色味尤甘勝己乃傘
張大幾掌味頓渝矣春時亦間生不能多稠槀得名土
人謂稠木膏液所生耳合蕈他邦猶或有之此菌獨此
邑此山所産故尤可貴鬻法當徐下鼎瀋伺涫沸漉起
謹勿七撓撓則涏腥不可食性參和衆味而特全於酒
烹齊既調温厚滑甘雉尾蓴不足道也或欲致遠則復
湯蒸熟貯之瓶罌然其味去出山遠也
栗殼蕈
寒氣至稠膏將盡栗殼色者則其續也尚有典刑焉
松蕈
生松隂採無時凡物松出無不可愛松葉與脂伏靈琥
珀皆松裔也昔之遁山服食求長年者實松焉依人有
病溲濁不禁者偶掇松下菌病良已此其效也
竹蕈
生竹根味極甘當與筍通譜而菌為北阮矣
麥蕈
多生溪邊沙壤鬆土中俗名麥丹蕈未詳味殊美絶類
北方蘑菇蕈品最優
玉蕈
生山中初寒時色潔晳可愛故諡為玉然作羹微韌俗
名寒蒲蕈
黃蕈
叢生山中梔鬱黃色俗名黃纘又有名黃㹠者殊峭
硬有味
紫蕈
赬紫色亦山中産俗名紫富蕈品為下
四季蕈
生林木中味甘而肌理麄峭不入品
鵝膏蕈
生高山狀類鵝子久乃繖開味殊甘滑不謝稠膏然與
杜蕈相亂杜蕈者生土中俗言毒蜇氣所成食之殺人
甚美有惡宜在所黜食肉不食馬肝未為不知味也凡
中其毒者必笑解之宜以苦茗雜白礬勺新水併咽之
無不立愈因著之俾山居者享其美而遠其害此譜外
意也
蔬食譜(宋陳達叟)
本心翁齋居宴坐玩先天易對博山爐紙帳梅花石
鼎茶葉自奉泊如也客從方外来竟日清言各有飢
色呼山童供蔬饌客嘗之謂無人間烟火氣問食譜
予口授二十品每品贊十六字與味道腴者共之
啜菽(菽豆也今豆腐條切淡煮蘸以五味)
禮不云乎啜菽飲水素以絢兮瀏其清矣
羹菜(凡畦蔬根葉花實皆可羹也)
先聖齊如菜羹瓜祭移以奉賓乃敬之至
粉餈(粉米蒸成加糖曰飴)
天官籩人糗餌粉餈未見君子惄如調飢
薦韭(春薦韭一名鍾乳草)
四之日蚤豳風祭韭我思古人如蘭其臭
貽来(来小麥也今水引蝴蝶麵)
貽我来思玉屑塵細六出飛花天一生水
玉延(山藥也炊熟片切漬以生蜜)
山有靈藥錄于仙方削數片玉漬百花香
瓊珠(圓眼乾荔也劈開取實煮以清泉)
汲金井水煮瓊珠羹蚌胎的皪龍目精熒
玉磚(炊餅方切椒鹽糝之)
截彼圓璧琢成方磚有馨斯椒薄洒以鹽
銀韲(黃韲白水薑椒和之)
冷冷水白剪剪銀黃韲鹽風味牙齒宫商
水團(秫粉包糖香湯浴之)
團團秫粉點點蔗霜浴以沈水清甘且香
玉版(笋也可羹可菹)
春風抽籜冬雪挑鞭淇澳公族孤竹君孫
雪藕(蓮根也生熟皆可薦籩)
中虛七竅不染一塵豈但爽口自可觀心
土酥(蘆菔也作玉糝羹)
雪浮玉糝月浸瑤池咬得菜根百事可為
炊栗(蒸開蜜漬)
周人以栗亦可以贄紫殼吹開黃中通理
煨芋(煨香片切)
朝三暮四狙公何為卻彼羊羔啗吾蹲鴟
采杞(枸杞也可餌可羹)
丹石纍纍綠苖菁菁餌之羹之心開目眀
甘薺(薺菜也東坡有食薺法且曰天生此物為幽人山居之福)
誰謂荼苦其甘如薺天生此物為山居賜
菉粉(菉豆粉也鋪薑為羹)
碾破綠珠撒成銀縷熱蠲金石清徹肺腑
紫芝(蕁也木蕁為良)
漆園之菌商山之芝濕生者腴卉生者竒
白粲(炊玉粒沃以香湯)
釋之叟叟烝之浮浮有一簞食吾復何求
已上二十品不必求備得四之一斯足矣前五品
出經典列之前筵尊經也後十五品有則具無則
止或樽酒醻酢暢叙幽情但勿醺酣恐俗此會詩
詠采蘋禮嚴祭菜澗溪沼沚之毛可羞王公可薦
鬼神以之待賓誰曰不宜苐未免貽笑於公膳侯
鯖之家然不笑不足為道彼笑吾吾笑彼客辭出
門大笑吾歸隠几亦一笑手錄畢又自笑目閱過
輒一笑萬一此譜散在人間世其傳笑將無窮也
筍譜卷上(吳僧贊寧)
一之名
筍者竹之篛也竹根曰鞭鞭節之間乳贅而生者竹屬
兼草而木偕少陽之氣歟故初種根食土而下求乎母
也
母水也而潤下得水而生也
及擢筍冒土而上愛乎子也
子火也而炎上鑽竹而生火也
皆自然之性也竹盛高平之地黃白息壤即是所宜也
得山阜良下田傷水則死矣
凡植竹正月二月引根鞭必西南而行
負隂就陽也
諺曰東家種竹西家理地謂其滋蔓而來生也其居東
北隅者老竹也老種不生生亦不滋茂矣宜用稻麥糠
糞之不可饒沃植之開坑深二尺許覆土厚五寸除瓦
石軟柔之土為嘉大抵竹八月俗謂之小春暑已去寒
欲來氣至而涼故曰小春往往木有花草有荂竹得是
氣也根伸而達亦謂為鞭行鞭頭為筍俗謂之偽筍
言偽者音訛也二筍也亦如花再生花也二果二葉
亦同也
今吳會間八月鄉人往往掘土採鞭頭為筍向市而鬻
然終傷損春筍而且害竹母凡百穀各以其初生為春
熟為秋若筍以鞭行時分芽露白月為春
始生也用夏正
及乎外苞内實冒土而生當二三月為秋
為成熟時也然有四時之筍則春秋不定也許慎說
文云竹冬生也
釋草云筍竹萌郭璞注竹初生也孫炎云竹初生曰萌
生謂之筍詳孫之說始冐土者為萌萌芽也生長挺挺
然為筍也尚書孔傳筍篛竹也詳孔之說篛竹白篛也
白篛之類越多爾雅說芙蕖莖下本蔤郭注曰蔤莖下
白亦可食篛在泥中也周禮說蒲葅亦蒲之篛也謂蒲
始生取其中心入地篛大如匕柄正白噉之甘脆也凡
草木有白篛嫩而堪食者皆曰白篛也今孔安國云篛
竹為筍已過為竹未勁故謂為篛竹也合言竹之篛篛
即見白也所言篛者幼弱也加草者簡濫也䈚箭萌郭
注萌筍也周禮䈚葅雁醢䈚葅即以箭筍鹽藏為葅實
於籩豆中也虇蘆筍也爾雅炎薍其萌虇郭注江東呼
蘆筍為蘆虇然則&KR0841;葦之類其初生者皆名虇也如是
者只有多名也
一名筍
生成謂之筍
一名萌
初生謂之萌言絶篛也
一名篛竹
土内皮中謂之篛也
一名䈚
箭竹萌即會稽箭筍也
一名虇
蘆葦之初生總名虇萌今沙岸潮濤汩漱蘆葦&KR0034;薍
根露白晳然濯而食之味甜且脆詳虇名芽也今江
東人言虇牙之事是也
一名竹胎
出說文然筍芽之時卷葉左右重重然旋露節而實
終露外際籜苞裹而生堅勁為竹故謂之竹胎也
一名竹牙
即牙目之牙也
一名茁
謂竹萌初生茁茁然故殊方音訓之名也
一名初篁
初始也篁竹也見梁簡文帝集
一名竹子
張華神異經注子筍也
前之諸名别同異分少長也厥狀可尋而識也字體說
文云凡竹屬皆從竹今筍二形下聲或作筍笋悉通蓋
旬尹聲相濫耳
二之出
周易震主蒼筤竹所生蒼筤筍若然者既得木少陽之
氣而弱亦負隂而就陽為草則勁而彊耳
周禮揚州之利竹箭亦有䈚萌之别名矣舉成數實物
也惟筍竹萌也皆四月生也
此據洛陽土中嵩少之間四月方生及秦隴終南皆
四月生也
笆竹筍
八月生盡九月成都蜀地有别受氣類一云笆竹而
竹與筍俱有刺芒也
郿竹筍
長節而深根筍冬夏皆生鄉人掘土取筍廣志作篃
竹可作屋椽山海經同也
箭筍
十二月生會稽以來諸山絶多或叢生或蔓延可如
筯大長三四寸
䈄&KR2221;筍
自甌越以南七月生至八月盡
鷰筍
錢塘多生其色紫苞當其鷰至時生故俗謂鷰筍
天目筍
五月生盡六月其筍色黃出天目山端午後方採鬻
旱歲則無
竹王林筍
漢武世一女浣於勝水見竹節隨流近女子推去又
來聞有音聲持歸破之得小兒男也及長以竹為姓
立以為王其竹棄之於野化生成林其筍密密冒土
南地熱其筍多冬生
桃竹筍
涪陵相思崖生此竹昔有童子在崖下吹竹神女見
悅之投以桃竹釵童子報之以簴今桃枝與竹皆生
崖畔其筍生亦柔弱有異因號崖為相思也
孤竹筍
襄陽薤山下有孤竹三年方生一筍及筍成竹竹母
已死矣代謝如春秋焉又周官曰孤竹之管孫竹之
管隂竹之管鄭注曰孤竹特生者孫竹根之末生者
隂竹生山北者今詳孤竹特生獨生筍者即子母不
相同孫竹根鞭生筍者隂竹山北引鞭晚生筍者也
旋味筍
一名苦蒲筍福州南一日程多生苦竹春則生筍鄉
人煮食甚苦而且澁及停久則味還可食故曰旋味
筍
&KR2946;竹筍
出交趾其為竹也實中勁彊有毒彼土人銳以刺虎
中之則死筍亦内實
桂竹筍
山海經云桂竹甚毒傷人必死戴凱之竹譜云同山
海經今未詳桂竹狀貌筍亦難識今恐&KR2946;筍異名實
也&KR2454;堅不同此例然&KR2454;與&KR2946;信譜而錄即應今可食
者早晚桂筍所以不同也
&KR1217;竹筍
生海畔山而竹與筍悉有毛傷人則死泊船海嶼慎
勿取毛筍食又有䇮筍同此毒廣志云&KR1217;竹堪作笛
既有毒豈可作笛此同名而殊實也
&KR2414;竹筍
竹本根長千丈斷節為大船生海畔山其竹萌可數
丈猶為筍也
簩竹筍
其竹皮薄而空多大者徑不過二寸皮上有麤澁文
可為錯鑢物并爪甲利於鐵作者若用久鈍則漿水
洗還復快利其筍無肉今詳微多毛猶或殺人豈況
麤可鑢筍皮亦澁理而可食乎一云簩竹一枝百葉
有毒
篠簜筍
尚書曰揚州厥貢篠簜孔注云篠竹箭簜大竹禹貢
揚州任土或曰今揚州絶少篠簜竹箭中為矢者臨
川會稽為良非也曾不知夏禹時揚州土疆南極交
廣皆一分墟近代分撫越也箭筍易識簜筍名詁訓
故未詳
䇘筍
七月生至十月間縉雲以南多出然味苦而節疎筍
可大於箭筍少許山人採剝以灰汁熟煮之都為金
色然後可食苦味減而甘食甚佳也
&KR3252;筍
出温處建以来竹如苦竹長節而薄可作屋椽筍則
春生可食
釣絲竹筍
南越多有之竹本大如鼓形上節漸小高三四丈者若
釣絲然筍下廣上銳味甘可食發病
木竹筍
今靈隠山中亦出中堅亦通小脉節内若通草中也
筍堅可食今人採竹作杖可愛或與&KR2454;同類耳
邛竹筍
出蜀中臨邛故曰邛竹其筍春生羅浮山記曰邛竹
本出邛山張騫西至大宛所得歸而此山左右時有
之鄉老多以為杖今羅浮山有筍生又早時候與蜀
不同其竹節横出中間練杵形為杖如木刻竹筍中
實食美山海經云龜山扶竹注筇也節高實中扶也
名之扶老行也與扶竹並節者不同
赤竹筍
出閩中大者如椽堪作彈織箔扇筍不毒
衛丘竹筍
山海經云衛於山丘南帝俊(借音舜字)竹林在焉大可為
舟郭注云舜林中竹一節可以為船筍可知矣
籚竹筍
其為竹也葉闊而利可用割物實箬類也筍苦亦可
食出廬州
對青竹筍
竹則一邊青一畔紫二色相映可愛筍萌可食出成
都近孟昶據蜀作對青竹亭焉
慈母山筍
丹陽記江寧縣南慈母山竹可以為簫管王褒洞簫
賦所稱即此也其筍圓緻異於餘處自伶倫采竹嶰
谷其後惟此簳見珍俗呼鼓吹山常禁伐者筍則三
月生可食
鍾龍竹筍
戴凱之竹譜云此竹伶倫所伐也其筍生可食
漢竹筍
譜云大者一節受一斛小者受數斗可為樽榼其筍
一節可受二三斗味雖甘而澁
利竹筍
其竹蔓生若藤蔓屬實中而堅韌筍隨竹蔓而生亦
實韌也
簢筍
爾雅云簢筡中郭注其中空今詳竹皆空中或自根
至梢空中則無節竹也疑簢竹一名筡中一云其中
䎡曰筡可以為席如此者則其竹内隔䎡與常竹不
同故云筡中為筍嫩而節䎡薄也
鄰竹筍
爾雅郭注堅中謂貞實與平常竹不同筍味同木竹
筍
雲母筍
郭義恭廣志云雲母大竹也其筍亦相稱
箘筍簵筍
伊二本竹生荆楚間尚書荆州厥貢箘簵孔注箘簵
美竹也出雲夢之澤三國常致貢焉天下稱美蓋堪
為矢大者為筆本母既曰美竹厥萌可曰美筍也
&KR2312;筍
廣志&KR2312;竹皮青肉白如雪軟韌可為索字或從草從
竹不定其筍皮青而筍肉晳白王子年拾遺記有&KR2312;
竹作簫
少室竹筍
河圖曰少室之山大竹堪為甑器其筍長偉堪食
渭川竹
史記曰渭川千畝竹其人與千戶侯等今詳史記舉
其本而不言筍筍利利人厥富可儕等王侯也筍晚
四月方盛
鄠杜竹筍
漢書曰秦地有鄠杜竹林南山檀柘號陸海也鄠杜
多竹而勁少西夏結乾筍豈不是乎
鏞竹筍
出廣州此本竹絶大内空容得三升許米交廣以来
人將此作升子量出納其出黃可療風癎疾名天竹
黃按竹黃名天竹言此竹大也亦猶天麻天蓼言天
大如云雀麥鼠莧言小也或曰天竺之竺非也詳其
竹亦療風筍功可見也一說竹黃是南海邊竹内塵
沙加於竹凝結成致竹兼筍皆療風疾
相迷竹筍
生廣州已来竹狀與鏞竹少異其洪長亦同内空生
黃堪作丸筍減鏞筍少分
桃枝竹筍
其竹勁直柔弱可為篾為席尚書顧命竹席是也其
筍叢生其皮生毛聚蟲蟻而不可食今觀此竹是處
有之王彪之閩中賦亦見矣
新婦竹筍
出武林山隂其竹圓直韌可為篾筍則三月而生可
食
&KR0034;竹筍
竹譜曰&KR0034;竹似桂而概節其筍可食
簟竹筍
沈懷遠南粤志曰博羅縣東蒼州足簟竹既大薄且
空中節直二丈其直如松詳其竹直二丈猶為筍而
可食
雞頭竹筍
竹譜曰雞頭竹似篁而細筍亦可食堪茹
斑竹筍
博物志云舜死二妃淚下染竹成斑妃死為湘水神
故曰湘妃竹詳其筍脫其殼乃為篛竹方生斑筍不
可食
篃筍
竹譜云篃竹江漢間謂之竿䉈一枝數葉葉大如履
可以作篷今詳葉如履即王彪之閩中賦云湘箬也
其筍亦不大止是箬葉異諸竹耳又此竹與郿竹同
也
篔簹筍
曹毗湘中賦云其竹則篔簹今詳其筍亦洪大竹節
長四尺
沛竹筍
神異經云南方荒中有沛竹其長百丈圍二丈五六
尺厚八九寸可以為大船其子美煮而食之
白烏筍
湘中有此竹生是筍見魏曹毗賦又有實中竹即實
中筍&KR2454;屬也
魚腸竹筍
梁簡文脩竹賦中見魚腸雲母之名曰映花靡等今
詳魚腸為名必像實而作其竹細而屈筍亦可以識
矣
篁筍
八月生筍止十一月竹閩温已来多節疎鄉人候抽
長成竹梢弱正月時便斷之以火燎之逐重𧺫之可
為條而弱韌謂之竹麻泉州已去路傍多生彼土人
取逐節可八九尺堅捺之青皮纔爆内白肉便為麻
即不見火謂之麻竹南中轉高長節疎其筍皮黑紫
色其心實人取細切鹽漬少頃以漿水漬再宿瀝乾
缾藏泥封謂之筍笴
挲摩筍
嶺表錄云桂廣皆殖大若茶椀竹厚而空小一夫止
擎一竿堪為茆屋椽梁柱其種者欽其竿每截二尺
許打入土不踰月而生根葉明年長芽筍不數歲成
林其筍南人亦藏之為筍笴
箣竹筍
嶺表錄云其竹枝上刺南人呼為箣自根横生枝條
展轉如織雖野火焚燒只燎細枝嫩條其筍叢生轉
復牢密邕州舊以為城蠻蜒来侵竟不能入
羅浮筍
羅浮山貞元中有人遊第十三嶺見巨竹有三十九
節二丈餘圍筍甚&KR0008;直
雲丘帝筍
竹譜云帝陵上所生竹一節可以為船筍大如本
匾竹筍
匡廬山中多其筍初冒土便匾薄及成竹匾而長今
諸山中是處皆有之
箖箊筍
左思吳都賦曰竹則篔簹箖箊今詳其筍可食
&KR3701;筒筍
見吳都賦吳越有之筍可食
&KR3107;箿竹筍
竹節疎而筍可食也
篻竹筍
其竹實中&KR2454;屬見吳都賦中筍堅大可食篻出韶州
莖五六寸中為弓弩筍堪食自秋生至于冬末春即
不生矣
䈥竹筍
天台圖經云五縣皆有言其竹韌也日南九真炙生
可作彈弓絃也
服傷筍
竹大者五六寸圍長二丈其中實滿筍至四月已後
方出味甚美
狗竹筍
寧海已来多三寸圍節間有毛筍三月生可食諸邑
皆有之
筀竹筍
今春二月已去吳越多生
扶竹筍
今武陵山西舊謂雙竹院中所産脩篁嫰篠皆對抽
並胤相傳云兹竹自永泰已来有之馮翊嚴諸為其
記王子敬竹譜云會稽箭竹錢塘扶竹蓋此雙竹即
扶竹也譬猶東之地産桑兩兩並生謂之扶桑矣今
詳是竹為筍便有合歡貌並出愚曾著扶竹賦
慈竹筍
四月生江南人多以灰煮食之其為竹也内實而節
疎性弱而可代藤用其形緊而細又蘄黃生叢竹一
叢數竿筍不外迸只向裏生如多只可删科四五六
月長筍明年方成竹其筍不堪食
玳瑁竹筍
薛翊異物志曰弓竹以䈥藤斑駁如玳瑁其筍脫殼
而微有斑文也
龍牙竹筍
出永嘉大羅山其竹長四五尺稀節人取必有大風
雨雷電人下山則止近故節惠公令取種遇風而止
其筍則春二月生也
棘竹筍
竹譜曰其筍味肥食之落人鬢髮
&KR3747;竹筍
齊民要術云筍無味
雞脛竹筍
食之肥美
㯽榔竹筍
見杜臺卿淮賦
毛竹筍
出武陵洞口人斫竹隨生土俗云僊人入洞故生此
竹以隔浮生也
篁竹筍
疑其狀貌類字或是䇘竹筍皆無味
由梧竹筍
南方草木狀云由梧竹民間種之長百尺徑一尺八
九寸交趾人作屋柱筍澁不可食
方竹筍
出澧州西游川鐵冶辰山之陽其筍莖方二寸已来
彼封人多為臺卓衣架等其筍硬不堪食其竹節平
其性堅其心實
丹竹筍
出道州瀧中峭壁之上竹每節可一丈或八尺莖不
大裊裊搖空粉節上似有丹色心空肉薄舟人多劈
為百丈縴
毛斑竹筍
出蘄州初伐竹即無斑以灰汁洗之即斑見彼人多
作簾席或笛管筍絶不堪食與二妃祠者不同矣
沙麻竹筍
南粤志中此竹人削為弓弓似弩也或云蘇麻竹或
云麤麻竹此疑與斯摩同耳若斯摩筍一人只可擔
兩莖耳亦堪為筍笴
白竹筍
連州抱腹山多生此竹莖徑白節心少許綠彼土人
出筍之後落籜撒梢時採此竹以灰煮水浸作竹布
鞋或搥一節作箒謂曰竹拂若貢布一疋只重數兩
也
匾竹筍
出廬山徑匾傳云釋惠遠使鬼神號辟蛇行者捻此
竹為匾竹筍出皆匾堪食之
拂雲箒竹筍
出廬山莖大如指竹杪細葉密翠如箒彼人採為方
物贈人謂之拂雲箒作纖長也
雙梢竹筍
出九疑山第二重麓臺側筍長獨莖及生枝葉即分
為兩梢葉密而細亦謂為合歡竹與象扶桑者少同
箖竹筍
出襄州卧龍山諸葛亮祠中筍堪食甚美漸長長百
尺只梢上有葉土人作幡竿承落
木竹筍
韶州多生成竹一莖如萬歲藤一節長四尺無花而
實實如草豆蔲土人鹽之為果實筍初生時礧磈然
不堪食與今吳會間木竹筍如筍食美而甘味不同
水竹筍
出黔南管内或巖下潭水中生其筍隨水深淺以成
節若深一丈則筍出水面為一節蠻蜒採取以為食
古散竹筍
節似馬鞭葉似桐樹而小皮似栟櫚柔韌筍亦堪食
秋蘆竹筍
其竹似蘆身如荻蔗冬天不凋插枝如生筍可食也
鶴膝竹筍
竹狀節下大小似苦竹而閩中土人呼為槌竹亦堪
作拄杖詳此同筇竹也筍可食
石&KR3613;竹筍
一名篻簩生閩中竹似石而小吳都賦曰篻簩有叢
筍可食也
合歡竹筍
出南嶽下諸州山溪間郴州最多其筍初生合歡形
勢及成竹也或三莖合或兩莖合斷其間有竅竹皮
或斑點文僧斷作針筒用也
紫竹筍
成都府人家庭心多苞叢而生其色沈紫可愛抽筍
且稀心實筍不宜食
月竹筍
竹狀輕短叢生每月抽筍謂之月竹筍如箭竹萌人
不食也
三稜竹筍
其狀若㯶櫚葉莖柄三脊然筍細初抽川中人家竹
林中忽有云吉兆也
筍譜卷下(吳僧贊寧)
三之食
李績本草云竹筍味甘無毒主消渴利水道益氣可久
食又陳藏器云諸筍皆發冷血及氣不如苦筍不發病
今詳諸說皆冷久食亦發風苦筍冷毒尤甚陳說非也
以親驗為証諸筍以豉汁漬之能解酒毒又本草云淡
竹葉味辛平大寒主胸中痰熱欬逆上氣又堇竹吹苦
竹淡竹甘竹葉又實中竹並以筍為佳是知筍食去前
病當葉根茹一半明矣若丹石熱渴煮淡竹根汁以療
之筍汁亦可除丹砂毒噦嘔逆氣鬼氣可取筍中酒服
之謂糟中筍節中水也最止小兒嘔吐又食&KR2946;桂等筍
或中&KR2946;桂之刺毒發唯草犀根能療之草犀解諸毒生
嶺南及睦婺洪饒間生苖高二三尺獨莖對葉根如細
辛生硏服之以功如犀故名草犀陳藏器云也次則麻
油薑皆殺筍毒凡食筍之要譬若治藥修煉得門則益
人反是則損採筍之法可避露日出後掘深土取之半
折取鞭根旋得投密竹器中以油單覆之勿令見風風
吹旋堅以巾紛拭土又不宜見水含殼沸湯瀹之煮宜
久
按煮筍實可一周時已熟或見生水還重煮一周時
驗知筍不可生生必損人苦筍最宜久甘筍出湯後去
殼澄煮筍汁為羹茹味全加美然後始可與語為食筍
者矣此外不足算也
不然蒸最美味全煻灰中煨後入五味尤佳
採筍一日曰蔫二日曰箊見風則觸本堅入水則浸肉
硬脫殼煮則失味生著刃則失柔採而停久非鮮也盛
而苦雨非藏也揀之脫殼非治也淨之入水非洗也蒸
煮不久非食也筍萌之味或甘或苦甘則脾藏食苦則
肝藏食原其木性實酸蓋本性也食甘多則損脾而逆
胃何耶竹實少陽之氣終尅於脾土也食苦多則補肝
而助膽何耶與肝同類木也二味都利大小腸
民間有煮苦筍才入出水自貽伊毒竹肉一周時臨
熟為水濺食可以皮膚爆裂苦筍與竹實同氣而降
一等也
一說滑利大腸無益於肺也俗或謂之刮腸篦是也凡
物過度而食益少而損多豈止筍耶殺筍之毒吳蜀薑
麻油如竹叢欲敗以油滓沃明年則凋疎矣
葅法周禮云加豆之實筍葅魚醢注䈚箭萌筍竹萌今
詳鄭注不言葅法如南人筍笴是也此久藏法鹽出水
後加鹽糯米粥藏可以過暑月到無筍時食暴藏或鹽
酢而已如蒲葅亦爾古加于豆籩中以享賓客用薦鬼
神也
酢法煮用鹽米粥藏之加以椒辛物或炒熟油藏為醢
食極美矣
藏法食經云淡竹安鹽中一宿煮糠令冷藏之再出别
煮糠加鹽藏之五日可食
生藏法將陶器一口可受一石者選肥筍覆之密泥塞
之勿令風入到無筍時揭器則宛轉器中取其弱處剪
之勿令見風入湯便瀹後方脫皮一將筍截其尖銳用
鹽湯煮之停冷入瓶用前冷鹽湯同封瓶口令密後沈
於井底至九月井水暖早取出如生可五味治之而食
乾法將大筍生去尖銳頭中折之多鹽漬停久曝乾用
時久浸易水而漬作羹如新筍也
脯法作熟脯搥碎薑酢漬之火焙燥後盎中藏無令風
犯
會稽箭筍乾法多將小筍蒸後以鹽酢焙乾凡筍宜蒸
味全今越箭乾為美啖也
結筍乾法秦隴已来出筍纖長土人用土鹽鹽乾結之
市于山東道浸而為臛菜甚美
取麻法南方作疎作扇作鞋取篁竹麻竹當其正月新
竹上表獨是筍下已成竹逐節斷重重起已入湯煮柔
韌作績纖疎作鞋隨意可也
四之事
竹之與筍蓋草木中之殊名親屬一物則其根葉密而
堅其莖心空而直其枝背戾而裊其葉玲瓏而繁貞而
不剛柔而不屈居天下之大端貫四時而不易葉蓋得
氣之本也是故君子愛之壯者謂之竹弱者謂之筍厥
譬母子焉少慕長焉言其濟人之利博矣歴代文士名
而志之久則滋蔓以廣於後
神農周成王周公
尹吉甫子夏莊周
列禦寇漢高祖東方朔
張平子馬援漢樂安相李尤
魏侍中王粲王子平晉潘岳
左太沖王宣葛洪
陸雲丘道護吳孟宗
王彪之郭璞劉殷
丁古木玄虛江逌
戴凱之劉虚哲沈道虔
何隨齊陳后明僧紹
王儉梁簡文帝劉孝綽
范元琰梁元帝宗懍
陳江總隂鏗蕭大圜
杜臺卿北齊蕭慤唐楊師道
李淳風道士吳筠叚成式
白居易陳藏器釋志徹
陸龜蒙劉恂夏侯彪之
沈如琢梁高祖林諝
何光遠程崇雅范旻
神農本經中竹筍味甘主疾等居李英公本草同而廣
今詳神農作本經非也三五之世朴略之風史氏不繁
紀錄無見斯實後醫工知草木之性託名炎帝耳
周成王將崩命召畢率諸侯相康王作顧命篇云敷重
筍席(玄粉純漆仍几)孔注篛竹云私宴之坐故席機質飾也說
筍席者多或云以篛竹為席今詳篛竹筍新成豈堪起
而為篾非篾安能織席此恐不然知用筍皮殼破而編
簟也故尚書正義云取筍竹之皮以為席是也其正義
中不取筍皮皮短故連言筍竹之皮即筍成竹時其皮
長而勁可破織席明矣若取篛竹破以為篾而織者即
同前篾席也今尚質取筍皮織也一云如取長節筍新
成竹者起皮亦通而織但弱脆耳亦異前篾席此合質
素之義也
周公作周禮云加豆之實筍葅魚醢鄭玄注凡葅醢皆
以氣味相成其狀未聞箈葅鴈醢注箈箭萌
尹吉甫作韓奕詩以美宣王能錫命諸侯其三章韓侯
出祖顯父餞之曰清酒百壺其殽維何炰鼈鮮魚其蔌
維何維筍及蒲
子夏作爾雅云筍竹萌䈚箭萌等按張揖諸儒說周公
作釋詁以訓成王一云子夏作釋訓叔孫通作釋言今
云皆子夏作前三篇後諸篇續加糅罔知也如言菖歜
豈可新制禮以諱事鬼神自犯父名而能訓子姪耶金
縢云惟爾元孫某不言發是也郭璞云興於中古而注
張仲周宣王時賢臣自為函矢陸羽說茶引釋草而列
周公非也今筍列子夏亦未全是不知釋草木何人作
且引卜商為是
莊子說萬物皆出於機皆入於機一氣萬形有變化云
為死生互質者也故曰羊奚比乎不筍久竹生於青寧
列子云羊奚比生乎不筍久竹生青寧文意同莊子
漢高祖為亭長乃以竹皮為冠令求盜卒往薛縣治冠
應劭注以竹始生皮作冠今鵲尾冠是也薛魯國縣有
竹冠師故高祖令往修治舊冠也賤而冠之及貴常冠
所謂劉氏冠是也
東方朔著神異經記周巡天下所見山海經所不載者
列之雖有而不論者亦列之說&KR0034;竹可以為船其子美
煮而食之可以亡創厲張茂先注子筍也惡厲創也
張平子作南都賦述南陽光武舊都也云春卵夏筍秋
韭冬菁
東漢馬援至荔浦見冬苞筍上言禹貢厥包橘柚疑謂
是也
漢樂安相李尤字伯仁作七疑云橙醯筍葅
魏侍中王粲作釋云越鱊涼拘全筍葅菁
王子年拾遺記云蓬莱山有浮筠之簳葉青莖紫子如
大珠有青鸞棲其上下砂礰細如粉暴風至竹條翻起
拂細砂如雲霧仙者来觀戲焉風吹竹折如鐘磬之音
竹既如彼今詳萌謂仙筍矣
潘岳為河陽懷令頻宰三邑勤於政績為尚書郎廷尉
評免官作閒居賦云青筍紫薑按筍不過縹綠賦言青
筍今是處竹萌多作青綠色非青碧色也
左太沖吳都賦云苞竹抽節往往縈結注苞謂筍苞皮
抽節謂長也
王宣居宇堂前有筍兩莖一日盜折而亡宣顧而不言
葛洪云吳景帝時戍將廣陵發一塚有人體如生人共
&KR1221;出死人懷中頽然出筍
陸雲字士龍為性喜笑笑林云漢人有適吳吳人設筍
問是何物語曰竹也歸煮其牀簀而不熟乃謂其妻曰
吳人轣轆欺我如此
丘道護誄一道士曇諦曰梨柚薦甘蒲筍為䔩
孟宗字恭武江夏人為性至孝從李肅學其母為作厚
褥大被人問其母曰小兒無德致客學者多貪故與為
廣被庶可氣類相接讀書不懈及長為朱據軍吏將母
在營既不得志遇夜雨屋漏因泣以謝母母勉之遷吳
縣令在官得物未寄母不先食及母卒母性嗜筍冬節
將至宗乃入林哀泣筍為之生得以供祭
王彪之作閩中賦曰竹則苞甜亦苦縹箭班弓員當函
矢桃枝育蟲緗箬素筍彤竿綠筒
郭璞字景純博物多識世謂無比作爾雅䈚箭萌注云
筍周禮䈚葅鴈醢又作菼薍其萌虇注云今江東呼蘆
筍為虇虇音繾綣之綣
晉劉殷年甫九歲孝性自然為曾祖母冬思筍殷泣而
獲供饋焉
丁固仕吳性敦孝敬母嘗思筍因遂泣竹生筍母子俱
大賢位至封公貴極人望
木玄虛著四明山記云雪竇山北嵓生石乳其峰非人
可升有毛竹銀筍詳其毛竹自生毛筍若銀筍即銀鑛
如筍然如池州山穴曾有懸囚人下窺至百餘尋後見
洞明煥遂手搴之得三數莖疑是此耶或云毛竹筍白
如銀未詳
江逌作竹賦云望春擢筍應秋發堅
戴凱之作竹譜搜括竹類言有六十一焉筍類附在此
也又云䈄&KR3874;竹大如脚指蟲食其筍皮類繡甚可愛
宋劉虛哲性孝謹母疾篤禱祈備徧夢一黃衣翁曰汝
可取南山竹筍食之病立瘥驚覺俱依夢采南山竹筍
饋母食之病愈
宋沈道虔人有拔屋後筍令人止之曰惜此筍欲成林
更有佳者相與乃令人買大筍送與之
何隨華陽國志云人有盜其園筍隨見挈屐而歸恐盜
者見也
齊孝宣陳皇后性嗜筍鴨卵永明九年詔太廟祭后薦
筍鴨卵云
齊王儉贈高士宗測蒲褥筍席
齊明僧紹字真承隱江東攝山齊太祖謂其弟慶符曰
卿兄高尚朕雖不相接時通夢中焉遺紹竹根如意筍
籜冠太祖聞紹出遊定林寺囑沙門僧遠欲相接竟不
諧永明中徵不就而卒
梁簡文帝七勵云澄瓊漿之素色雜金筍之甘葅又春
晚賦云望初篁之傍嶺愛新荷之發池
梁劉孝綽謝建安王餉米等啓傳教李孟孫宣教旨垂
賜米酒瓜筍葅脯鮓茗至味芳雲杜潭抽節等
范元琰家有竹圃每見人盜筍苦於過溝元琰伐樹為
橋與盜者過盜人感其情而息意不盜
梁元帝賦得竹詩曰作龍遷葛水為馬向并州柯亭臨
絶澗桃枝夾細流冠學芙蓉勢花堪威鳳遊略諸句冠
學芙蓉勢亦筍皮冠也
梁宗懷作荆楚歲時記云五月民並斷竹筍為糭搏葉
插頭五絲繫臂謂為長命縷
陳江總歲暮還宅詩曰悒然想泉石驅駕出中臺翫竹
春前筍驚花雪後梅
陳隂鏗侍宴賦得竹詩曰夾池一叢竹青翠不驚寒葉
醖宜城酒皮裁薛縣冠今詳隂鏗用漢高祖往薛縣治
筍殼冠也
隋蕭大圜竹花賦云洛下七賢湘中二女傾翠蓋之踟
蹰泛蓮洲之容與倜儻傲人便娟笑語拊嫰筍以含啼
顧貞筠而命醑
杜臺卿作淮賦云綠筒縹箭罕節疎目㯽榔之筍盛冬
所育
北齊蕭殼作春庭晚望詩曰春庭聊縱望春臺自相隱
忩梅落晚花池竹間初筍泉鳴知水急雲来覺山近不
愁花不飛只畏花飛盡
唐楊師道春朝閑步詩偃沐乘閑豫清晨步北林池塘
藉芳草蘭蕙襲幽衿霧中分曉日花裏叫春禽野逕香
恒滿山階筍屢侵何須命輕蓋桃李自成隂
唐李淳風撰占夢書云夢折筍得財象也夢竹生筍者
欲有子息也或云周公占夢按周禮說六夢外故無委
曲而言今言李淳風亦恐非也何則言詞淺近妄說周
禮之名此且附李下耳
道士吳筠著竹賦云一筍明其胤嗣三節獲乎嬰兒
段成式者唐相文昌之子著酉陽雜俎云張芬曾為南
康行軍曲藝過人力舉七尺碑趡鞠高過半塔彈力五
斗常揀向陽巨筍纖以籠之隨長以土培之常留寸許
度計高四尺數長久方除籠伐之一尺十節其色如金
塗壁方長彈子作天下太平字
唐白樂天作筍歌布在華裔
唐陳藏器明草木性本草拾神農陶弘景李世績之遺
事多說筍療治發害之性也
釋志徹會昌年中於上元縣瓦官閣南有雙籠閉之忘
記歲月及詔折浮圖開之徹得筍筆(一作筴)千餘頭中藏
者則大業拾遺藁也
唐僖宗朝陸龜蒙處士隱蘇臺甫里村亦號甫里先生
著筍賦云洪殺靡定方圓不均自注曰南方有方竹今
澧州游川鐵冶多方竹竹内實微通心若釵股許筍可
食亦實湘川人取竹作床椅有四稜上穿孔入當耳
劉恂唐昭宗朝出為廣州司馬官滿上京擾攘遂居南
海作嶺表錄云邕溪箣筍交廣挲摩筍
唐夏侯彪之上新繁令問里胥曰竹筍一錢幾莖對曰
五莖取十千買五萬莖謂之曰吾未要且寄林中養之
至秋竹成一竿十文遂成五十萬貪猥不道皆此類也
沈如琢成都人有孝行母患渴非時思桑椹苦求不遂
家東一樹生摘以奉母母渴愈及亡負土成墳廬於側
白鵠二棲于廬冬筍抽十莖天寶二年詔旌表
朱梁高祖開平二年冬商州進筍以為瑞品詔賜太守
幣帛
林諝著閩中記述風土所生竹二十許類筍附而云
何光遠作廣政錄記孟氏有蜀時翰林學士徐光溥劉
侍郎羲度分直忽覩庭中筍迸出徐因題之劉性多譏
誚徐託土本是蜀人徐詩曰迸出班犀數十株更添幽
景向蓬壺出来似有凌雲勢用作丹梯得也無劉詩曰
徐徐出土非人種枝葉難投日月壺為是因緣生此地
從他長養譬如無二學士從此不睦
程崇雅者遂州蓬山縣人有孝譽母患冬月思筍焚香
入林中哭泣感生大筍數株
范旻著邕管記有鹿頭筍諸色筍名類甚多不能備述
其名
五之雜說
凡草木受隂陽之氣從元和之主苟無範圍何大鈞鑄
形而相肖故云木實從核以求其種(柤為梨屬枳為橘屬)草荂從
秀以求其醜(葦醜苕)竹之醜節種(同蔗屬也)厥性弱於木而強
於草知非木實草木中之别類故爾雅曰如竹箭曰苞
(見釋木也)篠箭(見釋草也)亦言菜(筍為人之所採取也)民間說竹有生日即
五月十三日也移竹栽取宜此日或于雨土虛鞭行明
年筍萌交出偷筍閭閻人隔垣籬必埋猫於家牆下明
年筍迸過矣
筍皮扇今江東人取苦竹筍皮厚可三分磔開一尺五
寸杉木為柄漆紙飾緣内書畫適意止不受彩耳
筍皮僧家多取苦筍殼裁為鞋屐中屜可隔足汗耳
昔王子猷暫寄人家便令種竹或問暫居何煩子猷笑
曰何可一日無此君後代人謂竹都為此君今作譜者
可命筍為此君之子也
吾儕中有利口薄徒喜詆訶賢達曰汝是玉吾見汝作
石時汝是竹吾見汝作筍時
俗聞呼筍為龍孫若然者龍未聞化竹竹化為龍豈宜
言龍孫今詳理實竹為龍龍且不生筍故嘉言巧論呼
為龍孫耳
或問筍有五色彰采否對曰江東黃筀閑居賦有青筍
閩中賦有素筍赤筍錢塘多紫桂筍自餘班狸緗縹不
可勝言大約不過青綠色
本草木性甲乙氣
愚著物類相感志常寄書問天目舊友問山中所出伊
僧嗜筍却迴詩云山中人事違天眼中修定(天目一名天眼)我
本無根株只將筍為命
諺曰臘月煮筍羹大人道便是昔有新婦不得舅姑意
凡所須索必昔時而逆意其婦善承須不違所要皆巧
圖與夫求變而副舅姑無以取責姑一日歲暮而索筍
羹婦答即煮供上妯娌問之曰今臘且盡何處求筍婦
曰且譍為貴以順攘逆責耳其實何從得筍姑聞而後
悔倍憐新婦故又諺曰恭敬不如從命受訓莫如從順
說郛卷一百六上
說郛卷一百六下元陶宗儀撰
茹草紀事(林洪)
孟子曰舜之飯糗茹草也若將終身焉
晉書曰昔張季鷹為齊王從事有蓴菜鱸魚之思遂解
官歸
東觀漢記曰王莽末南方枯旱民多餓羣入野澤掘鳬
茨食之
荆楚歲時記曰九月九日事稱菰菜地菌之流作羹甚
美
又曰宗測字敬微南陽人宋徵士炳之孫自少静退不
樂人間量腹而進松术度形而衣薜蘿淡然已足屢徵
不就
北齊書曰王收字子深少孤獨種葵三畝被人盗之王
收密令人書葵葉下明旦市中看之遂得偷者
吳錄曰陸遜諸葛瑾攻襄陽遜遣親人韓扁抄掠瑾聞
之欲急去遜方催人種葑豆與諸將奕棋射戲如常
齊書曰武陵王煜性清簡尚書令王儉詣煜煜留儉設
食盤中菘菜䱒魚而已
又曰周顒清貧寡欲終年蔬食雖有妻子獨處小舍甚
機辯文惠太子問顒菜食何味最勝顒曰初春早韭秋
末晚菘
晉書曰石崇奴勝白奴常種羅勒胡荽不親不疎
杜工部秋日阮隱居詩曰致薤三十束
漢書曰秦破趙遷卓氏曰吾聞㟭山之下沃壄下有踆鴟
至死不饑乃求遠遷致之臨邛富至童八百人
崔鴻蜀錄曰李雄克成都衆甚飢餒乃將民就穀於郪
掘野芋而食之
崔瑗愛士好賓客盛脩肴膳殫極滋味不問餘産居常
疏食菜羹而已
吳書曰趙咨使魏魏人曰江東有耑蹄菜作若為食咨
曰當得倉鰷以作羹
晉書曰桓温性儉每讌唯下七尊伴菜菓而已
齊書曰周顒隱鍾山王儉謂曰卿在山中何所食答曰
赤米白鹽綠葵紫蓼
庾杲之字景行為世祖征虜功曹清貧食唯韭葅雜菜
之屬戲之曰誰言庾郎貧食葅常有二十七種韭言三
九也
列仙傳曰務光服蒲薤根
世說曰蘇峻亂庾公南奔見陶侃雅相重及食庾噉薤
因留白陶問用此何為庾云故可種食陶尤歎
梁書曰沈顗逢齊末兵荒家人并日而食或有饋其粱
肉者閉門不受唯採蓴荇根供食以樵採自資
左傳曰王使周公閱来聘饗有昌歜
抱朴子曰韓終服菖蒲三十年身生毛日視書萬言皆
誦之冬袒不寒
風俗通曰南陽酈縣有甘谷谷水甘美云其山有大菊
水從山上流下得其滋液谷中有三十餘家不復穿井
悉飲此水上壽百二三十中壽百餘下壽七八十者
宋玉賦主人女為炊彫胡飯
唐盧懷慎為相召客食曰爛蒸去毛莫拗折項客以為
非鵝即鴨也已而下粟米飯惟葫蘆一枚而已
三十國春秋曰劉殷字長盛七歲喪其父哀毁踰禮曾
祖母王氏盛冬思堇殷入澤中慟哭有堇生焉得斛餘
青牛先生者字正方客三輔曉知星歴風角鳥情常食
青葙莞花年似五六十者
藥譜(侯寧極)
苾芻清本良於醫藥數百品各以角貼所題名字詭
異余大駭究其源底答言天成中進士侯寧極戲造
藥譜一卷盡出新意改立别名因時多艱不傳于世
余以禮求假錄一通用娛閒暇
假君子(牽牛)昌明童子(川烏頭)
淡伯(厚朴)木叔(胡椒)
雪眉同氣(白扁豆)金丸使者(椒)
馘毒仙(預知子)貴老(陳皮)
遠秀卿(沈香)化米先生(神麯)
九日三官(吳茱萸)燄叟(硫黃)
三閭小玉(白芷)中黃節士(麻黃)
時美中(蒔蘆)導河掾(木猪苓)
𠻳神(五味子)曲方氏(防風)
削堅中尉(三稜中一作都)白天壽(吳术)
洞庭奴隷(枳殼)黃英石(檀香)
綠劍真人(菖蒲)魏去疾(阿魏)
禹孫(澤瀉)槖籥尊師(僊靈脾)
風稜御史(史君子)雪如来(白蔗)
風味團頭(縮砂)郝肺侯(款冬花)
骨鯁元君(萆薢)苦督郵(黃芩)
調睡參軍(酸棗仁)黑司命(從容)
知微老(白薇)太清尊者(朴硝)
既濟公(升麻)冷翠金剛(石楠葉)
脫桃嬰兒(桃仁)□翁(訶梨勒)
抱靈居士(香附子)隨陽給事中(甘遂)
斜枝大夫(草龍胆)野文(白頭翁)
建陽八座(蛇床子)玄房仲長統(皂莢)
藂生藥王(覆盆子)仁棗(川練子)
石仲寧(滑石)命門錄事(安息香)
隱上座(郁李仁)水狀元(紫蘇)
飛風道者(牙)硝帝膏(蘇合香)
畢和尚(畢澄茄)金山力士(自然銅)
麝男(甘松)冰喉尉(薄荷)
草東牀(大腹皮)腎曹都尉(葫蘆巴)
壽祖(威靈仙)玲瓏霍去病(藿香)
千眼油(蕤人)延年卷雪(桑白皮)
水銀腊(輕粉)黃香影子(梔子)
六亭劑(五味子)顯明犯(阿膠)
出樣珊瑚(木通)中央粉(蒲黃)
瘡帚何首烏支解香(丁香)
洗瘴丹㯽榔海腊(麒麟竭)
水磨橄㰖(金鈴子)無名印(地榆)
無憂扇(枇杷葉)鬼木串(槐角)
黑煞星(夜明砂)續命筒(乾漆)
蠻龍舌血(没藥)羽化魁(五加皮)
清涼種(香薷)度厄錢(連翹)
湯主(山茱萸)聖蘢鬆(瞿麥)
翻胃木(常山)醒心杖(遠志)
玉皇瓜(馬兜鈴)偷蜜珊瑚(甘草)
德兒(杏仁)混沌螟蛉(寄生)
永嘉聖脯(乾薑)紅心石(赤石脂)
藥本(五靈脂)靜風尾(荆芥)
正坐丹砂(附子)迎陽子(兔絲子)
山屠(黃蘗)脾家瑞氣(肉荳䓻)
甜面淳于(蜜陀僧)剔骨香(青皮)
痰宫霹靂(半夏)玉虛飯(龍腦)
鎻眉根(苦參)黑龍衣(鼈甲)
小帝青(青鹽)百辣雲(生薑)
縷帶米(麥蘖)半夏精(天南星)
夜金(雄黃)沙田髓(黃精)
無聲虎(大黃)小昌明(草烏頭)
草兵(巴豆)巢烟九助(烏梅)
百子堂(草果子)皺面還丹(人參)
琥珀孫(松脂)賊參(薺苨)
不死麵(茯苓)火泉(竹汁)
比日沈香(烏藥)陸續丸(蔓荆子)
地白(瓜婁根)天豆(破故紙)
滴膽芝(黃連)新羅白肉(白附子)
瘦香嬌(丁黃一作丁香)破關符(蓬莪术)
王絲皮(杜仲一作王孫犮)血櫃(牡丹皮)
川元蠢(川芎一作几元)九女春(鹿茸)
百藥綿(黃耆)英華庫(益智)
通天拄杖(牛膝)赤天佩(姜黃)
丹田霖雨(巴戟)百丈鬚(石斛)
飛天蕊(旋蕧花)安神隊杖(麥門冬)
鄆芝(天麻)錦繡根(芍藥)
草魚目(薏苡仁)茅君寶(箧蒼术)
尉陀生(桂)鍊形松子(柏子仁)
蘆頭豹子(柴胡)丑寶(牛黃)
肚裏屏風(艾)九畹菜(澤蘭)
女二天(當歸)天通綠(木香)
旱水晶(鵬歸一作硼砂)還元大品(地黃)
兩平章(羌活)死冰(白殭蠶)
一寸樓臺(蜂窠)三尺籙(枸杞)
無情手碙砂拔萃團(麝香)
綠鬚薑(細辛)笑靨金(菊花)
走根梅(乾葛)八月珠(茴香)
銀條德星(山藥)埋光烏藥(良薑)
椹聖(畢撥)破軍殺(大戟)
吉祥杵(桔梗)金母蛻(鬱金)
線子檀(芽香)良醫七首(葶藶)
產家大器(秦艽)滴金卯(延胡索)
鬼丹(蘆苓一作盧會鬼一作鬼)宜州樣子(白荳䓻)
瓦壠班(貝母)孝梗(知母)
萬金茸(紫菀)秦尖(蒺蔾)
西天蔓(前胡)蕨臣(卷栢)
五福臠(白歛)保生藂(藁本)
狨奴(狗脊)蒜腦藷(百合)
備身弩(芫花)玉靈片(石膏)
藥錄(李當之)
㯽榔一名賓門
菥蓂一名折目一名榮冥一名馬駒
石流黃味酸生谷中治婦人隂蝕疽痔作金銀物生東
海
石流青白色主益肝氣明目
石流赤生羌道山谷
陽起石一名白石味酸微温生山谷治崩中補足肉攣
藏中血結氣寒熱腸痛漏下無子隂陽不合生齊地
陽起石神農扁鵲酸無毒桐君雷公岐伯無毒李氏小
寒或生太山或陽起山採無時
牆蘼虋冬也條谷之山草多虋冬
赤須子豊人好食天門冬齒落更生
甘始者太原人服天門冬在人間三百餘年
天門冬莖間有茨而葉滑曰郗體一名顛蕀根以浣縑
素白越人名為浣草似天門冬而非也凡服此見試浣
衣如法者便非天門冬
杜子服天門冬御十八妾有子百四十人日行三百里
石膽一名畢石一名君石出秦州羌道山谷大石間或
出句青山其為石也青色多白文易破狀如空青能化
鐵為銅合名金銀煉餌食之不老
石肺一名石肝黑澤有赤文如肺肝置水中即乾濡主
益氣明目生水中
石脾一名胃口一名胃石一名腎石赤文治胃中寒
何首烏錄(李翺)
僧文象好養生術元和七年三月十八日朝茅山遇老
人於華陽洞口告僧曰汝有仙相吾授汝祕方有何首
烏者順州南河縣人祖能嗣本名田兒天生閹嗜酒年
五十八因醉夜歸卧野中及醒見田中有藤兩本相遠
三尺苗蔓相交久乃解解合三四心異之遂掘根持問
村野人無能名曝而乾之有鄉人袁良戲而曰汝閹也
汝老無子此藤異而夜以合其神藥汝盍餌之田兒乃
篩末酒服經七宿忽思人道累旬力輕健慾不制遂娶
寡媍曾氏田兒因嘗餌之加飡兩錢七百餘日舊疾皆
愈反有少容遂生男鄉人異之十年生數男俱號為藥
告田兒曰此交藤也服之可夀百六十歲而古方本草
不載吾傳於師亦得之於南河吾服之遂有子吾本好
静以此藥害於静因絶不服汝偶餌之乃天幸因為田
兒盡記其功而改田兒名能嗣焉能嗣年百六十歲乃卒
男女一十九人子庭服亦年百六十歲男女三十人孫
首烏服之年百三十歲男女二十一人安期叙交藤云
交藤味甘温無毒主五痔腰腹中宿疾㾉氣長筋益精
令人多子能食益氣力長膚延年一名野苗一名交莖
一名夜合一名地精一名桃柳藤生順州南河縣田中
嶺南諸州往往有之其苗大如木藁光澤形如桃柳其
葉皆偏獨單背生不相對有雌雄雄者苗色黃白雌者
黃赤其生相遠夜則苗蔓交或隱化不見春末夏中初
秋三時候晴明日兼雌雄採之烈日曝乾散服酒下良
採時盡其根勿洗承潤以布帛拭去泥土勿損皮密器
貯之每月再曝凡服偶日二四六八十日服訖以衣服
汗出導引尤忌猪羊肉血老人言訖遂别去其行如疾
風浙東知院殿中孟侍御識何首烏嘗餌其藥言其功
如所傳出賓州牛頭山苖如萆薢蔓生根如柸拳削去
黑皮生啖之南人因呼為何首烏焉元和八年八月錄
彰明附子記(楊天惠)
綿州故漢地廣領縣八惟彰明出附子彰明領鄉二十
惟赤水廉水會昌昌明宜附子總四鄉之地為田五百二
十頃有竒然稅稻之田五菽粟之田三而附子之田止
居其二焉合四鄉之産得附子一十六萬斤已上然赤
水為多廉水次之而會昌昌明所出微甚凡上農夫歲以
善田代處前期輙空田一再耕之蒔薺麥若巢糜其中
比苖稍壯并根葉耨覆上下後耕如初乃布種每畝用
牛十耦用糞五十斛七寸為壠五寸為符終畆為符二
十為壠千二百壠從無衡深亦如之又以其餘為溝為
涂春陽憤盈丁壯畢出疏整符壠以需風雨雨過輙振
拂而駢持之既又挽艸為援以御短日其用工力比它
田十倍然其歲獲亦倍稱成之凡四鄉度用種千斛以
上出龍安及龍州齊歸木閑青搥小平者良其播種以
冬盡十一月止采擷以秋盡九月止其莖類野艾而澤
其葉類地麻而厚其花紫葉黃蕤長苞而圓其蓋其實
之美惡視功之勤寙以故富室之入常美貧者雖接畛
或不盡然又有七月采者謂之早水拳縮而小蓋附子
之未成者然此物謂畏惡猥多不能常熟或種美而苖
不茂或苗秀而不充或以釀而腐或以暴而攣若有物
焉隂為之故園人將采常禱於神或目為藥妖云其釀
法用醢醅安密室淹覆彌月乃發以時暴涼久乾定方
出壤時其大有如拳者已定不輙盈掘故及兩者極難
得蓋附子之品有七實本同而末異其種之化為烏頭
附烏頭而傍生者為附子又左右附而偶生者為萴子
又附而長者為天雄又附而尖者為天佳又附而上者
為萴子又附而散者為漏藍出皆脈胳連貫如子附母
而附子以貴故獨專附名自餘不得與焉凡種一而子
六七以上則其實皆小種一而子二三則其實稍大種
一而子特生則其實特大此其凡也附子之形以蹲坐
正節角少為上有節氣多鼠乳香次之形不正而傷缺
風皺者為下附子之色以花白為上鐵色次之青綠為
下天雄烏頭天佳以豐實過掘為勝而漏藍側子園人
以乞役夫不足數也大率蜀人人餌附子者少惟陜輔
閩浙宜之陜輔之賈纔市其下者閩浙之賈纔市其中
者其上品則皆士大夫求之蓋貴人金多喜竒故非得
大者不厭然土人有知藥者云小者固難用要之半兩
以上皆良不必及兩乃可此言近之按本經及志載附
子出犍為山谷及在山南嵩高齊魯間以今攷之皆無
有誤矣又曰春采為烏頭冬采為附子大謬又云附子
八角者良其角為側子愈大謬與余所聞絶異豈所謂
盡信書不如無書者類耶以上皆楊說古涪既删取其
略著于篇然又云天雄與附子類同而種殊附子種近
類漏藍天雄種如香附子凡種必取土為槽作傾邪之
處勢下廣而上狭寘種其間其先也與附子絶不類雖
物性使然亦人力有以使之此又楊說所不及也審如
志言則附子與天雄非一本矣楊說失之本草圖經與
此小異廣雅云奚素毒附子也一歲為萴(與側同)子二歲
為烏喙三歲為附子四歲為烏頭五歲為天雄蓋亦不
然萴子天雄漏藍三物本草皆不著張華博物志又云
烏頭天雄附子一物春秋冬夏味各異也
種樹書(郭槖駝)
木
凡木皆有雌雄雄者多不實可鑿作方寸穴取雌木填
之乃實凡木擣麻餅雜糞灰壅之則枝葉茂
冬青樹凋瘁以猪糞壅之則茂一說猪溺灌之
凡木早晚以水沃其上以唧筒唧水其上
移樹木用穀調泥漿水於根下日沃之再無有不活者
插杉枝用驚蟄前後五日斬新枝鋤開根入枝下泥杵
緊視天隂則插插了遇雨十分無雨即有分數
草木羊食者不長
栽松時去松中大根唯留四傍鬚根則無不偃蓋一年
之計種之以竹十年之計種之以木
凡移樹不要傷根鬚須闊垜不可去土恐傷根諺云移
樹無時莫教樹知
松必用春後社前帶土栽培百株百活舍此時決無生
理也
春分後勿種松秋分後方宜種不獨松為然
種松法大槩與竹同只要根實不令動搖自然活今移
樹者以小牌記取南枝不若先鑿窟沃水澆泥方栽築
令實不可踏仍多以木扶之恐風搖動其顛則根搖雖
尺許之木亦不活根不搖雖大可活更莖上無使枝葉
繁則不招風
種一切樹大枝向南栽亦向南
凡樹要移當三年一樹得掘而枯然未可一槩論若以
桂為丁在下釘則枯在上磑則茂
順插為柳倒插為楊
木自南而北多枯寒而不枯只於臘月去根旁土麥穰
厚覆之燃火深培如故則不過一二年皆結實若歲用
此法則南北不殊猶人炷艾耳
種木無時戴毛蟲於根下皮以甘草末擦之亦佳
種水楊須先用木樁釘穴方入楊庶不損皮易長臘月
二十四日種楊樹不生蟲
斫松樹五更初斫倒便削去皮則無白螘猶須擇血忌
日以斧敲之云今日血忌則白螘自出
黃梔子候其大時摘青者晒收至黃熟則能消化水矣
元日天未明將火把於園中百樹上從頭用火燎過可
免百蟲食葉之患
頻婆樹冬花夏子
種柳取青嫩枝條如臂大長六七尺燒下二三寸埋二尺以上
種青桐九月收子二三月作畦種之治畦下水
桑
種桑取椹子淘淨暴乾熟耕地畦種
榖樹上接桑其葉肥大桑上接梨脆美而甘撒子種桑
不若壓條而分根莖
雞脚桑葉花而薄得繭薄而絲少
白桑葉大如掌而厚得繭厚而堅絲每倍常桑葉生黃
衣而皺者號曰金桑非特蠶不食而木亦將槁腐矣
先椹而後葉者葉必少
浙間植桑斬其葉而植之謂之稼桑却以螺殼覆其頂
恐梅雨侵損其皮故也二年即盛
常以三月三日雨卜桑葉之貴賤諺云雨打石頭徧桑
葉三錢片或曰四日尤甚杭州人云三日尚可四日殺
我言四日雨尤貴
午日不得鋤桑園
有柘蠶食柘而早繭
葉濕不可飼蠶雨中採至必拭令乾恐有傷也
竹
冬至前後各半月不可種植蓋天地閉塞而成冬種之
必死
種時斬去梢仍為架扶之使根不搖易活又法三兩竿
作一本移蓋其根自相持則尤易活也或云不須斬梢
只作兩重架尤妙
種竹處當積土令稍高於傍地二三尺則雨潦不侵損
錢塘人謂之竹脚
竹有花輙槁死結實如稗謂之竹米一竿如此則久之
滿林皆然其治法於初米時擇一竿稍大者截去近根
三尺許通其節以糞之則止
竹林中有樹切勿去之蓋竹為樹枝所礙雖風雪不復
欹斜筀竹根多穿害階砌惟聚皂筴刺埋土中障之根
則不過栽油麻萁尤妙
凡種竹正二月劚取西南根於東北角種其鞭自然行
西南蓋竹性向西南行也諺云東家種竹西家種地若
得死猫埋其下其竹尤盛種竹有醉日即五月十三日
也
種竹若用鋤頭打實土則笋生遲
種竹不去條則林外向陽者三二年間便有大竹諺云
栽竹無時雨過便移多留宿土切記南枝如要不間年
不出笋用本命日於正月一日二月二日也
又云種竹須闊掘溝用礱糠和泥抱根然後用淨土傅
其上或鋪少大麥於其中令竹根著麥上以土蓋之其
根易行
志林云竹有雌雄雌者多笋故種竹半擇雌者物不逃
於隂陽可不信與凡欲識雌雄當自根上第一枝觀之
雙枝是雌即出笋若獨枝者是雄
種竹法擇大竹就根上去三四寸許截斷之去其上不
用只以竹根截處打通節實以硫黃末顛倒種之第一
年生一竹隨即去之次年亦去之至第三年生竹其大
如所種者
種竹用舊茅茨夹土則竹根尋地脈而生竹有六十年
數便生花
竹以三伏内及臘月砍者不蛀
竹留三去四蓋三年留四年者伐去
月菴種竹法先鋤其地深三尺闊一尺五寸將馬糞乾
者和細泥并土填一尺高令人於其上踏熟或無馬糞
以礱糠代之夏月令稀冬月令稠然後種竹須三四莖
作一叢者淺栽為佳上多用河泥蓋之斫去竹稍裝架
地廣宜種筀竹亭檻間宜種筋竹至次年八月方可去
篠竹
竹與菊根皆長向上添泥覆之為佳
又七月間移竹無不活者
果
栗採時要得披殘明年其枝葉益茂
桃樹接李枝則紅而甘
桃實自乾不落者名桃梟
柿樹接桃枝則為金桃
李樹接桃枝則為李桃
南方柑橘雖多然亦畏霜不甚收惟洞庭霜雖多無所
損橘最佳歲收不耗正謂此焉以死鼠浸溺缸内候鼠
浮取埋橘樹根下次年必盛涅槃經云如橘得鼠其果
子多
柑樹為蟲所食取螘窠於其上則蟲自去
桃李銀杏栽帶子向上者個個生向下者少
葡萄欲其肉實當栽於棗樹之旁於春鑚棗樹上作竅
子引葡萄枝入竅中透出至二三年其枝既長大塞滿
樹竅便可斫去葡萄根託棗根以生便得肉實如棗北
地皆如此法種
銀杏樹有雌雄雄者有三稜雌者有二稜合二者種之
或在池邊能結子而茂蓋臨池照影亦生也
果樹有蠧出者以芫花納孔中即止或納百部葉
鑿果樹納少鍾乳粉則子多且美又樹老以鍾乳末和
泥於根上揭去皮抹之復茂
凡接矮果及花用好黃泥晒乾篩過以小便浸之又晒
乾篩過再浸之凡十餘度以泥封樹皮用竹筒破兩半
根裹之則根立生次年斷其皮截根栽之
桑上接梅梅則不酸
桑上接梨則脆而甘美
果實異常者根下必有毒蛇切不可食
果木有蟲蠧處以杉木削小丁塞之其蟲立死
生人髮挂樹上鳥不敢食其實
接樹須取向南隔下者接之則著子多
凡種樹宜在望前在望後少實
花果樹如曾經孝子及孕婦手折則數年不著花或不
甚結子
果子先被人盜喫一枚飛禽便来喫
凡果木未全熟時摘若熟了即抽過筋脈来歲必不盛
果實凡經數次接者核小但其核不可種耳
河隂石榴名三十八者其中只有三十八粒子
橄欖將熟以竹釘釘之或納少許鹽於皮下其實盡落
柿子接及三次則全無核
桃樹過春以刀疎斫之則穰出而不蛀
桃實太繁則多墜以刀横斫其榦數下乃止社日令人
摏桃樹下則結實牢
凡果不牢者宜社日樁其根
三月上旬斫取果木好直枝如大胟指大長五寸許納
芋魁中種之或大蔓菁根亦可用勝種核者種核三四
年乃如此大耳
桃李蛀者以煮猪頭汁冷澆之即不蛀
桃者五行之精制百鬼謂之仙木
凡果實初熟用雙手摘則年年生果見麝香熏則花不
結子種甘蔗必用猪毛和土則長梅樹接桃則脆桃樹接
杏則大
桃熟時牆面暖處寬深為坑收濕牛糞納坑中收好桃
核十數枚尖頭向上坑中糞土蓋厚一尺深春芽生和
土移種之
果樹生小青蟲虰蜻盼挂樹自無
凡樹木當元日日未出時以斧斑駁椎接棗李等樹謂
之嫁樹
種石榴取直枝如胟指大斬一尺長八九條共為一科
燒二頭二寸作坑深一尺條口徑一尺豎枝坑畔圍布
令勻置枯骨姜石於枝間下土令實一重骨石一重土
出枝頭一寸水澆即生又以骨石置枝間即茂杏熟間
時取核納糞中至春既生則移栽實地既移不得更移
凡移大梅樹去其枝梢大其根盤沃以溝泥無不活者
生龍眼沸湯内淖過食之能健脾
柿子尚生㬠之即熟
凡果須候肉爛和核種之否則不類其種
柑橘橙等於根棘上接者易活
林檎蛀以鐵線尋竅内鑽刺用百部杉木釘塞之如生
毛蟲以魚腥水潑根活埋蚕蛾於地下
糓麥
凡種五穀用成收滿平定日為佳小豆忌卯稻麻忌辰
禾忌丙黍忌丑秫忌寅未小麥忌戌大麥忌子大豆忌
申凡九穀不避忌日種之多傷敗
種諸豆子油麻大麻等若不及時去草必為草所蠧耗
雖結實亦不多諺云麻耘地豆耘花麻須初生時耘豆
雖開花亦可耘
種菉豆地宜瘦
臘日種麥及豆来年必熟麥麥苗盛時須使人縱牧於
其間令稍實則其收倍多麥屬陽故宜乾原稻屬隂故
宜水澤
小麥不過冬大麥不過年
麥最宜雪諺云冬無雪麥不結
種麥之法土欲細溝欲深耙欲輕撒欲勻晒麥之法宜
烈日之中乘熱而收仍用蒼耳葉或麻葉碎雜其中則
免化蛾
菜
茄子開花時取葉布路旁以灰圍之結子加倍謂之嫁
茄
種香菜常以洗魚水澆之則香而茂
種茄子時初見根處擘開納硫一星以泥培之結子倍
多其大如盞味甘而益人
菠薐過月朔乃生今月初一二間種與二十七八間種
者皆過来月初一乃生驗之信然蓋菠薐西國菜也
生菜種之不拘時纔盡即下種亦便出諺云生菜不離
園以不時而出也
香菜與土龍朏不得用糞澆澆則不香只以溝泥水米
泔汁澆之佳
茭白根逐年移動生者不灰
甜瓜生者以鮝魚骨插頂上則蒂落而易熟
冬瓜正月晦日傍牆區種之圓三寸深五寸著糞種之
種韭之畦欲深下水和糞初歲惟一剪每剪即加糞惟
深其畦為容糞也
茄著五葉因雨栽之
種蘿蔔宜沙壖地五月犁五六遍六月六日種鋤不厭
多稠即少種
種芋根欲深斲其葉以覆其上旱則澆之有草鋤去之
種枸杞法秋冬間收子於水盆中挼取曝乾春熟地作
畦畦中去五寸土勾作壟壟中縛草稕如臂長與壟等
即以泥塗草稕上以枸杞子布於泥上以細土蓋令遍
又以爛牛糞一重又以土一重令畦平待苗出水澆堪
喫便剪
又法枸杞可以插種
花
凡接牡丹須令人看視之如一接活者逐歲有花如初
接不活削去再接只當年有花牡丹花上穴如針孔乃
蟲所藏處花工謂之氣倉以大針點硫黃末針之蟲乃
死或以百部草塞之牡丹千葉者蜀人號為京花謂洛
陽種也單葉者只號為川花又曰山丹又曰山花
菜園中間種牡丹芍藥最茂
牡丹芍藥不可置木檞中不耐久須要避風處
海棠花欲其鮮而盛於冬至日早以糖水澆根下
立春若是子日於茄根上接牡丹花不出一月即爛漫
初春掘藕節藕頭著泥中種之當年著花
以蓮菂投靛瓮中經年移種發碧花
種蓮須先以羊糞壌地於立夏前兩三日種當年便著
花又法用五月二十日移深種蓮柄長者以竹杖挟之
無不活者
種藕以酒糟塗之則盛
月桂花葉常若蟲食者以魚腥水澆之乃止
李贊皇花木記云凡草木以海為名者悉從海外来如
海棠之類是也
瑞香花惡濕日不得頻沃以水宜用小便可殺蚯蚓或
從花脚澆之則葉綠又用梳頭垢膩根上有日色即覆
之
雞糞壅茉莉則盛壅百合則甚滋生
用燖猪湯澆茉莉素馨花則肥
催花法用馬糞浸水前一日澆之三四日方開者次日
盡開
木犀接石榴開花必紅
花木接者移種須令接頭在土外
灌溉花木各自不同木犀當用猪糞瑞香當用燖猪湯
葡萄當用米泔水肉汁尤妙花木有不宜用糞穢者甚
多尤宜審問用之非其宜立槁
園圃中四旁宜種決明草則蛇不敢入
凡接花木雖已接活内有脂力未全包生接頭處切要
愛護如梅雨浸其皮必不活
濯洗布衣灰汁澆瑞香必能去蚯蚓且肥花以瑞香根
甜灰汁則蚯蚓不食而衣垢又自肥也
芙蓉未開隔夜以靛水調紙蘸花蕊上以紙裹蕊口花
開成碧色花五色皆可染
黃白二菊各披去一邊皮用麻皮扎合其花半黃白色
棘能辟霜花果藝棘園中即茂
鸎粟九月九日及中秋夜種之花必大子必滿
凡種花木須冬至後立春前斫直接有鶴膝如大胟指
者長二尺許扎于芋魁中掘令寬調泥漿細切生蔥一
束攪於泥中以細土覆之勿令實當有花次年結實
牡丹著蕊如彈子大時試捻十朵中必有三兩朵不實
者去之庶不奪他花力
凡種好花木其旁須種葱薤之類免麝香觸也
種花藥處栽數株蒜遇麝香則不損
種蘭蕙忌洒水
凡種花欲得花多須用肥土秋冬間壅根春来著花自
然盛以猪糞和土令發熱為肥土木犀葉有齒如鋸其
紋亦麄澀者乃香有一等葉光澤者殊無香也又有一
等花極白者亦無香蘭亦如之
冬間花瓶多凍破以爐灰置瓶中則不凍或用硫黃置
瓶内亦得
芍藥牡丹摘下燒其柄插瓶中後用其柄以蠟封之尤
妙
苦楝樹上接梅花則成墨梅
海棠候花謝結子剪去来年花盛無葉
凡花木有直根一條謂之命根趁小栽時便盤了或以
磚石承之勿令生下則他日易移
凡花皆宜春種惟牡丹宜秋社前後種接
種水仙詩訣云六月不在土七月不在房栽向東籬下
花開朵朵香
說郛卷一百六下
