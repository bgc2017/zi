說郛卷二十八上元陶宗儀撰
雞肋(趙崇絢)
余嗜書如簡中之蠧魚讀書如瀛莫之謾畫性根
弗靈無彊記能寘一編於几硯間隨筆錄之久而
成卷以類抄聚其可去者十一亦有可觀者焉别
為一卷名曰雞肋云
從理入口目有重瞳之異
漢周亞夫從理入口竟以餓死南史有水軍都督褚羅
面甚尖危從理入口竟保衣食而終舜目重瞳項羽
亦重瞳子而死垓下隋魚俱羅目有重瞳為煬帝所忌
斬東都市
羊侃勇力
南史羊侃膂力絶人所用弓至二十石馬上用六石弓
嘗於兖州堯廟蹋壁直上至五尋横行得七跡四橋有
數十人長八尺大十圍侃執以相擊悉皆破碎少時仕
魏為郎以力聞魏帝嘗謂曰郎官謂卿為武豈羊質虎
皮乎試作武狀侃因伏以手扶殿没指後歸梁高祖幸
樂遊苑侃預宴時少府奏新造兩刃矟成長二丈四尺
圍一尺三寸帝令賜侃試之執矟上馬左右擊刺特盡
其妙觀者登樹帝曰此樹必為侍中折矣俄而果折因
號矟為折樹矟侃性豪侈姬妾列侍儛人張淨婉腰圍
一尺六寸能掌上舞又有孫荆玉能反腰帖地銜得席
上玉簮
肉飛仙
北史沈光仕隋太子勇引署學士驍捷跅弛禪定寺中
幡竿高十餘丈適值繩絶非人力所能及光因取索口
銜拍竿而上直至龍頭繫繩畢手足皆放透空而下以
掌拓地倒行十餘步觀者嗟異時人號為肉飛仙
蕭詧惡見婦人
南史梁王蕭詧尤惡見婦人相去數步遙聞其臭經御
婦人之衣不復更著
劉邕嗜瘡痂
南史劉邕嗣南康郡公性嗜瘡痂以為味似鰒魚嘗詣
孟靈休炙瘡痂落床上邕取食之靈休大驚邕答云性
之所嗜靈休瘡痂未落者悉褫取以飴邕邕既去靈休
與何勖書劉邕向見噉遂舉體流血曰南康國吏二百
許人不問有罪無罪遞互與鞭瘡痂常以給饍
到彦之初擔糞
南史到彦之初以擔糞自給後以功至南豫州刺史封
建昌縣公
婦人有鬚
唐李光弼母有鬚數十長五寸許封韓國太夫人二子
光弼封臨淮郡王光進封武威郡王皆為名將死葬長
安南原將相祭奠凡四十四幄
男子乳生湩
後漢李善本南陽李元蒼頭元家疾疫相繼死惟有孤
兒續始生數旬諸奴婢欲殺續分財善潛負續逃親自
哺養乳為生湩唐元德秀兄子襁褓喪親無資得乳
媪乃自乳之數日湩流能食乃止
累世有列𫝊
晉吕虔有佩刀工相之以為必登三公可服此刀以與
王祥祥臨薨以刀授弟覽曰汝後必興足稱此刀覽後
奕世多賢才覽孫導至十一世孫褒歷兩晉宋齊梁陳
後周凡七十餘人皆有列𫝊如羲之獻之徽之弘僧達
曇首僧綽僧虔儉皆有孫裔此史𫝊所無也若河東裴
十代有𫝊非一祖流𫝊又晉謝氏及南史江氏亦數代
有𫝊皆不及也
千里駒
漢劉德魏曹休晉傅咸劉曜苻朗宋張敷
梁蕭暎王規劉杳王茂任昉齊丘仲孚
袁昂北魏李孝伯袁躍北齊馮翊王潤
崔昂元文遙後周杜杲隋張乾威唐李暠
成王千里
知囊
史記秦樗里子號知囊漢鼂錯以辯號知囊東漢魯匡
王莽時為羲和有權數號知囊晉宣帝舉兵廢曹爽桓
範出赴爽宣帝曰知囊往矣又杜預號知囊
八達
魏曹爽𫝊李勝明帝時人曰勝堂有四窗八達各有主
名諸葛誕八人號八達晉光逸與胡母輔之謝鯤畢
卓等八人裸袒酣飲謂八達晉宣帝兄弟八人俱以達
為字時號八達
萬石君
漢石奮號萬石君馮揚宣帝時為弘農太守八子皆二
千石號萬石君東漢秦彭與羣從同時為二千石者五
人三輔號萬石秦氏唐張文瓘高宗時為侍中四子皆
至三品人謂之萬石張家又西漢嚴延年兄弟五人皆
至大官東海號其母曰萬石嚴嫗
佩六印
蘇秦佩六國相印漢五利將軍佩六印謂五利天士地
士大通天道五將軍樂通侯凡六印戰國犀首亦佩
五國相印唐王忠嗣為河西隴右節度使權朔方河東
節度使佩四將印
噀酒救火
後漢欒巴噀酒救成都火郭憲噀酒救齊國火晉佛圖
澄噀酒救幽州火
水鏡
蜀龐德公以司馬德操為水鏡晉衛瓘竒樂廣曰此人
之水鏡北史蔡大寶見柳莊嘆曰襄陽水鏡復在於兹
撲鏡
魏夏侯惇為流矢傷左目每照鏡恚怒輒撲鏡於地蜀
張裕曉相術每舉鏡自知刑死未嘗不撲鏡於地吳孫
策殺于吉後被創方差引鏡自照見吉在鏡中因撲鏡
大呌創裂而死
倒用印
唐朱泚偽迎天子段秀實倒用司農印以追其兵五代
劉皇后遣人殺郭崇韜李崧倒用都統印以定人心
大人跡
史記始皇時有大人見臨洮脚跡六尺餘漢武帝求神
仙公孫卿至東萊言見大人長數丈跡甚大魏咸熙二
年大人見襄武縣跡長三尺三寸唐則天長安元年司
刑寺囚偽作大人跡五尺改元大足
猿臂善射
漢李廣吳太史慈前趙劉淵後唐李存孝
垂手下膝
蜀先主晉武帝後周太祖陳武帝宣帝前趙
劉曜秦苻堅後秦姚萇南燕慕容垂五代南
漢劉龑蜀王衍南史陳柳皇后皆垂手下滕又北
魏李祖昇南史宋王元初隋劉元進手垂過膝皆以誅
死
口吃人
韓非司馬相如揚雄周昌魯恭王魏明帝
鄧艾宋孔顗後周盧柔鄭偉隋盧楚唐
李固言南唐孫盛
古人嗜好
文王嗜菖蒲武王嗜鮑魚吳王僚嗜魚炙屈到
嗜芰曾晳嗜羊棗公儀休嗜魚王莽嗜鰒魚
王右軍嗜牛心宋明帝嗜蜜漬鱁鮧齊宣帝嗜起
麫餅鴨&KR0796;高帝嗜肉膾陳後主嗜驢肉齊蕭潁
胄噉白肉膾至三斗後魏辛紹先嗜羊肝唐陸鴻
漸嗜茶魏明帝好槌鑿聲
夢筆
江淹夢五色筆王珣夢人與大筆如椽紀少瑜嘗
夢陸倕以一束青縷筆授之唐李嶠夢人遺之雙筆
李白夢筆生花
軍中有女子
梁湘東王嘗出軍有人將婦從者王曰才愧李陵未能
先誅女子將非孫武遂欲驅戰婦人徐君蒨為諮議參
軍幼聰明應聲曰項籍壯士猶有虞兮之愛紀信成功
亦資姬人之力北魏太武令古弼征馮弘高麗救軍
至弘令婦人被甲居中其精卒及高麗陳兵於外遂東
奔高麗唐韓弘惡李光顔忠力思有以抗衊之乃飾
名姝遺光顔光顔大合將校置酒使者引侍姝至秀曼
都雅一軍驚視光顔徐曰我去室家久以為公憂誠無
以報德然將士皆棄妻子蹈白刃奈何獨以女色為樂
厚賂使者遣之將卒感激王智興破姚海獲美妾三
人智興曰軍中有女子安得不敗即斬以徇隋文帝
以韋孝寬為元帥擊尉遲迥孝寬有疾每卧帳中遣婦
人𫝊教命唐柴紹吐谷渾党項寇邊敕紹討之賊據
高射紹軍紹安坐令人彈琵琶使二女舞賊疑之休射
觀紹伺其懈以精兵衝擊
古人酒量
漢于定國為廷尉食酒至數石不亂冬月治請讞飲酒
益精明鄭康成飲酒一斛盧植能飲一石晉周顗
飲一石劉伶一石五斗解酲前燕皇甫真飲石餘
不亂後魏劉藻一石不亂南齊沈文季飲至五斗
妻王錫女飲酒亦至三斗對飲竟日而視事不廢鄧
元起飲至一斛不亂北史柳謇之飲一石不亂陳
後主與子弟日飲一石孔珪飲酒七八斗
漢兩張禹
前漢張禹字子文成帝時為丞相封安昌侯後漢張禹
字伯達和帝時為太傅安帝時以定策功封安鄉侯
晉兩劉毅
一字仲雄公正峭直武帝時為尚書左僕射一字希樂
與劉裕起義兵討桓玄為豫州刺史
唐兩李光進
其先皆蕃部人皆為名將建節鉞一乃光弼之弟一乃
光顔之兄
玉環
明皇雜錄唐睿宗所御琵琶曰玉環楊貴妃小名曰玉
環
玉樓
李賀為白玉樓記集仙𫝊王母所居龜臺有玉樓十二
又道家以兩肩為玉樓故坡詩凍合玉樓寒起粟光搖
銀海眩生花
銀河
道家以目為銀河乾&KR0871;子裴鈞大宴有銀河受一斗飲
器也
白鳥
陸機詩疏鷺謂之白鳥夏小正閩蚋謂之白鳥
玄駒
爾雅云駒小鳥也夏小正謂蟻曰玄駒古今注謂黑鯉
為玄駒
夜光
鄒陽𫝊夜光之璧古今注螢火一名夜光淮南子月名
夜光
司花女
南部烟花記煬帝令袁寶兒持花號司花女續仙𫝊鶴
林寺杜鵑花開有紅裳女子遊花下謂殷七七曰妾久
司此花今為道者開之
繞梁
列子韓娥歌音繞梁樂書繞梁樂器也與箜篌相似宋
武帝大明中沈懷遠為之懷遠亡其器亦絶矣又楚莊
王琴名繞梁
莫難
古今注莫難珠色黃出東海鄴中記扇之竒巧者名莫
難
小蠻
白樂天詩楊柳小蠻腰即白公侍兒也若晩春酒熟尋
夢得云還攜小蠻去試覓老劉看即酒榼也
忽雷
洽聞記鰐魚一名忽雷樂府雜錄文宗朝内庫琵琶號
大忽雷小忽雷
桯史(岳珂)
汴京故城
開寶戊辰藝祖初修汴京大其城址曲而宛如蚓詘焉
耆老相𫝊謂趙中令鳩工奏圖初取方直四面皆有門
坊市經緯其間井井繩列上覽而怒自取筆塗之命以
幅紙作大圈紆曲縱斜旁注云依此修築故城即當時
遺跡也時人咸罔測多病其不宜於觀美熙寧乙夘神
宗在位遂欲改作鑒苑中牧豚及内作坊之事卒不敢
更第增陴而已及政和間蔡京擅國亟奏廣其規以便
宫室苑囿之奉命宦侍董其役凡周旋數十里一撤而
方之如矩墉堞樓櫓雖甚藻飾而蕩然無曩時之堅樸
矣一時迄功第賞侈其事至以表記兩命詞科之題槩
可想見其張皇也靖康北兵至汴尼堪斡里雅布揚鞭城
下有得色曰是易攻下令植砲四隅隨方而擊之城既
引直一砲所望一壁皆不可立竟以此失守沈幾遠睹
至是始驗宸筆所定圖承平時藏祕閣今不復存
行都南兆内
行都之山肇自天目清淑扶輿之氣鍾而為吳儲精發
祥肇應宅緯負山之址有門曰朝天南循其陿為太宫
又南為相府斗拔起數峯為萬松八盤嶺下為鈞天九
重之居右為複嶺設周廬之衛止焉舊𫝊讖記曰天目
山垂兩乳長龍騫鳳舞到錢塘山明水秀無人會五百
年間出帝王錢氏有國世臣事中朝不欲其語之聞因
更其末章三字曰異姓王以遷之讖實不然也東坡作
表忠觀碑特表出其事而讖始章建炎元年之災六龍
南巡四朝奠都帝王之真於是乎驗朝天之東有橋曰
望仙仰眺吳山如卓馬立顧紹興間望氣者以為有鬱
葱之符秦檜顓國心利之請以為賜第其東偏即檜家
廟而西則一德格天閣之故基也非望挻凶鬼瞰其室
檜薨于位熺猶戀戀不能决去請以其侄常州通判烜
為光禄丞留涖家廟以為復居之萌芽言者風聞遂請
罷烜併遷廟主于建康遂空其居高宗將倦勤詔即其
所築新宫賜名德夀居之以膺天下之養者二十有七
年清蹕躬朝歲時燁奕重華繼御更慈福夀慈凡四侈
鴻名宫室實皆無所更稍北連甍為今佑聖觀蓋普安
故邸莊文魏王光宗皇帝寔生是間今上亦於此開甲
觀之祥益知天瑞地靈章明有待斗筲負乘固莫得而
妄據云
犇麤字說
王荆公在熙寧中作字說行之天下東坡在館一日因
見而及之曰丞相賾微窅窮制作某不敢知獨恐每每
牽附學者承風有不勝其鑿者姑以犇麤二字言之牛
之體壯於鹿鹿之足速於牛積三為字而其義皆反之
何也荆公無以答迄不為變黨伐之論於是浸聞黃岡
之貶蓋不特坐詩禍也
隆興按鞠
隆興初孝宗銳志復古戒燕安之鴆躬御鞍馬以習勞
事倣陶侃運甓之意時召諸將擊鞠殿中雖風雨亦張
油帟布沙除地羣臣以宗廟之重不宜乘危交章進諫
弗聽一日上親按鞠折旋稍久馬不勝勩逸入廡間簷
甚低觸於楣挾陛驚嘑失色亟奔凑馬已馳而過上手
擁楣垂立扶而下神采不動顧指馬所往使逐之殿下
皆稱萬歲蓋與藝祖抵城挽鬃事若合符節英武天縱
固宜有神助也
宣和御畫
康與之在高皇朝以詩章應制與左璫狎適睿思殿有
徽祖御畫扇繪事特為卓絶上時持玩流涕以起羹牆
之悲璫偶下直竊攜至家而康適來留之燕飲漫出以
示康紿璫入取殽核輒泚筆几間書一絶于上曰玉輦
宸游事已空尚餘奎藻繪春風年年花鳥無窮恨盡在
蒼梧夕照中璫有頃出見之大怒而康已醉無可奈何
明日伺間叩頭請死上大怒亟取視之天威頓霽但一
慟而已余嘗見王盧溪作宣和殿雙鵲圖詩曰玉鏁宫
扉三十六誰識連昌滿宫竹内苑寒梅欲放春龍池水
暖鴛鴦浴宣和殿後新雨晴兩鵲蜚來東向鳴人間畫
工貌不成君王筆下春風生長安老人眼曾見萬歲山
頭翠華轉恨臣不及宣政初痛哭天涯觀畫圖盧溪與
之雖非可倫儗者第詳玩詩語似不若前作簡而有味
云
鐵券故事
苗劉之亂勤王兵向闕朱忠靖(勝非)從中調護六龍反
正有詔以二凶為淮南兩路制置使令將部曲之任時
正彥有挾乘輿南走之謀傅不從朝廷微聞而憂之幸
其速去其屬張逵為畫計使請鐵券既朝辭遂造堂袖
劄以&KR0548;忠靖曰上多二君忠義此必不吝顧吏取筆判
奏行給賜令所屬檢詳故事如法製造不得住滯二凶
大喜是夕遂引遁無復譁者時建炎三年四月己酉也
明日將朝郎官𫝊(宿)扣漏院白急速事命延之入傅曰
昨得堂帖給賜二將鐵券此非常之典今可行乎忠靖
取所持帖顧執政秉燭同閱忽顧問曰檢詳故事會檢
得否曰無可檢又問如法製造其法如何曰不知又曰
如此可給乎執政皆笑傅亦笑曰已得之矣遂退後傅
論功遷一官忠靖嘗自書其事云
優伶詼語
秦檜以紹興十五年四月丙子朔賜第望仙橋丁丑賜
銀絹萬匹兩錢千萬綵千縑有詔就第賜燕假以教坊
優伶宰執咸與中席優長誦致語退有參軍者前褒檜
功德一伶以荷葉交椅從之詼語雜至賓歡既洽參軍
方拱揖謝將就椅忽墜其幞頭乃總髮為髻如行伍之
巾後有大巾鐶為雙叠勝伶指而問曰此何鐶曰二勝
鐶遽以朴擊其首曰爾但坐太師交椅請取銀絹例物
此鐶掉腦後可也一坐失色檜怒明日下伶於獄有死
者於是語禁始益繁芮曄令伶等吻禍蓋其末流焉
朝士留刺
秦檜為相久擅威福士大夫一言合意立取顯美至以
選階一二年為執政人懷速化之望故仕於朝者多不
肯求外遷重内輕外之弊頗見於時有王仲荀者以滑
稽游公卿間一日坐于秦府賓次朝士雲集待見稍久
仲荀在隅席輒前白曰今日公相未出堂衆官久伺某
有一小話願資醒困衆知其善謔爭竦聽之乃抗聲曰
昔有一朝士出謁未歸有客投刺于門閽者告之以某
官不在留門狀俟歸呈稟客忽勃然發怒叱閽曰汝何
敢爾凡人之死者乃稱不在我與某官厚故來相見某
官獨無諱忌乎而敢以此言目之邪我必竢其來面白
以治汝罪閽拱謝曰小人誠不曉諱忌願官人寬之但
今朝士留謁者例告以如此若以為不可當復作何語
以謝客客曰汝官既出謁未回第云某官出去可也閽
愀然蹙額曰我官人寧死却是諱出去二字滿坐皆大
笑仲荀出入秦門預䙝客老歸建康以死談辭多風可
雋味秦雖煽語禍獨優容之蓋亦一吻流也
紫宸廊食
余為扈簿日瑞慶節隨班上夀紫宸殿是歲金方拏兵
北邊賀使不至百官皆賜廊食余待班南廊日已升見
有老兵持二髹牌至金書其上曰輒入御厨流三千里
既而太官供具畢集無帟幕限隔僅以鐐竈刀机自隨
緜蕞簷下侑食首以旋鮓次暴脯次羊肉雖玉食亦然
且一小楪如今人家海味楪之制合以玳瑁而金托之
封其兩旁上以黃紙書品嘗官姓名以待進黼坐既御
合班拜舞用樂伶人自門急趨折檻以兩襜為作止之
節廊下設纈褥寘爼于前有肴核爵以銀而厚其脣為
之一耳頗不便於飲上鐫紹興十二年某州所造蓋和
議成而舉彌文責之外郡以期速集也每舉酒玳合自
東廡入廊饌繼至適盧棘薄(子文)在旁因言此藝祖舊
制在汴京時天造草昧一日長春節欲盡宴廷紳有司
以不素具奏不許令市脯隨其有以進仍詔次序勿改
以昭示儉之訓如賜宴貢院前二醆止以果實薦無品
食蓋當時市之者未至耳其第三醆亦首以旋鮓云余
聞之典儀吏曰它日北贄在廷則百官皆稱夀而退無
賜食七十年矣此乃適因其不來而舉行者故竊志之
阜城王氣
崇寧間望氣者上言景州阜城縣有天子氣甚明徽祖
弗之信既而方士之幸者頗言之有詔斷支隴以泄其
所鍾居一年猶云氣故在特稍晦將為偏閏之象而不
克有終至靖康偽楚之立踰月而釋位逆豫既僭遂改
元阜昌且祈于主者調丁繕治其故嘗夷鏟者力役彌
年民不堪命亦不免於廢也二僭皆阜城人卒如所占
云
太歲方位
建隆三年五月詔增修大内時太歲在戌司天監以興
作之禁移有司毋繕西北隅藝祖按視見之怒問所繇
司天以其書對上曰東家之西即西家之東太歲果何
居焉使二家皆作歲且將誰凶司天不能荅於是即日
涖撤一新之今世士大夫號於達理者每易一榱覆一
簣翦翦拘泥不得即决稽之聖言思過半矣
慶元公議
趙忠定既以議者之言去國善類多力爭而逐韓平原
之權遂張公議譁然日有懸書北闕下者捕莫知主名
太學生敖器之(陶孫)亦有詩其間曰左手旋乾右轉坤
羣公相扇動流言狼胡無地歸姬旦魚腹終天痛屈原
一死固知公所欠孤忠賴有史長存九原若遇韓忠獻
休說渠家末代孫一時都下競𫝊既乃知其出於器之
平原聞之亦不之罪也器之後登進士第今猶在選調
中
逆曦月妖
逆曦未叛時嘗歲校獵塞上一日夜歸笳鼓競奏轔載
雜襲曦方垂鞭四視時盛秋天宇澄霽仰見月中有一
人焉騎而垂鞭與已惟肖問左右所見皆符殊以為駭
嘿自念曰我當貴月中人其我也揚鞭而揖之其人亦
揚鞭乃大喜異謀繇是益决德夫兄至蜀安大資(丙)與
之讌親言之夫妄心一萌舉目形似此正與投楮天池
者均耳月妖何尤
雲谷雜記(張淏)
臚句𫝊
叔孫通𫝊羣臣朝十月儀設九賓臚句𫝊按字書聲絶
為句外此無他義云臚句傳者即傳臚也句字乃衍文
故注史記但云𫝊從上下為臚而已蘇林注漢書乃析
臚句為二事云上告下為臚下告上為句不知何據而
云鄭康成儀禮注謂臚為衆則臚𫝊蓋衆相遞𫝊也國
語云風聽臚言於市辨妖祥於謠又莊子有大𫝊臚𫝊
之語此最可據以一書證林說其妄可知矣
紫蓋黃旗
吳書陳化使魏魏文帝因酒酣嘲問曰吳魏峙立誰將
平一海内者乎化對曰易稱帝出乎震加聞先哲知命
舊說紫蓋黃旗運旺東南帝心竒其辭又江表𫝊初丹
陽曰玄雲使蜀得司馬徽與劉廙論運命歷數事玄詐
增其文以誑國人曰黃旗紫蓋見於東南終有天下者
荆揚之君乎六朝以來都於東南故黃旗紫蓋之語文
士多引用之雖皆知其為符瑞事而罕有究其義者李
善最號博洽其注文選紫蓋黃旗之句亦不過引司馬
徽書而已予嘗見薛道衡隋高祖功德頌云談黃旗紫
蓋之氣恃龍蟠虎踞之險雖知黃旗紫蓋為氣終以未
得其所自為恨一日讀宋書符瑞志云漢世術士言黃
旗紫蓋見於斗牛之間江東有天子氣胸中於是釋然
因知讀書不厭於多也
玉帳
杜子美送嚴公入朝云空留玉帳術愁殺錦城人又送
盧十四侍御云但促銅壺箭休添玉帳旗王洙於玉帳
術句注云兵書也後來增釋者不過曰唐藝文志有玉
帳經一卷而已至玉帳旗句則云見空留玉帳術注然
玉帳術謂之兵書則可句中無術字則不當引前注蓋
洙與增釋者俱不得其詳也按顔之推觀我生賦云守
金城之湯池轉絳宫之玉帳又袁卓遁甲專征賦曰或
倚直使之遊宫或居貴神之玉帳蓋玉帳乃兵家厭勝
之方位謂主將於其方置軍帳則堅不可犯猶玉帳然
其法出於遁甲以月建前三位取之如正月建寅則已
為玉帳主將宜居李太白司馬將軍歌云身居玉帳臨
河魁戌為河魁謂主將之帳在戌也非深識其法者不
能為此語
月令字誤
月令仲夏云令民毋艾藍以染毋燒灰鄭氏注為傷火
氣也火之氣於是為盛火之滅者為灰按文全無義理
若謂傷火氣故仲夏之月令民毋得燒灰則當若古者
太原寒食不舉火然後可是可一笑耳季秋乃有草木
黃落乃伐薪為炭之語意灰字必是炭字但無他據未
敢斷以為是後讀吕不韋春秋十二月記仲夏云無刈
藍以染無燒炭高誘註草木未成不欲夭物季秋云草
木黃落乃伐薪為炭注草木節解斧入山林伐林作炭
詳二註其義甚曉然則灰當為炭無可疑已灰炭二字
相類一時書寫之誤鄭氏注書之時略不致審遽任意
為解殊可恨不韋之書漢人於文字間多所引用非特
記禮者取以為月令如班固律歷志中伶倫取竹嶰谷
等事皆本其書今人罕讀之惜哉
書後押字
方勺泊宅編云東坡就逮下御史獄張安道上書力陳
其可貸之狀劉莘老蘇子容同輔政子容曰昨得張安
道書不稱名但著押字莘老曰某亦得書尚未啓封令
取視之亦押字也其事人罕知故記之予按東觀餘論
云唐文皇令羣臣上奏任用真草惟名不得草遂以草
名為花押韋陟五朵雲是也魏晉以來法書至梁御府
藏之皆是朱异姚懷珍等題名於首尾紙縫間故謂之
押縫或謂之押尾祇是書名耳後人花押乃以草記其
自書故謂押字蓋沿襲此耳唐人及國初前輩與人書
牘或只用押字與名用之無異上表章亦或爾近世遂
施押字於移檄或不書已名字而别作形模非也又孫
公談圃云先朝人書狀簡尺多用押字非自尊也從簡
省以代名耳今人不復識見押字便怒則書用押字其
來亦久矣劉蘇二公與方勺偶不知之也予頃在武陵
於畢文簡公諸孫處見文簡與寇萊公一帖尾用押字
押字之下却有拜咨二字此正以押字代名也景德間
士大夫質厚故此風尚存至元豐間相去方七十餘年
已為罕見今固不復有矣
太祖達生知命
太祖創業垂統其睿謀英略盛烈豐功刻之琬琰照若
日星已不待言但達生知命了然不惑親卜山陵於優
游豫暇之日處分大事於頃刻談笑之間此有唐虞以
來未之有也初太祖生於西京甲馬營開寶九年西幸
還其廬駐蹕以鞭指其巷曰朕憶昔得一石馬兒為戱
羣兒屢竊之朕埋於此不知在否斸之果然上愛山川
形勝樂其土風有遷都之意李懷忠為雲騎指揮使諫
曰東京正得皇居之中黃汴環流漕運儲廩可仰億萬
不煩飛輓况國帑重兵宗廟禁掖若太山之安根本不
可輕動遂寢議拜安陵墓哭為别曰此生不得再朝於
此也即更衣服弧矢登闕臺望西北鳴弦發矢指矢委
處謂左右曰即此乃朕之星堂也以向得石馬埋於中
又曰朕自為陵名曰永昌是歲果晏駕又潛耀日嘗與
一道士游於闕河無定姓名自曰混沌或又曰真無與
祖宗三人者每劇飲爛醉生善歌能引其喉於杳冥之
間作清微之聲時或一二句隨天風飄下惟祖宗聞之
曰金猴虎頭四真龍得其位至醒詰之則曰醉夢豈足
憑邪至膺圖受禪之日乃庚申正月初四日也自御極
不再見下詔草澤徧訪之或見於轘轅道中或鎬洛間
後十六載乃開寶乙亥歲上已袚褉駕幸西洛生醉坐
於岸隂下笑揖太祖曰别來喜安上大喜亟遣中人密
引至後掖恐其遁急回蹕見之一如平時扺掌浩飲上
語生曰我久欲見汝决尅一事無它我夀還得幾多在
生但曰過是年十月二十日夜時則可延一紀不爾則
當速措置上酷留之舁泊後苑苑吏或見宿於木末鳥
巢中止數日不見嘗切切記其語至所期之夕上御太
清閣以望氣是夕果晴星斗明燦上心方喜俄而隂霾
四起天地陡變驟降移仗下閣急𫝊宫鑰開門召開封
尹即太宗也延入大寢酌酒對飲宦官宫妾悉屏之但
遙見燭影下太宗時或避席有不可勝之狀飲訖禁漏
三鼔殿雪已數寸上引柱斧戳雪顧太宗曰好做好做
遂解帶就寢鼻息如雷是夕太宗留宿禁内五鼓周廬
者寂無所聞帝已崩矣太宗受遺詔於柩前即位逮曉
登明堂宣遺詔罷聲動引近臣環玉扆瞻聖體玉色温
瑩如出湯沐二事可謂夐絶前古而實錄正史雖粗載
登闕臺發矢事而極簡略至顧命之詳則皆不記乃雜
見於他書故特表出之
上祭于畢
史記周紀武王上祭于畢馬融云畢文王墓地名也司
馬真索隠曰按文有上字當作畢星予按後漢蘇竟𫝊
畢為天下主網羅無道之君故武王將伐紂上祭于畢
求天助也據此則畢為畢星甚曉然馬融墓地之說非
矣惜乎索隠不能引此為証
藏金石刻
秦漢以前字畫多見於鐘鼎彝器間至東漢時石刻方
盛本朝歐陽公始酷嗜之所藏至十卷自既為跋尾又
命其子棐提其大要而為之說曰集古目錄晩年自號
六一居士集錄蓋其一也其門人南昌曾公亦集古篆
刻為金石錄五百卷後來趙公明誠所蓄尤富凡二千
卷其數正倍於歐公著金石錄三千卷石林葉公夢得
又取碑所載事與史違誤者為金石類攷五十卷近時
洪文惠公适集漢魏間碑為隸釋書凡四十八卷昭武
李公内類其所有起夏后氏竟五季著於錄者亦千卷
號博古圖正訛謬廣異聞皆有功於後學隸釋復錄其
刻文前代遺篇墜欵因得槩見於方冊間此尤可貴也
神道
能改齋漫錄葬者墓路稱神道自漢已然襄陽耆舊𫝊
光武立蘇嶺祠刻二石鹿挾神道楊震碑首題太尉楊
公神道碑銘為証予按漢書高惠文功臣表云戚國侯
李信成坐為大帝丞相侵神道為隸臣又霍光𫝊光夢
夫人侈大其塋制起三幽闕築神道此二事皆在前當
以為據蓋不始於後漢但表所謂神道疑宗廟之路也
飲茶盛於唐
飲茶不知起於何時歐陽公集古錄跋於茶之見前史
蓋自魏晉以來有之予按晏子春秋嬰相齊景公時食
脱粟之飯炙三戈五夘茗菜而已又漢王褒童約有五
陽(一作武都)買茶之語則魏晉之前已有之矣但當時雖知
飲茶未若後世之盛也郭璞注爾雅云樹似梔子冬生
葉可煮作羹飲然茶至冬時味苦豈復可作羹飲邪飲
之令人少睡張華得之以為異聞遂載之博物志非但
飲茶者鮮識茶者亦鮮至唐陸羽著茶經三篇言茶者
甚備天下益知飲茶其後尚茶成風回紇入朝始驅馬
市茶德宗建中間趙贊始興茶税興元初雖詔罷真元
九年張滂復奏請歲得緡錢四十萬今乃與鹽酒同佐
國用所入不知幾倍於唐矣
門下
門下省掌管詔令今詔制之首必冠以門下二字此制
蓋自唐已然傅亮修張子房廟教首曰紀綱唐吕延濟
注云紀綱為主簿之司教皆主簿宣之故先呼之亦由
命令出制首言門下是也
櫻桃
櫻桃亦云含桃吕不韋春秋羞以含桃先薦寢廟注云
含桃鸚鵡所含食故言含桃含桃二字頗為雅而前輩
罕曾引用
木劒
近世官府騶從所持假劒以木為之號曰木劒隋禮儀
志漢自天子至于百姓無不佩刀蔡謨議云大臣優禮
皆劒履上殿非侍臣解之蓋防刃也近代以來未詳所
起東齊著令謂為象劒言象於劒又南史陳始興王叔
陵𫝊左右取朝服所佩木劒以進此皆假劒之始然始
於佩服而已不知何時遂為輿衛之飾
溫公得人心
司馬溫公元豐末來京師都人奔競競觀即以相公目
之左右擁塞馬至不能行及謁時相於私第市人登樹
騎屋窺之隸卒或止之曰吾非望而君願一識司馬公
耳至於呵叱不退而屋瓦為之碎樹枝為之折及薨京
之民罷市而往弔粥衣以致奠巷哭以道車者蓋以千
萬數上命戶部侍郎趙贍内侍省押班馮宗道護其喪
歸葬贍等還告民哭公哀甚如哭其私親四方來位歷
葬者蓋數萬人而嶺南封州父老相率致祭且作佛事
以薦公者其詞尤哀注香於首頂以送公葬者九百餘
人京師民畫其像刻印粥之家置一本飲食必祝焉四
方皆遣人購之京師時畫工有致富者蔡京南遷道中
市飲食之類及知為京皆不肯售至於詬罵無所不道
州縣護送吏卒驅逐之稍息人之賢不肖於人心得失
一至於此兒童謂君實走卒知司馬溫公蓋千載一人
而已
登聞鼓
文昌雜錄登聞鼓院未知起于何代因讀唐會要顯德
五年有抱屈人賫鼔於朝堂訴遂令東西都各置登聞
鼔自此始予按世說元帝時張闔私作都門蚤閉曉開
羣小患之詣州府訴不得理撾鼔公車上奏其表又晉
范堅𫝊邵廣二子撾登聞鼔乞恩又後魏刑罰志世祖
闕左懸登聞鼓人窮冤則撾登聞鼔又隋刑法志高祖
詔四方詞訟有冤屈縣不理者令以次經郡及州仍不
理乃詣闕申訴有所謂愜聽撾登聞鼔是則登聞鼔其
來已久非始于唐也吕不韋春秋堯置欲諫之鼔粥子
禹治天下門懸鐘鼓鐸磬而又置鞀為名於簨簴曰教
寡人以獄詞者揮鞀二事當為登聞鼔之始
船窗夜話(顧文薦)
巫覡致妖
吉贑地近甌粤其俗右鬼父老言巫覡挾邪以登人門
妖怪隨至當令絶之
解斷腸草毒
斷腸草形如阿魏葉長尖條蔓生虧三華以上即死乾
者或收藏經久作末食亦死如食未久即以天汁灌可
解其毒此草近人則葉動將嫩葉心浸水涓滴入口即
百竅潰血其法急以伏卵不生雞雛者細研和香油灌
之乃盡吐出惡物而甦少遲不可救矣一名胡蔓草余
聞醫家言凡中一切毒即以香油飲之無傷予家君嘗
於大暑中苦痢諸藥不止以意用乾葛烏梅甘草三味
濃煎一碗服之遂愈凡痢疾者腸滑烏梅能澁腸故也
蓋骨鯁用犬涎穀芒用鵝鴨涎皆以此意推之
賜金杵臼
孝宗嘗患痢衆醫不效德夀憂之過宫偶見小藥局遣
中使詢之曰汝能治痢否對曰專科遂宣之至請問得
病之由語以食湖蟹多故致此疾遂令診脈醫曰此冷
痢也其法用新米藕節細研以熱酒調服如其法杵細
酒調數服而愈德夀乃大喜就以金杵臼賜之乃命以
官至今呼為金杵臼嚴防禦家可謂不世之遇
瘡癤
本草王不留行乃翦金花其性熱貼瘡癤以潰膿甚有
神效俗謂之金剪刀草余隣人汪庖一日為沸湯澆爛
膚肉其痛甚殷偶一賣油魏生至亟拾草作藥爛塗傅
之痛即定詰之知其為蛇瘳草須五葉者為佳此草春
而結實如圓鈎者俗𫝊食之能殺人諺云要死食蛇瘳
蓋常詢之耆舊言此物不致殺人但能發冷疾耳
桃符
洪平齋新第後上衛王書自宰相至州縣無不捃摭其
短大槩云昔之宰相端委廟堂進退百官今日之相招
權納賄倚勢作威而已凡及一職必如上式末俱用而
已二字時相怒十年不調洪有桃符云未得之乎一字
力只因而已十年閒
後學訓
昔人云腹不飽詩書甚於餒目不接前輩謂之瞽身不
遠聲利甚於穽骨不脱俗氣甚於痼楊敬仲先生曰仕
宦以孤寒為安身讀書以饑餓為進道居家以無事為
平安朋友以相見疎為久要理到之言也
錢塘詩
有越僧作錢塘懷古詩云天定終難恃武功不堪雙淚
濕東風百年南渡斜陽外十里西湖片雨中燕子來時
龍輦去楊花飛徹鳳樓空倚闌曾向西湖望山掩江城
霧氣籠
治血悶
陸曮奉化人以醫術行于時新昌徐氏為婦病産不遠
二百里輿致之及門婦已死但胸堂間猶微熱陸入視
之良久曰此血悶也能捐紅花數十斤則可以活主人
亟購如數陸乃為大鍋以煮之候湯沸遂以三木桶盛
湯于中取窗格藉婦人寢其上湯氣微又復進之有頃
婦人指動半日遂蘇蓋以紅花能活血故也
偏腸
四明延夀寺一僧自首至踵平分寒熱莫曉所以徧問
醫無識者雖以意投藥皆不效街有道人囊藥就市人
皆忽之既出不得已召而問之曰此何疾也道人曰此
生偏腸毒也藥之而愈
野人閒話(景煥)
前蜀王孟氏一朝人間聞見之事也其中有功臣
瑞應朝廷規制可紀之事則盡自史官氏一代之
書此則不述故事件繁雜言語猥俗亦可警悟於
人者錄之編為五卷謂之野人閒話時大宋乾德
三年乙丑歲三月十五日序
班令
蜀後主孟氏諱昶字保元尊號睿文英武仁聖明孝皇
帝道號五霄子承高纂業性多明敏以孝慈仁義在位
三紀已來尊儒尚道貴農賤商城内人生三十歲有不
識米麥之苗者每春三月夏四月有遊花院者遊錦浦
者歌樂掀天珠翠填咽貴門公子華軒彩舫遊百花潭
窮奢極麗諸王功臣已下皆置林亭異果名花其樓臺
皆此類也自大軍收後蜀主知數運有歸即納欵識者
聞之嘉歎蜀主能文章嘗為箴誡諸子各令刊刻於坐
隅謂之班令
紅梔子花
蜀主昇平嘗理園苑異花草畢集其間一日有青城山
申天師入内進花兩粒曰紅梔子種賤臣知聖上理苑
囿輒取名花兩樹以助佳趣賜與束帛擕至朝市散於
貧人遂不知去處宣令内園子種之不覺成樹兩載其
葉婆娑則梔子花矣其花斑紅六出其香襲人蜀主甚
愛重之或令圖寫於團扇或綉入於衣服或以絹素鵝
毛做作首飾謂之紅梔子花及結實成梔子則異於常
者用染素則成赭紅色甚妍翠其時大為貴重
火龍
大軍未至前自春及夏無雨螟蝗大作一旦漢川什邡
縣石井中夜有十尺火龍騰躍而出浩浩昇天而去乃
至鱗甲首足明耀粲然大風吼天草木皆拔餘燼墜地
延燒數百家翌日有一人披髮衣青布袴奔走於街巷
中高聲唱言有神人使作無爺無母救你流汗滿面困
乏喘氣而口不暫停兩日亦不知所在復又鶢鶋鳴於
庭射之不中(俗呼禿秋)故老見之曰此鳥主少主歸命咸康
時來此時又來當有興替乎皆秘而不奏未幾大軍入
界
書畫八人
自蜀主好事故藝能之士精於書畫者衆矣沙門曇城
學李陽泳篆曇城則申天師門人也工部員外郎昭嘏
倣韓擇木八分書昭嘏乃杜光庭門人僧曉巒攻張草
聖曉巒則夢龜弟子皆超木而差肩也獨黃少監金師
邊鸞雀竹處士滕昌祐梁廣化野人姜道隱本張藻松
石道隱不事譚論不與人交往不冠帶不跪人謂之搔
頭相國李昊為著名道德常住綿竹山中李司議文才
繼閻立本寫真書畫八人皆妙絶當代野人平生討莊
老之書有暇而性好圖龍興忽至即畫百尺之狀縱意
揮畫苟不稱意則抺之不啻千餘軀而已飄飄然雲隂
雨景似有蜿蜒之勢擲筆撫掌自為怡逸嘗以為適意
之作亦曾撰集(闕)證(闕)筆訣三卷𫝊於(闕)
靈砂餌胡孫
優旃楊千度者善弄胡孫於闤闠中常飼養胡孫十餘
頭會人言語亦可取笑於一時一日内廐胡孫維絶走
殿上閣蜀主令人射之不中三日内䜿奏千度善弄胡
孫試令執之遂詔千度謝恩訖胡孫十餘頭亦向殿上
乂手拜揖立内廐胡孫亦舍上窺之千度高聲唱言奉
勑把下舍上胡孫來手下胡孫一時上舍齊手把捉内
廐胡孫立在殿前蜀主大悦賜千度優緋衫錢帛收係
教坊有内臣因問胡孫何以教之似會人言語對曰胡
孫乃獸實不會人言語千度常餌之靈砂變其獸心然
後可教之内臣深訝所說其事或有好事者知之多以
靈砂飼胡孫鸚鵡犬鼠等以教之
食杏仁法
翰林辛夤孫頃年在青城山居其居則古先道院在一
峰之頂内有塑像黃姑則六代玄宗之子也一夕夢見
召夤孫謂曰汝可食杏仁令汝聰利老而彌壯心力不
倦亦資於年夀矣汝可有道性又不終在此須出山佐
理當代夤孫夢中拜請其法則與怡神論中者同玄宗
孫申天師元有怡神論語卷下卷中有神仙秘方三十
首則甘草為首右食杏仁法次之杏仁七個去皮尖早
晨盥潄了内於口中久之則盡去其皮又於口中噯之
逡巡爛嚼和津液如乳汁乃頓嚥但日日如法食之一
年必換血令人輕健安泰夤孫遂日日食之至今老而
輕健年踰從心猶多著述
旌節花
王侍中處回嘗於私第延接布素之士蓋亦尋藥術神
仙之道有道士龐眉大鼻布衣繿縷仙童從後造謁王
公於竹葉上大書道士王桃枝奉謁王公從容置酒觀
其言論清風颯然甚仰之因曰弟子有志清閒思於青
城山下致小道院居住道士曰未也偶喚山童取劒細
點階前土尺餘囊中取花子種之令以盆覆土逡巡盆
花已生矣漸隨日長大頗長五尺以來層層有花爛然
可愛道士曰聊以寓目適性此仙家旌節花也王公命
食不飡唯飲數杯而退曰珍重善為保愛旋出門失所
之後王公果除二節鎮方致仕自後往往有人收得其
花種
植杖閒談(錢康功)
漢獻帝
漢獻帝禪位之歲改元延康蜀後主亡國之歲改元炎
興晉愍帝即位之歲改建鄴郡為建康郡宣和間朝廷
謂端明非本朝殿改官制曰延康殿學士靖康三年今
上即位法東漢中興建元之號改曰建延己酉歲駐蹕
江寧府以江寧昔號建康寧藩邸王封符合(今上舊封康王)改
名建康府三年號者皆出一時所見而不知乃前代末
季之稱也故識者憂之
吳會
平江府州署之南名吳會(黃外及)坊按漢蔡邕𫝊亡命江
海退迹吳會注引會稽高遷事掾為苗事又諸葛亮說
荆州形勢曰東連吳會王羲之為會稽内史時朝廷賦
役繁重吳會尤甚石宗論伐吳之功曰吳會僭逆指言
孫氏則吳會當是吳郡與會稽尤言吳越也蓋不獨謂
姑蘇今坊名吳會未知何據而然前漢吳王濞𫝊上患
吳會輕悍即吳會也
契丹
契丹使每歲至中國索食料多不時異珍之物州縣撓
動公使契丹入其境稍深則必索猪肉及胃臟之屬從
者莫能曉蓋燕北地産羊俗不畜猪驛使馳騎疲於奔
命無日不加箠楚所以困乏耳既回程與送伴者飲率
盡醉然公翊日乘騎如故初不病酲也益取隨行大杯
酌勸於伴者不能勝屢至委頓臨别痛飲達旦及敘違
馬上幾不能相揖後聞契丹責伴者以失機沙袋擊之
至死
談命
臨安中凡在御街中士大夫必遊之地天下術士皆聚
焉凡挾術者易得厚獲邇來數十年間向之術行者皆
多不驗惟後進者術皆奇中有老於談命者下問後進
汝今之術即我向之術何汝驗我若何不驗後進者云
向之士大夫之命占得禄貴生旺皆是貴人今之士大
夫之命多帶刑煞衝擊方是貴人汝不見今日為監司
郡守帥閫者日以殺人為事老者嘆服
薛道衡
薛道衡空梁落燕泥之句詩名昔昔鹽樂苑以為羽調
曲玄怪錄此蘧蒢三娘唱阿鵲鹽曲又有突厥鹽黃帝
鹽白鶴鹽神雀鹽疎勒鹽滿坐鹽歸國鹽唐詩媚賴吳
娘唱是鹽更奏新聲刮骨鹽謂之鹽者吟行曲引之類
樂府解題謂之杖鼔曲也
說郛卷二十八上
說郛卷二十八下元陶宗儀撰
東齋記事(許觀)
聯句所始
漁隱藂話曰雪浪齋日記云退之聯句古無此法自退
之斬新開闢予觀謝宣城有聯句七篇陶靖節有聯句
一篇杜工部有聯句一篇則諸公已先為之退之亦是
沿襲其舊退之斬新開闢則非也今攷之漁隱所言亦
未為得聯句實起於漢栢梁臺非始於靖節諸人也又
何遜李白顔真卿皆有是作亦不特宣城工部而已
人事物
今人以物相遺謂之人事韓退之奏韓弘人事物狀云
奉勅撰平淮西碑文伏緣聖恩以碑本賜韓弘等今韓
弘寄絹五百疋與臣充人事物未敢受領謹錄奏聞又
杜牧謝許受江西送撰韋丹碑綵絹等狀云中使奉宣
聖旨令臣領受江西觀察使許于泉所寄撰韋丹遺愛
碑文人事綵絹共三百疋乃知此稱自唐已有之
蒜髮
今人年壯而髮白者目之曰蒜髮猶言宣髮也今蒜髮
又通稱而知宣髮少矣宣髮見於陸德明說卦釋文中
此固人所知也而蒜髮書𫝊間或未之見獨本草蕪菁
條下有云蔓菁子壓油塗頸能變蒜髮此亦可據也
關羽印
紹興中洞庭漁人獲一印方僅二寸制甚古紐有連環
四兩兩相貫上有一大環總之蓋所以佩也漁者以為
金競而訟于官辨其文乃夀亭侯印四字雲長嘗封為
漢夀亭侯人疑必其佩也遂留長沙官庫守庫吏見印
上時有光焰回白于官乃遣人送荆門忠義祠中光怪
遂絶淳熙四年玉泉寺僧真慈將獻之東宫印已函而
未發或光焰四起衆皆驚愕遂不復獻
無置錐地
今俗人謂之至貧者則曰無置錐之地此語蓋自古有
之韓非子云堯無膠漆之約於當世而道行舜無置錐
之地於宇内而德結又史記優孟𫝊孫叔敖為楚相死其
子無立錐之地又後漢郭丹後蜀諸葛亮𫝊俱有此語
呼臣呼卿
主者稱臣蓋是謙卑而已上下通行不特稱於君上之
前也如齊太子對醫者文摯云臣以死爭之虢君見扁
鵲曰寡臣幸甚吕公謂漢高祖曰臣少好相人高祖謝
項羽曰將軍戰河南之類是也晉宋間彼此相呼為卿
自唐以來唯君上以呼臣庶士大夫不復敢以稱謂矣
稱萬歲
萬歲之稱不知起於何代商周以來不復可攷吕氏春
秋宋康王飲酒室中有呼萬歲者堂上悉應戰國策馮
驩燒債券民稱萬歲藺相如奉璧入秦秦王大喜左右
皆呼稱萬歲韓非子巫覡之祝人曰使君千秋萬歲之
聲聒耳新序梁君出獵歸入廟中呼萬歲曰幸今日也
紀信乘黃屋載左纛曰食盡漢王降楚呼萬歲陸賈奏
新語左右皆稱善呼萬歲漢武帝登嵩高呼萬歲者三
元帝送許后入太子家謂左右酌酒賀我左右呼萬歲
馮異𫝊趙臣將兵助異并送縑穀軍中皆稱萬歲王望
曰今日惟擊牛釃酒勞饗軍士皆稱萬歲伏王馬援封
侯乃首請上雅夀掾史皆稱萬歲吳甘寧入魏營斬數
十級還入營作鼓吹稱萬歲是則慶賀之際上下通稱
之初無禁制不知自何時始專為君之祝也
崔豹
韓子倉書崔豹古今注後云崔豹漢魏間人也當干戈
擾攘時能自見於翰墨雖小道亦足觀士生無事時圓
冠方履飽食嬉戲亦足愧矣予按劉孝標世說注云晉
百官名崔豹字正能燕國人惠帝時官至太傅是則非
漢末魏初間人蓋子蒼初不得其詳以意度其為是時
人故不免於悞
斷屠
高承事物紀原唐刑法志武德二年詔斷屠日不行刑
會要曰武德二年正月二十四日詔自今以後每年正
月五月九月及每月十齋日並斷屠按此則斷屠之始
起于唐高祖也承所紀非也隋高祖仁夀三年詔六月
十三日是朕生日宜令海内為武皇帝后斷屠則此制
隋已有之不始於唐已
有功漢書
劉歆顔游春有功於漢書葛洪云洪家世有劉子駿漢
書百卷歆欲撰漢書編錄漢事未得締搆而亡故書無
宗本止雜記而已試以此考校班固所作殆是全取劉
書有小異同耳固所不取不過二萬許言顔游春師古
之叔也嘗撰漢書决疑十二卷時稱為大顔後師古為
太子承乾注班書多資取其義是二公有功於漢書多
矣今日但知班固師古而已知歆及游春者鮮故予因
表出之以示好事者游春有唐史略載於師古𫝊末其
詳則見於顔真卿集
檄書露布所始
文章緣起漢陳琳作檄曹操文謂檄文起於琳也以文
心雕龍攷之已有張儀檄楚書隗囂檄亡新文矣又司
馬相如喻蜀文文選作喻蜀檄文則檄不始於陳琳隋
禮儀志後魏每攻戰剋捷欲天下知聞乃書帛建於竿
上名為露布其後相因施行如隋志所言則露布始見
於後魏時事物紀原引世說袁虎倚馬為桓溫作北伐
露布見於晉二者俱未為得漢賈逵為馬超作伐曹操
露布自後漢已有之豈書帛揭竿實自後魏始耶然露
布之語其來亦久矣漢官儀凡制書皆璽封唯赦贈令
司徒印露布要即此也
竹之異品
竹之異品頗多成都古今記云對青竹竹黃而溝青故
每節若間出云此竹今浙中亦有之唯會稽頗多彼人
呼黃金間碧玉辰州有一種小竹曰龍孫竹生山谷間
高不盈尺細僅如針凡所以為竹無不具前輩詩有小
竹如針能具體即此也武陵桃源山有方竹四面平整
如削堅勁可以為杖予頃在湖湘間見有以竹為桶者
其徑幾二尺羅浮山記云第三峯有竹大徑七尺圍節
長丈二葉若芭蕉名龍公竹松窗雜錄有異竹篦長二
百餘尺玉篇云&KR2414;竹甚可為舟龍公竹及&KR2414;竹雖未親
覩以前所見推之詎不可信哉
佛書
佛書見於中國世謂起於後漢明帝時今攷之蓋明帝
之前既有劉向列仙𫝊曰歷觀百家之中以相撿驗得
仙者百四十六人其七十四人已在佛經霍去病𫝊收
休屠登天金人張晏曰佛徒祀金人也顔師古曰今佛
像是也漢武故事曰昆邪王殺休屠王以其衆來降得
其金人之神置之甘泉宫金人皆長丈餘其祭不用牛
羊惟燒香禮拜上使依其國俗祀之魚豢魏略西域𫝊
曰哀帝元夀元年博士弟子景盧受大月氐王使伊存
口𫝊休屠經此皆明帝未遣使取經之前也使明帝之
前未有佛書則傅毅對明帝所言何從而得之隋書經
籍志云其書久已流布遭秦之世所以湮滅其說必有
所據也
刀耕火種
沅湘間多山農家惟植粟且多在岡阜每欲布種時則
先伐其林木縱火焚之俟其成灰即布種於其間如是
則所收必倍蓋史所言刀耕火種也
鐘鳴漏盡
今言人之衰老者則曰鐘鳴漏盡隋柳彧𫝊伏見詔以
上柱國和平子為把州判史其人年垂八十鐘鳴漏盡
老令判舉所損殊大人皆以此言始於彧非也田豫為
并州刺史遷尉衛年老求遜位司馬仲達以為豫充壯
書喻未聽豫荅書曰年過七十而以居位譬猶鐘鳴漏
盡而夜行不休是罪人也當以此為始豫書見於魏書
本𫝊
孝宗聖德
初隆佑太后升遐時朝廷欲建山陵兩浙漕臣曾公卷
謂帝陵寢今存伊洛不日復中原即歸伏矣宜以攅宫
為名僉以為當遂卜吉於會稽民間塚墓有附近者往
往多徙而之他高宗思陵興役之際孝宗嘗密敕無得
輒壞人墳墓其愛人恤物一至如此文王之澤及朽骨
未足多也
二赤松
赤松子有二其一神農時為雨師服水玉龍入火不燒
即張子房從之游者事見劉向列傳其一則晉之皇初
平常牧羊忽見一道士將至金華山石室中後服松脂
茯苓成仙易姓為赤曰赤松子即叱石為羊者事見葛
洪神仙傳今婺州金華山赤松觀乃其飛昇之地
諡號
𫝊曰古者生無爵死無諡諡法周公所為諡者行之迹
也累積平生所行事善惡而定其名也是必死後方有
諡今攷之亦有不然者如楚熊通自立為楚武王趙陀
自稱為南越王蜀杜宇自號望帝此固顕然自為稱號
者也若周公謂伯禽曰我文王之子武王之弟成王之
叔父伍子胥謂楚使者云報汝平王欲國不滅釋吾父
兄吳越春秋云是時周之成王楚之平王皆生存已有
此稱此皆不可曉者劉向說苑改成王作今王楊景釋
荀子謂成王乃後人所加正以生存不當有諡為疑故
臨文未免遷就其說
五大夫
秦始皇下泰山風雨暴至休於樹下因封其樹為五大
夫初不言其為何樹也後漢應劭作漢官儀始言為松
蓋松栢在泰山之小天門至劭時猶存故知其為松也
五大夫蓋秦爵之第九級如曹參賜爵七大夫遷為五
大夫是也後人不解遂謂松之封大夫者五故唐人松
詩有不羡五株封之句蓋循襲不攷之過也紹興上虞
縣有村市曰五夫故老云有焦氏墓於此後五子皆位
至大夫因而得名近世好事者或異其說曰此秦封松
為五大夫之地也紹興間王十朋為郡幕官採訪所聞
作會稽風俗賦得此遂以為然故賦中有楓挺千丈松
封五夫之句疏於下云上虞有地名五夫始皇封松為
五大夫之處蓋越人但知始皇嘗上會稽刻石頌德不
知封松乃在太山時非在會稽時也而十朋復失於致
審遂以為實余嘗過其處見道旁古石塔有刻字嘗可
讀乃會昌三年余珠所記云草市曰五夫因焦氏立塋
於此孝感上聖而為名焉乃知五夫之名實由焦氏惜
乎十朋之不見也
禮部韻
古者字未有反切故訓釋者但曰讀如某字而已至魏
孫炎始作反切其實出於西域梵學也自後聲韻日盛
宋周顒始作四聲切韻行於時梁沈約又撰四聲譜以
為在昔詞人累千歲而不悟而獨得胸襟窮其妙旨自
謂入神之作繼是若夏侯該四聲韻略之類紛然各自
名家矣至唐孫愐始集為唐韻諸書遂為之廢本朝真
宗時陳彭年與晁迥戚綸條貢舉事取字林韻集韻略
字綂及三蒼爾雅為禮部韻凡科場儀範悉著為格又
景祐四年詔國子監以翰林學士丁度修禮部韻略頒
行初崇政殿說書賈昌朝言舊韻略多無訓解又疑單
聲與重叠字不訓義理致舉人詩賦或誤用之遂詔度
等以唐諸家韻本刊定其韻窄者凡三十處許令附近
通用疑單聲及叠出字皆於字下注解之此蓋今所行
禮部韻也吳曾漫錄嘗論景祐修韻略事既不得其始
徒屑屑於張希文鄭天休修書先後之辨爾予因嘆近
時小學幾至於廢絶遂摭聲韻之本末備論於此庶覽
者得以攷云
堯九男
孟子曰堯使九男二女以事舜於畎畝之中趙岐注云
堯典曰釐降二女不見九男獨丹朱以徹嗣之子不
距堯求禪其餘人庶無事故不見於堯典予按吕不
韋春秋云堯有子十人而與舜貴公也然自丹朱之外
不特八庶子而已皇甫謐帝王世紀云堯娶散宜氏之
女曰女皇生丹朱又有庶子九人其數正與不韋春秋
合蓋使事舜時朱以嫡子故不在所遣中趙岐云八庶
蓋未之攷耳
二洪崖先生
洪崖先生有二其一三皇時伶倫得仙者號洪崖神仙
衛叔卿與數人博戲於華山石上其子度世曰不審與
父並坐者誰也叔卿曰洪崖先生許由巢父耳郭璞詩
左揖浮丘袖右拍洪崖肩即此是也其一唐有張氳亦
號洪崖先生按本𫝊又豫章職方乘云氳晉州神山縣
湛露殿十六年洪州大疫氳至施藥病者立愈州以上
聞玄宗意其為氳驛召之果氳也常服烏方帽紅蕉衣
黑犀帶跨白驢從者負六角扇垂雲笠鐵如意往來市
間人莫知其歲耳今人好圖其像者即此是也豫章有
洪崖蓋古洪崖得道處也後張洪崖亦至其處
阿堵
嬾真子錄古今之語大都相同但其字各别耳古所語
阿堵乃今所語兀底也王衍口不言錢家人欲試之以
錢繞床不能行因曰去阿堵物謂口不言去却錢但云
去却兀底耳後人遂以為阿堵物眼為阿堵中皆非是
蓋此阿堵同一意也予見晉人所稱不止此兩事而已
殷浩見佛經云理亦應阿堵上桓溫止新亭大陳兵衛
呼謝安及王坦之欲於坐害之安舉目徧歷溫左右衛
士謂溫曰安聞諸侯有守在四隣明公何須壁間著阿
堵輩溫笑曰正自不能不爾若更以二者為證其義尤
見分明
後漢人亦有二名字
歐陽公集古錄目楊震碑隂題名跋云此碑所書河間
賈伯錡博陵劉顯祖之類凡百九十人疑其所書皆是
字爾蓋後漢時見於史𫝊者未嘗有名兩字者也予按
前漢書匈奴𫝊王莽秉政令中國不得有二名因使使
者以風單于宜上書慕化為一名漢必加重賞單于從
之上書言幸得備藩臣竊樂太平聖制臣故名襄知牙
斯今謹更名曰知莽大悦白太后遣使者荅諭厚賞賜
焉當莽時故有禁既光武即位以來士大夫相循襲復
名者極少但不可謂無也蘇不韋字公先有𫝊附於蘇
章𫝊後孔僖二子曰長彦季彦又有劉騊駼嘗與劉珍
校定東觀書謝承漢書有云中丘李智名靈彦郭太𫝊
有張孝仲范特祖召公子許為康司馬德威此數人者出
於芻牧置郵屠沽卒伍决非以字行者其為名無可疑
如此之類見於書𫝊中今可攷也
酒名齊物論
唐子西謫居惠州嘗醞酒二種其和者名養生主稍勁
者為齊物論
澹山雜識(錢功)
族嬸兇虐
余有族叔景直供奉取宗室女屢殺婢使元符中直為
郵酒家官余曾飯于其家見婢子二人出執酒器口豁
逾寸耳垂及項面目淋漓腰背傴僂真地獄中囚徒也
駭汗不能食亟出謂叔曰何致若此直但太息不敢言
明年聞猝死乃夫又移其長子至與其婿同載歸其婿
乃宗室子是其親姪也自高郵攬載客貨并客之二婢
至穀熟風雨夜投入汴河其事後聞全家死獄中嬸亦
鎖之云
蠅子水心亭
張文潛喜飲酒能及斗餘每過先君未嘗不醉吾家酒
器惟銀葵花最大幾容一升一日先君以盤盞飲之潛
意不快謂先君曰願借水心亭飲之先君即命換盞且
問文潛所以名文潛曰飲必有餘瀝蠅子正飛在殘蕊
上豈非人之水心亭乎坐客皆大笑
産鯉魚
余為海州太守或云郡門外有魚戶飯店家一婦産鯉
魚十四頭相續而出極為痛楚生畢而斃魚獨無恙予
初未之信臨行飲于天寧正見其夫為作齋呼來問之
信然
維揚無燕子
余自少年愛維揚欲卜居自兖守罷遂築室于揚亦既
五年忽春深巢燕不歸竟以疑之默訪諸寺觀州宅皆
不至不二年一城丘墟矣
獄囚自脱枷杻
謝寶文景溫初任為獄官忽倉皇自外入急闔中門家
人問之乃但云有囚善作法也自脱去枷杻勢必見害
其家一老僕告之曰可速往取筆榻子榻其兩中指復
杻之必無能為景溫亟出用其言賊遂不能神
東坡借磚
某年十三歲時見東坡過先君具言世有豪傑之士隱
而不見于世者余鄉隱居君子余失其姓名世居眉山
之中坡即葬時會期日已迫而墓磚未足謀之於人皆
曰當往見此君則立可辦也但多游獵又所居山林夐
絶未易見試往圖之東坡凡兩日始得至其居又俟至
日暮吾伏于道左方見其從數騎歸乃一少年也既下
馬始通謁少年易服出迎於門外執禮無違坐定問其
所以東坡具以告少年曰易事爾請具飯且宿于此當
令如期辦所須少頃數青衣童跪進盤餐皆今日所擊
之鮮也進酒數大白飲啖自若食兼數人飯畢始從容
從榻翌日遣僕馬送坡下山三日無耗明日且下手破
土坡甚疑悔欲罪元告者是夕至晩磚猶無一口至者
明曉視其墓地之側則五萬口斬斬然羅列矣衆皆驚
歎畢再往謁謝卒不得見送所直亦不得達豪哉
龐安時
龐安時蘄州蘄水人也隱於醫四方之請者日滿其門
安時亦饒於田産不汲汲於利故其聲益高余嘗見其
還自金陵過池陽先君命余往謁之隨行四五大官舟
行李之盛侔部使者一舟所載聲樂也一舟輜重也一
舟廚𫝊也一舟諸色技藝人無不有也然其人自適不
肯入京醫之妙亦近世所無也
坦齋通編(邢凱)
晝當作畫
孟子去齊宿於晝晝當作畫字之誤也按史記田單𫝊
聞畫邑人王蠋賢劉熙註畫音濩齊西南近邑也後漢
耿弇討張步進軍畫中遂攻臨淄拔之即此可證
註書未是
左傳昭公二十四年萇弘引泰誓曰紂有億兆夷人亦
有離德予有亂臣十人同心同德杜預注云今泰誓無
此語按泰誓中篇實有之但離心離德改為亦有離德
耳預亦偶忘之耶
執冰而踞
左傳執冰而踞杜預以冰為箭筩初疑其不然及觀詩
大叔于田抑釋掤忌註掤冰所以覆矢鬯弓師古釋文
掤音冰所以覆矢也馬氏云櫝員蓋也今韻略註云箭
房之蓋掤通作冰知預之說為有據也
郭公
春秋書夏五郭公人皆以為闕文夏五固無可疑至郭
公胡氏以為郭亡蓋齊威有郭何故亡之問父老有善
善惡惡之對然以公為亡疑其未然按春秋書有&KR0558;有
蜚謂昔無而今有也至螽之一字僖文宣哀之世凡六
書之而無它說以此為例恐郭公亦止是一物直書之
以記異爾本草布穀一條江東呼為郭公豈此物邪
顔孟十哲
顔孟十哲子雖齊聖不先父食顔回曾參子也享于殿
上顔路曾晳父也貌于廊廡没而有知其歆祀乎子思
師也而列于下孟軻門弟子也而坐于上亦其可乎宜
别立室祀顔路曾晳子思庶存名分
改易地名
詩人好改易地名以就句法如大孤山旁有女兒港小
孤山對岸有澎浪磯韓子蒼詩小姑已嫁彭郎去大姑
常隨女兒住四者之中所不改者女兒港耳蜀大散關
有喜歡鋪東坡入贑詩人遇喜歡來遠夢地名皇恐泣
孤臣自下而上第一灘在萬安縣前名黃公灘坡乃更
為皇恐以對喜歡廬陵志二十四灘坡詩乃云十八灘
頭一葉身亦非也
伏波
作詩文之類如用馬援字但以伏波則不可須加一馬
字乃是蓋前漢已有路博德為伏波將軍矣見史記衛
青𫝊從霍驃騎軍有功封符離侯
古今涓日
古今涓吉外事用剛日内事用柔日如甲子為剛乙丑
為柔至為簡易甲午治兵壬午大閱吉日庚午既差我
馬皆外事也故用剛丁丑烝己丑嘗凡祭之用丁用辛
内事也故用柔日然社祭用甲郊以日至亦不拘也後
世術家既多互相矛盾褚先生云武帝聚會占家問某
日可娶婦乎五行家曰可堪輿家曰不可又有建除藂
辰天人太乙歷家凡七種所言吉凶相半制曰避諸死
忌以五行為主今觀諸歷一日之内有吉有凶當如武
帝主一家可也鄭鮮之啓宋武明旦見蠻人是四廢荅
曰吾初不擇日此亦可廢見殷芸小說
西方聖人
列子述孔子曰西方有聖人佞佛者以為指釋氏而言
皆妄也國語姜氏曰西方之書有之曰懷與安實疾大
事注云周詩誰將西歸西方之人皆謂周也予謂孔子
果有是言謂昔文王也於佛何與至王通直指佛為西
方聖人其學可知矣
巫覡致妖
吉贑地近甌粤其俗右鬼父老言巫覡挾邪以登人門
妖怪隨至當令絶之因觀漢武惑欒大之術至封侯賜
第大夜祠於家將以下神神未至而百鬼集乃信父老
之言不誣
刑天
洪内翰語靖節詩刑天無千歲當作刑天舞干戚字之
誤也周益公辨其不然按段成式雜爼天山有神名刑
天黃帝時與帝爭神帝斷其首乃曰吾以乳為目臍為
口操戈戚而舞不止則知洪說為是
干姓
干于皆姓也干古寒切干姓編云望出滎陽潁川宋有
干犨晉有干寶著搜神記干本姓䢴周叔王䢴叔之後
子孫去邑為干漢有于定國魏將軍于禁望出東海河
南是于與干為二姓甚明今晉書干寶𫝊書干作于文
選晉武革命論則云于令升諸書引搜神記則云干寶
周禮記則云于寶字畫之差相承之久遂至無辨良可
嘆也
仇池筆記(蘇軾)
月蝕詩
玉川子月蝕詩以蝕月者月中蝦蟇也梅聖俞作日蝕
詩以食日者三足烏也此因俚說以寓意戰國策日月
凋暉於外其賊在内則俚說亦舊矣
平中宫
杜子美詩自平中宫吕太一世不能解其意而妄者以
為唐有平中宫偶讀玄宗實錄有中宫吕太一叛於廣
南杜詩云自平中宫吕太一下文有南海收珠之句見
書不廣輕改文字鮮不為笑
陽關三叠
舊𫝊陽關三叠今歌者每句再叠而已若通一首又是
四叠皆非是每句三唱以應三叠則叢然無復節奏有
文勛者得古本陽關每句皆再唱而第一句不叠乃知
唐本三叠如此樂天詩云相逢且莫推辭去聽唱陽關
第四聲第四聲者勸君更盡一杯酒也以此驗之若一
句再叠則此句為第五聲今為第四聲則第一句不叠
審矣
記天心正法咒
王君善書符行天心正法為里人療疾驅邪僕嘗𫝊此
呪法當以𫝊王君其辭曰汝是已死我我是未死汝汝
若不吾祟吾亦不汝苦
吸蟾蜍氣
富彦國在青社河北大饑民爭歸之有夫婦襁負一子
棄之道左空冢中而去後歸鄉過此家欲取其骨則兒
尚活肥健於未棄時冢中有大蟾蜍如半輪氣咻咻然
意兒呼吸此氣故不食而健自爾遂不食年六七歲肌
理如玉其父抱兒來京師以示兒醫張荆筐張曰物之
能蟄燕蛇蝦蟇之類是也能蟄則不食而夀千歲若聽
其不食不娶則得道矣父喜攜去今不知所在
獲古鏡
元豐中余自齊安過古黃州獲一鏡其銘云漢有善銅
出自白陽取鑄為鏡清明而光左龍右龍輔之兩旁其
字如菽大篆欵甚精妙白陽疑白水之陽其銅黑色如
漆照人微小古鏡皆然此道家聚形之法也
井花水
時雨降多置器廣庭中所得甘滑不可名狀瀹茶煑藥
皆美而有益其次井泉甘冷者乾以九二化坤坤以六
二為坎故天一為水人能服井花水甘潔與服石硫黃
鍾乳等非其人服之亦能發背腦為疽又分至日取水
儲之後七日輒生物如雲母狀
勃遜之
勃遜之會議於潁或言洛人善接花歲出新枝而菊品
尤多遜之曰菊當以黃為正餘可鄙也昔叔向聞[唆-口+鬲]蔑
一言得其為人予于遜之亦云
禁同省往來
元祐元年余為中書舍人時執政患本省事多漏洩欲
於舍人廳後作露籬禁同省往來余曰諸公應須簡要
清通何必栽籬插棘諸公笑而止明年竟作之暇日讀
樂天集有云西省北院新構小亭種竹開窗東通騎省
與李常侍窗下飲酒作詩乃知唐時得西掖作窗以通
東省而今日本省不得往來可歎也
張平叔制詞
樂天行張平叔戸部侍郎判度支制誥云吾坐而决事
丞相以下不過四五而主計之臣在焉以此知唐制主
計蓋坐而論事也不知四五者悉何人平叔議鹽法至
為割剝事見退之集今樂天制誥亦云計能析秋毫吏
畏如夏日其人必小人也
賀下不賀上
賀下不賀上此天下通語士人歷官一任得外無官謗
中無所愧於心釋肩而去如大熱遠行雖未到家得清
凉館舍一解衣潄濯已足樂矣况於致仕而歸脱冠珮
訪林泉顧平生一無可恨者其樂豈可勝言哉余出入
文忠門最久故見其欲釋位歸田可謂切矣他人或苟
以藉口公發於至情如飢者之念食也顧勢有未可者
耳觀與仲儀書論可退之節三至欲以得罪病而去君
子之欲退其難如此可以為進者之戒
書李若之事
晉方技𫝊有韋虛者父母使守稻牛食之虛見而不驅
牛去乃理其殘亂者父母怒之虛曰物各欲食牛方食
奈何驅之父母愈怒曰即如此何用理亂者為虛曰此
稻又欲得生此言有理虛固有道者耶吕猗母足得痿
痺病十餘年虛療之去頃數步坐瞑目寂然有頃曰扶
起夫人坐猗曰夫人得疾十年豈可倉卒令起耶虛曰
且試扶起兩人夾扶而立少頃去夾者遂能行學道養
氣者至足之餘能以氣與人都下道士李若之能之謂
之布氣吾中子迨少羸多疾若之相對坐為布氣迨聞
腹中如初日所照温温也蓋若之曾遇得道異人於華
岳下云
記道人問真
道人徐問真自言濰州人嗜酒狂肆能啖生葱鮮魚以
指為鍼以土為藥治病良有驗歐陽文忠公為青州問
真來從公游久之乃求去聞公致仕復來汝南公常館
之使伯和父兄弟為之主公常有足疾狀少異醫莫能
喻問真教公汲引氣血自踵至頂公用其言病輒已忽
一日求去甚力公留之不可曰我有罪我與公卿游我
不復留公使人送之果有冠鐵冠丈夫長八尺許立道
周俟之問真出城顧村童使持藥笥行數里童告之求
去問真於髻中出小瓢如棗大再三覆之掌中得酒滿
掬者一以飲童子良酒也自爾不復知其存亡而童子
徑發狂亦莫知其所終軾過汝隂公具言如此其後貶
黃州而黃岡縣令周孝孫暴得重膇疾軾試以問真口
訣授之七日而愈元祐六年十一月二日與叔弼父季
默父夜坐話其事事復有異甚者不欲盡書然問真要
為異人也
記羅浮異苑
有官吏自羅浮都虛觀游長夀中路覩見道室數十間
有道士據檻坐見吏不起吏大怒使人詰之至則人室
皆亡矣乃知羅浮凡聖雜處似此等異境平生修行人
有不得見者吏何人乃獨見之正使一凡道士見已不
起何足怒吏無狀如此得見此者必前緣也
東坡昇仙
吾昔謫黃州曾子固居憂臨川死焉人有妄𫝊吾與子
固同日化去且云如李長吉時事以上帝召他時先帝
亦聞其語以問蜀人蒲宗孟且有歎息語今謫海南又
有𫝊吾得道乘小舟入海不復返者京師皆云兒子書
來言之今日有從黃州來者云太守何述言吾在儋耳
一日忽失所在獨道服在耳蓋上賓也吾平生遭口語
無數蓋生時與韓退之相似吾命在斗間而身宫在焉
故其詩曰我生之辰月宿斗直且曰無善聲以聞無惡
聲以揚今謗我者或云死或云仙退之之言良非虛爾
冲退處士
章詧字隱之本閩人遷於成都數世矣善屬文不仕晩
用太守王素薦賜號冲退處士一日夢有人寄書召之
者云東岳道士書也明日與李士寧游青城濯足水中
詧謂士寧曰脚踏西溪流水去士寧荅曰手持東岳寄
來書詧大驚不知其所自來也未幾詧果死其子禩亦
以逸民舉仕一命乃死士寧蓬州人也語默不常或以
為得道者百歲乃死常見余成都曰子甚貴當策舉首
已而果然
記鬼
秦太虛言寶應民有以嫁娶會客者酒半客一人竟起
出門主人追之客若醉甚將赴水者主人急持之客曰
婦人以詩招我其辭云長橋直下有蘭舟破月衝烟任
意游金玉滿堂何所用爭如年少去來休倉皇就之不
知其為水也然客竟亦無他夜會說鬼參寥舉此聊為
之記
李氏子再生說冥間事
戊寅十一月余寓儋耳聞城西民李氏處子病卒兩日
復生余與進士何旻同往見其父問死生狀云初昏若
有人引去至官府幕下有言此誤追庭下一吏云可且
寄禁又一吏云此無罪當放還見獄在地窟中隧而出
入繫者皆儋人僧居十六七有一嫗身皆黃毛如驢馬
械而坐處子識之蓋儋僧之室也曰吾坐用檀越錢物
已三易毛矣又一僧亦處子鄰里死已二年矣其家方
大祥有人持盤飡及錢數千云付某僧僧得錢分數百
遺門者乃持飯入門去繫者皆爭取其飯僧飯所食無
幾又一僧至見者擎跪作禮僧曰此女可差人速送還
送者以手擘墻壁使過復見一河有舟使登之送者以
手推舟舟躍處子驚而寤是僧豈所謂地藏菩薩耶書
此為世戒
道士張易簡
吾八歲入小學以道士張易簡為師童子幾百人師獨
稱吾與陳太初者太初眉山市井人子也余稍長學日
益遂第進士制策而太初乃為郡小吏其後余謫居黃
州有眉山道士陸惟忠自蜀來云太初已尸解矣蜀人
吳師道為漢州太守太初往客焉正歲日見師道求衣
食錢物且告别持所得盡與市人貧者反坐于戟門下
遂卒師道使卒舁往野外焚之卒罵曰何物道士使吾
正旦舁死人太初微笑開目曰不復煩汝步自戟門至
金鴈橋下趺坐而逝焚之舉城人見烟焰上眇眇焉有
一陳道人也
辨附語
世有附語者多婢妾賤人否則衰病不久當死者也其
聲音舉止皆類死者又能知人密事然皆非也意有奇
鬼能為是耶昔人有遠行者欲觀其妻於巳厚薄取金
釵藏之壁中忘以語之既行而病且死以告其僕既而
不死忽聞空中有聲真其夫也曰吾已死以為不信金
釵在某處妻取得之遂服喪其後夫歸妻乃反以為鬼
也
治眼齒
歲日與歐陽叔弼晁旡咎張文潛同在戒壇余病目昏
眊以熱水洗之文潛曰目忌點洗目有病當存之齒有
病當勞之不可同也治目當如治民治齒當如治軍治
民當如曹參之治齊治軍當如商鞅之治秦頗有理故
追錄之
夢南軒
元祐八年八月十一日將朝尚早假寐夢歸穀行宅遍
歷蔬圃中已而坐於南軒見庄客數人方運土塞小池
土中得兩蘆菔根客喜食之予取筆作一篇文有數句
云坐於南軒對修竹數百野鳥數千既覺惘然思之南
軒某君名之曰來風者也
石普見奴為祟
石普好殺人以殺為娛未嘗知暫悔也醉中縛一奴使
其指使投之汴河指使哀而縱之既醒而悔指使畏其
暴不敢以實告居久之普病見奴為祟自以必死指使
呼奴示之祟不復出普亦愈
陳昱被冥吏誤追
今年三月有書吏陳昱者暴死三日而蘇云初見壁有
孔有人自孔擲一物至地化為人乃其亡姊也攜其手
自孔中出曰冥吏追汝使我先見吏在旁昏黑如夜極
望有明處空有橋榜曰會明人皆用泥錢橋極高有行
橋上者姊曰此生天也昱行橋下然猶有在下者或為
烏鵲所啄姊曰此網捕者也又見一橋曰陽明人皆用
紙錢有吏坐曹十餘人以狀及紙久至者吏輒刻除之
如抽貫然已而見冥官則陳襄述古也問昱何故殺乳
母昱曰無之呼乳母至血被而抱嬰兒熟視昱曰非此
人也乃門下吏陳周官遂放昱還曰路遠當給竹馬又
使諸曹檢巳籍曹示之年六十九官左班殿直曰以平
生不燒香故不甚夀又曰吾輩更此一報即不同矣意
謂當超之昱還道見追陳周往既蘇周果死
記異
有道士講經茅山聽者數百人中講有自外入者長大
肥黑大罵曰道士奴天正熱聚衆造妖何為道士起謝
曰居山養徒資用乏不得不爾罵者怒少解曰須錢不
難何至於作此乃取釜竈杵臼之類得百餘以少藥鍛
之皆為銀乃去後數年道士復見此人從一老道士鬚
髮如雪騎白驢此人腰插一騾鞭從其後道士遙望叩
頭欲從之此人指老道士且搖手作驚畏狀去如飛少
頃即不見
猪母佛
眉州青神縣道側有一小佛屋俗謂之猪母佛云百年
前有牝猪伏於此化為泉有二鯉魚在泉中云蓋猪龍
也蜀人謂牝猪為母而立佛堂其上故以名之泉出石
上深不及二尺大旱不竭而二鯉莫有見者余一日偶
見之以告妻兄王愿愿深疑意余之誕也余亦不平其
見疑因與愿禱於泉上曰余若不誕者魚當復見已而
二鯉復出愿大驚再拜謝罪而去此地應為靈異青神
文及者以父病求醫夜過其側有髽而負琴者邀至室
及辭以父病不可留而其人苦留之欲曉乃遣去行未
數里見道傍有劫賊所殺人赫然未冷也否則及亦未
免耳泉在石佛鎮南五里許青神二十五里
王翊夢鹿剖桃核而得雄黃
黃州岐亭有王翊者家富而好善夢於水邊見一人為
人所毆傷幾死見翊而號翊救之得免明日偶至水邊
見一鹿為獵人所得已中幾鎗翊發悟以數千贖之鹿
隨翊起居未嘗一步捨翊又翊所居後有茂林果木一
日有村婦林中見一桃過熟而絶大獨在木杪乃取而
食之翊適見大驚婦人食已棄其核翊取而剖之得雄黃
一塊如桃仁及見而吞之甚甘美自是斷葷肉齋居一
室不復殺生亦可謂異事也(翊一作詡)
記范蜀公遺事
李方叔言范蜀公將薨數日鬚髮皆變蒼郁然如畫也
公平生虛心定氣數盡神往而血氣不衰故發於外耶
然范氏多四乳固與人異公又立德如此其化也必不
與萬物同盡蓋有不可知者也元符四年四月五日
記張憨子
黃州故縣張憨子行止如狂人見人輒罵云放火賊稍
知書見紙輒書鄭谷雪詩人使力作終日不辭時從人
乞予之錢不受冬夏一布褐三十年不易然近之不覺
有垢穢氣其實如此至於土人所言則有甚異者蓋不
可知也
記女仙
予頃在都下有𫝊太白詩者其略曰朝披夢澤雲又云
笠澤青茫茫此非世人語也蓋有見太白在肆中而得
此詩者神仙之道真不可以意度紹聖元年九月過廣
州訪崇道大師何德順有神仙降於其室自言女仙也
賦詩立成有超逸絶塵語或以其託於箕箒如世所謂
紫姑神者疑之然味其言非紫姑所能至人有入獄鬼
羣鳥獸者託於箕箒豈足怪哉崇道好事喜客多與賢
士大夫為游其必有以致之也哉
孫抃見異人
眉之彭山進士有宋籌者與故參知政事孫抃夢得同
赴舉至華隂大雪天未明過華山下有牌&KR1380;云毛女峰
者見一老姥坐&KR1380;下鬢如雪而無寒色時道上未有行
者不知其所從來雪中亦無足跡孫與宋相去數百步
宋先過之亦怪其異而莫之顧孫獨留連與語有數百
錢挂鞍盡與之既追及宋道其事宋悔復還求之已無
所見是歲孫第三人及第而宋老死無成此事蜀人多
知之者
參寥求醫
龐安常為醫不志于利得善書古畫喜輒不自勝九江
胡道士頗得其術與予用藥無以酧之為作行草數紙
而已且告之曰此安常故事不可廢也參寥子病求醫
於胡自度無錢且不善書畫求予甚急予戲之曰子粲
可皎徹之徒何不下轉語作兩首詩乎龐胡二君與吾
輩遊不日索我於枯魚之肆矣
王元龍治大風方
王游元龍言錢子飛有治大風方極騐常以施人一日
夢人自云天使巳以此病人君違天怒若施不已君當
得此病藥不能愈子飛懼遂不施僕以為天之所病不
可療耶則藥不應服有效藥有效者則是天不能病當
是病之祟畏是藥而假天以禁人耳晉侯之病為二豎
子李子豫赤丸亦先見於夢蓋有或使之者子飛不察
為鬼所脅若余則不然苟病者得愈願代受其苦家有
一方能下腹中穢惡在黃州試之病良已今後當常以
施人
延年術
自省事以來聞世所謂道人有延年之術者如趙抱一
徐登張元夢皆近百歲然竟死與常人無異及來黃州
聞浮光有朱元經尤異公卿尊師之者甚衆然卒亦病
死時中風搐搦但實能黃白有餘藥金皆入官不知世
果無異人耶抑有而人不見此等舉非耶不知古所記
人虛實無乃與此等不大相遠而好事者緣飾之耶
單驤孫兆
蜀人單驤者舉進士不第顧以醫聞其術雖本於難經
素問而别出新意往往巧發奇中然未能十全也仁宗
皇帝不豫詔孫兆與驤入侍有間賞賚不貲已而大漸
二子皆坐誅賴皇太后仁聖察其非罪坐廢數年今驤
為朝官而兆已死矣予來黃州鄰邑人龐安常者亦以
醫聞其術大類驤而加之以鍼術絶妙然患聾自不能
愈而愈人之病如神此古人所以過人也元豐五年三
月予偶患左手腫安常一鍼而愈聊為記之
僧相歐陽公
歐陽文忠公嘗語少時有僧相我耳白於面名滿天下
唇不著齒無事得謗其言頗驗耳白於面則衆所共見
唇不著齒余亦不敢問公不知其何如也
費孝先卦影
至和二年成都人有費孝先者始來眉山云近遊青城
山訪老人村壞其一竹牀孝先謝不敏且欲償其直老
人笑曰子視其下字云此牀以某年月日某造至某年
月日為費孝先所壞成壞自有數子何以償為孝先知
其異乃留師事之老人受以易軌革卦影之術前此未
知有此學者後五六年孝先以致富今死矣然四方治
其學者所在而有皆自託於孝先真偽不可知也聊復
記之
辨五星聚東井
天上失星崔浩乃云當出東井已而果然所謂億則屢
中者耶漢十月五星聚東井金水嘗附日不遠而十月
日在箕尾此浩所以疑其妄以余度之十月為正蓋十
月乃今之八月爾八月而得七月節則日猶在翼軫間
則金水聚於井亦不甚遠方是時沛公初得天下甘石
何意諂之浩之說未足信也
辟穀說
洛下有洞穴深不可測有人墮其中不能出饑甚見龜
蛇無數每旦輒引首東望吸初日光嚥之其人亦隨其
所向效之不已遂不復饑身輕力強後卒還家不食不
知其所終此晉武帝時事辟穀之法以百數此為上妙
法止於此能服玉泉使鉛汞具體去仙不遠矣此法甚
易知易行天下莫能知知者莫能行何則虛一而靜者
世無有也元符二年儋耳米貴吾方有絶糧之憂欲與
過子共行此法故書以授之四月十九日記
韋居聽輿(陳直)
狀元兆
福州舊有讖云獅兒走狗吼狀元在門首皆莫曉至黃
朴賜第之年九日其家相對屋上瓦獅墮地羣犬走而
吠之已而黃魁天下
文公葬
朱文公之葬衡棺術家云斯文當不墜丁夘臘月三日
過湖州守孔應得說文公初至劉夫人家因為夀藏嘗
叩之名術者有龍歸後唐之兆繇一日至麻龍歸睹十
木牌自山溪販至者問其所從來以從唐沙鎮對遂令
導往果得奇境
盤溝大聖
蘇州承天寺西簾後普賢院有神曰盤溝大聖神濟州
盤溝民沈翁文業塑尤工甫嬰孩翁死媼語其子我不
作福汝父以貧喪奈何因發願飯僧詰朝即有來者自
是不輟以及一紀或於别次謝其不倦且叩所業出一
把粟授其子曰以是塑佛像像置一粒於中有禱者擎
出祝吉則拜凶則否一糵取錢一百二十日售數人毋
使移請若所禱輒之於家其像常州無錫徐侍郎梓官
濟得以歸後入承天供奉無間也閱歲已百靈響如昔
光帝嘗宣像入内賜僧牒二以雙井之黃酒為記其
像為聖相高可尺許製甚朴而神采欣悦如生它塑者
莫比
埋祭
相州新安祠&KR0034;嵐皆用埋葬或以為異康植守廣德不
為信至用郡印印其封翊日發視無有或以為見異物
恐未必然此蓋周禮以貍沈祭山林川澤注云祭山林
曰貍祭川澤曰沈然則尚矣
惜牛得夀
溫州平陽有蕭寺丞(震)少夢神人告以夀止十八至十
七歲父帥蜀不欲從詰之以夢告父父以茫昧強之行
至郡有盛集蜀俗主帥涖任大宴酒三行例進玉筯羹
每取乳㹀烙鐵鑽其乳而出之乳凝筯上以為饌蕭子
偶至庖見縶牛叩知其故亟以白父索食牌判免此味
蕭又乞增永字於其上已而復夢神言有隂德不獨免
夭可望期頥果至九十餘
受刑無血
景僧錄受刑無血通鑑宋景丰元年魏陷虎牢先泄城
中井人馬渴乏被創者不出血又聞李廷芝死亦無血
夫人妬
周益公夫人妬有媵公盼之夫人縻之庭公過之當暑
媵以渴告公以熟水酌之夫人窺于屏曰好個相公為
婢取水公笑曰獨不見建義井者乎
說郛卷二十八下
