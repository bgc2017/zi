駢志卷十四
明陳禹謨撰
庚部下
淘井安金
枯井湧泉
御覧舜為父母淘井取金銀安罐中與父母類林
舜耕歴山歲不熟舜糶其母詣糴每還錢與米問之
子也因相抱歸拭其父目尋自明堯聞而妻之眞
源賦舜糶於平陽中父認之乃拭其目目以光明
曾參行孝枯井湧泉本草曾子見益母而感淮
南曾子攀柩車引輴者為之上也
雙鯉輒出一魚踊出
雙鯉躍出
後漢書姜詩妻龐盛之女也姑嗜魚膾又不能獨食
夫婦常力作供膾呼鄰母共之舍側忽有涌泉每旦
輒出雙鯉魚常以供二母之膳
晉書王祥繼母朱氏常欲生魚時天寒冰凍祥解衣
將剖冰求之冰忽自解䨇鯉躍出持之而歸
又王延繼母卜氏遇之無道恒以蒲穰及敗麻頭與
延貯衣其姑聞而問之延知而不言事母彌謹卜氏
嘗盛冬思生魚敇延知而不獲杖之流血延尋汾叩
凌而哭忽有一魚長五尺踊出冰上延取以進母卜
氏食之積日不盡于是心悟撫延如己生
埋兒得金
鬻兒得錢
搜神記郭巨兄弟三人早喪父禮畢二弟求分以錢
二千萬二弟各取千萬巨獨與母出居客舍夫婦傭
賃以給供養居有頃妻産男巨念育兒妨事親一也
老人得食喜分兒孫减膳二也乃于野鑿地欲埋兒
得石蓋下有金一釡中有冊書曰孝子郭巨黃金一
釡以用賜汝于是名振天下
史系趙雋將葬母貧鬻其子質劑已定其後夢一人
請曰小舍東有錢百萬乃自發之及旦雋自舍東手
掘之果得錢符數焉
賜粟百石
賜米十斛
晉書劉殷至孝掘地得粟十五鍾銘曰七年粟百石
以賜孝子劉殷
風俗通楊範採椹進母忽于地中得米十斛上有字
云米十斛賜孝子楊範以資給母
鍾期聞磬而悲
申喜聞歌而悲
吕覽鍾子期夜聞擊磬者而悲使人召而問之曰子
何擊磬之悲也答曰臣之父不幸而殺人不得生臣
之母得生而為公家為酒臣之身得生而為公家擊
磬臣不覩臣之母三年矣昔為舍氏覩臣之母量所
以贖之則無有而身固公家之財也是故悲也鍾子
期嘆嗟曰悲夫悲夫心非臂也臂非椎非石也悲存
乎心而木石應之故君子誠乎此而諭乎彼感乎已
而發乎人豈必彊說乎哉
又周有申喜者亡其母聞乞人歌于門下而悲之動
于顔色謂門者納乞人之歌者自覺而問焉曰何故
而乞與之語蓋其母也故父母之于子也子之於父
母也一體而兩分同氣而異息若草芥之有華實也
若樹木之有根心也雖異處而相通隱志相及痛疾
相救憂思相感生則相懽死則相哀此之謂骨肉之
親神出于中而應乎心兩精相得豈待言哉
搤臂呼子
聞歌識母
論衡曾子出薪于野有客至而欲去曾母曰願留参
方到即以右手搤其左臂曾子左臂立痛即馳至問
母臂何故痛母曰今者客來欲去吾搤臂以呼汝耳
又申喜夜聞其母歌心動開關問歌者為誰果其母
童子持囊授蛇膽
老人詣門貨粟漿
晉書顔含次嫂樊氏因疾失明含課勵家人盡心奉
養每日自嘗省藥饌察問息耗必簪屨束𢃄醫人疏
方應湏蚦蛇膽而尋求偹至無由得之含憂嘆累時
嘗晝獨坐忽有一青衣童子年可十三四持一青囊
授含含開視乃蛇膽也童子逡廵出戸化成青鳥飛
去得膽藥成嫂病即愈
南史陸襄母年將八十與蕭琛傅昭陸杲每月嘗遣
存問加賜珍羞衣服襄母常卒患心痛醫方須三升
粟漿時冬月日又逼暮求索無所忽有一老人詣門
貨漿量如方劑始欲酬直無何失之時以襄孝感所
致
枕邊得藥
園中得藥
南史劉靈哲所生母嘗病靈哲躬自祈禱夢見黃衣
老公與藥曰可取此食之疾立可愈靈哲驚覺于枕
間得之如言而疾愈藥似竹根於齋前種葉似鳬茈
北史梁彦光七歲時父遇篤疾醫云餌五石可愈時
求紫石英不得彦光憂悴不知所為忽於園中見一
物彦光所不識怪而持歸即紫石英也親属咸異之
以為至孝所感
冬中得瓜愈父病
冬月得瓜止母渴
孝子傳焦華父遺常病甚冬中思瓜華夢一人黃冠
謂曰我聞子父病思瓜故送以助華拜受之及寤在
手馨香非常父食而病愈
後魏書王薦母病篤渴思瓜時冬月薦至深嶺値雪
仰天而哭忽見巖石間青蔓離披有二瓜焉摘歸以
進母渴遂止
母目即明
母目便開
南史宋初吳郡人陳遺少為郡吏母好食鐺底飯遺
在役恒𢃄一嚢每煮食輙錄其焦以貽母後孫恩亂
聚得數升恒𢃄自隨及敗逃竄多有餓死遺以此得
活母晝夜泣涕目為失明遺還入戸再拜號咽母豁
然即明
北史閻元明孝著鄕閭太和五年除北隨郡太守元
明以違離親養興言悲慕母亦慈念泣淚喪明悲號
上訴許歸奉養一見其母母目便開
墓前栽松無犯
甖中清蓮不萎
晉書許孜親沒鎮宿墓所列植樹木亘五六里時有
鹿犯其松栽孜悲嘆曰鹿獨不念我乎明日忽見鹿
為猛獸所殺置于所犯栽下孜悵惋不已乃為作塚
埋于隧側猛獸即于孜前自撲而死孜益歎息又取
埋之自後樹木滋茂而無犯者積二十餘年又舊
唐書禇無量觧職廬于墓側其所植松栢時有鹿犯
之無量泣而言曰山中衆草不少何忍犯吾先塋樹
哉因通夕守護俄有羣鹿馴狎不復侵害無量因此
終身不食鹿
南史齊宗室晉安王子懋年七歲時母阮淑媛嘗病
危篤請僧行道有獻蓮華供佛者衆僧以銅甖盛水
漬其莖欲華不萎子懋流涕禮佛曰若使阿姨因此
和勝願諸佛令花竟齋不萎七日齋畢華更鮮紅視
甖中稍有根鬚當世稱其孝感
陶侃雙鶴
庾域雙鶴
晉書陶侃以母憂去職常有二客來弔不哭而退化
為雙鶴冲天而去
梁書庾域母好鶴唳域在位營求孜孜不怠一且雙
鶴來下論者以為孝感所致
雙鶴循翔廬側
雙鶴一旦下來
南史劉霽廬于墓側哀慟過禮常有雙白鶴循翔廬
側
又庾域為懷寧太守罷任還家妻子猶事井臼而域
所衣大布餘俸專充供養母好鶴唳域在位營求一
旦雙鶴來下論者以為孝感所致
鳥即悲鳴
犬亦悲號
北史紐因性至孝父母喪廬于墓側廬前生麻一株
高丈許圍之合拱枝葉鬱茂冬夏恒青有鳥棲上因
舉聲哭鳥即悲鳴
又翟普林廬墓又不衣繒絮唯著單縗而已家有烏
犬隨其在墓若普林哀臨犬亦悲號見者嗟異有二
鵲巢其廬前栢樹入廬馴狎無驚懼
燕銜土
燕培城
史記臨江閔王榮坐侵廟壖為宫上徵榮榮詣中尉
府中尉郅都責訊王王恐自殺葬藍田燕數萬銜土
置塚上百姓憐之又漢書王莽開哀帝母丁姬塚
有燕數千銜土投其窟中
崔鴻十六國春秋北凉沮渠蒙遜謂郎中劉昞曰仲
尼何如人也昞曰聖人也遜曰卿知其外不知其内
昔魯人有浮海而失津者至于澶洲見仲尼與七十
子遊于海中與魯人一木杖令閉目乘之使歸告魯
侯築城以偹寇魯人出海投杖水中乃龍也具以狀
告魯侯不信俄而有羣燕數萬銜土培城魯侯信之
大城曲阜訖而齊寇至攻魯不克而還
相謂莫入賢人鄊
相誡勿犯孝子鄊
魏志裴注任旐字子旟以至行稱漢末紅巾賊起天
下饑荒人民相食寇到博昌聞旐姓字乃相謂曰宿
聞任子旟天下賢人也今雖作賊那可入其鄊邪遂
相率而去
北史華秋以孝聞後羣盗起常往來廬之左右咸相
誠曰勿犯孝子鄊頼秋全甚衆
槐木再枝葉
荆樹重榮茂
唐書長慶中虢州刺史蕭佑奏湖城縣永房鄉百姓
閻酆五代同居家内一槐木再枝葉
齊諧記京兆田眞兄弟三人共議分財生貲皆均平
惟堂前一株紫荆樹共議欲斫三片明日就截之其
樹即枯死狀如火然真往見之大驚謂諸弟曰樹本
同株聞將分斫所以顦顇是人不如木也因悲不自
勝不復觧樹樹應聲榮茂兄弟相感合財寳遂為孝
門眞仕至大中大夫又陸機詩三荆歡同株
李次孫乳生湩
元德秀乳流湩
後漢李善字次孫南陽淯陽人本同縣李元蒼頭也
建武中疫疾元家相繼死沒惟孤兒續始生數旬而
貲財千萬諸婢私共計議殺續分其財産善深傷李
氏而力不能制乃潛負續逃去隱山陽瑕丘界中親
自哺養乳為生湩(湩乳汁也)推燥居濕偹嘗艱勤續雖在
孩抱奉之不異長君有事輒長跪請白然後行之閭
里感其行皆相率脩義
唐書元德秀不及親在而娶不肯㛰人以為不可絶
嗣答曰兄有子先人得祀吾何娶為初兄子在襁褓
喪親無資得乳媼德秀自乳之數日湩流能食乃止
子産治鄭蒺藜不生
子産遺祠雉栢列秀
梁冀别傳云子産治鄭蒺藜不生䲭梟不至
水經注徑山上有子産墓累石為方墳墳東有廟並
東北向鄭城杜元凱言不忘本際廟舊有一枯栢樹
其塵根故株之上多生雉栢列秀清清
擊鳩之鸇低頭不敢仰視
殺人之虎低頭狀如震懼
論衡傳書稱魏公子之德仁惠下士兼及鳥獸方與
客飲有鸇擊鳩鳩走廵于公子案下鸇追擊殺于公
子之前公子恥之即使人多設羅得鸇數十枚責讓
以擊鳩之罪擊鳩之鸇低頭不敢仰視公子乃殺之
後漢童恢為不其令民嘗為虎所害乃設檻捕之生
獲二虎恢聞而出咒虎曰天生萬物惟人為貴虎狼
當食六畜而殘暴于人王法殺人者死傷人則論法
若汝是殺人當垂頭伏罪自知非者當號呼稱冤一
虎低頭閉目狀如震懼即時殺之其一視恢鳴吼踊
躍自奮遂令放釋癸辛雜志燕京昔有一雄象甚
大凡傷死數人官使殺之不得已乃明其罪象遂帖
耳就殺凡得象油四十八大瓮
邴原邑落無虎患
胡昭部落無宼暴
邴原别傳曰邴原到遼東遼東多虎原之邑落獨無
虎患
高士傳胡昭信行著于鄊黨建安十六年百姓聞馬
超叛避兵入山者千餘家饑乏漸相劫略昭常遜辭
以觧是以宼難稍息衆咸宗焉故其所居部落中三
百里無相侵暴者
政致甘露
政致甘泉
東觀記沈豐字聖達為零陵太守為政慎刑重殺罪
法詞訟初不歴獄嫌推不决一斷于口鞭杖不舉市
無刑戮僚友有過初不暴揚有智謀勇略輙為談述
曰太守所不及也到官一年甘露降芝草生
北史房豹字中幹為樂陵太守風教脩理稱為仁政
郡瀕海水味多鹹苦豹命鑿一井遂得甘泉遐邇以
為政化所致豹罷歸後井味復鹹
川流暴起
津令縮水
南史齊世祖為廣興相嶺南積旱遭水阻涸商旅不
通上部伍既至無雨而川流暴起遂得利涉
魏書爾朱兆從河梁西涉渡掩襲京邑先是河邊人
夢神謂已曰爾朱家欲渡河用爾作灅波津令為之
縮水脉月餘夢者死及兆至有行人自言知水淺處
往往表插而導道焉忽失其所在
耿恭整衣拜井
李渾朝服祈井
後漢書耿恭據疏勒城匈奴來攻恭遂于城下擁絶
澗水恭于城中穿井十五丈不得水吏士渴乏笮馬
糞汁而飲之恭仰嘆曰聞昔貳師將軍拔佩刀刺山
飛泉涌出今漢德神明豈有窮哉乃整衣服向井再
拜為吏士禱有頃水泉奔出衆皆稱萬歲乃令吏士
揚水以示虜虜出不意以為神明遂引去
北史魏李渾除海州刺史會土人共圍州城城中多
石無井常食海水賊絶其路城内先有一池夏旱涸
竭渾齋戒朝服而祈焉一朝天雨泉流涌溢賊以為
神應時駭散又齊平鑒為懷州刺史魏將楊標來
攻時先築之城糧仗未集素乏水南門内有大井隨
汲即竭鑒具衣冠俯井而祝至旦而井泉涌溢有異
于常合城取足揚示敵人將士旣睹非常勇氣自立
張熹積柴自焚
戴封積柴自焚
桂陽先賢讚臨武張熹為平輿令時天下大旱熹躬
禱不應乃積柴自焚火既燎天靈感應即㴻雨後建
張眀府祠水旱不節則禱
水經注戴封為西華令遇天旱慨治功無感乃積柴
坐其上以自焚火起而大雨暴至遠近嘆服永元十
三年徵太常
䲭梟逃于絶漠
䲭梟不入城郭
拾遺記堯在位七年䲭梟逃于絶漠
水經注雩門南有雩壇壇高三丈曾點所浴沂風舞
處也高門一里餘道西有道兒君碑是魯陳君立昔
曾參居此䲭梟不入城郭
松栢西靡
葭蘆南指
皇覽云漢東平思王冢在無鹽人傳言王在國思歸
京師後葬其冢上松栢皆西靡也
五代史補漢高祖為河南節度使天福十一年天下
大水太原葭蘆茂盛最上一葉如旗狀皆南指焉眀
帝遂即帝位又世宗在民間常與商頡跌販貨至
江陵有卜者王處士世宗因頡跌氏同往問焉方布
卦忽有一蓍躍出卓然而立卜者大驚曰吾家筮法
十餘世矣嘗記曾祖以來遺言凡卜筮而蓍自躍出
者其人貴不可言况又卓立不倒得非為天下之主
乎遽起再拜世宗雖佯為詰責而私心甚喜
誦經土開械脱
誦經枷鎻自脱
晉書徐義為慕容永所獲械埋其足將殺之義誦觀
世音經至夜中土開械脱于重禁之中若有人導之
者
北史河間邢摩納與盧景裕從兄仲禮據鄊作逆逼
其同反以應西魏齊神武命都督賀拔仁討平之聞
景裕經明行著驛馬特徵旣而舍之景裕之敗繫晉
陽獄至心誦經枷鎻自脫
劉士湮誦經延母筭
庾黔婁禮斗延父筭
南史劉霽字士湮母明氏寢疾年已五十衣不觧𢃄
者七旬誦觀音經數萬遍夜中感夢見一僧謂曰夫人
筭盡君精誠篤至當相為申延後六十日餘乃亡
又庾黔婁父易遘疾黔婁至夕每稽顙北辰求以身代
俄聞空中有聲曰徵君夀命盡不復可延汝誠禱既
至政得至月末晦而易亡
誦經將刑唱停
誦經臨刑刀折
南史王玄謨傳太武軍至玄謨夜遁敗亡略盡蕭斌
將斬之沈慶之固諫乃止初玄謨始將見殺夢人告
曰誦觀世音經千遍則免玄謨夢中曰何可竟也仍
見授旣覺誦之千遍不輟忽傳唱停刑
北史高王時有人負罪當死夢沙門教誦經覺時如
夢所誦千遍臨刑刀折主者以聞赦之此經遂行號
曰高王觀世音
持金剛經免虎噬
誦金剛經免刀刺
北夢𤨏言蜀路白衛嶺多虎豹噬人有選人京兆韋
忘其名唐光化中調授巴南宰常念金剛經赴任至
泥溪遇一女子著緋衣挈二子偕行同登此山前路
嶺頭行者相駐呌譟見此女人乃赤狸大䖝也逡廵
與韋分路而去韋終不覺蓋持經之力也
又成都府廣都縣人陳微自少年常誦金剛經與胥
姓馬者有隙一旦事故亡匿馬生揚言欲追捕之陳
乃礪一匕首行坐相隨儻遇馬生必能刺之誓不受
其拘執一日行于村路蓊薈間馬胥伏而掩之陳抽
刀一揮馬生仰倒由是獲脫至前路方悟手之所揮
乃刀鞘及歸所揮處刀刃宛在本不偕行馬胥亦無
所傷
蛤現菩薩形
蚌現羅漢像
杜陽編文宗好食蛤蜊一日左右以方盤而進中擘
不破裂者上疑其異乃焚香祝之俄頃自開中有二
人形眉端秀體質悉偹螺髻瓔珞足履菡蓞謂之菩薩
上遂置之於金粟檀香合以玉線覆之賜興善寺令
致敬至會昌中毁佛舍遂不知所在又酉陽編隋
煬帝嗜蛤事稍同
藝苑雌黃大觀中吳興邵宗益剖蚌將食中有珠現
羅漢像偏袒右肩矯首左顧衣紋畢具僧俗創見遂
奉以歸慈感寺寺臨溪流建炎中憲副楊應誠與客
傳玩之次不覺越檻躍入水中亟禱佛求之于煙波
渺茫之中一索而獲葉少蘊曾公衮皆有詩贊之
放龜得侯
放龜得渡
會稽後賢傳孔愉字敬康嘗至吳興縣餘干亭見人
籠龜于路愉求買放之於溪中龜行至水反顧愉及
封此亭侯而鑄印龜首廻屈三鑄不正有似昔龜之
顧靈德應感如此愉悟乃取而佩焉
續搜神記咸康中豫州刺史毛寳有一軍人于武昌市
見人賣一白龜子長四五寸潔白可愛便買取持歸
著瓮中養之日白大近欲尺許其人憐之持至江邊
放水中視其去後邾城遭石季龍反毛寳棄豫州既
赴江莫不沉溺于時所養龜人被鎧持刀亦同自投
既入水中覺如墮一石上水裁至腰須臾浮出中流
視之乃是昔所養白龜甲六七尺即送至東岸出頭
視此人徐游而去中江猶廻首數顧焉(又俱見晉書)
八人求命
二人乞命
續搜神記宗淵字叔林晉太元中為潯陽太守得十
頭龜付厨曰每日以二頭作臛其夜夢十丈夫皂衣
袴褶叩頭求哀明夜復夢八人求命方悟乃放之後
夢八人來謝
梁書南郡太守劉之亨嘗夢二人姓李詣之乞命未
之觧也其明日有遺生鯉魚二頭者之亨曰夢中所
感也放之又夢來謝恩云當令君延筭
羊因停殺跪拜
羊因請命跪伏
南史王固嘗聘魏因宴饗際請停殺一羊羊于固前
跪拜又宴昆明池魏人以南人嗜魚大設罟網固以
佛法咒之遂一鱗不獲
南唐書王載字元吉諸生醵會市羊以偹饌載夢一
羊前跪請命晨出見羊跪伏如所夢載以已緡償諸
生而畜其羊
出一臠作羊鳴
入一臠作羊鳴
續搜神記顧霈送客于昇平亭有道人在坐主當欲
殺羊羊繩斷便走來就道人道人不能救旣行炙道
人食炙下喉便自走行道人皮中痛毒不可忍呼醫
針之破出故是一臠肉耳道人於是作羊鳴吐沫還
寺少時便死
顔氏家訓王克為永嘉郡守有人餉羊集賓欲讌而
羊䋲解來投一客先跪兩拜便入衣中此客竟不言
之須臾宰羊為炙先行至客一臠入口便下皮内周
行遍體痛楚呼呌方復說之遂作羊鳴而死
王懿因白狼得濟
穆崇因白狼免難
南史王懿字仲德與慕容垂戰敗被重創走暴雨莫
知津逗有一白狼至前仰天而號號訖銜仲德衣因
渡水仲德隨後得濟
北史初道武避窟咄難遣穆崇還察人心崇留馬與
從者微服入其營會有火光為舂妾所識賊皆驚走
崇求從者不得因匿坑中徐乃竊馬奔走宿于大澤
有白狼向崇號崇覺悟馳隨狼奔遂免難道武異之
命崇立祠子孫世奉焉
顔淵斬蛇
子路烹鯷
殷芸小說顔淵子路共坐于夫子之門有鬼魅求見
孔子其目若曰其形甚偉子路失魄口噤不能言顔
淵乃仗劍前斫其腰于是形化成蛇即斬之
搜神記孔子厄于陳絃歌于館中夜有一人長九尺
餘皂衣高冠大叱聲動左右子貢進問何人邪便提
子貢而挾之子路引出與戰于庭有頃未勝孔子察
之見其甲車間時時開如掌孔子曰何不探其甲車
引而奮登子路如之沒手仆于地乃是大鯷魚也長
九尺餘子路烹之其味滋美
神龜見夢于宋元
客龜見夢于佐高
龜策傳宋元王二年江使神龜使於河至於泉陽漁
者豫且舉網得而囚之置之籠中夜半龜來見夢于
宋元王曰我為江使于河而幕網當吾路泉陽豫且
得我我不能去身在患中莫可告語王有德義故來
告訴
車頻秦書苻堅建元十二年高陸縣民穿井得龜大
二尺六寸背文負八卦古字堅以石為池養之六十
年而死取其骨以問吉凶名為客龜太卜佐高夢客
龜言我歸江南不遇死於秦曾於夢中自解曰龜三
萬六千歲而終終必亡國之徵也
子胥揚濤
文種重水
吳越春秋吳王賜子胥屬鏤之劍而死乃取其屍盛以
䲭夷之器投之于江中子胥因依潮來往蕩激崩岸
又越王殺文種葬於國之西山葬一年伍子胥從海
上穿山脇而持種去與之俱浮于海故前潮水審侯
者子胥也後重水者大夫種也
子胥杯動酒盡
元廷執杯獻酬
吳地記越軍於蘇州東南三十里三江口又向下三
里臨江北岸立壇殺白馬祭子胥杯動酒盡後因立
廟北江上今其側有浦名壇浦
北史夏侯夬字元廷與南人辛諶庾遵江文遥等終
日聚游酣飲之際恒相謂曰人生局促何如朝露坐
上相看先後間耳脱有先亡者於良辰美景靈前飲宴
倘或有知庶共歆饗及夬亡後三月上已諸人相率至
夬靈前仍共酌飲時日晚天隂室中微暗咸見夬在坐
衣服形容不異平昔時執杯酒似若勸酬但無語耳
子房跪老父
子房拜小兒
漢書張良嘗從容步游下邳圯上有一老父衣褐至良
所直墮其履圯下顧謂良曰孺子下取履良愕然欲毆
之為其老乃彊忍下取履因跪進父以足受之笑去良
殊大驚父去里所復還曰孺子可教矣後五日平明與
我期此良因怪之跪曰諾五日平明良往父已先在怒
曰與老人期後何也去後五日蚤會五日雞鳴往父又
先在復怒曰後何也去後五日復蚤來五日良夜半往有
頃父亦至喜曰當如是出一編書曰讀是則為王者師後
十年興十三年孺子見我濟北榖城山下黃石即我已
真誥漢初有四五小兒路上畫地戲一兒歌曰著青帬
入天門揖金母拜木公到復是隠言也時人莫知之唯
張子房知之乃往拜之此乃東王公之玉童也所謂金
母者西王母也木公者東王公也仙人拜王公揖金母
海神形醜不欲圖形
忖留貌醜不欲圖容
三齊略記始皇于海中作石橋海神為之竪柱始皇求
為相見神曰我形醜莫圖我形當與帝相見乃入海四
十里左右莫動手工人潛以脚畫其狀神怒曰帝負約
速去始皇轉馬還前脚猶立後脚遂崩僅得登岸畫者
溺死于海衆山之石皆傾注今猶岌岌東趣
水經注石柱橋舊有忖留神象此神嘗與魯班語班令
其神出忖留曰我貌狠醜卿善圖物容我不能出班於
是拱手與言曰出頭見我忖留乃出首班於是以脚畫
地忖留覺之便還没水故置其象於水唯背以上立水
上後董卓入關遂焚此橋魏武帝遂更修之橋三丈六
尺忖留之象曹公乘馬見之驚又命下之
河伯婦山公嫗
江神婦
史記西門豹為鄴令豹往到鄴會長老問民之所疾苦長
老曰苦為河伯娶婦以故貧豹曰至為河伯娶婦時願三
老巫祝父老送女河上幸來告語之吾亦往送女皆曰
諾至其時西門豹往會之河上三老官屬豪長者里父
老皆會以人民往觀之者三二千人其巫老女子也已
年七十從弟子女十人所皆衣繒單衣立大巫後西門
豹曰呼河伯婦來視其好醜即將女出帷中來至前豹
視之顧謂三老巫祝父老曰是女子不好煩大巫嫗為
入報河伯得更求好女後日送之即使吏卒共抱大巫
嫗投之河中有頃曰巫嫗何久也弟子趣之復以弟子
一人投河中有頃曰弟子何久也復使一人趣之復投
一弟子河中凡投三弟子西門豹曰巫嫗弟子是女子
也不能白事煩三老為入白之復投三老河中西門豹
簮筆磬折嚮河立待良久長老吏傍觀者皆驚恐西門
豹顧曰巫嫗三老不來還奈之何欲復使廷掾與豪長
者一人入趣之皆叩頭叩頭且破額流血至地色如死
灰西門豹曰諾且留待之須臾須臾豹曰廷掾起矣狀
河伯留客之久若皆罷去歸矣鄴吏民大驚恐從是以
後不敢復言為河伯娶婦(按洪容齋氏曰此事蓋出於一時雜傳記疑未必有)
(實而六國表秦獻公八年初以君甥妻河言初者自此年而始不知止於何時注家無說司馬正史記索)
(隱乃云初以君主妻河謂嫁之河伯故魏俗猶為河伯娶婦蓋其遺風然則此事秦魏皆有之矣)
後漢書浚遒縣有唐后二山民共祠之衆巫遂取百
姓男女以為公嫗歲歲改易既而不敢嫁娶前後守
令莫敢禁宋均乃下書曰自今以後為山娶者皆娶
巫家勿擾良民于是遂絶風俗通曰秦昭王使李
冰為蜀守開成都兩江溉田萬頃神歲取童女二人
為婦冰以其女與神為婚經至神祠勸神酒酒杯恒
澹澹冰厲聲以責之因忽不見良久有兩牛鬭於江
岸傍有間冰還流汗謂官屬曰吾鬭大極當相助也
南向腰中正白者我綬也主簿刺殺北面者江神遂
死蜀人慕其氣决凡壯健者因名冰兒也
憤王祠
妬婦津
南史吳興郡界有卞山山下有頃羽廟土人名為憤
王甚著靈驗相承云羽多居郡聽事因安牀幕為神
坐前後二千石皆於聽拜祠以軛下牛充祭時蕭惠
休事神謹遂得美遷蕭惠明盛于聽事設榻延賓見
有張弓挾矢向之者旬日卒吕安人奉佛法不與神
牛輙于廳上設八關齋俄而牛死葬廟側安人尋亦
死世並云神為之祟也迨蕭琛到郡著履登聽事聞
室中有叱聲琛厲色曰生不能與漢祖争中原死據
此聽事何也因遷之於廟並禁牛祀亦竟無他
酉陽雜爼云妬婦津相傳言晉太始中劉伯玉妻段
氏字明光性妬忌伯玉嘗于妻前誦洛神賦語其妻
曰娶婦得如此吾無憾焉明光曰君何與水神善而
欲輕我吾死何愁不為水神其夜乃自沉而死死後
七日托夢語伯玉曰君本願神吾今得為神也伯玉
寤而覺之遂終身不復渡水有婦人渡此津者皆攘
衣枉粧然後敢濟不爾風波暴發醜婦雖粧飾而渡
其神亦不妬也婦人渡河無風浪者以為己醜不致
水神怒醜婦諱之無不皆自毁形容以塞嗤笑也故
齊人語曰欲求好婦立在津口婦立水傍好醜自彰
自稱徐伯玄自稱甄舒仲
自稱孤竹君
晉書殷仲堪游於江濱見流棺接而葬焉旬日間門
前之溝忽起為岸其夕有人通仲堪自稱徐伯玄云
感君之惠無以報也仲堪因問門前之岸是何祥乎
對曰水中有岸其名為洲君將為州言終而沒至是
果臨荆州
又鄒湛嘗見一人自稱甄舒仲餘無所言如此非一
久之乃悟曰吾宅西有積土敗瓦其中必有死人甄
舒仲者予舍西土瓦中人也檢之果然厚加歛葬葬
畢遂夢此人來謝
地道志曰遼西人見遼水有浮棺欲破之語曰我孤
竹君也汝破我何為因為立祠焉
李冰厲聲責江神
文翁拔劍擊江神
風俗通李冰為蜀守時江神歲取二童女為婦冰以
其女與神為婚經至神祠勸神酒酒杯恒澹澹冰厲
聲以責之因忽不見
水經注蜀有廻復水江神嘗流殺人文翁為守祠之
勸酒不盡拔劔擊之遂不為害
孝經愈病
易經却鬼
南史有病邪者問郭歡歡曰家有何書答曰惟有孝
經而已歡曰可取仲尼居置病人枕邊恭敬之自差
也而後病者果愈後人問其故答曰善禳惡正勝邪
此病者所以差也
北史權會夜出城東門獨乘一驢忽有二人一人牽
頭一人隨後有似相助其廻動輕漂有異生人漸失
路不由本道心甚怪之遂誦易經上篇第一卷不盡
前後二人忽然離散會亦不覺墮驢迷悶至明始覺
方知墮處乃是郭外纔去家數里
阮瞻執無鬼論
阮脩持無鬼辯
晉書阮瞻素執無鬼論物莫能難每自謂此理足可
以辯正幽明忽有一客通名詣瞻寒溫畢聊談名理
客甚有才辯瞻與之言良久及鬼神之事反覆甚苦
客遂屈乃作色曰鬼神古今聖賢所共傳君何得獨
言無即僕便是鬼于是變為異形須臾消滅瞻默然
意色大惡
又阮修好易老善清言嘗有論鬼神有無者皆以人
死者有鬼修獨以為無曰今見鬼者著生時衣服若
人死有鬼衣服有鬼邪論者服焉後遂伐社樹或止
之修曰若社而為樹伐樹則社移樹而為社伐樹則
社亡矣
狄仁傑毁滛祠一千七百所
李德裕毁滛祠一千一十所
舊唐書狄仁傑充江南廵撫使吳楚之俗多滛祠仁
傑奏毁一千七百所唯留夏禹吳太伯季札伍員四
祠
又李德裕為淅西觀察使壯年得位銳於布政凡舊
俗之害民者悉革其弊江嶺之間信巫祝惑鬼怪有
父母兄弟厲疾者舉室棄之而去德裕欲變其風擇
鄕人有識者諭之以言繩之以法數年之間弊風頓
革屬郡祠廟按方志前代名臣賢后則祠之四郡之
内除滛祠一千一十所又罷私邑山房一千四百六
十以清寇盜人樂其政優詔嘉之
築歲見怪
掘歲得禍
酉陽雜爼工部員外張周封當築墻于太歲上一夕
盡崩且意其基虛工不至率莊客指揮復築之高未
數尺炊者驚呌曰怪作矣遽視之飯數斗悉躍入地
著墻勻若蠶子無一粒重者矗墻之半如界焉因謁
巫酹地謝之亦無他異
廣異記上元末復有李氏家不信太歲掘之得一塊
肉相傳云得太歲者鞭之數百當免禍害李氏鞭九
十餘忽然騰上因失所在李氏家有七十二口死亡
略盡惟小薊公尚存李氏兄弟恐其家滅盡夜中令
奴悉作鬼裝束劫小薊便藏之惟此子得存其後襲
封薊公又寧州有人亦掘得太歲狀類赤菌有數
千眼其家不識移至大路遍問識者有胡僧驚曰此
太歲宜速埋之其人遽送舊處經一年人死略盡
又酉陽雜爼萊州卽墨縣有王豐兄弟三人豐不信
方位所忌嘗於大歲上掘坑見一肉塊大如斗蠕蠕
而動遂填其坑肉隨填而出豐懼棄之經宿其肉長
塞於庭兄弟奴婢數日内悉卒惟一女子存焉
晁良正掘太歲
董表儀掘太歲
廣異記晁良正性剛不怖鬼每年常掘太歲地掘後
忽見一肉物良正打之三日送於河其夜使人視之
三更後車馬甚衆來至肉所問太歲何故受此屈辱
不讐報之太歲曰彼正榮華無奈之何暨明失所在
傳載董表儀家在河沙塘東嘗欲撤屋掘土隂陽人
云太歲居北方不可興工旣而掘深三尺許得肉塊
漫漫然董惡之投諸河訖亦無禍
歲輸碪數千
歲上杼十枚
玄中記玉門之西有一國國中有山山上有祠廟國
人歲歲出石碪數千輸廟中名曰霹靂碪給霹靂用
從春雷出碪日滅至秋而盡
華陽國志梓潼縣郡治有五婦山故蜀五丁士所拽
蛇崩山處也有善板祠一曰惡子民歲上雷杼十枚
歲盡不復見云雷取去
以刀開心
以鑿開心
異苑鄭玄師馬融三載無聞融遣還玄過樹隂下假
寐夢一人以刀開其心謂曰子可學矣於是寤而即
返遂洞精典籍後東歸融曰詩書禮樂皆東矣
舊唐書尹知章少勤學嘗夢神人以大鑿開其心以
藥内之自是日益開朗盡通諸經精義尤明易及莊
老玄言之學遠近咸來受業其有貧匱者知章盡其
家財以衣食之又北夢𤨏言唐劉瞻先婚李氏生
一子即劉贊也相國薨後贊且孤幼性甚魯鈍教其
讀書終不記憶其舅即李殷衡侍郎也以劉氏之子
不可無後常加楚箠終不長進李夫人慈念不忍苦之
歎其宿分也一旦不告他適無以訪尋聖善憶念淚
如綆縻莫審其存亡數年方歸子母團聚且曰因入
嵩山遇一白衣叟謂曰與汝開心將來必保聰明自
是日誦一卷兼有文藻擢進士第梁時登朝充崇政
院學士預時俊之流
以廣陵散授嵇中散
以廣陵散傳賀思令
晉書嵇康嘗游乎西洛暮宿華陽亭引琴而彈夜分
忽有客詣之稱是古人與康共談音律辭致清辯因
索琴彈之而為廣陵散聲調絶倫遂以授康仍誓不
傳人亦不言其姓字後康將刑東市索琴彈之曰昔
袁孝尼嘗從我學廣陵散吾每靳固之廣陵散於今
絶矣
世說會稽賀思令善彈琴嘗夜在月中坐臨風鳴絃
忽有一人形貎甚偉著械有惨色在中庭稱善便與
共語自云是嵇中散謂賀曰卿手下極快但放古法
未偹因授以廣陵散遂傳之于今不絶北史鄭述
祖嘗夢人弹琴寤而寫得以為絶妙
廟神賜藥三丸
廟神賜金十餅
北夢𤨏言閩從事崔員外(忘其名)正直檢身幕僚所重
奉幣湖湘復命在道逢寇賊悉遭殺戮惟外郎於倉
皇中忽有人引路獲免驅馳遠路復患痁疾行邁之
次難求藥餌途次延平津廟夢為廟神賜藥三丸服
之驚覺頓愈
又盧成書生張璟乾寧中以所業之桂州欲謁連帥
張相至衡州大嘷灘捐船上岸寢於江廟為廟神所
責生以實對之神為改容延坐從容云有王立仁者
罪合族誅廟神為其分疏奏於兵神無人作奏璟為
草之既奏蒙允神喜以白金十餅為贈
侍衛土偶皆泥濕如汗
廟中人馬脚盡有泥濕
南史蕭猷封臨汝侯為吳興郡守性倜儻與楚王廟
神交飲至一斛每酹祀盡歡極醉神影亦有酒色所
禱必從後為益州刺史侍中中護軍時江陽人齊苟
兒反衆十萬攻州城猷兵糧俱盡人有異心乃遥禱
請救是日田老逢一騎浴鐵從東方來俄有數百騎
如風一騎過請飲田老問為誰曰吳興楚王來救臨
汝侯當此時廟中請祈無驗十餘日乃見侍衛土偶
皆泥濕如汗者是月猷大破苟兒
又曹景宗傳先是旱甚詔祈蔣帝神求雨十旬不降
帝怒命載荻欲焚蔣廟並神影爾日開朗欲起火當
神上忽有雲如織倏忽驟雨如瀉臺中宫殿皆自振
動帝懼馳詔追停于是偹法駕將朝臣修謁是時魏
軍攻圍將離蔣帝神報敕必許扶助既而無雨水長
遂挫敵人神之力也凱旋之後廟中人馬脚盡有泥
濕當時並目睹焉
穆之出陌室壊
孝嗣移床壁崩
南史劉穆之聞京城有呌聲晨出陌頭屬與信會直
視不言者久之反室壊
又徐孝嗣初在率府晝卧齋北壁下夢兩童子遽云
移公床孝嗣驚起聞壁有聲行數步而壁崩壓牀
劉聰作遮須王
韓禽為閻羅王
載記劉聰子約死一指猶暖遂不殯殮及蘇言見元
海於不周山經五日遂復從至崑崙山三日復返於
不周見諸王公卿將相死者悉在宫室甚壯䴡號曰
蒙珠離國元海謂約曰東北有遮須夷國無主久待
汝父為之汝父後三年當來來後國中大亂相殺害
居家死亡略盡但可永明軰十數人在耳汝且還後
年當來見汝不久約拜辭而歸道遇一國曰猗尼渠
餘國引約入宫與約皮囊一枚曰為吾遺漢皇帝約
辭而歸謂約曰劉郎後來年必見過當以小女相妻
約歸置皮嚢於機上俄而蘇使左右機上取皮嚢開
之有一方白玉題文曰猗尼渠餘國天王敬信遮須
夷國天王歲在攝提當相見也馳使呈聰聰曰若審
如此吾不懼死也及聰死與此玉并葬焉志林云
劉聰聞當為遮須國王則不復懼死人之愛富貴有
甚於生者月犯少微吳中高士求死不得人之好名有
甚於生者
北史韓禽拜凉州總管俄徵還京恩禮殊厚無何其
鄰母見禽門下儀衛甚盛有同王者母異而問之其
中人曰我來迎王忽不見又有人疾篤忽驚走至禽
家曰我欲謁王左右問何王曰閻羅王禽子弟欲撻
之禽止之曰生為上柱國死作閻羅王亦足矣酉
陽雜爼大寧坊力者劄左膊曰生不怕京兆尹右膊
曰死不怕閻羅王
蔣濟子轉泰山錄事
沈僧昭為泰山錄事
列異傳蔣濟為領軍其婦夢見亡兒涕泣曰兒為泰
山伍伯憔悴困辱不可復言今太廟西謳士孫阿見
召為泰山令願母為白侯屬阿令轉我得樂處明日
暮復夢云新君明日日中當發願重啓侯何惜不一
試驗之濟于是乃見孫阿具語其事阿不懼當死而
喜得為泰山令惟恐濟言不信也曰不知賢子欲得
何職濟曰隨地下樂者與之濟欲速知其驗從領軍
門至廟下十步安一人以傳阿消息辰時傳阿心痛
已時傳阿劇日中傳阿亡濟泣曰雖哀我兒之不幸
且喜亡者有知後月餘兒復來語母曰已得轉為錄
事矣按眞誥蔣濟為南山伯領二千兵
南史沈僧昭别名法朗少事天師道士常以甲子及
甲午日夜著黃巾衣褐醮於私室時記人吉凶頗有
應驗自云為泰山錄事幽司中有所收錄必僧昭署
名按眞誥荀顗為太山君取顧衆為泰山將軍用
曹洪為司馬桓範為長史蘇韶傳云劉孔才為太
山公欲反北帝已誅滅之孔才即劉劭也又梅頥為
豫章太守夢被召作太山府君克日便亡
天帝召為記
天帝取著棋
唐李長吉集序長吉將死時忽晝見一緋衣人駕赤
虯持一版書若太古篆或霹靂石文者云當召長吉
長吉了不能讀歘下榻叩頭言阿彌老且病賀不願
去緋衣人笑曰帝成白玉樓立召君為記天上差樂
不苦也按舊唐書李賀字長吉手筆敏捷尤長于
歌篇其文思體勢如崇巖峭壁萬仞崛起當時文士
從而效之無能髣髴者其樂府詞數十篇至于雲韶
樂工無不諷誦
北夢𤨏言唐僖宗朝翰林棋待詔滑生能棋品甚高
少逢敵手有一張小子年僅十四來謁覓棋請饒一
路滑生棋思甚遲沈吟良久方下一子張生隨手應
之都不介意仍于庭際取適候滑生更下又隨手著
應之一旦黃宼犯闕僖皇幸蜀滑以待詔供職謀赴
行在欲取金州路入辦裝挈家次張生曰不必前邁
某非棋客天帝命我取公著棋請指揮家事滑生驚
愕妻子啜泣奄然而逝他日京都共知也昔顔回卜
商為地下脩文郎又李長吉為帝召撰樂府豈斯類
邪所謂天帝者非北極天皇大帝也按眞誥又非北
方玄天黑帝道君此鬼都北帝以號鬼帝世人有功
德者地官得以辟請四明公之流是也召棋之命乃
酆宫帝君乎
楊鑣與大姑作偶
光澤與太山作兒
北夢𤨏言唐楊鑣收相之子少年為江西推廵優游
外幕也屬秋祭請祀大姑神西江中有兩山孤拔號
大者為大孤小者為小孤朱崖李太尉有小孤山賦
寄意焉後人語訛作姑姊之姑創祠山上塑像艷麗
而風濤甚惡行旅憚之每歲本府命從事躬祭鑣與
於此行鑣悅大姑容偶有言謔浪祭畢廻舟而見空
中雲霧有一女子容質甚麗俯就楊公呼為楊郞遜
詞云家姊多幸蒙楊郎採顧便希回橈以成禮也故
來奉迎弘農驚怪乃曰前言戲之耳小姑曰家姊本
無意輙慕君子而楊郞自發言苟或中輟立恐不利
于君弘農憂惶遂然諾之懇布從容一月處理家事
小孤亦許之楊生歸指揮訖倉卒而卒似有鬼神來
迎也
又登州節判史在德郞中子光澤甚聰俊方脩舉業
自别墅歸乘醉入太山廟謂神曰與神作第三兒得
否自是歸家精神恍忽似有見召踰月而殂也
龜禍老桑
狸誤老表
異苑曰孫權時永康縣有人入山遇一大龜即束之
以歸龜便言曰游不量時為君所得擔者怪載出欲
上吳王夜宿越里䌫船於大桑樹宵中樹忽呼龜曰
元緒奚事爾也龜曰行不擇日今方見烹雖盡南山
之樵不能潰我樹曰諸葛元遜識性淵長必致相困
令求如我之徒計將安泊龜曰子明無多辭既至建
業權將煮之燒柴萬車諸葛恪曰然以老桑乃熟獻
人仍說龜言權使伐桑取煑之即爛
續齊諧記張華為司空于時燕昭王墓前有一斑狸化
為書生欲詣張公過問墓前華表曰以我才貎可得
見司空邪華表曰子之妙觧無為不可但張公制度
恐難籠絡出必遇辱殆不得返非但喪子千年之質
亦當深誤老表狸不從遂詣華見其容止風流雅重
之於是論及文章聲實華未嘗勝次復商略三史探
貫百氏包十乘洞三才華無不應聲屈滯乃歎曰明
公當尊賢容衆嘉善矜不能奈何憎人學問墨子兼
愛其若是耶言卒便退華乃使人防門不得出旣而
又問華曰公門置兵甲蘭錡當是疑僕邪恐天下之
人卷舌而不談知謀之士望門而不進深為明公惜
之華不答使人防禦甚嚴豐城令雷煥博物士也謂
華曰聞魅鬼忌所别者數百年物耳千年老精不復
能别惟千年枯木照之則形見昭王墓前華表已當
千年使人伐之至聞華表言曰老狸不自知果誤我
事於華表穴中得青衣小兒長二尺餘使還未至洛
陽而變成枯木遂然以照之書生乃是一斑狸茂先
歎曰此二物不値我千年不復可得
撥糞是金
遺糞皆銀
湘中記云長沙西南有金牛巖漢武時有一田父牽
赤牛告漁人欲渡江漁人云船小豈勝得牛田父曰
但相容不重君船於是人牛俱上及半江牛糞於船
田父曰以此相贈既渡漁人怒其汚船以橈撥糞棄
水欲盡方覺是金訝其神異乃躡之但見人牛入嶺
隨而掘之莫能及也今掘處猶存
酉陽雜爼漢建武二十一年有人騎白牛蹊人田田
父訶詰之乃曰吾北海使將看天子登封遂乘牛上
山田父尋至山惟見牛跡遺糞皆為銀明年世祖封
禪
五羊負糓
五羊銜糓
南部新書吳脩為廣州刺史未至州有五仙人騎五
色羊負五榖而來今州廳梁上畫五仙人騎五色羊
為瑞故廣南謂之五羊城(與番禺雜記同)
廣州記六國時廣州屬楚高固為楚相五羊銜穀至
其庭以為瑞因以五羊名其地
馬鬼
鵝鬼
抱朴子按九鼎記及青靈經言人物之死俱有鬼也
馬鬼常以晦夜出行狀如炎火
吳志注景帝有疾使巫視鬼欲試之乃殺一鵝埋之
於苑中駕屋施牀几以婦人服物著上乃使巫視之
若能說此冢中婦形狀者加賞此巫視日竟晝夕無
所道帝催問之急乃曰實不見有鬼但見一頭白鵝
在墓上所以不即白疑是鬼神變化而作定無復改
易不知何如景帝乃厚賜之
鯀化黃熊
鯀化玄魚
春秋傳縣化為黃熊入於羽淵
拾遺記鯀自沉於羽淵化為玄魚時揚鬚振鱗横脩
波之上見者謂為河精梁蕭綺錄曰在山變為熊
入水化為魚也
白龍飲水
赤龍據案
唐太宗未建義時常飲酒醉卧劉文静家文静坐樓
上見宅南大池中有白龍下飲水池中大魚皆躍上
岸以百數良久乃隱家人共見極驚駭太宗睡覺謂
文静云醉中渴甚夢入公家池中飲水極清泠快意
文静視其體尚猶濕也
唐玄宗臨潞州景龍二年四月十七日在廳事假寐
白鶴觀道士宋大辨等三十人同見赤龍據案又微
時嘗至洛陽令崔日知宅崔設饌未熟明皇因寢庭
前一架藤花初開日知見巨蛇食藤花逡廵不見上
覺曰饑甚夢中食藤花甚美日知知他日啓聖之驗也
萇弘之血化為碧
淮隂之血漬為草
莊子萇弘死於蜀藏其血三年而化為碧又台州
志王貞婦為元兵所劫至嵊縣清風嶺齧指出血書
字山石投崖死血漬石間天且隂即墳起如始書
永新志譚節婦趙氏被元兵併其子殺之血漬禮殿
間八磚上宛然一婦人抱嬰兒狀或磨以沙石不滅
又煆以火益顯至今如初
地理志未央殿東北二里許盖鐘室故處有丈餘隙
地草色皆殷赤傳是韓淮隂血漬而然
竊窺乃大蛇
外窺乃巨龜
晉書杜預初在荆州因宴集醉卧齋中外人聞嘔吐
聲竊窺于戶止見一大蛇垂頭而吐
北夢𤨏言歸登尚書每浴必屏左右或有自外窺之
乃巨龜也又榮陽(崔魏公鉉)因醉眠左右見一白者蓋杜
南蛇也
牛哀化虎
左飛化虎
淮南子昔公牛哀轉病也七日化為虎其兄掩戶而
入覘之則虎搏而殺之是故文章成獸爪牙移易志
與心變神與形化方其為虎也不知其嘗為人也方
其為人不知其且為虎也二者代謝舛馳各樂其成
形狡猾鈍惛是非無端孰知其所萌夫水嚮冬則凝
為冰冰迎春則泮而為水冰水移易於前後若周員
而趨孰暇知其所苦樂乎
交州記龍編縣功曹左飛曾化為虎數月還作吏既
言其化亦化無不在牛哀易虎不識厥兄當其革狀
安知其譌變哉按高誘氏云人化為虎者便還食
人食人因作眞虎不食人者更復化為人(評曰牛哀之事載之)
(往牒非一初嘗怪之及覩譚子化書而爽然釋也其言曰至婬者化為婦人至暴者化為猛虎心之所變)
(不得不變嗟乎世有至暴者即靦然而人面哉人固以乳虎目之矣)
江夏黃氏化黿入深淵
丹陽宣氏化黿入遠潭
後漢靈帝時江夏黃氏之母浴而化為黿入於深淵
其後時出見初浴簮一銀釵及見猶在其首
晉書孫皓寳鼎元年丹陽宣騫母年八十因浴化為
黿兄弟閉戶衛之掘堂上作大坎實水其中黿入坎
游戲一二日恒延頸外望伺戸小開便輪轉自躍入
於遠潭遂不復還
靳尚作一大蟒
郄后謫為大蟒
攝山記楚大夫靳尚以讒殺屈原為天所譴作一大
蟒穴在山後人為之立廟
梁武讖序郄氏梁武帝后也崩數月帝居寢殿聞外
騷窣聲視之乃見一蟒盤躃上殿睒睛呀口向帝帝
驚駭蹶起曰宫殿嚴警非爾類所生之處豈妖孽欲
祟朕耶蛇人語曰蟒昔郄氏也妾以生存嫉妬損物
害人死以是罪謫為蟒耳
駢志卷十四
