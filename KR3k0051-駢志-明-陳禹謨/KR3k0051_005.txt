駢志卷五
明陳禹謨撰
丙部上
漢魯共王壊舊宅得古文經傳
河内女子發老屋得易禮尚書
漢書魯共王初好治宫室壊孔子舊宅以廣其宫聞
鐘磬琴瑟之聲遂不敢復壊於其壁中得古文經傳
又論衡孝景帝時魯共王壞孔子教授堂以為殿得
百篇尚書于墻壁中武帝使使者取視莫能讀者遂
祕于中外不得見至孝成皇帝時徵為古文尚書學
東海張霸按百篇之序空造百兩之篇獻之成帝帝
出祕百篇以校之皆不相應于是下霸于吏吏白霸
罪當至死成帝高其才而不誅亦惜其文而不滅故
百兩之篇傳在世間者傳見之人則謂尚書本有百
兩篇矣
論衡孝宣皇帝之時河内女子發老屋得逸易禮尚
書各一篇奏之宣帝下示博士然後易禮尚書各益
一篇而尚書二十九篇始定矣(按洪容齋云劉向說苑臣術篇一章云泰)
(誓曰附下而罔上者死附上而罔下者刑與聞國政而無益於民者退在上位而不親賢者逐此所以勸)
(善而黜惡也漢武帝元朔元年詔責中外不興廉舉孝有司奏議其語與說苑所載正同而諸家注釋至)
(于顏師古皆不能援以為證今之泰誓初未嘗有此語也漢宣帝時河内女子得泰誓一篇獻之然年月)
(不與序相應又不與左傳國語孟子衆書所引泰誓同馬鄭王肅諸儒皆疑之今不復可考)
韓嬰與仲舒論
江公與仲舒議
漢書燕趙間言詩者由韓生嬰韓生亦以易授人推
意而為之傳燕趙間好詩故其易微唯韓氏自傳之
武帝時嬰嘗與董仲舒論于上前其人精悍處事分
明仲舒不能難也
又武帝時瑕丘江公與董仲舒竝仲舒通五經能持
論善屬文江公呐于口上使與仲舒議不如仲舒而
丞相公孫弘本為公羊學比輯其議卒用董生
五經笥
五經庫九經庫
後漢書邊韶解弟子嘲云腹便便五經笥又唐書
虞世南云昔任彥昇美談經籍梁代稱為五經笥
北史房暉遠明三禮春秋三傳詩書周易兼善圖緯
恒以教授為務太常卿牛弘每稱為五經庫又舊
唐書禇遂良稱谷那律為九經庫
姜肱博通五經
張霸博覽五經
後漢書姜肱博通五經兼明星緯
又張霸博覽五經諸生孫林劉固段著等并慕之各
市宅其傍以就學焉
五經無雙許叔重
五經無對有陸乂
後漢書許愼字叔重性淳篤少博學經籍馬融常推
敬之時人為之語曰五經無雙許叔重
北史陸乂于五經最精熟館中謂之石經人為之語
曰五經無對有陸乂
說經鏗鏗楊子行
解經不窮戴侍中
東觀漢記楊政字子行治梁丘易與京兆祁聖元同
好俱名善說經書京師號曰說經鏗鏗楊子行論難
僠僠祁聖元
後漢書戴憑為侍中京師為之語曰解經不窮戴侍
中
匡鼎說詩
張文為論
漢書匡衡父世農夫至衡好學家貧傭作以供資用
尤精力過絶人諸儒為之語曰無說詩匡鼎來匡說
詩解人頥(按服虔曰鼎猶言當也若言匡且來也應劭曰鼎方也張宴曰匡衡少時字鼎長乃)
(易字稚圭世所傳衡與貢禹書上言衡敬報下言匡鼎白知是字也師古曰服應二說是也賈誼曰天子)
(春秋鼎盛其義亦同而張氏之說蓋穿鑿矣假有其書乃是後人見此傳云匡鼎來不曉其意妄作衡書)
(云鼎白耳字以表德豈人之所自稱乎今有西京雜記者其書淺俗出于里巷多有妄說乃云匡衡小名)
(鼎蓋絶知者之聽)
又張禹善論語詔令授太子論語使魯無卿及始夏
侯勝王陽蕭望之韋玄成皆說論語篇第或異禹先
事王陽後從庸生采獲所安最後出而尊貴諸儒為
之語曰欲為論念張文由是學者多從張氏餘家寖
微
樂詳并授五業
楊充精究七經
魏略時太學初立有博士十餘人學多褊狹又不熟
悉略不親教備員而已惟詳五業并授其或難解質
而不解詳無愠色以杖畫地牽譬引類至忘寢食以
是獨擅名于遠近
華陽國志楊充少好學求師學古學于扶風馬季長
南陽朱明叔潁川白仲職精究七經
易以東矣
吾道東矣
漢書丁寬字子襄梁人也初梁項生從田何受易時
丁寬為項生從者讀易精敏材過項生遂事何學成
何謝寬寬東歸何謂門人曰易以東矣
後漢書鄭玄西入關因涿郡盧植事扶風馬融融門
徒四百餘人升堂進者五十餘生融素驕貴玄在門
下三年不得見及使高業弟子受于玄玄日夜尋誦
未嘗怠惓會融集諸生考論圖緯聞玄善算乃召見
于樓上玄因從質諸疑義問畢辭歸融喟然謂門人
曰鄭生今去吾道東矣
為弟子都養
直諸生監厨
漢書兒寬以郡國選詣博士受業孔安國貧無資用嘗為
弟子都養時行賃作帶經而鋤休息輒讀誦其精如此
北史刁冲家世貴達及從師於外自同諸生于時學制
諸生悉日直監厨冲雖有僕隷不令代己身自炊㸑
帶經而鉏(見上)
帶經而農
晉書皇甫謐就鄉人席坦受書勤力不怠居貧躬自
稼穡帶經而農遂博綜典籍百家之言
百日習一經
三年通一經
晉書魏舒年四十餘郡上計掾察孝廉宗黨以舒無
學業勸令不就可以為高耳舒曰若試而不中其負
在我安可虚竊不就之高以為已榮乎於是自課百
日習一經因而對策升第
又戴邈曰古之俊乂必三年而通一經
裴昭明遺子一經
柳世隆遺子一經
南史裴昭明歴郡皆清勤常謂人曰人生何事須聚
畜一身之外亦復何須子孫若不才我聚彼散若能
自立則不如一經故終身不事産業
又柳世隆性清廉唯盛事典墳張緒問曰觀君舉措
當以清名遺子孫耶荅曰一身之外亦復何須子孫
不才將為争府如其才也不如一經
焦贛易林
許曼易林
後漢書焦贛長於災變分六十四卦更直日用事以
風雨寒温為候各有占驗(今焦氏易林即贛所著)
又方術傳道士張巨君授以方術所著易林至今行於世
漢趙曄著吳越春秋
晉楊方撰吳越春秋
後漢書趙曄少嘗為縣吏奉檄迎督郵曄恥于厮役遂棄
車馬去到犍為資中詣杜撫受韓詩究竟其術積二十年
卒業乃歸州召補從事不就舉有道卒于家著吳越春秋
詩細歷神淵蔡邕至會稽讀詩細而歎息以為長于論衡
邕還京師傳之學者咸誦習焉
晉書楊方少好學有異才時虞喜兄弟以儒學立名雅愛
方為之延譽諸葛恢嘗遣方為文薦郡功曹主簿虞預
稱美之送以示賀循循報書曰此子開拔有志意只言
異于凡猥耳不圖偉才如此其文甚有竒分若出其胸
臆乃是一國所推豈但牧豎中逸羣邪聞處舊黨之中
好有謙冲之行此亦立身之一隅然世衰道喪人物凋
弊每聞一介之徒有向道之志冀之願之如方者乃荒
萊之特苗鹵田之善秀姿質已良但沾染未足耳移植
農壤必成嘉榖循遂稱方於京師後補高梁太守在郡
積年著五經鉤沉更撰吳越春秋并雜文章皆行于世
葛洪西京雜記
蕭賁西京雜記
西京雜記葛洪自序云洪家世有劉子駿漢書一百卷無
首尾題目但以甲乙丙丁紀其卷數先父傳之歆欲撰漢
書編錄漢事未得締構而亡故書無宗本止雜記而已失
前後之次無事類之辨後好事者以意次第之始甲終癸
為十帙帙十卷合為百卷洪家具有其書試以此記考校
班固所作殆是全取劉書有小異同耳并固所不取不過二
萬許言今抄出為二卷名曰西京雜記以禆漢書之闕爾
南史齊宗室蕭賁好著述嘗著西京雜記六十卷
劉向校書于天禄閣
揚雄校書于天禄閣
拾遺記劉向于成帝之末校書天禄閣專精覃思夜
有老人著黃衣植青藜杖登閣而進見向暗中獨坐
誦書老父乃吹杖端烟燃因以見向說開闢已前向
因受五行洪範之文恐辭說繁廣忘之乃裂裳及紳
以記其言至曙而去向請問姓名云我是太一之精
天帝聞夘金之子有博學者下而觀焉
前漢書王莽以符命自立時揚雄校書于天禄閣上
治獄使者欲收雄雄從閣上自投下幾死莽聞之曰
雄素不與事有詔勿問然京師為之語曰惟寂寞自
投閣爰清静作符命三國遺錄魏文帝為閱書觀
讀書千卷者登此觀登者六人而已
揚子雲夢鳳凰集玄上
董仲舒夢蛟龍入懷中
西京雜記揚雄讀書有人語之曰無為自苦玄故難傳
忽然不見雄著太玄經夢吐鳳凰集玄之上頂而滅
又董仲舒夢蛟龍入懷乃作春秋繁露詞
劉向省新語而作新序
桓譚詠新序而作新論
晉書陸喜少有聲名好學有才思嘗為自叙其略云
劉向省新語而作新序桓譚詠新序而作新論余不
自量感子雲之法言而作言道覩賈子之美才而作訪
論觀子政洪範而作古今歷鑒蔣子通萬機而作審機
讀幽通思玄四愁而作娛賓九思真所謂忍愧者也
蕭琛甚祕漢書
謝僑不質班史
南史蕭琛為宣城太守有北僧南渡唯齎一瓠蘆中
有漢書序傳僧云三輔舊事相傳以為班固真本
琛固求得之其書多有異今者而紙墨亦古文字多
如龍舉之例非隷非篆琛甚祕之
又謝僑素貴嘗一朝無食其子啓欲以班史質錢荅
曰寧餓死豈可以此充食乎
受太玄
好太玄
漢書鉅鹿侯芭常從揚雄居受其太玄法言焉雄卒
侯芭為起墳喪之三年時大司空王邑納言嚴尤聞
雄死謂桓譚曰子常稱揚雄書豈能傳於後世乎譚
曰必傳顧君與桓不及見也凡人賤近而貴遠
北史司馬膺之好讀太玄經又注揚雄蜀都賦每云
我欲與揚子雲周旋
鬼之董狐
僧之董狐
晉書干寳為搜神記二十卷以示劉惔惔曰卿可謂
鬼之董狐
酉陽雜俎魏李騫之同泰寺浮屠中傍有執板筆者
僧曰此是尸頭專記人罪騫曰便是僧之董狐
錢神論
錢愚論
晉書魯褒以貧素自立元康之後綱紀大壊褒傷時
之貪鄙乃隠名而著錢神論以刺之
南史梁宗室臨川静惠王宏性愛錢百萬一聚黃牓
標之千萬一庫懸一紫標如此三十餘間帝與佗卿
屈指計三億餘萬餘屋貯布絹絲綿漆蜜紵蠟朱砂
黃屑雜貨但見滿庫不知多少武帝謂曰阿六汝生
活大可豫章王綜以宏貪吝遂為錢愚論
千字文
萬字文
梁書高祖次韻王羲之書千字使周興嗣為文高祖稱善加
賜金帛又御覽引梁書武帝取鍾王真迹授周興嗣令選
不重複者千字韻而文之興嗣一宿而上鬢髮皆白大被賞
遇後興嗣目疾武帝親為之合藥又賈氏談錄進士周逖
改次千字文更撰天寳應道千字文將進之請頒行天下先
呈宰執右相陳希烈問之曰有添換乎逖曰翻破舊文一無
添換又問翻破盡乎對曰盡右相曰枇杷二字如何翻破逖
曰唯此兩字依舊右相曰若如此還未盡逖逡巡不能對
北史秦王俊聞潘徽名召為學士嘗從俊朝京師在
塗令徽於馬上為賦一行賦成其名曰述恩賦俊覽
而善之復令為萬字文
曹憲文選音義
公孫文選音義
舊唐書曹憲所撰文選音義甚為當時所重初江淮
間為文選學者本之于憲又有許淹李善公孫羅復
相繼以文選教授由是其學大興于代
又公孫羅歷沛王府參軍無錫縣丞撰文選音義卷行于代
郭子玄竊向秀莊子注
何法盛竊郗紹中興書
晉書郭象字子玄少有才理好老莊能清言先是注
莊子者數十家莫能究其旨統向秀於舊注外而為
解義妙演竒致大暢玄風惟秋水至樂二篇未竟而
秀卒秀子幼其義零落然頗有别本遷流象為人行
薄以秀義不𫝊於世遂竊以為己注乃自注秋水至
樂二篇又易馬蹄一篇其餘衆篇或點定文句而已
其後秀義别本出故今有向郭二莊其義一也
南史時有高平郗紹作晉中興書數以示何法盛法盛有
意圖之謂紹曰卿名位貴逹不復俟此延譽我寒士無聞
于時如袁宏干寶之徒賴有著述流聲于後宜以為惠紹
不與至書成在齋内厨中法盛詣紹紹不在直入竊書紹
還失之無復兼本于是遂行何書(又宋景濂曰齊丘子六卷一名化書言道術德)
(仁食儉六化為甚悉世傅為偽唐宋齊丘子嵩作張文潜題其後云齊丘犬鼠之雄盖不足道其為化書雖皆淺機)
(小數亦微有見於黃老之所謂道德者噫是書之作非齊丘也終南山隠者譚峭景升也齊丘竊之耳)
有子焠掌
孫敬懸頭
荀子有子惡卧而焠掌齊竟陵王頌云有子刺掌
行修名立桓範世要論云有子好卧則刺其掌
漢書孫敬字文寳好學晨夕不休及至眠睡疲寢以
繩繫頭懸屋梁後為當世大儒
董仲舒三年不窺園趙昱歴年不窺園
裴公美經年不出墅
漢書董仲舒少治春秋孝景時為博士下帷講誦弟
子傳以久次相授業或莫見其面盖三年不窺園
舊唐書裴休字公美童齓時兄弟同學于濟源别墅
休經年不出墅門晝講經籍夜課詩賦
謝承漢書趙昱就處士綦母君受公羊傳兼該羣業
至歴年潛志不窺園圃親疎希見其面
十五年不窺園
十七年不闚門
後漢書桓榮貧窶無資常客傭以自給精力不倦十
五年不窺家園
又何休作春秋公羊解詁覃思不闚門十有七年
流粟
流麥
鄒子曰朱買臣貧賤之時孜孜修學不覺雨之流粟
志在經傳也
後漢書高鳳好學不休其家曝麥令鳳守雞以竿授其手
鳳執竿讀書雨大至不覺執竿如故其妻還見麥流甚以
為怒鳳亦不愧(晉藝術傳幸靈父母嘗使守稻羣牛食之靈見而不驅待牛去乃往理其殘亂者)
袁宏運租誦詩
高閭送租修刺
晉書袁宏父勖臨汝令宏少孤貧以運租自業謝尚時鎮
牛渚秋夜乘月率爾與左右微服泛江會宏在舫中諷詠
聲既清會辭又藻拔遂駐聽久之遣問焉荅曰是袁臨汝
郎誦詩即其詠史之作也尚傾率有勝致即迎升舟與之
談論申旦不寐自此名譽日茂
北史高閭早孤少好學博綜經史下筆成章少為車
子送租至平城修刺詣崔浩浩與談竒之使為謝中
書監表明日浩歴租車過駐馬呼閭諸車子皆驚閭
本名廬浩乃改為閭而字焉由是知名
王仲任閱書市肆
徐文遠閱書于肆
後漢書王充字仲任少孤鄉里稱孝後到京師受業太學
師事扶風班彪好博覽而不宏章句家貧無書常游洛陽
市肆閱所買書一見輒能誦憶遂博通衆流百家之言
舊唐書徐文遠家貧無以自給其兄休鬻書為事文
遠日閱書于肆博覽五經尤精春秋左氏傳
管寧榻穿膝處
蕭藻牀有膝痕
高士傳管寧自越海及歸常坐一木榻積五十餘年
未嘗箕股其榻上當膝處皆穿
南史蕭藻性恬静獨處一室牀有膝痕宗室衣冠莫
不楷則常以爵禄太過每思屏退門庭閒寂賓客罕
通簡文尤敬愛之自遭家禍恒布衣蒲席不食鮮禽
非公庭不聽音樂武帝每以此稱之
不讀謝詩覺口臭
不讀老子覺舌強
談藪梁高祖重陳郡謝元暉詩常曰不讀謝詩三日覺口臭
郭子殷仲堪云三日不讀道德經便覺舌本間強
腹笥
肉譜
後漢書邊韶字孝先以文學知名教授數百人韶口
辯曾晝日假卧弟子私嘲之曰邊孝先腹便便懶讀
書但欲眠韶潜聞之應時對曰邊為姓孝為字腹便
便五經笥但欲眠思經事寐與周公通夢静與孔子
同意師而可嘲出何典記嘲者大慙
隋唐嘉話秦王府倉曹李守素尤精譜學人號為肉譜
書簏
書厨
晉書右丞傳迪好廣讀書而不解其意劉柳唯讀老子而
已迪每輕之柳云卿讀書雖多而無所解可謂書簏矣
南史陸澄當世稱為碩學讀易三年不解文義欲撰
宋書竟不成王儉戲之曰陸公書厨也
書倉
經苑
拾遺記曹曾慮先文湮没乃積石為倉以藏書故謂
曹氏為書倉
又任末年十四時學無常師負笈不遠險阻或依林木之下
編茅為菴削荆為筆尅樹汁為墨夜則暎星望月暗則縛麻
蒿以自照觀書有合意者題其衣裳以記其事門徒悦其勤
學更以淨衣易之河洛祕奥非正典籍所載皆注記于柱壁
及園林樹木慕好學者來輒寫之時人謂任氏為經苑
賈長頭
范長頭
後漢書賈逵傳逵自為兒童常在太學不通人間事
身長八尺二寸諸儒為之語曰問事不休賈長頭
南史范雲謂人曰諸君進止威儀當問范長頭指范
岫也以岫多識前代舊事
皇甫謐書淫
劉孝標書淫
晉書皇甫謐耽翫典籍忘寢與食時人謂之書淫或
有箴其過篤將損耗精神謐曰朝聞道夕死可矣况
命之修短分定懸天乎
南史劉峻字孝標自以少時未開悟晚更進厲精明慧
過人苦所見不博聞有異書必往祈借清河崔慰祖
謂之淫書于是博極羣書文藻秀出故其自序云黌
中濟濟皆升堂亦有愚者解衣裳言其少年魯鈍也
行秘書
人物志
隋唐嘉話太宗嘗出行有司請載副書以從帝曰不
須虞世南在此行秘書也
舊唐書李守素署天策府倉曹參軍尤工譜學自晉宋已降
四海士流及諸勲貴華戎閥閱莫不詳究當時號為行譜嘗
與虞世南共談人物言江左山東世南猶相酬對及言北地
諸侯次第如流顯其世業皆有援證世南但撫掌而笑不復
能荅歎曰行譜定可畏許敬宗因謂世南宜改之世南曰昔
任彦昇美談經籍梁代稱為五經笥今日倉曹人物志可矣
暗寫五行志
暗疏列女傳
南史陸倕所讀一編必誦于口嘗借人漢書失五行
志四卷乃暗寫還之略無遺脱
舊唐書虞世南授弘文館學士與房玄齡對掌文翰太宗嘗
命寫列女傳以裝屏風于時無本世南暗疏之不失一字
又蔣乂字德源七歲時誦庾信哀江南賦數遍而成誦在口
以聰悟強力聞于親黨德宗嘗登凌烟閣見左壁穨剝上有
殘缺文記每行可辨三五字命錄之以問宰臣遽受宣無以
對即令召乂至對曰此聖歷中侍臣圖贊也即于御前口誦
以補其缺不失一字上歎曰虞世南暗寫列女傳無以加也
奴婢皆讀書
童僕皆呻吟
世說鄭玄家奴婢皆讀書嘗使一婢不稱旨將撻之
方自陳說玄怒使人曳著泥中須臾復有一婢來問
曰胡為乎泥中荅曰薄言往愬逢彼之怒
論衡劉子政玩弄左氏童僕妻子皆呻吟之
應璩善書記
穆之便尺牘
文章叙錄應璩博學好屬文善為書記又吳質别𫝊
質有才學善為書記
沈約宋書劉穆之與朱齡石并便尺牘常于高祖坐
與齡石荅書自旦至中穆之得百函齡石得八十函
而穆之應對無廢按穆之内總朝政外供軍旅决
斷如流事無壅滯賓客輻輳求訴百端内外諮禀盈
階滿室目覽辭訟手荅牋書耳行聽受口幷酬應不
相參涉皆悉贍舉又言談賞笑彌日亘時未嘗倦苦
裁有閒暇手自寫書尋覽篇章校定墳籍
郭子玄語如懸河
楊盈川文如懸河
晉書太尉王衍每云聽郭象語如懸河瀉水注而不竭
唐書崔融與張說評王勃等曰勃文章宏放非常人
所及楊烱盧照隣可以企之說曰不然盈川文如懸
河酌之不竭優於盧而不减王恥居後信然愧前謙
也
高齋學士
青錢學士
南史庾肩吾初為晉安王國常侍王每徙鎮肩吾常
隨府在雍州被命與劉孝威等十人抄撰衆籍豐其
果饌號高齋學士
舊唐書張鷟兄應八舉皆登甲科四參選判策為銓
府之最員外郎員半千謂人曰張子之文如青錢萬
簡選中未聞退時時流重之目為青錢學士
奪席以益戴憑
奪袍以賞之問
謝承後漢書正旦朝賀帝令羣臣說經史更相詰難
義有不通輙奪其席以益通者戴憑遂重坐五十餘
席
舊唐書則天幸洛陽龍門令從者賦詩東方虬詩先
成則天以錦袍賜之及宋之問詩成則天稱其詞愈
高奪虬錦袍以賞之
陸澄幷奪舊物
王摛抽掣簟扇
南史王儉自以博聞多識讀書過陸澄儉集學士何
憲等盛自商略澄待儉語畢然後談所遺漏數百千
條皆儉所未覩儉乃歎服儉在尚書省出巾箱几案
雜服飾令學士隷事事多者與之人人各得一兩物
澄後來更出諸人所不知事復各數條并舊物奪將
去
又王儉嘗使賓客隸事多者賞之事皆窮唯廬江何
慮為勝乃賞以五花簟白團扇坐簟執扇容氣甚自
得王摛後至儉以所隷示之曰卿能奪之摛操筆便
成文章既奥辭亦華美舉坐擊賞摛乃命左右抽憲
簟手自掣取扇登車而去儉笑曰所謂大力者負之
而趨
一語一縑
一字三縑
南史何遠每戲語人曰卿能得我一妄語則謝卿以
一縑衆共伺之不能記也(評曰先儒學問自不妄語始若何遠庶幾近之矣)
唐書裴度辟皇甫湜為判官度修福先寺將立碑求
文于白居易湜怒曰近舍湜而遠取居易請從此辭
度謝之湜即請斗酒飲酣援筆立就度贈以車馬繒
彩甚厚湜大怒曰自吾為顧況集序未嘗許人今碑
字三千字一字三縑何遇我薄邪度笑曰不羈之才也
從而酬之又舊唐書李邕早擅才名尤長碑頌雖
貶職在外中朝衣冠及天下寺觀皆多齎持金帛往
求其文前後所製凡數百首受納饋遺亦至鉅萬時
議以為自古鬻文獲財未有如邕者
西番寫記
新羅請記
舊唐書馮定初長慶中源寂使新羅國見其國人傳
寫諷念定所為黑水碑畫鶴記韋休符之使西番也
見其所舘寫定商山記于屏障其文名馳于戎夷如
此
北夢𤨏言大中四年進士馮㳙登第榜中文譽最高
是歲新羅國起樓厚賫金帛奏請撰記時人榮之
鮑照才盡
江淹才盡
宋書鮑照字明遠文辭贍逸為臨川王義慶所知賞
文帝以為中書舍人上好文章自謂人莫能及照悟
其旨為文章多鄙言累句咸謂才盡實不然也
南史江淹字文通少以文章著晚節才思微退云為
宣城太守時罷歸始泊船禪靈寺渚夜夢一人自稱
張景陽謂曰前以一匹錦相寄今可見還江懷中得
數尺與之此人大恚曰那得割截都盡顧見丘遲謂
曰餘此數尺既無所用以遺君自爾淹文章躓矣又
嘗宿于冶亭夢一丈夫自稱郭璞謂淹曰吾有筆在
卿處多年可以見還淹乃探懷中得五色筆一以授
之爾後為詩絶無美句時人謂之才盡又乾&KR0871;子
淹夢神人授五色筆識者謂為五臟神
漢高帝大風歌
漢武帝秋風辭
史記高祖擊黥布軍還歸過沛留置酒沛宫悉召故
人父老子弟縱酒發沛中兒得百二十人教之歌酒
酣高祖擊筑自為歌詩曰大風起兮雲飛揚威加海
内兮歸故鄉安得猛士兮守四方令兒皆和習之高
祖乃起舞慷慨傷懷泣數行下謂沛父兄曰游子悲
故鄕吾雖都關中萬歲後吾魂魄猶樂思沛且朕自
沛公以誅暴逆遂有天下其以沛為朕湯沐邑復其
民世世無有所與沛父兄諸母故人日樂飲極驩道
舊故為笑樂十餘日高祖欲去沛公兄故請留高祖
高祖曰吾人衆多父兄不能給乃去沛中空縣皆之
邑西獻高祖復留止張飲三日(張晏曰張帷帳也)
漢武故事帝行幸河東祀后土顧視帝京忻然中流
與羣臣飲讌帝歡甚乃自作秋風辭曰秋風起兮白
雲飛草木黃落兮鴈南歸蘭有秀兮菊有芳懷佳人
兮不能忘汎樓船兮濟汾河横中流兮揚素波簫鼓
鳴兮發櫂歌歡樂極兮哀情多少壯幾時兮柰老何
文中子曰大風安不忘危其霸心之存乎秋風樂
極悲來其悔心之萌乎(周書明帝幸同州過故宅賊詩曰玉燭調秋氣金輿歷舊)
(宫還如過白水更似入新豐霜潭清晚菊寒井落疎桐舉杯延故老令聞歌大風)
禰衡賦鸚鵡
謝莊賦鸚鵡
後漢黃祖長子射與禰衡善射時大會賓客人有獻
鸚鵡者射舉巵于衡曰願先生賦之以娛賓客衡攬
筆而作文無加點辭采甚麗
南史宋南平王鑠獻赤鸚鵡普詔羣臣為賦太子左
衛率袁淑文冠當時作賦畢示謝莊及見莊賦歎曰
江東無我卿當獨秀我若無卿亦一時之傑遂隱其
賦
辨汾陽之鼎賜黃金十斤
辨曲水之集賜金五十斤
漢書汾陽得寶鼎武帝嘉之薦見宗廟藏于甘泉宫
羣臣皆上夀賀曰陛下得周鼎吾丘夀王獨曰非周
鼎上聞之召而問之曰今朕得周鼎羣臣皆以為然
夀王獨以為非何也有說則可無說則死夀王對曰
臣安敢無說鼎為周出故名周鼎今漢自高祖繼周
亦昭德顯行布恩施惠六合和同至于陛下恢廓祖
業功德愈盛天瑞幷至珍祥畢見昔秦始皇親出鼎
于彭城而不能得天祚有德而寶鼎自出此天子所
以與漢乃漢寶非周寶也上曰善羣臣皆稱萬歲是
自賜夀王黃金十斤
晉書武帝嘗問摯虞三日曲水之義虞對曰漢章帝
時平原徐肇以三月初生三女至三日俱亡村人以
為怪乃招攜之水濱洗祓遂因水以汎觴其義起此
帝曰必如所談便非好事束晳進曰虞小生不足以
知臣請言之昔周公城洛邑因流水以汎酒故逸詩
曰羽觴隨波又秦昭王以三日置酒河曲見金人奉
心水之劒曰今君制有西夏乃霸諸侯因此立為曲
水二漢相緣皆為盛集帝大悦賜晳金五十斤
相見各賦一物
相見勿為常談
文士傳張惇子純與張儼及朱異俱童少往見驃騎
將軍朱據據聞三人才名欲試之告曰老鄙相聞饑
渴甚矣夫騕褭以迅驟為功鷹隼以輕疾為妙其為
我各賦一物然後乃坐儼乃賦犬曰守則有威出則
有獲韓盧宋鵲書名竹帛純賦席曰席以冬設簟為
夏施揖讓而坐君子攸宜異賦弩曰南嶽之幹鍾山
之銅應機命中獲隼高墉三人各隨其目所見而賦
之皆成而後坐據大歡悅
晉書陸雲與荀隱素未相識嘗會張華坐華曰今日
相遇可勿為常談雲因抗手曰雲間陸士龍隱曰日
下荀鳴鶴鳴鶴隱字也又時有桑門釋道安俊辯
有高才自北至荆州與習鑿齒初相見道安曰彌天
釋道安鑿齒曰四海習鑿齒時人以為佳對
戶牖牆壁各置刀筆
門庭藩溷皆著筆紙
後漢王充好論說始若詭異終有理實以為俗儒守
文多失其眞乃閉門尋思絶慶弔之禮戶牖墻壁各
置刀筆著論衡八十五篇二十餘萬言袁崧書曰
充所作論衡中土未有傳者蔡邕入吳始得之恒祕
玩以為談助其後王朗為會稽太守又得其書乃還
許下時人稱其才進或曰不見異人當得異書問之
果以論衡之益由是遂見傳焉抱朴子曰時人嫌
蔡邕為異書或搜求其帳中隱處果得論衡而抱數
卷持去蔡邕丁寧之曰唯我與爾共之勿廣也
晉書左思貌寑口訥而詞藻壯麗不好交游惟以閒
居為事造齊都賦一年乃成復欲賦三都會妺芬入
宫移家京師乃詣著作郎張載訪岷卭之事遂搆思
十年門庭藩溷皆著筆紙遇得一句即便疏之司空
張華見而歎曰班張之流也使讀之者盡而有餘久
而更新于是豪貴之家競相傳寫洛陽為之紙貴
袁宏益韻一句
張融足賦四句
晉書袁宏與王珣伏滔同在桓温坐温令滔讀北征
賦至聞所傳于相傳云獲麟于此野誕靈物以瑞德
奚授體于虞者疚尼父之慟泣似實慟而非假豈一
姓之足傷乃致傷于天下其本至此便改韻珣云此
賦方傳千載無容率爾今于天下之後移韻徙事然
于寫送之致似為未盡滔云得益寫韻一句或為小
勝温云卿思益之宏應聲荅曰感不絶于余心遡流
風而獨寫珣誦味久之謂滔曰當今文章之美故當
共推此生
南史張融作海賦文詞詭激獨與衆異後以示鎮軍
將軍顧愷之愷之曰卿此賦實超玄虛但恨不道鹽
耳融即求筆注曰漉沙搆白熬波出素積雪中春飛
霜暑路此四句後所足也
孔門如用賦則賈誼升堂相如入室
孔門如用詩則公幹升堂思王入室
揚子云詩人之賦麗以則辭人之賦麗以淫如孔氏
之門人用賦也則賈誼升堂相如入室矣
詩品云陳思王曹植詩其源出於國風骨氣竒高詞
彩華茂情兼雅怨體具文質粲溢今古卓爾不羣嗟
乎陳思王之於文章也譬人倫之有周孔鱗羽之有
龍鳳音樂之有琴笙女工之有黼黻俾爾懷鉛吮墨
者抱篇章而景慕暎餘暉以自燭故孔氏之門如用
詩則公幹升堂思王入室景陽潘陸自可坐於廊廡
之間矣
覆醬瓿
覆酒甕
漢書揚雄作太玄劉歆觀之曰吾恐後人用覆醬瓿
也(師古曰瓿音剖小甖也)
晉左思欲為三都賦陸機聞之為弟雲書曰此間有
傖父欲作三都賦須其成當以覆酒甕耳
何愧張子房
何如霍去病
宋書孝武嘗歡飲普令羣臣賦詩沈慶之手不知書
眼不識字上逼令作詩慶之曰臣不知書請口授師
伯上即令顏師伯執筆慶之口授之曰微命值多幸
得逢時運昌朽老筋力盡徒步還南崗辭榮此聖世
何愧張子房上甚悦衆坐稱其辭意之美
南史梁武帝于華灮殿宴飲連旬令左僕射沈約賦
韻曹景宗不得韻意色不平啓求賦詩帝曰卿伎能
甚多人才英拔何必止在一詩景宗已醉求作不已
詔令約賦韻時韻已盡唯餘競病二字景宗便操筆
斯須而成其辭曰去時兒女悲歸來笳鼓競借問行
路人何如霍去病帝歎不已約及朝賢驚嗟竟日
詩思不來作鼓吹
用思苦澁求音樂
俗說桓玄作詩思不來輙作鼓吹既而思得云鳴鵠
響長阜歎曰鼔吹固自來人思
舊唐書李翰以進士知名天寶中寓居陽翟為文精
密用思苦澁嘗從陽翟令皇甫曾求音樂每思竭則
奏樂神逸則著文曾撰張廵姚誾等傳兩卷士友稱
之
文宗激賞公權春日詩
文宗獨諷公權夏日詩
舊唐書柳公權從文宗幸未央宫苑中駐輦謂公權
曰我有一喜事邊上衣賜久不及時今年二月給春
衣訖公權前奉賀上曰單賀未了卿可賀我以詩宫
人迫其口進公權應聲曰去歲雖無戰今年未得歸
皇恩何以報春日得春衣上悦激賞久之
又文宗夏日與學士聯句帝曰人皆苦炎熱我愛夏
日長柳公權續曰薰風自南來殿閣生微涼時丁袁
五學士皆屬繼帝獨諷公權兩句曰辭清意足不可
多得
楓落吳江冷
風落吳江雪
舊唐書時崔信明自謂文章獨步多所凌轢鄭世翼
遇諸江中謂之曰嘗聞楓落吳江冷信明欣然示以
餘篇世翼覽之未終曰所見不如所聞投之于江信
明不能對擁檝而去世說常侍徐陵聘齊時魏收
文學北朝之秀收錄其文集以示徐令傳之江左徐
速濟江沉之曰吾為魏公藏拙
李太白詩風落吳江雪紛紛入酒杯
樂天二詩相反
淵明二詩相反
白樂天思竹窗詩不憶西窗松不憶南宫菊惟憶新
昌堂蕭蕭北窗竹又題沈子明壁上云不愛君池東
十叢菊不愛君池南萬竿竹愛君簾下唱歌人色似
芙蓉聲似玉二詩相反
陶淵明詩雖留身後名生前亦枯槁死者何所知稱
心固為好又作擬古詩生有高世名既没傳無窮二
意相反
鍾會書善效人
劉超書跡類帝
世語鍾會善效人書于劒閣要鄧艾章表白事皆易
其言令辭指悖傲多自矜伐又毁文王報書手作以
疑之
晉書劉超自以職在近密而書跡與元帝手筆相類
乃絶不與人交書時出休沐閉門不通賓客由是漸
得親密
臨池學書
倚井為書
晉書王羲之與人書云張芝臨池學書池水盡黑使
人耽之若是未必後之也
南史齊宗室江夏王鋒好學書幼匿母張家無紙札
乃倚井欄為書滿則洗之已復更書如此者累月又
晨興不肯拂窗塵而先畫塵上學為書字
書芭蕉書樹葉
書柿葉
書法范釋文陸羽作僧懷素傳曰貧無紙可書常于
故里種芭蕉萬餘株以供揮灑
晉書鄭虔好書嘗苦無紙于是慈恩寺貯柿葉數屋
遂往日取葉肄書歲久殆遍
北夢𤨏言梁李琪唐末以文學榮名仕至御史昭宗
播遷衣冠蕩析因與弘農楊玢藏跡于荆楚間楊即
泝蜀相盤桓于夷道之清江自晦其跡號華原李長
官其堂兄光符宰宜都嘗厭薄之琪相寂寞每臨流
跋石摘樹葉而試草制詞吁嗟怏悵而投于水中梁
祖受禪徵入拜翰林學士尋登廊廟爾後宜都之子
彬羇旅渚宫因省相國乃數厥父之所短而遣之矣
歐陽詢不擇紙筆
裴行儉不擇筆墨
國史纂異禇遂良問虞監曰某書何如永師曰吾聞
彼一字直五萬官豈得若此褚曰何如歐陽詢曰聞
詢不擇紙筆皆能如志官豈得若此褚曰既然某何
更留意於此虞曰若使手和筆調遇合作者亦深可
貴尚褚喜而退
舊唐書裴行儉工草書唐高宗嘗以絹數百卷令草
書文選八部帝覽之稱善賜帛五百匹行儉嘗謂人
曰褚遂良非精筆佳墨未嘗輙書不擇筆墨而妍捷
者唯余與世南耳所譔草字雜體數萬言並傳于代
尺牘文字咸為楷範
落簡措翰人爭摹倣
舊唐書盧知猷器度長厚文辭美麗尤工書落簡措
翰人爭摹倣
又歐陽詢筆力險勁為一時之絶人得其尺牘文字
咸以為楷範焉
一字徑尺
一字方丈
南史劉穆之傳武帝舉止施為穆之皆下節度帝書
素拙穆之曰此雖小事然宣布四遠願公小復留意
帝既不能留意又禀分有在穆之乃曰但縱筆為大
字一字徑尺無嫌帝從之一紙不過六七字便滿
法苑隋東都内慧日道場僧敬脱善正書太筆寫
方丈字天然勁遒時號僧傑又高僧傳云其筆管
粗如臂可長三尺東都門額皆脱所題隨意賦筆更
不修飾
外夷購柳書
高麗重歐書
舊唐書柳公權初學王書遍閱近代筆法體勢勁媚
自成一家當時公卿大臣家碑板不得公權手筆者
人以為不孝外夷入貢皆别署貨貝曰此購柳書
又高麗甚重歐陽詢書嘗遣使求之高祖歎曰不意
詢之書名遠播夷狄彼觀其跡固謂其形魁梧耶武
德七年詔與裴矩陳叔達撰藝文類聚一百卷
百濟求書
諸蕃購文
南史寧都侯子顯弟子雲書迹雅為武帝所重帝嘗
論書曰筆力勁駿心手相應巧逾杜度美過崔寔當
與元常并驅爭先其見賞如此出為東陽太守百濟
國使人至建鄴求書逢子雲為郡維舟將發使人于
渚次候之望船三十許步行拜行前子雲遣問之荅
曰侍中尺牘之美遠流海外今日所求唯在名迹子
雲乃為停舟三日書三十紙與之獲金貨數百萬性
吝自外荅餉不書好紙求字者重加賂遺以要酬荅
舊唐書張鷟下筆敏速著述尤多是時天下知名無
賢不肖皆記誦其文新羅日本東夷諸蕃尤重之每
遣使入朝必重出金貝以購其文
駢志卷五
