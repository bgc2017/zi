駢志卷二
明陳禹謨撰
甲部下
茅容以草蔬與客同飯
樂頥以菜爼為客設食
後漢書茅容字季偉年四十餘耕于野時與等軰避
雨樹下衆皆夷踞相對容獨危坐愈恭郭林宗行見
之而竒其異遂與共言因請寓宿旦口容殺鷄為饌
林宗謂為己設既而以共其母自以草蔬與客同飯
林宗起拜之曰卿賢乎哉因勸令學卒以成德
南史吏部郎庾杲之嘗往樂頥之頥之為設食唯枯
魚菜爼杲之曰我不能食此母聞之自出常膳魚羹
數種杲之曰卿過茅季偉我非郭林宗
孝婦汲江水
孝子汲江水
後漢書廣漢姜詩妻同郡龐盛之女也詩事母至孝
妻奉順尤篤母好飲江水水去舍六七里妻常泝流
而汲後值風不時得還母渴詩責而遣之妻子寄止
鄰舍晝夜紡績市珍羞使鄰母以意自遺其姑如是
者久姑怪問鄰母鄰母具對姑感慙呼還恩飬愈謹
其子後因遠汲溺死妻恐姑哀傷不敢言而託以行
學不在
華陽國志孝子隗通為母汲江裔水天為出平石生
江中今石在馬湖江
任彦昇不嘗㯽榔
陳叔達不食蒲萄
南史任昉父遥本性重㯽榔以為常餌臨終嘗求之
剖百許口不得好者昉以父所嗜好深以為恨遂終
身不嘗㯽榔
舊唐書高祖賜羣臣食於御前果有蒲萄侍中陳叔
逹執而不食高祖問其故對曰臣母患口乾求之不
能得高祖曰卿有母可遺乎遂流涕嗚咽久之乃止
因賜物百段
劉士儁母喪勺飲不入口七日
段秀實母疾水漿不入口七日
隋書劉士儁性至孝丁母喪絶而復蘇者數矣勺飲
不入口者七日廬于墓側負土成墳列植松柏狐狼
馴擾為之取食高祖受禪表其門閭
唐書段秀實性至孝六歲母疾水漿不入口七日疾
有間然後飲食
開函流涕
開笥流涕
南史齊河東王鉉年三四歲高帝嘗晝臥纏髮鉉上
高帝腹上弄䋲高帝因以䋲賜鉉及崩後鉉以寶函
盛䋲歲時輒開視流涕嗚咽鉉人才甚凡而有此一
至
又張敷生而母亡年數歲問知之雖童蒙便有感慕
之色至十歲許求母遺物而散施已盡唯得一扇乃
緘錄之每至感思輒開笥流涕
輒圜冢曰順在此
輒到墓曰衰在此
後漢書蔡順母年九十以夀終未及得葬里中灾火
將逼其舍順抱伏棺柩號哭呌天火遂越燒它室順
獨得免太守韓崇召為東閣祭酒母平生畏雷自亡
後每有雷震順輒圜冢泣曰順在此崇聞之每雷輒
為差車馬到墓所太守鮑衆舉孝廉順不能遠離墳
墓遂不就
晉書王裒母性畏雷母没每雷輒到墓曰裒在此
六世同㸑
九世同居
南史漢夀人邵榮興六世同㸑劉悛表其門閭
舊唐書張公藝九世同居北齊時東安王高永樂詣
宅撫慰旌表焉隋開皇大使邵陽公梁子恭亦親撫
慰重表其門貞觀中特勅吏加旌表高宗有事太山
路過鄲州臨幸其宅問其義由其人請紙筆但書百
餘忍字高宗為之流涕賜以縑帛
李氏七世同居
郭氏七世同居
北史李几博陵安平人也七世同居共財家有二十
二房一百九十八口長幼濟濟風禮著聞至於作役
卑幼競集鄉里嘆美標其門閭
又郭世雋字弘乂太原文水人也家門雍穆七世同
居犬豕同乳烏鵲同巢時人以為義感之應州縣上
其事隋文帝遣平昌公宇文㢸詣其家勞問尚書侍
御史桺彧廵省河北表其門閭又南唐江州陳氏
元和給事中京之後宗族七百口每日設廣席長幼
以次坐而共食有畜犬百餘共一牢食一犬不至諸
犬為之不食建書樓於别墅以延四方之士肄業者
多依焉鄉里率化獄訟希少遠近歎異之
百口同㸑
八院相對
魏書楊播一家之内男女百口緦服同㸑庭無間言
魏世以來惟有盧淵兄弟及播昆弟椿津當時莫逮
焉
舊唐書裴寬性友愛弟兄多宦達子姪亦有名稱於
東京立第同居八院相對甥姪皆有休憩所擊鼓而
食當世榮之
夏方畢十三喪
吳逵葬十三棺
晉書夏方家遭疫癘父母伯叔羣從死者十三人方
年十四夜則號哭晝則負土十有七載葬送得畢因
廬于墓側種植松柏烏鳥猛獸馴擾其旁
南史吳逵經荒饑饉係以疾疫父母兄嫂及羣從小
功之親男女死者十三人逵時病困隣里以葦席裹
之埋于村側既而親屬皆盡唯逵夫妻獲全家徒四
壁立冬無被袴晝則傭賃夜則伐木燒磚妻亦同逵
此誠無有懈倦逵夜行遇猛獸猛獸下道避之朞年
中成七墓葬十三棺隣里嘉之(晉書亦載)
吾不及吉甫汝不及伯竒
我不及曾參子不如華元
顔氏家訓吉甫賢父也伯竒孝子也賢父御孝子合
得終于天性而後妻問之伯竒遂放曾參婦死謂其
子曰吾不及吉甫汝不及伯竒王駿喪妻亦謂人曰
我不及曾參子不如華元並終身不娶此等足以為
誡其後假繼慘虐孤遺離間骨肉傷心斷腸者何可
勝數慎之哉按魏志管寧妻先卒知故勸更娶寧
曰每省曾子王駿之言意常嘉之豈自遭之而遺本
心哉
玄成讓爵于兄弘因有司劾而受爵
丁鴻讓國于弟盛因友人諫而就國
漢書初韋玄成兄弘為太常丞職奉宗廟典諸陵邑
煩劇多罪過父賢以弘當為嗣故勅令自免弘懷嫌
不去官及賢病篤弘竟坐宗廟事繫獄罪未决室家
問賢當為後者賢恚恨不肯言於是賢門下生博士
義倩等與宗家計議共矯賢令使家丞上書言大行
以大河都尉玄成為後賢薨玄成在官聞喪又言當
為嗣玄成深知其非賢雅意即陽為病狂臥便利妄
笑語昏亂徵至長安既葬當襲爵以病狂不應召大
鴻臚奏狀章下御史丞相按驗玄成素有名聲士大
夫多疑其欲讓爵辟兄者按事丞相史廼與玄成書
曰古之辭讓必有文義可觀故能垂榮於後今子獨
壊容貎蒙耻辱為狂癡光曜掩而不宣微哉子之所
託名也僕素愚陋過為宰相執事願少聞風聲不然
恐子傷高而僕為小人也玄成友人侍郎章亦上疏
言聖王貴以禮讓為國宜優飬玄成勿枉其志使得
自安衡門之下而丞相御史遂以玄成實不病劾奏
之有詔勿劾引拜玄成不得已受爵宣帝高其節以
玄成為河南太守兄弘為太山都尉
後漢書丁鴻傳鴻父綝從世祖征伐鴻獨與弟盛居
憐盛幼小而共寒苦及綝卒鴻當襲封上書讓國於
盛不報既葬乃挂衰絰於冢廬而逃去留書與盛曰
鴻貪經書不顧恩義弱而隨師生不供飬死不飯含
皇天先祖並不祐助身被大病不任茅土前上疾狀
願辭爵仲公章寢不報迫且當襲封謹自放棄逐求
良醫如遂不瘳永歸溝壑鴻初與九江人鮑駿同事
桓榮甚相友善及鴻亡封與駿遇於東海陽狂不識
駿駿乃止而讓之曰昔伯夷吳札亂世權行故得申
其志耳春秋之義不以家事廢王事今子以兄弟私
恩而絶父不滅之基可謂智乎鴻感悟垂涕歎息乃
還就國開門教授鮑駿亦上書言鴻經學至行顯宗
甚賢之
鄧彪讓國與弟鳳
劉愷讓爵與弟憲
東觀記鄧彪字智伯南陽人也父邯世祖中興從征
伐以功封鄳侯彪少修孝行厲志清高與同郡宗武
伯翟敬伯陳綏伯張弟伯同志好齊名稱南陽五伯
彪以嫡長為世子邯薨當嗣爵讓國與異母弟鳳
明帝高其節詔書聽許鳳襲爵彪仕州郡
後漢書劉愷字伯豫以當襲父般爵讓與弟憲遁逃
避封久之章和中有司奏請絶愷國肅宗美其義特
優假之愷猶不出積十餘歲至永元十年有司復奏
之侍中賈逵因上書曰孔子稱能以禮讓為國于從
政乎何有竊見居巢侯劉般嗣子愷素行孝友謙遜
潔清讓封弟憲潛身遠迹有司不原樂善之心而繩
以循常之法懼非長克讓之風成含弘之化前世扶
陽侯韋玄成近有陵陽侯丁鴻鄳侯鄧彪並以高行
潔身辭爵未聞貶削而皆登三事今愷景仰前修有
伯夷之節宜蒙矜宥全其先功以增聖朝尚德之美
和帝納之
姜伯淮兄弟常共臥起
張弘策兄弟常同臥起
後漢書姜肱字伯淮與二弟仲海季江俱以孝行著
聞其友愛天至常共臥起及各娶妻兄弟相戀不能
别寢以係嗣當立乃遞往就室肱博通五經兼明星
緯士之遠來就學者三千餘人諸生爭加辟命皆不
就二弟名聲相次亦不應徵聘時人慕之肱嘗與季
江謁郡夜于道遇盜欲殺之肱兄弟更相争死賊遂
兩釋焉謝承後漢書肱與季江俱乘車行適野廬
為賊所劫取其衣物欲殺其兄弟肱謂盜曰弟年幼
父母所憐愍又未聘娶願自殺身濟弟季江言兄年
德在前家之珍寶國之英俊乞自受戮以代兄命盜
賊戢衽曰二君所謂賢人吾等不良妄相侵犯棄物
而去肱車中尚有數千錢盜不見也使從者追以與
之亦復不受肱以物經歷盜手因以付亭吏而去
南史張弘策兄弟友愛不忍暫離雖各有室常同臥
起世比之姜肱兄弟梁書韋放性弘厚篤實輕財
好施于諸弟尤雍睦每將遠别及行役初還常同一
室臥起時稱為三姜唐書陽城隱中條山與弟階
域常易衣出年長不肯娶謂弟曰吾與若孤惸相育
既娶則間外姓雖同處而益疏我不忍弟義之亦不
娶遂終身
趙孝弟將為賊所烹自縛求免
孟孫兄將為盜所烹請代得免
後漢書時天下亂人相食趙孝弟禮為餓賊所得孝
聞之即自縳詣賊曰禮久餓羸瘦不如孝肥飽賊大
驚並放之謂曰可且歸更持米糒來孝求不能得復
往報賊願就烹衆異之遂不害
又淳于恭字孟孫兄崇將為盜所烹恭請代得與俱
免
蔣恭兄弟爭罪
張悌兄弟爭死
南史晉陵蔣崇平為劫見禽云與蔣恭妻弟吳晞張
為侣晞張先行不在本村遇水妻息避水移寄恭家
時錄晞張不獲禽收恭及兄協付獄抵罪恭協並欵
舍住晞張家口而不知劫情恭列晞張妻息是婦之
親親今有罪恭身甘分求免兄恊恊列是戶主求免
弟恭兄弟二人争求受罪郡縣不能制依事上詳州
議以為竝不合罪
又滕曇恭傳建康人張悌生劫株連縣抵悌死罪悌
兄松訴稱與弟景是前母子後母惟生悌松長不能
教誨乞代悌死景又曰兄是嫡長後母惟生悌若從
法母亦不全亦請死母曰悌應死豈以弟罪枉及諸
兄悌亦引分全兩兄供飬縣以上讞帝以為孝義特
降死後不得為例又南都江陵縣人苟蔣之弟胡
之婦為曾口寺沙門所淫夜入苟家蔣之殺沙門為
官司所檢蔣之列家門穢行欲告則恥欲忍則不可
實已所殺胡之列又如此兄弟爭死江陵令宗躬啟
州荆州刺史廬江王求博議袁彖曰夫迅寒急節乃
見松筠之操危機迥構方識貞孤之風竊以蔣之胡
之殺人原心非㬥辯讞之日友于讓生事憐左右義
哀行路昔文舉引謗獲漏疎網蔣之心迹同符古人
若陷以深刑實傷為善由是蔣之兄弟免死
淳于恭教兄子用杖自箠
繆豫公教弟婦掩戶自撾
後漢書淳于恭兄崇卒恭養幼孤教誨學問有不如
法輒反用杖自箠以感悟之兒慙而改過
又繆肜字豫公少孤兄弟四人皆同財産及各娶妻
諸婦遂求分異又數有鬭争之言肜深懷憤歎乃掩
戶自撾曰繆肜汝修身謹行學聖人之法將以齊整
風俗柰何不能正其家乎弟及諸婦聞之悉叩頭謝
罪遂更敦睦之行
例得一子解褐
例得一子出身
北史邢晏為南兖州例得一子解褐乃啓其孤弟子
子慎為朝請子慎年甫十二而其子已弱冠矣後為
滄州復啓孤兄子昕為府主簿而其子並未從宦世
人以此多之
又房亮為東荆州刺史時邊州刺史例得一子出身
亮不言其子而啓其弟子啓為奉朝請議者稱之
繋子于樹
閣子于樹
晉書鄧攸逃石勒遇賊掠牛馬步走擔其兒及其弟
子綏度不能兩全乃謂其妻曰吾弟早亡唯有一息
理不可絶止應自棄吾兒耳幸而得存我後當有子
妻泣而從之乃棄之其子朝棄而暮及明日故繋之
于樹而去史臣曰攸棄子存姪以義斷恩若力所
不能自可割情忍痛何至豫加徽纏絶其奔走者乎
斯豈慈父仁人之所用心也卒以絶嗣宜哉勿謂天
道無知此乃有知矣
陳書王元規字正範性孝事母甚謹晨昏未嘗離左
右梁時山隂縣有㬥水流漂居宅元規唯有一小船
倉卒引其母妹並孤姪入船元規自執檝棹而去留
其男女三人閣于樹杪及水退獲全時人皆稱其至
行
以子易姪
以身代弟
崔鴻十六國春秋江都王延年年十五喪二親奉叔
父孝聞子良孫及弟從子為噉人賊所掠延年追而
請之賊以良孫歸延年延年拜請曰我以少孤為叔
父所養此叔父之少孤也願以子易之賊曰君義士
也免之
宋書孫棘大明五年發三五丁弟薩應充行坐違期
不至棘自詣郡縣引已為家長令弟不行罪當在己
乞以身代薩薩又辭自引太守張岱視其不實以棘
薩各置一處報云聽其相代聲色並悦甘心赴死焉
棘妻許氏又寄語囑夫曰君當門戶豈可委罪小郎
大家臨亡以小郎囑君今竟未婚娶家道不立君已
有二子死復何恨岱依事表上孝武詔特原罪又
南史元嘉末吳欣之弟慰之為武進縣史隨王誕起
義元凶遣軍主華欽討之吏人皆散慰之獨留見執
將死欣之詣欽乞代弟命辭淚哀切兄弟皆見原
夫妻相對如賓
夫妻相敬如賓
左傳臼季使過冀見冀缺耨其妻饁之敬相待如賓
與之歸言諸文公以為下軍大夫
魏略常林少單貧雖貧自非手力不取之于人性好
學漢末為諸生帶經耕鉏其妻常自餽餉之林雖在
田野其相敬如賓
懸魚于庭
致瓜于梁
謝承漢書羊續好食生魚為南陽太守府丞侯(范作焦)
儉貢鯉續受而懸之一歲儉復致一枚續乃出所懸
枯魚示之以杜其意韓詩外傳公儀休相魯而嗜
魚一國人獻魚而不受其弟諫曰嗜魚不受何也曰
夫欲嗜魚故不受也受魚而免于相則不能自給魚
無受而不免于相長自給于魚此明于為己者也
五代史補王審知遺推官黃淊魚徐演代為謝啟曰
卸諸斷索纔從羊續懸來列在雕盤便到馮驩食處
時大稱之
北史蘇瓊為南清河太守性清慎不發私書郡人趙
穎官至樂陵太守年餘八十致事歸五月中得新瓜
一雙自來奉瓊恃年老苦請遂便為留乃致于廳事
梁上竟不割人聞受趙穎餉瓜欲貢新果至門問知
穎瓜猶在相顧而去
第五倫受俸裁留一月
第五頡不炊或至十日
後漢書第五倫拜會稽太守雖為二千石躬自斬芻
養馬妻執炊㸑受俸裁留一月糧餘皆賤貿與民之
貧羸者
三輔決錄注曰第五頡字子陵為郡功曹州從事公
府辟舉高第為侍御史南頓令桂陽南陽廬江三郡
太守諫議大夫洛陽無主人鄉里無田宅客止靈臺
中或十日不炊司隸校尉南陽左雄太史令張衡尚
書廬江朱建孟興皆與頡故舊各致禮餉頡終不受
遺金悉還威化大行
遺金悉還蠻夷感悟
後漢羌豪帥感張奐恩德上馬二十匹先零酋長又
遺金鐻八枚奐並受之而召主簿於諸羌前以酒酧
地曰使馬如羊不以入廐使金如粟不以入懷悉以
金馬還之羌性貪而貴吏清前有八都尉率好財貨
為所患苦及奐正身絜己威化大行
北史梁昆為西寧州刺史先是蠻夷酋長皆服金冠
以金多者為豪雋由是遞相陵辱每尋干戈邊境略
無寧歲毘患之後因諸酋長相率以金遺之於是置
金座側對之慟哭謂曰此饑不可食寒不可衣汝等
以此相滅今將此來欲殺我邪一無所納悉以還之
於是蠻夷感悟遂不相攻
為受一錢
為食一口
後漢書劉寵為會稽太守徵為將作大匠有五六老
叟人齎百錢以送寵寵勞之曰父老何自苦對曰山
谷鄙生未嘗識郡朝它守時吏發求民間至夜不絶
或狗吠竟夕民不得安自明府下車以來狗不夜吠
民不見吏年老遭値聖明今聞當見棄去故自扶奉
送寵曰吾政何能及公言耶勤苦父老為人選一大
錢受之
北史齊彭城景王浟為定州刺史徵為侍中人吏送
别悲號有老公數百人相率具饌白浟曰自殿下至
此五載人不識吏吏不欺人百姓有識以來始逢今
化殿下唯飲此鄉水未食百姓食聊獻疏薄浟重其
意為食一口
寫書當慎嫌疑
寫書亦是罪過
後漢書吳祐父恢為南海太守祐年十二隨從到官
恢欲殺青簡以寫經書祐諫曰今大人踰越五嶺遠
在海濱其俗誠陋然舊多珍怪上為國家所疑下為
權戚所望此書若成則載之兼兩昔馬援以薏苡興
謗王陽以衣囊徼名嫌疑之間誠先賢所慎也恢乃
止撫其首曰吳氏世不乏季子矣(季子謂札也)
北史潘子義遺郎基書云在官寫書亦是風流罪過
基答曰觀過知仁斯亦可矣又郎基性清慎無所
營求嘗語人曰任官之所木枕亦不湏作況重于此
乎唯頗令人寫書
留犢淮南
留牀兖州
魏志注時苖為夀春令始之官乘薄軬車黃牸牛布
被囊居官歲餘牛生一犢及其去留其犢謂主簿曰
昔來時本無此犢犢是淮所生有也
魏略裴潛每之官不將妻子妻子貧乏織蔾花以自
供又潛為兖州時嘗作一胡牀及其去也留以掛柱
王衍口不言錢
崔洪口不言財
晉書王衍疾其妻郭之貪鄙故口未嘗言錢郭欲試
之令婢以錢繞牀使不得行衍晨起見錢謂婢曰舉
阿堵物却
又崔洪口不言貨財手不執珠玉汝南王亮常讌公
卿以琉璃鍾行酒酒及洪洪不執亮問其故對曰慮
有執玉不趨之義故爾然乖其常性故為詭說
船輕載土
艚輕迮石
宣城記云涇縣吳矩時為廬江太守有清稱徵還船
輕載土時歲暮逐除者就乞所獲甚少矩乃語之逐
除人見土而去
南史江革除都官尚書將還贈遺一無所受送故依
舊訂舫革竝不納唯乘臺所給一舸舸艚偏欹不得
安臥或請濟江徙重物以迮輕艚革既無物乃于西
陵岸取石十餘片以實之其清貧如此
霛太后賜百官任負布絹
隋文帝賜公卿任取左藏
北史李崇在官和厚明于決斷然性好財賄販肆聚
歛孝明霛太后常幸左藏王公嬪主從者百餘人皆
令任力負布絹即以賜之多者過二百匹少者百餘
惟長樂公兩手持絹二十匹而出示不異衆而已世
稱其廉儉崇與章武王融以所負多顚仆于地崇乃
傷腰融至損脚時人為之語曰陳留章武傷腰折股
貪人敗類穢我明主又洛陽伽藍記靈太后賜百
官負絹任意自取朝臣莫不稱力而去唯章武王融
與陳留侯李崇負絹過性蹶倒傷踝侍中崔光止取
兩疋太后問侍中何少對曰臣有兩手唯堪兩疋所
獲多矣朝貴服其清廉
北史庫狄士文嘗入朝遇隋文帝賜公卿入左藏任
取多少人皆極重士文獨口銜絹一疋兩手各持一
疋上問其故士文曰臣口手俱足餘無所須
蕭放為廣州俸外不入其門
盧鈞為廣州市舶一不干預
舊唐書蕭放為廣州刺史嶺南節度使放性公廉南
海雖富珍竒月俸之外不入其門家人疾病醫工治
藥須烏梅左右于公厨取之放知而命還促買于市
又盧鈞為廣州刺史御史大夫嶺南節度使南海有
蠻舶之利珍貨輻輳舊帥作法興利以致富凡為南
海者靡不梱載而歸鈞性仁恕為政廉潔請監軍領
市舶使己一不干預自貞元以來衣冠得罪流放嶺
表者因而物故子孫貧悴雖遇赦不能自還凡在封
境者鈞減俸錢為營槥櫝其家疾病死喪則為之醫
藥殯殮孤兒稚女為之婚嫁凡數百家由是山越之
俗服其德義令不嚴而人化
馮伉不受遺帛德宗因而授令
僧孺不受送物穆宗因而命相
舊唐書澤潞節度使李抱貞卒馮伉為弔贈使抱貞
男遺伉帛數百匹不納又專送至京伉因表奏固請
不受屬醴泉闕縣令宰臣進人名帝意不可謂宰臣
曰前使澤潞不受財帛者此人必有清政可以授之
遂改醴泉令縣中百姓多猾為著諭蒙十四篇大略
指明忠孝仁義勸學務農每鄉給一卷俾其傳習在
縣七年韋渠牟薦為給事中
又初韓弘入朝以宣武舊事人多流言其子公武以
家財厚賂權幸及多言者班列之中悉受其遺俄而
父子俱卒孤孫幼小穆宗恐為厮養竊盜乃命中使
至其家閱其宅簿以付家老而簿上俱有納賂之所
唯于牛僧孺官側朱書曰某月日送牛侍郎物若干
不受却付訖穆宗按簿甚說居無何議命相帝首可
僧孺之名
一狐裘三十年
一熊皮數十年
檀弓曾子曰晏子可謂知禮也已恭敬之有焉有若
曰晏子一狐裘三十年遣車一乘及墓而反國君七
个遣車七乘大夫五个遣車五乘晏子焉知禮曾子
曰國無道君子恥盈禮焉國奢則示之以儉國儉則
示之以禮
魏書司空長孫道生廉約身為三司而衣不華飾食
不兼味一熊皮障泥數十年不易
先減僕從
即減車騎
北史袁叔德候李僧伽先減僕從然後入門曰見此
賢令吾羞對軒冕
舊唐書楊綰字公權元載伏誅綰拜相綰久積公輔
之望及詔出朝野相賀綰素以德行著聞質性貞廉
車服儉樸居廟堂未數月人心自化御史中丞崔寬
劍南四川節度使寧之弟家富於財有别墅在皇城
之南池館臺榭當時第一寬即日潛遣毁拆中書令
郭子儀在邠州行營聞綰拜相座内音樂散五分之
四京兆尹黎幹以承恩每出入騶馭百餘亦即日减
損車騎唯留十騎而已其餘望風變奢從儉者不可
勝數其鎮俗移風若此又魏志毛玠典選舉務以
儉率人
鮑宣夫妻共挽鹿車
凝之夫妻共乘蒲車
後漢書鮑宣妻者桓氏女也字少君宣嘗就少君父
學父竒其清苦故以女妻之裝送資賄甚盛宣不悅
謂妻曰少君生富驕習美飾而吾實貧賤不敢當禮
妻曰大夫以先生修德守約故使賤妾侍執巾櫛既
奉承君子唯命是從宣笑曰是吾志也妻乃悉歸侍
御服飾更著短布衣與宣共挽鹿車歸鄉里拜姑禮
畢提甕出汲修行婦道鄉郡稱之宣哀帝時官至司
穎校尉子永中興初為魯郡太守永子昱從容問少
君曰太夫人寧復識挽鹿車時否對曰先姑有言存
不忘亡安不忘危吾焉敢忘乎
南史劉凝之妻梁州刺史郭銓女也遣送豐麗凝之
悉散之屬親妻亦能不慕榮華與凝之共居儉苦夫
妻共乘蒲笨車出市買易周用之外輒以施人
石慶以策數馬
乾威下殿就視
史記萬石君少子慶為太僕御出上問車幾馬慶以
策數馬畢舉手曰六馬慶于諸子中最為簡易矣然
猶若此
北史淮南太守楊琳嘗與十餘人同來謁見帝問張
乾威曰其首立者為誰乾威下殿就視而答曰淮南
太守楊琳帝謂乾威曰卿為謁者大夫而乃不識參
見人何也乾威對曰臣非不識楊琳但慮不審所以
不敢輕對
審謹無他
醇謹無它
漢書石慶為丞相文深審謹無他大略
又衛綰以戲車為郎事文帝功次遷中郎將醇謹無
它孝景為太子時召上左右飲而綰稱病不行文帝
且崩時屬孝景曰綰長者善遇之及景帝立歲餘不
孰何綰(服虔曰不問也)綰日以謹力
霍子孟小心謹慎未嘗有過
苖晉卿小心畏慎未嘗有忤
漢初霍光字子孟初為奉車都尉光禄大夫出則奉
車入侍左右出入禁闥二十餘年小心謹慎未嘗有
過甚見親信
舊唐書苖晉卿寬厚廉謹為政舉大綱不問小過所
到有惠化及秉鈞衡小心畏慎未嘗忤人意性聰敏
達練事體百司文簿經目必曉而修身守位以智自
全議者比漢之胡廣
聞密事說向親舊
聞臧否亂以他語
南史謝晦或以朝廷密事語謝瞻瞻輒向親舊說以
為戲笑以絶其言
又謝弘微口不言人短見兄曜好臧否人物每聞之
常亂以他語又弘微每獻替及陳事必手焚書草
人莫之知上以弘微能膳羞每就求食弘微與親舊
經營及進之後親人問上所御弘微不答别以餘語
酬之
邑號朝歌墨子廻車
邑名朝歌顔淵不舍
文選鄒陽上書梁孝王曰里名勝母曾子不入邑號
朝歌墨子廻車(按晉灼曰史記樂書作朝歌之音朝歌者歌不時也故墨子聞之惡而㢠廻)
(車不逕其邑)
論語撰考䜟曰邑名朝歌顔淵不舍七十弟子掩目宰
予獨顧由蹷墮車宋均曰子路患宰予顧視凶地故
以足蹷之使堕車也淮南子曰曾子立孝不過勝
母之閭墨子非樂不入朝歌之邑曾子立廉不飲盜
泉所謂養志者也
里名勝母曾子不入(見上)
里名勝母曾子歛襟
論語撰考䜟水名盗泉仲尼不飲里名勝母曾子歛襟
(按尸子曰孔子至于勝母暮矣而不宿于盗泉渴矣而不飲惡其名也)
冠一免安可冠也
門一杜其可開乎
漢書貢禹舉賢良為河南令歲餘以職事為府官所
責免冠謝禹曰冠一免安復可冠也
晉書汜騰舉孝廉除郎中屬天下兵亂去官還家太
守張閟造之閉門不見禮遺一無受歎曰生於亂世
貴而能貧乃可以免散家財五十萬以施宗族柴門
灌園琴書自適張軌徵之為府司馬騰曰門一杜其
可開乎
拒關不開
須詔乃開
後漢郅惲為上東城門侯帝嘗出獵車駕夜還惲拒
關不開帝令從者見面于門間惲曰火明燎遠遂不
受詔帝乃回從東中門入明日惲上書諫曰昔文王
不敢盤于游田以萬人為憂而陛下遠獵山林夜以
繼晝其如社稷宗廟何書奏賜布百疋貶東中門候
為參封尉又北史文宣嘗近出令張曜居守帝夜
還曜不時開門勒兵嚴備帝駐蹕門外久之催廹甚
急曜以夜深須火至面識門乃可開于是獨出見帝
帝笑曰卿欲效郅君章也乃使曜前開門然後入嗟
賞之賜以金綵
南史謝莊為侍中領前軍將軍時宋孝武出行夜還
敇開門莊守居以棨信或虚須墨詔乃開上後因宴
從容曰卿欲效郅君章邪對曰蒙犯塵露晨往宵還
容致不逞之徒妄生矯詐臣是以伏須神筆
趙熹横劔當階
崔光攘衰振杖
後漢光武崩趙熹受遺詔典喪禮是時藩王皆在京
師自王莽簒亂舊典不存皇太子與東海王等雜止
同席憲章無序熹乃正色横劔殿階扶下諸王以明
尊卑時藩國官屬出入宫省與百寮無别熹乃表奏
謁者將護分止它縣諸王並令就邸唯朝晡入臨整
禮儀嚴門衛内外肅然
北史宣武崩後二日廣平王懷扶疾入臨以母弟之
親徑至太極西廡哀慟禁内呼侍中黃門領軍二衛
云身欲上殿哭大行又須入見主上諸人皆愕然相
視無敢抗對者崔光獨攘衰振杖引漢光武初崩太
尉趙熹横劔當階推下親王故事辭色甚厲聞者莫
不稱善壯光理義有據懷聲淚俱止云侍中以古事
裁我我不敢不服于是遂還
劉行本置笏于地
禇遂良置笏殿階
北史劉行本傳隋文帝踐祚拜諫大夫檢校中書侍
郎上嘗怒一郎于殿前笞之行本進曰此人素清其
過又小上不顧行本正當上前曰陛下不以臣不肖
令臣在左右臣言若是陛下安得不聽臣言若非當
致之于理安得輕臣而不顧臣所言非私因置笏于
地而退上歛容謝之遂原所笞者
唐書高帝將立武昭儀禇遂良曰皇后本名家奉事
先帝先帝疾執陛下手語臣曰我兒與婦今付卿且
德音在陛下耳可遽忘之皇后無他過不可廢帝不
悅翌日復言對曰陛下必欲改立后者請更擇貴姓
昭儀昔事先帝身接帷笫今立之奈天下耳目何帝
羞默遂良因致笏殿階叩頭流血曰還陛下此笏丐
歸田里帝大怒命引出
鄭餘慶執詔封還
韋貫之持籍不與
舊唐書有醫工崔懷自淮南小將為黃州司馬敇至
南省鄭餘慶執之封還以為諸道散將無故受正員
五品官是開徼倖之路且無闕可供
又新羅人金忠義以機巧進至少府監蔭其子為兩
館生韋貫之持其籍不與曰工商之子不當仕忠義
以藝通權倖為請者非一貫之持之愈堅既而疏陳
忠義不宜汚朝籍詞理懇切竟罷去之
批敕
塗詔
舊唐書李藩為給事中制敇有不可遂于黃敇後批
之吏曰宜别連白紙藩曰别以白紙是文狀豈曰批
敇邪
又李藩為門下侍郎同平章事時河東節度使王鍔
用錢數千萬賂遺權倖求兼宰相藩與權德輿在中
書有密旨曰王鍔可兼宰相宜即擬來藩遂以筆塗
兼相字却奏上云不可德輿失色曰縱不可宜别作
奏豈可以筆塗詔邪曰勢廹矣出今日便不可止日
又暮何暇别作奏事果寢
李大亮不順臺使求名鷹
倪若水不聽宦官採鵁鶄
舊唐書李大亮為凉州都督以惠政聞嘗有臺使到
州見有名鷹諷大亮獻之大亮密表曰陛下久絶畋
獵而使者求鷹若是陛下之意深乖昔旨如其自擅
便是使非其人太宗下之書曰以卿兼資文武志懷
貞確故委藩牧當茲重寄比在州鎮聲績遠彰念此
忠勤無忘寤寐使遣獻鷹遂不曲順論今引古遠獻
直言披露腹心非常懇到覧用嘉歎古人稱一言之
重侔于千金卿之此言深足貴矣今賜卿胡餅一枚
雖無千鎰之重是朕自用之物又賜荀悦漢紀一部
又倪若水為汴州刺史玄宗令宦官往江南採鵁鶄
等諸鳥路由汴州若水知之上表諫曰方今九夏時
忙三農作苦田夫擁耒蠶婦持桑而以此時採捕竒
禽異鳥供園池之翫遠自江嶺達于京師水憊舟船
陸倦擔負飯之以魚肉間之以稻粱道路觀者豈不
以陛下賤人貴鳥也玄宗手詔答曰朕先使人取少
雜鳥其使不識朕意採鳥稍多卿具奏其事辭誠忠
懇深稱朕意朕已量事決罰禽鳥並令放訖今賜卿
物四十段用答至言又隋唐嘉話楊德幹高宗朝
為萬年令有宦官恃貴寵放鷂不避人禾稼德幹擒
而杖之悉拔其鷂頭宦者涕泣祖背以示于帝帝曰
爾情知此漢獰何須犯他百姓竟不之問
臣無所解惟知誦書
臣無所解惟請誦詩
南史齊高帝幸華林宴集使各效技藝褚彦回彈琵
琶王僧虔桺世隆彈琴沈文季歌子夜來張敬兒舞
王儉曰臣無所解惟知誦書因跪上前誦相如封禪
書上笑曰此盛德吾何以堪之後上使陸澄誦孝經
起自仲尼居儉曰臣所謂博而寡要臣請誦之乃講
君子之事上章上曰善張子布更覺非竒也
舊唐書郭山惲景龍中累遷國子司業時中宗數引
近臣及修文學士與之宴集嘗令各效技藝以為笑
樂工部尚書張錫為談容娘舞將作大匠宗晉卿舞
渾脫左衛將軍張洽舞黃麞左金吾衛將軍杜元琰
誦婆羅咒給事中李行言唱駕車西河中書舍人盧
藏用效道士上章山惲獨奏曰臣無所解請誦古詩
兩篇帝從之于是誦鹿鳴蟋蟀之詩奏未畢中書令
李嶠以其詞有好樂無荒之語頗涉規諷恐為忤旨
遽止之
嵇紹不為齊王操琴
戴逵不為武陵鼓琴
晉書嵇紹嘗詣齊王冏諮事遇冏讌會召董艾葛旟
等共論時政艾言于冏曰嵇侍中善于絲竹公可令
操之左右進琴紹推不受冏曰今日為懽卿何吝此
邪紹對曰公匡復社稷當軌物作則垂之于後紹雖
虚鄙忝備常伯腰綬冠冕鳴玉殿省豈可操執絲竹
以為伶人之事若釋公服從私宴所不敢辭也冏大
慙艾等不自得而退
又戴逵字安道性不樂當世常以琴書自娱師事術
士范宣于豫章宣異之以兄女妻焉太宰武陵王晞
聞其善鼓琴使人召之逵對使者破琴曰戴安道不
為王門伶人晞怒乃更引其兄述述聞命欣然擁琴
而往逵後徙居會稽之剡縣性高潔常以禮獨自處
深以放達為非道又南史范曄善彈琵琶能為新
聲上欲聞之屢諷以微旨曄若不曉終不肯為上嘗
宴飲歡適謂曄曰我欲歌卿可彈曄乃奉旨上歌既
畢曄亦止絃
因元封歲旱請烹弘羊
因太和夏旱請斬鄭注
漢書元封初歲小旱令百官求雨卜式言曰縣官當
食租衣稅而已今桑弘羊令吏坐市列販物求利亨
弘羊天乃雨
舊唐書太和六年夏旱時王守澄方寵鄭注及誣構
宋申錫後人側目畏之上以久旱詔求致雨之方李
中敏上言曰仍歲大旱非聖德不至直以宋申錫之
冤濫鄭注之奸弊今致雨之方莫若斬鄭注而雪申
錫
漢文帝謂馮唐辱我
唐德宗為蕭復輕朕
漢書文帝聞廉頗李牧為人良說乃拊髀曰嗟乎吾
獨不得廉頗李牧為將豈憂匈奴哉馮唐曰主臣陛
下雖有廉頗李牧不能用也上怒起入禁中良久召
唐讓曰公衆辱我獨亡間處虖公何以言吾不能用
頗牧也唐對曰臣大父言李牧之為趙將居邊軍市
之租皆自用饗士賞賜決于外不從中覆也委任而
責成功故李牧乃得盡其知能今臣竊聞魏尚為雲
中守軍市租盡以給士卒出私養錢五日一殺牛以
饗賓客舍人是以匈奴遠避不近雲中之塞虜嘗一
入尚帥車騎擊之所殺甚衆夫士卒盡家人子起田
中從軍安知尺籍伍符終日力戰斬首捕虜上功幕
府一言不相應文吏以法繩之其賞不行吏奉法不
用愚以為陛下法太明賞太輕罰太重且雲中守尚
坐上功首虜差六級陛下下之吏削其爵罰作之繇
此言之陛下雖得李牧不能用也臣誠愚觸忌諱死
罪文帝說是日令唐持節赦魏尚復以為雲中守而
拜唐為車騎都尉主中尉及郡國車士(注如淳曰良善也師古曰)
(說讀曰悦聞頗牧之善帝意大悦髀音陛主臣恐懼之言覆謂覆白之也)
舊唐書盧杞奏對于上前阿諛順旨蕭復正色曰盧
杞之詞不正德宗愕然退謂左右曰蕭復頗輕朕
申屠嘉責弄臣怠慢
劉行本數倖臣䙝慢
漢書申屠嘉為丞相時太中大夫鄧通方愛幸時嘉
入朝而通居上旁有怠慢之禮嘉奏事畢因言曰陛
下愛幸羣臣則富貴之至于朝廷之禮不可以不肅
上曰君勿言吾私之罷朝坐府中嘉為檄召通詣丞
相府不來且斬通通恐入言上上曰汝第往吾今使
人召若通至詣丞相府免冠徒跣頓首謝嘉嘉坐自
如不為禮責曰通小臣戲殿上大不敬當斬吏今行
斬之通頓首首盡出血不解上度丞相已困通使使
持節召通而謝丞相此吾弄臣君釋之鄧通既至為
上泣曰丞相幾殺臣
北史劉行本為太子左庶子時左衛率長史夏侯福
為太子所昵嘗于閣内與太子戲福大笑聲聞于外
行本時在閣下聞之待其出數之曰汝何小人敢為
䙝慢因付執法者推之太子為請乃釋之
按夫項令謝
頓宣頭使謝
漢書灌夫因行酒罵坐田蚡怒曰此吾驕灌夫罪也
乃令騎留夫夫不得出籍福起為謝按夫項令謝夫
愈怒不肯順蚡廼戲騎縳夫置傳舍
後漢書董宣殺湖陽公主蒼頭主還宫訴帝帝使宣
叩頭謝主宣不從彊使頓之宣兩手據地終不肯俯
格殺湖陽公主奴
棒破夀陽公主車
後漢書董宣為洛陽令時湖陽公主蒼頭白日殺人
因匿主家吏不能得及主出行而以奴驂乘宣於夏
門亭候之乃駐車叩馬以刀畫地大言數主之失叱
奴下車因格殺之主即還宫訴帝帝大怒召宣欲箠
殺之宣叩頭曰願乞一言而死帝曰欲何言宣曰陛
下聖德中興而縱奴殺良人將何以理天下乎臣不
須箠請得自殺即以頭擊楹流血被面帝令小黃門
持之使宣叩頭謝主宣不從彊使頓之宣兩手據地
終不肯俯因敇彊項令出賜錢三十萬宣悉以頒諸
吏
北史高恭之字道穆為御史中尉時尒朱世隆當朝
權盛因内見衣冠失儀道穆便即彈紏帝姊夀陽公
主行犯清路執赤棒卒呵之不止道穆令卒棒破其
車公主深恨泣以訴帝帝曰高中尉清直人彼所行
者公事豈可私恨責之也道穆後見帝帝曰一日家
姊行路相犯深以為愧道穆免冠謝帝曰朕以愧卿
卿反謝朕按魏氏舊制中丞出千步清道與皇太
子分路行王公皆遥住車去牛頓軛於地以待中丞
過其或遲違以赤棒棒之
還寺僧碾磑
毁權要渠磑
舊唐書李元紘為雍州司戶時太平公主與僧寺争
碾磑公主方承恩用事百司皆希其旨意元紘遂斷
還僧寺竇懷眞為雍州長史大懼太平勢促令元紘
改斷元紘大署判後曰南山或可改移此判終無搖
動竟執正不撓
又李元紘為京兆尹尋有詔令元紘疏決三輔諸王
公權要之家皆緣渠立磑以害水田元紘令吏人一
切毁之百姓大獲其利
蘇則之膝不枕佞人
羊侃之牀不坐閹人
魏志蘇則與董昭同寮昭嘗枕則膝臥則推下之曰
蘇則之膝非佞人之枕也
梁書羊侃遷都官尚書時尚書令何敬容用事與之
並省未嘗遊造有宦者張僧胤候侃侃曰我牀非閹
人所坐竟不前之時論美其貞正
教讇
問佞
漢書陳萬年嘗病召子咸教戒于牀下夜半咸睡頭
觸屏風萬年大怒欲杖之咸叩頭謝曰具曉所言大
要教咸讇也(讇古諂字)
晉書馮懷議百官降禮于王尊問之顔含含曰馮祖
思問佞于我我有邪德乎
不過勰品
不與勖言
晉書周勰為謝安主簿居喪廢禮崇尚老莊脱略名
教時韓康伯領中正不過勰品為之議曰拜下之敬
猶違衆從禮情禮之極不宜以多比為通時人以康
伯為澄世所不能澄裁世所不能裁
唐語林宋璟為廣府都督玄宗思之使内臣楊思勖
馳驛往追璟就路竟不與思勖交一言思勖以將軍
貴倖殿中訴于玄宗上嗟嘆良久拜刑部尚書
韋貫之不面李京兆
韋子斐不詣高中丞
舊唐書德宗未言京兆尹李實權移宰相言其可否
數日而詔行人有以韋貫之名薦於實者答曰是其
人居與吾同里亟聞其賢但吾得識其面而薦于上
舉笏示說者曰實已記其名氏矣說者喜驟以其語
告于貫之且曰子今日詣實而明日受賀矣貫之唯
唯數歲中不往然是後竟不遷
又韋澳字子斐伯兄温與御史中丞高元裕友善温
請用澳為御史謂澳曰高二十九持憲綱欲與汝相
面汝必得御史澳不答温曰高君端士不可輕澳曰
然恐無呈身御史竟不詣元裕之門
豈能曲意
安能改行
南齊中書舍人阮佃夫在會下請假東歸客勸王僧
虔以佃夫要倖宜加禮接僧虔曰我立身有素豈能
曲意此軰彼若見惡當拂衣而去耳佃夫言于宋明
帝因而免官
陳書蕭引字升休為建康令時殿内朋主吳璡及宦
官李善度蔡脱兒等多所請屬引一皆不許引族子
密時為黃門侍郎諫引曰李蔡之勢在位皆畏憚之
亦宜小為身計引曰吾之立身自有本末亦安能為
李蔡改行就令不平不過解職耳吳璡竟作飛書李
蔡證之坐免官
元忠惡弘霸媚己
姚崇惡敬竒媚己
舊唐書郭弘霸再遷右臺侍御史大夫魏元忠病僚
屬省候弘霸獨後入憂見顏色請示便液即染指嘗
驗疾輕重賀曰甘者病不瘳今味苦即當愈矣喜甚
元忠惡其媚㬥語于朝
大唐新語成敬竒為大理正與姚崇有姻親崇嘗感
疾敬竒造宅省焉對崇涕泣懷中置生雀數頭一一
手執而後放之祝云願令公速愈也崇勉從之敬竒
既出崇惡其諛媚謂其子弟曰此淚亦從何而來自
茲不復接遇(亦見御史臺記)又笑林武后有疾詔遍祭神
廟以祈福消灾閻朝隱詣少室山時為給事中因親
撰祝文以身代犧伏于爼盤令僧道迎至神所觀者
如堵會后疾愈特加賞賚左司郎中張元一畫代犧
圖以進后大笑雖厚賜然亦鄙其為人
管寧割席分坐
劉璡舉席自隔
世說管寧華歆共園中鋤菜見地有片金管揮鋤與
瓦石不異華捉而擲去之又嘗同席讀書有乘軒冕
過門者寧讀如故歆廢書出看寧割席分坐曰子非
吾友也
南史劉璡與友人會稽孔逷同舟入東於塘上遇一
女子逷目送曰美而豔璡曰斯豈君子所宜言乎非
吾友也於是解裳自隔或曰與友孔徹同舟入東徹
留目觀岸上女子璡舉席自隔不復同坐
移吾坐遠客
移吾牀遠客
宋書張敷為正員中書郎時舍人狄當周赳並管要
務以張同省名家嘗欲詣之周曰彼恐不相容接不
如勿往狄言我等並已員外郎矣何憂不得共坐敷
先設二牀去壁三四尺許二客就席張呼左右曰移
我坐遠客周等失色而退
南史紀僧眞得幸于齊世祖容表有士風嘗請于世
祖曰臣出自本縣武吏邀逢聖時階榮至此為兒婚
得荀昭光女即時無復所須唯就陛下乞作士大夫
上曰此由江斆謝[卄瀹]我不得措意可自詣之僧眞承
旨詣斆登榻坐定斆顧命左右曰移吾牀遠客僧眞
喪氣而退以告世祖世祖曰士大夫故非天子所命
印封求官書
不視求官書
南史王惠拜吏部尚書未嘗接客人有與書求官得
輙聚閣上及去職印封如初
又王球居選職接客甚稀不視求官書疏而銓衡有
序
不遣子要榮
不為兒買第
吳志先是二宫並闕中外職司多遣子弟給侍全琮
報陸遜遜以為子弟苟有才不憂不用不宜私出以
要榮利若其不佳終為取禍且聞二宫勢敵有彼此
此古人之厚忌也
南史時生徒對策多行賄賂岑文豪謂袁憲父君正
具束修君正曰吾豈能用錢為兒買第邪
郭晞佯瘖噤口不言
郭曖辭以居喪被疾
舊唐書郭晞丁父子儀喪持服京城朱泚搆逆遣人
就第問訊欲令掌兵晞佯瘖噤口不言泚以兵脅之
晞終不語賊知其不可用乃止晞潛奔奉天僅而獲
免
又朱泚之亂郭曖不知車駕幸奉天為賊所逼欲授
偽官曖辭以居喪被疾既而與兄晞弟曙及昇平公
主皆奔奉天
佯紿遺痢
遽稱腹痛
唐新語陸德明受學于周弘正善言玄理王世充僭
號封其子為漢王署德明為師就其家將行束修之
禮德明恥之因服巴豆散卧東壁下充之子入跪牀
下德明佯紿之遺痢竟不與語遂移病成臯及入唐
太宗引為文學館學士使閻立本寫其形禇亮為之
讚曰經術為貴玄風可師勵學非遠通儒在茲
續世說王毛仲有寵于玄宗百官附之一日毛仲嫁
女上問何所須毛仲頓首謝曰臣萬事已備但未得
客上曰張說源乾曜軰豈不可召耶對曰此則得之
上曰知汝所不能致者一人耳必宋璟也對曰誠如
聖旨上笑曰朕明日為汝召客明日上謂宰相朕奴
毛仲有婚事卿等宜與達官悉詣其第既而日中客
未敢舉箸待璟久之方至先執酒西向拜謝飲不盡
巵遽稱腹痛而歸
桓温為子求婚于坦之
徐勉為子求婚于蒨女
晉書王坦之為桓温長史温欲與子求婚于坦之及
還家省父而述愛坦之雖長大猶抱置膝上坦之因
言温意述大怒遽排下曰汝竟癡邪詎可畏温而以
女妻兵也坦之乃辭以他故温曰此尊君不肯耳遂
止
南史江蒨方雅有風格僕射徐勉權重唯蒨與王規
抗禮不為之屈勉因蒨門客翟景為子繇求昏于蒨
女不答景再言之乃杖景四十
東家棗樹垂庭中
東隣桑葚落其家
漢書王吉少時學問居長安東家有大棗樹垂吉庭
中吉婦取棗以啖吉吉後知之乃去婦東家聞而欲
伐其樹隣里共止之因固請吉令還婦里中為之語
曰東家有樹王陽婦去東家棗完去婦復還其厲志
如此
北史趙軌為齊州别駕有能名其東隣有桑椹落其
家軌遣人悉拾還其主戒其諸子曰吾非以此求名
意者非機杼物不願侵人汝等宜以為戒
乞不使王彦方知
皆唯恐桺德廣知
後漢王烈字彦方少師事陳寔以異行稱鄉里有盜
牛者主得之盜請罪曰刑戮自甘乞不使王彦方知
也烈聞而使人謝之遺布一端或聞其故烈曰盜懼
我聞其過是有恥惡之心既懷恥惡必能改善故以
此激之
北史桺靖少方雅鄉里亦慕而化之或有不善者皆
曰唯恐桺德廣知也又南史沈道虔傳有人竊其
園菜者外還見之乃自逃隱待竊者去後乃出人又
拔其屋後大筍令人止之曰惜此筍欲令成林更有
佳者相與乃令人買大筍送與之盜者慙不取道虔
使致其門内而還常以捃拾自資同捃者或争穟道
虔諫之不止悉以其所得與之争者愧恧後每事輒
云勿令居士知
范冉辭麥
庾易辭麥
袁崧後漢書范冉去官嘗使兒捃拾麥得五斛隣人
尹臺遺之一斛囑兒莫道冉後知即令并送六斛言
麥已雜矣遂誓不敢受(冉或作丹)
南史臨川王暎餉庾易麥百斛易謂使人曰走樵採
麋鹿之伍終其解之毛衣馳騁日月之車得保自耕
之禄于大王之恩亦已深矣辭不受
送絹償刈榖
以縑置禾下
晉書羊祜出軍行吳境刈榖為糧皆計所侵送絹償
之
北史鹿愈嘗詣徐州馬疲附船而至大梁夜睡從者
上岸竊禾四束飼馬船行數里愈覺即停船至取禾
處以縑三丈置禾束下而反又趙軌召為司馬在
道夜行其左右馬逸入田中㬥人禾軌駐馬待明訪
知禾主酬置而去
燒輜重十餘船
焚文劵一大厨
南史孔顗弟道存從弟徽頗營産業二弟請假東還
覬出渚迎之輜重十餘船皆是綿絹紙席之屬覬見
之為喜謂曰我比乏得此甚要因命置岸側既而正
色謂曰汝軰忝預士流何至還東作賈客邪命燒盡
乃去
又顧覬之家門雍穆為州郡所重子綽私財甚豐鄉
里士庶多負責覬之禁不能止及後為吳郡誘出文
劵一大厨悉令焚之宣語遠近皆不須還綽懊歎彌
日
標牓賣宅
劵契賣牛
北史皇甫亮性質朴純厚終無片言矯飾所居宅洿
下標牓賣之將買者或問其故亮每答云為宅中水
淹不洩雨即流入牀下由此宅終不售
又孟信去官居貧無食唯有一老牛其兄子賣之擬
供薪米劵契已訖市法應知牛主住在所信適從外
來見買牛人方知其賣也因告之曰此牛先來有病
小用便發君不須也杖其兄子二十買牛人嗟異良
久呼信曰孟公但見與牛未必須其力也苦請不得
乃罷買牛者周文帝帳下人周文深歎異焉又南
史明山賓性篤實家中常乏困貨所乘牛既售受錢
乃謂買主曰此牛經患漏蹄療差已久恐後脱發無
容不相語買主遽追取錢處士阮孝緒聞之嘆曰此
言足使還淳反朴激薄停澆矣
駢志卷二
