駢志卷十三
明陳禹謨撰
庚部上
附寳感大電二十四月而生黃帝於夀丘
慶都感赤龍十有四月而生帝堯於丹陵
帝王世紀黃帝母曰附寳見大電光繞北斗樞星照
于郊野感附寳孕二十四月而生黃帝於夀丘
宋符瑞志帝堯母曰慶都赤龍感之一十四月而生
堯于丹陵
握登見大虹意感而生舜于姚墟
修己見流星意感而生禹于石紐
帝王世紀瞽瞍妻曰握登見大虹意感而生舜于姚
墟又崇伯鯀娶有莘氏女謂之女志志是謂脩己
山行見流星貫昴夢接意感又吞神珠薏苡胷坼而
生禹于石紐
禹生石紐
禹生西羌
水經注石紐鄉禹所生也今夷人共營之地方百里
不敢居牧有罪逃野捕之者不逼能藏三年不為人
得則共原之言大禹之神所祐之也
陸賈新語文王生於東夷大禹出於西羌世殊而地
絶法合而度同
禹卨逆生
后稷順生
論衡禹卨逆生闓母背而出
又曰后稷順生不坼不副不感動母體
湯母感狼星之精
棄母履大人之迹
金樓子成湯母感狼星之精又感黑龍而成
宋符瑞志高辛氏之世妃曰姜嫄助祭郊禖見大人
迹履之當時歆如有人道感巳遂有娠而生男以為
不祥棄之隘巷牛羊避而不踐又送之山林之中會
伐林者薦覆之又取而置寒冰上大鳥來以一翼藉
覆之姜嫄以為異乃收養焉名之曰棄長為堯稷官
有功于民
得于空桑
生于空桑
吕氏春秋有侁氏女子採桑得嬰兒于空桑之中獻
之其君其君令烰人養之察其所以然曰其母居伊
水之上孕夢有神告之曰臼出水而東走母明日視
臼出水告其隣東走十里而顧其邑盡為水身因化
為空桑
又林間錄樹提伽生于火中伊尹生於空桑
春秋孔演圖孔子母徵在遊大冢之陂睡夢黑帝使
請與已交語曰女乳必于空桑之中覺則若感生丘
于空桑中
寤生
寢生
左傳初鄭武公娶于申曰武姜生莊公及共叔段莊
公寤生驚姜氏故名曰寤生遂惡之(杜注寐寤而莊公已生故驚而)
(惡之得林注杜氏謂寤寐而莊公已生非也如此當喜何復驚而惡之史記云寤生生之難是也此當)
(為難生故武姜困而後寤武姜因寤而驚以其事名莊公)
載記夀闐之在孕母胡掖氏因寢而産于被中
虎乳子文
虎乳秦氏
左傳初若敖娶於䢵生鬭伯比若敖卒從其母畜於
䢵滛於䢵子之女生子文焉䢵夫人使棄諸夢澤中
虎乳之䢵子田見之懼而歸夫人以告遂使收之楚
人謂乳穀謂虎於莵故命之曰鬭榖於莵以其女妻
伯比實為令尹子文
水經注沔水西有孝子墓河南秦氏性至孝事親無
倦親歿之後負土成墳常泣血墓側人有咏蓼莪者
氏為泣涕悲不自勝于墓所得病不能食虎常乳之
百餘日卒今林木幽茂號曰孝子墓也
狼乳
猪嘘
漢書張騫曰臣居匈奴中聞烏孫王號昆莫昆莫父
難兜靡本與大月氏俱在祁連燉煌間小國也大月
氏攻殺難兜靡奪其地人民亾走匈奴子昆莫新生
傅父布就翎侯抱亡置草中為求食還見狼乳之又
烏銜肉翔其旁以為神遂持歸匈奴單于愛養之及
壯以其父民衆與昆莫使將兵數有功
論衡北夷槖離國王侍婢有娠王欲殺之婢對曰有
氣大如鷄子從天而下我故有娠後産子捐於猪溷
中猪以口氣嘘之不死復徙置馬欄中欲使馬藉殺
之馬復以口氣嘘之不死王疑以為天子令其母收
取奴畜之名東明令牧牛馬東明善射王恐奪其國
也欲殺之東明走南至掩淲水以弓擊水魚鼈浮為
梁東明得渡魚鼈解散追兵不得渡因都王夫餘故
北夷有夫餘國焉
盧綰與高帝同日生
孝伯與武帝同日生
漢書盧綰豐人也與高祖同里綰親與高祖太上皇相
愛及生男高祖綰同日生里中持羊酒賀兩家及高
祖綰壯學書又相愛也里中嘉兩家親相愛生子同
日壯又相愛復賀羊酒
北史宇文孝伯生與武帝同日
子大之生母見一匹練
文伯之生父見一木杖
論衡虞子大陳留東莞人也其生時以夜適免母身
母見其上若一匹練狀徑上天明以問人人皆曰吉
貴氣與天通長大仕宦位至司徒
又公廣文伯河東蒲坂人也其生以夜半時適生有
人從門呼其父名父出應之不見人有一木杖植其
門側其父持杖入門以示人人占曰吉文伯長大學
宦位至廣漢太守
羊叔子記前身
劉三復記三生
晉書羊祜字叔子年五歲時命乳母取所弄金鐶乳
母曰汝先無此物祜即詣鄰人李氏東垣桑樹中探
得之主人驚曰此吾亡兒所失物也云何持去乳母
具言之李氏悲惋時人異之謂李氏子則祜之前身
也
北夢𤨏言唐太和中李德裕鎮淛西有劉三復者少
貧苦學有才思時王人賫御書至以賜德裕德裕試
其所為謂曰子可為我草表能立搆或歸以創之三
復曰文理貴中不貴其速德裕以為當言三復又請
曰漁歌樵唱皆傳公述作願以文集見示德裕出數
軸與之三復乃體而為表德裕嘉之因遣詣闕求試
果登第歴任臺閣三復能記三生事云曾為馬常患
渴望驛而嘶傷其蹄則心連痛後三復乘焉過磽确
之地必為緩轡有轍石必去之其家不施門限慮傷
馬蹄也
六月六日生
五月五日生
吳越春秋注蜀石泉有禹廟相傳禹六月六日生
史記齊田文嬰賤妾子也以五月五日生嬰勅令勿
舉其母竊舉之文長成因兄弟以見嬰怒文啟曰君
所以不舉五月子者何故嬰曰五月子者長與戶齊
將不利其父母文曰人生受命于天乎將受命于戸
邪嬰默然文曰必受命于天君何憂邪必受命于戶
則高其戸耳誰能至者嬰曰子休矣後文立是為孟
嘗君西京雜記王鳳以五月五日生其父以俗諺
欲不舉其叔父曰昔田文以此日生以故事推之非
不祥也遂舉之殷芸小說胡廣本姓黃以五月五
日生父母惡之藏之葫蘆棄之河流岸側居人收飬
及長有盛名父母欲取之廣以為背其所生則害義
背其所養則忘恩兩無所歸託葫蘆生也孝子傳
紀邁五月五日生其母棄之村人紀善妻養之年六
歲本父母云汝是我兒邁涕泣傭所得輙上母宋
書王鎮惡猛孫也以五月五日生家人因俗忌欲出
令繼疎宗猛見竒之曰此非常兒將興吾門矣故名
之為鎮惡北齊書南陽王綽以五月五日辰時生
強暴無度後為韓長鸞令親信誣謀反被殺經四百
餘日大歛顔色毛髮皆如生俗曰五月五日生者腦
不壞故也舊唐書崔信明以五月五日正中時生有
異雀數頭身形甚小五色畢偹集于樹鼓翼齊鳴其
聲清亮隋太史令史良使至青州遇而占之曰此兒
必文藻煥爛聲名播于天下雀形旣小禄位殆不高
矣陜西志唐肅宗時張嘉字伯達以五月五日生
名五郎少好儒術以節義自負(癸辛雜志宋徽宗以五月五日生以俗忌)
(因改作十月十日為天寧節十困學齋雜錄金轉運田時秀字彦寔易縣人大定九年進士所居里名)
(半十行第五以五月五日生小名五兒年二十五應鄉府省殿四試俱第五名年五十五以八月十五卒)
論衡云諱舉正月五月子以為正月五月子殺父與
母不得已舉之父母偶死則信而謂之眞矣夫正月
五月子何故殺父與母人之含氣在腹腸之内其生
十月而産其一元氣也正與二月何殊五與六月何
異而謂之凶也
河洛龍見
河洛鳳集
易乾鑿度帝王始興河洛龍見察其黑首者人正白
者地正赤者天正
沈約宋書黃帝齋于中宫坐于玄扈洛水之上有鳳
皇集不食生蟲不履生草其雄自歌其雌自舞
黃龍神靈之精
青龍大辰之精
瑞應圖黃龍者四龍之長四方之正色神靈之精也
能巨細能幽明能短能長乍存乍亡王者不漉池而
漁則應和氣而遊于池沼
魏繆襲青龍賦蓋青龍者大辰之精木官之瑞又
瑞應圖青龍水之精垂雨而下不處深泉有仁聖君
子在位不肖斥退則見
赤龍御圖
玄龜負書
尚書中候武王觀于河沉璧禮畢且退至于日昧榮
灮并塞河青雲浮洛赤龍臨壇銜玄甲之圖吐之而
去
又堯率羣臣東沉璧于河退候至于下稷赤灮起玄
龜負書出赤文成字
洛出龜書
洛見鯉文
沈約宋書玄龜洛書者天符也王者德至川泉則洛
出龜書
河圖黃帝遊于洛見鯉魚長三丈青身無鱗赤文成
字也
屈軼指佞
萐莆殺蠅
博物志黃帝時羣瑞畢臻有屈軼之草生于庭佞人
入朝則草指之是以佞人不敢進論衡太平之時
屈軼生於庭之末若草之狀主指佞人唐書云惟
袁與薛人中屈軼
說文萐莆瑞草也堯時生於庖厨扇暑而凉宋志
萐莆一名倚扇狀如蓬大枝葉小根根如絲轉而成
風殺蠅堯時生於厨春秋潜潭巴曰君和則孳于
庖厨瑞應圖一名倚萐倚扇賓閣舜時生于厨
赤烏銜榖
赤爵銜書
宋符瑞志武王伐紂渡孟津中流白魚躍入王舟王
燔魚以告天有火自天止於王屋流為赤烏烏銜榖
焉
竹書紀年赤爵銜書及豐置於昌戸
吕后望氣得沛公
亞父望氣知沛公
漢書高祖隱於芒碭山澤間吕后與人俱求常得之
高祖怪問之吕后曰季所居上常有雲氣故從往常
得季高祖喜沛中子弟或聞之多欲附者矣(按水經注芒碭)
(縣之間山澤深固多懷神智有仙者涓子注主並隱碭山得道漢高祖隱之吕后望氣知之即於是處)
楚漢春秋項王在鴻門亞父曰吾使人望沛公其氣
衝天五色相繆或似龍或似雲非人臣之相可誅之
漢高祖會項羽范增目羽羽不應樊噲杖盾撞人入
食豕肩羽壯之(按京房易候曰何以知賢人隱師曰視四方常有大雲五色具而不兩其)
(下賢人隱矣)
鳳凰下郡國
郡國送蒼麟
郊祀志宣帝幸河東之明年正月鳳凰集祋祤于所
集處得玉寳起步夀宫乃下詔赦天下後間歲鳳凰
神爵甘露降集京師赦天下其冬鳳凰集上林乃作
鳳皇殿以答嘉瑞明年正月復幸甘泉郊泰畤改元
曰五鳳
宣帝時鳳皇下郡國凡五十餘所
載記石季龍時郡國前後送蒼麟十六白鹿七季龍
命司虞張昌柱調之以駕芝蓋列于充庭之乘
鸞止學宫
鸞棲槐樹
東觀記王阜為重泉令鸞鳥集止學宫阜使椽沙疊
為張雅樂擊磬鳥舉足垂翼應聲而舞止縣庭留十
餘日乃去
决疑注申繕字公文治春秋讖緯隱居華隂光武徵
不至有大鳥高五尺鷄頭燕頷蛇頸魚尾五色僃舉
而多青棲繕槐樹旬時不去弘農太守以聞詔問百
寮皆以為鳳太史令蔡衡對曰凡象鳳者有五多赤
色者鳳多青色者鸞多黃色者鵷雛多紫色者鸑鷟
多白色者鵠今此鳥多青乃鸞非鳳也上善其言王
公聞之咸遜位避繕不起
天馬
神馬
漢書天子發書易(鄧展云發易書以卜)曰神馬當從西北來得
烏孫馬好名曰天馬及得宛汗血馬益壯更名烏孫
馬曰西極馬宛馬曰天馬云
華陽國志滇池縣郡治故滇國也有澤水周廻二百
里所出深廣下流淺狹如倒流故曰滇池長老傳言
池中有神馬或交馬即生駿馬俗穪之曰滇池駒日
行五百里
甘泉宫九莖夜光芝
華陽洞五種夜光芝
漢舊儀元封二年甘泉宫産芝有九莖金色六葉朱
實夜有光乃作芝房之歌神爵元年金芝九莖産於
函德殿銅池中銅池承霤也
眞誥羅江大霍有洞臺中有五色隱芝華陽洞亦有
五色夜光芝良常山有英火芝此物在地如熒火狀
其實似草而非也大如豆形紫華夜視有光得食一
枚心中一孔明食七枚七孔明可夜書計得食四十
七枚夀萬年按本草青芝曰龍芝赤芝曰丹芝黃
芝曰金芝白芝曰玉芝黑芝曰玄芝紫芝曰木芝
抱朴子赤者如珊瑚白者如截肪黑者如澤漆青者
如翠羽黃者如紫金而皆光明洞徹如堅冰也晦夜
去之二三百步便望見其光矣
神光興於殿傍
神光滿於壇上
郊祀志漢宣帝即位由武帝正統興故立三年尊孝
武廟為世宗行所廵狩郡國皆立廟告祠世宗廟日
有白鶴集後庭以立世宗廟告祠孝昭寢有雁五色
集殿前西河築世宗廟神光興於殿傍有鳥如白鶴
前赤後青神光又興於房中如燭狀廣川國世宗廟
殿上有鍾音門戸大開夜有光殿上盡明上乃下詔
赦天下
梁武帝紀永熙五年春正月辛夘祀南郊大赦賜孝
弟力田爵一級先是一日丙夜南郊令觧滌之等到
郊所履行忽聞異香三隨風至及將行事奏樂迎神
畢有神光圓滿壇上朱紫黃白雜色食頃乃滅
稱萬歲者三
呼萬歲者三
漢武帝紀帝至于中岳獲駮麃見夏后啟毋石翌日
親登嵩高御史乘屬在廟旁吏卒咸聞呼萬歲者三
于是令祠官加增太室祠以山下戶三百為之奉邑
名曰崈高
北史開皇十三年廓州界連雲山響稱萬歲者三詔
頒郡國仍遣使醮山所其日景雲浮于上雉兔馴壇
側
又太原事跡雜記武德初太行山大聲曰唐國興理
萬年
上林僵柳自起
曲阿倒柳復生
漢書昭帝元鳳二年上林有柳樹枯僵自起
晉志康帝初為吳王成帝咸和六年五月曲阿有柳
樹倒池六載是月忽復起生九年吳雄家桃榆復生
又孝武帝四歲時哀帝興寧三年西昌縣脩明家僵
栗復生
柳葉成文
大木書文
漢書上林僵柳復起生枝葉蟲嚙其葉成文曰公孫
病已立
稽神錄梁開平二年使其將李思安改潞州營于壺
關伐木為柵破一大木中朱書文六字曰天十四載
石進思安表上之其羣臣皆賀以為十四年必有遠
夷貢寳者司天少監徐鴻獨謂其所親曰自古無一
字為年號者上天符命豈缺文乎吾以為丙申之歲
當有石氏王此地者天字取四字中兩畫加之于旁
則丙字也移四字外圍以十貫之即申字也後至丙
申歲晉高祖以石姓起幷州如鴻之言
泰山石立
瓠山石立
漢書眭弘傳孝昭元鳳三年正月泰山萊蕪山南匈
匈有數千人聲民視之有大石自立高丈五尺大四
十八圍入地深八尺三石為足石立後有白鳥數千
下集其旁眭弘推春秋之意以為石柳皆隂類下民
之象而泰山者岱宗之嶽王者易姓告代之處今大
石自立僵柳自起非人力所為此當有從匹夫為天
子者枯社木復生故廢之家公孫氏當復生者也孟
意亦不知其所在即說曰漢家堯後有傳國之運漢
帝宜誰差天下(誰問差擇也問擇天下賢人)䄠以帝位孟竟以妖
言誅(宣帝即位徵孟子為郎)
又東平煬王雲哀帝時無鹽危山土自起覆草如馳
道狀又瓠山召轉立雲及后謁自之石所祭治石象
瓠山立石束倍草幷祠之建平三年息夫躬孫寵等
共因幸臣董賢告之是時哀帝被疾多所惡事下有
司逮王后謁下獄驗治
夢天謂已道成是我子
聞空中言唐公是天子
南史參軍崔靈運夢天謂已蕭道成是我第十九子
我去年已使授其天子位考自三皇五帝以降受命
之次至帝為十九也
舊唐書高祖為太原留守鎮幷州時武士彠詰朝嘗
于街内獨行聞空中有言曰唐公是天子
神人呼太宗我令汝作天子
玉像呼睿宗爾後當為天子
册府元龜唐太宗嘗夜于嘉猷門見神人長數丈素
衣冠呼太宗曰我當令汝作天子太宗再拜忽不見
又睿宗初生含凉殿則天乃於殿内造佛寺有玉像
焉及長閒觀其側玉像忽言爾後當為天子
隋煬居藩弘禮賀稱萬乘
則天男服天綱識為女主
舊唐書隋煬帝居藩召乙弗弘禮相已弘禮跪而賀
曰大王骨法非常必為萬乘之主誠願戒之在得煬
帝即位召天下道術人置坊以居之仍令弘禮統攝
帝見海内漸亂玄象錯謬内懷憂恐常謂弘禮曰卿
昔相朕其言已驗且占相道術朕頗自知卿更相朕
今當何如弘禮逡廵不敢答帝廹曰卿言與朕術不
同罪當死弘禮曰臣本觀相書凡人之相有類于陛
下者不得善終臣聞聖人不相故知凡聖不同耳
又則天初在襁褓袁天綱來至第中謂其母曰惟夫
人骨法必生貴子乃召諸子令天綱相之見元慶元
爽曰此二子皆保家之主官可至三品見韓國夫人
曰此女亦大貴然不利其夫乳母時抱則天衣男子
之服天綱曰此郞君子神色爽徹不可易知試令行
看于是步于牀前仍令舉目天綱大驚曰此郞君子
龍睛鳳頸貴人之極也更轉側視之又驚曰必若是
女實不可窺測後當為天下之主矣
靴迹留石
蝸迹成天
舊唐書武德六年車騎將劉山濤上書言高祖龍潜
時數往來洛郊之莊曾踐二石靴迹見于石中至今
猶在高祖令鑿之深二寸餘其迹愈明乃止
酉陽雜俎睿宗為冀王時寢齋壁上蝸迹成天字懼
遽掃之經數日如初及即位雕玉鑄黃金為蝸形分
置于釋道像前
氣成樓閣
水變芳醪
舊唐書肅宗自奉天而北夕次永夀百姓遮道獻牛
酒有白雲起西北長數丈如樓閣之狀議者以為天
子之氣
唐宣宗在藩時常從駕回而誤墜馬人不之覺比二
更方能興時天大雪四顧悄無人聲上寒甚會廵警
者至大驚上曰我灮王也不悟至此方困且渴若為
我求水警者即于旁近得水以進遂委而去上良久
起舉甌將飲顧甌中水盡為芳醪矣
當璧者神所立
像成者奉為王
左傳初共王無冢適有寵子五人無適立焉乃大有
事于羣望而祈曰請神擇於五人者使主社稷乃徧
以璧見于羣望曰當璧而拜者神所立也誰敢違之
既乃與巴姬密埋璧于太室之庭使五人齋而入拜
康王跨之靈王肘加焉子干子晳皆遠之平王弱抱
而入再拜皆壓紐
魏書尒朱榮發晉陽猶疑所立乃以銅鑄高祖及咸
陽王禧等六王子孫像成者當奉為主惟莊帝獨就
又榮既有異圖遂鑄金為己像數四不成
野人與塊
蜀主報土
左傳晉公子重耳之及於難也過衛衛文公不禮焉
出於五鹿乞食於野人野人與之塊公子怒欲鞭之
子犯曰天賜也稽首受而載之
華陽國志周顯王之世蜀王有褒漢之地因獵谷中
與秦惠王遇惠王以金一笥遺蜀王王報珍玩之物
物化為土惠王怒羣臣賀曰天泰我矣王將得蜀土
地惠王喜乃作石牛五頭朝瀉金其後曰牛便金有
養卒百人蜀人悅之使使請石牛惠王許之乃遣五
丁迎石牛旣不便金怒遣還之乃嘲秦人曰東方牧
犢兒秦人笑之曰吾雖牧犢當得蜀也
以夢搏占晉勝
以彗鬭占晉勝
左傳城濮之役晉侯夢與楚子搏楚子伏已而盬其
腦(杜注盬啑也林注夢搏時楚子伏晉侯之上而以口啑其腦也)是以懼子犯曰吉我
得天楚伏其罪吾且柔之矣(杜注晉矦上向故得天楚子下向地故伏其罪)
(腦所以柔物子犯審見事宜故權言以答夢)
論衡晉文公將與楚成王戰于城濮彗星出楚楚操
其柄以問咎犯咎犯對曰以彗鬭倒之者勝
次擲得雉
三擲盡盧
晉書劉毅傳東府聚樗蒲大擲餘幷黑犢以還惟劉
裕與毅在後毅次擲得雉大喜曰非不能盧不事此
耳裕因挼五木曰老兄試為卿答旣而四子俱黑其
一子轉躍未定裕厲聲喝之即成盧焉毅曰亦知公
不能以此見借
載記慕容垂子寳因讌樗蒲誓之曰若富貴可期頻
得三盧於是三擲盡盧寳拜而受賜故云五木之祥
董卓名讖
曹丕名讖
英雄記時有謠言曰千里草何青青十日卜猶不生
又作董逃之歌
吳錄初魏文帝即位孫權嘗從容問羣臣曰曹丕以
盛年即位恐孤不能及之諸卿以為何如羣臣未對
闞澤曰不及十年丕其沒矣大王勿憂也權曰何以
知之澤曰以字言之不十為丕此其數也文帝果七
年而崩
探扎得符
鑄銅成像(見上)
後漢書赤眉求軍中景王後者得七十餘人惟劉盆
子與兄茂及前西安矦劉孝最為近屬樊崇等議曰
聞古天子將兵稱上將軍乃書扎為符曰上將軍又
以兩空扎置笥中遂於鄭北設壇場祠城陽景王諸
三老從事皆大會陛下列盆子等三人居中立以年
次探扎盆子最幼後探得符
耕時聞鞞鐸音
山中聞傳漏響
載記石勒方力耕每聞鞞鐸之聲歸以告其母母曰
作勞耳鳴非不祥也
南史齊世祖避難揭陽山有白雀來集聞山中有清
聲傳漏響
江寧九十九洲
灨石二十四灘
梁本紀江陵先有九十九洲古老相承云洲滿百當
出天子桓玄之為荆州刺史内懷簒逆之心乃遣鑿
破一洲以應百數隨而崩散竟無所成宋文帝為宜
都王在藩一洲自立俄而文帝簒統後遇元兇之禍
此洲還沒太清末枝江陽之閣浦復生一洲羣公上
疏稱慶明年而帝即位承聖末其洲與大岸相通惟
九十九云
陳本紀武帝發南康灨石舊有二十四灘灘多巨石
行旅以為難帝之發水暴起數丈三百里間巨石皆没
僣號夢得十二之期
僭號筮得數年之期
後漢書公孫述欲簒夢有人語之曰八厶子系十二
為期覺謂其妻曰雖貴而祚短若何妻對曰朝聞道
夕死尚可况十二乎會有龍出其府殿中夜有光耀
述以為符瑞因刻其掌文曰公孫帝建武元年四月
遂自立為天子號成家
載記羅恒解思明等勸李夀稱鎮西將軍益州牧成
都王稱藩于晉而任調與司馬蔡興侍中李豔及張
烈等勸夀自立夀命筮之占者曰可數年天子調喜
曰一日尚為足而况數年乎思明曰數年天子孰與
百世諸侯夀曰朝聞道夕死可矣任侯之言策之上
也
南史初荀伯玉微時有善相墓者謂其父曰君墓當
出暴貴者但不得久耳又出失行女子伯玉聞之曰
朝聞道夕死可矣頃之伯玉姊當嫁明日應行今夕
逃遁隨人去家尋求不能得後遂出家為尼伯玉卒
敗亡又梁武帝以九錫之出范雲忽中疾居二日
半召醫徐文伯視之文伯曰緩之一月乃復欲速即
時愈政恐二年不復可救雲曰朝聞夕死而况二年
文伯乃下火而床焉重衣以覆之有頃流汗于此即
起二年果卒
高祖忌栢人
征南忌彭亡
史記高祖從平城過趙趙王張敖朝夕袒韝蔽(徐廣曰韝)
(者臂捍也)自上食禮甚卑有子壻禮高祖箕踞詈甚慢易
之趙相貫高趙午等年六十餘故張耳客也生平為
氣乃怒曰吾王孱王也說王曰夫天下豪傑並起能
者先立今王事高祖甚恭而高祖無禮請為王殺之
張敖齧其指出血曰君何言之誤且先人亡國頼高
祖得復國德流子孫秋毫皆高祖力也願君無復出
口貫高趙午等十餘人皆相謂曰乃吾輩非也吾王
長者不倍德且吾等義不辱今怨高祖辱我王故欲
殺之何乃洿王為乎令事成歸王事敗獨身坐耳漢
八年上從東垣還過趙貫高等乃壁人柏人(索隱曰謂於柏)
(人縣館舍壁中著人欲為變也)要之置(韋昭曰為供置也)上過欲宿心動問
曰縣名為何曰柏人柏人者廹於人也不宿而去
後漢書公孫述聞漢兵在平曲故遣大兵逆之及岑
彭至武陽繞出延岑軍後蜀地震駭述大驚以杖擊
地曰是何神也彭所營地名彭亡聞而惡之欲徙會
日暮蜀刺客詐為亡奴降夜刺殺彭范曄論曰昔
高祖忌柏人之名違之以全福征南惡彭亡之地留
之以生災豈幾慮自有明惑將期數使之然乎
兔死犬城
豆入牛口
典略睢固字白兔旣殺楊醜軍屯射犬時有巫誡固
曰將軍字兔而此邑名犬兔見犬其勢必驚宜急移
去固不從遂戰死
舊唐書竇建德為秦王所破中槍竄於牛口渚車騎
將軍白士讓楊武威生獲之先是軍中有童謠曰豆
入牛口勢不得久建德竹至牛口渚甚惡之果敗于
此地
周舒釋當塗之讖
譙周廣杜瓊之言
蜀志時人有問春秋讖于周舒曰代漢者當塗高此
何謂也舒曰當途高者魏也鄉黨學者私傳其語又
譙周問于杜瓊曰昔周徵君以為當塗高者魏也其
義何也瓊答曰魏闕名也當塗而高聖人取類而言
耳又問周曰寧復有所怪邪周曰未達也瓊又曰古
者名官職不言曹始自漢已來名官盡言曹吏言屬
曹卒言侍曹此殆天意也
又譙周因杜瓊言乃觸類而長之曰春秋傳著晉穆
矦名太子曰仇弟曰成師師服曰異哉君之名子也
嘉耦曰妃怨耦曰仇今君名太子曰仇弟曰成師始
兆亂矣兄其替乎其後果如服言及漢靈帝名二子
曰史矦董矦旣立為帝後皆免為諸矦與師服言相
似也先主諱偹其訓具也後主諱禪其訓授也如言
劉已具矣當授與人也意者甚于穆矦靈帝之名子
後宦人黃皓弄權于内景耀五年宫中大樹無故自
折周深憂之無所與言乃書柱曰衆而大期之會具
而授若何復言曹者衆也魏者大也衆而大天下其
當會也具而授如何復有立者乎蜀旣亡咸以周言
為驗周曰此雖已所推尋然有所因由杜君之辭而
廣之耳殊無神思獨至之異也
潁水清灌氏寧
淮流竭王氏滅
漢書灌夫不好文學喜任俠已(師古曰已必也)然諾諸所以
交通無非豪傑大猾家累數千萬食客日數十百人
陂池田園宗族賓客為權利横潁川潁川兒歌之曰
潁水清灌氏寧潁水濁灌氏族
南史王悅之贊曰昔晉初渡江王導卜其家世郭璞
云淮流竭王氏滅觀夫晉氏以來諸王冠冕不替蓋
亦人倫所得豈唯世禄之所傳乎及於陳亡之年淮
流實竭曩時人物掃地盡矣斯乃興亡之兆已有前
定天之所廢豈智識之所謀乎
王長孫卜火光為吉事
蘇伯阿望鬱蔥為佳氣
論衡光武帝建平元年十二月甲子生于濟陽宫後
殿第二内中皇考為濟陽令時夜無火室内自明皇
考怪之即召功曹吏充蘭使出問卜工蘭與馬下卒
蘇永俱之卜王長孫所長孫卜謂永蘭曰此吉事也
毋多言按光武皇帝産于濟陽宫鳳凰集于地嘉
禾生于屋
又王莽時謁者蘇伯阿能望氣使過舂陵城郭鬱鬱
蔥蔥及光武到河北與伯阿見問曰卿前過舂陵何
用知其佳氣也伯阿對曰見其鬱鬱蔥蔥耳
白狗子為庾氏凶徵
自額駒為李氏休徵
晉書庾冰令郭璞筮其後嗣卦成曰卿諸子並富貴
盛然有白龍者凶徵至矣後冰子蘊為廣州刺史妾
房内忽有一新生白狗子莫知所由來其妾秘愛之
不令蘊知狗轉長大蘊入見狗眉眼分明又身至長
而弱異于常狗蘊甚怪之將出共視在衆人前忽失
所在蘊慨然曰殆白龍乎
北史凉武昭王李暠嘗與吕光太史令郭黁及其同
母弟宋繇同宿黁起謂繇曰君當位極人臣李君必
有國土之分家有騧黃馬生白額駒此其時也及吕
光末燉煌護軍馮翊等以昭王溫毅有惠政推為寧
朔將軍燉煌太守昭王初難之會宋繇仕于業告歸
言于昭王曰兄忘郭黁言邪白額駒今已生矣
夢梓化松
夢庭生梓
逸周書太姒夢太子發取周庭之梓樹于商闕間化
為松栢柞棫
漢武故事衛子夫入宫歲餘不得見因涕泣請出上
曰吾昨夜夢子夫中庭生梓樹數株豈非天意乎是
日幸之有娠
叔孫夢豎牛
文帝夢鄧通
左傳初穆子去叔孫氏及庚宗遇婦人使私為食而宿
焉問其行告之故哭而送之適齊娶于國氏生孟丙
仲壬夢天壓已弗勝顧而見人黑而上僂深目而豭
喙號之曰牛助予乃勝之旦而皆召其徒無之且曰
志之及宣伯奔齊饋之宣伯曰魯以先子之故將存
吾宗必召女召女何如對曰願之久矣魯人召之不
告而歸旣立所宿庚宗之婦人獻以雉問其姓對曰
余子長矣能奉雉而從我矣召而見則所夢也未問
其名號之曰牛曰唯皆召其徒使視之遂使為豎有
寵長使為政
漢書鄧通以濯船為黃頭郞文帝嘗夢欲上天不能
有一黃頭郞推上天顧見其衣凥𢃄後穿覺而之漸
臺以夢中隂目求推者即見鄧通其衣後穿夢中所
見也召問其名姓姓鄧名通鄧猶登也文帝甚說尊
幸之日日異(評曰傳說以胥靡發明王之夢精相通也乃黑僂黃頭亦復入夢固知衺正之)
(機感應良不偶矣)
夢負登天
夢扶上山
左傳晉景公之卒也小臣有晨夢負公以登天及日
中負晉矦出諸厠遂以為殉
北史隋文帝夢欲上高山而不能得崔彭捧脚李盛
扶肘乃得上因謂彭曰死生當與爾俱王邵曰此夢
大吉上高山者明高崇大安永如山也彭猶彭祖李
猶李老二人扶持寔為長夀之徵上聞之喜見容色
其年上崩未幾崔彭亦卒
三馬食槽兆晉之興
射馬為戲兆晉之亡
晉帝紀魏武察宣帝有雄豪志又嘗夢三馬同食一
槽甚惡焉因謂太子丕曰司馬懿非人臣也必與汝
家事太子素與帝善每相全佑故免又漢晉春秋
氐池縣大柳谷口夜激波涌溢其聲如雷曉而有蒼
石立水中長一丈六尺高八尺白石畫之為十三馬
一牛一鳥八卦玉玦之象皆隆起其文曰大討曹適
水中甲寅帝惡其討也使鑿去為計以蒼石窒之宿
昔而白石滿焉至晉初其文愈明馬象皆煥徹如玉
又恭帝幼時性頗忍急及在藩國曾令善射者射馬
為戲既而有人云馬者國姓自殺之不祥帝亦悟甚
悔之
十八公
十一禄
吳書初丁固為尚書夢松樹生其腹上謂人曰松字
十八公也後十八歲吾其為公乎卒如夢焉
南史梁吉士瞻夢得一積鹿皮從而數之有十一領
及覺喜曰鹿者禄也吾當居十一禄乎自其仕進所
莅已九及除二郡心惡之
夢四刀為益州
得剪刀為交州
晉書王濬字士治為廣漢太守夜夢懸三刀於卧屋
梁上須臾又益一刀濬驚覺意甚惡之主簿李毅再
拜賀曰三刀為州字又益一者明府其臨益州乎及
賊張弘殺益州刺史皇甫晏果遷濬為益州刺史
世語爰宗為郡守南界有刻石爰至其下醼有人於
石下得剪刀者衆咸異之主簿對曰昔長沙桓王嘗
飲餞孫洲父老云此洲狹而長君當為長沙事果應
夫三刀為州今得交刀君亦當為交州後果作交州
又北史薛琡嘗夢張亮於山上挂絲以告亮且占之
曰山上絲幽字也君其為幽州乎數月而騐
夢身生八翼
夢柱轉三匝
晉書陶侃夢生八翼飛而上天見天門九重已登其
八唯一門不得入閽者以杖擊之因墜地折其左翼
及寤左服猶痛又嘗如厠見一人朱衣介幘歛板曰
以君長者故來相報君後當為公位至八州都督
北史陽休之在洛將仕夜夢見黃河北驛道上行從
東向西道南有一冢極高大休之步登冢頭見一銅
柱趺為蓮花形休之從西北登一柱礎上以手捉一
柱柱遂右轉休之呪曰柱轉三匝吾至三公柱遂三
匝而止休之尋寤意如在鄴城東南者其夢竟驗云
夢射雁得大夫職
夢盜羊得陽城令
洛陽伽藍記建義陽城太守薛令伯聞太原王誅百
官立莊帝棄郡東走忽夢射得鴈以問楊元慎元慎
曰卿執羔大夫執鴈君當得大夫之職俄然令伯除
為諫議大夫
又京兆許超夢盜羊入獄問於元慎曰君當得陽城
令其後有功封陽城侯元慎觧夢義出方途隨意會
情皆有神驗按元慎意思深長善於觧夢孝昌年
廣陵王元淵初除儀同三司總衆十萬討葛榮夜夢
著衮衣倚槐樹而立以為吉徵問于元慎曰三公之
祥淵甚悦之元慎退還告人曰廣陵死矣槐字是木
傍鬼死後當得三公廣陵果為葛榮所殺追贈司空
公終如其言
歆自知當為公
舒自知當為公
列異傳華歆為諸生時嘗宿人門外主人婦夜産有
頃兩吏詣門便辟易却相謂曰公在此躊躇良久一
吏曰籍當定奈何得住乃前向歆拜相將入出幷行
共語曰當與幾歲一人曰當三歲天明歆去後欲驗
其事至三歲故往問兒消息果已死歆乃自知當為
公
晉書魏舒嘗詣野主人妻夜産俄而聞車馬之聲相
問曰男也女也曰男書之十五以兵死復問寢者為
誰曰魏公舒後十五載詣主人問所生兒何在曰因
條桑為斧傷而死舒自知當為公矣裴松之云按晉
陽秋說魏舒少時寄宿事亦如之以為理無二人俱
有此事將由傳者不同今寧信列異
羊伏廳下
麕入府中
論衡會稽東郡都尉禮文伯時羊伏廳下其後遷為
東萊太守
又都尉王子鳳時麕入府中其後遷丹陽太守
樵所得貂蟬
冠上集飛蟬
南史江淹年十三時孤貧嘗采薪以養母曾於樵所
得貂蟬一具將鬻以養母母曰此汝休徵也可留待
得侍中著之至是果如母言
又朱异除中書郞時秋日始拜有飛蟬正集异武冠
上時咸謂蟬珥之兆
岸側人言顧吳郡
壍中兒呼蕭丹陽
南史顧琛景平中為朝請假還東日晚至方山於時
商旅數十船悉泊岸側有一人玄衣介幘執鞭屏諸
船云顧吳郡部伍尋至應泊北岸于是諸船各東西
俄有一假裝至事力甚寡仍泊向處人問顧吳郡早
晚至船人答無顧吳郡又問何船曰顧朝請耳莫不
驚怪琛意竊知為善徵因誓之曰若得郡當於此立
廟至是果為吳郡乃立廟方山號白馬廟云
又齊宗室傳景明中沈攸之于荆州舉兵武帝時鎮
江州盆城新吳侯蕭景先夜乘船忽聞壍中有小兒
呼蕭丹陽未測何人聲聲不絶試問誰空中應曰賊
尋當平何事嚴訪語訖不復言即窮討之了不見明
旦以白帝帝曰攸之自無所至焉知汝後不作丹陽
尹景先曰寧有作理尋而攸之首至及永明三年詔
以景先為丹陽尹謂曰此授欲驗往年盆城壍空中
言耳又梁武帝行次熨斗洲有人長八尺餘容貎
衣冠皓然皆白緣江呼曰蕭王大貴
李氏瑞槐
趙氏瑞棗
北夢𤨏言唐李公福河中永樂有宅庭槐一本抽三
枝直過當舍屋脊一枝不及同堂兄弟三人曰石曰
程皆登宰執惟福一人歴鎮使相而已
又石晉朝趙令公瑩家庭有樗棗樹婆娑異常四遠
俱見有望氣者詣其鄰里問人曰此家合有登宰輔
者里叟曰無之然趙令先得小兒相兒得非此應乎
術士曰王氣方盛不在身當在其子孫耳後中令由
太原判官大拜出將入相則前言果效也孫光憲
曰凡士之宦達非止一途或以才升或由命遇則盛衰
之氣亦隨人而效之向者槐棗異常豈非王氣先集
邪不然何榮茂挺特拔聳之如是
晉厲公視遠步高
周單子視下言徐
左傳成公十六年公會諸侯於周單襄公見晉厲公
視遠步高告公曰晉將有亂魯侯曰敢問天道也抑
人故也對曰吾非瞽史焉知天道吾見晉君之容殆
必禍者也夫君子目以定體足以從之是以觀其容
而知其心矣目以處誼足以步目晉侯視遠而足高
目不在體而足不步目其心必異矣目體不相從何
以能久夫合諸侯民之大事也於是虖觀存亡故國
將無咎其君在會步言視聽必皆無讁則可以知德
矣視遠曰絶其誼足高曰棄其德言爽曰反其信聽
滛曰離其名夫目以處誼足以踐德口以庇信耳以
聽名者也故不可不慎偏喪有咎既喪則國從之晉
侯爽二吾是以云後二年晉人殺厲公
又昭公十一年夏周單子會于戚視下言徐晉叔向
曰單子其死虖朝有著定會有表衣有襘𢃄有結會
朝之言必聞于表著之位所以昭事序也視不過結
襘之中所以道容貌也言以命之容貌以著之失則
有闕今單子為王官伯而命事于會視不登𢃄言不
過步貌不道容而言不昭矣不道不恭不昭不從無
守氣矣十二月單成公卒
見蔡君之惰知其不免
見令尹之儀知其不終
左傳蔡景侯歸自晉入於鄭鄭伯享之不敬子産曰
蔡君其不免乎日其過此也君使子展往勞于東門
而敖吾曰猶將更之今還受享而惰廼其心也君小
國事大國而惰敖以為己心將得死乎若不免必由
其子其為君也滛而不父僑聞之如是者必有子旤
三十年為世子般所殺
又衛北宫文子見楚令尹圍之儀言於衛侯曰令尹
似君矣將有他志雖獲其志弗能終也公曰子何以
知之對曰詩云敬慎威儀惟民之則令尹無威儀民
無則焉民所不則以在民上不可以終
郤錡將事不敬孟獻知其必亡
成子受脤不敬劉子知其不反
左傳晉侯使郤錡乞師于魯將事不敬孟獻子曰郤
氏其亡乎禮身之幹也敬身之基也郤子無基且先
君之嗣卿也受命以求師將社稷是衛而惰棄君命
也不亡何為十七年郤氏亡
又成公十三年諸侯朝王遂從劉康公伐秦成肅公
受賑于社不敬劉子曰吾聞之曰民受天地之中以
生所謂命也是以有禮義動作威儀之則以定命也
能者養之以福不能者敗以取禍是故君子勤禮小
人盡力勤禮莫如致敬盡力莫如惇篤敬在養神篤
在守業國之大事在祀與戎祀有執膰戎有受脤神
之大節也今成子惰棄其命矣其不反乎五月成肅
公卒
寗子以傲享知苦成之亡
穆子以僭登知孫子之亡
左傳成公十四年衛定公享苦成叔甯惠子相苦成
叔敖甯子曰苦成家其亡乎古之為享食也以觀威
儀省禍福也故詩曰兕觥其觩旨酒思柔匪徼匪傲
萬福來求今夫子傲取禍之道也後三年苦成家亡
又襄公七年衛孫文子聘于魯君登亦登叔孫穆子
相趨進曰諸侯之會寡君亦嘗後衛君今吾子不後
寡君寡君未知所過吾子其少安孫子亡辭亦亡悛
容穆子曰孫子必亡為臣而君過而不悛亡之本也
十四年孫子逐其君而外叛
受玉惰執幣傲
受璽堕
左傳天王使召武公内史過賜晉侯命受玉惰過歸
告王曰晉侯其無後乎王賜之命而惰于受瑞自棄
也已其何繼之有禮國之幹也敬禮之輿也不敬則
禮不行禮不行則上下昏何以長世
又楚子越椒來聘執幣傲叔仲惠伯曰是必滅若敖
氏之宗傲其先君神弗福也
晉書太后遣使迎高貴鄉公曹髦于元城而立之改
元曰正元天子受璽墮舉趾高景帝聞而憂之
莫敖舉趾高
曹髦舉趾高(見上)
左傳楚屈瑕伐羅鬭伯比送之還謂其御曰莫敖必
敗舉趾高心不固矣
生子知以賄死
生子知必破亡
晉語叔魚生其母視之曰是虎目而豕喙鳶肩而牛
腹谿壑可盈是不可饜也必以賄死遂弗視又揚
食我生叔向之母聞之往及堂聞其號也乃還曰其
聲豺狼之聲也終滅羊舌氏之宗者必是子也(按注揚叔)
(向邑也食我叔向子伯石也其母夏姬之女)
南史文元袁皇后初生元凶劭自詳視之使持白帝
此兒形貌異常必破國亡家不可舉便欲殺之文帝
狼狽至後殿戸外手撥幔禁之乃止
野鳥入室主人將去
野獸入家主人將去
漢書賈誼為長沙傅三年有鵩飛入誼舍止于坐隅
鵩似鴞不祥鳥也誼旣以謫居長沙長沙卑濕誼自
傷悼以為夀不得長乃為賦以自廣其辭曰單閼之
歲四月孟夏庚子日斜鵩集予舍止於坐隅貌甚閒
暇異物來崪(崪音萃)發書占之讖言其度曰野鳥入室
主人將去
晉書凉後主諱歆字士業用刑頗嚴又繕築不止從
事主簿汜稱上疏諫曰臣聞政之不修則垂災譴以
誡之二年十一月狐上南門諺云野獸入家主人將
去今狐上南門亦災之大也按論衡云楚王英
宫樓未成鹿走上階其後果薨魯昭公且出鸜鵒來
巢其後季氏逐昭公昭公奔齊遂死不還昌邑王時
夷鴣鳥集宫殿下王射殺之以問郞中令龔遂遂對
曰夷鴣野鳥入宫亡之徵也其後昌邑王竟亡盧奴
令田光與公孫賀等謀反其且覺時狐鳴光舍屋上
光心惡之其後事覺坐誅
李意其示先主敗徵
王子年示苻堅敗徵
神仙傳仙人李意其蜀人也傳世見之云是漢文帝
時人先主欲伐吳遣人迎意其意其到先主禮敬之
問以吉凶意其不答而求紙筆畫作兵馬器仗數十
紙已便以手一一裂壞之又畫作一大人掘地埋之
便竟去先主大不喜而自出軍征吳大敗還忿恥發
病死衆人乃知意其畫作大人而埋之者即是言先
主死意
晉書王嘉字子年時苻堅將南征遣使者問之嘉曰
金剛火彊乃乘使者馬正衣冠徐徐東行數百步而
策馬馳反脫衣服棄冠履而歸下馬踞床一無所言
使者還告堅不寤復遣問之曰吾世祚云何嘉曰未
央咸以為吉明年癸未敗于淮南所謂未年而有殃
也
流星投亮營
妖星見豫分
晉陽秋有星赤而芒角自東北西南流投于諸葛亮
營三投再還往大還小俄而亮卒漢晉春秋云亮
卒于郭氏塢
晉書祖逖為奮威將軍豫州刺史先是華譚庾闡問
術人戴洋洋曰祖豫州九月當死初有妖星見于豫
州之分歴陽陳訓又謂人曰今年西北大將當死逖
亦見星曰為我矣方平河北而天欲殺我此乃不祐
國也俄卒于雍丘豫州士女若喪考妣譙梁百姓為
之立祠王敦久懷逆亂畏逖不敢發至是始得肆意
焉
服劉鳥
截齊婦
晉書趙王倫於殿上得異鳥問皆不知名累日向夕
宫西有素衣小兒言是服劉鳥倫使錄小兒幷鳥閉
置牢室明旦開視戸如故幷失人鳥所在倫目上有
瘤時以為妖焉
又初齊王冏之盛也有一婦人詣大司馬府求寄産
吏詰之婦人曰我截齊便去耳識者聞而惡之時又
謠曰著布袙腹為齊持服俄而冏誅周書晉公護
未誅之前強練曾手持一大瓠到護第門外抵而破
之乃大言曰瓠破子苦未幾而護誅
陸機始臨戎而牙旗折
桓玄始簒位而旂竿折
晉書陸機始臨戎而牙旗折意甚惡之列軍自朝歌
至于河橋鼔聲聞數百里漢魏以來出師之盛未嘗
有也長沙王乂奉天子與機戰于鹿苑機軍大敗
又桓玄始簒龍旂竿折時玄田獵無度飲食奢恣土
木妨農又多姦謀故木失其性天戒若曰旂所以掛
三辰章著明也旂竿之折高明去矣玄果敗案眞
人水鏡經曰凡軍始出立牙竿必令完堅若有折將
軍不利牙門旗竿軍之精也即周禮司常職云軍旅
會同置旌門是也
甘卓照鏡不見其頭
仲文照鏡不見其面
晉書甘卓性先寬和忽便彊塞徑還襄陽意氣騷擾
舉動失常自照鏡不見其頭視庭樹而頭在樹上心
甚惡之其家金櫃鳴聲似槌鏡清而悲巫云金櫃將
離是以悲鳴主簿何無忌及家人皆勸令自警卓轉
更狠愎聞諫輙怒方散兵使大佃而不為偹功曹榮
建固諫不納襄陽太守周慮等密承王敦意知卓無
偹詐言湖中多魚勸卓遣左右皆捕魚乃襲害卓于
寢傳首于敦
又殷仲文照鏡不見其面數日而遇禍仲文善屬文
為世所重謝靈運嘗云若殷仲文讀書半袁豹則文
才不减班固言其文多而見書少也
聽太常樂知隋室不久將盡
聞胡琵琶知隋煬往而不反
北史萬寳常聽太常所奏樂泫然泣曰樂聲滛厲而
哀天下不久將盡時四海全盛聞言者皆謂不然大
業之末其言卒驗
又王令言妙達音律大業末煬帝將幸江都令言之
子嘗於戸外彈胡琵琶作翻調安公子曲令言時卧
室中聞之驚起曰變變急呼其子曰此曲興自早晚
其子曰頃來有之令言遂歔欷流涕謂其子曰汝慎
無從行帝必不反子問其故令言曰此曲宫聲往而
不返宫君也吾所以知之帝竟被弑于江都
李嗣眞觀樂于太清而知太子廢
裴知古奏樂于太廟而知中宗立
舊唐書李嗣貞博學曉音律時章懷太子居春宫嗣
貞嘗於太清觀奏樂謂道士劉槩輔儼曰此曲何哀
思不和之甚也槩儼曰此太子所作寳慶樂也居數
日太子廢為庶人
又裴知古善于音律長安中為太樂丞神龍元年正
月春享西京太廟知古與其事謂萬年令元行冲曰
金石諧和當有吉慶之事其在唐室子孫乎其月中
宗即位復改國為唐知古又能聽婚夕環珮之聲知
其夫妻終始
潘安仁詩讖
劉希夷詩讖
晉書孫秀誣石崇潘岳為亂初被收俱不相知崇已
送在市岳後至崇謂之曰安仁卿亦復爾邪岳曰可
謂白首同所歸岳金谷詩云投分寄石友白首同所
歸乃成其讖
唐新語劉希夷一名庭芝汝州人少有文華好為宫
體詩詞旨悲苦不為時人所重善彈琵琶嘗為白頭
翁詠云今年花落顔色改明年花開復誰在既而自
悔曰我此詩讖與石崇白首同所歸何異乃更作一
聯云年年歲歲花相似歲歲年年人不同旣而歎曰
此句復似向讖矣然死生有命豈復由此乃兩存之
詩成未周歲為姦人所殺或云宋之問害之後孫翌
撰正聲集以希夷詩為集中之最由是大為人所稱
或云之問害希夷而以洛陽之詩為己作至今載此
篇在之問集中又北夢𤨏言唐乾寧中昌美典䕫
州時屬夏潦峽漲湍險里俗云灔澦大如馬瞿塘不
可下于是行李輟棹而俟水齊去焉有朝官李嶤學
士挈家自蜀沿流將之江陵郡牧以水勢正惡且望
少駐以圖利涉隴西怱遽殆為人之促召堅請東下
不能止之才鼔行橈長揖而别州將目送之際盤渦
呀裂吸其船而倒卓一家溺死初隴西文賦中有金
釵墜井賦至是讖焉
每百除九
每百除六
南史梁武帝末年都下用錢每百皆除其九謂為九
伯已而有侯景之亂及江寧將覆每百覆除六文稱
為六伯識者以為九者陽九六者百六蓋符歷數非
人事也
亡秦者胡
滅石者陵
史記秦始皇廵北邊從上郡入燕人盧生使入海還
以鬼神事因奏錄圖書曰亡秦者胡也始皇乃使將
軍蒙恬發兵三十萬人北擊胡略取河南地(鄭玄曰胡胡亥)
(秦二世名也秦見圖書不知此為人名反偹北胡)
載記石季龍十三子五人為冉閔所殺八人自相殘
害初讖言滅石者陵尋而石閔徙封蘭陵公季龍惡
之改蘭陵為武興郡至是終為閔所滅史臣曰夫
從逆則凶事符影響為咎必應理若循環季龍之殪
晉人旣窮其酷永曾(冉閔字)之誅羯士亦殲其類無德
不報斯之謂乎
蒼者胡象
蒼者胡色
晉書董養傳永嘉中洛城東北步廣里中地䧟有二
鵝出焉其蒼者飛去白者不能飛養聞嘆曰昔周時
所盟會狄泉卽此地也今有二鵝蒼者胡象白者國
家之象其可盡言乎顧謂謝鯤阮孚曰易稱知幾其
神乎君等可深藏矣
南史胡藩傳廣固之役夜忽有鳥大如鵝蒼黑色飛
入帝帳裏衆以為不祥藩賀曰蒼黑者北方色北人
歸我大吉之象明旦攻城䧟之
知伊川將為戎地
知晉室必為胡破
左傳初平王之東遷也辛有適伊川見被髮而祭於
野者曰不及百年此其戎乎其禮先亡矣(後秦晉遷陸渾之戎)
(於伊川杜注辛有周大夫伊川周地允姓之戎居陸渾在秦晉西北二國誘而徙之伊川遂從戎號至今)
(為陸渾縣也計此去辛有過百年而云不及百年傳舉其事驗不必其言信)
晉書五行志泰始之後中國相尚用胡床貊槃及為
羌煮貊炙貴人富室必畜其器吉亨嘉會皆以為先
太康中又以氊為絈頭及絡𢃄袴口百姓相戲曰中
國必為胡所破夫氊毳産於胡而天下以為絈頭𢃄
身袴口胡旣三制之矣能無敗乎
駢志卷十三
