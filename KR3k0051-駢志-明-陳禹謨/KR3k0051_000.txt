駢志類書類
提要
(臣)等謹案駢志二十卷明陳禹謨撰禹謨有
經言枝指别著錄是書取古事之相類者比
而錄之對偶標題而各註其所出於條下不
立門目但以自甲至癸十干為序而大較以
類相從其中嗜博愛竒務盈卷帙如晏子宅
晏子冡蘇秦宅蘇秦冡之類古來有宅有冡
者豈能徧收秦趙高為丞相漢趙高為太守
之類古來同姓名者更難悉數又如平仲君
遷乃吳都賦之本文橘不踰淮貉不踰汶乃
考工記之成語因而採為駢句名為隸事實
則鈔胥齊梁來儷偶之文亦恐罄竹難盡至
于癸部所載及于經典一字之異同如浴乎
沂沿乎沂詠而歸詠而饋則經典釋文且將
全錄矣然所採既繁所儲遂富或一言而出
典各殊或兩事而行蹤相近多可以考證異
同辨别疑似所謂披沙簡金往往見寳又如
漢高母姓駁司馬貞依托班固碑之類亦頗
精確大致簡核精要不及前人而博贍典雅
則勝方中德之古事比雖體例時有疎舛其
蒐羅排比之勤要未可盡没也乾隆四十五
年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
駢志原序
不佞謨性庸塞特耽耆古籍自為諸生輙請之先莊靖
府君出所藏書披涉之時蓋以什之七八理古以什之
二三攷今識迷於多旁宜莫能兩精已既屢試弗售府
君患之謂謨曰兒之好古亦何異資章甫而適越失正
鵠而修招乎於是始以強半攷今僅倖一捷隨敝縰視
公車義既謁選得獲庠三周星籥日督課諸生重以葺
黌宇脩獲乘諸務填委置古事未皇理也甲辰冬隨牒
入南雍兩司成先生以一時名碩型范多士多士蒸
蒸鄉風六館仰遵明教無復事事入擁臯比青衿環侍
惟是整襟攤卷恣所畋漁而已同官或戲謂不佞曰此
堂其卿之書堂乎不佞戲應之曰此書堂何假南面百
城也比退食亦復爾爾兩禩間頗得諸未曾有苐苦善
忘謀劄而志焉獨念往牒中事詞多肖不若臚列肖者
足備遺忘亦便商訂嘗憶曩時閱史如山公嫗謂甚肖
河伯婦蘇則膝不枕佞人甚肖羊侃床不坐閹人岸側
人言顧吳郡甚肖塹中兒呼蕭丹陽凡若干則曾述向
府君前府君喜而頷之顧未之志也兹益以近段所得
彙為一編命曰駢志大都史家為多問出諸子稗官自
隋唐而後則鮮及焉曰何不以類志也曰如以類業有
類部諸帙涵茹千古比物連類者在兹編何以稱焉計
卷率得二十為一集行之餘尚有待云萬歷丙午玄月
榖旦海虞陳禹謨書于金閶舟中
駢志原序
