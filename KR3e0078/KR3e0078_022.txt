證治準繩卷二十二
明王肯堂撰
類方
諸氣門
脹滿
大承氣湯(見大便不通)
枳木湯(金匱)
枳實(七枚)白术(二兩)
右㕮咀以水五升煑取三升分温三服腹中軟即當
散也
防己椒&KR0995;丸(金匱)
防己椒目葶&KR0995;(炙)大黃(各一兩)
末之蜜為丸桐子大先食飲服十丸日三服稍增口
中自有津液渴者加芒硝五錢
厚朴七物湯(金匱)
厚朴(半斤)甘草大黃(各三兩)大棗(十枚)枳實(五枚剉)桂枝
(三兩)生薑(五兩)
水一斗煮取四升温服八合日三服如嘔者加半夏
五合下利去大黃寒多者加生薑至半斤
黃茋湯(疑即黃茋建中湯)平胃散(見中食)雙解飲子(見瘧)
中滿分消丸(東垣)治中滿熱脹有寒者不治
黃芩(去腐炒夏月一兩二錢)黃連(净炒各五錢)薑黃白术人
參(去蘆)甘草(炙)猪苓(去皮各一錢)白茯苓(去皮)乾生薑砂
仁(各二錢)枳實(炒黃)半夏(湯泡各五錢)厚朴(薑製一兩)知母(炒四錢)
澤瀉陳皮(各三錢)
右除茯苓澤瀉生薑外共為細末入上三味和勻湯
浸蒸餅為丸如桐子大每服一百丸焙熱白湯下食
後服量病人大小加减
中滿分消湯(東垣)治中滿寒脹
黃茋吳茱萸厚朴草豆蔲仁黃檗(各五分)
益智仁半夏茯苓木香升麻(各三分)人參
青皮當歸黃連澤瀉生薑麻黃(不去節)
柴胡梢乾薑川烏蓽澄茄(各二分)
水二盞煎至一盞去滓稍熱服食前大忌房勞酒麵
生冷硬物油膩
廣茂潰堅湯(東垣)
廣茂(煨)黃連柴胡(去蘆)甘草(生用)神麯(炒)澤瀉(各三分)
陳皮(去白)吳茱萸(湯泡)青皮(去白)升麻(各二分)黃芩(去黑皮)草
豆蔲仁(煨)厚朴(薑製)當歸梢益智仁(各五分)紅花(二分)
半夏(七分)如渴加葛根(四分)
水二鍾先浸藥少時煎至一鍾稍熱服忌酒濕麵
半夏厚朴湯
半夏(一錢)厚朴(八分)炒麴(六分)當歸梢猪苓京三稜
升麻(各四分)肉桂蒼术白茯苓澤瀉橘皮
生黃芩草豆蔲仁生甘草柴胡(各三分)木香
青皮(各二分)吳茱萸乾生薑黃連(各一分)紅花
蘇木(各半分)桃仁(七個)昆布(少許)渴加葛根(三分)
水二鍾煎至一鍾去查稍熱服二服後前證又减一
半却於前藥中加减服之
通幽湯潤腸丸(俱見大便不通)
沉香交泰丸
沉香橘紅白术(各三錢)厚朴(薑製五錢)吳茱萸(湯泡)枳
實(麩炒)青皮(去白)木香白茯苓澤瀉當歸(各二錢)
大黃(酒浸一兩)
右為細末湯浸蒸餅為丸桐子大每服五十丸加至
七八十丸温湯下微利為度
木香順氣湯(寳鑑)治濁氣在上則生䐜脹兩脇刺痛脈
弦而細者
木香蒼术草豆蔲(麵裹煨各三分)厚朴(製四分)青皮
益智仁陳皮澤瀉白茯苓(去皮)半夏乾生
薑吳茱萸(湯泡各二分)當歸人參(各五分)升麻柴
胡(去蘆各一錢)
水二盞煎至一盞去查温服食前忌生冷硬物
木香塌氣丸治中滿腹脹下焦虚損者
蘿蔔子(炒)陳皮(去白各五錢)胡椒(二錢)草豆蔲(麵裹炒)木香
青皮(各三分)蝎稍(去毒二錢半)
右為細末麵糊為丸如桐子大每服三十丸温米飲
下忌油膩服白粥百日重者一年小兒丸如麻子大
桑白皮湯下十丸日三服大人隂囊紅腫冰冷須用
青鹽乾薑白麵各三錢水和膏攤紙上塗貼
元戎木香塌氣丸治單腹脹
丁香胡椒(各二錢)郁李仁(四錢)蝎尾木香㯽榔
(各半兩)枳實白牽牛(各一兩)
右為細末飯丸菉豆大每服十丸至十五丸陳皮生
薑湯送下
木香散治單腹脹
木香青皮白术薑黃草豆蔲(各半兩)阿魏
蓽澄茄(各一兩)
右為細末醋糊丸如菉豆大每服二十丸生薑湯送下
藿香正氣散(見中風)五隔寬中散(見反胃)木香流氣飲沉
香降氣湯(俱見氣)
香砂調中湯治飲食所傷脾胃嘔吐胸滿噯噫或胸
腹脹痛
藿香砂仁(各一錢二分)蒼术(二錢米泔浸一宿炒)厚朴(薑製)陳皮
半夏茯苓青皮枳實(麩炒各一錢)甘草(三分)(大便)
(瀉去枳實青皮加麯糵山查肉果黃連)
水二鍾薑三片煎八分食前服
分心氣飲
紫蘇梗(一錢半)青皮芍藥大腹皮陳皮(各一錢)
木通半夏(各八分)官桂(六分)赤茯苓桑皮(炒各五分)
水二鍾薑三片燈心十莖煎八分食前服
紫蘇子湯(濟生)治憂思過度致傷脾胃心腹膨脹喘促
煩悶腸鳴氣走漉漉有聲大小便不利脉虚緊濇
真紫蘇子(炒搥碎一錢)大腹皮草菓仁半夏(製)厚
朴(製)陳皮(去白)木香木通白术枳實(麩炒各一錢)
人參(五分)甘草(炙三分)
水一鍾半薑五片煎八分食遠服
大橘皮湯
橘皮厚朴(薑製各一錢半)猪苓澤瀉白术(各一錢二分)
㯽榔赤茯苓陳皮半夏蒼术藿香
白茯苓(各一錢)木香(五分)滑石(三錢)
水二鍾薑三片煎八分食前服
大異香散
三稜蓬术青皮半夏麯陳皮藿香
桔梗枳殼(炒)香附(炒)益智(各一錢半)甘草(炙半錢)
右分作二貼每貼用水二鍾生薑三片棗一枚煎至
一鍾去查食遠服
大半夏湯
半夏(湯泡)陳皮茯苓桔梗㯽榔甘草(各等分)
右剉碎每服三錢水一盞半生薑三片煎至八分去
滓食前温服
人參芎歸湯(直指)治煩躁喘急虚汗厥逆小便赤大便
黑名血脹
人參辣桂(去麄皮)五靈脂(炒各二錢五分)烏藥蓬术(煨)
木香砂仁炙甘草(各半兩)川芎當歸半夏
(湯泡各七錢五分)
右㕮咀每服一兩五錢生薑五片紅棗二枚紫蘇四
葉煎空心服
七氣消聚散
香附米(一錢半)青皮蓬术三稜(俱醋炒)枳殼(麩炒)木
香砂仁(各一錢)厚朴(薑製)陳皮(各一錢二分)甘草(炙四分)
水二鍾薑三片煎八分食前服
參术健脾湯
人參白茯苓陳皮半夏縮砂仁厚朴
(薑製各一錢)白术(二錢)炙甘草(三分)
水二鍾薑三片煎八分服加麴糵山查肉消脹尤妙
桃仁承氣湯抵當湯(俱見畜血)
當歸活血散
赤芍藥生地黃當歸鬚(酒洗各一錢半)桃仁(去皮尖炒)紅
花(酒洗)香附(童便浸各一錢)川芎牡丹皮玄胡索蓬
术(各八分炮)三稜(炮)青皮(各七分)
水二鍾煎七分空心服
補中益氣湯(見勞倦)
化滯調中湯
白术(一錢五分)人參白茯苓陳皮厚朴(薑製)山查
肉半夏(各一錢)神麯(炒)麥芽(炒各八分)砂仁(七分)(脹甚者加)
(蘿蔔子炒一錢麵食傷尤宜用)
水二鍾薑三片煎八分食前服
參苓白术散(見滯下)胃風湯(見下血)人參生脈散(見喘)葶&KR0995;大
棗瀉肺湯(見喘)小青龍湯(見咳𠻳)
枳殼散(本事)治五種積氣三焦痞塞胷膈滿悶嘔吐痰
逆口苦吞酸常服順氣寬中除痃癖消積聚
枳殼三稜陳皮益智仁莪术㯽榔
肉桂(各一兩)乾薑厚朴甘草青皮肉豆蔲
木香(各半兩)
㕮咀每服三錢水一盞薑棗同煎至七分熱服不拘時
索氏三和湯三倍加白术方
白术厚朴陳皮(各三兩)㯽榔紫蘇(各二兩)木通
甘草海金砂大腹皮白茯苓枳殼(各一兩)
右水煎服
桂枝去芍藥加麻黃附子細辛湯
桂枝生薑(各三兩)甘草(一兩)大棗(十二個)麻黃細辛
(各二兩)附子(一個炮)
右七味以水七升先煑麻黃去上沫内諸藥煑取二
升分温三服當汗出如蟲行皮中即愈
加味枳术湯治氣為痰飲所膈心下堅脹名曰氣分
(歌云氣分中滿并胸痺三者雖殊皆此類胸痺氣實中滿虚氣分挾飲兹為異跌陽微遲寸遲澀兩處推)
(求病端的隂氣不通則骨疼陽氣不通身冷劇隂氣前通痺不仁陽氣前通惡寒慄隂陽相得氣乃行氣)
(轉即散分虚實實則失氣虚遺尿腹滿脇鳴何以療心下堅大似旋盤桂附术湯為最妙)
枳殼(麩炒)辣桂紫蘇莖葉陳皮㯽榔桔梗
五靈脂(炒)白术木香(各二錢半)半夏茯苓甘草
(各五錢)
右㕮咀每服五錢水二盞生薑三片煎至一鍾去滓
食前温服
調榮飲治血分(見水腫)
奪命丹治瘀血入衣胞脹滿難下急服此藥即消衣
自下
附子(半兩炮)牡丹皮(一兩)乾漆(一兩碎之炒令烟盡)
右為細末好醋一升大黃末一兩同熬成膏和藥丸
如桐子大温酒吞五七丸
黑神散(見鼻衂)
椒仁丸治先因經水斷絶後至四肢浮腫小便不通
血化為水
椒仁甘遂續隨子(去皮研)附子(炮)郁李仁黑
牽牛(炒)當歸五靈脂(研碎)吳茱萸延胡索(各五錢)
芫花(醋浸一錢)蚖青(十枚去頭翅足同糯米炒黃去米不用)螌蝥(十枚去頭足翅)
(糯米炒黃去米)膽礬信砒(各一錢)石膏(二錢)
右為末麵糊為丸如豌豆大每服一丸橘皮湯下此
方藥雖峻厲所用不多若畏而不服有養病害身之
患常治虚弱之人亦未見其有悮也
人參丸治經脉不利化為水流走四肢悉皆腫滿名
曰血分其候與水相類若作水治之非也宜用此
人參當歸大黃(濕紙裹飯上蒸熟去紙切炒)桂心瞿麥
穗赤芍藥白茯苓(各半兩)葶&KR0995;(炒另研一錢)
右為末煉蜜丸如桐子大每服十五丸加至二三十
丸空心飲湯下
晞露丸(寳鑑)治寒傷於内氣凝不流結於腸外久為癥
瘕時作疼痛腰不得伸
京三稜蓬莪术(二味各一兩並酒浸入巴豆三十粒切碎同炒深黃色去巴豆)
(不用)乾漆(洗去腥炒烟盡)川烏(炮各半兩)磠砂(四錢另研)輕粉(一錢另研)茴
香(鹽炒)青皮(去白)雄黃(另研)穿山甲(炒各三錢)麝香(五分另研)
右為細末研勻生薑汁煮麵糊和丸如梧子大每服
二十丸至三十丸生薑湯送下温酒亦得空心食前
木香通氣散(寳鑑)治寒氣結瘕腹大堅滿痛不可忍
木香戎鹽(炒)京三稜(炮各半兩)厚朴(一兩薑製)枳實(麩炒)甘
草(炙各三錢)乾薑(炮)蓬茂(炮各二錢)
右為末每服三錢淡生薑湯調下食前
見晛丸(寳鑑)治寒氣客於下焦血氣閉塞而成瘕聚堅
大久不消者
附子(炮去皮臍四分)鬼箭羽紫石英(各三錢)澤瀉肉桂
玄胡索木香(各二錢)㯽榔(二錢半)血竭(一錢半另研)水蛭
(一錢炒烟盡)京三稜(五錢剉)桃仁(三十粒湯浸去皮尖麩炒研)大黃(二錢)
(剉用酒同三稜浸一宿焙)
右十三味除血竭桃仁外同為末入另研二味和勻
用元浸藥酒打糊丸如桐子大每服三十丸淡醋湯
送下食前温酒亦得
和血通經湯(寳鑑)治婦人室女受寒月事不來惡血積
結堅硬如石
當歸京三稜(炮各五錢)廣茂(炮)木香熟地黃肉
桂(各三錢)紅花貫衆蘇木(各二錢)血竭(一錢另研)
右十味除血竭外同為細末和勻每服三錢熱酒一
盞調下食前忌生冷及當風大小便
附方
小温中丸(丹溪)治脹是脾虛不能運化不可下之
陳皮半夏(湯泡去皮臍)神麯(炒)茯苓(各一兩)白术(二兩)香
附子(不要烘晒)針砂(各一兩半醋炒紅)苦參(炒)黃連(炒各半兩)甘草
(三錢)
右為末醋水各一盞打糊為丸如桐子大每服七八
十丸白术六錢陳皮一錢生薑一片煎湯吞下虚甚
加人參一錢各用本方去黃連加厚朴半兩忌口病
輕者服此丸六七兩小便長病重服一斤小便始長
禹餘糧丸(三因)治十種水氣脚膝腫上氣喘滿小便不
利但是水氣悉皆主之(許學士及丹溪皆云此方治脾脹之要藥)
蛇含石(大者三兩以新鉄銚盛入炭火中燒蛇黃與銚子一般紅用鉗取蛇黃傾入醋中侯)
(冷取出研極細)禹餘糧石(三兩)真針砂(五兩先以水淘净炒乾入餘糧一處用米)
(醋二升就銚内煑醋乾為度後用銚并藥入炭中燒紅鉗出傾藥净磚地上侯冷研細)
以三物為主其次量人虚實入下頃(治水多是取轉惟此方三物既)
(非大戟甘遂芫花之比又有下頃藥扶持故虚人老人亦可服)
羌活木香茯苓川芎牛膝(酒浸)桂心白
豆蔲(炮)大茴香(炒)蓬术(炮)附子(炮)乾薑(炮)青皮
京三稜(炮)白蒺藜當歸(酒浸一宿各半兩)
右為末入前藥拌勻以湯浸蒸餅捩去水和藥再杵
極勻丸如桐子大食前温酒白湯送下三十丸至五
十丸最忌鹽一毫不可入口否則發疾愈甚但試服
藥即於小便内旋去不動藏府病去日日三服兼以
温和調補氣血藥助之真神方也
木香化滯散破滯氣治心腹滿悶
木香薑黃青皮(去白)縮砂仁(去殼)人參㯽榔
白术(各二錢)白豆蔲(去殼)藿香葉橘皮大腹子
白茯苓(去皮)白檀香桔梗(各五分)甘草(炙四分)
右為細末每服三錢水一盞半煎至一盞稍熱服食
前沸湯點服亦可忌生冷硬物
導氣丸治諸痞塞關格不通腹脹如鼓大便結袐小
腸腎氣等疾功效尤速
青皮(用水蛭等分同炒赤去水蛭)莪术(用䖟虫等分同炒赤去䖟虫)胡椒(茴香)
(炒去茴香)三稜(乾漆炒去乾漆)㯽榔(班猫炒去班猫)赤芍(川椒炒去川椒)乾薑
(磠砂炒去磠砂)附子(青鹽炒去青鹽)茱萸(牽牛炒去牽牛)石菖蒲(桃仁炒去桃仁)
右各等分剉碎與所製藥炒熱去水蛭等不用秪以
青皮等十味為細末酒糊為丸如梧桐子大每服五
十丸加至七十丸空心用紫蘇湯送下
三稜煎丸治心腹堅脹脇下滿硬胷中痞塞喘滿短
氣常服順氣消積滯除膨脹
京三稜(生半斤搗為細末以酒三升於銀石器内熬成膏)杏仁(湯泡去皮尖炒令黃)
(色)乾漆(炒烟盡)麥糵(炒以上各三兩)青皮(去白)蘿蔔子(炒)神麯
(炒以上各二兩)硼砂(飛研一兩)
右為細末以三稜膏和丸如桐子大每服二十丸食
後温米飲送下
沉香散治腹脹氣喘坐卧不得
沉香木香(各二錢半)枳殼(麩炒)蘿蔔子(炒各三錢)
右作一服水二鍾生薑三片煎至一鍾不拘時服
温胃湯治憂思聚結脾肺氣凝陽不能正大腸與胃
氣不平脹滿上衝欬食不下脉虚而緊濇
附子(炮去皮臍)厚朴(去皮生用)當歸白芍藥人參甘
草(炙)橘皮(各一錢半)乾薑(一錢一分)川椒(去閉口炒出汗三分)
右作一服水二鍾薑三片煎至一鍾食前服
木通飲治脇肋刺痛膨脹小便赤澀大便不利或浮腫
木通陳皮紫蘇莖甘草(炙各三錢)
右作一服水二鍾生薑三片紅棗二枚燈心十莖煎
至一鍾不拘時服
參香散治一切氣脾虚作脹痞氣
人參官桂甘草(炙各七分)桑白皮桔梗陳皮
枳殼(麩炒)麥門冬青皮大腹皮半夏(各一錢)蘇
子茯苓香附子木香(各一錢二分)
右作一服水二鍾生薑三片紅棗二枚煎至一鍾食
前服
平肝飲子治喜怒不節肝氣不平邪乘脾胃心腹脹
滿頭眩嘔逆脉來浮弦
防風(去蘆)枳殼(麩炒)桔梗(去蘆)赤芍藥桂枝(各一錢半)木香
(不見火)人參㯽榔川芎當歸陳皮甘草
(炙各八分)
右作一服水二鍾生薑五片煎至一鍾不拘時服
強中湯治食啖生冷過飲寒漿有傷脾胃遂成脹滿
有妨飲食甚則腹痛
人參青皮(去白)丁香(各二錢)白术(一錢半)附子(炮去皮臍)草
果仁乾薑(炮各一錢)厚朴(薑製)甘草(炙各五分)
嘔加半夏傷麵加萊菔子各一錢水二鍾薑三片紅
棗二枚煎一鍾不拘時服
甘露散腫脹用下藥得利後以此補之
人參白术茯苓猪苓(各半兩)滑石(六兩)澤瀉
甘草(各一錢)
右為細末每服三錢食前白滚湯調下
敷藥治腹滿緊硬如石或隂囊腫大先用甘草嚼後
用此
大戟芫花甘遂海藻(各等分)
右為細末用釅醋調麵和藥攤於綿紙上覆貼腫處
仍以輭緜裹住
積塊丸治癥瘕積聚癖塊一應難消難化腹中飽脹
或蟲積疼痛皆能取效如神不傷元氣
京三稜莪术(各用醋煨)自然銅蛇含石(各燒紅醋淬十次以)
(上各二錢)雄黃蜈蚣(全用焙燥各一錢二分)木香(一錢半)鐵華粉
(用糯米醋炒一錢)辰砂沉香(各八分)冰片(五分)蘆薈天竺
黃阿魏全蝎(洗全用焙乾各四錢)
右為極細末用雄猪膽汁煉為丸黑狗膽汁尤妙丸
如梧桐子大每服七八分重者一錢五更酒送下塊
消即止不必盡劑
孫一奎曰予在吳下時有吳生諱震者博雅君子也
一日偶談及鼓脹乃詰予曰鼓有蟲否乎予卒不敢
應俛思久之對曰或有之本事方云臍腹四肢悉腫
者為水但只腹脹而四肢不甚腫者為蠱註謂鼓即
鼓脹也由是參之古人曾以蠱鼓同名矣且蠱以三
虫為首豈無旨哉愚謂鼓脹即今云氣虚中滿是也
以其外堅中空腹皮綳急有似於鼓故以鼓脹名也
彼蠱證者中實有物積聚已久理或有之吳生曰子
質何其敏也予堂嫂病鼓三載腹大如箕時或脹痛
四肢瘦削三吳名劑歴嘗不瘳吳俗死者多用火葬
燒至腹忽響聲如炮人皆駭然乃見蟲從腹中爆出
高二三丈許燒所之天為昏俄而墜地細視之皆蚘
也不下千萬數大者長尺餘蠱腹中復生小蟲多者
十五六條或十數條或五六條蟲在人腹中蕃息若
此曷不令人脹哉惜乎諸書未有言及者予聞之恍
然如夢始覺然猶未親見其異也歲萬歷癸巳赴督
漕理刑吳比部之召而至淮隂有王鄉宦者其子年
十六新娶後腹脹大按之有塊形如稍瓜四肢瘦削
發熱晝夜不退已年半矣醫惟以退熱消脹之劑投
之其脹愈大其熱愈熾喉中兩耳俱瘡余診視之脉
滑數望其唇則紅其腹則疼又多嗜肥甘余思諸凡
腹疼者唇色淡不嗜飲食今若此者得非蟲乎投以
阿魏積塊丸服之果下蟲數十大者二一紅一黑長
尺餘蟲身紅線自首貫尾蟲腹中有蟲大者數條小
者亦三四條蟲下則熱漸减脹漸消三下而愈益信
前聞之不虚也
積聚
大七氣湯治積聚癥瘕隨氣上下心腹㽲痛上氣窒塞
小腹脹滿大小便不利
京三稜蓬莪术青皮陳皮(各去白)藿香葉
桔梗肉桂(不見火)益智仁(各一兩半)甘草(炙七錢半)香附(炒去)
(毛一兩半)
㕮咀每服五錢水二盞煎至一盞食前温服
肥氣丸(東垣)治肝之積在左脇下如覆杯有頭足久不愈
令人咳逆㾬瘧連年不已其脉弦而細
柴胡(二兩)黃連(七錢)厚朴(半兩)椒(炒去汗去目及閉口者四錢)甘草(炙三)
(錢)廣茂(炮)昆布人參(各二錢半)皂角(去皮弦子煨)白茯苓
(去皮各一錢半)川烏(炮去皮臍一錢二分)乾薑巴豆霜(各五分)
右除茯苓皂角巴豆外為極細末再另研茯苓皂角
為細末和勻方旋旋入巴豆霜和勻煉蜜丸如桐子大
初服二丸一日加一丸二日加二丸漸加至大便微
溏再從兩丸加服周而復始積减大半勿服在後
積藥依此法服之春夏秋冬另有加减法在各條下
秋冬加厚朴一半通前重一兩减黃連一錢半若治
風癎於一料中加人參茯苓菖蒲各三錢黃連只依
春夏用七錢雖秋冬不减淡醋湯送下空心服
加减肥氣丸(東垣)春夏合此治同前
柴胡厚朴人參乾薑(各半兩)川烏巴豆霜
(各三錢)肉桂(二錢)黃連(一兩)川椒甘草(各五分)
右除巴豆霜外同為細末旋入巴豆研勻煉蜜丸如
梧子大初服二丸一日加一丸二日加二丸漸加至
大便微溏再從二丸加服淡醋湯下空心服秋冬
去生薑半錢加厚朴一倍减黃連一半
三因肥氣丸
當歸頭蒼术(各一兩半)青皮(一兩炒)蛇含石(火煅醋淬七錢半)
三稜蓬术鐵孕粉(各三兩與三稜蓬术同入醋煮一伏時)
右為末醋煑米糊丸如菉豆大每服四十丸用當歸
浸酒下食遠服
鼈甲丸治肥氣體瘦無力少思飲食
鼈甲(一枚可用重四兩者净洗以醋和黃泥固濟背上可厚三分令乾)京三稜(炮剉)
枳殼(麩炒微黃去瓤各三兩)川大黃(剉炒二兩)木香(不見火)桃仁(湯浸)
(去皮尖雙仁者用麩炒微黃細研如膏各一兩半)
右除鼈甲外搗為細末後泥一風爐子上開口可安
鼈甲取前藥末并桃仁膏内鼈甲中用好米醋二升
時時旋取入鼈甲内以慢火熬令稠取出藥却將鼈
甲淨洗去泥焙乾搗為細末與前藥同和搗為丸如
梧桐子大每服二十丸空心温酒送下晩食前再服
息賁丸(東垣)治肺之積在右脇下覆大如杯久不已令
人酒淅寒熱喘𠻳發肺癰其脉浮而毛
厚朴(薑製八錢)黃連(炒一兩三錢)人參(去蘆二錢)乾薑(炮)白茯苓
(去皮梢末)川椒(炒去汗)紫苑(去皮各一錢半)桂枝(去麄皮)桔梗京
三稜(炮)天門冬陳皮川烏(炮去皮臍)白豆蔲(各一錢)
青皮(五分)巴豆霜(四分)
右除茯苓巴豆霜旋入外餘藥共為細末煉蜜丸如
桐子大每服二丸一日加一丸二日加二丸加至大
便微溏再從二丸加服煎淡薑湯送下食遠周而復
始積减大半勿服秋冬加厚朴五錢通前一兩三錢
黃連减七錢用六錢
加减息賁丸(東垣)仲夏合此其積為病寒熱喘咳氣上
奔脉濇失精亡血氣滯則短氣血凝泣則寒熱相參
氣分寒血分熱治法宜益元氣洩隂火破氣削其堅
也
川烏乾薑白豆蔲桔梗(各一錢)紫苑厚朴
川椒(炒去汗)天門冬(去心)京三稜茯苓(各一錢半)人參
桂枝(各二錢)陳皮(八錢)黃連(一兩三錢)巴豆霜(四分)紅花(少許)青
皮(七分)
右為末湯泡蒸餅為丸如桐子大初服二丸一日加
一丸二日加二丸加至大便微溏為度再從二丸加
服煎生薑湯送下食前忌酒濕麵腥辣生冷之物
三因息賁湯
半夏(湯泡)桂心人參(去蘆)吳茱萸(湯泡)桑白皮(炙)葶&KR0995;
炙甘草(各一錢半)
右作一服用水二鍾生薑五片紅棗二枚煎至一鍾
食前服
半夏湯治肺積息賁咳𠻳
半夏(湯泡去滑焙乾)細辛(去苗葉)桑根白皮(炙)前胡(去蘆各一兩半)
桔梗(炒)貝母(去心)柴胡(去苗)訶棃勒(煨去核)人參(去蘆)白术
炙甘草(各一兩)
右㕮咀每服三錢水一盞生薑三片棗三枚擘破同
煎至七分去滓温服食後臨卧各一服
枳實散治息賁氣腹脇脹硬欬嗽見血痰粘不利
枳實(麩炒)木香㯽榔赤茯苓(去皮)五味子甜葶
&KR0995;(隔紙炒令紫色)訶棃勒(去核)甘草(微炙各半兩)杏仁(一兩湯洗去皮尖雙)
(仁麩炒黃色)
右㕮咀每服三錢水一中盞生薑半分煎至六分去
滓温服不拘時
伏梁丸(東垣)治心之積起臍上大如臂上至心下久不
愈令人煩心其脉沉而芤
黃連(去鬚一兩半)人參(去蘆)厚朴(去麄皮薑製各半兩)黃芩(三錢)肉桂
茯神(去皮)丹參(炒各一錢)川烏(炮去皮臍)乾薑(炮)紅豆菖蒲
巴豆霜(各五分)
右除巴豆霜外為末另研巴霜旋入和勻煉蜜為丸
如桐子大初服二丸一日加一丸二日加二丸漸加
至大便微溏再從二丸加服淡黃連湯下食遠周而
復始積减大半勿服秋冬加厚朴半兩通前共一兩
减黃連半兩只用一兩黃芩全不用
三因伏梁丸
茯苓(去皮)人參(去蘆)厚朴(去麄皮薑製炒)枳殼(去瓤麩炒)三稜(煨)半
夏(湯泡七次)白术(各等分)
右為細末麵糊丸如梧子大每服五十丸食遠用米
飲湯下
乾漆丸治伏梁氣横在心下堅牢不散胷中連背多疼
乾漆(搗碎炒烟盡)芫花(醋拌炒)鼈甲(去裙襴醋塗炙)磠砂(研已上各一兩)
桃仁(去皮尖麩炒)木香(不見火)川烏頭(去皮臍剉鹽拌炒黃各半兩)雄
黃(細研)麝香(研各二錢半)
右為細末入别研藥令勻醋煑麵糊為丸如菉豆大
每服十丸食前用溫酒送下
半夏散治伏梁積心下硬急滿悶不能食胷背疼痛
半夏(湯泡去滑)鼈甲(醋炙各一兩半)川大黃(剉炒)訶棃勒皮桂
心當歸(焙)前胡青橘皮(去白)㯽榔木香京
三稜(炮各一兩)
右為末每服三錢水一中盞生薑半分煎至六分去
滓不拘時稍熱服
治伏梁氣在心下結聚不散
用桃奴三兩為末空心温酒下桃奴是實著樹不落
者正月採樹上乾桃是也
痞氣丸(東垣)治脾之積在胃脘腹大如盤久不愈令人
四肢不收發黃疸飲食不為肌膚其脉浮大而長
厚朴(製半兩)黃連(去鬚八錢)吳茱萸(洗三錢)黃芩白术(各二)
(錢)茵蔯(酒製炒)縮砂仁乾薑(炮各錢半)白茯苓(另為末)人
參澤瀉(各一錢)川烏(炮去皮臍)川椒(各五分)巴豆霜(另研)桂
(各四分)
右除茯苓巴豆霜另研為末旋入外餘藥同為細末
煉蜜丸桐子大初服二丸一日加一丸二日加二丸
漸加至大便微溏再從二丸加服淡甘草湯下食遠
周而復始積减大半勿服
加减痞氣丸(東垣)孟秋合此
厚朴(一錢)黃芩(酒製)黃連(酒製)益智仁當歸尾橘皮
(去白)附子(各三分)半夏(五分)吳茱萸青皮澤瀉茯
苓神麯(炒)廣茂昆布熟地黃人參炙
甘草巴豆霜葛根(各二分)紅花(半分)
右為細末蒸餅為丸如桐子大依前服法
三因痞氣丸
赤石脂(火煆醋淬)川椒(炒去汗)乾薑(炮各二兩)桂心附子(各半)
(兩炮)大烏頭(炮去皮臍二錢半)
右為細末煉蜜和丸如梧子大以硃砂為衣每服五
十丸食遠米湯下
蒜紅丸治脾積腹脹如鼓青筯浮起坐卧不得者
丁香木香沉香縮砂仁青皮(去白)㯽榔
陳皮(去白)蓬莪术草果(去皮)牽牛(各一兩)粉霜肉豆
蔲(麵裹煨各一錢)白茯苓(去皮)人參(各半兩)蒜(二百瓣半生用半火煨熟)
右為細末以生熟蒜研膏生絹紋取汁和藥為丸如
梧子大每服五七丸加至十五丸食後淡鹽湯送下
忌鹹酸魚鮓茶醬淹藏鷄鴨生冷馬牛雜肉之類只
可食淡白粥百日
鼈甲丸治痞氣當胃脘結聚如杯積久不散腹脇疼
痛體瘦成勞不能飲食
鼈甲(三兩去裙襴以米醋一小盞化磠砂一兩用塗鼈甲炙以醋盡為度)附子(炮去皮臍)
京三稜(炮)乾漆(搗碎炒烟盡)木香(各一兩)吳茱萸(半兩湯泡微炒)
川大黃(二兩搗碎醋拌炒令乾)
右為細末醋煑麵糊丸如桐子大每服二十丸空心
温酒送下
勻氣湯治脾積痞氣胃脘不安肌瘦减食
陳麴(炒)麥糵(炒)桂心(去麄皮)郁李仁(半生半炒)厚朴(去麄皮薑)
(汁炙)白术(各一兩)大腹子(二枚連皮)牽牛(一兩半生半炒)良薑(炮半兩)
甘草(炙二兩)
㕮咀每服三錢水一盞生薑三片棗一枚擘破同煎
至七分去滓食遠稍熱稍服日三
沉香飲子治痞氣升降隂陽
沉香木香羌活桑白皮(微炒)人參獨活
白茯苓紫蘇葉(各等分)
㕮咀每服三大錢水一盞半生薑五片大棗二枚煎
至七分去滓食前温服二滓又作一服
奔豚丸(東垣)治腎之積發於小腹上至心下若豚狀或
上或下無時久不已令人喘逆骨痿少氣及治男子
内結七疝女子瘕聚帶下其脉沉而滑
厚朴(薑製七錢)黃連(炒五錢)苦棟子(酒煮三錢)白茯苓(另末)澤瀉
菖蒲(各二錢)玄胡索(一錢半)附子(去皮)全蝎獨活(各一錢)
川烏頭(炮)丁香(各五分)巴豆霜(四分)肉桂(二分)
右除巴豆霜茯苓另為末旋入外餘藥為細末煉蜜
丸如梧子大初服二丸一日加一丸二日加二丸漸
加至大便微溏再從二丸加服淡鹽湯下食遠周而
復始積减大半勿服秋冬加厚朴半兩通前一兩二
錢如積勢堅大先服前藥不减於一料中加存性
牡蠣三錢疝帶下勿加如積滿腹或半腹先治其
所起是何積當先服本藏積藥諸疾自瘉是治其本
也餘積皆然如服藥人覺熱加黃連加服藥人
氣短加厚朴如服藥人悶亂减桂
三因奔豚湯
甘李根皮(焙)乾葛川芎當歸白芍藥黃
芩甘草(炙各一錢半)半夏(湯泡七次二錢)
右作一服水二鍾薑五片煎至一鍾食前服
沉香石斛湯治腎藏積冷奔豚氣攻少腹疼痛上衝
胸脇
沉香石斛陳麯(炒各一兩)赤茯苓(去皮)人參巴戟
(去心)桂心(去麄皮)五味子(微炒)白术芎藭(各七錢半)木香
肉豆蔲(各半兩)
㕮咀每服三錢水一盞生薑三片棗三枚擘破煎至
六分去滓食前熱服
木香㯽榔散治積氣不散結伏奔豚發即上衝心胸
令人喘逆骨痿少力
巴豆(去皮膜出油研)人參(去蘆各半兩)川烏(炮去皮臍半兩加三錢)羌活
獨活防風(各半兩)
右為細末入巴豆研勻煉蜜丸如桐子大每服三丸
漸加至五丸七丸生薑湯送下食後臨卧服有孕者
不宜服(此方分兩一依元板善本校定厚朴黃連下有分兩而無各字川烏乃云半兩加三錢不)
(知何謂考温白丸方惟川烏二兩半餘藥各半兩亦恐有訛重於變古姑仍之)
痔漏腸風酒下赤白痢訶子湯下膿血痢米飲湯
下墮傷血悶四肢不收酒下蛔蟲咬心㯽榔湯下
氣噎憂噎荷葉湯下打撲損傷酒下中毒菷灰
甘草湯下一切風升麻湯下寸白蟲㯽榔湯下霍
亂乾薑湯下咳𠻳杏仁湯下腰腎痛豆淋酒下
隂毒傷寒温酒下吐逆生薑湯下飲食氣塊麵
湯下時氣井花水下脾風陳皮湯下頭痛水
下心痛温酒下大小便不通燈心湯下因物
所傷以本物湯下吐水棃湯下氣病乾薑湯下
木香㯽榔(煨)磁石(火煅醋淬)訶棃勒(去核)牡蠣桂心
(去麄皮)蘹香子(炒)芎藭沉香白芷(炒各半兩)陳橘皮
(湯浸去白七錢半)
右為細末每服二錢炒生薑鹽湯下
萬病紫苑丸(元戎)治臍腹久患痃癖如碗大及諸黃病
每地氣起時上氣衝心繞臍絞痛一切蟲咬十種水
病十種蠱病及反胃吐食嘔逆惡心飲食不消天行
時病女人多年月露不通或腹如懷孕多血天隂即
發又治十二種風頑痺不知年歲晝夜不安夢與鬼
交頭多白屑或哭或笑如鬼魅所著腹中生瘡腹痛
服之皆效
紫苑(去苗土)菖蒲(九節者去毛)吳茱萸(湯洗七次焙乾)柴胡(去鬚)厚
朴(薑製一兩)桔梗(去蘆)茯苓(去皮)皂角(去皮弦子炙)桂枝乾薑
(炮)黃連(去鬚八錢)蜀椒(去目及閉口者微炒出浮)
小兒天吊風搐防風湯下防己亦可小兒疳痢葱
白湯下小兒乳後傷白湯下月信不通紅花酒
下婦人腹痛川芎酒下懷孕半年後胎漏艾湯
下有子氣衝心酒下産暈痛温酒下血氣痛
當歸酒下産後心腹脹滿豆淋湯下難産益智
湯下産後血痢當歸湯下赤白帶下酒煎艾湯
下解内外傷寒粥飲下室女血氣不通酒下
子死腹中葵子湯下又治小兒驚癎大人顛狂一
切風及無孕婦入身上頑麻狀如蟲行四肢俱腫呻
吟走痛等疾楊駙馬患風氣衝心飲食吐逆遍身
枯瘦日服五丸至七丸至二十日瀉出肉塊如蝦蟆
五六枚白膿二升愈趙侍郎先食後吐目無所見
耳無所聞服至五十日瀉青蛇五七條長四寸許惡
膿三升愈王氏患大風病眉髮墮落手掌生瘡服
之半日瀉出癩蟲二升如馬尾長寸許後愈李靈
患肥氣日服五丸經一月瀉出肉鼈三枚愈茹黃
門卒中風病發時服藥瀉出惡膿四升赤黃水一升
一肉蟲如亂髮愈李知府妻楊氏帶下病七年月
崩不止骨痿著床日服五丸至十丸十五丸取下膿
血五升黃水一升肉塊如鷄子狀愈此藥治一切萬
病如神唯初有孕者不宜服
温白丸(和劑)治心腹積聚久癥癖塊大如杯椀黃疸宿
食朝起嘔吐支滿上氣時時腹脹心下堅結上來搶
心傍攻兩脇十腫水氣八腫痞塞翻胃吐逆飲食噎
塞五種淋疾九種心痛積年食不消化或瘧疾連年
不瘥及療一切諸風身體頑麻不知痛痒或半身不
遂或眉髮墮落及療七十二種風三十六種遁尸疰
忤及癲癎及婦人諸疾斷緒不生帶下淋瀝五邪失
心憂愁思慮飲食减少月水不調及腹中一切諸疾
有似懷孕連年羸瘦困憊或歌或哭如鬼所使但服
此藥無不除愈即前萬病紫苑丸方减羌活獨活防
風易老治五積肺息賁人參紫苑心伏梁菖蒲
黃連桃仁脾痞氣吳茱萸乾薑肝肥氣柴胡川
芎腎奔豚丁香茯苓遠志俱於温白丸内加之
萬病感應丸於上温白丸内加羌活三稜甘遂
杏仁防風(各一兩五錢)威靈仙(一兩)却减蜀椒
厚朴丸(見反胃)
千金硝石丸止可磨塊不令困人須量虚實
硝石(六兩)大黃(八兩)人參甘草(各三兩)
右為細末以三年苦酒(醋也)三升置器中以竹片作準
每入一升作一刻先入大黃不住手攪使微沸盡一
刻乃下餘藥又盡一刻微火熬便可丸如鷄子黃大
每服一丸如不用大丸作梧子大每服三十丸服後
下如鷄肝米泔赤黑色等物下後忌風冷宜軟粥將
息
醋煮三稜丸治一切積聚不拘遠年近日治之神效
京三稜(四兩醋煮耎竹刀切片晒乾)川芎(二兩醋煮微耎切片)大黃(半兩醋浸)
(濕紙裹煨過切)
右為末醋糊丸如桐子大每服三十丸温水下無時
病甚者一月效小者半月效
神功助化散(太無)專治男子婦人腹中痞塊不拘氣血
食積所成此方之妙不可盡述
地扁蓄瞿麥穗大麥糵(各五錢)神麯(二錢半)沉香
木香(各一錢半)甘草(五錢)大黃(二錢)
右為細末淨依分兩和勻男以燈心淡竹葉二味等
分煎湯及無灰酒同調服湯多於酒婦人用紅花燈
心當歸等分煎湯及無灰酒同調服酒多於湯忌油
膩動氣之物及房事一月藥須於黃昏服大小便見
惡物為度
聖散子(寳鑑)治遠年積塊及婦人乾血氣
磠砂大黃(各八錢)麥糵(六兩炒取淨麵)乾漆(炒煙盡一兩)扁蓄
茴萫(炒)檳榔(各一兩)婦人乾血氣加穿山甲(二兩炮)
右為細末每服五錢臨卧温酒調下仰卧此藥只在
心頭至天明大便如爛魚腸小便赤為驗藥並無毒
有神效小兒用一錢十五以上三錢空心服之更效
(此按古本校定今綱目刻本硼砂乃六兩大黃乃八兩豈不悞人)
雞爪三稜丸(寳鑑)治五藏痃癖氣塊
雞爪三稜石三稜京三稜木香青皮(去白)
陳皮(去白各半兩)磠砂(三錢)㯽榔肉豆蔲(各一兩)
右為細末生薑汁打麵糊為丸桐子大每服二十丸
薑湯下空心臨卧各一服忌一切生冷硬粘物
磠砂煎丸(寳鑑)消磨積塊痃癖一切凝滯
黑附子(二枚各重五錢以上正坐妥者炮裂去皮臍剜作瓮子)磠砂木香
(各三錢)破故紙(隔紙微炒)蓽撥(各一兩)
右將磠砂末用水一&KR0678;續續化開納在甕内火上熬
乾為末安在附子瓮内却用剜出附子末填盖口用
和成白麵裹約半指厚慢灰火内燒勻黃色去麵同
木香等為細末郤用元裹附子熟黃麵為末醋調煮
糊為丸如桐子大每服十五丸至三十丸生薑湯下
紅丸子(見傷飲食)
削堅丸治五積六聚氣結成塊食積癖瘕心腹脹滿
瘦悴少食
鼈甲(醋浸兩宿去裙襴再蘸醋炙黃取末秤)乾漆(搗碎炒令烟出取末秤)京三
稜(剉如半棗大好醋浸兩宿焙取末秤已上各二兩半)細松烟墨(燒去膠)肉桂
(去麄皮)乾薑(炮)没藥(另研)蘿蔔子乾蠍(去毒炒)胡椒
㯽榔木香磠砂(通明者為末用湯内飛另研各半兩)乳香(另研)粉
霜(另研)輕粉(各二錢半)
為細末研勻好醋煑薄麵糊為丸如小菉豆大每服
二十丸淡醋煎生薑湯送下日進二服夜間一服如
未利漸加丸數服微利即减
一賢散消積塊進飲食
橘紅(一斤净)甘草(四兩)鹽(半兩)
右用水三四碗從早煮至夜以爛為度水乾則添水
晒乾為末淡薑湯調下有塊者加薑黃半兩同前藥
煮氣滯加香附二兩同前藥煮氣虚者加沉香
半兩另入噤口痢加蓮肉(二兩去心)另入
妙應丸即控涎丹(見行痺)龍薈丸(見脇痛)
阿魏丸去諸積
山查肉南星(皂角水浸)半夏(同南星浸)麥芽神麯黃
連(各一兩)連翹阿魏(醋浸)貝母瓜蔞(各半兩)風化硝
石碱胡黃連白芥子(各二錢半)蘿蔔子(蒸一兩)
右為末薑汁浸炊餅一方加香附蛤粉治𠻳
阿魏丸去肉積
阿魏山查肉(各一兩)連翹(五錢)黃連(六錢半)
右三味為末以阿魏醋煮為丸如梧桐子大每服五
六十丸食前用白湯送下脾胃虚者用白术三錢陳
皮茯苓各一錢煎湯送下
導痰湯五飲湯(俱見痰飲)
散聚湯(三因)治九氣積聚狀如癥瘕隨氣上下發作心
腹絞痛攻刺腰脇小腹䐜脹大小便不利
半夏(湯洗七次)㯽榔當歸(各七錢半)陳皮(去白)杏仁(去皮尖麩炒)
桂心(各二兩)茯苓炙甘草附子(炮去皮臍)川芎
枳殼(去穰麩炒)厚朴(薑製)吴茱萸(湯浸各一兩)
每服四錢水一盞薑三片煎七分食前温服大便不
利加大黃
沉香降氣散(見氣)蘇合香丸(見中風)
宣明三稜湯治癥瘕痃癖積聚不散堅滿痞膈食不
下腹脹
京三稜(三兩)白术(一兩)蓬术當歸(各半兩)㯽榔木香(各七錢半)
右為末每服三錢沸湯調下
三聖膏
用石灰十兩細篩過炒紅急用好醋熬成膏入大黃末
一兩官桂末半兩攪勻以瓦器封貯紙攤貼患處火烘
熱貼大黃須錦紋者
阿魏膏治一切痞塊更服胡連丸
羌活獨活玄參官桂赤芍藥穿山甲
大黃白芷生地黃兩頭尖天麻(各五錢)槐
柳桃枝(各三錢)紅花(四錢)木鼈子(二十枚去殼)亂髮(如鷄子大一團)
右用香油二斤四兩煎黑去渣入髮煎髮化仍去
徐徐下黃丹煎軟硬得中入芒硝阿魏蘇合油乳香
没藥各五錢麝香三錢調勻即成膏矣攤貼患處内
服丸藥黃丹須用真正者效凡貼膏藥先用朴硝隨
患處鋪半指厚以紙盖用熱熨斗熨良久如硝耗再
加熨之二時許方貼膏藥若是肝積加蘆薈末同熨
加减四物湯(東垣)治婦人血積
當歸川芎芍藥熟地黃廣茂桂(去麄皮)
京三稜乾漆(炒烟盡各等分)
右為麤末每服二錢水二盞煎法如常
當歸丸(丹溪)治婦人月經不調血積證
當歸赤芍藥川芎熟地黃廣茂京三
稜(各半錢)神麯百草霜(各二錢半)
右為細末酒糊為丸桐子大温水下
牡丹散(雲岐)治婦人久虚羸瘦血塊走注心腹疼痛
牡丹皮桂心當歸玄胡索(各一兩)莪术牛
膝赤芍藥(各三兩)京三稜(一兩半)
右為麤末每服三錢水酒各半盞煎服
化氣湯(三因)治息積
砂仁桂心木香(各二錢半)甘草(炙)茴香(炒)丁香皮
青皮(炒)陳皮乾薑蓬术(炮各半兩)胡椒沉香(各一)
(錢)
右為細末每服二錢薑蘇鹽湯調下婦人醋湯下
痰飲
小煮金花丸(潔古)
南星半夏(各一兩俱生用)天麻(伍錢)雄黃(二錢)白麵(三兩)
右為細末滴水為丸每服五十丸至百丸先煎漿水
沸下藥煮令浮為度漉出淡漿水浸另用生薑湯下
防風丸(和劑)治一切風及痰熱上攻頭痛惡心項背拘
急目眩旋運心怔煩悶手足無力骨節疼痺言語謇
澀口眼瞤動神思恍忽痰涎壅塞昏憒健忘虚煩少
睡
防風(洗)川芎天麻(去苗酒浸一宿)甘草(炙各二兩)硃砂(半兩研水)
(飛)
右為末煉蜜為丸每兩作十丸以硃砂為衣每服一
丸荆芥湯化服茶酒嚼下亦得無時
川芎丸(和劑)消風壅化痰涎利咽膈清頭目治頭痛旋
運心忪煩熱頸項緊急肩背拘倦肢體煩疼皮膚瘙
痒腦昏目疼鼻塞聲重面上遊風狀如蟲行
川芎龍腦薄荷葉(焙乾各七十五兩)桔梗(一百兩)甘草(爁三)
(十五兩)防風(去苗二十五兩)細辛(洗五兩)
右為細末煉蜜搜和每一兩半分作五十丸每服一
丸臘茶清細嚼下食後臨卧
化痰玉壺丸(見頭痛)
丹溪搜風化痰丸
人參殭蠶槐角白礬天麻陳皮(去白)荆
芥(各一兩)辰砂(半兩)半夏(四兩湯浸)
右為末薑汁研蒸餅為丸除辰砂為衣每服四十丸
薑湯下
小黃丸(潔古)治熱痰咳嗽
南星(湯洗)半夏(湯洗)黃芩(各一兩)
右為細末薑汁浸蒸餅為丸桐子大每服五七十丸
生薑湯下食後
小柴胡湯(見寒熱)
白术丸(潔古)治濕痰咳𠻳
南星半夏(各一兩俱湯洗)白术(一兩半)
右為細末湯浸蒸餅為丸如梧子大每服五七十丸
食後生薑湯下
玉粉丸(潔古)治氣痰咳𠻳
南星半夏(各一兩俱湯洗)橘皮(去白二兩)
右為細末湯浸蒸餅為丸如桐子大每服五七十丸
人參生薑湯下食後
桔梗湯(和劑)除痰下氣治胸脇脹滿寒熱嘔&KR0938;心下堅
痞短氣煩悶痰逆惡心飲食不下
桔梗(細剉微炒)半夏(湯洗七次薑汁製)陳皮(去白各十兩)枳實(麩炒赤黃)
(色五兩)
右為麤末每服二錢水一中盞入薑五片同煎至七
分去滓不拘時温服
薑桂丸(潔古)治寒痰咳嗽
南星(洗)半夏(洗)官桂(去麄皮各一兩)
右為細末蒸餅為丸桐子大每服三五十丸生薑湯
送下食後痰而能食大承氣湯微下之痰而不能
食厚朴湯主之
胡椒理中丸(和劑)治肺胃虚寒氣不宣通咳嗽喘急逆
氣虚痞胸膈噎悶脇腹滿痛廹塞短氣不能飲食嘔
吐痰水不止
欵冬花(去梗)胡椒甘草(炙)蓽撥良薑細辛(去苗)
陳皮(去白)乾薑(各四兩)白术(五兩)
右為細末煉蜜為丸如梧子大每服三十丸加至五
十丸温湯温酒米飲任服無時日二
吳茱萸湯(仲景)
吳茱萸(一升洗)人參(三兩)生薑(六兩切)大棗(十二枚擘)
右四味以水七升煑取二升去滓温服七合日三服
桂苓术甘湯(見短氣)十棗湯(見水腫)
小胃丹
芫花(好醋拌勻過一宿於瓦器内不住手攪炒令黑不可焦)甘遂(濕麵裹長流水浸半)
(月煮晒乾)大戟(長流水煮一時再用水洗晒乾各半兩)大黃(濕紙裹煨勿令焦切焙乾)
(再以酒潤炒熟焙乾一兩半)黃檗(炒三兩)
右為末以白术膏丸如蘿蔔子大臨卧津液吞下或
白湯送下取膈上濕痰熱積以意消息之欲利空心
服一方加木香㯽榔各半兩
大青龍湯(仲景)
麻黃(六兩去節)桂枝(二兩去麄皮)甘草(二兩炙)杏仁(四十粒去皮)生
薑(三兩切)大棗(十二枚擘)石膏(如鷄子大碎如米)
右七味以水九升先煑麻黃减二升去上沫内諸藥
煑取三升去滓温服一升
小青龍湯(見咳嗽)小半夏湯(見嘔吐)
澤瀉湯(仲景)
澤瀉(五兩)白术(二兩)
水二升煑一升分温再服
倍术丸(和劑)治五飲一曰畱飲停水在心下二曰澼飲
水在兩脇三曰痰飲水在胃中四曰溢飲水溢在膈
五曰流飲水在脇間瀝瀝有聲皆由飲水過多或飲
冷酒所致
白术(二兩)桂心乾薑(各一兩)
右為末蜜丸每服二十丸温米飲下加至三十丸食
前服
大五飲丸(千金翼)
遠志(去心)苦參蔾蘆白术烏魚骨甘遂
大黃石膏桔梗五味子半夏(湯泡)紫苑
前胡芒硝括蔞桂心肉蓯蓉貝母
芫花人參當歸茯苓芍藥大戟葶
&KR0995;黃芩(各一兩)常山甘草薯蕷厚朴細
辛(各七錢半)巴豆(三十粒去皮心熬)
右三十二味為細末煉蜜丸桐子大酒下三丸日三
服稍加之忌肉食生物餳飴冷水
五飲湯(海藏)治五飲最效
旋覆花人參陳皮(去白)枳實白术茯苓
厚朴(製)半夏(製)澤瀉猪苓前胡桂心白
芍藥炙甘草(已上各等分)
右每一兩分四服薑十片水二盞煎至七分去滓温
服無時因酒成飲加葛根葛花砂仁
黃芩利膈丸(見痞)
滚痰丸(養生主論)痰之為病成偏頭風成雷頭風成太陽
頭痛眩暈如坐舟車精神恍惚或口眼瞤動或眉稜
耳輪俱痒或頷腮四肢遊風腫硬似疼非疼或渾身
燥痒搔之則[病-丙+(穩-禾)]疹隨生皮毛烘熱色如錦斑成齒頰
似痒似痛而疼無定所滿口牙浮痛痒不一或噯氣
吞酸鼻聞焦臭喉間豆腥氣心煩鼻塞咽嗌不利咯
之不出咽之不下或因噴嚏而出或因舉動而唾其
痰如墨又如破絮或如桃膠或如蜆肉或心下如停
冰鐵閉滯妨悶噯嚏連聲狀如膈氣或寢夢刑戮刀
兵劒戟或夢入人家四壁圍繞暫得一竇百計得出
則不知何所或夢在燒人地上四面烟火枯骨焦氣
撲鼻無路可出或不因觸發忿怒悲啼兩淚而寤或
時郊行忽見天邊兩月交輝或見金光數道回頭無
有或足膝酸軟或骨節腰腎疼痛呼吸難任或四肢
肌骨間痛如擊戮乍起乍止並無常所或不時手臂
麻疼狀如風濕或卧如芒刺不安或如毛蟲所螫或
四肢不舉或手足重滯或眼如薑蜇膠粘痒澀開闔
甚難或隂晴交變之時胸痞氣結閉而不發則齒痒
咽痛口糜舌爛及其奮然而發則噴嚏連聲初則涕
唾稠粘次則清水如注或眼前黑暗腦後風聲耳内
蟬鳴眼瞤肉惕治之者或曰腠理不密風府受邪或
曰上盛下虚或曰虚或曰寒或曰發邪惟洞虚子備
此疾苦乃能治療病勢之來則胸腹間如有二氣交
紐噎塞煩鬱有如烟火上衝頭面烘熱眼花耳鳴痰
涎涕淚並從肺胃間涌起凛然毛竪噴嚏千百然後
遍身煩燥則去衣凍體稍止片時或春秋乍凉之時
多加衣衾亦得暫緩或頓飲冰水而定或痛飲一醉
而寧終不能逐去病根乃得神秘沉香丸方屢獲大
效愈人數萬但不欲輕傳匪人故以隠語括之詩曰
甑裏翻身甲帶金於今頭戴草堂深相逢二八求斤
正硝煅青礞倍若沉十七兩中零半兩水丸梧子意
須斟除驅怪病安心志水瀉雙身却不任
大黃(蒸少頃翻過再蒸少頃即取出不可過)黃芩(各八兩)青礞石(硝煅如金)
(色)沉香百藥煎(此用百藥煎乃得之方外秘傳盖此丸得此藥乃能收歛周身)
(頑涎聚于一處然後利下甚有竒功曰倍若沉者言五倍子與沉香非礞倍于沉之謂也以上各五)
(錢)
右為末水丸如梧子大白湯食後空心服一切新
舊失心喪志或癲或狂等證每服一百丸氣盛能食
狂甚者加二十丸臨時加减消息之一切中風癱
瘓痰涎壅塞大便或通或結者每服八九十丸或加
至百丸永無秘結之患一切陽證風毒脚氣遍身
遊走疼痛每服八九十丸未效加至百丸一切無
病之人遍身筋骨疼痛不能名者或頭疼牙痛或搖
或痒風蛙等證風寒鼻塞身體或疼或不疼非傷寒
證者服八九十丸痰盛氣實者加之一切吞酸噯
逆膈氣及胸中疼悶腹中氣塊衝上嘔沫吐涎狀如
反胃心下恍忽如畏人捕怵愓不安隂陽關格變生
乖證食飢傷飽憂思過慮心下嘈雜或痛或&KR0938;或晝
夜虚飽或飢不喜食急慢喉閉赤眼每用加减服
一切新舊痰氣喘𠻳或嘔吐頭運目眩加减服之
一切顋頷腫硬若瘰&KR0659;者及口糜舌爛咽喉生瘡者
每服六七十丸加蜜少許一處嚼碎噙化睡時徐徐
嚥之曾有口瘡者服二三十丸依前法噙之二三夜
瘥一切男婦大小虚實心疼連腹身體羸瘦發時
必嘔綠水黑汁冷涎乃至氣絶心下温煖者量虚實
加减服之若事屬不虞之際至於百丸即便回生未
至顛危者虚弱疑似之間只服三十丸或五十丸立
見生意然後續續進之以瘥為度兼服生津化痰温
中理氣之藥一切荏苒疾病凡男婦患非傷寒内
外等證或酒色過度或吐血或月事愆期心煩志亂
或腹脹脇痛勞倦痰眩或暴行日中因暑伏痰口眼
喎邪目痛耳憒鼻塞骨節酸疼乾嘔惡心諸般内外
疼痛百藥無效衆醫不識者依前法加减服之效大
抵服藥須臨卧在牀用熟水一口許嚥下便卧令藥
在喉膈間徐徐而下如日間病出不測疼痛不可忍
必欲急除者須是一依前卧法服大半日不可食湯
水及不可起身行坐言語直候藥丸除逐上焦痰滯
惡物過膈入腹然後動作方能中病每夜須連進二
次次日痰物既下三五次者仍服前數下五七次或
直下二三次而病勢頓已者次夜减二十丸頭夜所
服並不下惡物者次夜加十丸人壯病實者多加至
百丸惟侯虚實消息之或服過仰服咽喉稠粘壅塞
不利者痰氣泛上乃藥病相攻之故也少頃藥力既
勝自然寧帖往往病久結實於肺胃之間或只暴病
全無泛濫者服藥下咽即仰卧頓然百骸安静五臓
清寧次早先去大便一次其餘遍數皆是痰涕惡物
看甚麽糞用水攪之盡是痰片粘涎或稍稍腹痛腰
腎拘急者盖有一種頑痰惡物閉氣滑腸裏急後重
者狀如痢疾片餉即已若有痰涎易下者快利不可
勝言頓然滿口生津百骸爽快間有片時倦怠者盖
因連日病苦不安一時為藥力所勝氣體暫和如醉
得醒如浴方出如睡方起此藥並不洞泄刮腸大瀉
但取痰積惡物自腸胃次第而下腹中糟粕並不相
傷其推下腸腹之糞則藥力所到之處是故先去其
糞其餘詳悉不能備述服者當自知之
利痰丸(玄珠)
南星皂角石膏牽牛(頭末)芫花(已上各二兩)
右為細末用薑汁糊丸如梧子大每服一二十丸量
人虚實用之薑湯下一方加青鹽(五錢)巴豆(少許)青礞
石(硝煅如金色五錢)若風痰壅塞此藥乃為先鋒服之痰即
已如寒不宜用
導痰丸(玄珠)
大半夏(六兩分作三分一分用白礬一兩為末浸水一分用肥皂角一兩為末浸水一分用)
(巴豆肉一百粒為末浸水)
右件餘藥在下以半夏在上浸至十日或半月要常
動水令二藥相透次相合處揀去巴豆并皂角將餘
水以慢火煮令水乾取出半夏切搗碎晒乾或隂乾
亦佳後入
甘遂(製)百藥煎(各二兩)全蠍殭蠶(各一兩)
右為細末薄糊丸如梧子大每服十丸或十五丸亦
量人虚實白湯下
妙應丸即控涎丸(見行痺)
袪風丸(寳鑑)有人喜食酸鹹酒色過節滲注成痰飲聚
於胸膈滿則嘔逆惡心涎流一臂麻木升則頭目昏
眩降則腰脚疼痛深則左癱右瘓淺則厥然仆地此
藥寬中祛痰搜風理氣和血駐顔延年益夀
半夏麯荆芥(各四兩)槐角子(炒)白礬(生)橘紅硃
砂(各一兩)
右為末薑汁糊丸每服五六十丸生薑皂角子仁湯
送下日三服
川芎丸(本事)治膈上痰
川芎(二兩細剉慢火熬熟)川大黃(二兩蒸令乾)
右件焙乾為末用不蛙皂角五七挺温水揉汁絹濾
出查瓦鑵中熬成膏和前二味為丸如桐子大每服
十五丸小兒三丸薑湯下
保和丸(見傷食)消暑丸(見傷暑)蘇子降氣湯(見氣)
導痰湯(濟生)治痰涎壅盛胸膈留飲痞塞不通
半夏(湯洗七次四兩)天南星(泡去皮)枳實(去瓤麩炒)赤茯苓(去皮)橘
紅(各一兩)甘草(炙半兩)
右㕮咀每服四錢水一盞薑十片煎八分食後温服
小半夏茯苓湯(和劑)
半夏茯苓(各等分)
每服五錢水一盞半薑五片煎七分服無時
丁香五套丸治胃氣虚弱三焦痞澀不能宣行水穀
故為痰飲結聚胷膈嘔吐惡心脹滿不食常服温脾
順氣(方見肩背痛)
二陳湯(和劑)治痰飲為患或嘔逆惡心或頭眩心悸或
中脘不快或食生冷飲酒過度脾胃不和並宜服之
半夏(湯洗七次)橘紅(各五兩)白茯苓(三兩)炙甘草(一兩半)
右㕮咀每服四錢水一盞薑七片烏梅一枚煎六分
不拘時熱服
青州白丸子(見中風)來復丹(見中暑)
八神來復丹(濟生)
硝石(一兩同硫黃為末磁器内以微火炒用柳篦攪不可火太過恐傷藥力再研極細名二氣)
(末)太隂玄精石(飛研一兩)五靈脂(水澄清濾去砂石晒乾)青皮(去白)
陳皮(去白各二兩)舶上硫黃(透明)沉香木香(堅實者)天南
星(粉白者各一兩)
右為末飛麵糊丸如梧桐子大每服三十丸空心米
飲送下
八味丸(見虚勞)
六君子湯
人參白术茯苓陳皮製半夏(各一錢)炙甘
草(五分)
水二盞薑五片煎至一鍾去滓不拘時温服
理中化痰丸治脾胃虚寒痰涎内停嘔吐少食或大
便不實飲食難化咳唾痰涎此屬中氣虚弱不能統
涎歸源也
人參白术(炒)乾薑甘草(炙)茯苓半夏(薑製)
右為末水丸桐子大每服四五十丸白湯下
補中益氣湯(見傷勞倦)七氣湯(見氣)越鞠丸(見鬱)
附方
橘皮湯治胸膈停痰
橘皮茯苓半夏(各一錢半)旋覆花青皮桔梗
枳殼(薑製)細辛人參(各一錢)甘草(半錢)
右作一服用水二鍾薑五片煎一鍾食遠服
前胡半夏湯治痰盛
前胡半夏(薑製)茯苓(各二錢)陳皮木香紫蘇
枳殼甘草(各一錢)
右作一服用水二鍾生薑三片烏梅一個煎至一鍾
食遠服
桔梗湯治胸膈脹滿短氣痰盛嘔逆或吐涎沫
桔梗(炒)半夏(薑製)陳皮(去白各三錢)枳實(麩炒一錢半)
右作一服水二鍾薑五片煎一鍾不拘時服
枇杷葉散治痰逆此藥温胃可思飲食
青皮(去白焙)草豆蔲(各半兩)前胡枇杷葉(拭去毛炙黃)半
夏(湯泡)茯苓(去皮)人參大腹皮白术厚朴(去麄皮薑)
(汁炙各一兩)
右㕮咀每服四錢水一中盞生薑半分煎至六分去
滓不拘時熱服
旋覆花散治心胸痰熱頭目旋痛飲食不下
旋覆花甘草(炙各半兩)枳殼(去瓤麩炒)石膏(細研各二兩)赤茯
苓麥門冬(去心)柴胡(去苗)人參(各一兩)犀角屑防風
(去义)黃芩(各七錢半)
右㕮咀每服五錢水一大盞生薑半分煎至五分去
滓食後良久温服
化涎散治熱痰利胸膈止煩渴
凝水石(煅研一兩)鉛白霜(另研)馬牙硝(另研)雄黃(另研各一錢)白
礬(枱研)甘草(炙各二兩半)龍腦(少許)
右為細末研勻每服一錢不拘時水調下小兒風熱
痰涎用沙糖水調下半錢此藥太凉不可多服
辰砂化痰丸治風痰安神志利咽膈清頭目
辰砂(飛研為衣)白礬(枯研各半兩)天南星(炮一兩)半夏麯(三兩)
右為細末薑汁煑麵糊和丸如桐子大辰砂為衣每
服三十丸食後生薑湯下
半夏利膈丸治風痰壅盛頭疼目眩咽膈不利涕唾
稠粘并治酒過停飲嘔逆惡心胸脇引痛腹内有聲
半夏(湯洗三兩)白附子(生用二兩)白茯苓(去皮)白礬(生用)人參(去蘆)
白术滑石貝母(各一兩)天南星(生用一兩半)
右為細末麵糊和丸如梧子大每服三十丸食後薑
湯下
破痰消飲丸治一切停痰留飲
陳皮(去白)川薑(炮)京三稜(炮搥碎)草果(麵裹煨)良薑(濕紙裹煨)
蓬术(炮)青皮(各一兩)半夏(湯炮七次三兩)
右為細末水煑麵糊和丸桐子大隂乾每服五十丸
食遠薑湯送下
化痰鐵刷丸治男婦風痰酒痰茶痰食痰氣痰一切
痰逆嘔吐頭疼目眩肺痿咯膿聲如拽鋸並皆治之
此藥墜痰止𠻳定喘
白附子(炮)南星(炮)半夏(洗)白礬(生用各半兩)寒水石
皂角(去子各一兩)乾薑(七錢半)磠砂輕粉(各一錢)
右為細末水煑麵糊和丸如梧子大每服二三十丸
食後用淡薑湯下
沉香墮痰丸治宿食不消咽膈不利咳𠻳痰涎頭目
昏暈嘔逆惡心胸膈不快
沉香木香(各二錢)青皮(去白二錢半)㯽榔(大者二枚用麵裹煨熟)
半夏麯(二兩)
右為細末用生薑汁浸蒸餅和丸如小豆大每服二
十丸不拘時薑湯下
茯苓丸(一名指迷狀苓丸)本治臂痛具指迷方中云有人臂痛
不能舉手足或左右時復轉移由伏痰在内中脘停
滯脾氣不流行上與氣搏四肢屬脾脾滯而氣不下
故上行攻臂其脉沉細者是也後人為此臂痛乃痰
證也但治痰而臂痛自止及婦人産後發喘四肢浮
腫者用此而愈
半夏(二兩)茯苓(一兩)枳殼(去瓤麩炒半兩)風化朴硝(二錢五分如一時未)
(易成但以朴硝撒在竹盤中少時盛水置當風處即乾如芒硝刮取用亦可)
右為細末生薑汁煑麵糊為丸如桐子大每服三十
丸薑湯送下累有人為痰所苦夜間兩臂如人抽
撁兩手戰掉茶盞亦不能舉服此隨愈痰藥方多唯
此立見功效
神仙墜痰丸治痰飲胸膈痞塞此藥下痰
皂角(無虫蛀者刮去皮弦酥炙黃色去子净一兩六錢)白礬(一兩二錢生用)黑牽
牛(一斤取頭末四兩)
為細末滴水丸梧子大每服三十丸漸加至百丸空
心温酒送下看病輕重者五日十日愈重者半月一
月愈久服永無癱瘓之疾
搜飲丸治證同前
木瓜一枚切下頂去瓤作礶用生白礬半夏麯等分
為細末填木瓜内却用原頂盖定麻縷紫縳於飯甑
上炊兩次爛研以宿蒸餅和丸如桐子大每服三五
十丸不拘時薑湯下
治懸飲心腹氣滯兩脇多疼
半夏(三兩搗為末)皂角(六兩三兩去黑皮酥炙令黃搗為末三兩去皮子搗碎以酒一)
(升挼取汁去滓煎成膏將半夏以膏和作餅以青蒿盖出青衣如造麯法搗羅為細末)旋覆
花(一兩)木香㯽榔(各二兩)
右為細末酒煑麵糊和丸如桐子大每服二十丸食
前用薑湯下
破飲丸治五飲停蓄胸膈呼吸之間痛引兩脇脹滿
氣促胸腹結為癥癖支滿胸膈旁及兩脇搶心疼痛
飲食不下反胃吐逆九種心疼積年宿食不消久瘧
久痢遁尸疰忤顛癎厥運心氣不足憂愁思慮婦人
腹中諸病悉能治之
蓽撥丁香(不見火)縮砂仁蝎梢胡椒木香
(不見火)烏梅肉青皮巴豆(去皮膜各等分)
右將青皮巴豆以漿水同浸一宿次日濾出同炒青
皮焦去巴豆水淹烏梅肉蒸一炊久細研為膏入藥
末和勻丸如菉豆大每服五七丸臨睡生薑湯送下
八珍丸治膈痰結實滿悶喘逆
丹砂(研半兩)犀角(鎊)羚羊角(鎊)茯神(去木)牛黃(研)龍腦
(研各二錢)牛膽南星硼砂(研各一兩)
右為細末研勻煉蜜和丸如鷄頭實大每服一丸食
後細嚼人參荆芥湯下
鵝梨煎丸治熱痰凉心肺利胸膈解熱毒補元氣
大鵝梨(二十枚去皮核用净布絞取汁)薄荷(生半斤研汁)皂角(不蛀者十挺去)
(皮子漿水二升挼取濃汁)白蜜(半斤)生地黃(半斤研取汁同上五味慢火熬膏和下藥)
人參白茯苓(去皮)白蒺藜(炒去刺)肉蓯蓉(酒浸切焙乾)牛
膝(酒浸)半夏(湯泡)木香(各一兩)㯽榔(煨二兩)防風(去义)青橘皮
(去白)桔梗(炒)羌活白术山藥(各七錢半)甘草(炙各半兩)
右為細末同前膏拌勻杵令得所丸如梧子大每服
十五丸加至二十丸食後荆芥湯送下日二服
麝香丹砂丸治痰熱咽膈不利頭目昏痛
麝香(另研)木香丁香犀角甘草(炙各二錢半)龍腦
(另研一錢)人參藿香(去梗)牛膽南星防風(去义)黃茋(各半)
(兩)麥門冬(去心七錢半)丹砂(另研一兩)
右為細末煉蜜和丸如鷄頭實大每服一丸食後嚼
破用荆芥湯下
金硃化痰丸治痰熱安神志除頭痛眩暈心忪恍忽
胸膈煩悶涕唾稠粘咳嗽咽嗌不利
皂角子仁(炒)天竺黃(另研)半夏(湯浸洗七次生薑二兩去皮同搗作餅炙)
(微黃)白礬(透明者枯過另研以上各四兩)龍腦(另研半兩)辰砂(水飛研二兩)
右將皂角仁半夏為末與諸藥研勻生薑汁煑麵糊
丸如桐子大金箔二十片為衣每服十五丸加至二
十五丸食後薑湯下
皂角化痰丸(東垣)治勞風心脾壅滯痰涎盛多喉中不
利涕唾稠粘嗌塞吐逆不思飲食或時昏憒
皂角木白皮(酥炙)白附子(炮)半夏(湯洗七次)天南星(炮)白
礬(枯)赤茯苓(去皮)人參(各一兩)枳殼(炒二兩)
右為細末生薑汁麵糊丸如梧子大每服三十丸温
水送下食後
法製清氣化痰丸順氣快脾化痰消食
半夏南星(去皮臍)白礬皂角(炒)乾薑(各四兩)
右先將白礬等三味用水五碗煎取水三碗却入半
夏二味浸兩日再煑至半夏南星無白點為度晒乾
陳皮青皮(去穣)紫蘇子(炒)蘿蔔子(炒另研)杏仁(去皮尖炒)
(研)葛根神麯(炒)麥孽(炒)山查香附(各二兩)
右為末蒸餅丸桐子大每服五七十丸臨卧食後茶
湯下
薛新甫曰一男子素厚味胸滿痰盛余以膏梁之人
内多積熱與此丸服之而愈彼見有騐修合餽送脾
胃虚者無不受害
飛礬丹化痰神效
白礬(通明者二兩枯)白殭蠶(一兩半用米醋浸一宿炒)半夏(湯洗七次)南星
(各一兩切作片子用皂角一兩半去皮弦用水一小盌同熬水盡去皂角不用只用南星)
細末薑汁糊丸如桐子大水丸亦可每服十五丸
至二十丸薑湯下又治喉閉用薄荷兩葉以新汲
水浸少時嚼薄荷吞藥用水送下嚥不得即用十五
丸搗細用皂角水調灌下即開又治水兒急慢驚
風牙關緊急不可開者亦用皂角水調塗牙齦上入
咽即活
法製半夏(御藥)消飲化痰壮脾順氣
用大半夏湯洗泡七遍以濃米泔浸一日夜每半夏一
兩用白礬一兩半研細温水化浸半夏上留水兩指
許頻攪冬月於煖處頓放浸五日夜取出焙乾用鉛
白霜一錢温水化又浸一日夜通七日盡取出再用
漿水慢火煮勿令滚候漿水極熟取出焙乾以磁器
收貯每服一二粒食後細嚼温薑湯下又一法依前
製成半夏每一兩用白礬水少許漬半夏細飛硃砂
末淹一宿歛乾焙用依前法亦可用生薑自然汁漬
焙用
神芎導水丸(心印下同)
黃芩(一兩)黃連川芎薄荷(各半兩)大黃(二兩)滑石
黑牽牛(頭末各四兩)
河間製治一切熱證其功不可盡述設或久病熱鬱
無問瘦痿老弱并一切證可下者始自十丸以為度
常服此藥除腸胃積滯不傷和氣推陳致新得利便
快並無藥燥搔擾亦不因倦虚損遂病人心意或熱
甚必急須下者使服四五十丸未效再服以意消息
常服二三十丸不動臟腑有益無損或婦人血病下
惡物加桂半兩病徵者常服甚者取利因而結滯開
通惡物自下也凡老弱虚人脾胃經虚風熱所鬱色
黑齒稿身瘦痿黃或服甘熱過度成三消等病若熱
甚於外則肢體躁擾病於内則神志躁動怫鬱不開
變生諸證皆令服之惟臟腑滑泄者或裹寒脉遲者
或婦人經病産後血下不止及孕婦等不宜服
十棗湯(見水腫)
舟車神祐丸
甘遂芫花大戟(各一兩俱醋炒)大黃(二兩)黑牽牛(頭末四兩)
青皮陳皮木香㯽榔(各半兩)輕粉(一錢)取蠱加
蕪荑(半兩)
為末水丸空心服河間依仲景十棗湯例製出此方
主療一切水濕為病戴人云十棗洩諸水之上藥所
謂温藥下者是已如中滿腹脹喘嗽淋閉水氣蟲腫
留飲癖積氣血壅滯不得宣通風熱燥鬱肢體麻痺
走注疼痛久新瘧痢等患婦人經病帶下皆令按法
治之病去如掃故賈同知稱為神仙之竒藥也緣此
方河間所定初服五丸日三服加至快利後却常服
以病去為度設病愈後平人能常服保養宣通氣血
消運飲食若病痞悶極甚者便多服反煩滿不開轉
加痛悶宜初服二丸每服加二丸加至快利為度以
意消息小兒丸如麻子大隨強弱增損三四歲者三
五丸依前法加减至戴人變為神芎丸神秘不傳然
每令病人夜臥先服百餘粒繼以濬川等藥投之五
更當下種種病出投下少末再服和膈藥須以利為
度有五日一下者三日一下者病輕者可二三度止
重者五六度方愈是擒縱卷舒之妙臨證制宜非言
可諭觀其藥雖峻急認病的確自非老手諳練有大
負荷者焉敢見諸行事予每親製用之若合符節然
又隨人強弱當依河間漸次進服強實之人依戴人
治法行之神效
大聖濬川散
大黃(煨)牽牛(取頭末)郁李仁(各一兩)木香(三錢)芒硝(三錢)甘
遂(半錢)
評曰此下諸積之聖藥也諸濕為土火熱能生濕土
故夏熱則萬物濕潤秋凉則濕復燥乾濕病本不自
生因於火熱怫鬱水液不能宣通停滯而生水濕也
凡病濕者多自熱生而熱氣多為兼病内經云明知
標本正行無問者是也夫濕在上者目黃而面浮在
下者股膝腫厥在中者肢滿痞膈痿逆在陽不去者
久則化氣在隂不去者久則成形世俗不詳内經所
言留者攻之但執補燥之劑怫鬱轉加而病愈甚也
法當求病之所在而為施治瀉實補虚除邪養正以
平為期而已又嘗考戴人治法假如肝木乘脾土此
土不勝木也不勝之氣尋救于子己土能生庚金庚
為大腸味辛者為金故大加生薑使伐肝木然不開
脾土無由行也遂以舟車丸先通閉塞之路是先瀉
其所不勝後以薑汁調濬川散大下之是瀉其所勝
也戴人每言導水丸必用禹功散繼之舟車丸必以
濬川散隨後如寒疝氣發動腰脚胯急痛者亦當下
之以瀉其寒水世俗闇於治體一概鹵莽有當下而
非其藥終致委頓而已豈知巴豆可以下寒甘遂芫
花可以下濕大黃芒硝可以下燥如是分經下藥兼
食療之非守一方求其備也故戴人曰養生與攻痾
本自不同今人以補劑療病宜乎不效是難言也
證治準繩卷二十二
