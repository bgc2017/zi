證治凖繩卷八十一
明王肯堂撰
外科
心臟門
痘瘡&KR1140;源
錢氏曰夫胎在腹中月至六七則已成形食母腹之穢
液入兒五臟食至十月即穢液滿胃至生時兒口中猶
有不潔産母以手拭淨則無疾病俗以黃連汞粉下其
臍糞之穢此亦母之不潔餘氣入兒臟中本先因微寒
又遇風寒邪氣相搏而成痘疹也未出欲作之時熱動
五臟則五臟之證先見初欲病時先呵欠頓悶驚悸乍
凉乍熱手足冷面腮頰赤燥咳𠻳噴嚏此五臟證俱見
也呵欠頓悶者肝也時發驚悸者心也乍凉乍熱手足
冷者脾也面赤腮頰赤咳嗽噴嚏者肺也惟腎無候以
在肺下不能食穢故也凡瘡疹乃五臟毒若出歸一證
肝水疱肺膿疱心為癍脾為疹腎雖無證其候惡者瘡
變倒靨而黑䧟則歸腎也此由不慎風冷而不能食内
虛所致也東垣曰癍疹始出之證必先見面燥顋赤
目胞亦赤呵欠頓悶乍熱乍凉咳嗽噴嚏足稍冷多睡
睡驚竝瘡疹之證或生膿泡大癍或生小紅癍或生□
疹此三等不同何故俱顯上證而後乃出盖已上諸證
太陽寒水起於右腎之下煎熬左腎足太陽膀胱寒水
夾脊逆流上頭下額逆手太陽丙火不得𫝊道逆於面
上故顯是證盖壬癸寒水尅丙丁熱火故也諸癍證皆
從寒水逆流而出也醫者當知此理乃敢用藥夫胞者
一名赤宫一名丹田一名命門男子藏精施化婦人繫
胞有孕俱為生化之源非五行也非水亦非火此天地
之異名也象坤土之生萬物也夫人之始生也血海始
淨一日二日精勝其血則為男子三日四日五日血脈
已旺精不勝血則為女子乃二物相搏長育人生之謂
也又謂之精其子在母腹十月之間隨母呼吸呼吸者
陽氣也而生動作滋益精氣神饑渴皆隨母血兒隨日
長筋骨皮肉血脈形氣俱足十月降生口中尚有惡血
啼聲一發隨吸而下此惡血復歸命門胞中僻於一隅
隱伏而不發直至兒因内傷乳食濕熱之氣下䧟合於
腎中二火交攻榮氣不從逆於肉理惡血乃發諸癍疹
皆出於腎水其瘍後聚肉理歸於陽明故三番癍始顯
之證皆足太陽壬膀胱尅丙小腸其始出皆見於面終
歸於陽明肉理熱化為膿者也二火熾盛反勝寒水遍
身俱出此皆從足太陽𫝊變中來也萬氏曰痘疹之
原有論穢毒者有論淫火者有論時行正病者靡有定
論將謂穢毒淫火耶則一歲之中大而郡縣小而村落
病者相似而死相繼未必人人若此之甚也將謂時行
正病耶何以自少至老但作一度厥後再無𫝊染也盖
父母於子一體而分精血之毒已畜於陽施隂化之始
固不待誕生之頃嚥其血而後有此證也况男子惜其
氣以養其精女子耗其氣以養其血苟失所養即貽他
日之患子之受於父母者雖殊其為毒則一也豈有男
子淫火起於氣為陽毒而易治女子淫火起於血為陰
毒而難治之理邪至於天行正病亦有其時但觀夫年
之所加及有四時不正之氣即知有是正病也然則待
時而發者胎毒也或速而危或徐而持或暴而死者氣
之微甚所使也發則其毒洩矣所以終身但作一度後
有其氣不復𫝊染焉但痘為胎毒昭昭矣其間或疎而
輕或密而重或重變輕或輕變重變化叵測是又有說
也疎而輕者始終如一密而重者變怪百出或因父母
相𫝊而然或因疫癘相染而然或因鬼疰相著而然杳
冥恍惚出於聞見思慮之所不及此與知者道之癡人
前不必說夢也何者盖痘疹之毒父母原自有之雖常
作過一番而臟腑經絡皮毛肌肉骨髓之間餘毒猶有
存者一但分形化氣注之於子其毒亦隨之洩矣所以
子之瘡瘢多肖親也加之調攝失宜放恣無忌其毒益
甚瘡痘之候沉困危篤者未必非父母之所致也凡子
之侏儒跛躄必肖於親况痘疹之毒乎且人受天地之
氣以生天地之氣變人之氣亦變或遇遷正失守淫勝
鬱復之紀德令乖常𤯝菑迭見自然厲氣𫝊染證候相
似所以輕則俱輕重則俱重若有主之者是則疫癘之
所為也故人之癘疾而死者精靈不散遊魂往來隨氣
而行常以其氣疰於平人而為之疾如瘵癩之𫝊染然
形質龐厚福澤悠遠者不能相及苟體虛福薄之人陰
陽舛亂之歲則膏肓之豎臺駘之祟互相染著反復變
化術不能禁工不能治也此非鬼疰之害乎夫治此三
者當奈何曰必為之豫解其毒平其氣遷其處庶乎可
免矣按痘疹之發顯是天行時氣廛市村落互相𫝊
染輕則俱輕重則俱重雖有異於衆者十之一二而已
豈可概謂胎毒哉然疫癘終身不染者比比皆是而痘
疹無一人得免疫癘一染之後不能保其不再染而痘
瘡一發不再發則胎毒之說又何可盡廢乎至謂淫火
穢血古亦有之而何獨無痘疹之患欲以破胎毒之說
則又不然天下之無而忽有者多矣草有名虞美人者
虞美人項王寵姬也為項王死世哀之為之歌對草倚
聲悽慟而草輒搖草無情識也方其未有楚則寵姬亦
無况有草耶一切衆生自妄顛倒而成三界如之又何
疑乎痘疹
預防
萬痘瘡之病皆由父母胎毒畜於命門之中命門者右
腎相火也為人身生化之本故毒藏焉如遇冬令温和
陽氣暴洩人則感之觸動相火至春夏生長之時其毒
乃發𫝊染相似是謂天行疫癘也未出痘疹者但覺冬
温即當預防宜服解毒之藥如辰砂散三豆湯代天宣
化丸皆可用也頻頻與之使瘡疹之毒輕減自然易出
易收無䧟伏鬱遏留連之患其辰砂散三豆湯代天宣
化丸以解時行疫癘之毒則可或因父母精血不足者
或其人素有他疾者或發熱之時别藏形證發見者竝
宜兼而治之不可徒恃解毒而竟忘其本也如脾胃素
弱者宜以養脾為重解毒次之養脾丸服三之二解毒
三之一如因父母奉養過厚精血畜毒素多胎病者宜
二毒併觧以遡源解毒湯代天宣化丸相間服之丹
溪云痘疹初出時或未出時見時人有患者預服此藥
多者令少重者令輕以絲瓜近蒂三寸連皮子燒灰存
性為末沙糖拌勻乾喫入硃砂末更妙
三豆湯
赤小豆黑大豆菉豆(各一升生)小甘草(三两生剉)
右以三豆淘淨同甘草用雪水八升(如無用長流水代之)煮豆
熟為度去甘草將豆晒乾又入汁再浸再晒汁盡為
度逐日取豆水煮任意食之
代天宣化丸(即黃氏五瘟丹加減也)
人中黃(属土甲巳年為君)黃芩(属金乙庚年為君)黃栢(属水丙辛年為君)
梔子仁(属木丁壬年為君)黃連(属火戊癸年為君)苦参(佐)
荆芥穗(佐)防風(去蘆佐)連翹(酒洗佐)山豆根(佐)
牛蒡子(酒淘炒佐)紫蘇葉(佐)
右先視其年所属取其藥以為君其餘主歲者為臣
為君者倍之為臣者半之為佐者如臣四分之三於
冬至日修合為末取雪水煮升麻和竹瀝調神麯為
丸外用辰砂雄黃為衣每服竹葉湯下製人中黃
法取甘草大者不拘多少用新竹一節納甘草於中
仍緊塞無節空處放屎缸中浸七七日取出晒乾聽
用
遡源解毒湯
當歸身川芎生地黃白芍藥人參
連翹黃連生甘草陳皮木通(各等分)
右剉細加淡竹葉十片水一盞煎半盞去查温服無
時
養脾丸
人参白术當歸川芎(各一錢半)木香青皮
黃連陳皮(各一錢)砂仁山查肉神麯炒
麥芽(炒各五分)
右為末水調神麯糊丸如麻子大每服三五十丸陳
倉米飲下
消瘟丹(未曾出痘及臨出者宜擇療病日預服)
辰砂(研為極細末水飛過週歲以下者五六分一歲以上者服一錢)絲瓜(近蒂者三寸燒)
(存性為末亦如前數)
右用蜜調下或將鴿子及鳩煮熟以辰砂搽上令兒
服之屢試有騐
秘傳保嬰丹
真紫草(去蘆酒洗勿犯鉄器)纏豆藤(燒灰存性各四兩二味為君)
川防風(去蘆及乂)升麻(取新者塩水炒引下不使侵肺氣)荆芥穗(去梗)
牛蒡子(炒各二兩四味為臣)真天竹黃蟾酥(自取勿用赤眼者)
真牛黃(三味各一錢二分)大朱砂(麻黃紫草荔枝殼煮過就將其湯飛研取淨末)
(三錢佐四味為)甘草稍(去皮二兩和)赤小豆黑小豆
綠豆(各四十九粒炒勿令焦三味為使)
右各取細末和勻另用紫草三兩入水三碗煎去查
熬成膏半碗入生砂糖半碗和劑為丸如芡實大另
用飛過朱砂為衣未出痘之先濃煎甘草湯每服小
兒磨一丸大人二丸如已發熱之時生薑湯磨服厚
蓋取汗多者可少少者可無大有神效
袁氏痘前治法凡欲治痘須在未發之先預識其證而
分别用藥重者可輕輕者可愈但未痘而愈則醫者無
功故多不肯盡心及其既發又無及矣仁者須以救生
保嬰為心寕我無功不可使嬰兒失命備陳十八證治
法於後
孩兒未痘之先感冐風邪身中火烙頭痛自汗咳嗽不
已傷寒未愈而痘隨出焉痘家謂之猿㺅跳鎖傷寒之
後元氣囂漓須滋陰補血解熱疎風有滋陰三寳散可
服
滋陰三寳散
當歸黃茋生地白茯苓芍藥川芎
橘紅甘草防風玄参麥門冬(二味加倍)
右剉細薑棗煎
有飲食不能樽節暑濕不能護養肚腹傷壊洩瀉頻仍
飲食懶進肢體嬴瘦愈未幾而痘隨出焉痘家謂之觀
音拂痤此與先泄而出痘者不同平居無恙忽泄而痘
出此則毒隨泄減其痘反美今久泄初愈而痘出則脾
虛元氣弱如單服補藥恐來虛脹若冷藥則毫釐不可
用者只宜調脾如四製白术之類可也
四製白术散
白术八兩分作四分一分砂仁炒一分糯米炒一分
麩皮炒一分壁土炒揀淨為末量大小乳酒調服
患瘧之後寒熱消爍肌肉漸瘦或乍愈而痘出或帶瘧
而患痘名為馬馳劍道多有濕熱釀成此禍草果常山
斷不可用即柴胡亦是劫藥須参苓白术微加消食袪
熱之藥如八珍膏衛元湯可用也
八珍膏
人参(一兩)密(四兩)乳汁梨汁(同熬)
右加製過紫河車酒服兩匙
衛元湯
人參白术全蝎山查半夏當歸
橘紅枳殼烏梅
右薑棗煎加乳服
小兒纔五六歲元體薄劣身發火熱乾渴患𠻳疹出未
幾而痘隨出焉此太陰脾經症也痘家謂之一葦航海
此與尋常先疹後痘者不同凡先痘後疹者謂之逆先
疹後痘者謂之順此則身弱發熱原患𠻳渴又病疹初
愈而痘隨後出其勢頗危須補陰清肺培脾黃茋毫釐
難犯内托至竒湯可用也
内托至竒湯
天門冬麥門冬人參白术當歸
茯苓薏苡仁川芎陳皮甘草
桔梗銀杏(去皮)
右加糯米煎頻頻服
小兒平時患疳積肚大有青筋四肢嬴瘦變為丁奚倏
然痘發此謂之三仙八洞治之且莫消疳積厚朴㯽榔
柴連冷藥及抱龍丸之類皆不可用宜服盖黃散滴滴
金可也
滴滴金
蝦蟆肚内有黃金取出金來和酒服
小兒風寒腠理時發火熱自頭連身遍啟丹瘤愈未幾
而痘隨形焉痘家謂之倒挂銀瓶多發肝心二經痘忌
用三黃宜犀角地黃湯紫草散可也
犀角地黃湯
犀角(用乳汁磨一錢)牡丹皮芍藥生地黃
右加燈草水煎服
小兒未痘之前火烙臉赤眼睛直䜿手足撒搐口燥讝
語驚厥屢次不數日而痘隨形焉痘家謂之霜橋印迹
此與尋常驚後出痘者不同凡先驚後痘痘出驚止决
係心經之痘多是吉徵此則驚甚體虛或見痘而驚不
止硃砂金石毫不可用宜茯神湯可也
茯神湯
生地當歸甘草白芍藥茯神
遠志桔梗
右加燈草薑煎服
小兒未痘之前身熱自汗口中咯血或鼻衂或溺血不數
日而痘隨形焉謂之藕池踏水心官失守致血妄行宜
清心按火不可妄用寒凉之劑野仙獨聖散可用也
野仙獨聖散
匾栢玄參地榆血見愁生地黃
木通芍藥當歸身甘草乾薑
小兒未痘之先身發火熱飲食懶飱肚腹膨脹眼胞浮
腫睡卧不安不數日而痘隨形焉謂之石鼓無鳴宜理
脾補氣參苓白朮散加減用之可也
參苓白术散加減
人參茯苓山藥白扁豆白术陳皮
蓮肉當歸薏苡仁防風枳實
右剉為散隨宜加減
小兒身發火熱自汗不止眼睛昏花呵欠啼呌未愈而
痘隨見焉謂之赤澤栽蓮宜歛汗補肝宜黃茋熬人乳
頻頻服之并固真湯可用也
固真湯
綿黃茋(二兩蜜炒)酸棗仁(四兩)人參白芍藥當歸
生地黃茯苓甘草陳皮
右㕮咀生薑煎服
小兒平時父母不能護從恣其出入跌&KR0008;傷損頭面肢
體未愈而痘隨出焉謂之破甕澄漿宜補血扶脾籠金
湯可用也
籠金湯
木香生地黃芍藥紅花當歸甘草
白芷土木鼈橘紅木通桔梗白术
右加薑棗煎服
兒輩胸膈飽脹飲食厭惡身發火熱嘔吐頻頻未愈
而痘隨發焉醫家謂之逐鹿亡羊此與尋常先吐後出
痘者不同大凡因發痘而吐毒隨吐减出痘必輕今則
先因胃氣有傷腹脹惡食吐又頻頻不止則危迫之象
矣須要調理脾胃如紫霞黃露飲可用也
紫霞黃露飲
乾薑半夏藿香砂仁枳殼陳皮
荳蔲白术(炒)青皮
右㕮咀水煎服
小兒面色萎黃時作潮熱眼胞浮腫肚腹絞痛此為小
&KR0146;术愈而痘隨出焉醫家謂之推車䧟雪此因脾胃有
傷漸成疳積袪蟲逐積之藥俱不可用惟調理脾胃為
上策龍旋散最妙
龍旋散
青皮乾薑官桂玄胡索(醋炒)丁香
荳蔲砂仁枳殼㯽榔厚朴香附
山查艾葉
右用薑棗煎服
小兒遍身生瘡頭頸膿窠旋繞手足關軸如蛇皮纏裹
寒熱不時噴嚏不止未愈而痘隨出焉醫家謂之霜逐
梧桐法宜凉血衛脾貞元散可用也
貞元散
甘草桔梗人參白芍藥黃耆茯苓
木通紅花白术生地黃白芷升麻
陳皮天花粉
右用燈草煎服
孩兒心中刺痛未愈而痘隨出焉醫家謂之犯奪天梯
此非氣逆即為寒積龍蟠飲可用也
龍蟠飲
人參當歸枳殼白荳蔲丁香木香
官桂青皮半夏山查三稜二蚕砂
厚朴
右用生薑酒煎服
小兒兩眼風熱紅腫羞明刺痛難忍未愈而痘隨出焉
醫家謂之彈打天烏法宜清肝袪火滋玄窖提陰氣穀
精龍膽散可用也
穀精龍膽散
生地黃紅花荆芥龍膽草木通甘草
赤芍藥穀精草白茯苓鼠粘子
右加燈心煎服
小兒飲食過度傷損脾胃或飽悶或吞酸或吐瀉未愈
而痘隨出焉醫家謂之風燕失巢痘全資脾胃急宜消
食理脾消導飲磨積散相兼而用可也
消導飲
厚朴枳實砂仁山查肉半夏神麯
㯽榔三稜蓬术丁香
右加乾薑煎服
磨積散
乾蒿陳皮麥芽二蚕砂
右加生薑煎服
兒輩小腹硬脹刺痛小便赤澀難通欲尿則啼不尿則
痛未愈而痘隨發焉醫家謂之斷橋失渡此係心經鬱
火積於小腸浚牛膏是對證之藥
浚牛膏
大田螺用葱塩加少麝搗爛為膏熱烘細絹攤貼
小腹用手摩之
運氣
袁痘内發於臟腑外應乎運氣天動人隨毫髮不爽是
故治痘者以明運氣為急也歴稽往者大率三年一發
雖各年零出間一有之而其大發之期則三年為凖也
所謂三年者多係子午夘酉之年子午少陰君火司天
而陽明燥金在泉夘酉陽明燥金司天而少陰君火在
泉諸瘡非火不發非金不收痘以少陰陽明二經為正
者為是故也然玄化密移主客互用五運有平氣大過
不及之殊六氣有常化淫勝反勝相勝之異幾微不同
則全體盡别痘有當盛行而不盛行有不當盛行而𫝊
染周遍者是不可執一論也萬瘡疹之候或間數年
而發或發則連年不已何也經曰不知年之所加氣之
盛衰虛實之所起不可以為工矣盖司天者主行天之
令上之位也歲運者主天地之間人物化生之氣中之
位也在泉者主地之化行乎地中下之位也一歲之中
有此上中下三氣各行化令氣偶符會而同者則通其
化其中於人則病矣所以瘡疹必待其年而發也六十
年中天符十二年(戊子戊午己丑己未戊寅戊申乙夘乙酉丙辰丙戌丁巳丁亥)其中
又四年為太乙天符(戊午己丑己未乙酉)謂之天符者司天與運
同也太乙天符者司天與運及辰之同也歲會八年(丙子)
(己丑丁夘甲辰甲戌戊午己未乙酉)謂之歲會者運與支同也同天符六
年(甲辰甲戌庚子庚午壬寅壬申)同歲會六年(癸夘癸酉癸巳癸亥辛丑辛未)謂之同
者謂歲運與在泉合其氣化陽年曰同天符陰年曰歲
會也此五者雜而言之共三十六年合而言之止有二
十六年經曰天符為執法歲位為行令太乙天符為貴
人邪之中人則執法者其病速而危行令者其病徐而
待貴人者其病暴而死也又子午之歲少陰君火主之
寅申之歲少陽相火主之經曰少陰所至為瘍疹少陽
所至為嚏嘔瘍瘡惡病暴死凡此數年剛柔失守升降
窒抑舊者不退新者不遷則連年發而不已也按運
氣之說内經幾居其半而世罕行用盖泥其常不通其
變則以為無驗余友謬仲淳高明善醫至排斥五運六
氣之謬不容口余以王炎沈括之說折之亦不服盖未
嘗虛心而細求之也假令厥陰用事其氣多風民病濕
泄豈普天之下皆多風普天之民皆病濕泄耶至於一
邑之間而雨暘有不同者此氣運安在欲其無謬不可
得也大凡物理有常有變氣運所主者常也異夫所主
者變也常則如本氣變則無所不至而各有所占故其
候有從逆淫鬱勝復太過不足之變其發皆不同若厥
陰用事多風而草木榮茂是之謂從天氣明潔燥而無
風此之謂逆太虚埃昏流水不冰此之謂淫大風折木
雲物濁擾此之謂鬱山澤焦枯草木凋落此之謂勝大
暑燔燎螟蝗為災此之謂復山崩地震埃昏時作此之
謂太過陰森無時重雲晝昏此之謂不足隨其所變疾
癘應之皆視當時當處之候雖數里之間但氣候不同
而所應全異豈可膠於一定熙寕中京師久旱祈禱備
至連日重陰人謂必雨一日驟晴炎日赫然沈時因事
入對上問雨期沈對曰雨候已見期在明日衆以謂頻
日晦溽尚且不雨如此暘燥豈復有望次日果大雨是
時濕土用事連日陰者從氣已效但為厥陰所勝未能
成雨後日驟晴者燥金入候厥陰當折則大陰得伸明
日運氣皆順以是知其必雨嗚呼今安得如存中者而
與之言運氣哉
疫癘
萬瘡疹雖胎毒必待時令不正之氣相傳染而發盖春
氣温和夏氣暑熱秋氣清凉冬氣冷冽此四時正氣之
序若春應燠而反寒夏應熱而反清秋應凉而反熱冬
應寒而反温此非其時而有其氣乃不正之令也夫人
感之或為寒熱或為瘧痢或為㗋痺或為腫或為癍疹
謂之天行正病又云疫癘是以一歲之中彼此𫝊染大
小相似又若冬温陽氣暴泄至於來歲必發瘡疹何也
盖小雪以後為終之氣太陽寒水主之水德不彰使厥
陰少陰木火之氣反來乘之陽氣早發奉生者少故來
春民多病也况瘡疹之毒藏於至陰之下發於太陽之
經當其時而動其氣毒乃發矣此冬温之後必發瘡疹
也凡此不正之氣發之泄之解之平之勿犯歲氣是謂
良工故治疫癘者以解毒為急
辨疑似
錢傷寒男體重面黃女面赤喘急急各憎寒口中氣熱
呵欠頓悶煩急瘡疹則顋赤躁多噴嚏悸動昏倦四
肢冷傷寒當發散之瘡疹當温平之有大熱者宜解
毒昏睡喜嚏悸者將發瘡疹
垣辨癍證呵欠噴嚏睡中急驚耳尖冷眼
澀辨傷寒口熱口中醋氣妳瓣不消腹中
疼痛蔡或𫝊染或傷風或傷食或痘疹其證不一頭
與肢節疼痛無時者為時疫𫝊染熱也面赤汗出而鼻
流清涕者為傷風熱也午後發熱頭與肚熱右額有紋
者為傷食熱也乍寒乍熱呵欠頓悶驚悸咳𠻳噴嚏兩
顋赤紅骫凉耳凉者為痘疹熱也渾身壯熱妄言鬼神
口鼻衂血驚搐不止幾死而復生為痘疹實熱在内也
錢瘡疹候面燥顋赤目胞亦赤呵欠頓悶乍凉乍熱咳
𠻳噴嚏足稍冷夜卧驚悸多睡此瘡痘症天行之病也
瘡疹始出之時五藏證見惟腎無候但見平證爾尻
涼耳涼是也尻耳俱属於腎其居北方主冷也
張痘之始發有因傷風傷寒而得者有因時氣𫝊染而
得者有因傷食嘔吐而得者有跌撲驚恐畜血而得者
或為竄眼驚搐如風之證或口舌咽㗋腹肚疼痛或煩
躁狂悶昏睡或自汗或下利或發熱或不發熱證候多
端卒未易辨須以耳冷尻冷足冷鼻尖冷驗之竝視其
耳後有紅筋赤縷者為真又脈洪大而弦數診脉之際
身略戰動是其症也歌曰五指稍頭冷驚癎不可安若
還中指熱必定是傷寒中指獨自冷痳痘正相干男左
女右别分明子秘法凡入門看痘未知是否但見心窩
皮膚内有紅色兩耳尖冷耳筋紅見此痘徵也看耳
筋法未出之先紫筋者不治預以凉血解毒之劑治之
亦有愈者若二便秘結宜先通利大紅者可治而愈水
紅者不藥而愈桃紅者分輕重治之分男女左右看
驗熱時候錢始發潮熱三日已上熱暈入皮膚即發
瘡疹而不甚多者熱留皮腠之間潮熱隨藏出如早食
潮熱不已為水泡之類也張痘瘡皆因發熱而出即
其熱之有時可知其自何藏發出寅夘辰時潮熱者属
肝當出水泡已午未時潮熱者属心當出癍瘡申酉戌
時潮熱者属肺當為膿泡亥子丑時潮熱者属脾當出
疹子
用藥驗是否王驗癍(此所謂癍即痘也)法若三日未覺形迹當
以生酒塗身上時時看之狀如蚤痕者是也或曰傷寒
傷食潮熱與癍疹不能辨者宜以辛凉之劑調之五日
已内發出即汗五日已外無者非癍也各隨應見而治
之
驗證施治閻治小兒壯熱昏睡傷風風熱瘡疹傷食皆
相似未能辨認間服升麻葛根湯惺惺散小柴胡湯甚
驗盖此數藥通治之不致誤也惟傷食則大便酸臭不
消化畏食或吐宜以藥下之海藏云宜以藥下之者
當察其所傷何物生硬寒熱不等不可遽以巴豆之類
大毒之藥下之升麻葛根湯太陰陽明也惺惺散治風
熱咽不利脾不和少陽渴小便不利也小柴胡湯治往
來寒熱胸脇微痛少陽也然欲知其經當以脈别之
小兒耳冷尻冷手足乍暖乍凉面赤時𠻳時嚏驚悸此
瘡疹欲發候也未能辨認間服升麻湯消毒散已發未
發皆宜服仍用胡荽酒黃栢膏暑月煩燥食後與白虎
湯玉露散熱盛與紫雪散咽㗋或生瘡與甘桔湯甘露
散餘依前說大人小兒同治法惟大小不同耳海藏
云消毒散太陽藥也白虎湯治身熱目疼鼻乾不得卧
陽明藥也甘露散肺腎藥也甘桔湯少陽藥也紫雪天
冬麥冬黃芩生地為血劑玉露散肺腎藥也石膏寒水
石為氣劑已上五方皆瀉時暑之藥
五臟見證
錢五藏各有一證肝藏水泡肺藏膿泡心藏癍
脾藏疹歸腎變黑海肝藏水泡色或青肺藏膿
泡色或白脾藏疹或如麩糠色心藏癍其色赤變歸腎
則色黑矣此五色凡痘疹一色者善或二色三色相合
而作者凶第一大小不等小兒在胎十月食五藏
穢血生下則其毒當出故瘡疹之狀皆五藏之液肝主
淚肺主涕心主血脾為裏血其瘡出有五名肝為水泡
以淚出如水其色青而小肺為膿泡以涕稠濁如膿其
色白而大心為癍主血其色赤而小次於水疱脾為疹
其色赤黃而小涕淚出多故膿疱水疱皆大血榮於内
所出不多故癍疹皆小又病水泡膿疱者涕淚俱少以
液從瘡出故也譬如泡中容水水去則疱瘦矣婁右
水疱者俗謂之水痘也膿疱者俗謂之痘子也癍者俗
謂之瘄子也疹者俗謂之麻子也痘之形狀最大水痘
次之癍瘄又次之麻子最小隱隱如麻子也張四藏
之瘡名狀不同肝為水疱肝之液為淚淚出如水其色
微青而小肺為膿疱肺之液為涕涕如膿色微白而大
心主血其瘡為癍色赤而小脾主裏血其瘡為疹色赤
黃而淺此言其初發之狀不同如此及五七日後不問
其初出自何藏悉成血疱血疱成膿疱膿疱之後結痂
疕而愈矣或謂肺為膿疱而血疱之後又成膿疱何耶
盖肺為膿疱者言其初出淡淡如膿其色白而非黃若
血疱後所結膿疱乃其瘡已熟包裡黃膿其色黃而非
白所言膿疱雖同而所以為膿疱則不同也又如脾為
疹亦自其初出色黃微赤有小癍瘡而言之耳其成膿
結痂收靨而愈與所謂膚疹者名同而實則大不同也
心為癍與所謂温毒冬温發癍者亦大不同萬凡瘡
疹五藏見證要察何藏之證為甚即主其藏之毒多如
肝證毒多者必發水疱生瘙癢成目疾宜預解肝之毒
羌活湯加青皮柴胡肺證毒多者必增喘𠻳煩渴不
止手搯眉目鼻面宜預解肺之毒瀉白散合甘桔湯加
牛蒡子天花粉心證毒多者必伏不起譫妄飲水煩
哭咬牙宜預解心之毒導赤散加黃連辰砂脾證毒
多者必成灰白色癢塌吐利宜預保養脾胃以解其毒
四君子湯調元湯加白芍藥防風連翹腎不見平證
耳骫俱熱者死證也
羌活湯(發熱)瀉白散(肺)甘桔湯(咽㗋)導赤散(心)
四君子湯(吐瀉)調元湯(即保元湯)
部位
萬諸瘡皆属心火心之華在面瘡痘之候但以面之部
位占之思過半矣且痘疹陽毒諸陽皆聚於面吉凶善
惡尤易見也額属心火如印堂以上髮際以下横兩日
月角位先見紅點先作漿先結靨者此惡候也盖心為
君主毒發於心故先見於其位君危則十二官皆危其
死速矣左臉属肝木右臉属肺金如兩臉先見紅點磊
落者吉如相聚作塊其肉硬腫者死盖肝藏魂肺藏魄
生意既絶魂魄將離故不治也頦属腎承漿横抵兩頤
先見紅點先發先靨者吉此位雖属腎然三隂三陽之
脈皆聚於此陰陽和故可治也鼻属脾土若凖頭先出
先靨者凶盖脾属土四藏禀命於脾毒發於脾土敗則
四藏相隨而敗故綿延日久後斃也腎之竅在耳又云
心開竅於耳心腎皆少陰君火也又少陽相火之脈行
耳之前後凡在耳輪先見紅點者凶盖君相二火用事
燔灼之勢難可撲滅也惟口唇四圍先出先起先靨者
大吉盖陽明之脈俠口環唇胃與大腸主之無物不受
故也痘家有八門五樞三關兩煞五軸之分心為赤
帝門(附心胞絡)兩顴為心樞肝為青陽門(附膽)两眼眶
為肝樞脾為黃央門(附胃)兩顋頤為脾樞肺為肅
殺門喉突為肺樞腎為玄武門兩耳垂為腎樞
胸堂乳阜心之關臍封脾之關陽毬腎之關
白帝煞門座於氣窩右太陽青帝煞門座於眼眶左
太陽顴阜胸乳之軸左太陽左脇眼胞兩臋肝之
軸右太陽右脇項頸氣突肺之軸腮頰中庭口角
肚腹手足脾之軸地閣後頸耳窖背俞腰脊陽毬腎
之軸袁氏閱痘重門欄輔軸四字門犯則驗欄欄犯
則驗輔輔犯則驗軸至軸而變態盡矣門凡八欄輔各
十有八軸凡一百五十四各分經絡而騐之天庭穹
窿之地名赤帝門胸堂名炎車門兩手掌心名正
離門(不属心而属陽明陽明透徹則鼻先形而掌心次之陽明迅暴則掌心先形而鼻次之標扵鼻者順)
(標於掌者逆)眉心一帶統上下寸地號五將門眼下絲
竹淚堂名青陽門氣窩天突穴名肅殺門兩耳竅
圈為玄武門臍封之處脾經所注名黃帝門八門
與前稍異至欄輔軸抑又異矣圖訣繁俚無關治療故
今不取
脈候
瘡疹之疾有形之證無所用診又歲氣主之似不必診
經曰微妙在脈不可不察察之有紀從陰陽始是則不
可不診也先哲有言曰痘疹脈静身凉者生脈躁身熱
者死可見瘡疹亦用診矣大抵小兒之脈多帶緊數瘡
毒之脈又多浮大而數傷寒論云浮為風虚大為氣強
風氣相摶必成癮疹又曰數脈不時則生惡瘡也七歲
以上五至為平七歲以下六至為平過則為太數邪氣
實也不及為遲正氣虛也浮而數表熱也浮而遲陽氣
衰也沉而緊裡熱也沉而細元氣脫也瘡疹為陽病其
脈浮沉俱宜帶洪實若弱而無力為陽病見陰脈凶凡
診得浮而無根瞥瞥如羹上肥數而急疾連來如雀之
啄細而欲散縈縈如蛛之絲遲而欲絶滴滴如屋之漏
沉而時見如魚之躍皆死脈也凡痘子勢重者以脈
候之脈洪實者吉浮數虛小者凶丹溪治一男子年
十六歲發熱而昏目無見耳無聞兩手脈皆豁大而
略數知其為勞傷矣時里中多發痘者雖不知人與藥
則飲與粥則啜遂教以参耆當歸蒼术陳皮大料濃與
之飲至二十餘貼痘始出又二十貼則成濃疱身無全
膚或曰病勞可畏何不用陳氏全方治之予曰此但虚
爾無寒也只守前方又數十貼而安後詢其病因為先
四五日恐有出痘之患遂極力採樵連日出汗甚多此
以脈之豁大而知其虛乃痘疹因脈施治之一例也
氣血
萬人之一身本乎榮衛衛者陽氣所以開闔槖籥運動
樞機者也榮者陰血所以充溢臟腑灌溉肢體者也故
氣虛則神機息血虛則化源絶二者不可偏勝也痘疹
之毒本於五臟之液各隨經絡部位直犯榮衛而出氣
血從之觀其褁來堅厚窠囊充長者氣之足也根芽紅
活形色潤澤者血之足也氣血既足則痘易發易靨不
須施治以蹈實實之戒如平䧟嫩薄者氣之病也乾枯
紫黑者血之病也責而治之不可因循以貽後悔然脾
胃者氣血之父也心腎者氣血之母也肝肺者氣血之
舍也脾納水穀其悍氣注於腎而為氣腎舍於肺而為
衛以温分肉充皮毛肥腠理司開闔也衛氣虛則瘡不
起發其毒乘氣之虛而入於肺肺受之則為陷伏而歸
於腎矣脾納水穀其精氣注於心而為血心舍於肝而
為榮以走九竅注六經朝百脈也榮血虛則瘡不光澤
其毒乘血之虛而入於肝肝受之則為癢&KR1701;而歸於心
矣凡治此者氣病治氣血病治血寒則温之熱則清之
虛則補之實則瀉之仍以脾胃為主不可犯之也
虛實
萬不知虛實者不可以為工經曰無虛虛無實實虛實
之分不可不知也經曰必先度其形之肥瘠以調其氣
之虛實此以形體别虛實也又曰穀盛氣盛穀虛氣虛
此以飲食别虛實也又曰脈實血實脈虛血虛此以脈
别虛實也又曰邪氣盛則實精氣奪則虛此以邪正别
虛實也大抵實者邪氣實也虛者正氣虛也經曰邪之
所凑其氣必虛留而不去其病則實是也又云五實死
者謂邪氣之實也五虛死者謂正氣之虛也(凡人診同)瘡痘
之證其人形體肥健飲食能多六脈洪實素無疾病大
便如常瘡色紅潤者此表裡正氣俱實也不須服藥若
形體羸怯素多疾病飲食減少六脈微弱吐利頻頻瘡
色淡嫩者此表裡正氣俱虛也陳氏温補之法可用如
瘡勢太盛焮腫痛脹大熱不退煩渴昏睡大小便秘此
表裡邪氣俱實也錢氏凉瀉之法可用如瘡本稠密焮
發紅活吐利不食者此表實裏虛也於補湯中加解毒
藥如瘡色淡白發不透滿大小便秘浩飲大嚼者此裡
實表虛也於解利中加發藥又加瘡痛者邪氣實也當
活血以開其鬱若痛如刀剜悶亂大呌者勿治瘡癢者
正氣虛也當補氣以燥其濕如爬搔不定破爛皮脱者
勿治灰白色者氣虛也參耆之功為大乾燥者血虛也
歸芎之力宜多虚則補之實則瀉之中病即已無過其
制此治之權衡也若本實而反補之則毒氣彌盛或為
潰爛或為癰腫或為目病或為咽瘡或為失血皆補之
過也如本虛而反瀉之則正氣益虛或為吐為利為厥
逆皆瀉之過也經云毋致邪毋失正絶人長命其此之
謂歟
翁夫氣有生血之功血無益氣之理故氣不可虧虧則
陽會不及而痘之圓暈之形不成血不可盈盈則陰乘
陽位而痘之倒䧟之禍立至是痘有氣血虛實之殊也
大抵寒為虛熱為實氣虛則宜温補氣實熱則宜清凉
血虛則宜補血血熱則宜解毒必取其氣血中和無過
不及可也何謂氣血虛實且如氣過則疱血過則癍氣
不及頂陷不起血不及漿毒不附凡痘色淡白頂不堅
實不碍指不起脹皆属氣虛大宜保元倍加酒炒黃茋
肉桂川芎丁香人乳好酒同服根窠不紅或紅而散亂
以手摸過即轉白痘上如寒毛䜿起枯澀不活者皆血
虛也宜保元加川芎當歸酒洗紅花及下山查以消参
茋之滯再下木香數分以行滯氣而血自活也凡用黃
耆當在痘盡出之後凡用熱藥當看毒盡解之時又察
氣血虛實而治之則藥無不效矣凡補血首尾用地黃
防滯血必用薑製用芍藥恐酸寒伐胃氣必用酒炒
虛證調護論痘證以元氣為主元氣充實則毒易出易
化故善治痘者惟保元氣於虛弱述前使不致於耗散
為貴耳然其治法惟何一曰實腠理而固肌表二曰節
飲食而保脾土肌表固則外䧟之患不足慮脾土實則
下䧟之患不足憂更加以參耆補益之功則元氣自然
充實而痘之出也自然易以成漿變症不生而結靨順
候矣是以禁用寒凉蕩滌之劑如大黃滑石車前生地
鼠粘紫草枳殼之類恐其蕩滌潤下遂傷脾胃脾胃傷
則元氣由此而下陷氣脫内攻而死勢所必至是則藥
殺之也禁用滑潤發散之劑如鼠粘人牙蟬退麻黃乾
葛升麻紫草桔梗羌活防風荆芥之類恐其發散太過
遂致表虛表一虛則元氣由此而外耗塌癢外剝命由
此喪誰之過歟
虛證補氣不補血虛弱痘證精神倦怠面青㿠白蓋氣
不充則精神倦怠血不榮則面青㿠白今治虛證補氣
不補血者何也氣有神而無形補之則易充血有形而無
神補血之藥難收速效况氣陽而血陰陰從陽血從氣
者理也故補氣不補血使氣盛而充則血自隨而亦
盛矣况補血之劑如當歸生地皆能潤燥滑下多用恐
致溏泄故耳然虛證痘疹亦有白䧟不榮不得已而用
當歸芍藥補血之劑亦有虛火外浮痘點繁紅而類於
血染之證不得已而用紫草紅花生地活血凉血之藥
竝用酒炒以折其潤下之性借酒力而行之達表則補
血活血之中而有升發達表之妙庶無潤腸溏泄之患
矣虛證壊勢必至辨氣虛痘證初發身熱悠悠乍熱
乍凉肌慢神倦面青㿠白飲食減少手足時冷時熱嘔
吐便溏痘點方見隱隱不振淡紅皮薄三四日陸續不
齊不易長大五六日不易成漿少食氣餒傷食易泄七
八日塌䧟灰白不起自汗微渴或腹脹喘渴泄瀉塌癢
悶亂咬牙寒戰頭温足冷勢所必至故治虛痘初發之
際不宜投参蘇飲人参敗毒散黃連解毒湯升麻葛根
湯紫草三豆飲當用参茋飲氣粗皮燥無潤色亦忌之
只以四君子減人参少加桔梗川芎腹皮補益之中略
佐以升提之法為妙點子出齊重用参耆及至八九日
間無他凶證用法如常若或頂陷灰白不起漿清自汗
微渴大補湯加桂塌陷灰白腹脹泄瀉木香散塌癢悶
亂腹脹渴瀉喘𠻳頭温足冷寒戰咬牙者急進異攻散
救之
虛證變實氣虚痘證父母能守禁忌及用藥不誤調燮
順候則元氣充實腠理堅固脾胃強健飲食如常二便
清調矣若補益太過漿足之後重用参耆容亦有腹脹
喘急之患用枳殼湯悞用五苓木通多則有大便秘塞
之患用寬中散便實而渴麥門冬湯過用丁桂辛熱之
劑則亦有咽㗋腫痛煩燥閉渴之變滋陰潤燥湯盖喘
急腹脹大便秘堅煩渴咽痛皆類實證也然而氣虛變
實者非真實也是病淺而用藥過深之失也只宜斟酌
不宜疎通重治疎利之過則方生之氣復虛而脫證將
至矣
虛證似實氣虛痘證或為飲食生冷調理失宜致傷脾
胃遂成泄瀉津液下陷虛火上盛必發而為渴元氣下
䧟則虛陽上擁下氣不續必發而為喘夫渴與喘實證
也起於泄瀉之後則為津液暴亡而渴氣虛而喘豈有
實熱而渴氣擁而喘生於泄瀉之後哉故治渴則用参
苓白术木香散渴瀉不止異攻散喘則用人参定喘湯
獨参杏仁湯喘渴而瀉木香異攻散悶亂腹脹毒成内
攻眼合自語已名失志謬認為實醫何愚哉
實證似虛身發壯熱毛直皮燥睡卧不寕腮紅睛赤氣
粗煩渴腹脹便秘喘急皆實症也此熱盛毒重壅遏之
故而又見嘔吐之證嘔吐似虛也然未知熱毒在内不
得伸越則上逆攻衝而吐經云諸逆攻衝皆属於火者
是也或為寒冷所摶或因乳食不節致傷風冷則使内
熱不得發越冷煖相拒而吐毒不得伸越者從升陽發
散為最相拒而吐者引之使下如豬苓澤瀉橘皮之類
又有泄瀉之證兼見者泄瀉似虛也然因熱毒鬱盛燻
炙脾胃不得外達則毒從下䧟尋竅而泄所謂熱毒下
注者是也古云未出而瀉者生既出而瀉者死概可見
矣治法以升提發散引毒達表毒得外解則内泄自止
兼傷食而瀉者輕則加消化之劑重則從之又有不思
飲食書云不思飲食皆属内虛者是矣然不知鬱熱之
證盖因毒氣在内不得伸越達於肌表二便秘結腠理
阻塞熱毒壅盛腹脹滿急不思飲食者必然之勢也治
法以升提發散引毒達表則熱氣有所伸越而臟腑和
平飲食自進矣若悞用丁桂半夏等熱藥於嘔吐泄瀉
不食之證是以熱攻熱而轉增煩劇用人参黃耆茯苓
白术等補劑於腹脹不思飲食之證則邪得補而愈盛
藥一入口立見殺人醫之過也可不慎歟他如龍骨荳
蔲雖能止泄神麯麥芽&KR1190;砂雖能助脾化食皆不當用
於壅熱不食之證繼余業者鑒之
熱證變虛血熱痘證只宜清凉發散不宜峻用苦藥若
過投寒劑如升麻芩連及滑泄之藥必致内傷脾胃外
冰肌肉脾胃傷輕則飲食減而溏泄重則洞泄無度而
遂致虛寒肌肉冰則熱蒸之氣不行腠理閉澀痘不肥
大不起發不行漿而遂成伏䧟此熱證變虛之驗虛證
既明便從虛治参茋丁桂亦所不忌五六日後見之則
木香異攻在所宜施惟在審證而斟酌之也
壅熱變虛毒盛壅遏固宜升提發散為主而佐以清凉
解毒為善又宜得平乃止若發散太過必致肌表空虛
元氣耗散内貫清漿或虛擡空殼或癢塌外剝或潰爛
不收百變皆至見此數端皆成表虛表既虛則元氣從
此耗泄而内氣亦不能以自守略傷飲食或生冷則成
泄瀉泄瀉不止遂成虛寒而氣脱煩渴悶亂寒戰咬牙
無所不至矣既知虛證治從虛例参茋白术丁桂薑附
亦所不忌六七日後見之雖木香異攻亦宜急進在察
證而酌量之也
壅熱用異攻辨實熱壅遏之證多用寒凉致冰伏泄瀉
發散太過或成表虛既成冰硬藥宜温和薑桂之熱亦
所不忌泄瀉之後熱氣自散真氣自虛既成氣虛藥宜
補益氣虛必寒虛寒既明藥宜温補是以始出之時雖
為血熱壅遏至於三四日後身反不熱肌膚冰冷痘瘡
不長焉得不進以温和之劑如官桂乾薑川芎之類使
内氣一暖則外氣自和泄瀉之後其内必虛雖有腹脹
煩渴喘急焉得復為實熱不過内虛伏䧟毒成内攻而
然故實熱之證七八九日曾經泄瀉皆從虛治有木香
異攻之證便進木香異攻為貴如無冰硬之證切勿悞
投溫劑無泄瀉之證勿得悮投木香異攻等盖塌䧟倒
靨乾枯而無冰硬泄瀉之患者多因熱毒内攻而然故
宜百祥豬尾等方以治之可也
陰陽
痘出有三陽三陰之異常須辨之勿令悞也太陽病
寒身熱小便赤澀出不快宜荆芥甘草防風湯少陽
病乍冷乍熱出不快宜連翹防風湯陽明病身熱目
赤大便閉實瘡徧肌肉出不快宜升麻葛根湯(初熱)加
紫草太陰病自利四肢逆冷宜附子理中湯(瀉)木香
散(瀉)少陰病黑陷口舌乾躁宜四物湯加紫草紅花
厥陰病卵縮舌卷時發厥逆宜大異功散(出不快)加防
風青皮三陰病法當救裡故宜以温劑助之
辨三陽證治(凡痘疹當春秋為順正純陽之時也古人治法與傷寒之證同)
足脛熱兩腮紅大便秘小便澀渴不止
上氣急脉洪數已上七證不宜服熱藥
瘡疹一發有密如蚕種者或如糠粃者合清表宜連
翹升麻湯(見形)或未出而先發搐是兼外感風寒之
邪宜茶湯解毒丸(痘驚)及犀角地黃湯(失血)瘡出不
快清便自調知其在表當微發散升麻葛根湯(初熱)
若瘡青乾黑䧟身不大熱大小便澀滯是熱蓄於
内宜煎大黃湯下宣風散(發熱)若表大熱者不可下
黑陷甚者百祥丸(黑陷)若瘡已發稠密微喘渴欲飲水
宜微下之當歸丸及龐氏地黃膏(見形)外以黃檗膏(見形)
塗面值盛夏暑熱正熾適瘡大發煩渴大便實者
宜玉露散(吐瀉)及甘露飲子(咽痛)或昏冐不知人時作
搐搦瘡倒靨黑䧟者宜豬心龍腦膏(黑陷)
辨三陰證治(凡瘡發於秋冬為逆當純陰之時也)
足脛冷腹虛脹糞青色面㿠白嘔乳食
目睛青脈沉微已上七證不宜服寒藥
痘瘡盛出四肢逆冷或自利係在太陰脾經宜急温
之用異攻散(出不快)附子理中湯(瀉)調中丸(瀉)痘瘡
平塌灰白色不澤此是正氣不足宜十補托裡散倍
黃耆加熟附子或四肢厥冷時作搐搦係在厥陰
宜温之異功散(出不快)加防風青皮或白术散(渴)去乾
葛藿香加附子肉桂
痘瘡證有陽盛陰虚有陰盛陽虚陽盛者飲冰雪不知
寒陰盛者飲沸湯不知熱凡發熱作渴手足逆冷大便
自利喜飲熱湯皆陰盛陽虛也薛氏用大異功散(出不快)
八味丸治之若發熱作渴而大便秘結手足竝熱喜飲
冷水皆陽盛陰虛也薛氏用四順飲(熱)地黃丸(腎)治之
若煩熱作渴面赤睛白此為腎經虛熱亦宜地黃丸之
類陳文中治陰盛陽虛用大異攻散加木香當歸以補
陽是矣治陽盛隂虛用木香散加丁香官桂以補陰不
為以火濟火乎此陳氏方所以為一偏之術而見譏於
前哲也學者不察而誤用之天枉可勝道哉
形氣
凡瘡疹已出後有聲音者乃形病而氣不病也身温者
宜解毒防風湯(大法)大便閉者宜當歸丸(便秘)瘡疹未出
先聲音不出者乃形不病而氣病也宜補肺散(失音)加生
黃耆若瘡疹出而聲音不出者是形氣俱病也小兒
禀賦素弱者宜預服十竒散(即十宣散見起發)倍歸芎少木香
煎服(或云宜十補散或大異功散或云形氣俱病者當清其肺宜八風湯并凉膈散去硝黃主之)
辨形氣不足法
肺主氣氣不足則致後三證
自汗聲不出瘡頂陷塌不綻肥竝宜十竒散
自汗倍黃茋聲不出倍桔梗
心主血血不足則致後三證
灰白色根窠不紅不光澤竝宜芎歸湯加芍
藥紫草紅花良驗
輕重
錢凡瘡疹若出辨視輕重若一發便出盡者必重也痘
夾疹者半輕半重也出稀者輕裡外肥紅者輕外黑裡
白者微重也外白裡黑者大重也瘡端裡黑如鍼孔者
劇熱也青乾黑䧟睡汗出不止煩躁熱渴腹脹啼喘
大小便不通者困也凡瘡疹當乳母慎口不可令饑及
受風寒必歸腎變黑難治海或極熱反兼水化者亦
能變黑當以凉藥主之不可不察以脈别之可也或有
出色正者内素有熱頭反陷色或灰青似黑中有鍼眼
下陷當急以清凉藥疏之便結者大黃牽牛之類便軟
者金花丸之類主之
陳輕者作三次出大小不一等頭面稀少眼中
無根窠紅肥滿光澤重者一齊並出密如蠶
種身熱腹脹瘡灰白色稠密無縫瀉渴不止
頭温足冷
輕變重犯房室不忌口先曾瀉飲冷水餌
凉藥
重變輕避風寒常和煖大便稠不躁渴忌
生冷忌外人
右飲冷水餌凉藥若内有實熱者不須忌之
二日三日痘瘡始見微微纔出如粟米大或如黍米大
或如菉豆大似水珠光澤明淨者佳不須服藥四日
五日痘瘡大小不等根窠紅活光澤明淨者輕如稠密
䧟頂灰白色瀉渴者重六日七日痘瘡肥紅光澤者
輕如身温氣促口乾腹脹足指冷者重八日九日痘
瘡長足肥滿蒼蠟色者輕如寒戰悶亂腹脹煩渴氣急
咬牙者至重也十日十一日痘瘡當靨瘡痂欲落而
愈如身熱悶亂腹脹泄瀉寒戰咬牙者重
翁輕痘歌熱煖神清痘小稀根窠紅活出参差四肢
温煖無寒熱乳食如常渴瀉除太陽面頰俱光潤手足
纍纍圓似珠更兼腰項當心少但宜調護不須醫
重痘歌初熱一日即便出稠密鮮紅減飲食泄瀉煩
渴頭面多紅癍夾疹二便澀平闊灰白欠光明疔毒膿
瘡水流濕若此重證須預防莫待臨期有疎失
萬古人云輕變重重變輕輕者指出稀者裏外肥紅者
人見其輕遽生怠忽之心不避風寒不節飲食不慎禁
戒不擇醫巫以致感風寒則生外熱傷飲食則生内熱
熱氣薰蒸或翻出瘡痘稠密者或痘後目盲發癰者或
腹脹或煩躁或吐利犯禁戒則為瘙癢為潰爛醫之誤
則補所不當補瀉所不當瀉巫之誣則呪水灑之以傷
其表令之飲水以傷其裡往往變為重疾歸之氣數抑
何愚哉重者指出密者外黑裡赤者外白裡黑者能存
憂懼之心適寒温慎飲食禁戒必守醫巫必擇自然易
發易靨能變為輕非人能勝天乎
辨不藥而愈
痘脚稀疎根窠紅綻不瀉不渴乳食不減
四肢温和身無大熱以上六證竝不須服藥惟
宜善加調護須使房室温盎屏諸穢氣忌見外人毋
犯房色及往來婦人月水併腋臭者皆不可近惟宜
燒大黃蒼术以辟惡氣勿宜燒沉檀降真乳香腦麝
幃帳之内宜懸胡荽或以胡荽漬酒噴床帳並燒木
香為佳夫痘瘡之毒最怕穢惡之氣觸犯切不可
信僧道看經解穢况無纖毫之力而反恐被其穢惡
之氣觸犯亦不可恃其能解而不預防戒之戒之
辨五不治證
癢塌寒戰咬牙渴不止痘紫黑色喘渴不寕灰
白色䧟頂腹脹頭温足冷悶亂飲水氣促泄瀉
渴
順逆
錢大抵瘡疹属陽出則為順故春夏病為順秋冬病為
逆冬月腎旺又盛寒病多歸腎變黑又當辨春膿疱夏
黑䧟秋癍子冬疹子亦不順也凡瘡疹只出一般者
善先發膿疱後發疹子者順先發水疱後發疹子
者逆先發膿疱後水疱多者順少者逆先發水疱
後發癍子多者逆少者順先發疹子後發癍子者順
先發膿疱後發癍子者逆(海藏云此一句足以知雜出者諸藏相合而不齊也)
(用藥亦難矣前斷云五色各隨五藏亦有二色相合或有三色即無定也此與前後膿水癍疹大小不同先後)
(逆順大意相若)瘡疹既出而有順逆者三有時之順逆有虛實
之順逆有出入之順逆盖春夏陽氣發生瘡疹為順秋
冬陽氣伏藏瘡疹為逆此時之順逆也大小便閉而能
食者為實為順大小便利而不能食者為虛為逆此虛
實之順逆也瘡疹出者為順倒靨陷伏者為逆此出入
之順逆也萬春夏為順秋冬為逆此亦語其生長收
藏之理爾豈有春夏皆順而吉秋冬皆逆而凶者乎如
春失奉生夏失奉長則春夏亦逆秋能養收冬能養藏
則秋冬亦順也惟痘出一般疎密得所不愆其期證之
順也痘出夾雜帶癍帶疹稠密無縫常失其期證之逆
也噫春夏為順秋冬為逆古人之言豈真拘拘於時令
之說耶盖春夏發生之令也秋冬殺伐之令也痘瘡之
出起發者得春夏之令所以為順陷伏者得秋冬之令
所以為逆其斯之謂歟或云春膿疱(金尅木)夏黑陷(水尅火)
秋癍(火尅金)冬疹(土尅水)為之逆者此不經之談黑陷一證
四時不治何但在夏耶故非其時而有是證者血氣和
平臟腑充實莫不皆順如其時而有是證者氣衰血弱
臟腑虛憊莫不皆逆古人著書有泛語其概者有直
道其實者以意逆志不以詞害意可也錢氏小方脈之
祖醫中之聖無出其右者宜若所著之論更無可議矣
然亦有未可盡信者或泛語其概或後人補之者也如
云先發膿疱後發疹子者順脾肺相生也先疹子後癍
子者順心脾相生也先發水疱後發疹子者逆肝尅脾
也先發膿疱後發癍子者逆心尅肺也先發膿疱後發
水疱多者順少者逆肝多肺少木乘金衰也先水疱後
癍子多者逆少者順子衰母旺則順火乘木衰則逆也
此皆泛語其概耳其曰凡瘡疹只出一般者善此則直
道其實者也夫四毒之發各有其時膿疱最酷疹次之
水疱又次之癍為輕分作四番其毒則微一倂夾出其
毒則甚矣如云春夏為順秋冬為逆春膿疱金尅木也
夏黑陷水尅火也秋癍子火尅金也冬疹子土尅水也
此亦泛語其概耳其曰黑者無問何時十難救其一二
此則直道其實者也盖四者之毒常乘天地不正之令
而發乃疫癘之氣𫝊染相似時亦不得主之也又云冬
月腎旺又盛寒病多歸腎變黑此則後人因秋冬為逆
而杜撰以補之者也錢氏謂春夏為順秋冬為逆者盖
以瘡疹属陽春夏為陽秋冬為陰從其氣則順違其氣
則逆不過欲人常和煖而從春夏之化未嘗拘定某證
必某時為順也即如冬月變黑之說則凡冬月出瘡疹
者不分輕重皆變黑而死天地之氣必不如是之隘錢
氏之意亦不如是之拘也但曰冬盛寒腠理閉塞氣血
凝滯非和煖瘡難成就可也何必以變黑歸腎獨主於
冬乎彼夏盛熱腠理開張氣血淖澤亦有變黑歸腎而
死何不云夏有黑陷乎設云夏火旺腎不主事則夏黑
䧟為逆之言又何自而取乎况黑陷為逆四時皆然亦
不獨在於夏也
動静
凡物得其平則静失其平則動經曰陽氣者静則養神
柔則養筋又曰陰氣者静則神藏躁則消亡夫患痘者
陰陽俱病息欲其勻語欲其少寐欲其定寤欲其寕饑
則索食渴則少飲觸其瘡則吟拂其欲則鳴此平人之
候神清氣定謂之静而吉也如呻者身有苦也自語者
神不清也喘粗者内熱也腸鳴者洩也坐卧不定者心
煩也啼呌不止者痛也搖頭者風也指欲搔者癢也嚥
物難者咽痛也咬牙者心肝熱也若悶亂躁擾譫妄昏
昡如見鬼狀搖頭扭項手舞足擲目睛上翻寒戰咬牙
語音不出則皆死候矣如病向静忽作擾動者異也以
法求之如瘡色變無他候者此戾氣所觸也如瘡色不
變又無他證此必有因但俟自定其有目瞑息微四肢
僵直口噤瘡壊昏睡不醒者此真氣將脱魂魄將離之
兆又不可作靜診也
形色
或云痘瘡之候無以脈診言形色可辨也謂之形者痘
之形也故尖圓堅厚始出之形發榮滋長欲壯之形飽
滿充足成漿之形歛束完固收靨之形與大豆豌豆菉
豆相似者皆正形也或平或䧟形之變也如初出時空
若蠶種之蜕隱如蚊蚤之迹薄如麩片密如鍼頭若熱
之沸寒之粟者不能起發而死粘聚糢糊肌肉虛浮溶
軟嫩薄皮膚潰爛者不能收靨而死謂之色者痘之色
也喜鮮明而惡昏暗喜潤澤而惡乾枯喜蒼蠟而惡嬌
嫩紅不欲𦦨𦦨則易破白不欲灰灰則難靨由紅而白
白而黃黃而黑者此出形起發成漿結痂之正色也出
形而帶紫起發而灰白此色之變能辨痘之形色可知
生死之期先賢看痘有四曰根曰窠曰脚曰地用是以
驗吉凶斷生死不易之法也何謂窠中透而起頂者是
也何謂根外圈而紅者是也即圈之紅否而其中之虛
實與痘毒之淺深可見矣即窠之起否而根之淺深氣
血之盈虧可定矣所謂脚地則本乎根窠之圓混痘子
之稀密也紅暈之處謂之脚彼此顆粒界限分明不散
不雜者此痘脚明淨也空隙之處便謂之地彼此顆粒
不相連綴者此地面明淨也根欲其活窠欲其起脚欲
其固地欲其寬四者俱順痘雖密無慮矣圓者氣之
形也氣盛則痘窠必圓滿周淨暈者血之形也血盛則
痘窠必光明紅活氣虛則頂陷氣散則塌阻或有氣虛
極而不塌䧟者乃火載之雖見圓滿實空殼如泡然也
血虛則暈淡血憊則暈枯根必散或有血虛極面猶紅
色者乃火上浮雖見圈暈實枯槁而不潤澤也痘色
之明暗係於血氣之虛實如色之紅者痘初出也白者
毒未解也黃者毒將解也乾黃者毒盡解也灰白者氣
衰而血不附也紫者毒盛而血滯也黑者熱極而兼水
化也焦渴者氣血枯也紅變白白變黃者順而生紅變
紫紫變黑者逆而死
初驗之時以紅紙蘸清油燃火照之驗其生意有無又
以手揩摩面頰如紅色隨手轉白隨白轉紅謂之血活
生意在矣如揩之不白舉之不紅是為血枯縱疎不治
又看目睛神光瞭然口唇尖上紅活如常無燥白之色
乃是吉證萬無憂也
疎密
痘欲其疎疎則毒少不欲其密密則毒甚此古今確論
也疎密之分各有喜忌如頭面欲疎元首不可犯也頸
項欲疎管籥不可塞也胸背欲疎臟腑俞募之所附也
若夫手足不忌其密矣謂之疎者非但稀少也鋪排磊
落大小勻淨亦可以言疎謂之密者非必盛多也攢聚粘
連片復一片雖只數處亦可以言密疎而凶者亦有數
等如初出時纔見紅點三兩處其熱便退可以語其疎
也苟大熱不解唇口燥裂大小便秘煩燥不寕或身無
熱但增煩渴者此由毒甚鬱遏於中不能遽出日復漸
出漸加稠密一也又如初出一兩點頂尖焦黑或三四
粒作一堆者僅見數處他無所出喜睡不食煩渴大小
便澀此由毒伏於中加譫妄者不待起發而死若能起
發後必發癰毒也二也亦有出現實疎遂生玩忽之心
禁忌不守風寒不避飲食所傷湯丸之試變生不測三
也設有密而吉者治之早衛之嚴裡無病而瘡悉成也
老嫩
嘗觀朝華之草夕而零落松栢之堅凌冬不衰夫以草
木堅脆不同堅者難壊脆者易傷况於人質有厚薄氣
有強弱耶彼痘瘡之毒喜老而惡嫩蒼蠟嬌紅色之老
嫩也緊實虛浮形之老嫩也濃濁清淡漿之老嫩也堅
厚軟薄痂之老嫩也老嫩之故衛氣主之經曰衛氣者
所以温分肉充皮膚肥腠理司開闔者也是故衛氣強
則分肉堅皮膚厚腠理密而開闔得也所以收歛禁束
制其毒而使不得以放肆故色蒼而蠟形緊而實漿濃
而濁痂厚而堅自然易壯易靨雖有邪風穢毒不能害
也如衛氣弱則分肉脆皮膚薄腠理疎而開闔失也所
以不勝其毒而毒得以恣其猖狂之性故色嬌而紅形
虛而浮漿清而淡痂軟而薄易破難靨不待邪風穢氣
而先敗壊矣觀夫瘡之老嫩則氣不可不養也
乾濕
丹溪云瘡乾者宜退火濕者宜瀉濕退火止用輕劑
荆芥升麻葛根連翹之類瀉濕乃肌表間濕宜用風
藥防風白芷之類痘初起時自汗不妨盖濕熱熏蒸
而起故也
證治凖繩卷八十一
