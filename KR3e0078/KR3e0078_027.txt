證治準繩卷二十七
明王肯堂撰
類方
諸風門
癘風
樺皮散(保命)治肺壅風毒遍身[病-丙+(穩-禾)]疹瘙痒
荆芥穗(二兩)枳殼(去瓤燒存性)樺皮(各四兩炒存性)甘草(炙半兩)杏
仁(二兩去皮尖水一盌煎令減半取出令乾另研)
右為末每服二錢食後溫酒調下
二聖散(保命)疎風和血
大黃(半兩)皂角刺(三錢)
右將皂角刺燒灰研細用大黃半兩煎湯調下二錢
早服樺皮散中以升麻湯下瀉青丸晚服二聖散(此為)
(緩治)
補氣瀉榮湯(東垣)
升麻連翹(各六分)蘇木當歸全蝎黃連
地龍(去土)黃茋(各五分)黃芩(生四分)甘草(一分半)人參(二分)
生地黃(四分)桃仁(三粒)桔梗(五分)麝香(少許)梧桐淚(一分)水蛭
(三條炒令煙盡)䖟蟲(去翅足微炒三箇)
右剉如麻豆大除連翹另剉梧桐淚研白豆蔲二分
為細末二味另放麝香䖟蟲水蛭三味為末另放外
都作一服水二大盞酒一匙入連翹煎至一盞六分
再入梧桐淚白豆蔲二味并麝香等三味再上火煎
一二沸去查稍熱早飯後午飯前服忌酒濕麵生冷
硬物
醉仙散(寳鑑)治癘風遍身麻木
胡麻子(炒)牛蒡子(炒)枸杞子蔓荆子(炒各一兩)白蒺
藜苦參防風瓜蔞根(各五錢)
右為細末每一兩五錢入輕粉二錢拌勻每服一錢
茶清調晨午各吃一服至五七日於牙縫中出臭涎
令人如醉或下如膿血病根乃去仍量人病之輕重
虚實用病重者必須先以再造散下之候元氣將復
方用此藥忌一切炙煿厚味止可食淡粥時菜諸蛇
以淡酒蒸熟食之可以助藥勢
通天再造散治大風惡疾
鬱金(半兩)大黃(煨)皂角刺(黑大者炒各一兩)白牽牛(六錢半生半炒)
右為細末每服五錢日未出時面東以無灰酒調下
瀉黃散(見發熱)小柴胡湯(見往来寒熱)黃連解毒湯(見發熱)犀角
地黃湯(見諸血)七味白术散(見消癉)
加味逍遥散治血虚有熱遍身瘙痒心煩目昏怔忡
頰赤口燥咽乾發熱盗汗食少嗜臥
當歸芍藥(酒炒)茯苓白术(炒各一錢)柴胡(五分)牡丹皮
甘草(炙)山梔(炒各八分)
右作一劑水煎服
寳鑑換肌散治癘風久不愈或眉毛脱落鼻梁崩壊
其效如神
白花蛇黑花蛇(各三兩酒浸)地龍(去土)當歸細辛
天麻白芷蔓荆子威靈仙荆芥穗菊
花苦參紫參沙參木賊草白蒺藜(炒)
不灰木甘草天門冬(去心)赤芍藥九節菖蒲
定風草何首烏(不犯鐡)川芎胡麻子(炒)草烏頭
(炮去皮臍)蒼术木鼈子(各一兩)
右各另為末每服五錢溫酒調下食後酒多尤妙
升麻湯治風熱身如蟲行或唇反綻裂
升麻(三分)茯苓人參防風犀角(鎊)羌活官
桂(各二錢)
右每服四錢水煎下瀉青丸(方見中風)
六味丸八味丸(方見虚勞)補中益氣湯(見勞倦)四物湯四
君子湯(俱見虚勞)柴胡清肝散(見耳衂)半夏白术天麻湯(見眩暈)
芎歸湯(見喘)聖愈湯(見虚勞)柴胡四物湯(見往来寒熱)十全大補
湯(見虚勞)清燥湯清暑益氣湯人參益氣湯(俱見傷暑)清
心蓮子飲(見赤白濁)四物二連湯(見潮熱)竹葉石膏湯(見消渴)潤
腸丸(見大便不通)歸脾湯(見健忘)八珍湯(見虚勞)升陽益胃湯(見惡)
(寒)加減八味丸(見虚勞)涼膈散清涼飲(俱見發熱)人參飬榮
湯(見虚勞)當歸補血湯(見勞倦)
加味清胃散治熱毒在表以此發散之
升麻白芷防風白芍藥乾葛甘草
當歸川芎羌活麻黃紫背浮萍木賊
草(各等分)
右每服五七錢水煎
當歸六黃湯(見益汗)瀉白散(見發熱)人參理中丸(見痞)人參平
肺散(見喘)牛黃清心丸(見中風)加減金匱腎氣丸(見水腫)竹葉
黃茋湯(見消渴)柴胡梔子散(見耳)滋隂地黃湯神效黃茋
湯決明夜靈散益氣聰明湯黃茋芍藥湯(俱見眼)
五味異功散(見不能食)妙香散(見狂)四七湯(見氣)四神丸(見泄瀉)
透經解攣湯治風熱筋攣骨痛
穿山甲(三錢炮)荆芥紅花蘇木羌活當歸
防風蟬蜕(去土)天麻甘草(各七分)白芷(一錢)連翹
川芎(各五分)
右水酒各半煎服
秦艽地黃湯治風熱血燥筋骨作痛
秦艽生地黃當歸川芎羌活防風
荆芥甘草白芷升麻白芍藥大力子
(蒸)蔓荆子(各一錢)
右水煎服
易老袪風丸治疥癩風瘡
黃茋枳殼(炒)防風芍藥甘草地骨皮
枸杞子熟地黃生地黃(各酒拌杵膏)
右各另為末入二黃膏加煉蜜丸桐子大每服七八
十丸白湯下
四生散(見中風)消風散(見眩暈)
羌活當歸散治風毒血熱頭面生瘡或赤腫或成塊
或[病-丙+(穩-禾)]疹瘙痒膿水淋漓
羌活當歸川芎黃連(酒浸炒)防風鼠粘子
(蒸)荆芥甘草黃芩(酒浸炒)連翹白芷升麻
(各一錢)
右用酒拌晒乾水煎服
清肺飲黃芩清肺飲(俱見小便不通)五淋散(見淋)
羌活白芷散治風熱血燥手掌皴裂或頭面生瘡或
遍身腫塊或膿水淋漓
羌活白芷軟柴胡荆芥蔓荆子防風
猪牙皂角甘草黃芩(酒炒)黃連(酒炒各一錢)
右水煎服
海藏愈風丹治癘病手足麻木眉毛脫落遍身生瘡
及癘風[病-丙+(穩-禾)]疹皮膚瘙痒搔破成瘡並皆主之
苦參(一斤取末四兩)皂角(一斤剉寸許無灰酒浸一宿以水一碗挼成汁去查入砂器中)
(文武火)土花蛇(一條去腸隂乾酒浸取淨肉晒乾為末大風症用之)白花蛇
烏稍蛇(各一條依前酒浸取肉為末)
右為末入前二味和丸梧桐子大每服六七十丸空
心煎通聖散送下以乾物壓之日三服閒日浴之汗
出為度
愚按前方果係癘風用之必效若肝經血熱脾經血
虚腎經虚火脾肺氣虚遍身作痒搔破成瘡或内熱
生風而眉鬢脫落或皮膚赤暈或搔起白屑而類癘
風者服之反成癘風矣
當歸飲治血熱[病-丙+(穩-禾)]疹痒痛或膿水淋漓發熱等症
當歸白芍藥川芎生地黃防風白蒺
藜荆芥(各一錢五分)黃茋(炒)甘草何首烏(各一錢)
右水煎服
胡麻散治風熱[病-丙+(穩-禾)]疹搔痒或兼赤暈寒熱形病俱實
者
胡麻(一兩二錢)苦參何首烏(不見鉞器)荆芥穗(各八錢)威靈
仙防風石菖蒲牛蒡子(炒)甘菊花蔓荆
子白蒺藜(炒去刺)甘草(炒各六錢)
右為末每服三錢酒調下
耆婆治惡病論曰疾風有四百四種總而言之不出五
種即是五風所攝云何名五風一曰黃風二曰青風三
曰白風四曰赤風五曰黑風其風合五藏故曰五風五
風生五種蟲黃風生黃蟲青風生青蟲白風生白蟲赤
風生赤蟲黑風生黑蟲此五種蟲食人五藏若食人脾
語變聲散若食人肝眉睫墮落若食人心遍身生瘡若
食人肺鼻柱崩倒鼻中生息肉若食人腎耳鳴啾啾或
如車行雷鼔之聲若食人皮皮膚頑痺若食人筋肢節
墮落五風合五藏蟲生至多入於骨髓来去無礙壊於
人身名曰疾風疾風者是癘風之根本也病之初起或
如針錐所刺名曰刺風如蟲走名曰遊風遍身掣動名
曰瞤風不覺痛痒名曰頑風肉起如桃李小棗核從頭
面起者名曰順風從兩脚起者名曰逆風如連錢團圓
赤白青烏斑駮名曰&KR0146;風或遍體生瘡或如疥癬或如
魚鱗或如榆莢或如錢孔或痒或痛黃汁流出肢節壊
爛悉為膿血或不痒不痛或起或滅青黃赤白黑變易
不定病起之由皆因冷熱交通流入五藏通徹骨髓用
力過度飲食相違房室不節虚動勞極汗流遍體因兹
積熱徹五藏飲食雜穢蟲生至多食人五藏骨髓皮肉
筋節久久壊散名曰癘風是故論曰若欲療之先服阿
魏雷丸散出蟲看其形狀青黃赤白黑然後與藥療千
萬無有不差胡云迦摩羅病世醫拱手無方對治名曰
正報非也得此病者多致神仙往往人得此疾棄家室
財物入山遂得疾愈而為神仙今人患者但離妻妾無
有不差
阿魏雷丸散方
阿魏紫雷丸雄黃紫石英(各三分)朱砂滑
石石膽雌黃雚蘆白斂犀角(各半兩)螌
蝥(去足翅)芫青(去足翅各四十枚)牛黃(五分)紫銚(一兩)
右一十五味擣篩為散空心服一錢用清酒二合和
藥飲盡大飢即食小豆羹飲為良莫多食但食半腹
許即止若食多飽則蟲出即遲日西南空腹更一服
多少如前若覺小便似淋時不問早晚即更服藥多
少亦如前大飢即食若覺小便時就盆子中尿尿出
看之當有蟲出或當日即出或二日三日乃出或四
日五日出或藥性遲七日始出其蟲大者如人指小
者大如小麥或出三五枚或五六枚或七八枚或十
枚或三二十枚黃蟲似地黃色赤蟲似碎肉凝血色
白蟲似人涕唾或似魚腦或似薑豉汁青蟲似綠或
似芫青色黑蟲似墨色或似爛椹又似黑豆䜴其蟲
得藥者死死者即從小便中出大便中亦有出者不
淨不可得見若出黑色蟲即是黑風不可理之無方
可對若出黃蟲即是黃風當用小便七八升大瓮盛
之如竈法安瓮不津者盛小便中當令使暖入中浸
身一日再三度一入中坐浸如炊二三斗米頃若心
悶即出湯數食莫令飢虚則於人無力七七四十九
日即為一徹以瘥為度或一二年忌房室房室脈通
其蟲得便病即更加其患非冷熱風治如此此是横
病非正報也若出青蟲即是青風患氣由冷風至多
其蟲皆青即是東方木中毒風青蟲宜服自身小便
亦名清陽亦名還中水服法空腹服一七日一服六
合旦起日初出即服服不過一升飢即食不得食五
辛猪肉雞犬穢食臭惡之食大嗔怒房室皆忌之服
法第一忌之至二七日一日再服服别四合服小便
常取空腹服之則不過一升三七日一日三服至四
七日小便一出即服乃至周年以瘥為度服之不過
一升百日外小便至少一日之中止可一度二度服
之大香美好如羹如漿忌法三年犯即難瘥不犯永
愈青蟲如此是横病非正報也出白蟲者即是白風
赤蟲者即是赤風同為一等療二風由熱為根蟲皆
赤白乃是南風西風入五藏通徹骨髓成患為疾此
之二風與苦參消石酒飲之除患最疾熱去其患即
愈也
苦參消石酒方(浸酒法在後)
苦參消石清酒
右三味先與清酒下消石浸之二七日或三七日然
後與苦參同入酒甕中盛浸之七日漸漸服之飲法
空腹服之一日三服初七日中一服如半雞子許七
日後可飲一升任情飲之多則為善患去則速風動
亦多勿使醉吐寕漸少飲不用多飲赤白二風此藥
至日無有不愈餘非難治何以故熱為根本故苦參
能治熱消石除熱消蟲赤白二蟲但聞消石氣皆變
為水能去熱根本若患赤白二風不問年月多者五
年以外加黃消石加酒苦參乃至三四兩無有不愈
乃至三十年無鼻柱肢節墮落者但非黑蟲皆得永
愈第一忌房室大瞋怒大熱食禁粘食五辛生冷大
醋酪白酒猪魚雞犬驢馬牛羊等肉皆為大忌自餘
不禁此為對治非正報也若人頑痺不覺痛痒處者
當作大白膏藥摩之一日三四度七日徹或二三七
日徹乃至七七四十九日名曰一大徹頑痺即覺痒
平復如本即止摩若不平復但使摩之以瘥為限不
過兩大徹三大徹無有不愈針刺灸燒割劫亦不及
摩之為良乃至身上多有瘡痕生摩之悉愈
大白膏方
白芷白术前胡吳茱萸(各一升)芎窮(二升)蜀椒
細辛(各三兩)當歸桂心(各二兩)苦酒(四升)
右一十味以苦酒浸藥經一宿取不中水猪脂十斤
銅器中煎令三沸三上三下候白芷色黃膏成貯以
瓶中隨病摩之即愈若遍體生瘡膿血潰壊當作大
黑膏摩之
烏頭芎窮雄黃胡粉木防己升麻
黃連雌黃藜蘆礬石(各半兩)杏仁(去皮尖)巴豆
(各四十枚)黃檗(一錢八分)松脂亂髮(各如雞子大)
右一十五味擣篩為末以猪脂二斤合藥煎亂髮消
盡膏成用塗瘡上日三傅先以鹽湯洗然後塗之勿
令婦人小兒雞犬見若患人眉睫墮落不生者服藥
後經一百日外即以鐵漿輕拭眉睫處所一日三度
洗之生毛即速出一大徹眉睫如本與不患時同也
浸酒法
苦參去上黃皮薄切曝乾擣令散莫使作末秤取三
十斤取不津瓮受兩斛者瓮底鑽作孔瓮底著二三
十青石子如桃李雞子許丸過孔底上二三寸然後
下苦參消石末酒一時著瓮中中遣童子年十三四者
和合調停然後即以五六重故紙紥瓮口用小瓮口
合上泥之莫使漏氣取酒服時法孔中出酒服之一
日一服或再服亦得還如法密塞孔勿漏洩不得開
瓮口取酒酒欲盡時開瓮取苦參滓急絞取酒其滓
去却其酒密處盛之莫使漏氣服酒法一一如前無
有不愈若患不差除者皆由年多十年者更作此藥
酒至兩劑無有不愈依法如前雖良醫治之亦須好
酒湏行忠直不得不孝不義患除則速矣
論曰苦參處處有之至神良黃消石出龍窟其狀有
三種一者黃消石二者青消石三者白消石其形如
鹽雪體濡燒之融似曲鱔見鹽為水消石真者燒煉
皆融真偽可辨三種消石黃者為上青者為中白者
為下用之殺蟲皆不如黃者最良是百藥之王能殺
諸蟲可以長生出烏場國採無時服藥時先令服
長夀延年符能蕩除身中五藏六府游滯惡氣皆出
盡然後服藥得力其病速騐無疑符力亦是不思議
神力先服藥者無有不效又生造藥入瓮中時令童
子小兒和合訖即告符書鎮藥符鎮在瓮腹令藥不
壊久久為好一切神鬼不敢近之矣
長夀延年符式
先服此符然後服藥一服之後更不須再服書符用
六合日勿令小兒女子六畜雞犬等見之符成不忌
雷丸散
雷丸硃砂(細研水飛)阿魏(各一兩)硝石(五兩一兩細研四兩浸酒用)
雄黃(細研水飛)雌黃(細研各七錢半)紫石英(細研水飛)犀角屑藜
蘆(各半兩)螌蝥(去頭足翅)芫青(去頭足翅各二十箇用芝麻一合同炒芝麻熟去之)
(只用螌芫二味)
右為細末取苦參五兩同硝石搗碎用生絹袋盛入
甆瓶中用無灰酒一斗浸七日密封每服一中盞溫
過食前調雷丸散二錢
雷丸散
雷丸雄黃(研水飛)硃砂(研水飛)滑石紫石英(研)犀
角屑牛黃(各半兩研)螌蝥(去頭足翅)芫青(各二十箇去頭足翅並用糯米)
(炒)白斂阿魏(各二錢半)
右為細末研令勻每服一錢空心清酒調下
右二方皆本耆婆方而增損之傳用皆效以藥有難
致拘方取足則畢世不成矣小有出入亦何不可故
備列焉
治癘風白花蛇丸丹陽荆上舍得癘疾一僧療之而
瘉以數百金求方秘不肯傳館賓袁生窺知藏衲衣
領中因醉之而竊錄焉用者多效
防風(去苗二兩)荆芥穗(一兩半)金銀花(去葉二兩)川芎(一兩)枸杞
子(甘州二兩)黃芩黃連山梔子黃檗全蝎(用醋)
(浸一日去鹽味各一兩)蟬蛻(二兩用草鞋踏去土)漏蘆(半斤洗淨去苗取四兩)烏
藥何首烏(不犯鐡)牛膝(去蘆)牛蒡子連翹天花
粉白蒺藜威靈仙細辛金毛狗脊胡
麻子(炒)蔓荆子(各一兩)槐花苦參生地黃(各二兩)
白花蛇(一條去頭尾連骨生用)烏稍蛇(一條去頭尾生用)如上頭面
者加香白芷(一兩)如肌肉潰爛加大皂角一兩一僧
加風藤一兩
右共為細末米糊為丸如梧桐子大每服五六十丸
茶清送下空心午後臨臥各一服
行藥方
大黃白牽牛檳榔(已上各一兩)甘草(三兩)輕粉(五分)
右共為細末每服二錢用白蜜三匙薑汁二匙調服
五更時進病勢重者七日行一次稍輕者半月一次
輕者一月一次或二十日一次以三五遍為度
防風天麻丸治癘風癩病此方料是神仙所傳一年
中常療數人初服藥有嘔吐者不可怪服藥得安如
故其效如神
防風(去蘆)天麻升麻白附子(炮)定風草細辛
(去苗)川芎人參(去蘆)丹參(去蘆)苦參(去蘆)玄參(去蘆)紫參(去蘆)
蔓荆子威靈仙穿山甲(炒)何首烏(各一兩另搗為末)
蜈蚣(一對)
右為細末與何首烏末拌勻每藥末二兩胡麻一升
淘淨晒乾炒香熟另碾為極細末與藥末一處拌勻
煉蜜和丸共作九十丸每服一丸細嚼溫漿水送下
不拘時候日三服宜食淡白粥一百二十日病人大
忌房勞將息慎口
歙墨丸治癘風神效
歙墨(燒存性)兩頭尖甘草(炙)香白芷防風(去蘆各二)
(兩)乳香(三錢另研)川芎(一兩)五靈脂(三兩淨)麝香(三錢另研)
右為細末酒糊丸每兩作十丸每服一丸食後細嚼
温酒送下茶清亦得日進二服
乳香丸治癘風神效
通明乳香(二十兩)苦參(肥好者去蘆剉四兩)
右先用好酒五升浸苦參於瓶内以重湯煮一伏時
常用文武火慢熬令小沸為候一伏時取出瀘去柤
將酒浸乳香於銀砂石器内煎如餳入天麻(四兩為末)大
麻仁(二兩叧研如膏)入於乳香膏内攪令勻慢火熬之丸梧
桐子大每服二十丸用酒送下空心及晚食前服之
大麻仁酒法大麻仁三升水淘淨候乾以酒一斗浸
一宿和酒研取白汁用生絹瀘過却入甆瓶中重湯
煮數沸即止每服一小盞溫過下藥仍兼紫茄子根
散相間服之
紫茄子根散
紫茄子根(一斤細切曝乾搗羅為末)白芍藥(二兩末)炙甘草(一兩末)
右件藥末相和令勻每服二錢溫酒調下日進三服
自早至晚常令均勻服之
神仙退風丹
知母貝母烏梅肉海桐皮金毛狗脊
右各等分為細末煉蜜和丸如桐子大每日空心日
中臨睡各服三十丸又每夜第一次睡覺時急於頭
邊取三十丸便服並用羊蹄根自然汁下大忌酒及
房事一切發風之物只喫淡粥一百日皮肉漸皆復
舊半年後須忌房事服藥時每夜專用一二勤謹人
就病人睡處坐守等候第一次睡覺時便扶起喫藥
一服華宫使親見林承務服之取效治癘風如此神
妙若不禁忌恐無益也
天麻散治一切癘風癩病
天麻(二兩)何首烏胡麻子(各三兩)蔓荆子菖蒲
威靈仙荆芥穗地骨皮苦參(去蘆)白蒺藜
甘菊花牛蒡子(炒各一兩)薄荷(半兩)
右為細末每服三錢溫酒調下茶清亦得日進二服
先食前服半月次食後服半月大有神效
蔓荆子散治肺臟蘊熱風毒如癩變成惡風
蔓荆子(生用)甘菊花枸杞子苦參(去蘆各四兩)天麻
(二兩)天南星(薑製)胡麻(各一兩炒熟搗為末)
右為細末每服二錢煎荆芥湯調下茶清亦可日進
二服不拘時候
苦參散
苦參(取頭末秤二兩)猪肚(一具去脂)
右用苦參末摻猪肚用線縫合隔宿煮軟取出洗去
元藥先不吃飯一日至第二日先飲新水一盞後將
猪肚食之如吐了須再食之食罷待一二時用肉湯
調無憂散五七錢俟取出小蟲一二萬為效後用不
蛀皂角一升去皮弦及子搥碎用水四盌煮至一盌
用生絹濾去查後再入苦參末攪熟稀麵糊膏子相
似取出放冷再冲入後藥相和
何首烏(去皮二兩)防風(去蘆一兩半)當歸(去蘆一兩)芍藥(五錢)人參
(去蘆三錢)
右為細末入皂角膏子為丸如桐子大每服三五十
丸溫酒或茶清送下不拘時候日進三服後用苦參
荆芥麻黃煎洗浴
何首烏散治癘風癩疾
何首烏(一斤入白米泔浸一十日夏月逐日換水用竹刀刮令碎九蒸九晒)胡麻子
(四兩九蒸九晒)
右為細末每服二錢食前溫酒或薄荷湯調下
追命散
川大黃皂角刺(各半兩)川鬱金(五兩)
右為細末每服三大錢用好真小油入無灰酒調藥
末覷虚實加減服之取下蟲多年者其蟲色黑日近
者其蟲色赤隔三二日再服直候無蟲方是病瘥即
止其藥後只服平常風藥及諸補藥此藥大有功效
下藥切不可許病人知恐蟲藏匿則病難愈六十日
内用清齋戒房色慾却一切俗念亦不可嗔怒常淨
口念孝經善言服救苦救難觀世音菩薩名號萬千
百聲最好心絶一切惡念此病易療故發善言戒勸
伏幸聽信
六香散淋渫癩病其效如神
甘松(去土)零陵香香白芷茅香(去土剉)香附子(炒)
藿香川芎(各二兩)三柰子(半兩)
右除三柰子另研餘七味同為㕮咀分作四劑每用
一劑以水六大碗煎至三碗去查却入三柰子攪勻
乘熱洗瘡若瘡不破用鑱針於疙瘩瘡上刺破令惡
血出盡然後淋洗一伏時洗一番浴室毋令透風臥
處須令暖和得所一月之間不可出外水火亦就其
中洗了拭乾用八金散點若熱不可飲冷水
八金散
金精石銀精石陽起石玄精石磁石
石膏滑石禹餘糧石
右件各等分碾末入金銀鉗鍋子内盛之用鹽泥固
濟口以文武火煅煉紅透放冷研如粉入水銀半兩
輕粉一錢研令不見星子却入餘藥再研勻令患人
先洗瘡處拭乾便用小油調稠硬作劑子於有瘡處
擦上藥兼治疙瘩擦藥之後大忌飲水宜禁身靜坐
至三四日口中涎出為度二次藥了用貫衆湯漱其
口不可嚥下藥汁兩手便洗淨不可近口鼻耳目第
四日一伏時依前上藥第七日不可更用見效即止
貫衆湯漱口安牙
貫衆(四兩)
右為㕮咀用淨黑豆半升水三盌煮軟若用前藥畢
將此藥急漱其口以去其毒恐傷牙齒也一方加
黃連
渫洗癘瘡藥
何首烏荆芥防風馬鞭草蔓荆子(各等分)
右每用十兩水一斗煎數沸無風處洗出汗
解毒散治風瘡解外毒
巴豆肉皮硝(各一兩)黃蜂窠黑狗脊(各七錢)白芷
雄黃猪牙皂角羊蹄根輕粉蟬蛻(去土)枯
礬寒水石(各五錢)
右為末臘猪油調搽外毒既去却搽黃連散愚按
洗藥雖能疎通腠理而損元氣解毒散雖能攻毒而
傷良肉不宜多用
黃連散治癘瘡清熱解毒
黃連(五兩)五倍子(一兩)
右為末唾津調塗之
白丁香散治癘風眼中生胬肉
白丁香貝母
右為細末人乳汁調點眼内
治癘風眉鬚已落却令再生
烏芝麻油(一升)丁香(一兩)生薑汁生鐵末(各一合)附子
木香訶棃勒皮垣衣(各七錢半)
右為細末入油及生薑汁中以不淨器盛於馬糞中
埋三七日藥成塗之便效
側柏葉丸治癘風癩疾令眉鬚再生
側柏葉(不拘多少)
右件藥九蒸九曝為細末煉蜜和丸如梧桐子大每
服五十丸熟水送下日三夜一服之
生眉膏治眉毛脫落
白花蛇烏蛇羊糞(炒黑)土馬鬃半夏(各等分炒黑)
右為末用生薑汁調勻擦在眉上一日塗一次為佳
鶴膝風
蛜&KR1417;丸(寳鑑)治鶴膝風及腰膝風縮胡楚望博士病風疰
手足指節如桃李痛不可忍服之悉愈
蛜&KR1417;(一條頭尾全者)白附子阿魏(研)桂心白芷(各一兩)
乳香(七錢五分)當歸北漏蘆芍藥威靈仙地
骨皮牛膝羌活安息香桃仁(已上各一兩生同安)
(息香研)没藥(七錢五分)
右十六味蛜&KR1417;桃仁白附子阿魏桂心白芷安息乳
香没藥丸味同童子小便并酒二升炒熟另處入餘
藥為末蜜丸彈子大空心溫酒化下一丸無時
換骨丹通治風兼治鶴膝風
防風牛膝當歸虎骨(酥炙各一兩)羌活獨活
敗龜板秦艽萆薢松節蠶沙(各一兩)枸杞
子茄根(洗淨二兩)蒼术(四兩)
右為末酒糊丸服
經進地仙丹治腎氣虚憊風溼流注脚膝痠疼行步
無力
川椒(去目及閉口者炒出汗)附子(炮)蓯蓉(酒浸焙各四兩)覆盆子
兔絲子(製)羌活白附子防風牛膝(酒浸)何首
烏南星(薑製)萆薢赤小豆狗脊(去毛)烏藥骨
碎補(去毛各三兩)人參黃茋(各一兩半)茯苓白术甘
草(各一兩)川烏(炮一兩)地龍(去土)木鼈(去殼各三兩)
右為末酒糊丸桐子大每服四十丸空心溫酒下
五積散(見中風)小續命湯(見中風)
六味丸十全大補湯(俱見虚勞)
大防風湯治足三隂經虧損外邪乘虚患鶴膝風或
附骨疽腫痛或腫而不痛不問已潰未潰用三五劑
後更用調補之劑
川芎(一錢五分)辣桂黃芪(各五分)白芍藥附子牛
膝(各一錢)白术羌活人參防風(各二錢)杜仲
熟地黃炙甘草(各五分)
右水煎服
補中益氣湯(見勞倦)四物湯四君子湯
六君子湯八珍湯八味丸(俱見虚勞)
當歸補血湯(見勞倦)
破傷風
羌活防風湯(保命)治破傷風脈浮弦初傳在表
羌活防風川芎藁本當歸芍藥甘
草(各四兩)地榆細辛(各二兩)
右㕮咀每服五錢水二盞煎八分熱服量緊慢加減
用之熱盛加黃芩黃連(各二兩)大便秘加大黃(一兩)自
汗加防風白术(各半兩)
防風湯治破傷風同傷寒表證未傳入裏急宜服此
防風羌活獨活川芎(各等分)
右㕮咀水煎服後調蜈蚣散大效
九味羌活湯
羌活防風蒼术(各一兩半)細辛(五錢)川芎白芷
生地黃黃芩甘草(各一兩)
已上九味㕮咀每服一兩水煎
蜈蚣散
蜈蚣(一對)魚鰾(五錢炒)左蟠龍(半兩炒煙盡)
右為細末用防風湯調服如前藥解表不已覺直轉
入裏當服左龍丸服之漸漸看大便輭硬加巴豆霜
白术防風湯若服前藥已過藏腑和有自汗者宜服
此藥
白术黃茋(各一兩)防風(二兩)
右㕮咀每服七錢水二盞煎一盞去滓溫服
破傷風藏秘小便赤用熱藥自汗不休故知無寒也
宜速下之先用芎黃湯三二服後用大芎黃湯下之
芎黃湯
川芎(一兩)黃芩(六錢)甘草(炙二錢)
右為㕮咀每服五七錢水一盞半同煎至一盞去查
溫服
大芎黃湯
川芎(五錢)大黃(生)黃芩羌活(去蘆各一兩)
右為㕮咀依前煎服以利為度
江鰾丸治破傷風驚而發搐藏腑秘壹知病在裏
江鰾(半兩炒)野鴿糞(半兩炒)雄黃(一錢水飛)蜈蚣(一對)天麻(一兩)
白殭蠶(半兩炒)
右為細末分作三分先用二分燒飯為丸如桐子大
硃砂為衣又用一分入巴豆霜澀錢同和亦以燒飯
為丸不用硃砂為衣每服硃砂為衣丸藥二十丸入
巴豆霜丸藥一丸次服二十丸漸加至利為度
左龍丸
左蟠龍白殭蠶鰾(並剉炒各半兩)雄黃(一錢水飛研)
右為細末燒飯為丸如梧桐子大每服十五丸溫酒
送下如裹證不已當於左蟠龍藥末一半内加巴豆
霜半錢燒飯為丸如梧子大每服一丸同左龍丸一
處合服名左龍丹每服藥中加一丸如此漸加服至
十丸以利為度若利後更服後藥若搐痙不已亦宜
服後藥羌活湯
羌活湯治破傷風搐閉不通
羌活(去蘆)獨活(去蘆)防風(去蘆)地榆(各一兩)
右為㕮咀每服一兩水二盞半煎至一盞去查溫服
如有熱加黃芩有涎加半夏若病日久氣血漸虚邪
氣入胃全飬血為度
地榆防風散治半表半裏頭微汗身無汗
地榆防風地丁香馬齒莧(各一兩)
右為細末每服三錢溫米飲調下
養血地黃當歸散治破傷風日久漸虚邪氣入内
當歸(去蘆)地黃芍藥川芎藁本(去蘆)防風(去蘆)白
芷(各一兩)細辛(去苗五錢)
右為㕮咀每服五錢水一盞半煎一盞溫服
白术黃茋湯
白术(二錢)黃茋(三錢)防風(一錢半)
右水煎食前服
白术升麻湯
白术黃茋(各二錢)乾葛(五分)升麻黃芩(各一錢)甘草
(五分)
右水煎食遠服
蠲痙湯
羌活獨活防風地榆(各一錢)杏仁(七枚)
右前四味以水一盞煎七分入杏仁和勻服之
硃砂指甲散
人手足指甲(炒煙起六錢)獨活硃砂(另研)天南星(薑製各二)
(錢)
右製度為細末分作三服酒調下
玉真散
南星防風(各等分)
右為末生薑汁調服傷處
痙
麻黃加獨活防風湯(仲景)治剛痙
麻黃(去節)桂枝(各一兩)芍藥(三兩)甘草(半兩)獨活防風(各一)
(兩)
右剉細每服一兩用水二鍾煎至一鍾半溫服
括蔞桂枝湯(仲景)治柔痙
括蔞根(二兩)桂枝(三兩)芍藥(三兩)甘草(二兩)生薑(三兩)大棗(十二)
(枚)
右六味以水九升煮取三升分溫三服取微汗汗不
出食頃啜粥發之
葛根湯(金匱)
葛根(四兩)麻黃(三兩去節)桂枝(二兩去皮)芍藥炙甘草(各二兩)
生薑(三兩)大棗(十二枚)
右七味㕮咀以水一斗先煮麻黃葛根減二升去沫
内諸藥煮取三升去滓溫服一升覆去微汗不須啜
粥餘如桂枝湯法將息及禁忌
大承氣湯
大黃(四兩酒洗)厚朴(去皮炙八兩)枳實(五枚炙)芒硝(三合)
右四味以水一斗煮二物取五升去滓内大黃煮取
二升去滓内芒硝更上火微一二沸分溫再服得下
止服
海藏神术湯治内傷冷飲外感寒邪而無汗者
蒼术(製)防風(各二兩)甘草(一兩炒)
右煎服如太陽證發熱惡寒脈浮而緊者加羌活
(二錢)如太陽脈浮緊帶洪者是兼陽明也加黃芩(二錢)婦
人服者加當歸或木香湯或加槀本湯(各二錢)如治吹
乳煎成調六一散三五錢神效
海藏白术湯治内傷冷物外感風寒有汗者
白术(三兩)防風(二兩)甘草(一兩炙)
右㕮咀每服三錢水一盞薑三片煎至七分溫服一
日止一二服待二三日漸漸汗少為解
又白术湯上解三陽下安太隂
白术(如汗出改用蒼术)防風(各一兩)
右㕮咀水煎至七分溫服用後方加減若發熱引
飲者加黃芩甘草頭疼惡風者加羌活散(三錢)羌活
(一兩半)川芎(七錢)細辛(去苗三錢半)若身熱目痛者加石膏
湯(四錢)石膏(二錢)知母(半兩)白芷(七錢)腹中痛者加芍藥湯
(三錢)芍藥(三錢)桂枝(半兩)往来寒食而嘔者加柴胡散(三錢)
柴胡(一兩)半夏(半兩)心下痞者加枳實(一錢)若有裏證
加大黃(一錢)量虚實加減之邪去止服
桂枝葛根湯治傷風項背強及有汗不惡風者
柔痙(製服法一與前葛根湯同止無麻黃三兩)
桂枝加川芎防風湯治發熱自汗而不惡寒者名曰
柔痙
桂枝芍藥生薑(各一兩半)甘草防風川芎(各一)
(兩)大棗(六枚)
右每服一兩水三盞煎至一盞半去查溫服
柴胡加防風湯治汗後不解乍靜乍躁目直視口噤
往来寒熱脈弦此少陽風痙
柴胡防風(各一兩)半夏(製六錢)人參黃芩(各五錢)生
薑甘草(各六錢半)大棗(三枚)
右煎服法一與前同
防風當歸湯治發汗過多發熱頭面搖卒口噤背反
張者太陽兼陽明也宜去風養血
防風當歸川芎地黃(各一兩)
右每服一兩水三盞煎至二盞溫服
瀉青丸(見中風)異功散(見不能食)六味丸(見虚勞)
加味小柴胡湯(見往来寒熱)加味逍遥散(見虚勞)
加味四物湯(即四物湯加柴胡牡丹皮山梔見虛勞)補中益氣湯(見勞倦)
加味歸脾湯(見健忘)三一承氣湯(見中風)
十全大補湯(見虚勞)參附湯(見自汗)
八物白术散治傷寒隂痙一二日面腫手足厥冷筋
脈拘急汗不出恐隂氣内傷
白术茯苓五味子(各半兩)桂心(三分)麻黃(半兩)良畺
(一分)羌活(半兩)附子(三分)
每服四錢水一大盞薑五片同煎至五分去查溫服
無時
桂枝加芍藥防風防己湯治發熱脈沈而細者附太
隂也必腹痛
桂枝(一兩半)防風防己(各一兩)芍藥(二兩)生薑(一兩半)大
棗(六枚)
每服一兩水三盞煎至一盞半去查溫服亦宜小續
命湯
附子散治傷寒隂痙手足厥冷筋脈拘急汗出不止
頭項強直頭搖口噤
桂心(三錢)附子(一兩炮)白术(一兩)川芎(三錢)獨活(半兩)
每服三錢水一盞棗一枚煎至五分去滓
桂心白术湯治傷寒隂痙手足厥冷筋脈拘急汗出
不止
白术防風甘草桂心川芎附子(各等分)
每服五錢水二鍾生薑五片棗二枚同煎至七分去
查溫服
附子防風散治傷寒隂痙閉目合面手足厥冷筋脈
拘急汗出不止
白术(一兩)防風甘草茯苓附子乾薑(各七錢五)
(分)柴胡(一兩半)五味子(一兩)桂心(半兩)
每服三錢水二盞生薑四片同煎去查溫服
小續命湯(見中風)
附方
麢羊角散治傷寒陽痙身熱無汗惡寒頭項強直四
肢疼痛煩燥心悸睡卧不得
麢羊角(屑)犀角(屑)防風(去蘆)茯神(去木)茈胡(去蘆)麥門冬
(去心)人參(去蘆)葛根枳殼(去瓤麩炒)甘草(炙各二錢半)石膏
龍齒(各半兩另研)
右為㕮咀每服五錢水一中盞煎至五分去查溫服
不拘時
麥門冬散治傷寒陽痙身體壯熱項背強直心膈煩
燥發熱惡寒頭面赤色四肢疼痛
麥門冬(去心)地骨皮麻黃(去節)赤茯苓(去皮)知母黃
芩赤芍藥白鮮皮杏仁(麩炒去皮尖)甘草(炙)犀
角屑(各七錢半)
右為㕮咀每服五錢水一大盞煎至五分去查溫服
石膏散治傷寒陽痙通身壯熱目眩頭痛
石膏(二兩)秦艽(去土)龍齒(各一兩另研)犀角屑(七錢半)前胡(去蘆)
(半兩)
右為㕮咀每服五錢水一大盞入荳䜴五十粒葱白
七莖同煎至五分去查入牛黃末一錢半攪勻溫服
不拘時候
防風散治傷寒陽痙壯熱不解筋脈拘急牙關緊痛
防風(去蘆)木通麥門冬(去心)川升麻葛根(各一兩)甘
草(炙七錢半)石膏(二兩)
右為㕮咀每服五錢水一大盞煎至五分去查溫服
不拘時候
牛黃散治傷寒陽痙發熱惡寒頭項強直四肢拘急
心神煩燥
牛黃(另研)麝香(另研)犀角屑硃砂(水飛)人參(去蘆)赤茯苓
(去皮)防風(去蘆)芎藭甘草(炙)麥門冬(去心)桂心地骨
皮天麻(各二錢半)
右為細末同研勻每服二錢竹瀝調下不拘時候
瘈瘲
牛黃散治心虚風筋脈攣搐神昏語澀
牛黃龍腦硃砂麝香(各一錢)蟬蛻烏蛇肉
(一兩酒浸)全蝎(炒)殭蠶(炒)桑螵蛸麢羊角阿膠(炒)
天麻防風甘菊花蔓荆子桂心細辛
側子(炮去皮)獨活(已上各半兩)犀角(半兩)麻黃(七錢半)
右為細末和勻再研每服一錢荳淋酒下
涼驚丸
龍膽(末)防風(末)青黛(研各三錢)釣鈎藤(末二錢匕)牛黃麝
香(各一錢匕)黃連(末五錢匕)龍腦(一錢匕研)
右同研麵糊為丸粟米大每服三五丸至一二十丸
煎金銀湯送下溫服
續斷丸治肝勞虚寒脇痛眼昏攣縮瘈瘲
續斷(酒浸)川芎當歸(酒㓎)半夏(薑製)橘紅乾薑(炮各一兩)
桂心甘草(炙各半兩)
右為細末蜜丸如桐子大每服百丸白湯下
加減建中湯(見勞倦)人參益氣湯(見著痺)
獨活湯治中風自汗
獨活羌活人參防風當歸細辛茯
神遠志半夏桂心白薇菖蒲川芎
(各五錢)甘草(炙二錢半)
每服一兩水二盞薑五片煎八分食後溫服
胃風湯
白芷(一錢二分)升麻(二錢)葛根蒼术蔓荆子當歸
身(各一錢)甘草(炙)柴胡藁本羌活黃檗草
豆蔲麻黃(不去節各五分)
水二鍾薑三片棗二枚煎八分溫服
續命煮散
防風獨活當歸人參細辛葛根芍
藥川芎甘草熟地黃遠志荆芥半
夏(各五錢)桂心(七錢半)
每服一兩水二盞生薑三片煎至八分通口服汗多
者加牡蠣粉(一錢半)
獨活散消風化痰
細辛石膏(研)甘草(炙各半兩)防風藁本旋覆花
川芎蔓荆子獨活(各一兩)
右為末每服三錢薑三片水一大盞煎七分食後服
加味逍遥散八珍散四君子湯(俱見虚勞)
補中益氣湯(見勞倦)十全大補湯(見虚勞)
海藏愈風湯(一名與古拜飲)治一切失血筋脈緊急産後與汗
後搐搦
荆芥(為細末)
先以炒大豆黃卷以酒沃之去黃卷取清汁調前末
三五錢和滓服之輕者一服重者二三服即止氣虚者
忌服童便亦得
交加散治瘈瘲或顫振或産後不省人事口吐痰涎
當歸荆芥穗(等分)
右為細末每服二錢水一盞酒少許煎七分灌下神
效
增損柴胡湯治産後或經適斷手足牽搐涎潮昏悶
柴胡(八錢)黃芩(四錢)人參半夏(各三錢)石膏(四錢)黃茋(五錢)
知母炙甘草(各二錢)
右為粗末每服半兩水二盞薑五片棗四枚煎八分
服
秦艽湯前症已去次服此藥去其風邪
秦艽芍藥柴胡(各一錢七分)甘草(炙一錢三分)黃芩
防風(各一錢一分)人參半夏(各一錢一分)
右分二貼每貼水二盞薑三片煎八分食遠服
顫振
星附散治中風雖能言口不喎斜手足嚲曳
天南星(薑製)半夏(薑製)人參黑附子(去皮臍)白附子
茯苓川烏(去皮臍)殭蠶没藥(各等分)
右㕮咀每服五錢水酒各一盞煎八分熱服并進得
汗為度
獨活散(見瘈瘲)
金牙酒療積年八風五疰舉身嚲曳行步跛躃不能
收持
金牙(碎如来粒用小絹袋盛)地膚子(無子用莖葉方用蛇床子)熟地黃
蒴藋根附子防風細辛莽草(各四兩)川椒
(四合)姜活(一斤一方用獨活)
右十味㕮咀盛以絹袋用酒四斗於磁器中漬封固
勿令泄氣春夏三四宿秋冬六七宿酒成去滓日服
一合常令酒氣相接不盡一劑病無不愈
摧肝丸鎮火平肝消痰定顫
牛膽南星釣鈎藤黃連(酒炒)滑石(水飛)鐵華粉(各一)
(兩)青黛(三錢)殭蠶(炒五錢)天麻(酒洗二錢)辰砂(飛五錢)大甘草
(二錢)
右末以竹瀝一碗薑汁少許打糊丸菉豆大食後及
夜茶下一錢五分忌雞羊肉
參术湯治氣虚顫掉
人參白术黃茋(各二錢)白茯苓炙甘草陳
皮(各一錢)甚者加附子(童便製一錢)
水二鍾煎八分食前服
秘方補心丹治心虚手振
當歸(酒洗一兩半)川芎粉甘草(各一兩)遠志(去心二兩半)生
地黃(一兩半)酸棗仁(炒)柏子仁(去油各三兩)硃砂(五錢另研)人
參(一兩)金箔(二十片)麝香(一錢)琥珀(三錢)茯神(去皮木七錢)牛膽
南星(五錢)石菖蒲(六錢)
右為細末蒸餅糊丸如菉豆大硃砂為衣每服七八
十丸津唾嚥下或薑湯送下
導痰湯(見痰飲)
秘方定振丸治老人戰動皆因風氣所致及血虚而
振
天麻(蒸熟)秦艽(去蘆)全蝎(去頭尾)細辛(各一兩)熟地黃生
地黃當歸(酒洗)川芎芍藥(煨各二兩)防風(去蘆)荆芥(各七)
(錢)白术黃茋(各一兩五錢)威靈仙(酒洗五錢)
右為末酒糊丸如梧桐子大每服七八十丸食遠用
白湯或溫酒送下
攣
薏苡仁散(心印)治筋脈拘攣久風溼痺
薏苡仁(一升)
搗散以水二升取末數匙作粥空腹服之
烏頭湯(本事)治寒冷溼痺留於筋脈攣縮不能轉側冬月
服之
大烏頭細辛川椒甘草秦艽附子
官桂白芍(各一兩七錢半)乾薑白茯苓防風(炙)當
歸(各一兩)獨活(一兩二錢半)
右為細末每服三錢水一盞半棗二枚同煎至八分
去查空心食前服
千金薏苡仁湯治筋攣不可屈伸
白蘞薏苡仁芍藥桂心酸棗仁乾薑
牛膝甘草(各一兩)附子(三枚)
右以醇酒二斗漬一宿微火煎三沸每服一升日三
扶杖起行不耐酒服五合
養血地黃丸(春夏服之)
熟地黃蔓荆子(各二錢半)山茱萸(五錢)黑狗脊(炙)地膚
子白术乾漆(炒)蠐螬天雄車前子(各七錢半)
蓽薢山藥澤瀉牛膝(各一兩)
右為細末煉蜜和杵丸如梧桐子大每服五十丸溫
酒下空心臨卧服
煨腎散用甘逐末三錢獖猪腰子細批破少鹽椒淹
透摻藥末在内荷葉包裹燒熟温酒嚼服之
活血通經丹
桂枝酒檗(各二錢)葛根升麻炙甘草當歸
人參(各一錢)芍藥(五分)
水二盞煎至一盞去查熱服
麢羊角湯治筋痺肢節束痛秋宜服之
麢羊角肉桂附子獨活(各一兩三錢半)防風白
芍藥芎藭(各一兩)
右為粗末每服五六錢水一盞半生薑三片同煎至
八分取清汁服日可二三服
防風散治風虚勞筋脈拘攣腰膝疼痛
防風(去蘆)五加皮蓽薢(酒浸)薏苡仁海桐皮枳
殼(去瓤䴸炒)赤石藥桂心熟乾地黃黃茋(去蘆)杜
仲(炒去絲)牛膝(各一兩酒浸)續斷鼠粘子麢羊角屑
(各七錢半)
右為細末每服二錢溫酒調下日三四服忌生冷油
膩毒滑魚肉
麥門冬散治風虚勞筋脈拘攣四肢疼痛心神煩熱
不得睡卧
麥門冬(去心)茯神(去木)柴胡(去蘆)黃茋(去蘆)白术(去蘆各一兩)防
風(去蘆)赤芍藥枳殼(去瓤䴸炒)芎藭酸棗仁麢角
屑(各七錢半)甘草(炙半兩)
每服五錢水一中盞生薑五片煎至七分去查溫服
黃茋丸治風虚勞四肢羸瘦心神虚煩筋脈拘攣疼
痛少得睡卧
黃茋(去蘆)人參(去蘆)熟乾地黃白茯苓(去皮)薏苡仁
山茱萸(各一兩)酸棗仁羌活(去蘆)當歸(去蘆)桂心枸
杞子麢羊角屑(各七錢半)防風(去蘆)遠志(去心各半兩)
右為細末煉蜜和搗三二百下丸如梧桐子大每服
三十丸溫酒送下不拘時候
防風拘攣方
三黃湯(集驗)治中風手足拘攣百節疼痛煩熱心亂惡寒
不進飲食兼治賊風腲腿風半身不隨失音不語
麻黃(一兩去節)黃耆(去蘆半兩)黃芩(七錢半)獨活(去蘆一兩)
右為㕮咀每服四錢水一盞半煎至七分去查溫服
不拘時候取汗為效心熱加大黃(半兩)脹滿加枳
實(二錢半)氣逆加人參(七錢半)心悸加牡蠣(七錢半)
渴加瓜蔞根(七錢半)寒加附子(一枚炮熟入藥)
地黃湯治中風四肢拘攣
乾地黃甘草(炙)麻黃(各一兩去節)
右為㕮咀用酒三升水七升煎至四升去查分作八
服不拘時日進二服
木瓜散治中風虚極筋脈攣急手足拘攣屈伸短縮
腹中疼痛手足爪甲疼痛脚轉筋甚舌卷囊縮面色
蒼唇清白不思飲食
木瓜虎脛骨(醋炙)五加皮當歸(去蘆)桑寄生酸
棗仁人參(去蘆)柏子仁黃耆(各一兩)炙甘草(半兩)
右為㕮咀每服四錢水一盞半生薑五片煎至七分
去查溫服不拘時
三聖散(一名舒筋散)大治手足拘攣口眼喎斜左癱右瘓骨
節痠疼脚弱無力行步不正一切風痰
當歸(去蘆)肉桂(去粗皮)玄胡索
右等分為細末每服二錢空心臨卧溫酒調下日進
三服唯孕婦不可服
酸棗仁丸治風毒流注四肢筋脈拘攣疼痛少得睡
卧
酸棗仁羚羊角屑晚蠶砂(炒)防風(去蘆)檳榔(炮去)
(皮臍)藁本柏子仁羌活(去蘆)赤芍藥(各一兩)熟地黃
(二兩)
右為細末煉蜜和搗二三百下丸桐子大每服三十
丸溫酒送下不拘時日進二服
百倍丸治男女中風腰膝疼痛筋脈拘攣行步艱難
敗龜(醋炙)虎骨粉肉蓯蓉(酒浸)木鼈子(去殼)乳香(另研)没
藥(另研)骨碎補(去毛)破故紙(炒)自然銅(醋焠)牛膝(酒浸各等分)
右為細末酒煮麵糊和丸如梧子大每服四五十丸
空心溫酒送下日進二服
續斷丸治中風寒溼筋攣骨痛
續斷萆薢(酒浸)牛膝(酒浸)乾木瓜杜仲(剉炒去絲各二兩)
右為細末以煉蜜和丸每兩作四丸每服一丸細嚼
溫酒下不拘時
麢羊角散治肝風筋脈拘攣四肢疼痛
麢羊角屑(一兩)甘草(炙)梔子仁(各半兩)川升麻防風
(去蘆)桑白皮酸棗仁羌活(去蘆各七錢半)
右為㕮咀每服三錢水一中盞入生薑五片煎至六
分去查溫服不拘時忌熱麵猪肉大蒜
酸棗仁散治肝風筋脈拘攣四肢疼痛心神煩悶睡
卧不得
酸棗仁(一兩)桑白皮芎藭甘菊花枳殼(去瓤䴸炒)
甘草(炙各半兩)羌活(去蘆)防風(去蘆各七錢半)羚羊角屑(半兩)
右㕮咀每服三錢水一中盞生薑五片煎至六分去
查溫服不拘時
防風散治肝風筋脈拘攣四肢疼痛心膈痰壅不思
飲食
防風(去蘆)麻黃(去節各一兩)赤茯苓(去心)薏苡仁牛膝(酒浸)
麢羊角屑犀角屑(各一兩)半夏(湯洗七次)白术(去蘆)芎藭
人參(去蘆)當歸(去蘆)大黃炙甘草(各半兩)杏仁(䴸炒去皮尖各)
(七錢半)
右為㕮咀每服五錢水一中盞生薑五片同煎至六
分去查溫服不拘時候
證治準繩卷二十七
