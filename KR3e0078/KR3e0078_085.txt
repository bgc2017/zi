證治凖繩卷八十五
明王肯堂撰
幼科
心臓門
渴
萬痘疹渴者裏熱也盖三焦者水穀之道路津液者水
穀之精華變化流行以灌溉乎三焦也瘡疹之火起之
於内銷爍水穀不得以變化津液灌溉臓腑故渴也又
瘡本稠密津液外洩化為膿漿不能滋養真氣亦渴也
小渴者常病不須治之大渴者視其虚實以法治之切
不可以冷水紅柿梨橘西瓜等物與之恐損脾胃致生
災異也薛前證若二便自調飲食温和口渴飲湯手
足不熱是為虛熱不可食生冷之物若二便秘結飲食
喜冷口渴飲水手足竝熱是為實熱可與冷水飲之凡
痘出而熱未止者既出盡則熱自止
如發熱時便大渴者熱在裏也葛根解毒湯主之不止
更加黃連以瀉心火之有餘黃檗知母以滋腎水之不
足舌潤則生舌如芒刺則死盖舌乃心之苗少隂之脉
榮於苦也如發熱自利而渴者津液不足也黃芩湯加
人參白术麥門冬主之丹溪云初熱煩躁渴引飲者
急以凉藥解其標錢氏云身熱煩渴腹滿而喘大小
便澀而赤悶亂大吐此當利小便不瘥者宣風散下之
葛根解毒湯葛粉天花粉麥門冬生地黃
升麻(各等分)甘草(減半)
右剉細取糯米泔水一盞煎七分去查入茅根自然
汁一合服之
黃芩湯(痘泄利)五苓散(驚)宣風散(痘發熱)
如瘡已出或起發或收靨一向渴不止者人參麥門冬
散主之
海蔵云若身熱小渴者六味人參麥門冬散治之如不
愈或身熱大渴者七味人參白术散治之又不愈十一
味木香散
人參麥門冬散
麥門冬葛粉(各貳錢)人參甘草升麻白术
(各壹錢)
右剉細加粳米一合淡竹葉七片水一盞煎米熟去
查温服
六味人參麥門冬散
麥門冬(去心壹兩)人參(去蘆)甘草(炙)陳皮白术厚
朴(薑製各半兩)
右㕮咀每服三錢水一盞煎至六分去渣温服虚人
減厚朴
龐氏地黃膏(見形)
退火回生散治痘血熱枯澀發渴滑石辰砂(各壹)
(錢)冰片(叄釐)
右為細末冷水調服一分睡片時必轉紅活矣
如能食而渴者肺熱也經曰心移熱於肺𫝊為膈消由
心火上炎乘於肺金薰蒸焦膈傳耗津液故渴也治在
上焦人參白虎湯加黃連主之
人參白虎湯(又名化&KR0146;湯)人參甘草(各壹錢)知母(三錢)
石膏(五錢)粳米(壹合)
右剉細水二盞煎待米熟去渣温服無時
竹葉石膏湯治痘瘡表裏俱虚胸中煩悶小便赤澀
多渴成赤癍點者又宜服犀角散石膏知母(各貳)
(兩)麥門冬甘草(各壹兩)
右剉散每服三錢水一盞淡竹葉一握煎半盞温服
不拘時
麥門冬湯治癍疹煩渴吐瀉及痂後餘熱麥門冬
(壹錢)人參(壹錢)甘菊(壹錢)赤芍藥(壹錢)赤茯苓(壹錢)升麻(壹錢)甘
草(伍分)石膏(叄錢)
右用水煎服
如不能食而渴者脾虚也叔和云口乾饒飲水多食亦
饑虚由脾素弱不能為胃行其津液故渴也治在中焦
參苓白术散主之
人參白术散(又名參苓白术散)
人參白术藿香木香甘草白茯苓(各壹)
(錢)乾葛(貳錢)
右剉細加生薑一片水一盞煎七分去渣温服無時
丹陳十妹年廿歲出痘而有孕七箇半月大渴不甚出
透寒熱交作血虛氣虚人參白术黃耆陳
皮甘草(炙)當歸身(各壹錢)薑三片酒水各半盞煎服
自利而渴輕則人參白术散甚則陳氏木香散自利而
渴者邪𫝊腎也正理論云自利而渴者屬少隂虚故引
水自救盖腎主五液其脉絡於肺繫舌本邪𫝊於腎則
開闔不司故自利利則津液下走腎水乾不能上潤於
舌故大渴也治在下焦宜温之陳氏異攻散主之(出不快)
面白腹脹自利而渴者陳氏十一味木香散主之
文中云腹脹渴者瀉渴者足指冷渴者驚悸渴者身温
渴者身熱面㿠白色渴者寒戰渴不止者氣急咬牙渴
者飲水轉水瀉不已者已上九證即非熱也乃津液少
脾胃肌肉虚故也宜木香散治之如不愈更加丁香官
桂(此說必加審用之脹渴瀉渴驚悸渴寒戰渴咬牙渴亦多屬熱者不可不察)如渴而大便
秘者宜利之四順清凉飲主之(熱)海蔵云瘡疹大腸
閉澀或發熱四君子加瓜蔞根桔梗主之痘子稠密
津液少者十全大補湯(汗)
生脉散止煩渴首尾通用
人參五味子麥門冬水煎當茶飲
神功散治痘作渴人參黃耆甘草牛蒡子
紅花生地黃前胡紫草白芍藥
右水煎服
紅花湯治同上紅花或子隨意煎湯飲其渴即止
縱口中如煙飲之即止加牛蒡子尤妙
煩躁
萬煩者擾擾而煩躁者憒躁之躁合而言之煩躁皆熱
也析而分之煩陽也熱之輕者躁隂也熱之甚者難知
集曰火入於肺煩也火入於腎躁也瘡疹煩躁須宜忌
之若吐利厥逆腹脹喘促而煩躁者昏不知人譫妄狂
擾而煩躁者謂之悶亂皆不治之證凡痘瘡出不快
發不透靨不齊有煩躁者此有二證如面黃大便色黑
煩躁喘渴或如狂或喜忘腹脹或痛此為有瘀血在裏
也宜當歸丸(痘便悶)或四順清凉飲(發熱)並加桃仁泥紅
花甚者桃仁承氣湯主之(失血)如便血下黑糞而又睡不
醒心為血之主睡不醒則心之神昏矣玄參地黃湯(失血)
加木通麥門冬若無面黃屎黑如狂喜忘之證只大便
不通煩躁腹脹者此有燥屎也此却真狂譫妄以三黃
丸四順清凉飲(俱發熱)三乙承氣湯當歸丸膽導法(俱便悶)
看病輕重擇而用之如偏熱不可下之說以致䧟伏而
死者醫之咎也薛東垣云火入於心則煩入於腎則
躁皆心火為之盖火旺則金燥水虧故心腎合而為躁
宜用梔子豆䜴湯凡痘瘡盛作之時必令心火有所導
引苟或毒氣出而未盡遂生煩躁以生黑豆煎湯或生
犀磨汁飲之亦可若津液不足虚煩不得卧者活人酸
棗仁湯此證多因脾胃氣虚或服尅伐之劑所致但當
調補中氣為善萬如肺熱而煩者坐卧不安審於何
時若初發熱便煩者此毒火内鬱人參白虎湯(發熱)加梔
子仁主之若瘡發見猶煩者此毒伏於内未盡出也消
毒飲(見形)奪命丹(起發)合而服之若瘡出盡又已起發猶煩
者此内熱也牛黃清心丸主之如腎熱而躁者必曾
自利輕則陳氏木香散(瀉)甚則陳氏異攻散(見形)主之
如揚手擲足欲去衣被者此熱甚於表也羌活湯主之
瀉青丸去大黃加甘草如神識昏迷反覆顛倒者此
熱甚於裏也導赤散(心)牛黃清心丸合而治之吐利
不食而煩躁者正氣虚也陳氏木香散主之如晝日
煩躁夜則安靜者此陽盛於晝至夜則陽氣退而安靜
也人參白虎湯加梔子仁主之如晝日明了夜則煩
躁者此陽䧟入於隂夜則隂盛隂陽交爭故煩躁也四
物湯加梔子仁主之
活人酸棗仁湯治痘疹虚煩驚悸不得眠
酸棗仁(炒)甘草(炙)知母(炒)白茯苓麥門冬(去心)
川芎乾薑(炒各叄分)
右水煎温服兒大倍之
梔子豆䜴湯山梔(四箇)豆豉(半兩)
右水二盞先煮梔子一盞内豆䜴煎至七分去涬温
服得快吐即止
黃連解毒湯治發癍熱甚心煩不得眠黃連黃
芩黃檗山梔(各等分)
右每四錢水二鍾煎五分温服若癍毒甚者加青
黛壹錢調入湯内服之凡脉弦數内外熱甚譫語
者合小柴胡湯主之若脉洪數内外熱甚舌燥煩
渴者合化癍湯主之
牛黃清心丸
黃連(五錢生)黃芩山梔仁(各叄錢)鬱金(貳錢)辰砂(壹錢)
(半)牛黃(貳分半)
共研細末臘雪調麫糊丸如黍米大每服七八丸燈
心湯送下
人參蟬蜕散治小便不利痘瘡不發煩躁作渴咬牙
喘滿
人參蟬蜕白芍藥木通赤茯苓甘草
紫草茸
右每服三四錢水煎
人參竹葉湯治虚煩不得寐或兼自汗
人參竹葉甘草(各貳錢)半夏(二錢五分)小麥麥門
冬(各壹錢五分)
右每服二三錢薑二片粳米一撮水煎服
譫妄
譫多言也妄虚妄也譫妄者妄有聞見而語言無倫也
皆邪氣熾盛正氣虚弱神識不清之所致夫言為心聲
心熱則多言睡中呢喃者熱之微也寤而語言差謬熱
則甚矣亦有胃熱而譫語者大便必鞕數日不更衣方
是薛陳文宿先生云痘紫色頂䧟心煩狂躁氣喘妄
語或如見鬼神内熱便袐者宜用龍腦膏子豬尾膏如
無内熱大便不實不可輕服竊前證多因初起熱盛之
時失於解利所致亦有因痘毒未盡有因胃經有熱有
因肺胃有熱有因心脾有熱煩躁痘裂出血便血衂血
屎黑痕赤詳見各證大凡作渴發熱手足指冷或大便
秘結者内有熱也切不可禁其飲水觀張子和述水中
兒事良可驗矣蓋熱極故得水而生也一小兒痘疹
狂喘熱渴飲冷痰涎不利先君用十六味清膈飲犀角
地黃湯而痊一小兒出痘發狂作渴飲冷此上焦熱
熾也用黃連解毒湯芹菜汁而止又用紫草快癍湯將
靨因間藥餌三日色黑倒靨用紫草散渴止又用人參
白术散而痊一小兒痘愈後時發狂兼喘發過面色
黃白手足並冷此脾胃虚弱也余用補中八珍二湯各
三十餘劑或云當先降火邪而後補元氣乃服芩連朴
硝之類汗吐不止而歿
初發熱便妄有所見聞妄言如見鬼狀此為惡候盖毒
攻於裏心志昏惑神識不清而然况小兒神氣怯弱鬼
魅易侵又厲鬼常乘疫氣而行乘人之虚而疰之故凡
痘疹妄見妄聞妄言如見鬼者不可治也須審發於何
蔵如目直視手尋衣領亂捻物此發於肝為亡魂悶亂
喘促手搯眉目鼻面此發於肺為亡魄上竄咬牙多呌
哭驚悸或不能言此發於心為喪神困睡手足瘈瘲不
思飲食此發於脾為失意目無精光畏明欲墜下而縮
身此發於腎為失志故曰真蔵見者不治或發熱時
無此證因大便秘結却有之此内熱也先以宣風散(發)
(熱)解利其熱後以導赤散(心)送下牛黃清心丸(驚)或粉
紅丸(驚)以鎮其神病已者可治連作不已者勿治如
胃中有燥屎三五日未更衣者宜滌腸解毒宜四順清
凉飲三黃丸(俱發熱)主之如初發熱狂亂大便自調者
五苓散加辰砂主之大便袐者輕則三黃丸甚則承氣
湯主之如起發成漿欲靨之時忽然神昏譫語者此
由瘡本稠密精血外耗不能養神宜養血瀉火安神丸
主之
安神丸黃連當歸身麥門冬白茯神甘草
(各兩半)硃砂(壹兩)龍腦(貳分半)
右為末湯浸蒸餅和豶豬心血搗勻丸如黍米大每
服十丸燈心湯下
梔子仁湯煩躁譫語驚狂發癍梔子仁黃芩
石膏(各貳錢)知母杏仁(各壹錢半)大青柴胡豆䜴
赤芍藥(各一錢)升麻(八分)甘草(五分)
右水煎服如昏不知人語言無倫者死經曰衣被不
歛言語不避親疎者神明之亂也故不可治如初發
熱便妄有聞見狀如見鬼而恐怖者不治此證自始至
終皆不可有乃神志俱喪軀殼徒存不過引日而已
驚搐
錢瘡疹搐由風火相勝也惟癍疹能作搐疹為脾所生
脾虚而肝旺乘之木來勝土熱氣相擊動於心神心喜
為熱神氣不安因搐成癎癍子為心所生心生熱熱則
生風風屬於肝二蔵相摶風火相爭故發搐也治之當
瀉心肝補其母栝蔞湯主之(方見驚)海蔵云諸痛癢瘡
皆屬於心火無論虚實皆從心火上說脾虚則肝乘之
肝與心火相合故用栝蔞湯若脾土實火旺逆乘而成
癎者此實邪也便結者瀉清丸便軟者瀉青湯亦當以
脉别之翁經曰諸風掉眩皆屬肝木然痘出之始雖
有四蔵心實主之心火熱盛肺金受尅不能制伏肝木
熱則生風風火相搏神氣不安故發驚搐醫者當辨痘
疹驚搐不可遽投凉心之藥苟不審而㮣以驚藥治之
則心寒而肌歛毒氣内䧟痘何由而出也治法當平肝
木利小便為切要瀉肝則風去利小便則心熱退風熱
既定則痘隨出而驚搐自愈矣然痘先驚者多吉痘後
驚者多凶何也痘未出之先熱藴於内故作驚搐痘出
驚止而無疑滯故吉痘出之後氣血虚弱復感風寒熱
毒反滯又母敢輕易發散清利故凶然有非痘證而慢
驚者亦屬於肝而治法專理脾土何也或由平日或吐
或瀉脾土虚弱不能當肝木所尅此非肝木之本病也
治法只須温補脾土為主而肝木自寧譬如土薄而上
有大木不能乘載故無風而自動栽培者當厚填其土
使根深本固而自無風邪之害也痘後有此證者亦由
氣血虛極使然也必為難治瘡疹論挾熱吐瀉不可投
燥藥傷寒身熱不可投凉藥瘡疹發搐不可投驚藥此
皆外同而内異盖瘡疹出於心驚搐亦出於心也瘡疹
本熱熱則動心此理之自然也心火獨盛於上肺金受
火尅而不能制伏肝木熱則生風木氣盛則脾土哀熱
氣動於心神心喜為熱心蔵癍脾蔵疹瀉肝則風去利
小腸則熱退也風熱既退則驚搐自愈矣昧者不知投
以銀粉腦麝青黛硃砂硝石凉心損胃之藥則誤矣故
見證似驚風用藥當作瘡疹防之盖瘡疹之初似驚風
者多大抵瘡疹發驚必先咳嗽痰涎心悸煩躁嘔吐唇
紅頰赤發渴耳冷足冷脉數舌白如有此數證則銀粉
等凉藥切不可用盖心凉則并損胃而毒氣歛伏又况
心主血寒則血凝而不行且中焦既凉上焦熱愈不降
何由運出又有小兒平常無病忽然發搐者必是瘡疹
尤當審諦盖毒氣内盛但當發散如惺惺散消毒散升
麻湯紅綿散兼以快氣利小便袪風等藥與之待其熱
氣得泄心氣亦自定矣或有風寒與内熱相搏而驚搐
者各隨證治如前法但加勻氣藥為妙張氏云瘡疹氣
勻即出快氣勻則榮衛無滯有毒亦散瘡疹當自出矣
(諸方並見初熱)如大吐面青唇眼動手足時搐慢脾風證也
宜小異功散(出搐)加升柴木香乾薑治之潔凡未出而
發搐者是外感風寒之邪内發心熱之所作也當用茶
粉下解毒丸犀角地黃湯主之世治瘡痘欲出身熱
煩躁忽發驚搐宜驅風膏小如聖飲小便不通八正散
涎盛利驚丸抱龍丸量證施之丹欲發瘡疹先身熱
驚跳搐搦此非驚風宜發散藥薛前證痘疹未見而
先發搐者乃毒氣自心經出也若病勢輕緩或形氣虚
弱者不宜用峻厲之劑恐元氣内損則毒氣内䧟而瘡
不能起發也或外感風寒之邪内因瘡疹之熱而相摶
或肝血虚火動而内生風當補元氣為主佐以見證之
劑然前方多峻厲之劑審有是證方可用須察其色赤
白而以脾胃為主虚則用温補實則用解毒張痘瘡
始作未形見之間忽發驚搐是毒氣自心經而出也苟
不以内外證辨明之便用銀粉青黛等藥則心寒而毒
氣内䧟往往氣絶之際或隱癍方出已無及矣治法但
當以導赤散加防風辰砂末與瀉青丸合而治之搐甚
者抱龍丸如再不止小便利者可治以導赤散送下牛
黃清心丸或粉紅丸小便不利者勿治
惺惺散(初熱)升麻湯(初熱)
紅綿散解表之藥
全蝎(伍箇)麻黃(去節)殭蠶白芷川芎桔梗
天麻(各貳錢)甘草蘇木(各壹錢)
右為末每服一錢加紅綿少許水煎有熱加荆芥
稍熱服一方入薄荷葉三片好酒四五點同煎
羌活散調三製辰砂末加防風荆芥表之(方見初熱證治)
世麻痘風搐方人參羌活防風殭蠶(醋炒)南星
(薑製)白附子(薑製)甘草(炙)
右等分生薑三片水煎服其搐立止右皆解表之
劑潔古所謂外感風寒之邪丹溪所謂宜發散藥者
是也
解毒丸寒水石(研)石膏(研各壹兩)青黛(半兩)
右以二石研細如粉入青黛和均湯浸蒸餅為丸如
芡實大每服一丸食後新汲水化下或細嚼薑水下
亦可三歲兒服半丸量歲數加減服之
犀角地黃湯(失血)
柴胡二連丸治肝經實火柴胡宣黃連胡黃
連
右為末糊丸桐子大每服二三十丸白湯下
右解毒凉藥瀉肝火之劑有熱者宜之
導赤散(心蔵)八正散(小便不利)一六散(熟)
右利小便之劑小便不利者宜之然瀉丙火以瀉肝
之子乃治驚搐第一要法不獨小便不利者為當用
也
紫草快癍散(即加減大紫草散有木通無黃耆方見痘灰白)東垣消毒散(即消)
(毒救苦湯見大法)參耆四聖散(灌膿)八物湯(虚羸)柴胡
梔子散(即梔子清肝散見五蔵熱)地黃丸(腎蔵)小異功散(即四君子)
(湯加陳皮)益氣湯(即補中益氣湯)
右皆薛氏所用方大抵主於養脾補腎乃補虚例也
抱龍丸牛黃清心丸(並見驚搐)粉紅丸(即温驚丸見慢驚條)
右鎮驚豁痰例痰涎潮壅及曾被外物驚者用之
錢癍疹病後欲發癎餘瘡難發癎以木勝脾木歸心故
也若涼驚用涼驚丸温驚用粉紅丸萬痘後非時搐
搦者有二證一則心熱留而不去熱盛生風風火相𫝊
其人必喉中有痰目直上視面赤引飲居處喜冷宜導
赤散瀉青丸清心瀉肝後以抱龍丸調之一則病後多
食胃弱不能勝穀謂之食蒸發搐其人必潮熱大便酸
臭秘洩不調或嘔吐腹痛先以備急丸丁香脾積丸利
之後用木香大安丸錢氏異攻散調理取愈薛一小
兒痘痂脱盡因其穢氣用葱椒煎湯浴之發搐痰喘用
八珍加白殭蠶蟬蜕一劑痰喘頓止又用四君芎歸釣
藤鈎而搐止一小兒痘瘡色赤四肢發搐眉唇牽動
此心肝二經熱甚乘脾所致也用四君防風釣藤鈎而
痊一小兒痘後四肢發搐眉稜尤動小便頻數臉目
青赤此肝經風熱用四物柴胡山梔少愈但四肢倦怠
飲食少思大便不實此脾氣受傷而未復也用四君升
麻當歸而痊一小兒痘後寅夘申酉時熱甚或兼搐
余謂寅夘時發熱此肝火本證申酉時發搐乃肝木侮
金先以四物白术茯苓釣藤鈎煎送柴胡二連丸而愈
夕用地黃丸朝用四君山梔柴胡及四君子加當歸而
痊一小兒痘瘡色赤發搐痰盛服抱龍丸而頓愈又
因母大怒兒仍搐母服柴胡梔子散加味逍遥散母子
並愈一小兒痘愈後發搐左額青赤唇口牽動余謂
肝心二經風熱所致先用柴胡梔子散加釣蕂鈎後用
加味逍遥散而搐止再用五味異功散而痘愈一小
兒痘將愈發搐痰湧頭目不清脾氣虚弱肝木侮之先
用五味異功散加柴胡釣藤鈎搐愈而靨
凉驚丸温驚丸(並見驚搐)導赤散(心蔵)瀉青丸(肝蔵)
備急丸丁香脾積丸木香大安丸(並見傷食)柴胡二
連丸(見前)補中益氣湯四君子湯四神丸十一
味木香散(並見泄瀉)
栝蔞散治痘熱極生風發搐栝蔞根(貳錢)白殭蠶(壹錢)
右慢火同炒老黃色為末每服二三分薄荷湯下
保命丹一切驚風發熱天麻鬱金全蝎(去尾)白
附子(炒)殭蠶(薑汁炒)薄荷蟬蜕茯神桔梗(各伍)
(錢)防風(三錢)甘草(三錢)青黛(三錢)大半夏(炒滚湯浸晒乾又用薑汁浸晒)
(乾又炒)南星(製同上各壹兩)鈎藤牛黃(研各伍錢)麝香(伍分)辰
砂(飛伍錢為衣)
右末煉蜜為丸芡實大每服一丸燈心湯下
丹痘風分氣血虛實以日子守之多帶氣血不足虚
則黃耆生血之劑助之略佐以風藥實則白术黃芩
為君連翹白芷續斷之類為佐若屬寒陳氏方可用
薛前證更當分痘瘡已出未出已靨未靨外邪所傷内
虚火動若未出而搐搦熱毒内藴也紫草快癍湯加釣
藤鈎已出紅綻而搐搦熱毒作痛也東垣消毒散加釣
藤鈎灌膿而搐搦血氣虚也參耆四聖散加釣藤鈎若
靨後而搐搦血氣尤虚也八珍湯加釣藤鈎或目瞤或
直視者風火相搏也柴胡梔子散或六味地黃丸加柴
胡山梔或口角流涎者木乘土也五味異功散加升麻
柴胡釣藤鈎或目赤眵淚者肝血虚而生風也四物湯
加柴胡釣藤鈎或角弓反張者水不生木也六味地黃
丸加柴胡當歸随用補中益氣湯加天麻釣藤鈎不可
直用治風之藥盖風藥能燥血散氣必驗其手足冷熱
温和三證而用補瀉調理之法庶無誤矣如嬰兒當審
乳母而治之萬痘後忽徧身青黑色手足瘈瘲口噤
涎潮角弓反張語言謇澀者此中風也瘡痘方愈榮衛
正弱不知避忌忽遇節令氣交八方不正之氣乘虚而
入故為此證宜消風散貳錢入蟬蛻末壹錢分為叄服
投生薑薄荷汁及酒各數點温湯浸之連二三服或作
癮疹或再出膚疹而愈
丹楊氏女年十餘歲痘發不透靨落後骨節痛食少夜
間或熱此餘毒在内虚甚難於疎導須在補中有通
此方主之
當歸白术陳皮(各壹錢)牛膝(伍分)通草甘草
根(炙)蘇梗(各三分)犀角(貳分)
右㕮咀生薑三片水煎温服
男子七歲痘瘡初出不透毒氣攻内骨節作痛兩足不
可直瘢痕欠紅活脉浮而和小便赤少當歸身
白术(各壹錢)陳皮木通犀角屑人參茯苓
(各伍分)甘草(炙少許)
右分二貼煎服
消風散人參羌活川芎甘草(炙)防風荆芥
穗白茯苓蟬蛻(去毒)厚朴白殭蠶(炒)陳皮
(去白)藿香葉(各半兩)
右為末每服二錢茶清調下
紫草快癍湯(見形出不快)東垣消毒散(大法)參耆四聖散
(灌膿)八珍湯(虚羸)柴胡梔子散(熱)六味地黃丸
(腎)五味異功散(吐瀉)四物湯(失血)補中益氣湯(虚羸)
當歸補血湯治痘瘡血氣虧損發搐熱渴喜飲脉洪大
而虚重按如無者(發熱)
自汗
自汗者不因發散而自然汗出也衛氣者衛護皮膚肥
實腠理禁固津液使不得妄洩也痘疹之火由裏達表
于於衛氣皮膚為之緩腠理為之疎津液外泄故自汗
也凡病自汗宜遽止之瘡疹初出自汗實為美證乃隂
陽氣和榮衛通暢邪氣不留易出而解也又心主汗諸
瘡皆屬於心自汗出者毒氣外泄也雖然熱之甚者亦
為汗解身復清凉此毒散也若汗出不止其熱反劇此
邪氣併於陽而陽虛宜歛汗固表清熱解毒使衛氣充
實無癢塌潰爛之患保元湯(大法)當歸六黃湯(盗汗)主
之如瘡已收較痂皮脱落自汗者此氣虚也宜補陽
救隂使氣無洩十全大補湯(汗)主之若更不止調敗蒲
散同服外用温粉撲法薛氏云靨後最宜審治若血
虚者用當歸補血湯虚熱氣虚者用四君子湯加黃耆
氣血不足者十全大補湯飲食自汗者小異功散(吐瀉)
加黃連五味子烏梅肉睡中汗出心有熱也其汗上
至頭下至頸不過胸者乃六陽虛汗也不須治之上至
頸下至臍者此胃虚也保元湯(即參耆飲見大法)不止調敗蒲
散同服自汗者血之所化隂氣不能閉蔵所以睡則汗
出痘家當以補血為主若當歸補血湯六味地黃丸八
珍湯人參養榮湯之類皆可因證施治自汗面赤作
渴手足漿漿汗多者胃熱也瀉黃散(脾)人參白虎湯(發)
(熱)加黃連主之諸證退以小異功散加山梔仁麥門冬
調之有食積内熱自汗者四君子加麴蘖自汗發
搐流涎者肝木侮土也小異功散加釣藤搐减去釣藤
加柴胡主之丹溪謂自汗不妨盖指初出并其汗之
不甚者言耳若汗出過多最能虚人未靨之際恐致氣
血虚而不能結痂既靨之後尤防血脱隂虚陽無所附
矣汗出如油髮潤如洗喘不休者此為肺絶之候死
不治
浮麥散浮麥不拘多少炒香附服三五錢水煎服治
胃虚自汗
敗蒲散(一名止汗散)用故蒲扇燒灰每服三錢温酒
調下無時服
温粉撲法黃連牡蠣粉貝母(各半兩)粳米粉(壹升)
右為細末傅於身上
失血
萬氣為陽血為隂陽主動隂主静人身之血不可妄動
也經曰陽絡傷則血外溢血外溢則衂血隂絡傷則血
内溢血内溢則後血今瘡疹之火薰灼於裏迫血妄行
血亦随火而動陽絡傷則血從上焦出或衂血或嘔血
隂絡傷則血從下焦出或溺血或便血隂陽俱傷則血
上下出也諸失血惟從鼻出者或有可治之理其餘皆
死證也亦有痘瘡灌爛不能收較出血不止者此陽瘡
出血亦不可治張所云血之妄行從口從大小便從
陽瘡或痘毒而出者悉皆不治盖指出之多而不止者
言之耳若初出之時苟詳推其間而善為清理豈俱無
生者耶若痘瘡赤痛煩熱作渴或便血或衂血先用
犀角地黃湯(失血)次用加減大紫草散(痘灰白)去黃耆加
木通主之吴氏治諸失血始終用犀角地黃湯加山
梔芩連白芍藥有初出時衂血不止用下藥而得效者
薛一小兒痘後非衂血即便血痘痕赤白摩定手指
冷熱無當余謂此元氣虚而無根之火倏往忽來也朝
用補中益氣湯夕用五味異功散各二十餘劑而愈後
因勞心腹發仍用前二藥為主佐以十全大補湯而愈
犀角地黃湯治痘疹併麻疹與衂血便血者可服
牡丹皮犀角赤芍藥生地黃
熱盛者加酒炒黃連若有瘀血停胸加醋製大黃
若口鼻出血加大薊茅根若小便去血去大黃
加小薊水煎服
二寳散治痘紫色發熱鼻衂小便如血口渴亂語
犀角玳瑁二味磨汁頓服即愈
衂血吐血薛痘疹方云若痘發之際正宜微見與發汗
同體然血與汗雖殊其源則一盖痘疹乃穢血所發邪
結肺胃毒氣自然上越也若見此證不可妄投以藥恐
治失其宜瘀蓄者不出而已出者復傷反生變證也若
作渴飲冷手足並熱此毒氣熾盛而血上溢也宜用聖
濟犀角地黃湯若肺經熱毒而鼻衂用地黃清肺飲胃
經熱毒而吐血亦用聖濟犀角地黃湯若腸胃熱毒而
便血亦用之作渴飲湯手足不熱者脾肺氣虚不能攝
血而妄行也宜用五味異功散若出血作渴煩躁面赤
色者血脫也宜用當歸補血湯一小兒衂血右寸脉
數此肺金有火也用瀉白散而血止但四肢倦怠用益
氣湯而愈一小兒痘瘡赤色吐血發熱此胃經熱毒
也先用聖濟犀角地黃湯諸證漸愈又用五味異功散
而痊萬瘡疹發熱失血皆非佳候但從鼻出者此火
刑於肺鼻為肺之竅宜瀉火涼血清肺以玄參地黃湯
調鬱金末加茅根汁磨京墨汁飲之衂止者佳一向不
止者不治
玄參地黃湯
玄參生地黃牡丹皮梔子仁(各壹錢半)甘草
升麻(各半錢)白芍藥(壹錢)
右剉細加炒蒲黃半錢水一盞煎七分去渣温服
斬關散痘紫發熱鼻紅不止生地黃牡丹皮
黃芩(各伍分)升麻(三分)藕節茅根(各壹錢)綠豆(四十丸粒)
右水煎服
便血凡痘子大便出血者看其血來何如又看是何時
如瘡子正壯大便數日未行血從糞出者此肛門傷血
出也如瘡已收大便膿血者此倒靨之血也非此二類
但溺血便血者乃臓腑敗壊隂血妄行必死之候薛
聞人氏云痘疹大便下血或黑糞若睡而不醒是為惡
候乃内熱盛也用犀角地黃湯抱龍丸小柴胡湯加生
地黃主之竊謂前證若寒熱作渴小柴胡加生地黃發
熱體倦用五味異功散加當歸口乾作渴用人參白术
散大凡作渴引飲發熱者屬實熱作渴飲湯手足不熱
者屬虚熱手足逆冷者屬虚寒治者審之一小兒痘
瘡下血且不起發先君謂氣血不足用紫草快癍湯加
參耆歸术血頓止瘡頓起用八珍湯而愈一小兒痘
瘡下血小便赤色瘡色如赭發熱飲冷二便不利先君
謂心小腸實熱用八正散後用解毒防風湯(痘證治大法)及
飲芹菜汁而痊一小兒痘將愈而便血面白惡寒大
便欲去而不去余謂此元氣虚而下䧟也用益氣湯不
信服凉血之劑致吐瀉腹痛而歿一小兒痘將愈患
便血面白惡寒手足並冷脉沉細如無余謂陽氣虚寒
欲用人參薑桂不從翌日而死手足青黑惜哉一小
兒出痘三四日大便下血日有數滴至八日不能起御
醫錢春林謂其脾氣虚寒用木香散二劑加丁香十一
粒人參伍錢次日痘起有膿由是血止二十餘日而愈
溺血袁痘兩三日而小便溺血者名為沁砂紅盖因梟
毒輳於心心失其主而血隨毒激故奔散而妄馳心通
小腸注於膀胱而溺血也或如黑豆汁或如蘇木水痛
者易治不痛者難治
主方木通生地黃黃耆赤藥犀角地榆
升麻紫草車前葉(多用)燈草
水煎服痛加甘草稍滑石山梔
余治此痘要在於清心解毒使隂血總歸於榮升麻
黃耆貴宜詳察而投不可執方以害人也若便如黑
豆汁者毒已衝心而榮元已離十亡八九致有小便
澀留結血條如綿線寸長欲尿則號哭痛不可忍者
急用炒山梔末青龍鬚草汁調服再以木通湯飲之
可也
掀裂出血薛聞人氏云痘瘡大便不通小便如血或結
癰毒身痘破裂乃内火熾盛失於解利急用犀角地黃
湯小柴胡湯加生地黃四順飲之類治之竊謂前證若
心脾熱盛用犀角地黃湯心肝熱盛用小柴胡湯加生
地黃若大便不通先用四順飲次用犀角湯若色赤焮
痛二便不通急用活命飲加硝黃若色赤焮痛惡寒發
熱用活命飲加麻黃若因乳母怒火用加味逍遥散加
味歸脾湯
不能食(灌漿落痂二門參看)
凡痘家能食者不問稠密皆吉不能食者痘雖疎亦難
發難靨瘡密者危盖人絶水穀則死表裏皆病則困也
有欲食而不能食者必喉舌有痘作痛艱於吞嚼也以
爛粥米飲頻頻與之以助脾胃之氣更以甘桔湯加牛
旁子以解咽喉利胸膈也翁天痘瘡之出也固賴元
氣以發之而元氣之壯也必滋乳食以養之自四五日
以至痂落之後飲食不減二便如常雖不起發不紅綻
或䧟塌用藥得宜可保無虞使乳食減少兼以泄瀉則
元氣自此而日衰雖無前證日後必至藥亦難效去生
遠矣故四五日前而不食者此毒盛於裏猶可治也至
六七日後而不能食者雜證百出行漿不實雖藥之亦
何益哉有禀受壯實又發於五歲之外者又不可以例
論也有痘已痂起而不食宜調脾胃若痘起而倍能食
乃胃中宿熱消穀能食而大便秘宜四順飲之類微解
之恐胃熱不去為口瘡又有脾胃壯實能食大便如常
不必服藥此治痘者可不知所審耶張不食有虚實
之異其人怯弱精神慢而不食或因犯胃氣臓腑自利
而不食者為虚當温養之益黃(脾)理中(吐逆)薑附輩主
之身熱中滿而不食者為實當清利之白虎湯(發熱)五
苓散(驚)輩主之如腹脹不食口角流涎者小異功散
主之(吐瀉)初出胸前稠密而減食者此毒盛脾弱也
宜消毒飲加酒洗紫草山查人參輩已出或因煩渴
飲冷過多或誤投凉劑傷冷腹脹大小便利腹中虚鳴
不能食者當以温中藥疎逐冷氣治法見腹脹條有内
實之人皮厚内密而毒氣難於發越者又當服解毒勻
氣之藥凡痘出而飲食少進者多因虚而毒發不透
或兼有積滯故也以袐𫝊大透肌散(出不快)加枳實厚朴
服之飲食不化手足逆冷者脾氣虚寒也四君子湯
加乾薑甚則附子瘡痂既起則中氣暴虚多不能食
只宜四君子輩徐徐調養之或有瘡痂起而能食者乃
胃中宿有藴熱也盖胃熱則消穀故能食更兼大便秘
結者宜三黃丸利之庶不至他變也然亦有一等脾胃
素壯實者亦自能食大便亦不至有秘結之患則不必
用此藥也靨後大小便如常而食少者宜胃愛散小
異功散䨇和散之類調補痂落潮熱唇紅口渴不食
者四君子湯加陳皮山查黃連渴甚白术散不解以大
連翹飲去黃芩主之脾胃傷於飲食者枳實丸(傷食)
主之大便酸臭不消化畏食或吐者枳术丸(傷食)傷冷
飲食者宜温之神應丸(傷食)主之然神應丸内有巴豆
善醫者臨證須量虚實斟酌少與之庶不壊事趙氏
治痘瘡不進乳食用白术苦參湯宿食不消者陳皮枳
實湯如因熱壅不食者二和湯加黃芩胃虚弱不調而
不能食者人參養胃湯麥冬參术散七珍散俱可選用
或有雜證者去其雜證氣和自能食矣或大小便袐者
利之
四君子湯人參白茯苓白术甘草(各壹兩)
右㕮咀用水一盞生薑三片煎四分温服每貼三錢
六神散治脾胃虚弱津液燥少内虚不食身發虚熱
人參白术茯苓甘草(炙)白扁豆(炒)黃耆(蜜炙)
右等分為細末每服抄二錢用水半盞生薑一片棗
一枚同煎至三分去滓温服之不拘時候身熱甚者
加烏梅少許同煎服
七珍散調胃進食
山藥人參茯苓黃耆白扁豆(各壹錢)白术
(貳錢)甘草(七分)
右剉為麤散加粟米一撮薑二片棗三枚水煎不拘
時温服
人參養胃湯補脾進食之劑
白术陳皮神麯(各壹錢伍分)人參茯苓梔子
黃芩(各壹錢)甘草(八分)
右剉散分為二服水煎不拘時服
麥冬參术散調胃進食兼消積之藥麥門冬(貳錢)白
术(貳錢)陳皮(壹錢半)人參甘草(各壹錢)厚朴(㭍分)
右剉散分為二服水煎無時
二和湯消食扶氣之劑
藿香香附(各等分)
右為極細末滚水放温調下二三錢
白术苦參湯治小兒患痘不進乳食白术白芍
藥檳榔訶子柴胡青皮(各壹錢)苦參(壹錢貳分)
鼠粘子厚朴陳皮砂仁烏藥紫草(各壹)
(錢)
右剉散每服四五錢水煎食遠服
陳皮枳實湯治患痘宿食不消陳皮(壹錢貳分)鼠粘子
厚朴(各壹錢壹分)枳實青皮烏藥紫草茸砂
仁神麯檳榔草菓桔梗(各壹錢)升麻(八分)
右剉散每服四五錢水煎食遠服
凡痘瘡飲食之間毋令太饑毋令太飽毋太寒太熱以
損脾胃但與糜粥爛飯淡薄滋味以養之切忌肥甘煎
炒五辛一切動風動火之物
咳嗽
肺主氣其變動為咳嗽者肺證也瘡疹發熱之初便有
咳嗽者肺為五蔵之盖瘡疹之火挾君相二火之勢上
熏乎肺肺葉焦舉故氣逆而咳也瘡疹既出其咳更增
者此喉嚨有瘡淫淫如癢習習如梗故咳也瘡疹收後
進服嗽聲歇痘中患嗽極為凶險但有感冐風邪於
肺絡而嗽者不在此犯論易治易痊若元虚氣梟甚宜調
養而男子時邁十七八歲破陽損精痘犯於此貴宜按
方法服治斯免夭亡矣
白术湯治咳嗽嘔吐痰涎氣喘通用
白术(壹錢半)陳皮白茯苓五味子半夏杏
仁(各壹錢)甘草(半錢)
水一盞半生薑三片煎六分分二服
五味子湯喘促咳嗽通用五味子(貳錢)人參麥門
冬杏仁陳皮(各壹錢)
右剉散水一盞煎六分空肚温服兒小者分二服
人參清膈散人參柴胡當歸芍藥知母
桑白皮白术黃耆紫苑地骨皮茯苓
甘草桔梗(各壹兩)黃芩(半兩)石膏滑石(各壹兩半)
右為麤末每服三錢水一大盞生薑三片同煎至六
分去滓温服不拘時量兒大小加減服
生地黃散治小兒癍疹身熱口乾咳嗽心煩等證
生地黃(半兩)麥門冬(去心㭍錢)杏仁欵冬花陳皮(各叄)
(錢)甘草(炙貳錢半)
右每服三五錢水煎徐徐服兒大加之若痰氣痘熱
内作宜用桔梗甘草防風湯若痰上壅者佐以抱龍
丸
赤茯苓湯赤茯苓甘草大青升麻枳殼
梔子(各壹錢)
右用水一小盞苦竹葉七片豆䜴三十粒煎五分分
為三服看兒大小加減
桔梗湯治久嗽肺氣傷而吐痰有血痰或腥穢或咳
吐膿血肺癰等證桔梗(炒)貝母(去心)知母桑白皮
枳殼(各壹錢)地骨皮瓜蔞仁薏苡仁杏仁(各伍)
(分)當歸黃耆(微炒)防已(各壹錢)五味子百合(炒各)
(壹錢伍分)葶藶(炒伍分)
右每服三五錢水煎服
喘
諸喘皆屬於火肺者藏之長也為心華盖心火炎上則
肺焦葉舉氣逆不利而喘也有因風寒而喘者有因傷
食而喘者惟瘡疹之喘獨屬於火若加洩利腹脹煩躁
則不可治如初發熱便喘者前胡枳殼湯主之大便
袐者可用服此不止以葶藶丸治之如喘而大便自
利者黃芩湯(痘腹痛)加五味子人參主之痘出後喘急
痰盛宜杏甘湯人參清膈散(咳嗽)痘瘡已出未靨之間
喘渴白术散(渴)甚者木香散(審係虚寒之證方可用之)如瘡正盛
忽然喘急者此惡候也當詳審之如因傷食穀氣蒸而
為熱上乘於肺作喘者宜利之丁香脾積丸(傷食)主之
食去熱除喘自定也如因感胃風寒而喘者麻黃湯
主之如泄瀉内虚腹脹而喘者陳氏木香散(瀉)主之
利止喘定者生滑利不禁喘滿增盛者此氣脫候也
收靨後腹脹喘渴大便利小便澀葶藶木香散喘而
嗽五味子湯喘渴靨後餘毒不除大便堅實前胡枳
殼散錢氏法喘而腹滿大小便澀者利小便不瘥者
宣風散(痘發熱)下之海藏法瘡疹肺不利紫草甘草枳
殼湯陳氏法痘出之間或氣促者木香散主之薛
氏法脾肺虚弱白术散(渴)脾肺虚寒木香散(痘渴)熱
毒内藴紫草甘草枳殼湯風寒外感參蘇飲(初熱)内
外壅滯人參清膈散(痘𠻳)大便自利小便澀滯葶藶木
香散大便堅實前胡枳殼散
杏甘湯治瘡痘煩喘渴躁麻黃桑白皮杏仁
甘草
右等分為麤末每服三錢水一盞煎食後服
麻黃湯麻黃杏仁甘草(各等分)石膏(倍用)
右剉細加臘茶葉一錢水一盞煎七分去渣服無時
一方無石膏有桑白皮
前胡枳殼湯治痰實壯熱胸中壅悶卧則喘急
前胡枳殼赤茯苓甘草(炙各伍錢)大黃(量兒加減)
右㕮咀每服三錢水一盞煎六分旋服
葶藶丸甜葶藶黑牽牛(炒)杏仁(另研)漢防己(各壹兩)
右為末入查膏取蒸陳棗肉和搗為丸如麻子大每
服五丸至七丸淡生薑湯下
葶藶木香散治大便自利小便澀滯喘嗽腹脹不能
食宜多服為妙豬苓澤瀉茯苓白术官
桂葶藶木通木香甘草(各半錢)滑石(貳錢)
右剉散水一盞煎半盞空肚温服忌油膩分為二服
紫草甘草枳殼湯紫草甘草枳殼(各等分)
右每服一二錢水煎
葛根黃芩湯治喘有汗發熱咳嗽乾葛黃芩(各貳)
(錢)黃連芍藥石膏(各壹錢)五味子(十一粒)甘草(五分)
水煎服
五味子湯治喘促而厥五味子(壹錢半)人參(壹錢)麥
門冬杏仁(各貳錢)
右薑三片棗三枚水煎服
六味凉血消毒散犀角(如無用升麻)牡丹皮當歸生
地黃赤芍藥生甘草(各等分)
右每服三五錢水煎
涕唾稠粘
薛陳文宿先生云瘡痘涕唾稠粘身熱鼻乾大便如常
小便黃赤用人參清膈散如痰實壯熱胸中煩悶大便
堅實卧則喘急用前胡枳殼散竊謂前證若肺胃實熱
氣鬱痰滯或大便秘結小便赤澀煩渴飲冷宜用人參
清膈散表散外邪疎通内熱使邪不壅滯若毒藴臓腑
大便秘結用前胡枳殼散疎導其裏調和榮衛使邪自
解散若痰嗽涕唾鼻塞不利宜用惺惺散或參蘇飲發
散外邪庶元氣不傷痘瘡輕而易愈
人參清膈散(痘咳嗽)前胡枳殼湯(痘喘)惺惺散參蘇
飲(俱痘初熱)
失音(參形氣條看)
海蔵云痘疹初出後聲音洪亮形病而氣不病也痘疹
未發聲音不出形不病而氣病也瘡疹既發聲音不出
形氣俱病也氣病宜補肺散加黃耆形氣俱病宜用八
風湯或凉膈散去硝黃主之小兒禀賦素弱者宜預服
十竒散
補肺散阿膠(壹錢半炒成珠)牛蒡子(炒叄分)馬兜鈴(半錢)甘草
(貳分半)杏仁(三粒去皮尖)糯米(壹錢炒)加生黃耆(伍分)
右為末分二服水一小盞煎六分食後時時與之
八風散(即八風湯)藿香(半兩去土)白芷前胡(去蘆各壹兩)黃
耆甘草(炙)人參(各貳兩)羌活防風(各叄兩)
右為末每服一錢用薄荷少許煎湯調服
凉膈散(發熱)十竒散(即十宣散見起發)
有心火刑肺而失音者肺屬金主聲中有二十四空凡
發諸語言者皆其空中之氣鼓動也五行金空則鳴實
則啞瘡疹之火起於心上熏於肺肺氣脹鬱故竅塞而
無聲也以導赤散(心)合甘桔湯(咽喉)加炒牛蒡子主之
或用人參平肺散若津液不足虚火熏蒸者宜用地
黃丸(腎)有毒歸腎而失聲者經曰足之少隂上繫於
舌絡於横骨終於會厭會厭者音聲之戶也舌者音聲
之機也横骨者神氣所使主發舌者也瘡黑䧟伏則毒
入腎邪氣上客於厭則厭不能發發不能出開闔不利
故猝啞也有喉舌潰爛而失聲者咽喉者所以司呼
吸納飲食發音聲猶管籥也毒火上熏咽喉先受賁門
會厭舌腭之位皆瘡所聚初出之時失於調治以致咽
喉腫塞管籥窄狹舌本強硬呼吸不能飲食不入音聲
不出矣此上二證治之則難若七日後痘瘡成漿之
際而失音者乃氣喉有痘初出細小不覺及至肌表之
痘成漿喉中之痘亦成漿其毒壅盛則氣出管籥窄狹
故所出之聲不清而為咽啞也大率七日前失音者並
為逆證七日後而有者不治自愈盖外痘結痂則喉之
痘自痊故也當用甘桔湯服於已發未發之前所以清
其氣道使毒不犯此預治之法不可不知
若痘瘡靨後而失音者餘毒過盛上攻於咽以致腫痛
乾澀聲音不出宜甘露飲(咽喉)甘桔防風湯(咽喉)天花
散玄參升麻湯(咽喉)主之
天花散治痘疹後失音天花粉桔梗茯苓
訶子石菖蒲甘草(各伍錢)
右為極細末用水調在碗内小竹七莖小荆芥七莖
縛作一束點火就碗内煎臨睡服每服一錢
清肺散治患痘咽乾聲啞麻黃(壹錢五分)麥門冬桔
梗(各貳錢)知母荆芥天花粉(各壹錢)訶子菖蒲
(各捌分)
右剉分為二服入竹瀝薑汁水煎服
梔子菖蒲湯治小兒痘證因熱毒生風瘖啞不語
梔子(壹錢叄分)石菖蒲紫草茸(各壹錢貳分)山豆根生
犀黃連(各壹錢壹分)羌活木通白殭蠶杏仁
韭子鼠粘子(各壹錢)升麻蟬蜕薄荷(㭍分)
右剉散每服五錢水煎食遠服
紫河車散治小兒痘瘡毒氣不解上攻咽喉聲音不
出舌頰生瘡遏逆煩悶潮熱面赤紫河車(即金線重樓)
茜根貫衆(各叄錢)白芍藥甘草(炙各伍分)
右每服三錢生薑一片水煎服一方有牛蒡子
噙化丸薄荷葉(貳兩)訶子肉(柒錢)桔梗(一兩)甘草(㭍)
(錢)瓜蔞皮穰(一兩)白殭蠶(炒㭍錢)風化硝(伍錢)黍粘
子(炒壹兩)
右為極細末煉蜜丸如芡實大噙化嚥津兒小不能
噙則調化頻抹其口中
嗆水
難經云會厭為吸門胃為賁門病痘之人毒火上熏於
肺灼於胃肺與胃之上口皆有瘡而傷矣水入則嗆者
賁門傷則水不得入嗌入會厭會厭掩而不内故氣逆
噴出而嗆也食入則吐者賁門傷則門戶隘塞食物不
能直奔於胃緩則汩汩而下急則阻而吐出矣此其惡
候鮮有生者其或舌上有瘡爛破如蜂窠之狀舌痛強
硬不能為用延納水穀亦使水入則嗆食入則吐待舌
瘡平則安矣咽以嚥物喉以候氣咽居後而通於胃
喉居前而通於肺肺無下竅如槖籥然能受清虚之氣
而不受有形之物喉上有物若懸乳名曰會厭凡物入
口則舌抵上齶舌抵上齶則會厭必揜其喉故水穀但
入咽而不入喉若痘生會厭則木強不利開闔矣乾物
間可入咽而水飲或漏入喉所以嗆也嗆者猶云錯喉
氣須藥補湯藥不入則無補法故不可治翁七日以
前痘色紅紫而兼此證者乃火氣炎上熱毒壅塞故也
痘色灰白不起而兼此證者乃氣血虚弱肺胃受傷故
也二者俱是逆證七日以後外痘蒸長光潤而有此證
者是内證亦長故致如此外痘結痂則内證亦靨矣不
治自愈善治者當察毒盛之痘於其咽喉乾燥之先而
用甘桔湯解毒湯加麥冬瓜蔞皮穰牛蒡子玄參荆芥
之類以清氣道不使熱毒有犯則自能免此患矣
袁氏治嗆逆歌曰痘中嗆逆最凶危沉香濃汁杏仁推
還把蜂糖多和水按經煎透濾查隨欲服晨時加好乳
湯中温熱漸調之余每詳察痘嗆者乃元氣耗鑠梟
炎上升故致嗆逆凖恪後方
人乳壹鍾人參壹錢桔梗壹錢枇杷葉叄片共煎濾
查服乳或用沉香磨人乳服者雖效總不若此方之
屢見捷也
吐利
萬瘡疹吐利常候也經曰諸嘔吐暴注皆屬於熱盖三
焦為水穀𫝊化之道路熱火内迫則傳化失常而吐利
併作火性燥動迅歘故也邪在上焦但吐而不利邪在
下焦但利而不吐邪在中焦則上吐下利又裏氣上逆
而不下則吐氣下而不上則利瘡疹初發熱時有吐利
者不可驟止令邪氣上下得出也吐利久不止方可治
之更宜消息薛痘疹方云痘疹吐瀉盖因脾胃不和
飲食不調煩渴嘔吐泄瀉並用白术散(渴)然瘡疹皆賴
脾土脾土實則易出易靨萬物得土氣温煖而生吐瀉
則傷脾土遂有更變之證夏月中暑煩渴瀉或腹痛或
欠筋用五苓散(驚)加藿香傷食吐瀉用小異功散(吐瀉)
手足並冷者用益黃散(脾)荳䓻丸(泄利)頂䧟灰白用木
香散(渴)瘡正出而吐瀉者或見血者俱為逆證難治竊
謂前證雖因脾胃不和然邪實上焦則宜吐邪實下焦
則宜瀉噯腐吞酸皆宜宣發但微甚不同耳張翼之云
若痘疹吐瀉少食為裏虚䧟伏倒靨灰白為表虚二者
俱見為表裏俱虚合用十二味異功散救之(見形)甚至
薑附靈砂亦可用若止裏虚去官桂止表虚減肉豆䓻
若能食便袐倒靨為裏實而補當用錢氏及丹溪法下
之皆為能食為裏實裏實而補則結癰毒紅活綻凸為
表實表實而補則潰爛不結痂凡痘見㿀便忌葛根湯
恐發表虚也如有更變當隨證治之張吐瀉有冷熱
二證吐而不渴瀉而手足冷面色青白此冷證也益黃
(脾)理中輩主之或四君子加木香豆䓻亦妙既吐且渴
雖瀉而手足心熱面赤居處喜冷此熱證也五苓散(驚)
竹葉石膏湯(痘渴)加橘皮等主之大吐而身熱煩渴腹
滿而喘大小便澀面赤悶亂錢氏云此當利小便不瘥
者宣風散(痘發熱)下之百問方用香蘇飲吐加半夏茯苓
白芍瀉加白术茯苓煩躁嘔吐渴瀉者亦熱也白术散
(渴)最當紫草木香湯亦可
理中湯人參白术乾薑白茯苓甘草節(各等)
(分)
右㕮咀用水一盞煎五分不拘時服如惡寒加附子
名附子理中湯每貼二錢半
香蘇飲治小兒痘疹作瀉香附子陳皮紫蘇
川芎甘草白芷(各等分)
右剉散每服三錢生薑葱白煎或白水煎瀉加白术
茯苓嘔加茯苓白芍藥
紫草木香湯治痘出不快大便泄利紫草木香
茯苓白术(各等分)甘草(减半)一方無甘草
右剉散入糯米百粒水煎右每貼三錢紫草能利大
便白术木香佐之脾氣虚者加人參
人參胃愛散治痘瘡已發未發吐瀉不止不思飲食
或吐逆等證人參藿香紫蘇甘草(炒)丁香
茯苓木瓜(各等分)糯米
右每服三錢薑棗水煎
初發熱自利而吐者黃芩加半夏湯主之更詳審吐
利所出之物如吐酸水者利色黃或青綠者其氣臭者
皆熱也若吐清痰之水利下清白不臭未可作熱治之
乃内虛也四君子湯加訶子肉及益黃散(脾)一云痘
欲出未出而吐利者是中焦停寒或挾宿食也四君子
湯加砂仁橘紅或中和散有宿食者用紫霜丸(癖)發
熱時吐瀉不止身熱口渴者四苓散加黃連淡竹葉煎
服(五苓去桂是也)
黃芩加半夏湯黃芩(壹錢半)甘草(炙壹錢)白芍藥(酒拌晒九次叄)
(錢)半夏(湯泡七次貳錢)生薑(壹錢)大棗(貳枚)
右剉細水一盞煎七分温服渴去半夏加枇杷葉
去毛炙貳錢蘆根茅根各叄錢
中和散治中焦停寒或夾宿食厚朴(壹錢)白术(八)
(分)乾薑(四分)甘草(三分)
右剉細作一服加生薑一片水煎稍熱服
起脹灌膿時吐利並作宜急治之胃寒者益黃散理中
湯胃熱者黃芩半夏湯調四苓散靨後吐瀉亦分冷
熱冷者亦宜益黃理中輩熱者四苓散竹葉石膏湯(痘)
(渴)加橘皮或竹茹湯亦可
竹茹湯橘紅半夏白茯苓黃連(薑炒各壹錢)甘草
(伍分)竹茹(壹團)葛根(壹錢伍分)
右水一鍾生薑三片煎五分不拘時温服分二貼
和中湯虚吐不止即鎮胃止吐湯加人參
人參茯苓甘草(各伍分)白术半夏(各八分)陳皮
藿香砂仁(各壹錢)
右用生薑水煎服
藿香正氣散治初熱乾嘔藿香紫蘇大腹皮
陳皮桔梗甘草茯苓半夏厚朴白
芷
右薑棗煎服
凡瘡痘已經大吐大瀉之後上下俱脫即當用大補之
劑縱有他證皆以虚論庸醫每不顧人元氣用藥尅削
而致夭枉者滔滔皆是可恨也
吐逆
胃為水穀之海上通乎咽内而不出如初發熱有吐逆
之證此火邪犯胃其氣上逆治之則易若自出現以至
收靨有是證者乃瘡集於咽門攻於胃脘吞嚥不利治
之則難由於不知預解咽喉之法漸變為失音嗆水而
不可救矣初虞世云痘瘡吐逆無痰益黃散(脾)有痰
二陳湯(大科痰飲)或橘皮半夏湯不止者加丁香(胃寒者宜之胃熱宜)
(加蘆根茅根枇杷葉黃連)若吐而瀉者亦宜益黃散及陳氏木香散
異功散吐而身熱煩渴腹滿喘大小便澀面赤者當利
小便不瘥者宜風散下之(痘發熱)
薛前證若手足並冷渴飲熱湯或腹作痛中氣虚寒也
宜用益黃散手足不冷吐逆痰涎中氣虚弱也宜用橘
皮半夏湯手足並熱熱毒壅滯也宜用導赤散口乾飲
乳不徹胃經氣熱也宜用竹茹湯吐逆不乳或吐乳酸
穢此脾氣虚而乳食停滯也宜枳术丸如初發熱暴
吐不止此火氣上逆也茱連散主之
茱連散黃連(半兩)吳茱萸(貳錢)
右二味同炒研細末每服半錢生薑湯調服
橘皮湯橘皮(半留白半去白炒貳錢)半夏(壹錢)白茯苓(壹錢半)
右剉細加生薑五分水一盞煎七分去渣温服
橘皮湯治嘔吐不止飲食不入
陳皮生薑(各壹錢)人參(伍分)
右水煎作三四次服之
橘皮半夏湯橘皮半夏(等分)
右每服三錢薑棗水煎
如因飲水過多而嘔吐者此水逆也五苓散主之如
因傷食而嘔吐者以丁香脾積丸微利之如無上證
而嘔噦者人以胃氣為本胃者土也土敗則木來侮之
今木挾相火之勢上乘乎胃其氣自臍下直犯清道上
出於賁門胃上口也微則乾嘔甚則噦土敗之象也太
素曰絃絶者其聲嘶敗木陳者其葉落病深者其聲噦
短鍼無取毒藥無攻謂不治也附方
丁香煮散治脾胃虚冷嘔吐不食丁香(不見火)紅豆
甘草乾薑青皮川烏(去皮)陳皮良薑胡
椒益智(各等分)
右剉散每服三錢用水一盞生薑三片煎六分加鹽
一捏不拘時服
加味鼠粘子散治咽中有瘡作嘔桔梗射干
山豆根防風乾葛陳皮荆芥連翹
水煎細細呷之
燈心竹葉湯(治乾嘔)竹葉(三十片)燈心(三十根)
水煎服
祕方治嘔吐并吐瀉不止水穀不納者速效
用多年竈心赤色土為細末每服二錢米飲調下小
兒只一錢
瀉利
凡瘡未出而利者邪氣併於裏腸胃熱甚而傳化失常
也黃芩湯主之如自利清白色者為裏寒理中湯主
之
黃芩湯黃芩(壹錢半)甘草(炙壹錢)白芍藥(六錢)
右剉細加大棗二枚水一盞煎七分温服食前
瘡已出而利者邪氣併於表正氣方逐邪氣主乎表而
而不主裏則裏氣虛不能停納水穀故亦自利也宜從
氣虛而治(九味理中湯倍人參加黃耆白芍藥)
九味理中湯人參(貳錢)白术乾薑(炮)訶子肉茯
苓木香藿香葉肉豆䓻(煨)甘草(炙各壹錢)
水煎食前通口服
瘡疹所忌内虚泄瀉凡覺腹疼或漉漉響趨小腹者皆
欲作利宜先以法治之(九味理中湯)治之不止此開腸洞泄
惟澀劑可以收之(荳䓻丸不止則用真鴉片配蓮肉粉止之)庸醫每不敢用
澀藥恐澀住邪氣不知邪氣之盛莫如傷寒而張仲景
治挾熱自利每用石脂盖澀劑之去滑猶寒劑之去熱
熱劑之去寒是謂對證之藥今既滑泄不已自當收澀
又何疑焉如服澀劑而又不止則根本已撥無能為矣
經曰倉廪不蔵者是門戶不要也金匱要略曰六腑氣
絶於外者手足寒五臓氣絶於内者利不止五奪之中
此為最甚但正氣内脱者淹延而死邪氣内䧟者煩渴
而死此為異耳
陳氏荳䓻丸治痘疹泄瀉木香砂仁白龍骨
訶子肉肉荳䓻(麫裹煨各半兩)赤石脂枯白礬(各㭍錢半)
右為末糊丸如黍米大一歲三十丸三歲百丸温米
飲下瀉止勿服
自起發以至收靨大便常宜堅實忽然自利者理中湯
丸主之
理中湯丸人參白术甘草乾薑(各等分)
右剉碎水二盞煎一盞去查温服若欲為丸研細末
煉蜜丸如彈子大每用一丸白湯化下
參术丸治小兒脾胃傷冷外熱裏寒不思飲食身常
壯熱大便或溏色白或患瘡疹身有大熱因食冷物
或冷藥過度或瀉或腹脹或已出瘡疹瘢白無血色
此由裏寒脾胃伏冷榮衛不行致令毒氣内伏不出
宜服之其瘡瘢白無血色者皆從瘢白四圍紅暈再
起作膿結痂而愈人參白术乾薑(炮)甘草(炙各)
(壹分)
右為細末米糕泡糊為丸如麻子大每服百餘丸温
水吞下或米飲亦得乳食前服前世之書如仲景諸
論治傷寒云輕者用理中湯重者用四逆湯此乃胃
足陽明經而感寒邪脾胃乃為中州之府故用理中
湯曰辛甘發散為陽以退寒邪也理中湯煉蜜丸而
嚼下曰理中丸盖添蜜甘以入脾胃嚼而便化於中
焦今參术丸以粳米糕為丸取其難化服在脾胃滲
漉漸得消化則中焦得煖脾土喜燥其熱自歸此所
以能治熱也
胃主腐熟水穀大腸主傳送已化之物故食多少可以
知人穀氣之虛實大便滑澀可以知人臓腑之冷熱大
便如常是亦瘡疹之一順也如起發之時忽然泄瀉此
宜急止之恐腸胃虚真氣脱也須辨冷熱虚實如瀉而
手足冷面色青白瘡不紅綻者冷證也理中湯丸荳䓻
丸益黃散(脾)甚則陳氏木香散異攻散(出不快)皆可用也
瀉下之物黃又酸臭渴手足心熱面赤瘡紅綻焮發者
熱證也黃苓湯五苓散(驚)主之脾胃怯弱精神慢而不
食者為虚當温養之益黃散身熱中滿渴而不食者為
實當清利之五苓散其人或蔵氣自脱或因服寒藥致
令瘡毒䧟入大腸瀉下如豆汁或便膿血或便黑汁口
内臭氣唇焦目閉加腹脹者必死之證如因飲冷水
自利者所謂濕勝則濡泄也宜温中利小便以理中丸
温中以五苓散利小便去水
如因傷食自利者所出酸臭所謂飲食自倍腸胃乃傷
也宜先去其積丁香脾積丸(傷食)後補脾胃益黃散(脾)
如結痂之時暴泄不止者消息所出之物痂皮膿血者
順水穀不分者逆如利膿血不止者此熱毒下流也香
連丸主之
香連丸(一名香橘丸)黃連(壹兩以茱萸五錢同炒去萸不用)木香(半兩)
石蓮子(取肉貳錢半)陳皮(半兩)
右為末醋調神麯糊為丸如麻子大每服二三十丸
陳倉米湯下
丹陳牙兒十九歲出痘有紅癍吐瀉而渴蒼术(壹錢)白
术(叄錢)陳皮(貳錢)黃耆茯苓甘草(炙)&KR1190;砂當歸
(各壹錢半)
薑三片同煎服
從子六七歲時患瘡痘發熱微渴自利一小方脉視之
用木香散每貼又增丁香十粒予切疑焉觀其出遲因
問自利而氣弱察其所下皆臭滯陳積因腸胃熱蒸而
下也恐非有寒而虛遂急止之已投一貼矣繼以黃連
解毒湯加白术與十貼以解丁香之熱利止瘡亦出其
後肌常有微熱而手足生癰癤與凉劑調補踰月而安
一男子十餘歲出痘熱時出根脚密嘔吐不食腰背
骨節痛大渴喉痛腹亦痛全不食者半月餘脉浮弦洪而
數與參耆歸术炙甘草陳皮半茯生薑煎服之至五日
色淡又加桂些少歸耆再用酒製至七日癢甚加丁香
叄粒附子些少癢止至八日九日渴大作而腹泄瀉癢
甚至十日寒戰遂用白术為君耆陳苓炙甘芩歸為臣
至十一日不靨或癢或譫語但守前藥半月後自吐出
痰多而安
陳十一味木香散治疹痘腹脹渴其效如神(必須審察的是)
(寒證六脉虚細身不甚熱或發寒或嘔吐肚腹痛或身體四肢俱冷者可用此方出集驗)木香
大腹皮人參官桂赤茯苓青皮(去白)前
胡訶子皮半夏丁香甘草(炙各叄兩)
右㕮咀每服二錢水一盞薑三片煎空心温服
異功散集驗方瘡痘頭温足冷腹脹瀉渴(方見痘出不快)
海瘡疹不渴藏寒下利四君子加乾薑減半主之痘
疹大便不固痘漸黑䧟小兒乳母同服人參白茯
苓肉荳䓻黃耆(各半兩)甘草(炙貳錢)
右㕮咀每服一錢水半盞薑五片棗一枚煎三分乳
母倍服若大瀉手足厥冷加附子用驗
治中散虛寒瀉利不進飲食黃耆人參茯苓
白术川芎當歸肉桂(各伍錢)肉荳䓻(麫包煨熟取去)
(油)丁香(壹錢半)木香(叄錢)
右為末每五歲用五分好熱酒調下衣被盖煖少頃
痘變紅活而起
大小便閟
劉提點云疹痘最要大小腑分曉所以錢氏四聖散用
木通枳殼極妙若大小腑自流利則不必苦泥萬凡
瘡疹小便欲長大便欲實經曰小便數者大便必鞕雖
二三日不更衣無苦也如小水少則病進盖心主瘡而
屬火心移熱於小腸小腸小腸移熱於膀胱膀光為津
液之府氣化則出氣為火食不能𫝊化而津液不出故
小便閟也瘡疹發熱大便欲潤若二三日不行宜急利
之恐腸胃不通榮衛不行瘡出轉密也惟瘡起發之後
大便却宜堅實如能食而大便常行者不須忌之若過
四五日不行則熱盛生濕其瘡難靨亦宜微利之設使
大小便俱不通則邪毒内畜三焦阻絶經曰一息不運
則機緘窮故大小便不通者死凡痘子要大小便自
調則裏氣和無留邪也故小便宜長而清如小便赤澀
導赤散(心)小便短少八正散瘡出太密小便不通者連
翹湯盖瘡子發熱不可驟去惟利小便以折其鬱如痘
稠密小便少者此氣血衰少津液虚耗非熱也不可利
之反傷真陽之氣十全大補湯(汗)主之能食者大便宜
潤有入必有出也不能食者大便宜實存舊榖氣以養
血氣也如四五日不行大便結燥者用膽導法導之不
通以三黃丸(熱)微利之如大結腹脹者以三乙承湯下
之如若大便泄瀉即止之盖痘瘡要裏氣實恐泄得脾
胃虚也輕則理中湯丸(瀉利)益黃散(脾)荳䓻丸甚則陳
氏木香散(俱瀉利)異功散(出不快)主之聞人氏云痘出正
盛喘促腹滿手掌心并腋下有汗或譫語妄言小便赤
而大便不通者小承氣湯(傷寒)之類下之若面赤黃大
便秘澀小便少而或嘔者宜小柴胡湯(發熱)熱甚而榮
衛閉塞則毒氣彌蔓如裏毒盛者大便不通小便如血
如表毒盛者或為癰瘡身上破裂此皆因不曾解利之
故俱宜犀角地黃湯(失血)小柴胡湯加生地黃四順飲
(發熱)牛黃散(腹痛)紫雪(大科發熱)輩救之若毒凝血聚瘡成
黑色大小便秘喘急煩躁者治法見驗色條
治大小便俱不通以皂莢燒灰存性為末米飲調下
葵子末壹合水一盞煎至半鍾入豬脂半兩空心服
小便不利痘疹方云痘疹未出之先小便不利熱盛者
恐欲起驚用導赤散(心)微解之熱入膀胱如有血淋
犀角地黃湯(失血)初出不快小便赤澀四聖散(見形出不快)
已出而赤澀白术散(渴)加木通五苓散加木香(丹溪用五)
(苓散加麥門冬煎服)收靨之後小便不利煩熱而渴豬苓散(痘後)
薛前證當分所因若小腸熱結用導赤散肝經熱
用柴胡麥門冬湯(痘後)脾經熱用犀角地黃湯肺經
熱用生地黃湯(痘咳𠻳)腎經熱地黃丸(腎)靨後氣血
虚弱用八珍湯(虚羸)中氣虛弱用五味異功散(吐瀉)萬
凡瘡疹小便少者熱微導赤散加山梔仁熱甚八正散
主之
八正散治下焦積熱大小便不通或小便淋澀脉證
俱實者大黃(酒炒)車前子(炒)瞿麥萹蓄山梔
(炒)木通(各壹錢)滑石(煨二錢)甘草(壹錢)
右每服二錢水煎
滋腎丸黃檗(炒黑)知母(炒黑各貳兩)肉桂(貳錢)
右為末水糊丸
黃芩清肺飲黃芩(炒)山梔(炒各等分)
右每二錢水煎
紫草木通湯治痘瘡出不快小便不利紫草人
參木通茯苓糯米(各等分)甘草(減半)
右水煎服
通關散此藥通心經利小便山梔仁大黃(炒各壹分)
木通甘草(炙)車前子(炒)赤茯苓瞿麥人參
滑石(各叄分)萹蓄(炒五分)
右剉細用水一盞燈心十根煎半盞温服
連翹湯連翹防風瞿麥荆芥穗木通車
前子當歸柴胡赤芍藥白滑石蟬蛻
黃芩山梔子甘草(各五分)
右剉細加紫草(五分)水一盞半煎一盞去查食前温服
紫草冬葵湯治小便不通毒氣閉塞紫草茸山
梔子黃芩(各壹錢貳分)秦艽苦參(各壹錢壹分)冬葵子
(壹錢半)露蜂房白茯苓木通白芍藥澤瀉
車前子(各壹錢)蟬蛻(捌分)
右剉散每服四五錢水煎遠食温服如急數莖中
痛者加甘草稍八分苦楝子一錢如痛甚欲死者加
川牛膝一錢三分如有赤如血色者加胡黃連一錢
三分如溺血者加當歸壹錢川芎壹錢龍骨火煅兔
絲子各壹錢紅甚者加生地黃白溺者加使君子各
壹錢叄分黃連壹錢壹分韭子研壹錢貳分濁甚者
加桑螵蛸壹錢
大便袐薛陳文宿先生云痘疹四五日不大便以肥豬
脿白水煮熟切豆大五七塊與食之滋潤臓腑瘡痂易
落切不可妄投宣利之藥恐真氣内虚瘡毒入裏如六
七日身壯熱不大便其脉緊盛與三味消毒飲(見形)微
利之竊謂前證若毒在肌肉而未能盡發脉浮而緊者
最宜此藥疎解其毒若脉沉而緊者宜用前胡枳殼散
(喘)疎通毒氣以絶其源若口舌咽喉腫痛瘡毒甚也用
射干鼠粘子湯(咽喉)若大便既通作渴飲湯脾胃氣虚
也用人參白术散(渴)凡燥糞在直腸不能下者宜用豬
膽汁導之忌用疎利之劑恐復傷胃氣則瘡未出者不
能發出已出者不能灌靨大抵分辨虚實當以手足冷
熱或飲水飲湯驗之萬如發熱時大便不行熱微者
三黃丸(發熱)甚則承氣湯主之如起發至收靨大便
不行者用膽導法不可遽用利藥但瘡乾黑䧟大便
袐煩躁者以百祥丸牛李膏(黑䧟)主之如無此藥以承
氣代之
當歸丸當歸(半兩)甘草(壹分)黃連大黃(各貳錢半)
先將當歸熬膏子入藥末三味為丸加服之以利為
度
棗變百祥丸治癍疹大便秘結
紅牙大戟(去骨壹兩)青州棗(去核十枚)
右用水二盞同煎至水盡為度去大戟將棗焙乾可
和作劑旋丸從少至多以利為度
洗心散治痘瘡壯熱大小便不利狂言多渴
大黃甘草當歸麻黃(去節)白术芍藥
荆芥(各等分)
右㕮咀量病輕重多少薑薄荷煎温服則平熱服則
溏
三乙承氣湯大黃芒硝厚朴枳實(各壹錢)甘草
(五分)
右剉細水一盞加生薑一片煎至七分去渣食前熱
服
膽導法用大豬膽一枚以鵝翎筒兩頭截齊一頭入
膽中線牢札定吹令氣滿納入穀道中直待氣通取
去
加味四君湯
人參白术黃耆白茯苓甘草瓜蔞根
桔梗
各等分水煎服海蔵以此治瘡疹已出未出大便
袐澀或時渴盖有病者或因禀受不足或因吐瀉之
後或因汗多或利小便元氣既虚津液乾涸不得潤
滑而致大便袐澀者若妄行疎利何異操刀必須此
藥治之醫家切宜詳審勿令誤也
潤腸湯治虛袐
當歸梢甘草生地黃火麻桃仁泥
水煎服
紫草麻仁湯治瘡疹大便不通致毒氣閉塞
山豆根紫草(各壹錢壹分)鼠粘子露蜂房生犀
青皮桃仁麻仁側栢葉黃芩(各壹錢)杏仁
(壹錢貳分)
右剉散每服四五錢水煎食遠服袐甚者加烏梅肉
㭍分不已再加冬葵子壹錢伍分
證治凖繩卷八十五
