證治準繩卷六
明王肯堂撰
準繩
諸嘔逆門
嘔吐膈氣總論
潔古家珍吐證有三氣積寒也皆從三焦論之上焦在
胃口上通於天氣主内而不出中焦在中脘上通天氣
下通地氣主腐熟水穀下焦在臍下下通於地氣主出
而不納是故上焦吐者皆從于氣氣者天之陽也其脈
浮而洪其症食已暴吐渴欲飲水大便燥結氣上衝胸
而發痛其治當降氣和中中焦吐者皆從於積有陰有
陽食與氣相假為積而痛其脈浮而弦其證或先痛而
後吐或先吐而後痛法當以小毒藥去其積檳榔木香
和其氣下焦吐者皆從於寒地道也其脈大而遲其證
朝食暮吐暮食朝吐小便清利大便秘而不通治法宜
毒藥通其閉塞温其寒氣大便漸通復以中焦藥和之
不令大腑秘結而自愈也此事難知問嘔吐噦胃所
主各有經乎答曰胃者總司也内有太陽陽明少陽三
經之别以其氣血多少而為聲物有無之不同即吐屬
太陽有物無聲乃血病也有食入即吐食已則吐食久
則吐之别嘔屬陽明有物有聲氣血俱病也仲景云嘔
多雖有陽明證不可下噦屬少陽無物有聲乃氣病也
(此以乾嘔為噦也)醫家大法食晬則吐謂之嘔生薑半夏湯
食入則吐謂之暴吐生薑橘皮湯食已則吐謂之
嘔吐橘皮半夏湯食久則吐謂之反胃水煮金花丸
食再則吐謂之翻胃易老紫沉丸旦食不能暮食
則吐食不下脈實而滑半夏生薑大黃湯下之潔古
論吐分三焦其說蓋本於黃帝所謂氣為上膈食飲入
而還出為下膈食晬時乃反出之其上焦食已暴吐者
今世謂之嘔吐也中下二焦食久而吐食再而吐者今
世謂之膈氣反胃也分嘔吐膈氣為二門趙以德云
夫陰陽氣血隨處有定分獨脾胃得之則法天地人而
三才之道備故胃有上中下三腕上腕法天為陽下腕
法地為陰中脘法氣交之分陽清而陰濁故陽所司者
氣陰所司者血然陽中亦有陰陰中亦有陽於是上脘
氣多血少則體乾道之變化動也下脘血多氣少則體
坤道之資生静也中脘氣血相半故運上下動静升降
之氣行由是物之入胃各從其類聚水飲者物之清穀
食者物之濁然清中有濁濁中有清故飲之清者必先
上輸于司氣之肺而後四布為津為液清中之濁者則
下輸膀胱為便溺出焉食之清者亦必先淫精于司血
之心肝以養筋骨經脈更化榮衛流注百骸濁中之濁
者則自下脘變糟粕傳送下大腸出焉若邪在上脘之
陽則氣停氣停則水積故飲之清濁混亂則為痰為飲
為涎為唾變而成嘔邪在下脘之陰則血滯血滯則穀
不消故食之清濁不分而為噎塞為痞滿為痛為脹變
而成吐邪在中脘之氣交者盡有二脘之病是故嘔從
氣病法天之陽動而有聲與飲俱出猶雷震必雨注也
吐從血病法地之陰静而無聲與食俱也人迎者結喉
兩旁之脈動處也乃取天容人迎二穴補之也
診魚際絡青短者少氣也脾脈摶堅而長(缺二字)黃
當病少氣一呼脈一動一吸脈一動曰少氣尺堅
大脈小甚少氣悗有加立死(謂尺内堅而脈反小而少氣悗加也)
嘔吐(漏氣嘔苦)(走哺吞吐食嘔乾嘔吐酸酸清水)(惡心沫吐涎)
(吐蚘)
東垣曰夫嘔吐噦者皆屬于胃胃者總司也以其氣血
多少為異耳且如嘔者陽明也陽明多血多氣故有聲
有物氣血俱病也仲景云嘔多雖有陽明症甚不可下
孫真人曰嘔家多服生薑乃嘔吐之聖藥也氣逆者必
散之故以生薑為主吐者太陽也太陽多血少氣故有
物無聲乃血病也有食入則吐有食已則吐以陳皮去
白主之噦者少陽也少陽多氣少血故有聲無物乃氣
病也以薑製半夏為主故朱奉議治嘔吐噦以生薑半
夏陳皮之類是也究三者之源皆因脾氣虚弱或因寒
氣客胃加之飲食所傷而致也宜以丁香藿香半夏茯
苓陳皮生薑之類主之若但有内傷而有此疾宜察其
虚實使内消之痰飲者必下之當分其經對證用藥不
可亂也金匱方諸嘔吐穀不得下者小半夏湯主之
又云嘔家本渴渴者為欲解今反不渴心下有支飲故
也小半夏湯主之用半夏一斤生薑半斤水七升煮取
一升半分温再服又云卒嘔吐心下痞有水眩悸者小
半夏加茯苓湯主之即前方加茯苓四兩也然則生薑
半夏固通治嘔吐之正劑矣然東垣云辛藥生薑之類
治嘔吐但治上焦氣壅表實之病若胃虚穀氣不行胸
中閉塞而嘔者唯宜益胃推揚穀氣而已勿作表實用
辛藥瀉之故服小半夏湯不愈者服大半夏湯立愈此
仲景心法也寒而嘔吐則喜熱惡寒四肢淒清或先
覺嚥酸脈弱小而滑因胃虚傷寒飲食或傷寒汗下過
多胃中虚冷所致當以剛壯温之宜二陳湯加丁香十
粒或理中湯加枳實半錢或丁香吳茱萸湯藿香安胃
散鐵刷湯不效則温中湯甚則附子理中湯或治中湯
加丁香並須冷服蓋冷遇冷則相入庶不吐出(羅謙甫云諸藥)
(不愈者紅豆丸神效)曾有患人用附子理中湯四逆湯加丁香到
口即吐後去乾薑只參附加丁木二香煎熟更磨入沈
香立吐出象萬物之吐出于地也氣血俱病法陰陽之
氣交則嘔吐並作飲食皆出然在上脘非不吐食也設
陽中之陰亦病則食入即吐不得納于胃也非若中脘
之食已而後吐下脘之食久而方出其下脘非不嘔也
設陰中之陽亦病則吐與嘔齊作然嘔少于吐不若上
脘之嘔多于吐也
定蓋虚寒痰氣凝結丁附既温佐以沉木香則通乾薑
白术則泥耳熱嘔食少則出喜冷惡熱煩躁引飲脈
數而洪宜二陳湯加黃連炒梔子枇杷葉竹茹乾葛生
薑入蘆根汁服金匱方嘔而發熱者小柴胡湯主之
潔古用小柴胡湯加青黛以薑汁打糊丸名清鎮丸治
嘔吐脈弦頭痛蓋本諸此胃熱而吐者聞穀氣即嘔
藥下亦嘔或傷寒未解胸中有熱關脈洪者是也並用
蘆根汁金匱方嘔吐而病在膈上後思水解急與之
思水者猪苓散主之嘔而胸滿者吳茱萸湯主之
嘔而渴煮枇杷葉汁飲之嘔而腸鳴心下痞者半夏
瀉心湯主之氣嘔吐胸滿膈脹關格不通不食常飽
食則常氣逆而吐此因盛怒中飲食而然宜二陳湯加
枳實木香各半錢或吳茱萸湯不效則丁沉透膈湯及
五膈寬中湯食嘔吐多因七情而得有外感邪氣併
飲食不節而生大概治以理中為先二陳湯加枳實一
錢或加南星七分沉香木香各四分亦好或只服枳南
湯或導痰湯又有中脘伏痰遇冷即發俗謂之冷癎
或服新法半夏湯或撾脾湯有痰飲粥藥到咽即吐
人皆謂其翻胃非也此乃痰氣結在咽膈之間宜先以
薑蘇湯下靈砂丹俟藥可進則以順氣之藥繼之外
有吐瀉及痢疾或腹冷痛進熱藥太驟以致嘔逆宜二
陳湯加砂仁白荳蔲各半錢沉香少許嘔吐諸藥不
效當借鎮重之藥以墜其逆氣宜薑蘇湯下靈砂丹百
粒俟藥得止却以養正丹半硫丸導之嘔吐津液既去
其口必渴不可因渴而遽以為熱若陰虚邪氣逆上
窒塞嘔噦不足之病此地道不通也正當用生地黃當
歸桃仁紅花之類和血凉血潤血兼用甘草以補其氣
微加大黃芒硝以通其閉大便利邪氣去則氣逆嘔噦
自不見矣復有胸中虚熱穀氣久虚發而為嘔噦者
但得五穀之陰以和之則嘔噦自止
漏氣身背皆熱肘臂牽痛其氣不續膈間厭悶食入
則先嘔而後下名曰漏氣此因上焦傷風閉其腠理經
氣失道邪氣内著麥門冬湯主之
走哺下焦實熱大小便不通氣逆不續嘔逆不禁名
曰走哺人參湯主之
吐食上焦氣熱上衝食已暴吐脈浮而洪宜先降氣
和中以桔梗湯調木香散二錢隔夜空腹服之三服後
氣漸下吐漸去然後去木香散加芍藥二兩黃茋一兩
半同煎服之病愈則止如大府燥結食不盡下以大承
氣湯去芒硝微下之少利為度再服前藥補之如大便
復結又依前微下之保命集用荆黃湯調檳榔散
中焦吐食由食積與寒氣相格故吐而疼宜服紫沉丸
金匱大黃甘草湯治食已即吐又治吐水吐食而
脈弦者由肝勝于脾而吐乃由脾胃之虚宜治風安胃
金花丸青鎮丸主之金匱茯苓澤瀉湯治胃反吐而
渴欲飲水者
乾嘔金匱方乾嘔噦若手足厥者陳皮湯主之卒
乾嘔不息取甘蔗汁温服半升日三或入生薑汁搗
葛根絞取汁服
惡心惡心乾嘔欲吐不吐心下映漾人如畏船宜大
半夏湯或小半夏茯苓湯或理中湯治中湯皆可用
金匱方病人胸中似喘不喘似嘔不嘔似噦不噦徹心
中憤憤然無奈者生薑半夏湯主之胃氣虚弱身重
有痰惡心欲吐是邪氣羈絆于脾胃之間當先實其脾
胃茯苓半夏湯主之舊有風證不敢見風眼澀眼黑
胸中有痰惡心兀兀欲吐但遇風覺皮肉緊手足難舉
動重如石若在暖室少出微汗其證隨減再遇風病復
如是柴胡半夏湯主之仲景云病人欲吐者不可下
之又用大黃甘草治食已即吐何也曰欲吐者其病在
上因而越之可也而逆之使下則必抑塞憒亂而益以
甚故禁之若既已吐矣吐而不已有升無降則當逆而
折之引令下行無速于大黃者也故不禁也兵法曰避
其銳擊其惰此之謂也丹溪泥之而曰凡病嘔吐切不
可下固矣夫
嘔苦經云善嘔嘔有苦長太息邪在膽逆在胃膽溢
泄則口苦胃氣逆則嘔苦故曰嘔取膽三里以下胃氣
逆則刺少陽血絡以開膽逆却調虚實以去其邪又云
口苦嘔宿汁取陽陵泉為胃主嘔而膽汁苦故獨取膽
與胃也陽明在泉燥淫所勝病善嘔嘔有苦又云陽
明之勝嘔苦治以苦温辛温是運氣嘔苦皆屬燥也
吐酸(吞酸附)東垣曰病機云治嘔吐酸皆屬于熱辨云
此上焦受外來客邪也胃氣不受外邪故嘔傷寒論云
嘔家雖有陽明證不可攻之是未傳入裏三陰不受邪
也亦可見此症在外也仲景以生薑半夏治之孫真人
云嘔家多用生薑是嘔家聖藥以雜病論之嘔吐酸水
者甚則酸水浸其心不任其苦其次則吐出酸水令上
下牙酸澀不能相對以大辛熱劑療之必減吐酸嘔出
酸水也酸味者收氣也西方肺金旺也寒水乃金之子
子能令母實故用大醎熱之劑瀉其子以辛熱為之佐
以瀉肺之實以病機之法作熱攻之者誤矣蓋雜病醋
心濁氣不降欲為中滿寒藥豈能治之乎丹溪曰或
問吞酸素問明以為熱東垣又以為寒何也曰吐酸與
吞酸不同吐酸似吐出酸水如醋平時津液隨上升之
氣鬱而成積成積既久濕中生熱故從木化遂作酸味
非熱而何其有鬱積之久不能自涌而出伏于肺胃之
間咯不得上嚥不得下肌表得風寒則内熱愈鬱而酸
味刺心肌表温煖腠理開發或得香熱湯丸津液得行
亦可暫解非寒而何素問言熱者言其本也東垣言寒
者言其末也但東垣不言外得風寒而作收氣立說欲
瀉肺金之實又謂寒藥不可治酸而用安胃湯加減二
陳湯俱犯丁香且無治熱濕鬱積之法為未合經意予
嘗治吞酸用黃連茱萸各製炒隨時令迭為佐使蒼术
茯苓為輔湯浸蒸餅為小丸吞之仍教以糲食素果自
養則病易安中脘有飲則嘈有宿食則酸故常噯宿
腐氣逆嚥酸水亦有每晨吐清酸水數口日間無事者
亦有膈間常如酸折皆飲食傷于中脘所致生料平胃
散加神麴麥芽各一錢或八味平胃散有熱則咽醋丸
膈間停飲積久必吐酸水神术丸酒癖停飲吐酸
水乾薑丸風痰眩冒頭痛惡心吐酸水半夏南星白
附生為末滴水丸桐子大以生麫為衣陰乾每服十丸
至二十丸薑湯送下參萸丸可治吞酸亦可治自利
酸心用檳榔四兩陳皮二兩末之空心生蜜湯下方
寸匕
嘔清水經云太陰之復嘔而密默唾吐清液治以甘
熱是嘔水屬濕一味蒼术丸主之金匱方心胸中有
停痰宿水自吐出水後心胸間虚氣滿不能食茯苓飲
主之能消痰氣令能食又云渴欲飲水水入則吐者
名曰水逆五苓散主之千金方治痰飲水吐無時節
者其源因冷飲過度遂令脾胃氣羸不能消于飲食飲
食入胃則皆變成冷水反吐不停皆赤石脂散主之赤
石脂搗篩服方寸匕酒飲時稍加至三七服盡一斤終
身不吐痰水又不下利
吐涎沫金匱方乾嘔吐逆吐涎沫半夏乾薑散主之
半夏乾薑各等分杵為散取方寸匕漿水一升半煎至
七合頓服之乾嘔吐涎沫頭痛者吳茱萸湯主之
婦人吐涎沫醫反下之心下即痞當先治其吐涎沫小
青龍湯主之涎沫止乃治痞瀉心湯主之
嘔膿仲景云嘔家雖有癰膿不可治嘔膿盡自愈仁
齋直指以地黃丸湯主之
嘔蟲仲景以吐蚘為胃中冷之故則成蚘厥宜理中
湯加炒川椒五粒檳榔半錢吞烏梅丸胃欵之狀欬
而嘔嘔甚則長蟲出亦用烏梅丸取胃三里有嘔吐
諸藥不止别無他證乃蚘在胸膈作嘔見藥則動動則
不納藥藥出而蚘不出雖非吐蚘之比亦宜用吐蚘藥
或於治嘔藥中入炒川椒十粒蛔見椒則頭伏故也
診形狀如新卧起陽緊陰數其人食已即吐陽浮
而數亦為吐(或浮大皆陽偏勝陰不能配之也為格主吐逆無陰和之)寸緊尺濇
其人胸滿不能食而吐寸口脈數其人則吐寸口
脈細而數數則為熱細則為寒數為嘔吐金匱問數
為熱當消穀引食而反吐者何也曰以發其汗令陽微
膈氣虚脈乃數數為客熱不能消穀胃中虚冷故吐也
趺陽脈微而濇(微則不利濇則吐逆穀不得入)或浮而濇(浮則虚虛傷脾脾傷)
(則不磨朝食暮吐名反胃)寸口脈微而數(微則血虛血虚則胃中寒)脈緊而濇者
難治關上脈浮大風在胃中心下澹澹食欲嘔關
上脈微浮積熱在胃中嘔吐蚘蟲關上脈緊而滑者
蚘動脈緊而滑者吐逆脈小弱而濇胃反浮而
洪為氣浮而匿為積沉而遲為寒趺陽脈浮胃
虚嘔而不食恐怖者難治寬緩生(寒氣在上陰氣在下二氣並争但出不入)
先嘔却渴此為欲解先渴却嘔為水停心下屬飲
脈弱而嘔小便復利身有微熱見厥者死嘔吐大痛
色如青菜葉者死
胃反(即膈噎)
金匱要略云發汗令陽微膈氣虚脈乃數數為客熱不
能消穀胃中虚冷其氣無餘朝食暮吐變為胃反又云
趺陽脈浮而濇浮則為虚濇則傷脾脾傷則不磨朝食
暮吐暮食朝吐宿食不化名曰胃反傷寒論太陽病吐
後汗出不惡寒發熱關脈細數欲食冷食朝食暮吐註
以晨食入胃胃虚不能尅化至暮胃氣行裏與邪相搏
則食反出也巢氏病源亦曰榮衛俱虚血氣不足停水
積飲在胃脘即藏冷藏冷則脾不磨而宿食不化其氣
逆而成反胃則朝食暮吐甚則食已即吐王太僕註内
經亦曰食不得入是有火也食入反出是無火也由是
後世悉以胃虚為寒而惟用辛香大熱之劑以復其陽
雖有脈數為邪熱不殺穀者亦用之殊不思壯火散氣
其大熱之藥果能復氣乎丹溪謂膈噎反胃之病得之
七情六淫遂有火熱炎上之化多升少降津液不布積
而為痰為飲被劫時暫得快七情飲食不節其證復作
前藥再行積成其熱血液衰耗胃脘乾槁其槁在上近
咽之下水飲可行食物難入入亦不多名之曰噎其槁
在下與胃為近食雖可入難盡入胃良久復出名之曰
膈亦曰反胃大便秘少若羊矢然必外避六淫内節七
情飲食自養滋血生津以潤腸胃則金無畏火之炎腎
有生水之漸氣清血和則脾氣健運而食消磨傳送行
矣此論膈噎之久病者也然而亦有病未久而食入即
反出之不已與膈噎形狀同者何以言之内經謂厥陰
之復嘔吐飲食不入入而復出甚則入脾食痺而吐王
註食痺者食已心下痛陰陰然不可忍也吐出乃止此
胃氣逆而不下行也又胃脈耎散當病食痺又肺病傳
之肝曰肝痺脇痛出食與夫金匱要略復有肝中寒心
中風厥陰之為病三者皆食入則吐則必又從其病由
之邪而治也大抵反胃亦必如前條治吐分氣積寒三
法可也奈後世概用調氣之劑製一方名十膈散治十
般膈氣今人守之為良方略古聖賢而勿論夫治病之
道非中其邪而病豈能愈乎予試以昔嘗求邪而得驗
者明之一男子壯年食後必吐出數口却不盡出膈上
時作聲面色如平人知其病不在脾胃而在膈間問其
得病之由乃由大怒未止輒喫麫即時有此證料之以
怒甚則血菀于上積在膈間有礙氣之升降津液因聚
為痰為飲與氣相搏而動故作聲也用二陳湯加香附
韭汁萊菔子服二日以瓜蒂散酸漿吐之再一日又吐
痰中見血一盞次日復吐見血一鍾其病即愈一中年人
中脘作痛食已則吐面紫霜色兩關脈澀知其血病
也問之乃云跌仆後中脘即痛投以生新推陳血劑吐
出停血碗許則痛不作而食亦不出矣咽喉閉塞胸
膈膨滿似屬氣滯暫宜香砂寬中丸開導結散而已然
服耗氣藥過多中氣不運而致者當補氣而使自運補
氣運脾湯李絳療反胃嘔吐無常粥飲入口即吐困
倦無力垂死者以上黨人參三大兩劈破水一大升煮
取四合熱頓服大便燥結如羊矢閉久不通似屬血
熱止可清熱潤養小著湯丸累累加之關扄自透(滋血潤腸)
(湯丸薑汁炙大黃加人參利膈玄明粉少甘草)然服通利藥過多致血液
耗竭而愈結者當補血潤血而使自行有因火逆衝
上食不得入其脈洪大有力而數者滋陰清膈散加枇
杷葉二錢蘆根一兩或痰飲阻滯而脈結澀者二陳
湯入竹瀝薑汁痰多食飲纔下便為痰涎裹住不得
下者以來復丹控其痰涎自製滌痰丸半夏麴枯礬皂
角火炙刮去皮弦子玄明粉白茯苓枳殼各等分霞天
膏和丸有因脾胃陽火内衰其脈沉微而遲者以辛
香之藥温其氣却宜丁沉透膈湯五膈寬中散嘉禾散
之類仍以益陰之藥佐之瘀血在膈間阻礙氣道而
成者居多以代抵當丸作芥子大取三錢去枕仰卧細
細嚥之令其搜逐停積至天明利下惡物却好將息自
愈五靈脂治淨為細末黃犬膽汁和丸如龍眼大每
服一丸好酒半盞温服不過三服效亦行瘀血之劑也
亦有蟲者以秦川剪紅丸取之此丸亦取瘀血本
事方芫花丸治積聚停飲痰水生蟲久則成反胃及變
為胃癰其說在靈樞及巢氏病源有實積而無内熱
者古方厚朴丸萬病紫苑丸當如方服之能取下蟲物
治反胃用新汲水一大碗留半碗將半碗水内細細
澆香油鋪滿水面上然後將益元散一貼輕輕鋪滿香
油面上須臾自然沉水底此即陰陽升降之道也用匙
攪勻服却將所留水半碗盪藥碗漱口令淨吐既止却
進末子凉膈散通其大小便未效再進一貼益元及凉
膈即效也此方極驗童便(降火)竹瀝(行痰)韭汁(行血)人乳汁
牛乳汁(補虛潤燥)蘆根汁(止嘔)茅根汁(凉血)薑汁(佐竹瀝行痰)甘蔗汁
(和胃)驢尿(殺虫)仍入燒酒米醋蜜各少許和勻隔湯頓温服
自製通腸丸大黃(酒浸)滑石(飛研)各二兩陳皮(去白)厚朴(薑製)
各一兩半人參當歸貫衆(去毛)乾漆(炒煙盡)各一兩木香檳
榔各七錢半三稜(煨)蓬术(煨)川芎薄荷玄明粉雄黃桃
仁泥甘草各五錢俱各令取細末用竹瀝童便韭汁入
乳驢尿蘆根汁茅根汁甘蔗汁燒酒米醋蜜各二杯薑
汁一杯隔湯煮濃和丸如芥子大每服三錢去枕仰卧
唾津嚥下通利止後服服此丸及前諸汁後得藥不反
切不可便與粥飯及諸飲食每日用人參五錢陳皮二
錢作湯細啜以扶胃氣覺稍安漸漸加人參旬日半月
間方可小試陳倉米飲及糜粥倉廩未固不宜便貯米
穀常見即食粥飯者遂致不救又有反胃因呌呼極
力破損氣喉氣喉破漏氣壅胃管胃受氣亦致反胃法
在不治或用牛喉管焙燥服之張子和十膈五噎浪
分支派疏病派之分自巢氏始病失其本亦自巢氏
始何則老子曰少則得多則惑且俗謂噎食一症在内
經原無多語唯曰三陽結謂之膈三陽者大腸小腸膀
胱也結謂結熱也小腸結熱則血脈燥大腸結熱則後
不圊膀胱結熱則津液涸三陽俱結則前後悶濇下既
不通必反上行此所以噎食不下縱下而復出也謂胃
為水穀之海日受其新以易其陳一日一便乃常度也
今病噎者三五七日不便乖其度也豈非三陽俱結于
下大腸枯涸所食之物為咽所拒縱入太倉環出喉嚨
此陽火不下推而上行也經曰少陽所至為嘔涌溢食
不下又氣厥論云肝移寒于心為狂膈中註陽與寒相
搏故膈食而中不通此膈熱與寒為之也非獨專于寒
也六節藏象云人迎四盛以上為格陽王太僕云陽盛
之極故膈拒而食不入正理論云格則吐逆故膈亦當
為格後世強分為五噎後又别為十膈五噎其派既多
其惑滋甚人之溢食初未必遽然也初或傷酒食或胃
熱欲吐或胃風欲吐醫氏不察本原火裏燒薑湯中煮桂
丁香未已荳蔲繼之蓽撥未已胡椒繼之雖曰和胃胃
本不寒雖曰補胃胃本不虚設如傷飲止可逐飲設如
傷食止可逐食豈可言虚便將熱補素熱之人三陽必
結三陽既結食必上潮醫者猶云胃寒不納燒針著艾
三陽轉結分明一句到了難從不過抽薪退熱最為緊
要揚湯止沸愈急愈增歲月深深為醫所悞人言可下
退陽養陰張眼吐舌恐傷元氣上在冲和閉塞不通腸
宜通暢是以腸鳴腸既不通遂成噎病或曰憂恚氣結
亦可下乎予曰憂恚盤礴便同火欎太倉公見此皆下
法廢以來千年不復今代劉河間治膈氣噎食用承氣
三乙湯獨超近代今予不恤姑示後人用藥之時更詳
輕重假如閟久慎勿頓攻總得攻開必慮後患宜先潤
養小著湯丸累累加之關扄自透其或咽噎上阻痰涎
輕用苦酸微微涌出因而治下藥勢易行設或不行蜜
鹽下導始終勾引兩藥相通結散陽消飲食自下莫將
巴豆耗却天真液燥津枯留毒不去人言此病曾不
奪之從下奪來轉虚轉痞此為巴荳非大黃牽牛之過
也箕城一酒官病嘔吐逾年不愈皆以胃寒治之丁香
半夏青陳薑附種種燥熱燒錐燎艾莫知其數或少愈
或復劇且十年大便澀燥小便赤黃予視之曰諸痿喘
嘔皆屬於上王太僕云上謂上焦也火氣炎上之氣謂
皆熱甚而為嘔以四生丸下三十行燥糞腸垢何啻如
斗其人昏困一二日頻以冰水呷之漸投涼乳酪芝麻
飲時時嚥之數日後大啜飲食精神氣血如昔繼生三
子至五十歲
診寸口脈微而數微則無氣無氣則榮虛榮虚則血
不足血不足則胸中冷趺陽脈浮而濇浮則為虚濇
則傷脾脾傷則不磨朝食暮吐暮食朝吐完榖不化名
曰胃反脈緊而濇其病難治脈弦者虚也胃氣無餘
朝食暮吐變為胃反寒在於上醫反下之令脈反弦故
名曰虚胃脈耎而散者當病食痺(至真要論云食痺而吐)腎
脈微緩為洞洞者食不化下嗌還出沉緩而無力或
大而弱為氣虚數而無力或澀小為血虚數而有
力為熱寸關沉或伏或大而滑數是痰寸關脈沉
而濇是氣反胃之脈沉細散亂不成條道沉浮則有
中按則無必死不治更參面色不欲黃白亦不欲純白
皆惡候也年高病久元氣敗壞手足寒冷糞如羊矢
沫大出者皆不治
噎
噎謂飲食入咽而阻礙不通梗澀難下有下者有不得
下者有吐者有不吐者故别立門血槁者地黃麥門
冬當歸煎膏入韭汁乳汁童便蘆根汁桃仁泥和勻細
細呷之大便秘澀加桃仁泥玄明粉或用人參散
有實積者可暫用厚朴丸亦可用昆布丸食物下咽
屈曲自膈而下梗澀作微痛多是瘀血用前膏子藥潤
補之後以代抵當丸行之有生薑汁煎方用生薑汁
白蜜牛酥各五兩人參去蘆末百合末各二兩内銅鍋
中慢火煎如膏不拘時候含一匙如半棗大津嚥或煎
人參湯調下一茶匙亦得此虚而燥者宜之手巾布
裹舂杵頭糠時時拭齒治卒噎刮舂米杵頭細糠吞之
或煎湯呷或煉蜜丸含嚥津亦得杵頭糠人參末石
蓮肉末柿霜玄明粉等分䑛喫枇杷葉拭去毛炙陳
皮去白各一兩生薑半兩水煎分温三服噎病喉中
如有肉塊食不下用昆布二兩洗去鹹水小麥二合水
三大盞煎候小麥爛熟去滓每服不拘時喫一小盞仍
揀取昆布不住含三兩片嚥津極效噎病聲不出竹
皮飲東垣曰堵塞咽喉陽氣不得出者曰塞陰氣不
得下降者曰噎夫噎塞迎逆于咽喉胸膈之間令諸經
不行則口開目瞪氣欲絶當先用辛甘氣味俱陽之藥
引胃氣以治其本加堵塞之藥以瀉其標也寒月陰氣
大助陰邪于外于正藥内加吳茱萸大熱大辛苦之味
以瀉陰寒之氣暑月陽盛則于正藥中加青皮陳皮益
智黃栢散寒氣泄陰火之上逆或以消痞丸合滋腎丸
滋腎丸者黃栢知母微加肉桂三味是也或更加黃連
别作丸二藥七八十丸空心約宿食消盡服之待少時
以美食壓之不令胃中停留也已上諸法悉于補中
益氣湯加減之
膈咽不通并四時換氣用藥法黃帝針經云胃病者
腹䐜脹胃脘當心而痛上支兩脇膈咽不通飲食不下
取三里夫咽者嚥物之門戶也膈者上焦心肺之分野
不通者升降之氣上不得下交通又云清氣在下則生
餐泄泄黃如糜米穀不化者是也濁氣在下則生䐜脹
腹中脹滿不得大便或大便難先結後溏皆是也濁氣
在上當降而不降者乃腎肝吸入之陰氣不得下而反
在上也胃氣逆上或為嘔或為吐或為噦者是陰火之
邪上衝而吸入之氣不得入故食不下也此皆氣衝之
火逆胃之脈反上而作者也清氣在下則生餐泄者胃
氣未病之日當上行心肺而經營也因飲食失節勞役
形體心火乘于土位胃氣弱而下陷入陰中故米穀入
而不得升反降而為餐泄也膈咽之間交通之氣不得
表裏者皆衝脈上行逆氣所作也蓋胃病者上支兩脇
膈咽不通飲食不下取三里者是也針經云清濁相干
亂于胸中是為大悗悗者惑也氣不交通最為急證不
急去之諸變生矣聖人治此有要法陽氣不足陰氣有
餘先補其陽後瀉其陰是先令陽氣升發在陽分而後
瀉陰也春夏之月陽氣在經當益其經脈去其血絡秋
冬陽氣降伏當先治其藏府若有噎有塞塞者五藏之
所生陰也血也噎者六府之所生陽也氣也二者皆由
陰中伏陽而作也今立四時用藥并治法于後冬三
月陰氣在外陽氣内藏當外助陽氣不得發汗内消陰
火勿令泄瀉此閉藏周密之大要也盛冬乃水旺之時
水旺則金旺子能令母實肺者腎之母皮毛之陽元本
虚弱更以冬月助其令故病者善嚏鼻流清涕寒甚則
出濁涕嚏不止比常人尤大惡風寒小便數而欠或上
飲下便色清而多大便不調夜惡無寐甚則為痰欬為
嘔為噦為吐為唾白沫以至口開目瞪氣不交通欲絶
者吳茱萸丸主之夏三月大暑陽氣在外陰氣在内
以此病而值此時是天助正氣而剉其邪氣不治而自
愈矣然亦有當愈不愈者蓋陰氣極盛正氣不能伸故
耳且如膈咽不通咽中如梗甚者前証俱作治法當從時
用利膈丸瀉肺火以黃茋補中湯送下如兩足痿厥行
步恇怯欹側欲倒臂臑如折及作痛而無力或氣短氣
促而喘或不足以息以黃茋人參甘草白术蒼术澤瀉
猪苓茯苓橘皮等作湯送下滋腎丸一百五十丸六七
月之間濕熱之令大行氣短不能言者加五味子麥門
冬如心下痞膨悶食不下以上件白术蒼术等湯送下
消痞丸五七十丸更當審而用之
診寸口脈浮大醫反下之此為大逆浮即無血大即
為寒寒氣相搏即為腸鳴醫不知而反與飲水令汗大
出水得寒氣冷必相搏其人即噎寸口脈緊而芤緊
則為寒芤則為虚虚寒相搏脈為陰結而遲其人即噎
吐利
成無已云若止嘔吐而利經謂之吐利是也上吐下利
躁擾煩亂乃謂之霍亂其與但稱吐利者有異也蓋暴
于旦夕者為霍亂可數日久者為吐利綱目以霍亂與
傷寒吐利合為一門今仍分為二而以徐而日久者入
此門脈經云心乘肝必吐利内經云厥陰所至為
嘔泄又云木太過曰發生發生之紀上徵則氣逆其病
吐利是風木之為吐利者也又云水太過曰流衍流
衍之紀其動漂泄沃涌是寒水之為吐利者也(漂泄謂瀉利沃)
(涌為吐沫也)金匱云乾嘔而利者黃芩加半夏生薑湯主
之黃芩湯亦主之海藏云上吐下瀉不止當渴而反
不渴脈微細而弱者理中湯主之丹溪云泄瀉或嘔
吐生薑汁湯調六一散服潔古云有痰而泄利不止
甚則嘔而欲吐利下而不能食由風痰羈絆脾胃之間
水煮金花丸主之
霍亂
陳無擇曰霍亂者心腹卒痛嘔吐下利憎寒壯熱頭痛
眩暈先心痛則先吐先腹痛則先利心腹俱痛吐利並
作甚則轉筋入腹則斃蓋陰陽反戾清濁相干陽氣暴
升陰氣頓墜陰陽痞隔上下奔迫宜詳别三因以調之
外因傷風則惡風有汗傷寒則惡寒無汗冒濕則重著
傷暑則煩熱内因九氣所致鬱聚痰涎痞隔不通遂致
滿悶隨其勝復必作吐利或飽食膾灸恣餐乳酪冰脯
寒漿旨酒胃既䐜脹脾藏停凝必因鬱發遂成吐利當
從不内外因也或問霍亂病亦復有他論者乎曰嘗
考之内經有太陰所至為中滿霍亂吐下有土鬱之發
民病嘔吐霍亂注下(右濕土霍亂即仲景五苓散理中九之類)有歲土不及
風乃大行民病霍亂餐泄(右土虚風勝霍亂即羅謙甫桂苓白术散之類)有熱
至則身熱霍亂吐下(右熱霍亂即活人書香薷散之類)靈樞有足太陰
之别名曰公孫去本節後一寸别走陽明其别者入絡
腸胃厥氣上逆則霍亂實則腸中切痛虚則蠱脹取之
所别有清氣在陰濁氣在陽營氣順脈衛氣逆行清濁
相干亂于腸胃則為霍亂取之足太陰陽明不下取之
三里巢氏因此一條乃云霍亂者由陰陽清濁二氣相
干亂于腸胃間因遇飲食而變發則心腹絞痛挾風而
實者身發熱頭痛體疼虚者但心腹痛而已亦有因飲
酒食肉腥膾生冷過度居處不節或露卧濕地或當風
取凉風冷之氣歸于三焦傳于脾胃水榖不化皆成霍
亂自巢氏之說行後世守之以為法無復知内經諸條
者矣至劉河間乃云吐下霍亂三焦為水穀傳化之道
路熱氣甚則傳化失常而吐瀉霍亂火性躁動故也世
俗止謂是停食者誤也轉筋者亦是脾胃土衰肝木自
甚熱氣燥爍于筋則筋攣而痛亦非寒也張戴人則以
風濕暍三氣合而為邪蓋脾濕土為風木所尅鬱則熱
乃發發則心火炎上故嘔吐嘔吐者暍也脾濕下注故
注泄注泄者濕也風急甚故筋轉筋轉者風也可謂善
推病情者乎王海藏亦謂風濕熱外至生冷物内加内
外合病者此條殆似之矣凡治病當從内經隨宜施治
安可執一端而已哉然則此病當以何為要曰脾胃之
濕為本諸邪感動者為病之由然其間脾胃有虚有實
邪有陰陽相干之孰甚皆宜消息處治至若明理論謂
傷寒吐利者由邪氣所傷霍亂吐利者由飲食所傷其
有兼傷寒之邪内外不和者加之頭痛發熱而吐利者
是霍亂傷寒也原仲景之意豈必在飲食始為是病彼
于寒邪傳入中焦胃氣因之不和陰陽痞隔者安得不
有以致之乎不然何以用理中四逆等湯治之此疾
多生夏秋之交縱寒月有之亦多由伏暑而然病之將
作必先腹中㽲痛吐瀉之後甚則轉筋此兼風也手足
厥冷氣少唇青此兼寒也身熱煩渴氣麤口燥此兼暑
也四肢重著骨節煩疼此兼濕也傷風傷寒當于傷寒
吐利門中求之若風暑合病宜石膏理中湯暑濕相摶
宜二香散夏月中暑霍亂上吐下利心腹撮痛大渴煩
躁四肢逆冷汗自出兩脚轉筋宜香薷飲井底沉極冷
頓服之桂苓白术湯亦妙羅謙甫治蒙古人因食酒
肉飲潼乳得吐瀉霍亂症脈沉數按之無力所傷之物
已出矣即以新汲水半碗調桂苓白术散徐徐服之稍
得安静又於墻陰掘地約二尺許入新汲水攪之澄清
名曰地漿用清一杯再調服之漸漸氣和吐瀉遂止翼
日微煩渴却以錢氏白术散時時服之良愈或問用地
漿者何也曰坤為地地屬陰土平曰静順感至陰之氣
又于墻陰貯新汲水取重陰之氣也陰中之陰能泄陽
中之陽霍亂症由暑熱内傷而得之故痺論云陰氣者
静則神藏躁則消亡又加暑熱七神迷亂非至陰之氣
何由息乎又治提學侍其公七十九歲中暑霍亂吐
瀉昏冒不知人脈七八至洪大無力頭熱如火足寒如
冰半身不遂牙關緊急此年高氣弱不任暑氣陽不維
陰則瀉陰不維陽則吐陰陽不相維則既吐且瀉矣前
人見寒多以理中湯熱多以五苓散作定法治之今暑
氣極盛陽明得時之際況因動而得之中暑明矣非甘
辛大寒之劑不能泄其暑熱墜浮焰之火而安神明也
遂以甘露散甘辛大寒瀉熱補氣加茯苓以分陰陽冰
水調灌之漸省人事諸症悉去後慎言語節飲食三日
以參术調中湯以意增減服之理其正氣逾旬方平復
戴氏云人於夏月多食瓜果及飲冷乘風以致食留
不化因食成痞隔絶上下遂成霍亂六和湯倍霍香煎
熟調蘇合香丸濕霍亂除濕湯訶子散七情鬱結
五藏六府互相刑尅陰陽不和吐利交作七氣湯霍
亂轉筋吐瀉不止頭目昏眩須臾不救者吳茱萸湯
霍亂吐利轉筋四肢逆冷須臾不救急以茱萸食鹽湯
霍亂多寒肉冷脈絶宜通脈四逆湯有宜吐者雖
已自吐利還用吐以提其氣用二陳湯探吐或樟木煎
湯亦可吐或白礬湯亦可吐三因吐法用極鹹鹽湯三
升熱飲一升刺口令吐宿食使盡不吐更服吐訖仍飲
三吐乃止此法勝他法遠矣俗人鄙而不用坐觀其斃
哀哉吐後隨証調理亦有可下者保命集云夫傷寒
霍亂者其本在于陽明胃經也胃者水榖之海主稟四
時皆以胃氣為本與脾藏為表裏皆主中焦之氣腐熟
水穀脾胃相通濕熱相合中焦氣滯或因寒飲或因飲
水或傷水毒或感濕氣冷熱不調水火相干陰陽相搏
上下相離榮衛不能相維故轉筋攣痛經絡亂行暴熱
吐瀉中焦胃氣所主也有從標而得之者有從本而得
之者有從標本而得之者六經之變治各不同察其色
脈知犯何經隨經標本各施其治此治霍亂之法也
如頭痛發熱邪自風寒而來中焦為熱相半之分邪稍
高者居陽分則為熱熱多飲水者五苓散以散之如邪
稍下者居陰分則為寒寒多不飲水者理中丸以温之
如吐利後有表者解之汗出厥者温之如既吐且利
小便利大汗出内外熱者亦温之如吐下後汗出厥逆
不解脈欲絶者四逆等湯治之傷寒吐瀉轉筋身熱
脈長陽明本病也宜和中平胃散建中湯或四君子湯
脈浮自汗者四君子加桂五錢主之脈浮無汗者四君
子加麻黃五錢主之傷寒吐瀉轉筋脇下痛脈弦者
木尅土也故痛甚平胃散加木瓜五錢亦可治宜建中
加柴胡木瓜湯傷寒吐瀉後大小便不通胃中實痛
者四君子加大黃一兩主之傷寒吐瀉轉筋腹中痛
體重脈沉而細者宜四君子加芍藥高良薑湯傷寒
吐瀉四肢拘急脈沉而遲此少陰霍亂也宜四君子加
薑附厚朴湯厥陰霍亂必四肢逆冷脈微緩宜建中
加附子當歸湯戴復菴云霍亂之病揮霍變亂起于
倉卒與中惡相似但有吐利為異耳其證胸痞腹㽲氣
不升降甚則手足厥逆冷汗自出或吐而不瀉或瀉而
不吐或吐瀉兼作或吐瀉不透宜蘇合香丸以通其痞
塞繼進霍香正氣散加木香半錢仍以蘇合香丸調吞
來復丹若果瀉已甚則不可用來復丹瀉而不吐胸膈
痞滿先以陰陽湯或濃鹽湯頓服以導其吐已吐未吐
並藿香正氣散間進蘇合香丸吐而不瀉心腹㽲痛頻
欲登圊苦於不通藿香正氣散加枳殼一錢多下來復
丹欲捷則用生枳殼若更不能作效逼迫已甚其勢不
容不用神保丸但神保雖能通利亦入大腸而後有功
若隔于上而不能下轉服轉秘須用來復丹研末湯調
吞下養正丹百粒庶可引前藥到下吐瀉兼作心腹纏
擾未安者藿香正氣散加官桂木香各半錢不愈則投
四順湯吐利不止元氣耗散病勢危篤或水粒不入
或口渴喜冷或惡寒戰掉手足逆冷或發熱煩躁欲去
衣被此蓋内虚陰盛却不可以其喜冷欲去衣被為熱
宜理中湯甚則附子理中湯不效則四逆湯並宜放十
分冷服霍亂已透而餘吐餘瀉未止腹有餘痛宜一
味報秋荳葉煎服乾者尤佳霍亂并諸吐瀉後胸膈
高起痞塞欲絶理中湯加枳實半錢茯苓半錢名枳實
理中湯吐瀉已愈而力怯精神未復者十神散
轉筋陳氏云轉筋者以陽明養宗筋屬胃與大腸今暴吐
下津液頓亡外感四氣内傷七情飲食甜膩攻閉諸脉枯
削于筋宗筋失養必致攣縮甚則舌卷囊縮者難治也
劉宗厚云冷熱不調陰陽相搏故轉筋攣痛甚者徧體
轉筋此實陰陽之氣反戾風寒乘之筋失血氣所榮而
為攣縮急痛也又河間論轉筋皆屬火丹溪謂屬血熱
二公之論轉筋非因于霍亂者也其不因霍亂而轉筋
者誠如二公之言亦有血虚筋失所養則轉而急痛不
能舒也若夫霍亂而轉筋則陳氏劉氏備矣亦有榮血
中素有火熱卒然霍亂而風寒外束榮中之熱内鬱而
其勢猖狂則筋亦為之轉動也大抵霍亂見此症甚者
多不可救宜急治之木瓜煮汁飲之香薷煮汁飲之
燒梔子二十枚研末熟水調下(熱者宜之)理中湯去术
加生附子一枚或理中湯加凍膠剉炒一錢或以造
麴蓼汁暖熱浸或用濃鹽湯浸仍令其縶縛腿脛若
筋入腹及通身轉筋者不可治(寒者宜之)直指木瓜湯
皂角末一小荳許入鼻中取嚏蓼花一把去兩頭以
水二升半煮一升半頓服之灸承山二十七壯神效
煩渴陳氏云陰陽反戾清濁相干水與穀併小便閉
澀既走津液腎必枯燥引飲自救煩渴必矣止渴湯主
之霍亂煩渴以增損縮脾飲主之能解伏熱消暑毒
止吐利霍亂之後服熱藥太多煩躁作渴尤宜服之
霍亂吐瀉後煩渴飲水宜茯苓澤瀉湯霍亂已愈煩
熱多渴小便不利宜小麥門冬湯霍亂後惡心嬾食
口乾多渴宜白术散霍亂後利不止冷汗出腹脇脹
宜烏梅散霍亂後下利無度腹中㽲痛宜黃連丸
霍亂後下利見血宜止血湯赤石脂湯潔古老人云霍
亂轉筋吐瀉不止病在中焦陰陽交而不和發為疼痛
此病最急不可與分毫粥飲穀氣入胃則必死矣保
命集云凡霍亂慎勿與粟米粥湯入胃即死如吐瀉已
多欲住之後宜以稀粥漸漸補養以遲為妙
診霍亂徧身轉筋肚痛四肢厥冷欲絶者其脈洪大
易治脈微囊縮舌卷不治霍亂之後陽氣已脫或遺
尿而不知或氣少而不語或膏汗如珠或大躁欲入水
或四肢不收皆不可治也
亁霍亂忽然心腹脹滿攪痛欲吐不吐欲瀉不瀉躁
亂憒憒無奈俗名攪腸沙者是也此由脾土鬱極而不
得發以致火熱内擾陰陽不交或表氣發為自汗或裏
氣不通而作腹痛然膈上為近陽也膈下為近陰也若
欲陰陽之氣行必先自近從上開之陽氣得通則先下
之陽也若欲陰陽之氣行必死于其火也曰方論皆謂
脾胃有宿食與冷氣相搏子何言為火耶曰神志昏冒
煩躁悶亂非諸躁狂越之為屬火者乎不急治即死非
暴病暴死之屬火者乎但處治不可過于攻攻之過則
脾愈虚亦不可過于熱熱之過則内火愈熾不可過于
寒寒之過則火必與捍格反佐以治然後鬱可升食可
出而火可散矣古方有用鹽熬調以童便非獨用其降
陰之不通陰既不通其血亦不行兼用行血藥也此誠
良法足可為處方者比類矣丹溪云吐提其氣最是
良法吐中兼有發散之義有用解散者不用凉藥但二
陳湯加川芎蒼术防風白芷戴復菴法先以濃鹽湯
頓服次調蘇合香丸吞下來復丹仍進藿香正氣散加
木香枳殼各半錢厚朴湯活命散冬葵子湯
刺委中穴并十指頭出血亦好
妊娠霍亂若先吐或腹痛吐利是因于熱也若頭痛
體疼發熱是挾風邪也若風折皮膚則氣不宣通而風
熱上衝為頭痛若風入腸胃則洩利嘔吐甚則手足逆
冷此陽氣暴竭謂之四逆妊娠患多致損胎也薛氏
曰若因内傷飲食外感風寒用藿香正氣散若因飲食
停滯用平胃散果脾胃頓傷陽氣虚寒手足厥冷須用
温補之劑治當詳審毋使動胎也人參散人參白
术散縮脾飲木瓜煎竹茹湯四君子湯理
中丸香薷飲
產後霍亂陳氏云因藏府虚損飲食不消觸冐風冷
所致若熱而飲水者五苓散寒而不飲水者理中丸虚
冷者加附子來復丹尤妙予謂宜參之于保命集治法
關格
關者不得小便格者吐逆上下俱病者也格則吐逆
九竅五藏陰極自地而升是行陽道乃東方之
氣金石之變上壅是也極則陽道不行反閉于上故令
人吐逆是地之氣不能上行也逆而下降反行陰道故
氣填塞而不入則氣口之脈大四倍于人迎此清氣反
行濁道也故曰格關則不便下竅六府陽極
自天而降是行陰道乃西方之氣膏粱之物下泄是也
極則陰道不行反閉于下故不得小便是天之氣不得
下通也逆而上行反行陽道故血脈凝滯而不通則人
迎之脈大四倍于氣口此濁氣反行清道也故曰關
或問關格之病因何如曰内經以藏府陰陽之病診見
于外者則在人迎氣口謂人迎一盛病在少陽二盛病
在太陽三盛病在陽明四盛已上謂格陽寸口一盛病
在厥陰二盛病在少陰三盛病在太陰四盛以上為關
陰人迎與寸口俱盛四倍已上為關格關格之脈羸不
能極于天地之精氣則死矣註謂格者陽盛之極故格
拒而食不得入也關者陰盛之極故關閉而溲不通也
靈樞亦嘗三言之其二者皆如内經之論人迎氣口之
盛分經脈也但更謂盛者是足經盛而躁者是手經至
人迎四盛且大且數名曰溢陽溢陽為外格手太陰脈
口四盛且大且數名曰溢陰溢陰為内關内關不通死
不治人迎與太陰脈口俱盛四倍以上名曰關格關格
者與之短期而人迎與脈口俱盛三倍以上名曰陰陽
俱溢如是不開則血脈閉塞氣無所行流淫于中五藏
内傷矣凡刺之道從所分人迎一盛三盛五盛瀉其陽
補其所合之陰二瀉一補寸口亦然分瀉其陰補其所
合之陽二瀉一補皆以上氣和乃止其一言邪在府則
陽脈不和陽脈不和則氣留之氣留之則陽氣盛矣陽
氣太盛則陰不利陰脈不利則血留之血留之則陰氣
盛矣陰氣太盛則陽氣不能榮也故曰關陽氣太盛則
陰氣不能榮也故曰格陰陽俱盛不得相榮也故曰關
格關格者不得盡期而死也由此而觀前之論人迎寸
口者為人迎主外氣口主内故分三陰三陽氣之多寡
定一盛二盛三盛而言也若此之不言人迎寸口者殆
亦有謂焉何則此因論脈度及之而以手足十二經周行
上下者是大經隧然一陰一陽經相為藏府之表裏者
即有支横之路通其内外藏府之陰陽氣與之相榮故
在兩手寸關尺六部以為診法浮則為府沉則為藏者
於陰陽之盛豈盡從其部而見耶故不復言人迎氣口
耳及張仲景之言關格者則可見矣如謂寸口脈浮而
大浮為虚大為實在尺為關在寸為格關則不得小便
格則吐逆又謂心脈洪大而長是心之本脈也上微頭
小者則汗出下微本大者則為關格不通不得尿頭無
汗者可治有汗者死又云趺陽脈伏而濇伏則吐逆水
穀不化濇則食不得入名曰關格蓋胃者水穀之海營
之居也營者榮衛之根源營之機不動則衛氣不布衛
氣不布則脈伏伏則穀不化而吐逆榮氣不行則脈濇
濇則食不入如是皆為外格未見内關之病亦通言為
關格矣註乃又以濇脈為脾病且脾者陰藏也脾病則
陰盛陰盛當為内關豈以外格其飲食不入耶蓋關格
之名義格者拒扞其外入者不得内關者閉塞其内出
者不得泄豈不明且盡乎後世妄以小便不通為格大
便不通為關泛指在下陰陽二竅者為言及乎陰陽之
大法者不復窮已抑非獨此也復有以陰陽格絶之證
通為關格之病者是非錯亂有可歎焉夫隔絶之證具
于内經者有曰隔則閉絶上下不通者暴憂之病也註
云憂愁則氣閉塞不行血脈斷絶故大小便不得通有
曰病久則傳化之行上下不并良醫勿為又有三陽結
謂之隔註云小腸膀胱熱結也小腸熱結則血脈燥膀
胱熱結則津液固故隔塞而不便又謂三陽積則九竅
皆塞又謂陽蓄積病死而陽氣當隔隔者當瀉不亟正
治麤乃敗之源此數條其與關格果何如耶丹溪書云
必用吐提其氣之横格不必在出痰也又云有痰二陳
湯吐之吐中便有降中氣不運者補氣藥中升降此蓋
竊其治小便之法填于條下蹈世俗之弊而不悟悲夫
又考之王氏脈經從八十一難謂有太過有不及有
陰陽相乘有覆有溢有關有格然關之前者陽之動也
脈當見九分而浮過者法曰太過減者法曰不及遂上
魚為溢為外關内格此陰乘之脈也關以後者陰之動
也脈當見一寸而沉過者法曰太過減者法曰不及遂
入尺為覆為内關外格此陽乘之脈也故覆溢是其真
藏之脈人不病自死大抵亦人迎氣口之互見者也
雲岐子云陰陽易位病名關格胸膈上陽氣常在則熱
為主病身半已下陰氣常在則寒為主病寒反在胸中
舌上白胎而水漿不下故曰格格則吐逆熱在丹田小
便不通故曰關關則不得小便胸中有寒以熱藥治之
丹田有熱以寒藥治之若胸中寒熱兼有以主客之法
治之治主當緩治客當急栢子仁湯人參散既
濟丸檳榔益氣湯木通二陳湯導氣清利湯
加味麻仁丸皂角散孫尚藥治奉職趙令儀女忽
吐逆大小便不通煩亂四肢漸冷無脈凡一日半與大
承氣湯一劑至夜半漸得大便通脈漸和翼日乃安
呃逆
呃逆即内經所謂噦也或曰成無已許學士固以噦為
呃逆然東垣海藏又以噦為乾嘔陳無擇又以噦名欬
逆諸論不同今子獨取成許二家之說何也曰噦義具
在内經顧諸家不察耳按靈樞雜病篇末云噦以草刺
鼻嚏嚏而已無息而疾迎引之立已大驚之亦可已詳
此經文三法正乃治呃逆之法按呃逆用紙撚刺鼻便
嚏嚏則呃逆立止或閉口鼻氣使之無息亦立已或作
冤盜賊大驚駭之亦已此予所以取成許二家之論噦
為呃逆為得經旨也若以噦為亁嘔設使乾嘔之人或
使之嚏或使之無息或使之大驚其乾嘔能立已乎噦
非乾嘔也明矣若以噦名欬逆按内經生氣通天論曰
秋傷于濕上逆而欬陰陽應象論曰秋傷于濕冬生欬
嗽以此論之則欬逆為欬嗽無疑以春夏冬三時比例
自見孫真人千金曰欬逆者嗽也本自明白後人不知
何以將欬逆誤作呃逆失之遠矣趙以德曰成無已
云噦者俗謂之欬逆呃呃然有聲然引欬逆是噦非也
内經以噦與欬逆為兩證噦是胃病欬逆是肺病謂胃
氣逆為噦註云胃為水穀之海腎與為關關閉不利則
氣逆而上胃以包容水穀性喜受寒寒穀相摶故為噦
也又謂陽明之復欬噦太陽之復嘔出清水及為噦
噫少陰之復噦噫靈樞亦謂穀入于胃胃氣上注于肺今
有故寒氣與新穀氣俱還入于胃新故相亂真邪相攻
氣并相逆復出於胃故為噦補手太陰瀉足少陰張仲
景言噦者皆在陽明證中謂濕家下之太早則噦而陽
明病不能食攻其熱必噦皆因下後胃氣虛而噦者也
至有風熱内壅氣不能通有潮熱時時噦者與小柴胡
湯和解之噦而復滿視前後知何部不利利之者此皆
可治之證至若病極譫語甚者至噦又不尿腹滿加噦
者皆不治丹溪先生亦嘗謂呃逆氣逆也氣自臍下直
衝上出于口而作聲之名也内經謂諸逆衝上皆屬於
火東垣謂是陰火上衝而吸之氣不得入胃脈反逆由
陰中伏陽而作也從四時用藥法治古方悉以胃弱言
之而不及火且以丁香柿蒂竹茹陳皮等劑治之未審
孰為降火孰為補虚人之陰氣依胃為養胃土損傷則
木氣侮之此土敗木賊也陰為火所乘不得内守木挾
相火乘之故直衝清道而上言胃弱者陰弱也虚之甚
也病人見此似為危證然亦有實者不可不知嗟夫聖
人之言胃氣逆為噦者非由一因而逆緣王太僕用靈
樞之意竟作腎寒逆上之病註之由是後代方論或用
熱劑治寒或用辛温散氣安知脾與胃一陰一陽也二
者不和亦逆腎肝在下相凌亦逆且腎之逆未可便謂
之寒也左腎主水性本潤下烏能自逆必右腎相火炎
上挾其衝逆須觀所挾多寡分正治反治以療之肝木
之風從少陽相火衝克者亦必治火皆當如先生所言
者以治若别有其故而噦者又必如仲景法隨其攸利
而治之劉宗厚曰呃逆一證有虚有實有火有痰有
水氣不可專作寒論蓋傷寒發汗吐下之後與瀉利日
久及大病後婦人產後有此者皆脾胃氣血大虚之故
也若夫人食入太速而氣噎或飲水喜笑錯喉而氣搶
或因痰水停隔心中或因暴怒氣逆痰厥或傷寒熱病
失下而有此者則皆屬實也夫水性潤下火性炎上今
其氣自下衝上非火而何大抵治法虚則補之虚中須
分寒熱如因汗吐下後誤服寒凉過多當以温補之如
脾胃陰虚火逆上衝當以平補之挾熱者凉而補之若
夫實者如傷寒失下地道不通因而呃逆當以寒下之
如痰飲停蓄或暴怒氣逆痰厥此等必形氣俱實别無
惡候皆隨其邪之所在涌之洩之清之利之也胃傷
陰虚木挾相火直衝清道而上者宜參术湯下大補陰
丸吐利後胃虚寒者理中湯加附子丁香柿蒂吐
利後胃虚熱者橘皮竹茹湯三因方云凡吐利後多
作噦此由胃中虚隔上熱故噦或至八九聲相連於氣
不回至于驚人者若傷寒久病得此甚惡内經所謂壞
病者是也丹溪治趙立道年近五十質弱多怒暑月
因饑後大怒得滯下病口渴自以冷水調生蜜飲之痢
漸緩五七日後診脈稍大不數遂令止蜜水渴時且以
參术湯調益元散與之痢亦漸收七八日後覺倦甚發
呃知其因下久而陰虚也令守前藥然利尚未止又以
煉蜜與之衆皆尤藥之未當欲用薑附曰補藥無速效
附子非補陰者服之必死衆曰冷水飲多得無寒乎曰
炎暑如此飲凉非寒勿多疑待以日數藥力到當自止
又四日而呃止滯下亦安又治陳擇仁年近七十素
厚味有久嗽病新秋患滯下食大減至五七日後呃作
脈皆大豁衆以為難丹溪曰形瘦者尚可為以參术湯
下大補丸七日而安婁全善治其兄九月得滯下每
夜五十餘行嘔逆食不下五六日後加呃逆與丁香一
粒噙之立止但少時又至遂用黃連瀉心湯加竹茹飲
之呃雖少止滯下未安若此者十餘日遂空心用御米
殼些少澀其滑日間用參术陳皮之類補其虚自服御
米殼之後呃聲漸輕滯下亦收而安(以上吐利後補虚例)仲景
云噦而腹滿視其前後知何部不利利之即愈大腸
結燥脈沉數者調胃承氣湯大便不通噦數譫語小
承氣湯丹溪治超越陳氏二十餘歲因飽後奔走數
里患噦但食物則連噦百餘聲半日不止飲酒與湯則
不作至晚發熱脈濇數以血入氣中治之用桃仁承氣
湯加紅花煎服下汚血數次即減再用木香和中丸加
丁香服之十日而愈(右下利有實積者宜之)又治一女子年踰
笄性躁味厚炎月因大怒而呃作作則舉身跳動脈不
可診神昏不知人問之乃知暴病視其形氣俱實遂以
人參蘆二兩煎湯飲一碗大吐頑痰數碗大汗昏睡一
日而安人參入手太陰補陰中之陽者也蘆則反是大
瀉太陰之陽女子暴怒氣上肝主怒肺主氣經曰怒則
氣逆因怒逆肝木乘火侮肺故呃大作而神昏參蘆善
吐痰盡則氣降而火衰金氣復位胃氣得和而解(右宣例痰)
(欎者宜之)三因云噦而心下堅痞眩悸者膈間有痰水所為
虚不禁吐者宜二陳湯導痰湯加薑汁竹瀝亦有汚
血而噦者丹溪治超越陳氏用桃仁承氣湯是也虚不
禁下者於畜血門求輕劑用之仲景云噦逆者陳皮
竹茹湯主之又云乾嘔噦若手足厥者陳皮湯主之本
事方用枳殼五錢木香二錢半細末每服一錢白湯調
下孫兆方用陳皮二兩去白水煎通口服或加枳殼一
兩此皆破氣之劑氣逆者宜之惟陳皮竹茹湯氣逆而
虚者宜之水寒相搏者小青龍湯寒甚加附子尖炒
潔古柿錢散寶鑑丁香柿蒂散羌活附子湯皆熱
劑惟寒呃宜之戴復菴以熱呃惟傷寒有之其他病
發呃者皆屬寒用半夏一兩生薑一兩半水一碗煎半
碗熱服或用丁香十粒柿蒂十個切碎白水一盞半煎
或理中湯加枳殼茯苓各半錢半夏一錢不效更加丁
香十粒亦有無病偶然致呃此緣氣逆而生重者或經
一二日宜小半夏茯苓湯加枳實半夏湯或煎湯泡蘿
蔔子研取汁調木香調氣散乘熱服逆氣用之最佳若
胃中寒甚呃逆不已或復加以嘔吐輕劑不能取效宜
丁香煮散及以附子粳米湯增炒川椒丁香每服各二
三十粒治呃逆於臍下關元灸七壯立愈累驗又
方男左女右乳下黑盡處一韭葉許灸三壯甚者二七壯
診心脈小甚為噦肺脈散者不治噦聲頻密相
連者為實可治若半時噦一聲者為虚難治多死在旦
夕
產後呃逆此惡候也急灸期門三壯神效屈乳頭向
下盡處是穴乳小者乳下一指為率男左女右與乳正
直下一指陷中動脈處是穴炷如小麥大穴真病立止
丁香散羌活散桂心五錢薑汁三合水煎服
參附湯(右皆熱劑)乾柿一個切碎以水一盞煎六分熱呷
(内有熱不禁熱劑者可用)
噫氣
内經所謂噫即今所謂噯氣也宣明五氣論以心為噫
痺論以心痺者脈不通煩則心下鼔暴上氣而喘嗌乾
善噫至真大要論以太陽司天少陰之復皆為噦噫四
時刺逆從論刺中心一日死其動為噫陰陽别論二陽
一陰發病主驚駭背痛善噫善欠名曰風厥脈解太陰
所謂上走心為噫者隂盛而上走于陽明陽明絡屬心
故曰上走心為噫也此乃噫從心出者也厥隂在泉腹
脹善噫得後與氣則快然如衰玉版論太隂終者善
噫靈樞云足太隂是動病腹脹善噫又云寒氣客于胃
厥逆從下上散復出于胃故為噫仲景謂上焦受中焦
氣未和不能消是故能噫(衛出上焦)又云上焦不歸者噫而
酢酸(不歸不至也上焦之氣不至其部則物不能傳化故噫而吞酸)由是觀之噫者是
火土之氣鬱而不得發故噫而出王註解心為噫之義
象火炎上煙隨焰出如痰閉膈間中氣不得申而噯者
亦土氣内鬱也仲景云痞而噫旋覆代赭湯主之本
事方心下蓄積痞悶或作痛多噫敗卵氣枳殼散主之
丹溪云胃中有實火膈上有稠痰故成噯氣用二陳
湯加香附梔子仁黃連蘇子前胡青黛瓜蔞或丸或湯
服之
診寸口脈弱而緩弱者陽氣不足緩者胃氣有餘噫
而吞酸食卒不下氣填于膈上寸脈緊寒之實也寒
在上焦胸中必滿而噫趺陽脈微而濇微無胃氣濇
即傷脾寒在膈而反下之寒積不消胃微脾傷穀氣不
行食已自噫寒在胸膈上虚下實穀氣不通為閉塞之
病趺陽脈微濇及寸脈緊而噫者皆屬寒太隂終
者腹脹閉噫氣嘔逆
諸逆衝上
逆氣五藏皆有一曰心小腸經云諸逆衝上皆屬于
火又云少腹控睪引腰脊上衝心邪在小腸取之肓原
以散之刺太陽以予之取厥隂以下之取巨虛下廉以
去之按其所過之經以調之是也二曰胃經云胃為
氣逆是也胃逆有嘔有吐有噦故刺嘔吐取中脘三里也
刺噦取乳下黑根盡處及臍下三寸皆大驗也治各見
本門三曰肺大腸經云肺若氣上逆急食苦以泄之
又云腹中常鳴氣上衝胸喘不能久立邪在大腸刺肓
之原巨虚下廉是也其肺逆曰咳喘取天突人迎泄之
也治亦各有門四曰肝經云肝氣逆則耳聾不聰頄
腫取血是也五曰腎即奔豚氣逆脚氣衝心之類是
也治亦各有門六曰腎經云督脈别絡生病從少腹
上衝心而痛不得前後為衝疝是也
運氣厥逆有三一曰風火經云少陽司天火氣下臨
風行於地厥逆膈不通是也二曰寒經云水鬱之發
善厥逆是也三曰濕經云太隂司天濕氣下臨厥逆
是也
經云逆氣象陽凡氣逆必見象陽證面赤脈洪當以法
降其逆乃愈若以氣象陽盛而用寒藥攻之則不救矣
氣上衝心咽不得息治法見傷寒厥隂病條東垣
云如秋冬之月胃脈四道為衝脈所逆并脇下少陽脈
二道而反上行病名曰厥逆經曰逆氣上行滿脈去形
七神昏絶離去其形而死矣其症氣上衝咽不得息喘
息有聲不得卧於調中益氣加吳茱萸半錢或一錢
觀厥氣多少用之如夏月有此症為大熱也蓋此症隨
四時為寒熱温凉宜以酒黃連酒黃蘖酒知母各等分
為細末熟湯為丸如桐子大每服二百丸空心白湯下
仍多飲湯服畢少時便以美飲食壓之使不得胃中停
留直至下焦以瀉衝脈之邪也戴復菴云虚炎之證
陰陽不升降下虚上盛氣促喘息宜蘇子降氣湯去前
胡下黑錫丹或養正丹氣急甚而不能眠卧者沉附湯
或正元散或四柱散去木香用沉香並以鹽煎下黑錫
丹或靈砂丹三炒丹不效則以前藥下硃砂丹(此多用香燥剛)
(熱之劑若隂虚内熱者誤用立殆醫者審之)
證治準繩卷六
