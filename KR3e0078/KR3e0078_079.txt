證治凖繩卷七十九
明王肯堂撰
幼科
心臟門
丹毒
丹毒聖惠凡小兒一切丹皆由風毒在於腠理熱毒搏
于血蒸發其外其皮上熱而赤如丹塗之状故謂之丹
也若又不歇則肌肉壊爛若毒氣入腹則殺人也今以
一方同療之故號一切丹也嬰童寶鑑小兒諸丹毒
歌丹火初成似火燒天火渾身赤轉饒伊火髈邊青黑
色厲從額上起根苗臋并穀道熛丹毒如帶黳紅暴火
調留火發時一日甚改變無常五色標家火頰連雙腋
乳天竈内踝及隂尻背并膝赤飛丹病股内臍隂尿灶
招巢氏云火丹候往來如傷寒赤着身而日漸大者
是也又云丹火候状發赤如火燒須臾熛漿起是也
嬰孺方云火丹者往來如傷寒赤着身體不從傷火
而得名如日出時以從其處又名日丹宜同用千金漏
蘆散曾經云赤紫丹瘤皆心火内鬱而發赤如丹砂
心主血而火性熱血熱相搏隂滯於陽即發丹毒心虛
寒則痒心實熱則痛自腹生出四肢者易治自四肢生
入腹者難療先用百解散表之次以當歸散加連翹荆
芥水煎服及牛蒡湯加炒麻仁研碎同煎與宣熱拔毒
其次赤葛散或初用化丹湯亦好有身上發時亦
如前證不甚燥痒但見出浮于遍體神昏不悅名隂濕
毒證先以沖和飲加南木香薑水煎服次用當歸散雄
黃散然此二證不問赤白若入腹入腎多致為害不可
輕視如常自取困爾湯小兒丹毒乃熱毒之氣極與
血相搏而風乘之故赤腫及遊走徧身者又名赤游風
入腎入腹則殺人也大抵丹毒雖有多種病源則一有
赤丹毒遍身痒者或女子十五六而脉未通者多發丹
疹皆由血有風毒乘之宜服防己散
葛根白术散治小兒赤白丹毒
白术枳殼(各一錢)茯苓(二錢)木香(一錢半)葛根(三錢)甘草
(二錢半)
右六味剉散用水一盞煎不拘時服
犀角解毒散治小兒赤丹瘤壮熱狂燥睡卧不安胸
膈悶滿咽㗋腫痛遍身丹毒
牛蒡子(炒一兩五錢)防風甘草(各二錢半)荆芥穗(五錢)犀角
(一錢半)
右五味剉散用水煎不拘時服
防風升麻湯治小兒丹瘤赤腫
防風升麻山梔(去殼)麥門冬(去心)木通甘草節
(各一錢)
右六味㕮咀用淡竹葉三片煎食遠服
荆芥散
防風天花粉羌活生地黃當歸蟬蛻
(各等分)
右六味水煎服
百解散(驚)
防己散
漢防己(半兩)朴硝犀角黃芩升麻(各一分)黃茋
(一分)
右六味㕮咀竹葉水煎量大小加減服
牛蒡湯(咽㗋)
化丹湯解利丹毒遍身燥痒發熱煩啼
川獨活射干麻黃(去根節)青木香甘草黃
芩薄桂(刮去粗皮各五錢)石膏末
右八味剉每服二錢水一盞煎七分無時温服
漏蘆湯治小兒一切丹毒(一名漏蘆散)
漏蘆麻黃(去根節)連翹川升麻黃芩白斂
甘草川芒硝(各一分)川大黃(一兩剉微炒)一方加枳
實(一分)麩炒微黃赤芍藥(一分)剉右為粗末每一錢水一
小盞煎至五分去滓温服無時
丹小兒黑癍紅癍瘡痒癮疹並用防風通聖散治之治
小兒月内發一切丹藍葉散
藍葉(一兩)黃芩犀角屑川大黃(剉微炒)柴胡(去蘆)梔
子仁(以上一分)川升麻(一分半)石膏(一分半)甘草(半分微炒)
右九味為粗末每服一錢水一小盞煎至五分去滓
下竹瀝半合更煎三兩沸放温無時量兒大小加減
服後同氣怯弱者可去大黃
治小兒一切丹通身壮熱煩渴升麻散
川升麻(一分)黃芩(一分)麥門冬(三分去心)葛根(三分)川大黃(微炒)
(一分)川朴硝(一分)
右六味為粗末每服一錢水一小盞煎至五分去滓
温服無時
治小兒一切丹毒遍身赤痛大黃散
川大黃(半兩剉微炒)防風(半兩去蘆)川升麻(一分)黃芩(一分)麻黃
(一分去根節)秦艽(去蘆一分)川朴硝(二分)
右七味同㕮咀每服一錢水一小盞煎至五分去滓
温服無時
治小兒丹瘡臟腑壅熱太過心神煩悶大小便不通大
黃散
川大黃(微炒)川升麻川朴硝葵子(各半兩)梔子仁
(一分)
右五味為粗末每服一錢水一盞煎五分去滓量兒
加減以利為度
治小兒一切丹發無常處身熱如火燒宜用升麻膏
川升麻川大黃護火草蛇啣草梔子仁
寒水石川芒硝藍葉生地黃芭蕉根
羚羊角屑梧桐皮(各半兩)
右十二味細剉以竹瀝浸一宿明日漉出却入鐺中
以臘月猪脂一斤慢火熬一食久乘熱以綿濾去滓
候冷成膏磁盒盛旋取磨塗之兼以膏如棗大竹瀝
湯化服之
千金湯治小兒熱毒癰疽赤白諸丹毒氣瘡癤方
漏蘆連翹白斂芒硝甘草(炙各一分)大黃(四分)
升麻枳實麻黃(去節)黃芩(各一分半)
右十味以水一升煎取五合兒生一日至七日取一
合分三服八日至十五日取一合半分三服十六日
至二十日取二合分三服二十日至三十日取三合
分三服三十日至四十日取五合分三服
又方治小兒丹毒大腫身熱百治不折
寒水石(十六分)乾藍青(切)竹瀝(各一升)犀角柴胡
杏仁(去皮尖熬研各八分)生葛汁(四合澄清)知母(十分)甘草(五分)羖羊
角(六分)芍藥(七分)梔子(十一分)黃芩(七分)蜜(二升)石膏(十三分)
右十五味水五升并竹瀝煮三升三合去滓内杏仁
脂葛汁蜜微火煎二升三歲兒服二合大者量加之
藥分太大嬰兒服未得
又方治小兒丹數非一皆主之
大黃甘草當歸川芎白芷獨活黃
芩芍藥升麻沉香青木香木蘭皮(各一)
(兩)芒硝(三兩)
右十三味以水一斗二升煮取四升去滓内硝湯中
適寒温搨之乾再用差乃止
湯張三太尉女年十五歲病此諸醫百藥俱試而不能
中召余視之以生料四物湯加防風黃芩一日而愈
生料四物湯治血熱生瘡遍身腫痒及脾胃常弱不
禁大黃等冷藥尤宜服之
生地黃赤芍藥川芎當歸防風(各半兩)黃
芩(一錢半)
右六味㕮咀水煎量大小加減忌酒麫猪羊肉豆腐
丹小兒赤瘤主傷血熱宜生地黃木通荆芥苦藥發表
之類外以芭蕉油塗患處
治小兒一切丹毒大赤腫身體壮熱如火已服諸藥未
減宜服藍青散方
藍青知母梔子仁甘草(微炙)杏仁(去皮尖雙仁麩炒微)
(黃各半兩)寒水石石膏犀角屑柴胡(去苖)黃芩(各一)
(兩)赤芍藥麢羊角屑(各二分)
右十二味為麄末每服一錢水一盞煎至五分去滓
入竹瀝蜜生葛等汁共一合更煎三兩沸放温無時
服量兒大小加減
解毒散
寒水石滑石石膏(各等分)
右三味為末入辰砂少許量兒大小燈下湯下
赤葛散治因血熱與風熱相搏遍身丹毒燥痒日久
不消
赤葛(二兩)甘草(三錢)
右二味碎每服二錢無灰酒一盞煎七分無時温服
不飲酒者止用水一盞入酒一大匙同煎服
泉州大智禪師(文宥)經進必效方載神聖治小兒頭面
皮膚忽生瘡瘍火燎丹發起赤腫暈有碎小瘡及赤暈
上瘡初發如錢漸暈開一二尺良久遍身入口耳到臟
腑即不救此證可畏速治之(此乃自積熱得之)
甘草(一兩或半兩)
右一味拍破入水一盞或半盞煎湯温温令乳母全
口呷含漱徐徐吐淋洗病處以手掌與揩不得犯指
甲仍與兒甘草湯喫一用即不暈開良久再淋三用
立瘥
治丹毒&KR0034;土虺咬紅散子
茜根(半斤)
右一味為末每服二錢温酒調下立效
治小兒一切丹毒通用
護火草(半兩)紫葛硝石(各半兩)
右三味為末冷水調塗乾即再塗以差為度
治小兒一切丹毒遍身發熱硝石散
硝石(一兩)乳香(一分)
右二味為末以雞子清調塗之
又方
太隂玄精石(一兩)白礬(一分)
右二味為末水調塗
治小兒諸丹遍身如火纏腰即殺人
芸薹子(不以多用)
右一味研細酒調飲兼塗丹上一方以酒研細温
服無時
治小兒一切熱毒丹及赤腫疼痛
大黃馬牙硝(研各一兩)
右二味先將大黃為末入牙硝同研水調塗患處乾
再易之
簡要濟衆方治小兒丹毒從臍中起
灶下黃土年深者(細研)
右以屋漏水或新汲水和成泥貼之乾即易之
子母秘錄治小兒一切丹煩
柳葉(一斤)
右一味用水一斗煮三升日洗七八次
綠袍散
綠豆(五錢)大黃(二錢)
右二味為極細末用生薑薄荷汁入蜜塗
白玉散
白玉(即滑石)寒水石(各二錢半)
右二味為細末用醋調塗或井水調塗
碧雪
芒硝青黛寒水石石膏朴硝馬牙硝
甘草(各一錢)
右七味為極細末傅
水黃散治小兒赤瘤丹毒丹鈹刀子疎去瘤頭赤暈
惡血毒汁
土硝(五錢)大黃(一錢)
右二味為極細末用新井水調勻塗
湯又傅丹毒方只一夜消盡用花蕊石生薑薄荷自然
汁調鵝毛刷上患處為妙
胎毒發丹薛胎毒發丹者因胎毒内伏或頻浴熱湯或
著烘衣或乳母飲食七情内熱助邪為患發于頭面四
肢延及胸腹色赤遊走不定古人云從四肢起入腹囊
者皆不治當急令人隨患處遍吮毒血各聚一處砭出
之急服活命飲惟百日内忌砭以其肌肉難任也若發
散過劑表虛熱而赤不退者用補中益氣湯加防風白
芷寒涼過劑胃氣受傷而熱赤不退者用異功散加柴
胡升麻或兼發搐等證用四君升麻當歸鉤藤若復用
攻毒必致不起頭額間患者當卧鎌砭之一小兒患
丹赤暈走徹遍身難以悉砭令人吮四肢胸背數處使
毒血各凝聚而砭之先用活命飲末酒調二服又以金
銀花甘草節為末用人乳調服漸愈月餘後兩足皆腫
仍砭之服前藥而痊數日後兩足復赤或用犀角解毒
丸之類致乳食不進肚腹膨脹此復傷脾胃而然也敷
神功散服補中益氣湯加茯苓而痊一小兒腿如霞
片遊走不定先以麻油塗患處砭出惡血其毒即散用
九味解毒散而安一小兒臂患之砭出毒血而愈惑
於人言服護心散以杜後患服之吐瀉腹脹患處復赤
手足並冷余謂此脾胃虛弱前藥復傷用六君子湯一
劑頓愈又以異功散加升麻柴胡而痊一小兒腿上
患之神思如故乳食如常余謂毒發於肌表令急砭出
毒血自愈不信外敷寒涼内服峻劑腹脹不乳而死
一小兒患此二便不利隂囊肚腹俱脹急用砭法隨以
活命飲加漏蘆木通大黃為末時用熱酒調服至兩許
二便俱通諸證頓退却去三味仍前時服而愈一小
兒患此二便不利腹脹咳嗽用活命飲加漏蘆木通麻
黃為末時時熱酒調服二便隨通遍身出汗諸證頓退
鼻息似絶無氣以動時或似躁此邪氣去而元氣虛也
急用當歸補血湯而愈砭法治丹毒赤色遊走不定
令口吮毒血各聚一處用細磁噐擊碎取鋒芒者以筯
頭劈開夾之用線縳定兩指輕撮筯頭稍令磁芒對聚
血處再用筯一根頻擊刺出毒血輕者止用口吮出毒
用藥敷之如患在頭者不用砭法止宜用針卧倒挑患
處以出毒血遲則毒血入腹而難起矣神功散治丹
毒最效若砭後毒甚者宜用如毒輕者砭後不可用恐
砭處皮膚既破草烏能作痛也(方見前條)
傷食發丹傷食發丹者因脾胃之氣未充乳食過多不
能運化藴熱於内而逹於肌表也若因乳食停滯者先
用保和丸消之大便秘結量加大黃通之乳食既消而
丹尚作者用清中解鬱湯治之丹邪既去而乳食不思
者用五味異功散補之發熱作渴或飲食少思者用七
味白术散補之大凡飲食厚味所致者赤暈或行而緩
慢若飲燒酒或誤吞信石所致者遍身赤暈其行甚速
又有瘡瘍發焮周圍有赤暈其熱消散或膿出自退凡
此俱忌砭法皆宜安裡為主不可攻伐若自吐瀉亦不
可止之吐瀉中有發散之意因飲燒酒者飲冷米醋一
二杯解之此神妙之法也因母多食炙膊膏粱或飲燒
酒或服辛熱燥藥或鬱怒傷肝脾致兒為患者當參胎
熱毒瘡瘍治之
驚丹曾嬰孩生後百日之内半歲以上忽兩眼胞紅暈
微起面帶青黯色向夜煩啼或臉如胭脂此伏熱在内
亦有臉不紅者始因居胎之時母受重驚驚邪傷胎逓
相傳襲形發於外初發時散生滿面状如水豆脚微紅
而不壮出沒休息無定次到頸項赤如朱砂名為驚丹
用四聖散先洗其目次百解散加五和湯同煎與解驚
熱丹毒牛蒡湯當歸散三解散黃芩四物湯皆可為治
如驚丹發至胸乳間微有痰喘作搐急宜宣熱拔毒
免致内流為害不淺五和湯加升麻生乾地黃水薑燈
心煎服則自消除仍用前數藥調治不生他證或投萬
安飲
黃芩四物湯治諸瘡丹毒赤瘤燥痒
黃芩(一兩)當歸(酒洗)生乾地黃赤芍藥川芎(四味各半)
(兩)何首烏(去粗皮)草烏(炮去皮)玄參(三味各二錢半)甘草(六錢)薄
荷(二錢)
右十味㕮咀每服水一盞煎七分無時温服
四聖散(初生目不開)百解散(驚)五和湯(發熱)牛蒡湯(咽㗋)當歸散
三解散(俱發熱)
五色丹聖惠夫小兒五色丹者由丹發而改變無常或
青黃白黑赤此是風毒之熱有盛有衰或冷或熱故發
為五色丹也孔氏家傳用小柴胡湯如法煎服以滓
傅丹上良川大黃川芒硝梔子仁黃芩乾藍葉商陸
各等分為細末水調塗棗樹根四兩丹參三兩菊花一
兩半剉細每二兩水五升煮三升避風適寒温浴兒
苧根葉一斤細剉赤小豆三合以水五升煮三升去滓
避風處温浴兒青栗毬有刺者杵碎水煮浴兒蒲
蓆灰雞白和塗牛屎傅之乾即易豬槽下爛泥傅
之乾即易縛母猪頭骨卧枕之
白丹夫白丹者由挾風冷之氣故使色白也初發痒痛
微虛腫如吹妳起不痛不赤而白色也酸母草五葉
草各五兩絞汁塗川大黃杵為末以馬齒莧自然汁
調塗爛杵蓼葉塗爛杵蘭香葉塗醋和梁上塵
塗猪脂和鹿角灰塗燒猪糞灰雞子白和塗
張渙香豉散治白丹疰痛虛腫如吹方
香豉(二兩炒焦)伏龍肝(一兩)
右二味為末生油調塗之
聖惠又云夫白&KR2698;者由風氣折於肌中與風相搏遂為
&KR2698;也得天隂而冷則劇出風中亦劇得晴暖則滅身暖
亦差宜用此方
枳實(剉)
右一味用水煮取汁洗拭丹上
治小兒風熱毒腫白色或有惡核瘰癧附骨癰疽節解
不舉白丹走滿身中白&KR2698;搔不已五香連翹湯
青木香薰䔖香雞舌香沉香麻黃黃
芩(各一分)大黃(八分)麝香(半分)連翹海藻射干升
麻枳實(各二分)竹瀝汁(三合)
右十四味水四升煮藥至一半内竹瀝煮取一升二
合兒生百日至二百日一服二合二百餘日至晬一
服五合
外臺備急治白丹
苧根(三斤)小豆(四升)
右二味以水二斗煮日浴三四次兼治一切丹妙
赤丹聖惠夫赤丹者由風毒之重故使赤也初發&KR2698;起
大如連錢小者如麻豆肉土生粟色如雞冠故亦謂之
茱萸丹也
川升麻白斂漏蘆川芒硝(各一兩)黃芩枳
殼連翹蛇啣草(各一兩)梔子仁蒴藋(各二兩)
右十味剉細以猪脂一斤半慢火煎諸藥令赤色去
滓放冷磁盒收旋取塗之
治小兒面身卒得赤丹或痒或腫不速療之即殺人宜
用此方
羖羊角屑(八兩)
右一味以水五升煎一升絹濾入煉了猪脂五兩和
塗
張渙升麻膏治赤丹初發肉如火色如雞冠又名茱萸
丹
川升麻白斂漏蘆芒硝(各一分)連翹梔子
仁(各半兩)
右六味細剉以猪脂半斤慢火同煎諸藥令赤色去
滓放冷塗
千金云凡小兒丹初從背起遍身如細纈一宿成瘡名
茱萸丹赤小豆為粉糝之如未成瘡以雞子白調傅
之
治小兒赤丹醋和蕎麥麵塗之唾調胡粉從外向
内塗之豬脂和鍛鐵屎傅之雞白調黃米粉塗
赤足蜈蚣為末入硫黃研勻水調翎掃頭焦即止天
茄兒葉俗名老鵶眼睛取葉和醋擂傅以蓼子鹽湯
洗了挼蓼塗之
千金治小兒火丹色如朱皮中走醋研䜴成膏傅
鯉魚血頻頻塗研粟米塗
黑丹聖惠夫黑丹者由風毒傷於肌肉故令黑色也初
發痒痛或熛腫起微黑色也風化石灰二兩屋四角
茅草三兩燒灰為末雞清調塗茺蔚子蛇啣草護火
草各二兩杵爛雞白調塗青羊脂熟摩病上日三五
度用之(如無青羊白羊亦同但不及爾)猪槽下泥塗又以餵猪杓
子炙令熱熨之
張渙袪毒丹治丹黑色痒痛腫起
川升麻漏蘆芒硝(各二兩)黃芩梔子仁(各一兩)
右五味為粗末每以水三盞煎兩匙頭末微熱以帛
搨丹上以消為度
天火丹聖惠夫小兒丹發肉中有如丹赤色者大者如
錢劇者遍身赤痒故號天火丹也本事天火丹從背
起赤點用桑白皮末羊脂調塗麻油五合生鯽魚半
斤同杵如泥塗丹上乾即易虎脂二兩黃丹一兩研
為膏塗桑根白皮二兩甘菊花一兩半丹參莽草各
一兩剉勻每用二兩水三升煮二升去滓温浴兒避風
以小兒埋胞衣瓶子中水一二合時時與兒服及塗
身上有毒處
千金治天火丹病初從髀間起小兒未滿百日犯行路
灶君若熱流隂頭赤腫血出方用伏龍肝為末雞清調
塗
又方鯽魚肉(剉五合)小豆末(三合)杵成膏水和傅之良
又諸火丹天火龍火着肉作瘡急以鹽湯噴次以山藥
塗(如無生者只以乾者為末水調塗)
又方以羊脂調赤石脂末塗之
鬼火丹小兒丹發兩臂赤起如李子名鬼火丹治之方
景天草五兩蛇銜草三兩杵如泥以雞血調塗戎
鹽一兩附子一枚燒灰為末雄雞血調塗
張氏戎鹽散
戎鹽(一兩)附子(一枚)雄黃(半兩水飛)
右三味同研為末每用少許以雄雞血調塗
顱䪿經治鬼火丹從面上起以雞清調灶下土塗立差
野火丹聖惠小兒丹發赤斑斑如梅子遍背腹名野火
丹千金凡遍身皆赤者名野火丹雄黃戎鹽各半
兩為末雞白調頻塗以差為度灶中黃土一兩青竹
葉二兩燒灰為末雞白調塗白殭蠶二七箇護火草
一兩杵爛塗之酒塗油塗雞清和赤豆末封之
遍身者合塗之令遍
家火丹聖惠小兒丹初發着兩頰兩髈上兩腋下名家
火丹梓木白皮蓼葉各三兩燒灰雞白調頻頻塗之
以差為度
嬰孺方治家火丹攻㗋入腹大不利方
用硝石凝水石銅器中熬乾研服方寸匕
又方烏頭(一分)赤石脂(三分)研細雞清調塗神良
殃火丹聖惠小兒丹初發兩脇及腋下腿上謂之殃火
丹用川朴硝研為末每服以竹瀝調下半錢更量兒大
小加減浮萍杵汁時時服之千金用伏龍肝為末
生油調塗乾易之若入腹及隂紋護火草汁服之
張渙拔毒散
川朴硝(一兩)梔子仁(半兩)
右二味為末醋調塗
又方山梔子仁(四兩)生鯽魚(半斤)同杵如泥每以醋化少
許塗丹上兼治神火丹
神火丹聖惠小兒丹發兩膀不過一日便赤黑謂之神
火丹景天草花絞汁先微揩丹上後塗之以差為度
鯽魚半斤杵如泥塗之頻塗為良醋調梔子仁末
塗
熒火丹聖惠小兒丹發如灼在脇下正赤初從額起或
從耳起而多痛名熒火丹赤小豆(一合)硝石(半兩)寒水石
(一分)為末每以冷水調半錢日三服量兒加減(張氏用冷水調塗)
灶中黃土(一合)生油(二合)同研如泥時時塗之以差為度
若痛上隂即殺人也景天草杵爛以醋調塗
朱田火丹聖惠小兒丹先發於背遍身一日一夜而成
瘡名朱田火丹治法取棘根煮汁洗之若已成瘡用小
豆末傅之未成瘡即以雞清調小豆末傅藍靛塗
雞清塗
天竈火丹聖惠小兒丹發兩膀裏尻間正赤流至隂頭
赤腫血出者是也治之方
薺葉(三兩)赤小豆(一合)煅爐門上灰(一兩)青羊脂(三兩)葱白
(三莖切)
右五味相和杵如膏磨之燥再磨之
又方細辛(一兩)糯米(一合)景天草(三兩)杵如泥塗丹上差為
度
又方伏龍肝赤小豆等分為末雞子白調塗又桑
根煮汁浴之車前子為末水調塗蠶沙一升水煮
去滓洗鐵落末餳和如膏塗杵生浮萍傅千金
云小兒丹從髀起小兒未滿百日犯行路灶君若熱流
下至隂赤腫血出以雞清調伏龍肝傅又以鯽魚肉
同赤白豆杵爛入少水和傅
廢竈火丹聖惠小兒丹發從趺起正赤者是也治之方
寒水石硝石(各半兩)莽草(一兩)
右三味為末每以新汲水調下半錢更量兒大小加
減(張氏用水調塗)
又方赤小豆(一兩)牛角(二兩燒灰)
右二味為末雞白調塗
又方五加葉根五兩燒灰以鍛鐵槽中水調塗棗
樹根水煮汁浴三五次桑根煮汁洗
尿竈火丹聖惠小兒丹發膝上從兩股起及臍間走入
隂頭者是也治之方桑根白皮一斤剉以水七升煮四
升去滓看冷熱避風浴之李樹根半斤燒灰為末取
田中流水調塗以屋四角茅草燒灰為末雞白調塗
以桑白皮李根同剉煎湯洗之
赤流聖惠夫小兒身上或一片片赤色如胭脂及漸引
此名丹毒俗謂之流若因熱而得者色赤或因風而得
者色白皆腫而壯熱也可用一鈹刀散鐮去惡血毒未
入腹者可療也
治小兒心熱身上赤流色如胭脂皮膚壮熱升麻湯
川升麻川大黃(剉微炒)川朴硝玄參(各半兩)犀角
屑黃芩梔子仁木通甘草(各一分微炒)
右九味為末每服一錢水一小盞煎五分去滓温服
無時量兒加減
千金治赤流丹腫杵赤小豆五合水和取汁飲之一合
良滓以傅五心又服黃龍湯二合并傅患上(小柴胡湯去半)
(夏名黃龍湯)
乳香散定疼
天仙藤(一兩焙乾為末)乳香(一錢研)
右二味每一錢温酒下
晏元獻公明效方牛黃散治小兒初生至二三歲一
切風發赤白流走遍四肢方
牛黃朱砂蝸牛肉全蝎白殭蚕天麻
白附子乳香麝香(各一分)生龍腦(一錢)螳蜋翅(五對)
(五月中採)
右十一味為細末每服一字薄荷水調下初生小兒
洗了後用乳調少許塗口中胎疾永除
張渙方治小兒赤流熱如火宜用大黃散
川大黃(生)鬱金黃藥膩粉猪牙皂角(去皮子各)
(半兩)
右五味為末生油調塗
又方護火草汁(三合)赤地利末(三錢)膩粉(一錢)
右三味相和量兒大小加減服之良久瀉下血片為
效其滓傅在赤處亦佳
治小兒赤流半身色紅漸漸展引不止方
牛膝(去苗一兩)甘草(生半兩)
右二味剉以水一大盞煎五分去滓調伏龍肝末塗
效
又方大黃(一兩生)赤小豆(半合炒紫色)川朴硝(三分)
右三味為末雞白調傅勿令乾
又方李子油(三兩)朱砂末(一分)
右二味調如膏塗之
千金治小兒赤遊丹一日一夜即成瘡先從背起漸至
遍身如棗大正赤色者用煮棘根洗去(其法已見朱田火丹下所用傅)
(藥並同)
玄胡散治小兒赤流
玄胡索(一兩)天南星(二兩)朴硝(半兩)巴豆(二七個去油)
右四味為末芸薹汁調毛翎掃之
治赤流白流火燄諸丹等方
好生膽礬(一錢重)烏鱡魚骨(一錢重)蜈蚣(一條全者焙)射香
(三十文)輕粉(二十文)
右五味一處乳鉢内研極細看丹多少用藥醋調令
稀毛翎掃在丹上立止
治赤白流
雄黃(半兩)白礬(一分)白芩子(一分)
右三味為末水調掃效
治小兒表裏受熱之甚忽發遍身赤腫状似丹疹若於
腹中周匝則不可救名曰赤油腫此藥如神
胡荽(不以多少)
右一味研取自然汁調水銀粉又曰輕粉鵝毛掃上
病處須臾赤色便變為白或上有白㿔子不妨或自
破亦無害乃是病去也調時不須太稠
聖惠方云取摩蘿葉汁塗赤處隨手便瘥
活人書譚氏殊聖方歌云五遊忽發遍身形恐悚令人
怕怖驚乍睡刹那生滿體莫冤神鬼錯看承甘泉硝石
蒼龍骨感攝消磨去痛疼更取鐵槽連底水調和頻掃
便身輕宜消腫散
清泉硝石白龍骨(各一兩)
右二味研勻淨器收以鐵槽水調一錢掃塗立差
身有赤處聖惠小兒因汗為風邪熱毒所傷與血氣相
搏熱氣蒸發於外其肉赤而壮熱也
治小兒身上有赤引於頰上或口旁眼下赤如臙脂向
上皮即皴剝漸漸引多此是心熱血凝所為其治法宜
以小刀子鋒頭鎌破令血出後宜服丹參散
丹參黃芩枳殼(去白麩炒)葛根犀角(鎊各一分)麻黃
(去根節半兩)
右六味為末每一錢水一小盞入竹葉十片竹茹半
錢煎五分去滓放温量兒加減無時服
治小兒身上有赤煩熱麥門冬散
麥門冬(去心)蘆根(剉)葛根(剉)犀角屑漏蘆甘草
(炙各半兩)
右六味為末每服一錢水一盞竹葉十片去滓放温
量兒加減無時服
治小兒身上有赤或瘀腫或如火丹煩渴渾身赤壮熱
鉛霜散
鉛霜(研)菉豆粉(各半兩)
右二味用芸苔菜自然汁調塗
又方伏龍肝(一兩為末)亂頭髮(二兩煅灰研)水調塗赤處
又方桃仁去皮研爛以面脂和塗水煮黃蒿穟濃
汁入鹽少許温服細研白礬末生油調塗杵芭蕉
根汁塗杵水中苔水調塗水調芒硝末塗炒米
粉令焦黑為末津唾調塗生蛇啣草擣爛調塗
蛇纏丹治蛇纏丹匝腰則死擣萵苣爛塗或研萵苣子
塗之戴氏家傳用蘆箔上草繩經子燒灰同生油調
塗廣利方杵馬齒莧傅之
土鬼丹靈苑方治土鬼丹此病初發如湯泡頃刻則大
連發不已或至數處便能致困宜速治之方
赤足蜈蚣(一條)雞腸草金蕎麥(各一分)銅綠(一錢)麝香
(少許)
右五味為末如患者用針穿破却用針眼上度藥在
丹内上面用醋麵膏子掩之如人有患不覺數日後
喫食不得即先服下項藥
大黃甘草(各等分)
右二味為末新汲水下半錢或一錢立差
治土鬼丹及馬汗入瘡大效
烏梅(焙)糯米杏仁(去皮尖研)澱花(各一兩)鹽䜴(一兩半)巴
豆(二十粒去心皮油煎研)
右六味為末糊丸先挑破瘡即以醋磨藥塗更以醋
麵盖之服一二丸亦佳
王師禁土鬼丹及蛇纏丹
霹靂&KR0034;&KR0034;&KR0034;
一氣念二十一遍吹在病處自立東南方上令病人
在西北以大指搯中指本節文以第二指搯大指中
節兩手皆然吹時即放手持呪四十九日於五更初
向北受持可用
骨火丹其瘡見骨著足踝者是也千金杵大小蒜厚封
之嬰孺方刺腫上入二分以牛膽汁調大黃末塗之
顱䪿經二十二種丹證治
灶額丹先從頭上起滿身胤其丹赤色用豬槽下土
并桃柳根皮搗末生油調傅竈尾丹從腰起黑色遍
身痛疼用堂屋四角草燒灰入白礬末雞子白和塗
龍火丹先從腹起至心胤黃赤色用屋脊上草燒
灰松花白雞子黃猪槽内水調塗君竈丹從右手上
起引似蛇行赤色用灶下土油調塗母竈丹從左
脚上起用燖猪湯灶額上灰傅女竈丹從隂上起
紫赤色用女兒小便生梅灶右邊磚縫上土和調塗
朱黃丹從右脚起胤至遍身用屋四角草鐵匠家
磨刀水調傅星子丹從頭起胤遍身如錢子大赤色
用桃樹向北枝燒灰油調傅蜂子丹從頭面四向
胤用灶頭上土入膩粉以雞子白調傅亂神丹天
下惡證從肚内起出口内紫黑色用善火草白礬末
并蜜入洗銀水調服之注火丹從背上起黃赤色
用壁上土猪槽下土白礬末生薑汁生油調塗母子
丹從眼眶上起用白礬蛤粉樟柳根杵汁和塗之
火熖丹從前心起頭痛如火燒用善火草猪槽下土
雞子黃調塗蜘蛛丹滿身病用白礬皂莢燒灰猪
槽下泥和塗之佛家丹從耳起用乳香善火草瓦
霤内土油調傅之神氣丹從頭背起用牯牛骨燒
灰羊脂調塗熛火丹從背甲起用生麻油合猪槽
下泥塗之又巢氏云丹發於背臂及穀道者名熛火丹
嬰孺方治熛火丹用景天草(十兩)真珠(一分)杵為膏封丹上
胡漏竈丹從臍中起用屋漏水調灶中土塗胡
吹竈丹從隂上起用水茄窠下泥和苦酒塗之土
竈丹從踝起用屋四角茅草灶横麻燒灰雞子白調
塗野竈丹從背起用柔香茸蒴藋赤小豆末塗之
立差神竈丹從肚起用土蜂窠杏仁膩粉生油調
塗
本事方十種丹瘤腫毒所起證治
一飛灶丹從頂頭起先腫用葱白研取自然汁塗
二古灶丹從頭上紅腫痛用赤小豆末雞子清調塗(譚氏)
(方同不拘何處皆治)
三鬼火丹從面起赤腫用灶心土雞子清調塗(按不拘何處皆)
(治妙)
四天火丹從背起赤點用桑白皮末羊脂調塗
五大灶丹從兩腎赤腫黃色柳葉燒灰水調塗(腎作臂)
六水丹從兩脇虛腫用生鐵屑研末猪糞調塗
七胡火丹從臍上起黃腫用㯽榔為末米醋調塗
八野火丹從兩脚赤腫用乳香末羊脂調塗
九烟火丹從兩脚有赤白點用猪槽下土麻油調塗
十胡漏丹從隂上起黃腫用屋漏處土羊脂調塗
右此十種丹毒變易非輕治之或緩則致不救故余
不惜是方能逐一仔細辨認依此方法治之萬不失
一如經三日不治攻入臟腑則終不救不可緩也
赤白遊腫聖惠云夫小兒有肌肉虛者為風毒熱氣所
乘熱毒搏於血氣則皮膚赤而腫起其風隨氣行遊不
定故名也又云夫遊腫之状為青黃赤白無復定色遊
走皮膚之間肉上微光是也
治小兒赤遊皮膚作片片赤腫此是風熱所致宜服犀
角散
犀角屑黃芩黃茋川升麻梔子仁漢
防己川朴硝(各一兩)牛黃(半分硏)
右八味為末煎竹葉湯調半錢無時服量兒加減
治小兒頭面身體赤毒腫起作片宜用升麻膏
川升麻(一兩)犀角屑射干赤芍藥玄參黃
芩梔子仁川大黃大青藍子羚羊角
屑(各半兩)生地黃(二兩)
右十二味剉以猪脂一斤半於鐺中慢火熬不住手
攬藥色變膏成去滓甆合盛頻摩腫處
又方黃檗末川大黃末川朴硝(各半兩)馬勃水
銀(各一分水銀於手心内用津研令星盡)雞子(三箇去殼)
右六味同研成膏先以鈹鍼鈹破然後以膏塗之
又方雞冠花商陸紫&KR0008;川大黃(各半兩)
右四味為末以雞清入生油等分調塗乾再塗
又方附子(去皮臍半兩)川椒(半兩去目)石鹽(三分)
右三味為末以煉了猪脂四兩相和慢火熬成膏磁
合盛候冷頻頻塗之以差為度
治遊腫攻頭面焮腫赤熱疼痛宜用鬱金散
鬱金(半兩)赤小豆(一合)甜葶&KR1047;(半兩)伏龍肝(二兩)川芒硝(半兩)
川大黃(生半兩)
右六味為末以生雞子白并蜜少許調令稀稠得所
塗之乾再塗
治遊腫赤者川大黃末(二兩)護火草(五兩)
右二味相合杵塗之乾易
治赤白遊腫芸薹子(半合)鹽(一錢)米醋(一雞子殼)
右三味杵如泥看大小塗紙上貼之如走即隨處貼
之不三兩上效
治青白赤遊腫手近微痛
川大黃蒲黃伏龍肝(各二兩)
右三味為細末水和如薄泥塗之乾再易
又方川大黃(一兩生)豆䜴(一合)紫檀(一兩)
右三味為末醋和塗乾再用
又方紫檀香(二兩)為末水調塗
治遊腫流遍身赤色入腹即死以生猪肉傅上數數換
之其肉蟲鳥不食臭惡甚也
治遊腫以生布一片揾油以火燃之持照病上呪曰日
遊日遊不知着脂火燎你頭呪七遍即差也
治白遊腫杵生羊脾塗之
又方括蔞根(二兩為末)伏龍肝(半兩細研)醋調塗乾再用
子母秘錄治小兒赤遊行於體上下至心即死以芒
硝納湯中取濃汁拭丹上杵菘菜傅之取白豆
末水和塗乾再用
千金中興治赤遊腫若遍身入腹心即殺人用灶下
黃土為末油調塗勿令乾若已入腹及隂者以護火
草取汁一盞服之乾者即末之水調服
治赤白遊腫簇上白臭死蠶治白遊赤死者治赤遊
並搗塗之
治赤遊腫搗瓜蔞傅之本草云赤遊白疹醋磨五毒
草傅亦杵莖傅之恐毒入腹亦煮服之(五毒草一名五蕺又名地)
(圜平地生花葉如蕎麥根似狗脊)
丹入腹杵馬齒莧汁飲之以滓傅之又用生麻油塗
之又濃煮大豆汁塗之
嬰孺方主丹入腹及下至卵者不治方
麻黃(炒)升麻(各三分)硝石(四分)
右三味為末以井花水服方寸匕日三服一方加
大黃半分
劉氏家𫝊治走馬胎赤腫走入心腹則不救方
生槐葉(一握)生瓜蔞(去皮同槐葉擂)赤白豆末(各三分)
右三味和塗患處其效如神
丹痛擣竹萹汁及一升作一服只一二服效
丹痒擣韭菜入些鹽與香油以手摩熱於丹上揩之立
愈
𫝊丹雜方治一切丹瘤以土硝為末薑汁醋調塗日
三四上(土硝即蜣蜋土囊蠐螬窠也)蓖蔴子五箇去殼入白麵一
錢水調微微塗之甚妙冷水杵茨菰葉莖雞翎掃腫
便消研護火草汁塗研五葉草汁塗水調大黃
末塗水研梔子仁塗水調黃芩末塗水研蒴藋
汁塗蠟脂調屋塵塗油調樺皮末塗唾調粟米
粉塗水研糯米汁塗水煮白礬末塗醋調紅藍
花塗煮白芷根葉塗杵鯉魚令爛塗蜜和乾薑
末塗水調地龍糞塗杵大麻子汁塗燒粉家洗
瓮水塗水調韮畦中土塗雞清調榆根白皮塗
不犯水羊脂炙塗以白粉傅之研胡荽汁塗醋磨
訶子塗杵鬼目汁塗杵荏子汁塗研醬取汁塗
研地黃汁塗研豆葉汁塗研海藻汁塗油調
䜴末塗水調青黛塗水研地龍塗水煮粟米塗
酒煮石楠塗水調雞糞塗杵梧桐皮塗苦瓜汁
塗(并服)擣蒜塗(治五色丹尤妙)
千金方言凡方中用雞子者皆取先破者用之它皆無
力又言凡天下極冷無過藻菜但有患熱腫毒丹等
取渠中藻菜細切熟擣傅丹上厚三分乾即易之余謂
不可以此塗若毒在表猶可措手若抑之則外不得泄
勢必入裡必先服托裡藥方可施此
辨小兒欲發丹毒候初生小兒蓄伏胎熱欲發丹者必
先見於外但人不知察耳小兒在襁褓中無故眼生厚
眵者此丹毒欲發之候也更微喘急者毒氣已甚而上
乘於肺也纔覺有此證急以水調龍腦飲子或藍根犀
角等藥潛消其毒如渾身已有赤處即更以芸苔等外
挫其鋒消息而次第治之予家凡兩兒初生眼有厚眵
後俱發丹何宰宜人外孫女生七日眼生眵已而小腹
下有赤丹一點如錢漸漸引開上至腹心而死不可不
知也初虞世謂百日内發必死不治然亦有可治者
不可不治也
禁忌大凡小兒病諸丹腫其勢雖盛切不可遽用大黃
芒硝輩決藥大下之恐毒氣乘虛入裡以客為主即難
施功也但用性平解毒托裡藥常調停藏府微微通利
而已此則護元氣而排外邪庶保十全也比舍陶氏子
半歲病丹醫以青金丹下之太過蓄毒入裡發喘生驚
而死盖嬰孺肌膚柔弱易虛易實而服藥復不能多治
之固不可怠慢然亦不可躁急全在精專調護以保無
虞世俗多不知此故廣記而備言之小兒丹發若預
度其勢必展引至咽頸腹心隂尻諸虛處可先塗藥以
護之仍砭砂其引頭所向微出惡血以泄其毒或謂當
以篦子刮去惡血令盡直至清黃水出即止此必勢危
氣壮而血熱者始宜之大抵此疾人受之有輕重年長
氣實乃能禁當若未滿月兒而感之又重恐不可㮣用
此法無為主簿張康道子二歲得火燄丹魯醫為砂之
出惡血盞餘兩日而殂不可不知也本草云大人小
兒丹毒宜食鯽魚鱠及䖳䖳即水母俗名海蜇者是也
然不可以宜食而恣食之反能為害鯽魚亦魚類得無
不宜
禁法無為南汰寺僧宋澄師𫝊西川文法禁火燄丹用
松明五條細如筯以火點着一頭右手執之大指搯定
第二指中節紋左手亦如此搯定面北立靜想北方壬
癸水渺漫無際一口吸盡吹在火上再想再吹如是三
次將火向自己口中試如不燒人即以松明火於小兒
丹上周回焠一遭兼於丹上十字焠過即已如試得燒
人疼更想吸水正旦及端午日受持
疔瘡薛諸瘡惟疔毒為甚殺人亦速古云疔有十二種
種各不同内三十六疔滿其數即不可救亦有不滿其
數而死者乃毒氣走散故也若痘毒染人發於頭面或
遍身者又非此類在小兒多因乳母食有毒之物或兒
卒中飲食之毒或感四時不正之氣皆能致之其瘡多
生頭面四肢形色不一或如小瘡或如水泡或痛或痒
或麻木不仁外證寒熱嘔吐惡心肢體拘急大要當分
邪之在表在裡急用隔蒜灸法并解毒之劑若不省人
事牙關緊閉急以奪命丹為末熱酒調灌如食生冷之
物或用涼水淋洗則輕者難愈重者不治其生於兩足
者多有紅絲至臍生於兩手者多有紅絲至心生於唇
口之内者多有紅絲入㗋急用針挑出惡血以泄其毒
可保無虞其在偏僻之處藥難導達者惟灸法有回生
之功若投峻厲之劑是促其危矣小兒肌肉柔脆且不
能言痛否灸法須將蒜切薄片著肉一面略剜少空灼
艾燃蒜先置大人臂上試其冷熱得宜然後移着瘡上
又别灼艾如前法試之以待相易勿令間歇
飛龍奪命丹治瘡毒發背腦疽等證
真蟾酥(乾者酒化)輕粉枯白礬寒水石銅綠
乳香沒藥麝香朱砂(各六錢)蝸牛(四十箇另研如無亦)
(可)
右十味各為末入蟾酥蝸牛或加酒少許糊丸菉豆
大每服一二丸温酒或葱湯下重者外用隔蒜灸法
時毒薛小兒時毒因感四時不正之氣致鼻面耳項或
咽㗋赤腫寒熱頭痛甚者恍惚不寧咽㗋閉塞状如傷
寒五七日間亦能殺人脉浮數者邪在表脉沉濇者邪
在裡在表用葛根牛蒡子湯在裡用梔子仁湯表裏俱
病者犀角升麻湯甚則宜砭及用通氣散宣泄其毒旬
日自消若不消而欲作膿者用托裏銷毒散欲收斂者
用托裏散若咽㗋腫不能言頭腫不能食者必死
通氣散治時毒焮痛咽㗋不利取嚏以泄其毒
玄胡索猪牙皂莢川芎(各一錢)藜蘆(五分)羊躑躅
花(三分)
右五味為細末用紙撚蘸少許絍鼻内取嚏為效
犀角升麻湯治風熱口唇頰車連牙腫痛
犀角(鎊二錢)升麻防風羌活川芎白芷(各五)
(分)黃芩甘草(各一錢)白附子(四分)
右九味每服三五錢水煎
梔子仁湯治時毒腫痛大便秘結
鬱金枳殼(䴸炒)升麻山梔仁牛蒡子(研碎炒)大
黃(炒各等分)
右六味為細末每服二三錢蜜水調服
葛根牛蒡子湯治時毒腫痛消毒解熱
葛根管仲甘草江西豆䜴牛蒡子(半生半炒)
(研碎各等分)
右五味每服三五錢水煎
流注薛小兒流注乃氣流而滯血注而凝元氣不足之
證也或因閃跌墮傷或因肝火氣逆或因六淫内侵或
因脾虛食積或因禀賦所致結於四肢節&KR0008;患於胸腹
腰臋或結塊或漫腫或作痛悉用葱熨之法須固元氣
為主閃跌者和血定痛丸肝火者九味蘆薈丸食積者
四味肥兒丸藥能對證未成自消已成自潰若膿成不
潰者元氣虛也先補而針之庶使毒氣不致内攻氣血
不致脫陷若膿出而反痛者氣血虚也用八珍湯作嘔
少食者胃氣虛也用四君子湯欲嘔不食或腹作脹者
脾氣虛也用六君子湯口噤搐搦者氣血虚極而變證
也十全大補湯内熱晡熱隂血虛也四物參茋白术表
熱惡寒陽氣虛也十全大補湯熱來復去或晝見夜伏
晝伏夜發者虛熱也當大補元氣若色赤腫起而膿稠
者尚可治不赤硬而膿清或脉洪大寒熱發渴及不受
補者皆不可治
健脾滲濕飲治瘡瘍初起焮腫作痛或濕毒下注或
環跳穴痛
人參白术蒼术防己(酒拌)黃檗(炒)川芎陳
皮當歸茯苓(各五分)木瓜(不犯鐵器)柴胡稍甘草
(各三分)
右十二味薑水煎服如三五劑不退加桂少許酒煎
亦可小便澁加牛膝身痛加羌活
和血定痛丸(一名黑丸子)治流注膝風或閃跌瘀血肢節腫
痛服之自消若潰而發熱與補藥兼服自效
百草霜(五兩)赤小豆(半斤)川烏(炮一兩五錢)白蘞(八兩)白芨
南星(炮各二兩)芍藥當歸牛膝(各五兩)骨碎補(四兩)
右十味為末酒糊丸桐子大每服二三十丸白湯下
神效葱熨法治流注結核或骨癰鶴膝等證先用隔
蒜灸若餘腫尚存用此熨之以助氣行血散其壅滯
功效甚速又治跌撲損傷止痛散血消腫之良法也
其法用葱細切搗爛炒熱頻熨患處冷則易之如鶴
膝風兼服大防風湯而愈
隔蒜灸法治流注及癰疽鶴膝風等證每日灸二三
十壯痛者灸至不痛不痛者灸至痛其毒隨火而散
盖火以暢逹拔引鬱毒此從治之法有回生之功其
法用大蒜去皮切三文錢厚安患處用艾壯於蒜上
灸之三壯換蒜復灸未成即消已成者亦殺其毒如
瘡大用蒜杵爛攤患處將艾鋪上燒之蒜敗再易如
不痛或作膿或不起發及瘡属隂證者尤當多灸凡
瘡不痛不作膿不起發者皆氣血虚也多主不治惟
患在頭面者不宜多灸論中嬰兒灸法見疔瘡
如聖餅治流注及一切瘡瘍不能消散或潰而不斂
乳香沒藥木香血竭當歸(各等分)麝香(减半)
右六味為末用酒糊和餅二箇乘熱熨之毒瘡加蟾
酥
當歸補血湯治流注及潰瘍肌熱面赤煩渴脉洪大
而虛重按全無此血虚證也誤服白虎湯必死(方見虚熱)
益氣養榮湯治流注氣血虚弱不能消散或四肢頸
項患腫不問堅軟赤白或痛或不痛日晡發熱或潰
而不斂(方見後)
十全大補湯治諸瘡血氣虚弱不能消散潰腐收斂
或寒熱汗出口眼歪斜肌瘦少食或日晡發熱自汗
盜汗或朝寒暮熱瘡口不斂等證(方見自汗)
天蛇毒薛手指頭生瘡俗名天蛇毒然五指各有經絡
拇指属手太隂肺經食指属手陽明大腸經中指属手
厥隂心包絡經無名指属手少陽三焦經小指属手少
隂心經亦有患於足者足趺属肝膽胃三經大指属肝
脾二經次指属膽經小指属膀胱經各當隨經而治其
致患之由或因胃中積熱所發或因乳母膏粱厚味所
致或因濕熱下流或因風毒外中大率多由所禀足三
三隂之經虛故邪得以入之也其初患腫痛者先用仙
方活命飲次用托裡消毒散元氣下陷重墜作痛久而
不潰者用補中益氣湯若服敗毒散及敷寒涼之劑則
瘡口變黑或努肉突出或指皆黑大抵手足為氣血難
到之處手属于胃足属于脾不可損其真氣丹溪以臋
居僻位尚言氣血罕到况肢末乎故寒涼尅伐之藥所
宜深戒者也
天泡瘡薛天泡瘡狀如水泡属肺胃二經風熱若發熱
焮痛邪在表也用人參敗毒散發熱咳𠻳邪在肺也用
加味瀉白散熱渴便秘邪在内也用加味清涼飲此肌
膚之證當去毒水以金黃散或黃檗蚯蚓敷之當歸膏
亦善既安不必服藥若因攻伐過度元氣虛而變生别
證者當參各門治之
柴芍參苓散治肝膽經分患天泡等瘡或熱毒瘰癧
之類
柴胡芍藥人參白术茯苓陳皮當
歸(各五分)牡丹皮山梔(炒)甘草(各三分)
右十味每服二錢水煎服
加味解毒飲治天泡瘡發熱作痛
玄參連翹升麻芍藥當歸羌活生
地黃牛蒡子(炒各三錢)茯苓甘草(各二錢)金銀花
漏蘆(各五錢)
右十二味每服一二錢水煎服或為末蜜丸亦可
金黃散治天泡瘡消毒止痛
滑石甘草
右二味各另為末和勻傅患處如泡挑去水𫝊之加黃
檗尤好
楊梅瘡薛楊梅瘡乃天行時毒亦有𫝊染而患者或禀
賦所得者受證在肝故多起於下部治失其宜多致蝕
傷眼目腐敗腎莖拳攣肢節初起之時上體多者先用
荆防敗毒散下體多者先用龍膽瀉肝湯大便秘者用
大連翹飲後用換肌消毒散若蝕傷眼目兼用九味蘆
薈丸六味地黃丸肢節拳攣兼用蠲痺解毒湯若因脾
胃虧損而不能愈者先用異功散後用換肌消毒散若
用輕粉之藥多致敗證也按楊梅瘡起于近代多婬
夫御不潔之婦𫝊染而致者其在小兒得之乳抱傳染
者輕得之父母遺體者重治法與大人同更當求之專
科薛氏治法未可盡遵用也
換肌消毒散(一名&KR1181;薢散)治楊梅瘡不拘初患日久並效
土茯苓(即&KR1181;薢)當歸白芷甘草皂角刺薏
苡仁白蘚皮木瓜(不犯鐵器各等分)金銀花(各七分)
右八味水煎食前并空心服
又方治大人之劑如用前方未應或兒長大宜用此
方
土茯苓(五錢)當歸白芷皂角刺(炒)薏苡仁(各一錢)
白蘚皮木瓜(不犯鐵器)木通金銀花(各七分)甘草
連翹防風(各五分)茯苓芍藥(炒各一錢)黃茋(炒二錢)
生地黃川芎(各八分)
右十七味作二三劑水煎出幼者作一劑煎分兩三
次服
王爛瘡聖惠云夫小兒臟腑有熱熱薰皮膚外為濕氣
所乘則變生瘡其熱偏盛者其瘡發勢亦盛初生如麻
子須臾王大汁潰爛如湯火所傷灼故名王爛瘡也
治小兒王爛瘡一身如麻子有濃汁乍痛乍痒或時壯
熱
赤芍藥甘草白斂(各三分)黃芩黃連(去鬚)黃檗
(微炙半兩)
右六味為末蜜水調塗日三兩上差
治小兒王爛瘡及惡瘡
秫米竹篠
右二味燒灰細研以田中禾下水調塗之立效
治小兒王爛瘡初患一日肉色變二日&KR0008;漿出或四畔
時赤漸長若&KR0008;漿匝身即不可治其狀如湯火燒宜
速用黃連散
黃連末胡粉(各一兩)
右二味研勻以生油調塗之
治小兒王爛瘡初起&KR0008;漿似火燒瘡宜用此方又桃仁
湯浸去皮研細以面脂和塗又以艾燒灰傅乾即用生
油塗又十字街土并釜下土研傅之又燒牛糞灰
傅又酒煎吳茱萸汁塗又酥和赤地末傅
浸淫瘡治小兒身體發瘡初出甚小後有膿汁浸淫不
已漸大名浸淫瘡若先從四肢起漸向頭面者難治也
鯽魚(一尾長三寸者)豆䜴(一合)
右二味杵如膏塗之又療馬鞍瘡
又方苦瓠(一兩)蛇蛻(半兩燒)露蜂房(半兩微炙)梁上塵為末
油調塗
又方伏龍肝(三分)亂髮(三分燒)為末猪脂和塗
又方取雞冠血塗雞冠血和黃連末塗煎鯽魚
膏塗生切鯽魚片和鹽貼患處燒胡燕窠水和
塗之
紅絲瘡有一種紅絲瘡雖非丹胗其毒實同多生於兩
手中指節上男左女右則尤甚也其状但一水泡清澄
光瑩如小雞頭大其底下濈濈然數十小針孔不痒不
痛都無妨礙泡邊當有一絲脉如紅絲隱隱在皮裏其
行甚速循臂而上過肘則危至心即死有此證者急以
針迎頭挑斷或剜耳塞或嚼白梅封之絲即不行紹興
庚午無為宰方梓字楚材與先子為同年秩滿代歸三
日而殂詢其所以云無疾但左手中指生一小水泡耳
盖不知其為紅絲瘡也又衞提轄宜人云比鄰有女
子忽中指節生一水泡色極清澈其底盡細細針孔歷
歷可數傍有紅絲一縷舉家嬉笑忽有老嫗來見驚曰
此紅絲瘡也當害汝命急就其泡上灼艾數十壮仍於
絲上數處挑斷遂免
惡核瘰癧巢氏云小兒遇風熱毒氣與血氣相搏結成
頑核生于頸項遇風寒所折不消結成瘰癧久而潰膿
成瘡也湯氏謂宜服清涼飲子及升麻湯等千金連翹
丸龍膽湯皆可服曾瘰癧一證先賢名曰九漏究其
所因似熱稽考形状非一不過隨象命名大㮣初發於
頸項肌肉之間未成膿者從本引末可使衰去針之灸
之傅之從其所因而施療然小兒幼弱豈堪針灸但以
服餌塗貼之劑為治此疾多生於耳後及頸項兩旁初
發止是一枚次必連生大小十數纏繞項下累累如貫
珠逐個先腫作膿穿破輕者可愈重者難除先宂漏膿
長歲不乾謂之漏項原其得病之初自是三陽感受風
熱與血氣相搏而成治以百解散加當歸散水薑葱燈
心煎服次用玄參飲及牛蒡湯木通散内消丸與之宣
熱化毒洗以槲皮散塗用白芨散二香散使氣血行膿
乾汁盡則自愈矣仍忌臊毒野味其證不致再作
薛胎毒瘰癧者乃稟肝膽二經鬱火氣滯所致盖肝膽
經行人身之側若因肝火動而受患故發於肝膽二經
部分當審其因而藥之或因乳母恚怒或血虚内熱者
當審其所因而調其母不可用峻厲之藥恐傷元氣也
一小兒落草頸間有癧五枚審其母素多怒時常寒
熱或乳間作痛或脇肋微腫悉属肝膽經證先用小柴
胡湯加當歸芍藥寒熱頓退又用加味逍遥散母服兩
月餘其兒亦愈一小兒因乳母肝經有熱耳前後患
之用加味逍遥散治其母其兒自愈一小兒頸間耳
下各結核三歲久服消毒之劑患處益甚元氣益虚診
乳母素鬱怒致肝脾血虚而有熱用加味歸脾湯為主
佐以加味逍遥散母熱漸退却與兒日各數匙兩月餘
而愈一小兒自落草時頸間患有四枚至五歲耳前
後如貫珠元氣虛甚寒熱往來飲乳不徹此禀肝膽經
氣滯之證用八珍逍遥二散與壮年婦人服之兒飲其
乳半載之後兒體漸充其核漸消又服地黃丸逍遥散
而全愈一小兒生下頸間瘰癧三枚將期敷藥延及
耳前余謂此禀肝膽二經所致診其母肝膽脉尚洪數
余謂母子一體治其母子自愈不信另用必效散一服
吐瀉並至一夕而殁
熱毒瘰癧乃手足少陽足厥隂二經風熱之證或肝疳
食積所致其證發於項腋或耳前後或如貫珠當分表
裏虛實若焮赤腫者肝經熱毒也用人參敗毒散作痛
寒熱者肝火内作也用加味小柴胡湯不痛而小便黃
肝血虛也用六味地黃丸隱於肉裡而色不變者肝疳
内作也用九味蘆薈丸膿成而不潰或潰而不斂者脾
氣虚弱也用益氣養榮湯凡此腫焮疼痛寒熱作渴者
属病氣有餘形氣不足治宜清肝火生肝血腫硬不潰
潰而不斂者属病氣形氣俱虚治宜補腎水實脾土若
因乳母恚怒肝火遺患者又當隨所因而治之一小
兒膿水淋漓其核未消發熱增寒此肝經氣血虚而有
熱也用補隂八珍湯為主間以清肝益榮湯而愈後復
結核小便赤澁晡熱作渴用參术柴苓湯為主佐以六
味地黃丸料加柴胡山梔及四味肥兒丸而斂一小
兒十五歲患此發熱作渴日晡頰赤脉數無力属隂虚
而有熱用補隂八珍湯五十劑加參茋又二十劑而潰
但膿水清稀肌肉不生此脾氣虚弱也以參茋歸术為
主佐以芍藥熟地黃麥門五味氣血乃復遂進必效散
一服毒下而痊一小兒患此服尅治之藥致寒熱腹
脹此肝脾疳證先用五味異功散加柴胡升麻佐以九
味蘆薈丸漸退又用四味肥兒丸五味異功散而消
一小兒九歲患此面色常青腫硬不潰肉色不變乃伐
肝化痰余曰當調補肝脾不信果虚證蜂起復請治仍
欲伐肝余曰面帶青色肝虚而本色見也面色變白肺
虚而本色見也痰涎上湧脾虚而不能攝也兩目連劄
肝血虚而生風也經云胃為五藏之本當先救胃氣遂
用五味異功散加升麻柴胡元氣稍復乃朝用補中益
氣湯夕用五味異功散佐以九味蘆薈丸面色始黃而
核漸消又以四味肥兒丸間服地黃丸而愈
百解散(驚表裏)當歸散(潮熱)牛蒡湯(咽㗋)
大聖散治瘰癧消風毒腫上壅内熱多生癮疹風丹
風證食煎煿多致此疾
羌活荆芥升麻薄荷防風甘草大
黃黃芩玄參(各等分)或加赤芍藥連翹
右九味為末每二錢水一盞煎六分温服又方用牡
蠣(二兩)火鍛為末玄參(一兩)甘草(半兩)為末每服二錢茶清
調下
玄參飲治瘰癧及頭上生惡核腫痛
玄參升麻(各五錢)川烏(炮裂去皮臍)草烏(炮裂去皮)當歸(酒洗)
川芎赤葛乾地黃赤芍藥(各二錢半)甘草(三錢)大
黃(半生半炮四錢)
右十一味剉每服二錢水一盞薑二片煎七分無時
温服
升麻湯
升麻射干連翹犀角屑大黃(微炮)朴硝(各半)
(兩)
右六味㕮咀水煎大小加減忌酒麵炙煿物
木通散(淋)
柴芍參苓飲治肝火血熱遍身搔痒或起赤暈或筋
攣結核
柴胡芍藥人參白术茯苓陳皮當
歸(各五分)牡丹皮山梔(炒)甘草(炒各三分)
右十味薑棗水煎服
清肝益榮湯治肝膽經風熱血燥筋攣結核或作瘊
子
龍膽草(酒拌炒)柴胡(各五分)當歸川芎芍藥(各一錢)
熟地黃(自製)白术(炒)木瓜(不犯鐵器)山梔(炒)茯苓薏苡
仁(各五分)甘草(三分)
右十二味水煎服
加味小柴胡湯治肝膽經風熱耳前後腫痛或結核
焮痛或寒熱晡熱口苦耳聾等證
柴胡(二錢)黃芩(炒一錢)人參半夏(各七分)甘草(炙五分)山
梔牡丹皮(各一錢)
右七味薑水煎徐徐服去山梔牡丹皮即小柴胡湯
益氣養榮湯治氣血虚弱四肢頸項等處患腫不問
腫潰日久不斂俱宜服之
人參茯苓陳皮貝母香附(炒)當歸(酒洗)川
芎黃茋熟地黃(自製)芍藥(炒各一錢)甘草(炙)桔梗(各五)
(分)白术(炒)柴胡(各六分)
右十四味每服二三錢薑水煎
必效散治瘰癧元氣無虧者宜用此方若元氣怯弱
者宜先補而後服之癧毒已下便與滋補庶無他患
若孕婦及虚勞氣鬱所致者尤不可服世以此方為
良劑故併注之
南鵬砂(二錢五分)輕粉(一錢)射香(五分)巴豆(五粒去皮心膜)白㯽榔
(一箇)螌蝥(四十箇去頭足翅同糯米炒去米)
右六味為末取雞子二箇去黃用清調藥入殼内以
濕紙數重糊口甑蒸熟取出曝乾研細每服五分用
炒生薑酒五更調服如毒出小便澁痛用益元散一
服其毒出而不痛
貼惡核方
赤小豆猪牙皂莢硝石黃藥木鼈子(各半)
(兩)
右五味為末雞子清調塗患處
貼散瘰癧神效方
白膠香降真香(用心無土氣者)海螵蛸
右三味等分為末糝患處外以水紙掩之一夜而退
興化李八哥傳貼瘰癧膏藥未破者即消已破者即出
惡物收斂神驗良方
輕粉麝香珍珠血竭沒藥乳香黃
蠟(各六分)松香(八錢)銅青(六分)杏仁(二十枚去皮尖)蓖麻子(二十枚去)
(殼)
右十一味各研極細末攪和用磁杵鉢搗成泥膏不
犯鐵器不見火將膏攤傅絹上以手撲薄貼
治瘰癧破潰不斂者方
用燒灰場上紅黃土研細洗淨患處摻之神效
薛驚風結核属肝膽二經風木相火用事木旺生風熱
同化其病抽掣擾動此乃風熱血燥而然耳盖風動則
肝火盛火盛則肝血内消血不能養筋故筋攣結核如
貫珠然頸項兩側正属肝膽經部分治宜滋腎水清肝
火養隂血壮脾土盖腎水旺則肝火自清肝火清則隂
血自生隂血生則相火自寧火既寧則無熱傷元氣火
乘土位之疾矣一小兒甫周歲項間結核兩臂反張
索敗毒之藥余意此属肝經血燥詢之果前患驚風曾
服朱砂等藥遂與六味地黃丸滋其肝血數服而愈
一小兒項側結核痰盛發搐服金石香燥之劑手足筋
攣此肝血復傷即急驚也遂用加味小柴胡湯加釣藤
鉤山梔芎歸六味丸料加五味麥門而痊一小兒每
受驚項間結核發熱減食睡間四肢微抽此肝木侮脾
土也用五味異功散加柴胡升麻釣藤鈎隨愈畢&KR0666;後
腿臂腕間結核誤服行氣破血藥腿臂筋攣肌體消瘦
如瘵證余考績到京用地黃丸生肝腎之血佐以補中
益氣湯補脾肺之氣而愈一小兒耳前後結核遇驚
即痰盛咬牙抽搐搖頭悮服香燥之藥以致慢驚而卒
皂角子丸治肝膽經風熱項脇兩側結核
皂角子(用仁炒二兩)連翹(八錢)當歸柴胡芍藥(炒)山
梔(炒)川芎(各一兩)桔梗(炒)龍膽草(酒拌炒黑)甘草(炒各四錢)
右十味為末米糊菉豆大量兒大小加減滾湯下
人參敗毒散治小兒風熱瘙痒頑核毒瘡或解脫衣
裳風邪所傷惡風發熱胸膈生痰頭目不清(方見後)
九味柴胡湯治肝經熱毒下注患便毒腫痛或小腹
脇間結核凡肝膽經部分一切瘡瘍或風毒惡核瘰
癧
柴胡(炒)黃芩(炒各五分)人參山梔(炒)半夏龍膽草
(炒)當歸芍藥(炒各三分)甘草(二分)
右九味水煎服若腫痛赤色元氣無虧者宜用潰後
腫消痛止者不宜用大凡腫硬不潰潰後不愈者因
元氣虚也午前宜用四君歸茋升麻午後宜用四君
芎歸柴胡為主佐以九味蘆薈丸若飲食少思者宜
用五味異功散專補胃氣若膿水清稀而見一切諸
證皆因血氣内虧但温補脾胃飲食加進血氣化生
諸證自退設治瘡邪是虚其虚也禍不旋踵矣
琥珀膏治瘰癧不潰或潰而不愈變成漏證
琥珀木通桂心當歸白芷防風松
香硃砂丁香木香木鼈子(肉各二兩)
右十一味先用琥珀丁香桂心硃砂木香為末其餘
㕮咀以麻油二斤六兩慢火煎至白芷焦黑濾去查
徐下黃丹一斤以柳枝不住手攪至黑色滴水捻軟
硬得中却入琥珀等末攪勻於磁器盛之用時取少
許攤貼
益脾清肝散治肝火侮脾飲思少思發熱或寒熱往
來瘡不能消散(方見後)
補隂八珍湯治元氣虚弱不能潰斂或内熱晡熱肌
體消瘦即八珍湯加酒炒黑黃檗知母
證治凖繩卷七十九
