證治凖繩卷八十二
明王肯堂撰
幼科
心臟門
榮枯
夫物濕則潤澤燥則乾枯榮枯之分血實主之故血者
所以營隂陽濡皮毛流關節也瘡本疎者血不在多而
易充足瘡本稠密貴乎血之有餘矣苟血有餘則經脈
流行淪於肌膚浹於皮毛灌溉滋潤肥澤長養自然形
色鮮明根窠紅活也如血不足則經脈壅過窠囊空虚
黑燥而不鮮明也枯萎而不肥澤也皮膚皴揭而啟裂
也經曰諸澀枯涸乾勁皴揭皆屬於燥又曰燥勝則乾
由其人血常不足加之以毒火熏灼反兼燥金之化精
血並竭是以有此證也法宜活血養液散熱毒清金潤
燥則乾涸可回觀夫蒼之榮枯而得養血之理其或
濕氣太過瘡本浸淫犯之則破潰爛難靨者此又火極
而兼水化也脾強則生脾弱則死
標本
病有標本治有先後有從標者有從本者有先標後本
者有先本後標者有標本兼治者視其緩急不可膠柱
而鼓瑟也痘瘡之候自人身而言氣血為本瘡疹為標
自瘡疹而言瘡疹為本别證為標如瘡子稠密在標之
病也視其氣之不勻血之不周以勻氣活血兼行鮮毒
此則標本兼治也瘡若起發氣或虛者補其氣血或虛
者補其血此緩則治其本也氣血充實瘡或壅遏者單
行托裡解毒之劑此急則治其標也瘡勢太甚咽喉腫
痛者以治咽喉為主此急則治其標也瘡勢太甚自利
不止者以治利為主此急則治其標也利久不止漸成
壊證救裡發表兼而行之此亦標本兼治也先救其裡
後攻其表此則先標後本也大小便秘煩燥喘呼者急
利之此急則治其標也瘡勢太甚煩渴不止以解毒為
主兼治其渴此先本而後標也凡此之類擴而充之以
盡其餘則治不紊矣
始終
治痘之法貴乎謹之於始而慮其所終庶無後日之悔
經曰上工治未病中工治將病下工治已病未病施治
十全八九治將病者十全四五治已病者功莫能施發
熱之初大熱渴煩大便秘腹痛腰痛鼻乾唇燥驚悸譫
妄此毒氣鬱遏於内即當防其伏而不出也吐利不止
即防其中氣虛弱不能助瘡成就或致倒陷也故熱則
解之便秘則利之驚則平之吐利則止之且如初出一
點血此春之氣發生之令也至於起發此夏之氣長養
之令也水化為漿此秋之氣成實之令也膿乾結靨此
冬之氣閉藏之令也初出而便有水將發而便戴漿膿
未成而便收靨此未至而至謂之太過必有陷伏發表
托裏解毒切不可緩應出不出應起不起應收不收此
至而不至謂之不及必責以氣衰血微而勻氣活血解
毒之法不可不急施也又如初出色艷者皮嫩皮嫩則
易破當防其癢塌也相聚成塊者不可謂之疎此有伏
也殼空無水者後必發癰頭面預腫者防其易消而倒
陷咽痛者急解之防其失聲嗆㗋也中多水疱者後必
自利目澀淚出者防其有膚醫也頻更衣者防其倒靨
瘡破不結痂此倒靨也堯夫云與其病後纔服藥孰若
病前能自防其此之謂歟
指南云氣色白也血色紅也痘毒初出之際血氣未定吉
凶未兆而紅白之形色未分見於腮耳口鼻年壽之間
一點淡紅而已既而其中稍有微白而外則淡紅如故
也至此而吉凶已判矣既而根窠圓混而其中之白漸
大而外之淡紅漸細至此吉凶悔吝之機著矣既而其
痘形色尖圓光澤中之白色遂充而外之紅暈漸細痘
至於此始有成漿之意其中白色略帶微黃而又紅活
也進而五六日之中内之白色雖將變黃猶未離於紅
白之間也外之紅圈雖將漸細而尚未至於微也進而
六日七日則中之白色變而純黃猶未至於老也外附
紅暈微有一線紅潤光潔之色而已既而八日九日之
中則痘成漿圓潔飽滿有黃色而無紅暈至此血氣順
序治定功成矣至十一十二日漸見乾黃或如青豆色
氣血平復之時也雖然猶有倒靨之患未可忽也至十二
十三日乾黃皮皺結成老靨自頭面而及手足者順也
自手足而及頭面者逆也至十三十四日則靨老而落
矣然猶有老而不落之患名曰漆面刺肉身體發熱眼
紅面赤心煩口渴者有矣面虛目腫惡心者有矣靨老
而後從靨内潰爛者有矣身熱不退口生疳蝕舌生白
胎者有矣或四肢發毒或發疔腫者有矣眼生白障或
眼露白睛者有矣痘雖平復禍變百出烏得以靨老而
不知防乎靨老脱卸光潔治痘若愈矣然猶未也靨落
而疤白者有矣有經月之餘而猶發寒熱者矣或生流
注潰爛或生疥癩或發渴狂煩或喘渴不寕痂雖脱落
餘證相仍死生未可保也治痘者又可以痂落為平安
哉
日數
汪前人謂小兒虛實不等不可拘以日數有熱三日而
成癍有熱六七日而生癍者有至十餘日而生癍者但
足上有癍為出齊出齊之後長成血泡血泡七日當結
膿窠苟或血泡之中尚有紅癍點相夾而生則又不可
拘以日數待其皆作血泡為齊血泡七日結膿窠此乃
榮衛調和内外無諸感冐方能如期且如血泡正作之
際遇天冷寒暑燥濕風不節氣候異宜因而遲速失序
亦不可拘以日數但以紅點皆為血泡日為齊若出血
泡七日病人氣虛尚有紅點未能皆成血泡者為毒氣
彌盛而不歛急用豬尾膏則隨時結痂疕矣萬世俗
謂幾日發熱幾日出形幾日起發幾日作漿幾日收靨
此大略之言耳痘有疎密毒有微甚人有虚實豈可一
切拘以日數如瘡本疎者其毒微其人中氣實又能食
自然易出易靨固不待於旬日者如瘡本密者其毒甚
其人中氣實又能食榮衛調和内外無諸傷犯至十二
三日可以刻期收靨也若其人中氣虛食少或内外曾
有傷犯或遇氣候乖變因而難靨豈可必拘以日數哉
聞人氏云稟氣實者夏酷暑而不甚畏熱冬嚴寒而不
甚畏冷禀氣怯者易寒易熱天寒隂雨則感寒濕而濡
瀉天氣稍炎則伏熱而中暍是故先知節候者能辨陰
陽寒暑之盛衰經云陽盛人耐冬不耐夏陰盛人耐夏
不耐冬此亦知人禀受之不同且自立夏氣變純陽萬
物盛大治藥者用熱遠熱如桂枝麻黃之輩必加知母
升麻石膏等服之立冬氣合純隂治藥者用寒遠寒如
用諸凉劑中病即止不必盡劑又如冬温煖則虛者安
而實者病夏寒凉則實者安而虛者病冬温煖夏寒凉
非節之氣來暴而去速在人將攝之如何爾如天大
寒蓋覆常宜温煖勿使受寒恐毒氣為寒所觸而不得
出也如天大熱不可蓋覆却宜清凉勿使客熱與毒相
併致增煩躁使瘡潰爛也如時有迅雷烈風暴雨之變
宜謹幃帳添蓋覆多燒辟穢香以辟一時不正之氣
臥處常要無風又要通明切忌幽暗夜静不斷燈火不
離親人看守恐要飲食一時得具或有癢痛與之撫摩
恐他人未必盡心如法也
聞人氏云木得桂則枯雌黃遇胡粉則黑柑得脯則壊
物之相畏有如此者痘瘡之畏穢惡雜氣其理亦如是
也房中淫泆氣婦人經候氣狐臭漏腋氣醉
酒葷穢氣硫黃蚊藥氣黴爛蒸濕氣誤燒油髮
氣潑糞淋尿氣熬油煎卵氣一切腥臊氣五
辛之氣遠行染帶之氣以上最宜避忌仍令人謹
伺門戶勿令生人輙入勿掃房室勿動溝渠勿啟溷厠
勿燒腦麝酷烈諸香仲景云瘡痘欲出之間宜燒蒼
术猪甲二物床帳左右前後宜掛胡荽以酒噴之或燒
乳香尤妙盖榮衛得香則運行甚速可使瘡毒易出苟
防偹一不如法則禍患踵至欲出者使之不出已出者
癍爛成片甚者瘡黑陷伏加以爛臭痛如刀剜悶亂而
死其中縱得安者亦令瘢痕經年黑色反成疥癬不可
不戒凡痘瘡初出即當禁戒房事室中常燒辟穢香
令煙不絶更多燒硬石以水澆之若有觸犯瘡或色變
或作癢者以茵蔯熏法解之
辟穢香(灌漿)茵陳熏法(起發)
袁治痘觸變焦紫方
痘觸變焦紫倏時喘急起急覓絲瓜皮取末蜜調處
甘草地黃湯一服痘更起若加煩讝時犀角磨湯水
此是四五朝治觸當如此期若至七八空殼觸必死
漿半犯觸證按驗莫糊指(絲瓜皮須要看他未生筋之時取來燥乾臨用只可)
(取皮蒂為末)
治觸變灰白痘方
痘觸變灰白梟癢忍不得附子兼黃耆愈多功愈特
助藥已偹前何須甚分悉憑君自攄竒竒處如應敵
(此痘須詳察盤座有元紅則挽治得全若無真元根縷不必療治)
治痘被月經觸癢方
痘正凶凶纔翕漿適為月水正當場不知淨潔相防
護致使花欄倏變常月月紅花一樣藥不分枝葉取
煎湯嫩杪煎湯投酒服根枝濃沸活花郎不消時刻
還歸正任汝經紅觸滿床
治痘被麝觸癢方
麝香一觸癢難敖點點花心帶黑椒急把升麻蒼耳
草濃煎漫浴轉明饒内托應須求衛氣参茋歸芍橘
甘遭生地防風蟬脱倍紅花赤豆共成標(詳考赤豆非家種赤)
(小豆是生於山谷粒粗而扁越人取而鑲嵌首飾色極紅美若無以家赤大豆代之)
治痘被屍厭觸變方
死屍觸變目翻斜痘必沉潛吐沬加速把元荽併棗
艾為筒燒噴正靈家外取辰砂煮薑醴時時引呷振
欄花雖然屍厭未戕痘主此依然麗美葩(愚治此痘宜元荽和)
(辰砂薑酒服外燒其方藥而辰砂性沉滯善能振痘不宜多服者也)
治痘被客忤觸變方
客忤相侵似若驚啼號不歇面渾青絲瓜細結含花
者露摘蒸來焙粉成見證蜜調多少服隨兒大小要
詳明此時莫說絲瓜賤一寸絲瓜一寸金
治痘被獸驚縮方
痘五六朝正要灌漿翕膿時候偶為猫犬諸獸驚嚇
而痘隨縮匿或色變為斜或形沉於底蓋心失其生
而血不能以歸輔氣弗協以充托也急服烏龍散
烏龍散方
烏龍散治痘中驚驚係猪猫犬馬形只求遠志菖蒲
等蟬脱須將水洗清再加醴酒頻頻煮去却菖蒲遠
志們獨留蟬脱硏為末砂糖調服酒含噙遠志淨
一兩菖蒲淨細實者一兩和酒煮熟去二味蟬退焙
為末將藥酒進服再投雞鳴散無不全美者矣
錢氏云凡瘡疹當乳母慎口不可令饑及受風冷聞人
氏云凡人一日不食則饑觸風冷則病况小兒當瘡痘
之際正欲賴穀氣以助其内避風寒以護其外苟穀氣
虧少風寒侵襲則為患可勝言哉乳下嬰兒宜常令其
母飲食充足居處避風能食童子專令老成耐事人時
時管顧雖然事亦貴得其平或者以失饑冐風寒為戒
遂致過飽極温非徒無益而又害之瘡痘之家宜備知
之陳氏云痘瘡發熱口乾煩渴不止者切不可與水
喫亦不宜與蜜紅柿西瓜橘子等冷物食之若脈實中
有實熱者不必忌生冷痘瘡欲靨已靨之間忽不能
靨腹脹煩渴不可與水蜜等冷物食之或頭温足指冷
或瀉渴氣促亦不可與之十二日十三日瘡痂已落其
瘢猶黯或凹或凸肌肉尚嫩不可澡浴亦不宜食炙&KR1020;
物酸辣五辛有毒之物恐熱毒熏膈眼目多生醫障
海藏云世人徒知憐惜過愛信其俗而不藥病已成而
方憂撫摩從容無所不從豈知愛之適足以害之惜之
適足以棄之始不早治治不全終卒之殞斃勞而無功
至是咎醫嗚呼其計亦謬矣
汗下
錢氏云痘疹惟用温平藥治之不可妄下及妄攻發
活人書云小兒瘡疹與傷寒相似頭痛身熱足冷脈數
疑似之間只與升麻湯解肌兼治瘡子已發未發皆可
服但不可疏轉此為大戒傷寒身熱固不可下瘡疹發
熱在表尤不可轉世人不學乃云初覺以藥利之宣其
毒也誤矣(海藏云此論雖當在經則可若熱甚過極足冷或肉傷腹熱足冷宜以寒藥如洗心調胃)
(及化食藥通膈之類主之然當求責臟腑秘與不秘脈道何如耳許氏云上熱下冷傷食也癍疹初熱手足亦)
(冷惟傷寒一身盡熱不與足冷相類此傷食非傷冷也若傷冷不宜用王德孚用感應丸以治之)痘
瘡已出不可疎轉出得已定膿血太盛却用疎利亦非
也(海藏云此言若在經而出不盡者為當若腹胃有垢膩便時後重如痢疾及脉滑在裡者亦當微下)
大抵瘡疹首尾皆不可下(海藏云臟腑有凝滯者不可拘拘此也)小兒
身耳尻冷咳𠻳輙用利藥即害人(海藏云此言裡和而少陽之氣在經熱者)
(故用化毒犀角湯為氣出裏若氣未出裡未盡求責疎利亦可)凡治疹痘纔瀉則令
内陷决不可輕易轉下惟大小便多日不利宜微微利
之及痘已靨尚有餘熱停留或作熱或作瘡痍或成癰
宜四順飲下之不特消餘毒亦免生他證累試累驗
每見疹痘者服發表麻黃藥出汗陽氣盡出膚表遂至
癍爛臟虛虛則腹痛自利或作寒戰或作陰癎死者多
矣凡瘡疹證見及癍點既生若無内外寒熱虛實者
但安養之任其自然則非惟不生他證亦易於調理今
人則纔見癍點不顧所藴輕重惟恐不出用藥表之服
以紫草蟬退副以人齒猴梨併與酒麴芫荽無所不試
曾不知毒氣遇發則一倍變為十倍十瘡合為一瘡名
為癍爛五内七竅至於皆有則重者不救輕者為聲啞
為目疾為癍爛為閉耳塞鼻之患又有過用表藥裡無
陽氣以應之為虛脱者多矣此妄表之過也大抵瘡疹
已出正賴胃氣運其毒氣善攻其熱者熱甚則利小便
盖小便利則心火有所導引雖不用冷藥熱亦自減矣
熱輕則解其熱盖小熱不解大熱必生小熱而利其小
便則慮損氣故但當解熱也利小便之藥導赤散為上
解毒之劑如玳瑁湯獨勝散安癍散如聖散紫草湯犀
角飲皆可選用昧者但言瘡疹是熱時進凉劑致胃氣
轉虛令兒胸滿腹脹又且下之内虛毒入則殺人甚速
此不善下之過也若小兒鼻塞唇焦内伏熱也脈細面
色痿黃或青色皮膚慢口吐青涎者此誤下證也或裏
無藴熱亦何可下要之治熱以温涼而行之未至於冷
治寒以温未至於熱當從其漸而已潔古云大凡癍
疹首尾皆不可下恐動則生變此謂少陽通表宜和之
也當先安裡解毒次微發之解毒須安五臟防風湯是
也如大便不秘者須微發之藥宜錢氏方中選而用之
如大便過秘宜微利之當歸丸棗變百祥丸是也初如
癍疹若使之併出小兒難禁是以别生他證也首尾不
可下者首曰上焦尾曰下焦若既吐利安可下便宜安
裏若不吐瀉者先與安裡藥三五服如能食而大便秘
結内實者宜疎利之若内虛而利者宜用安裡藥一二
服末後一服調以微發之藥要之安裡之藥多發表之
藥少秘則微疎之令邪氣勿壅併而能作番次出使兒
易禁也身温者順身凉者逆二者宜多服防風湯和之
(防風湯方見大法)海藏云假令五日已裡諸病與癍疹不能
辨别者不可疑作癍疹必須發之但各從其所傷應見
治之皆不妨癍出若強發之其變不可勝數矣前人言
首尾俱不可下者為癍未顯於表下則邪氣不得伸越
此脈證有表而無裡故禁首不可下也尾不可下者為
癍毒已顯於外内無根蒂大便不實無一切裡證下之
則癍氣逆陷故禁尾不可下也又言温煖蓋覆不令通
風以癍未出或身表凉而惡寒或天令寒而惡冷温煖
蓋覆不令通風也癍若已出身熱天暄何必用蓋覆而
不使之通風乎後人執此二句首尾俱不敢下温燠不
令通風不知天令之所加人身之所盛致使悞人多矣
大抵前人之言隨時應變後之人不知其變故常執而
不移也噫首尾俱不可下者以其始終臟腑元無凝滯
也若有一切裏證及大便結者安得不下温煖不使之
通風以其發在冬時故如此也若發在夏時癍雖未出
亦不用此也癍之用藥大率以脈為主浮中沉之診平
舉按之候察其虛實定其中外則可以萬全矣萬今
之治痘者曰首尾不可汗下聽者和之曰痘宜溫補汗
下不可也此亦喜補惡攻之遺弊殊不知治痘之法莫
要於解毒或攻或補務使毒氣得解而已如其氣血和
暢榮衛流通表裡無邪其出則盡其發則透其收則時
非但不可汗下雖温補亦不可用也設使外感風寒約
束皮膚閉密腠理瘡出不快此當汗之令陰陽和榮衛
通而瘡易出毒得解散可也苟不汗之則毒無從得出
留伏於内未免留寇之禍矣如大熱不退煩渴轉增譫
妄昏沉便溺閉塞此毒畜於腸胃之間與穀氣併宜急
下之使臟腑疎通陳莝滌去可也苟不下之則藏汚畜
毒煎熬於中寕無養虎遺患之悔乎故大要曰謹守病
機各司其属有者求之無者求之盛者責之虛者責之
必先五勝疎其血氣令其條達而致和平此之謂也
證治大法
錢氏法瘡疹惟用温平藥治之不可妄下及妄攻發受
風冷(海藏云温平者非熱劑如荆芥薄荷防風牛蒡子甘草之類活人鼠粘子湯與潔古解毒防風湯相)
(兼選用是也丹溪云鼠粘子連翹山查甘草此四味痘瘡始終必用之藥)診睦親宫中十
王瘡疹云瘡疹始終未有他證不可下但當用平和
藥頻與乳食不受風冷可也如瘡疹三日不出或出不
快即微發之(鼠粘子湯之類)如瘡發後不多出即加藥(如一日一貼即)
(加至二貼)加藥不出即大發之(升麻葛根防風羌活獨活麻黃桂枝之類)如發後
不多及脈平無證即瘡本稀不可更發也有大熱者當
利小便小熱者當解毒(利小便四聖散之類)若不快勿發勿下攻
止用抱龍丸治之瘡疹若起能食者大黃丸下一二行
即止有大熱者當利小便有小熱者宜解毒若黑紫乾
陷者百祥丸下之不黑者慎勿下身熱煩燥腹滿而喘
大小便澀面赤悶亂大吐此當利小便不癢者宣風散
下之也若五七日痂不焦是内發熱氣蒸於皮中故瘡
不得焦痂也宜宣風散下之用生犀角磨汁解之使熱
不生必著痂矣
東垣師弟法潔論曰癍疹之病其為證各異瘡發焮腫
於外属少陽三焦相火也謂之癍小紅靨行皮膚中不
出者属少陰君火也謂之疹凡顯癍疹若自吐瀉者不
可妄治而多吉謂邪氣上下皆出也大凡癍疹首尾皆
不可下(云云詳前汗下條)
安裏解毒防風湯
防風(一兩)地骨皮黃耆芍藥荆芥枳殼
鼠粘子(各等分)
右為末水煎四五錢服若能食而大便實宜當歸丸
微利之
當歸丸棗變百祥丸(竝大便秘)
垣消毒救苦湯治癍證悉具消化便令不出若已出
稀者再不生癍十一月立此方四時加減惟通造化
明藥性者能之
麻黃根羌活防風升麻黃檗(酒炒各五分)
柴胡川芎細辛藁本葛根黃芩(酒炒)
蒼术(各二分)黃連歸身(各三分)蘇木甘草(生)
白术橘皮(各二分)吳茱萸(半分)紅花(少許)
連翹(半錢初出者減出大者加)生地黃(五分)
右㕮咀每服五錢水二大盞煎至一盞去查稍熱服
癍疹者因内傷必出癍乃榮氣逆故也大禁牽牛巴
豆峻藥宜半夏枳實大黃益智仁之類去瀉止吐若
耳尖冷呵欠睡驚嚏噴眼澀知必出癍也宜
升麻葛根白芍藥甘草歸身連翹
右各等分㕮咀水煎服此定法也後隨證加減
如肺出膿癍先顯喘𠻳或氣高而喘促少加人参黃
芩以瀉伏火而補元氣如心出小紅癍必先見嗌
乾驚悸身熱肌肉腫脈弦洪少加黃連如命門出
&KR0146;疹必先骨痛身熱其疼痛不敢動搖少加生地黃
檗諸癍疹皆為陰證瘡皆因内傷乳食脾胃不足
榮氣逆行雖火勢内熾陰覆其外故錢氏製四物升
麻湯發之如有𫝊變證依加減法服之
世如疹痘則發於脾宜陳氏人参清膈散(疹者皮膚隱隱如麻名曰)
(麻子)水疱者多因傷寒熱毒而發宜升麻散及羌活散
丹溪分氣血虛實丹小兒痘疹分氣血虛實以四君四
物酒炒芩連等服之氣虛参术加解毒藥血虛四
物加觧毒藥婁加解毒藥者酒炒芩連是也海藏
云解毒者三黃湯金花丸之類
痘疹分人之清濁就形氣上取勇怯痘瘡紫属血熱
凉血為主白属氣虛補氣為主中黑陷而外白色起遲
者則補氣中略帶凉血藥
萬痘瘡主治解表和中解毒三法也解表兼發散之義
使邪氣盡出於外不使留伏於中如防風白芷荆芥穗
升麻葛根柴胡桂枝之属和中專主脾胃兼助血氣使
裏氣常實血氣不虧助養痘瘡而待其成不致癢塌倒
陷如黃耆人参白芍藥當歸木香陳皮之属解毒只瀉
火凉血清氣使毒邪有制不為正害如山豆根大力子
紫草連翹芩連梔子之屬
翁仲仁分氣虛血熱熱壅三證(辨法詳虛實條)凡氣虛之證
初發身熱手足厥冷乍凉乍熱精神倦怠肌肉㿠白飲
食減少四肢倦而睡卧安静便清自調虛證無疑未見
點前用参耆飲加輕劑發散如紫蘇防風白芷見點之
後用参茋飲加輕劑如川芎桔梗見點四日之後重用
参耆飲隨病加減處治七日八日漿足之後保嬰百補
湯調養氣血而已此證末稍塌陷黑靨者多用木香異
攻散收功凡血熱之證初發身熱壯盛腮紅臉赤毛
焦色枯煩躁渴欲飲水日夜啼哭睡卧不寕好睡冷處
小便赤澀熱證無疑未出之前升麻葛根湯或升麻流
氣飲雖皆可服總不若十神解毒湯為穩未出至見點
三四日後熱證悉平勢將行漿從太乙保和湯加減八
九日漿足之後則有保嬰百補湯調養之此證七八日
間有紫黑乾枯及青灰乾黑陷者則有奪命大造談笑
博金一字金或百祥牛李豬尾獨神等方皆可審用惟
經泄瀉之後有黑䧟乾紅者則從木香異攻散治之此
祖宗世業不𫝊之秘萬試萬中者也凡熱毒壅遏之
證初發身熱壯盛腮紅臉赤毛焦皮燥氣粗喘滿腹脹
煩躁狂言譫語睡卧不寕大便秘結小便赤澀面浮眼
脹多啼多怒的係熱毒壅遏未見點時先須升麻葛根
湯一服隨服羌活散鬱湯至見點三日之内諸證悉平
勢將行漿則服益元透肌散加減漿足之後服嬰童百
補湯調養而已六七日外有紫黑乾枯及青灰乾白陷
者則有奪命大造談笑博金一字金百祥牛李猪尾獨
神等方皆可審用惟曾經泄瀉有木香異攻證則從木
香異攻散治之治虛弱痘證有二法的係氣虛則宜
補氣氣虛易寒又宜温之温補一法之中酌量輕重處
治方為妙用治血熱壅遏有五法表熱盛則痘必乾
枯表太凉則冰伏内熱盛則秘結太凉則泄瀉氣壅盛
則腹脹喘滿熱毒為所抑而不得伸越則腹脹狂亂毒
氣彌盛則表裡受重而嬰童難任是故治痘之法在安
表和中勻氣透肌解毒五者而已安其表使無乾枯冰
伏之患和其中使無便結泄瀉之變勻其氣使無壅盛
喘滿之過透其肌使熱毒得以伸越而達表解其毒使
内外有所分消五者不失則血熱壅遏之證勢雖綿密
亦不足憂矣
参耆飲(即保元湯)專治元氣虛弱精神倦怠肌肉柔慢面
青㿠白飲食少進睡卧寕静而不振者不分已出未
出皆治
人参(一錢)黃茋(一錢)甘草(五分初熱生用出定炙用)
楊仁齋謂其能補益元氣更名保元湯盖為元氣虛
弱者立也後世治痘者多主之不分元氣虛實之異
㮣用於血熱毒壅之證是為以實攻實豈不悞哉
右用水一鍾薑一片煎四五分不拘時服
参耆飲加減禁忌法
如前虛證辨認不差以此方為主前後始終皆不可
易中間雜證兼見雖或不同要皆氣虛所至則以本
方而斟酌加減之毋得過投發散苦寒之劑初熱未
出之際只可少濟以開提勻氣之功如桔梗川芎之
類漿足之後助以收歛如白术芍藥伏芩焉爾
出不快加川芎官桂禁用蟬退鼠粘子人牙紫草
小便赤加大腹皮茯苓禁用滑石車前瞿麥山梔
大便溏加白术茯苓肉果禁用猪苓訶子龍骨礬石
小便短澀加大腹皮木通禁用滑石瞿麥大便
實秘加酒炒當歸禁用大黃枳殼生地泄瀉加白
术肉果木香禁用龍骨石脂枯礬嘔吐加乾薑丁
香橘皮禁用半夏煩渴加麥門冬芍藥五味子禁
用天花粉葛根烏梅半夏減食加白术人参神麯
禁用山查砂仁傷食加神麯麥芽山查禁用枳實
蓬术三稜巴豆大黃喘急在三四日前者加桔梗
蟬退杏仁風則微散之加紫蘇防風枳實痰則
從痰治加杏仁貝母有虛證見者决非實喘不過
是毒不得外達上乘於肺耳禁用麻黃萊菔蘇子枳
殼下氣等藥六七日後或先曾泄瀉而後氣喘者
虛之極也加人参則喘自止腹脹加大腹皮厚朴
兼發散開提禁用枳殼萊菔寬中下氣等藥仍視小
便秘與傷食否亦有傷於生冷或寒氣鬱遏而然從
内傷外感而治内傷用丁香官桂神麯木香外
感用防風等藥發散治之當熱不熱四五日間手
足厥冷冰硬不起加丁香官桂炙黃芪川芎夏月減
丁香四肢不起加防風減川芎漿不足加白术當
歸川芎灌水泡加白术防風白芷芍藥灌清漿
加白术茯苓喘𠻳加五味子杏仁麥門冬禁用天
花粉桑白皮發癢加川芎當歸芍藥白术茯苓禁
用殭蚕蒺䔧甚外用茵蔯燒烟熏之禁用沭浴發散
之藥恐成氣脱
十神解毒湯專治身發壯熱腮紅臉赤毛焦色枯已
出未出三日已前痘點煩紅燥渴欲飲睡卧不寧小
便赤澀者此熱盛也並皆治之
當歸尾生地黃紅花牡丹皮赤芍藥
桔梗木通大腹皮連翹川芎
此方治血熱痘疹以凉血行血為主佐以桔梗川芎
有開提發散之功引以大腹皮木通有疎利熱毒之
效臣以連翹牡丹皮有解毒之良用此以治血熱痘
疹則能内外分消熱毒雖盛庶幾解散表裡自然和
平矣古人用黃連解毒湯恐驟用寒凉不惟冰伏熱
毒恐出不快抑且熱毒為其所抑則鬱於臟腑或肚
痛腹脹内潰而死者有之豈若此方之為穩當若不
得已而用黃連芩檗亦須酒炒一以製其寒凉之性
一以助其上行之勢借連檗以解毒耳
十神解毒湯加減法
身熱壯盛加葛根前胡毒熱綿密加荆芥鼠粘子
渴加天花粉竹葉滑石小便尿血加犀角山梔
大便黑加犀角黃連或桃仁吐血乾嘔加黃連犀
角發紅癍加犀角黃芩黃檗山梔玄参小便赤
加山梔小便短澀加豬苓澤瀉小便秘加滑石
瞿麥大便秘加枳殼前胡大便秘喘加枳殼前
胡大黃煩躁加麥門冬天花粉煩渴狂亂譫語加
知母麥門冬石膏嘔吐加猪苓澤瀉黃連咽喉
痛加甘草鼠粘子荆芥泄瀉加豬苓澤瀉防風
嘔加橘皮已上竝用燈心十四根水煎服血熱
痘證熱毒彌盛然毒氣無所分消只宜重用升提發
散使毒得以達表而從外解引以渗泄使熱得以潤
下而從内消佐以清凉消毒行血凉血之劑則痘雖
稠密亦能消散自易漿而易化也所謂輕其表而凉
其内此方盖得安表和中解毒三法盡善誠痘科之
神方也丹溪曰熱者清之實者平之其此方之謂歟
是故發熱至見點之後三日以前毒氣未盡達表内
外彌盛血熱之證悉具辨認不差並只以本方處治
之切不得下参茋白术茯苓補氣之藥於熱證未漿
之前如悞而用之是謂以實攻實腹脹氣喘狂亂譫
語咽喉腫痛口舌生瘡變證百出所謂邪得補而愈
盛也嘔吐泄瀉慎不得用半夏丁桂乾薑木香藿香
訶子肉果如悞而用之則是以熱助熱氣得熱而愈
亢也燥證必至咽疼狂亂失血便秘無所不至矣至
於龍骨枯礬澀滯之物且能使氣道阻塞是欲其出
而閉之門也腹脹之患生而喘急之勢至矣尤宜戒
之及至血疱已成氣血定位頭頂白光勢將行漿又
宜易方另行别議
羌活散鬱湯專治實熱壅盛鬱遏不得達表氣粗喘
滿腹脹煩躁狂言譫語睡卧不寕大小便秘毛竪面
浮眼張若怒並有神效并為風寒外摶出不快者同
治
防風羌活白芷荆芥桔梗地骨皮
川芎連翹甘草大腹皮鼠粘子紫草
右為粗散水一鍾燈心十四根煎六分温服
身初發熱及見點之際毒氣壯盛外為風寒所抑或
肌肉粗厚腠理堅閉肌竅不通經絡阻塞使清氣不
得引毒達表循竅而出則熱毒壅遏於内為腹脹為
喘急為秘結為狂煩為驚搐為失血皮燥毛直面赤
眼脹睡卧不寧驚啼多哭此熱毒壅遏之證辨認不
差急宜用發散開提之劑佐以和解透肌之法則熱
毒不壅而其出自易矣羌活白芷防風有升提發散
解毒之長桔梗有開提勻氣之能荆芥黃連鼠粘善
解鬱熱地骨皮消壅熱於筋骨之間且能肅清臟腑
紫草滑肌通竅大腹皮引熱下行使内外有所分消
用此以治熱壅之證效大而功用極妙若驟用寒凉
如芩連升麻之類則熱為寒氣所抑不得伸越逗遛
經絡為疽為癤者有之冰伏硬閉有之至於人参黃
茋白术茯苓温補之劑誤用則壅盛禍不旋踵他如
丁桂木香羌附之類以熱攻熱殺人立至尤宜慎戒
故發熱之初至見點之後並宜以本方處治依後法
而加減之
羌活散鬱湯加減法
初發身熱壯盛腮紅面赤毛焦皮燥咳喘急者加升
麻煩渴加天花粉乾葛腹脹喘急鼻塞面赤若
怒毛直及枯加麻黃便秘加當歸枳殼甚則加大
黃嘔吐加猪苓澤瀉橘皮禁用生薑丁香木香半
夏洞泄加升麻禁用白术茯苓荳蔲龍骨等劑
喘𠻳惡風加桑皮紫蘇失血加犀角地黃黃連
發癍加黃連黃芩山梔小便赤澀加滑石山梔地
黃芍藥鼻衂加黃芩犀角驚悸加木通山梔
搐加青皮不思飲食加山查傷食加山查神麯
麥芽見點二三日間出不快利加鼠粘子山查蟬
退名透肌散煩紅赤色加生地黃紅花牡丹皮去
白芷防風皮急肉緊身熱壯甚加葛根前胡
見點三日之内並依本方加減及三日之後痘瘡出
齊血疱已成而前證悉平不得復用此方恐發散太
過難於行漿另有方藥在後其禁用藥劑竝從血熱
痘證法而裁治之故此方不立禁忌辨
太乙保和湯(又名紫草透肌湯)專治血熱痘證服十神解毒
湯後熱證悉去内外和平見點三日之後不易長大
粗肌者用之則能保和元氣活血解毒助痘成漿易
痂易落也
桔梗紫草川芎山查木通人参
紅花生地黃甘草糯米(五十粒)
右用燈心七根薑一片水一鍾煎六分温服
便澀腹脹加腹皮繁紅不潤加當歸蟬退出不
快加鼠粘子陷塌加黃耆痛加白芷不勻加
防風水疱加白术芍藥𠻳加五味子麥門冬
渴加麥門冬癢加白术芍藥七八日後漿足身
復壯熱便秘煩渴腹脹喘急前胡枳殼湯漿足禁用
此方另立湯飲在後
益元透肌散專治壅熱痘證服羌活散鬱湯後壅證
悉開氣血和平見點三四日後不肥大者不成漿者
用之則能勻氣解毒透肌達表領出元陽助痘成漿
而易結膿窠也加減與保和湯同論漿足之後另有
保嬰百補湯在後
即太乙保和湯去生地紅花加蟬退鼠粘子陳皮
右水一鍾加燈心十四根棗二枚煎六分温服
保嬰百補湯專治痘瘡八九日漿足之後别無他證
並以此方調理氣血資養脾胃不拘實熱二痘皆可
服之惟氣虛證八九日後本方加黃茋二錢官桂少
許若有别證在審虛實隨證加減而已
當歸芍藥地黃白术人参茯苓
山藥甘草
右水一鍾棗二枚煎六分温服
陳氏惟主温補陳痘瘡未出已出之間或瀉渴或腹脹
或氣促謂之裏虛速與十一味木香散治之如已出之
間其瘡不光澤不起發根窠不紅謂之表虛速與十二
味異功散治之如已出之間其瘡不光澤不起發根
窠不紅或瀉渴或腹脹或氣促是表裏俱虛也速與十
二味異功散送下七味肉荳蔲丸治之(丹溪云术香異攻散二藥治寒)
(的當若虛而不寒者禍不旋踵)如瘡始出一日至十日渾身壯熱大
便黃是表裡俱實也其瘡必光澤必起發必飽滿必易
靨而不致損傷若無他疾不宜服藥表裡俱實者易
出易靨表裡俱虛者易出難靨表虛難出裡虛難靨隨
證治之張㢲之治痘要法吐瀉少食為裡虛陷伏倒
靨灰白為表虛二者俱見為表裡俱虛全用異功散救
之甚至薑附靈砂亦可用若止裡虚減官桂若止表虛
減荳蔲不減官桂丁香若能食便秘而陷伏倒靨者為
裡實當用錢氏及丹溪下法若不吐瀉能食為裡實裡
實而補則結癰毒紅活綻凸為表實表實而用表藥則
潰爛不結痂凡痘但見癍點便忌葛根湯恐發得表裏
俱虛也
丹讀前人之書當知其立言之意苟讀其書而不知其
意求適於用不可得也痘瘡之論錢氏為詳歴舉源流
經絡分明表裏虛實開陳施治之法而又證以論辨之
言深得著書垂教之體學者讀而用之如求方圓於規
矩較平真於凖繩引而伸之觸類而長之可為無窮之
應用也今人不知致病之因不求立方之意倉卒之際
據證檢方謾爾一試設有不應竝其書而廢之不思之
甚也近因局方之教久行素問之學不講抱疾談醫者
類皆喜温而惡寒喜補而惡解和忽得陳氏方論皆用
燥熱補劑其辭確其文簡歡然用之翕然信之遂以為
錢氏不及陳氏遠矣或曰子以陳氏方為不足歟曰陳
氏方誠一偏之論雖然亦可謂善求病情者其意大率
歸重於太陰一經盖以手太陰属肺主皮毛足太陰属
脾主肌肉肺金惡寒而易於感脾上惡濕而無物不受
觀其用丁香官桂所以治肺之寒也用附术半夏所以
治脾之濕也使脾與肺果有寒與濕而兼有虛也量而
與之中病則已何傷之有今也不然但見出遲者身熱
者泄瀉者驚悸者氣急者渴思飲者不問寒熱虛實率
投木香散異功散間有偶中隨手獲效設或誤投禍不旋
踵何者古人用藥製方有向導有監制有反佐有因用
若錢氏方固未嘗廢細辛丁香白术参茋率有監制輔
佐之藥不專務於温補耳然其用寒凉者多而於補助
一法略示端緒未曾深及癡人之前不可說夢錢氏之
慮至矣亦將以候達者擴充推廣用之耳雖然渴者用
温藥癢塌者用補藥自陳氏發之迥出前輩然其多用
桂附丁香辛芳燥熱恐未為適中也何者桂附丁香輩
當有寒而虛者固是的當虛而未必寒者其為患當何
如耶陳氏立方之時必有挾寒而用一偏之方寕不過
於熱乎余嘗會諸家之粹求其意而用之實未敢據其
成方至正甲申陽氣早動正月間邑間痘瘡不越一家
率投陳氏方幼童死者百餘人雖由天數吾恐人事亦
或未之盡也
王汝言曰若痘瘡虛怯淡白色癢塌此屬虛寒宜用陳
文中方若發熱壯盛齊湧紅紫色燥癢此属熱毒急宜
凉血解毒自陳文中方盛行後属虛寒者率得生属熱
毒者悉不救痘是胎毒古人治法只解毒然氣血虛則
送毒氣不出及不能成就故陳文中之法亦千載妙訣
補前人之未備者但溫補之法既行而觧毒之旨遂隱
故救得一邊又害了一邊
凡治痘子要識證候如痘脚稀疎根窠紅潤不瀉不渴
乳食不減四肢温和身無大熱如此候者不須服藥惟
善調護以待成就而已若癢塌寒戰咬牙渴不止痘紫
黑色喘渴不寧灰白色頂陷腹脹頭温足冷悶亂飲水
氣促泄瀉渴如此候者不必服藥雖強治之亦無功也
凡治痘瘡善攻不如善守表裡無邪不湏妄治有等貪
利之人不分虛實妄投湯丸謂曾治某病治某病貪天
功以為己有以致虛虛實實致主變異悞人性命此醫
之罪也
用藥萬凡痘子用藥須分氣血虛實毒氣微盛而治故
灰白者不起發者癢塌者吐利者寒戰咬牙者手足冷
者皆氣虛也宜用補氣之劑瘡乾者不紅活者膿水少
者皆血虛也宜用補血之劑稠密者焮腫者紅紫者皆
毒甚也宜用觧毒之劑䧟伏者兼氣血觧毒治之凡
用補氣宜四君子湯如瘡帶濕或有自利用之可也若
瘡乾者白术燥津液茯苓滲津液或便秘實者不可用
也凡用補血宜四物湯如瘡乾或色大嬌用之可也
若不能食者生地黃泥膈白芍藥收歛脾胃不可用也
凡解毒不過黃連黃芩黃檗梔子連翹牛蒡子升麻
之属俱用酒製恐寒凉反損脾胃也若欲行表須少加
桂枝他如紫草山豆根葛根之類則不必用酒製矣
凡用解毒藥要别臟腑分陰陽而治之如黃連解心火
黃芩解肺火梔子解肝火黃檗解腎與三焦火石膏解
脾胃火木通解小腸火黃芩又解大腸火連翹牛蒡子
解瘡毒火山豆根紫草解痘毒火升麻解疫毒火各有
主治不同也又歲半已上属陽心肺主事宜芩連多用
之歲半已下属陰腎肝主事宜黃檗梔子多用之
秘𫝊八味二花散
桃花蕊(五錢)梅花蕊(二味不拘多少陰乾共一兩六錢二分)穿山甲(取四)
(足者酒炒一兩)朱砂(水飛過一兩)紫河車(水洗去紅筋焙乾為末一具)天靈
蓋(一具以皂角煎湯洗淨酥製為末四分共一錢七分)鹿茸(去毛酥製三分共一兩二錢)
人參(官揀者一兩)
右各為末痘疹未出之先以硃砂一兩為君梅花二
錢桃花三錢共一處和勻每服五分或三分或二分
半用雄雞與酒二杯灌之與食倒懸刺血入杯中以
熱酒調前藥同服初熱不起以桃花一兩為君加
桃花一錢天靈盖五分氣血虛灰白色用紫河車一
兩為君加天靈盖一錢鹿茸一錢五分梅花一錢桃
花一錢或八分黑陷不起以穿山甲一兩為君加
桃花一錢梅花八分天靈盖七分麝香五分氣血
虚不能灌漿以鹿茸一兩為君加紫河車二錢桃花
一錢梅花八分天靈盖七分麝香五分人参一錢
氣血虛不能收靨以鹿茸一兩為君加天靈盖五分
桃花七分梅花九分落靨之後瘢色白氣血虛以
人参一兩為君加紫河車二錢鹿茸一錢梅花一錢
五分以上咸倣首條服法
保生散
紫河車(製如前)龜板(酥炙一分)鹿茸(酥炙各一兩)
右為末量兒大小用血虛川歸茯苓紫草湯下氣虛
人参黃耆甘草湯下
初熱證治
海小兒癍疹初發未能辨認間但求所出之由因内因
外及不因外内隨其所傷如法服餌防其變故抑其盛
氣比之他證尤不可緩或發或瀉或解其肌或化其毒
求其所起之由凉血清肺調其臟腑平其飲食謹其禁
忌嚴其養攝適其寒温將理有法俾盡其道使出無不
快之經成無不痂之潰既愈之後不致遊毒流汗虛腠
目疾膜翳瘡癤癰瘤喉閉嗌腫潮熱汗泄此治癍之大
略也(海藏所謂癍即痘也非心為癍之癍)又云外者外治内者内治内
外皆和其癍自出至於惡寒者發之表大熱者奪之渴
者清之大便秘結者下之小便不通者利之驚者安之
泄者分之可以執一為哉大抵傷寒同治隨經用藥最
為高論假令五日已裡諸病與癍疹不能辨别者不可
疑作癍疹必湏發之但各從其所傷應見治之皆不妨
癍出若強發之其變不可勝數矣如外傷升麻湯主
之内傷枳實丸主之大便耎者枳术丸主之若
傷冷者温之神應丸惡寒者發之宜防風蒼术湯
表大熱者奪之此表者通言三陽也夫陽盛者氣必上
行言奪者治之不令上行也是知無三陽表證有三陽
裡證染於有形也此言表總三陽之名也渴者清之
大渴者白虎湯(暑月用之)小渴者凉膈散(凉膈散去硝黃加甘桔者穩)
大便秘結者下之桃仁承氣湯四順飲子柴胡飲子
選用察其在氣在血必内實能食而秘者可用但當微
微潤之小便不通者利之導赤散八正散之類當求上
下二焦何經而用之驚者安之凉驚丸重者瀉之瀉
清丸泄者分之寒則異功散四君子湯熱則澤瀉茯
苓湯吕凡瘡欲出而未出因發搐者是外感風寒之
邪而内發心熱也宜王氏惺惺散或人参葛根湯木香
參蘇飲凡瘡欲出未出而吐利者是中焦停寒或夾
宿食也宜四君子湯加砂仁陳皮或和中散如夾宿食者
用紫霜丸張治痘全在發熱之初看其熱勢微甚微
者固不必治甚者當解則解當汗則汗當下則下使毒
氣得以發洩則後去不能為害痘亦稀少平順失此不
治則熱毒漸盛難以解救大抵此際熱甚非汗則表不
解非下則裡不解然藥味之輕重當隨病勢之微甚而
用之垣痘證少具痘未發與升麻湯三五錢帶熱服
之待其身表溫和痘證已顯止藥如其身凉痘證未出
只時時與甘桔湯寬胸膈利咽㗋大便酸臭不消化
畏食或吐乃内傷飲食宜枳术丸傷冷食飲神應丸
如見傷食又見痘證先與不犯大黃巴豆藥尅化過再
與升麻湯如食重傷前藥不能過再與犯大黃巴豆藥
過之此須分證之表裡虛實而斟酌之先裡後表亦非
古法如尅化藥不能過多是脾氣虛而尅化藥又重傷
之若無便秘裡實之證其可遽用大黃巴豆下之乎
凡初發疑似但肌表熱而無内傷證者宜用辛凉之劑
調之以四物解肌湯主之或云凡發熱疑似之間宜
用人参敗毒散一劑以發之是與不是一發便明大抵瘡
痘只要發盡不使留伏於中也凡發表宜保嬰丹加
薑葱煎湯化下一也或升麻葛根去升麻加蘇葉薑葱
二也或羌活散加製砂薑葱三也此可行之於已發熱
之時未發熱之前不可行也既見紅點之後亦不可行
恐表虛故也如或行之只宜參蘇飲調保嬰丹厚蓋取
汗凡初發表要看天時如時大寒則腠理閉密氣血
凝澀防其發泄得遲有毒氣壅遏之變以辛熱之藥發
之宜桂枝葛根湯五積散去乾薑主之如時大熱則腠
理開張氣血淖澤防其發洩太急有潰爛之變以辛凉
之藥解之宜升麻葛根湯雙解散主之如不寒不熱天
氣温和只人参敗毒散甚佳翁小兒出痘凡裡有大
熱當利小便使心火有所引導雖不用凉藥其毒自去
矣導赤散主之若裡有小熱不宜利小便當解毒若小
熱利小便反泄腎氣宜犀角地黃湯消毒飲萬或曰痘
瘡發熱何以能預識其輕重而解之耶曰凡發熱乍進
乍退氣色明瑩精神如常大小便調能食不渴目清唇
潤此毒輕也痘必稀疎縱出多亦自易發易靨如壯熱
不減氣色慘暗精神昏悶大便或秘或瀉不能食目赤
唇焦此毒甚也痘必稠密宜預解之其出疎者防其有
伏末可便許為疎但看熱減渴止精神爽快清便自調
能食更無他苦是真疎且輕也或曰既識其候知痘
稠密何以解之曰諸瘡皆属於心心之華在面如初發
熱青筋現露目中淚出此毒發於肝肝木生心火從後
來者為實邪肝為水泡風火相扇必作瘙癢宜先解肝
之毒面赤如錦額上紅筋露現譫妄多驚此毒發于心
心火自旺為正邪君主不明必有陷伏不治口乾唇焦
面黃而燥此毒發于脾心火生脾土從前來者為虛邪
脾為癍心為疹必有夾癍夾疹又脾主肌肉為火所灼
必作潰爛宜先解心脾之毒面色㿠白鼻中乾燥或流
清涕或衂出此毒發於肺心火刑肺金乘其所勝為微
邪宜略解肺之毒面色黑氣如烟浮目中見鬼頭熱足
冷此毒發於腎腎水尅心火為賊邪必成黑陷不治瘡
疹發熱熱氣微者其毒必少痘出自疎易發易靨不須
服藥熱氣甚者其毒必多痘出自密難發難靨且多他
變宜預解之宜連翹升麻湯或如聖湯竝合代天宣化
丸主之或有微熱痘出反密者其人必口燥渴唇焦
烈小便赤少大便秘身雖不大熱却蒸蒸然此毒深熱
亦深故表不大熱而裡熱也宜急解之若煩渴引飲
大熱如炙頭痛如破或自汗或無汗宜白虎湯主之甚
者石膏用至半觔溽暑之時有此證尤宜用之或有
熱甚痘出反疎者其人必不渴唇潤目中無赤脈大小
便調身雖大熱但熇熇然此毒淺熱亦淺故表熱裡氣
和也只以升麻葛根湯主之乍凉乍熱瘡疹常候若遍
身如火晝夜不休此心火亢甚肺金益燥為失其常宜
消詳表裡證候以施治也如口燥渴目赤唇焦大小便
不利此表裏俱熱也雙解散或連翹升麻湯或黃連解
毒湯(煩燥)送下七物升麻丸(四方俱本條)如咽㗋痛甘桔湯
加牛蒡子或射干鼠粘子湯(俱咽㗋)加桔梗使咽㗋爽快
胸膈開豁失今不治他日咽㗋閉塞水入則嗆穀入則
嘔暴啞失音悔之無及如初發熱時時惡寒身振振搖
動如瘧之狀其人衛氣素虛榮血亦弱不能逼毒快出
使毒邪留連於經絡之中欲出不出與正相争故振振
者火之象也以柴葛桂枝湯加黃茋主之瘡出即愈不
可錯認作寒戰妄投陳氏辛熱之劑以誤人也
古人養生或治病者常順四時之氣謂之勿伐天和如
春夏養陽秋冬養陰飲食起居各有攸宜凡瘡疹發熱
之時其初發表解肌四時各有主方春用羌活湯(痘發熱)
夏用五苓散(驚)秋用参蘇飲冬用五積散四時通用人
参敗毒散又如春肝旺風木主事調養之法宜四物湯
(失血)加防風黃芩木香青皮羌活以折風木之勝又以
四君子湯(不能食)加白芍藥桂心以補脾之受制相間服
之夏心旺熱火主事宜黃連解毒湯(煩燥)加麥門冬五
味子以補肺之不足秋肺旺燥金主事宜瀉白散(肺)合
甘桔湯(咽㗋)加牛蒡子馬兜鈴以散肺中之邪又以四
物湯去川芎加天麥門冬天花粉以潤其燥冬腎旺寒
水主事宜五積散以散表之寒理中湯(泄利)加黃茋炙
木香丁香以勝裡之寒此四時之治法也如天有暴風
連日不止恐有風邪桂枝葛根湯夏月盛暑或非時之
熱人参白虎湯(渴)冬月嚴寒或非時之寒四君子湯加
桂枝生薑久雨濕盛五苓散加蒼术此四候者必瘡變
色有異證可依其法治之苟無他候不可妄治也惟謹
帷幕遠風寒毋令大熱毋令大寒但常和煖更常服蟬
退膏蓋此膏能禦風邪辟惡氣透肌快癍疹也房室之
之中常燒辟穢香(禁忌)勿得間斷
凡初發熱二三日間有驚搐者以導赤散(心)羌活湯(痘發)
(熱)辰砂散(本條)主之大便秘者三黃丸(發熱)微利之小便
澀少者導赤散渴甚者葛根解毒湯(痘渴)腹中痛者桂
枝大黃湯(痘腹痛)腰痛者人参敗毒散(本條)自利者黃芩
湯(痘泄利)吐利者黃芩加半夏湯(痘吐利)如脾胃素弱自利
清白者理中湯丸(痘泄利)或四君子湯(不能食)肉豆蔲丸(痘泄)
(利)合而服之餘詳各門
發表升麻湯治大人小兒時氣瘟疫頭痛足冷脈數
發熱肢體煩燥疼及瘡疹疑貳之間並宜服之或未
經解利而瘡毒已發又云證候未全或未明者但可
與解散之也又云患瘡疹大便自如常者亦可服升
麻湯盖用升麻其性苦寒無毒主解百毒殺鬼邪辟
瘟瘴蠱毒中惡腹痛咽㗋口瘡皆毒也瘡痘亦毒故
也其次用葛根性平治消渴大熱解肌發表出汗開
腠理治頭痛升麻葛根二藥皆治伏熱毒動心恍惚
驚悸煩燥大抵瘡疹是藴熱毒葛根解熱升麻去毒
也病熱而藥性微寒冷熱相攻則芍藥治時行寒熱
又活血痺使瘡痘易出也又利小便瘡疹有大熱者
則利小便也次有甘草調和之况新書言瘡疹渴燥
甚者亦用炙草散主之四者解毒治熱調榮衛為治
瘡疹之要藥也為其疑貳之間非瘡疹伏熱而發者
有傷寒傷風傷食驚證兼患瘡疹而禀氣怯者皆發
虛熱而非實熱若服之是瘡疹者則毒減而愈他證
者反以為害不能盡述其由但有壯熱而面青目白
睛不黃赤大便不秘小便清者皆不可服裡無藴熱
故也此藥治未發瘡痘之前瘡疹已愈之後服之消
毒故也非正出時服
升麻葛根芍藥甘草(等分)
右為粗末每服二錢水一盞同煎至半盞去渣温服
不拘時候亦可為細末湯調服身心煩熱即温服寒
多即熱服
海藏云升麻葛根湯太陽陽明之藥陳文中云身
熱腹痛者身熱泄瀉者身熱驚悸者身熱汗出者身
熱足冷者俱不宜服升麻葛根湯張㢲之云凡痘見
癍點忌葛根湯恐發得表虛也萬氏曰古人謂但
見紅點便不可服升麻葛根湯恐發得表虛也此盖
為痘疎毒少者言後人不達立言之旨遽謂凡出痘
子纔見紅點真不可服殊不知升麻葛根湯四味乃
發表解毒疎通血氣升降陰陽之劑痘出太密正宜
常服以解之令陷者升之燥者潤之鬱者疎之過者
平之陰精不衰而陽毒不亢也苟謂痘疎毒少者雖
他藥不可服况葛根湯乎
古人治痘以葛根湯為主後世好竒多立方法法愈
多而治愈難矣苟能變通自發熱以至收靨葛根湯
皆可增損用之不特發表解肌而已今以葛根湯為
主治隨證立增損法於後
初發熱解表加柴胡羌活白芷桔梗防風口乾渴内
熱也加葛粉天花粉麥門冬自利加條實黃芩生
用嘔吐加半夏生薑腹中痛加木香青皮枳殼
山查肉腰痛加獨活北細辛頭疼加羌活藁本
蔓荆子驚搐加木通生地黃燈心小便少加木
通車前子瞿麥大便秘加大黃衂血加山梔仁
玄參生地黃發熱三四日熱不減加解毒藥大力
子連翹紫草桔梗瘡不出加防風蟬蜕荆芥穗紅
花子眼痛加密蒙花柴胡龍膽草瘡出太稠密
加人参當歸木香紫草大力子防風桔梗咽痛加
桔梗連翹瘡乾或帶紫或色大赤者血熱也加當歸
梢生地黃紅花地骨皮牡丹皮瘡灰白色平陷者
氣虛也加人參黃茋防風木香官桂手足瘡不起
脾胃不足也加防風官桂人参黃茋瘡密起發不
透又渴者此津液不足加人参麥門冬天花粉泄
瀉者裡虛也加人参白术訶子白茯苓瘡不著痂
者濕熱也加黃茋防風官桂白术(李氏加紫蘇五分笋尖山查牛蒡子)
(各一錢冬月加製過麻黃一錢)
惺惺散治數證皆為純陽人所用古人處為小兒藥
非乃裡寒者可服且以藥對其證用之意大抵渾身
壯熱必由風熱瘡疹傷寒時氣且先與之也其頭痛
目澀鼻流清涕者用細辛喘粗者用桔梗人参多睡
者茯苓恐傷寒時氣乘裡弱者用白术也治風熱瘡
疹栝蔞根栝蔞味苦寒治身熱煩滿大熱除腸胃中
痼熱八疽面黃燥渴通月水止小便利熱而胸痺不
下乳陽證傷寒治癰下乳皆攻其熱也故非裡寒者
可用其裡寒者由身有大壯熱不渴而大便反利小
便不赤面青目白睛不黃赤皆裡寒證也其中雖有
白术以温終非為虛熱者用人之臓腑寒則寒藥先
效熱藥未必能制之臟腑熱則熱藥先效寒未能制
之此勢之自然也豈得不辨表裡冷熱而用藥也和
劑方小兒傷寒壯熱當先服此大效次服羌活散如
壯熱未退切不可與通利大便及凉藥恐是瘡疹服
藥則誤矣
苦桔梗細辛(去葉)人参甘草(炒)白茯苓(去皮)
栝蔞根白术(各一兩半)
右為細末每服二錢水一鍾加薄荷二葉同煎至三
分去渣温服要和氣加薑煎不拘時候身雖壯熱大
便自利者不可服海藏云惺惺散治風熱咽不利
脾不和少陽渴小便不利也
荆芥散治麻痘子兼瘙癢或癮疹大便自過
右用荆芥少許爛研以新井水將布帛裂過入一滴
許麻油打勻令飲之便不亂悶麻痘已出用黃蠟煎
青膠水飲即安(青膠水乃牛皮膠也)荆芥治血風麻子是疹子
常言風瘙瘾疹則皆出皮膚其毒輕而浮又以麻油
打勻此滑竅之理又以黃蠟煎青膠水服則安此滋
血行榮衛榮衛既順麻疹出矣指用方荆芥湯乃消
毒飲加薄荷煎服之
羌活散解熱散毒治風壅欲作瘡痘者
羌活獨活川芎桔梗蟬退前胡
柴胡甘草(炙)栝蔞天麻(炙)荆芥防風
地骨皮(各等分)
右為細末每服二錢水三分盞薄荷三葉盞内煎至
二分通口服量大小加減藥水此藥詳其藥味治風
治寒治驚下痰凉脾治血熱透肌但實熱發無所不治
如禀受怯弱或脾胃弱或外熱目白睛青色皆裡無
熱不可輕用
薄荷散小兒纔覺是瘡疹宜服之
薄荷葉(一兩)麻黃(去節)甘草(炙各半兩)
右為細末每服二錢水一鍾棗二枚生薑三片同煎
至六分去渣放温日三兩次服此是小兒禀受壅實
毒氣盛者宜服之盖此方云小兒纔覺是瘡疹便服
之服之而汗出者服調中散服薄荷散若作寒熱脉
反遲者進脫齒散以温之詳其理非下藥之法也實
者服之未必安虛者服之必危殆
参蘇飲(方見急驚)人参羌活散(方見急驚)
羌活散此方初熱暫用兼治驚搐
羌活(一錢二分)獨活荆芥(各八分)前胡防風(各一錢)
柴胡白芷蟬退甘草(各四分)細辛(一分)
右加薄荷三葉水一鍾煎五分不拘時服發搐及熱
盛不退者暫服煎熟用製砂調下治搐如神
人参敗毒散治傷風瘟疫風濕頭目昏眩四肢痛增
寒壯熱項強目睛疼尋常風眩拘倦風痰身體項疼
及咳𠻳鼻塞聲重寒熱並治之
柴胡前胡川芎枳殼羌活獨活
茯苓桔梗人参(各一兩)甘草(半兩)
右為粗末每服三錢生薑薄荷煎
李氏敗毒散治初熱壯盛等證
即前敗毒散加升麻荆芥牛蒡子蟬退山查地骨皮
薄荷紫蘇紫草減獨活柴胡茯苓人参如熱甚加柴
胡黃芩夏加香薷冬加麻黃瀉加猪苓澤瀉
右薑一片水煎臨服加葱白汁五茶匙
正氣散
甘草(炙三分半)陳皮藿香(去梗)白术(各五分)厚朴(薑製)
半夏(薑製各一錢半)
右細切作一服加生薑三片大棗一枚水煎服
調解散
青皮陳皮枳殼(麩炒)桔梗(去蘆炒)人参半夏(炮七)
(次)川芎木通乾葛(各四分)甘草紫蘇(各二分)
右細切作一服加生薑三片大棗一枚水煎服一方
加紫草糯米
蘇解散治痘初壯熱頭疼腰痛腹疼作脹一切熱毒
甚者
紫蘇葛根防風荆芥白芷蟬退
紫草升麻牛蒡子木通甘草(各等分)
右加燈心葱白各七根水煎熱服
和解湯解表和中
升麻乾葛(各一錢半)白芍(一錢)人参防風(各七分)
川芎(八分)甘草(五分)
右用薑一片水煎服右十七方發表平劑
王朝奉四物解肌湯
芍藥黃芩升麻葛根
右每服四錢水一盞煎至七分去渣服或云小兒傷
寒疫癘潮熱瘡疹五日已衰疑似不能辨别者並皆
辛凉之劑調之即以四物湯解肌之類海藏云此
論即有表也若内傷腹中有物未得大便而發熱者
當以食藥去其物則可若得便後仍發熱在表者亦
宜此解肌湯比錢氏升麻葛根湯減甘草加黃芩以
有表熱之意也
防風蒼术湯治小兒邪熱在表惡風惡寒瘡疹未出
可解表發痘疹
防風甘草(炙各半兩)蒼术石膏(各一兩)
川芎黃芩(各二兩)
右為粗末每服二錢生薑三片薄荷七葉水煎日二
服
雙解散即防風通聖散益元散二方也
防風川芎當歸白芍藥薄荷葉
大黃連翹(各五分)石膏桔梗黃芩(各八分)
白术桂枝荆芥穗(各二分)甘草(一錢)滑石(二錢四分)
右剉細加生薑三片水二盞煎至一盞去渣温服無
時
葛根橘皮湯治冬温未即病春被積寒所折不得發
至夏熱得其寒解冬温始發肌肉斑爛癮疹如錦紋
而咳心悶但嘔吐清汁服此
葛根橘皮(去白)杏仁(去皮尖)知母黃芩
麻黃(去節)甘草(炙)
右剉散等分每服抄三錢用水一盞同煎半盞去渣
温服不拘時右四方辛凉之劑表有實熱者宜之
五積散
白芷川芎(各三分)桔梗(一分半)芍藥茯苓
甘草(炙)當歸桂枝半夏(各二分)陳皮(五分)
枳殼麻黃(各五分)蒼术(一錢)厚朴(四分)
右除桂枝枳殼二味别為粗末外一十二味剉細慢
火炒令轉色攤冷次入二味末令勻水一盞半薑三
片煎至一盞去渣温服無時
桂枝葛根湯
桂枝葛根赤芍藥升麻防風
甘草(各一錢)
右剉細加生薑三片淡豆豉一錢水一盞煎七分去
渣温服無時
柴葛桂枝湯
柴胡葛根甘草桂枝防風人参
白芍藥(各等分)
右剉細加生薑三片水一盞煎七分去渣温服不拘
時右三方辛溫之劑表有寒邪者宜之
攻裏大便酸臭不消化畏食或吐乃内傷飲食宜枳术
丸傷冷食飲神應丸紫霜丸(變蒸)神應丸
枳實丸枳术丸(俱大科傷食)
七物升麻丸
升麻犀角黃芩朴硝梔子仁
大黃(各二兩)淡豉(二升微炒)
右共為末蜜丸如黍米大凡覺四肢大熱大便難即
服取微利為止
備急丸
木香(二錢半)大黃牽牛末(各五錢)
右為細末神麴糊丸菉豆大每服五七丸食前山查
煎湯下
和中加味四君子湯
人参白术茯苓砂仁橘紅(各一錢)甘草(五分)
右水一鍾煎六分食前温服
和中散
厚朴(薑汁製炒一錢半)人参白术茯苓(各一錢)乾薑(炮)
甘草(炙各六分)
右薑棗煎服
六一例六一散治諸熱證暫用
桂府滑石(水飛過六兩淨)大甘草(去皮為末一兩)
右和勻每用一錢薄荷湯或冷水調下内加製辰砂
三錢名辰砂六一散治狂言發搐驚悶用防風荆芥
薄荷天麻煎湯候冷調下更加牛黃三錢纏豆藤三
錢名退火丹治痘初出時大熱不退及標影稠密成
片者用紫草木通蟬退地骨皮紅花牛蒡子片黃芩
燈草各等分煎湯候冷調下能減標稀痘極良法也
本方加鬱金名牛黃六一散治痘後瘡癤毒壅及天
行瘟疫冷水調下多服大效
大靈丹治壯熱顛狂驚搐譫語紅紫斑焦乾陷一切
惡證
白滑石(飛過三兩)雄黃(飛過)犀角(各三錢)辰砂(飛過三錢半)
牛黃冰片(各一錢)麝香(五分)
右研極細和勻用升麻甘草防風薄荷燈草牛蒡子
紅花紫草黃連各三錢水二碗煎至半碗細絹濾去
渣加蜜四兩同熬滴水成珠和前藥丸如小龍眼大
金箔為衣每用一丸燈心湯下暑月冷水化下
無比散初熱服之甚能稀痘又治痘夾黑點子及黑
陷黑痘等證
辰砂(一錢)冰片麝香牛黃(各五分如無牛黃用牛膽南星代之)
膩粉(二錢)一方有蟾酥
右研細末一歲兒服一宇大者五分刺猪尾血三兩
點新汲水調和送下取下惡毒如爛魚腸葡萄穗狀
即愈
小無比散治痘壯熱口渴小水澀大便秘口氣熱煩
躁不寕或焦紫或紅癍自發熱至起壯時有熱者皆
可用痘後餘熱亦可用
桂府滑石(飛過六兩)石膏(飛過一兩)粉草寒水石(各五錢)
鬱金(蟬肚小者甘草湯煮乾為末七錢)
右俱製淨末和勻每五歲者服二錢大人再加冬
月燈心湯下夏月井水調下熱甚不解者井水
磨犀角汁調下若紅紫頂陷不起加穿山甲末一
分麝香半分紫草煎湯加酒一二匙調下即起
大無比散治熱毒太甚驚狂譫語引飲痘瘡紅紫黑
䧟
桂府滑石(飛過六兩)粉草(一兩)辰砂(飛過三錢)雄黃(飛過一錢)
右為末每三五歲服一錢十歲服二錢發熱之初用
敗毒散調下亦能稀痘若報痘後用燈心湯下
凉血解毒犀角地黃湯(失血)消毒飲(咽㗋)
玳瑁湯治時行踠痘瘡及赤瘡疹子未發者令内消
已發者解利毒氣令不太盛
生玳瑁生犀角(各以冷水濃磨汁二合)
右同攪令勻每服半合微温服一日四五服為佳又
治出而未快者宜服之又云毒氣内攻紫黑色出不
快用玳瑁水磨濃汁一合入豶猪心血一皂子大以
紫草濃煎湯都作一服服之玳瑁犀角其性微寒以
治熱毒則知其無失也二藥皆治瘟疫蠱瘴解百毒
通血脈消癰腫故用之以解藴毒可宜服也
犀角飲子解毒去風疹
犀角甘草(炙各半兩)防風(二兩)黃芩(一兩)
右為粗末每服五錢用水一小盞煎至半盞去渣温
服不拘時候
犀角湯治小兒疹痘及赤瘡子
犀角(屑)大黃(炒)桑白皮(蜜炙)釣藤甘草(炙)
麻黃(去節各一兩)石膏(五錢)龍膽草(半錢)栝蔞黃耆(炙各半兩)
右為粗末每服一錢水一小盞煎至四分去滓温服
量兒大小加減服瘡子退後濃磨犀角水塗之更良
錢氏亦附方同以此藥治療瘡疹太盛令不入眼則
名調肝散此藥治風盛氣實心肝血熱津液内燥大
便不通毒氣上盛表熱未散之藥也且大黃栝蔞治
内燥釣藤龍胆草治風血熱桑白皮石膏治上焦熱
麻黃黃茋散肌熱犀角甘草解毒大抵用藥貴於與
病相主則病去而正氣自復苟為不然則反為大害
如犀角散自非大便數日不通喘急悶亂煩躁譫語
者豈可服之恐病藥不相主治也
奪命散治瘡疹已發未發並宜服之
升麻糯米紫草甘草(各半两)木通(二錢半)
右剉為散每服一大錢水七分煎四分去渣温服出
瘡疹熱毒勢甚者可服解藴熱利小便瘡痘初熱氣
盛亦宜服
牛蒡散凉血解毒
右用牛蒡子炒為末水煎一盞服之小兒冬月有非
節之煖及春月天氣暄暖或甘肥之過或重衣温厚
幃帳周密傷皮膚害血脈瘡瘍發黃是生多疾宜預
常服之也
獨勝散治小兒發瘡痘早微熱晚大熱目黃脇動身
熱手冷發甚如驚者又名牛蒡殭蚕散
牛蒡子(半兩)白殭蚕(一分)
右為粗末每服一大錢水六分盞紫草二七寸同煎
至四分盞連進三服其痘便出此藥用牛蒡子出癰
透肌白殭蚕治遍身癮疹疼痛成瘡為末酒調服之
立瘥又以紫草煎之令利竅是瘡疹證無虛寒證者
服之立出也
解毒疎痘湯預服解熱去毒已出解熱毒癍疹又治
紅紫口乾壯熱譫語
防風荆芥羌活柴胡川芎白芷
當歸連翹黃芩黃連紫草蟬退
黍粘子
右薑葱水煎服
安癍散調理瘡疹
升麻赤茯苓羌活黃耆人参
桔梗(炒)枳殼(麩炒)甘草(各等分)
右為細末每服一錢水七分盞紫草薄荷少許同煎
至四分盞去渣放温服之量兒大小增減此藥為解
毒凉血生肌寬腸導熱利小便快膈之藥也患瘡疹
有熱無寒者可服之
西來甘露飲清熱解毒如神凡發熱之初五日已前
而熱不退痘色紅紫口渴大便結燥服之即能紅潤
亦治疹家煩熱口乾咳𠻳疹色枯燥或譫語喘急睡
卧不安
絲瓜藤(霜降後三日近根二尺剪斷將根頭一節倒插入新瓦瓶中上以物掩之勿使灰塵)
(飛入次日以好新罈一隻將瓶中之汁傾在罈中仍將藤照前插入瓶内三日後汁收盡將罈封固)
(收藏聽後取用)
若發熱煩燥口渴未見紅點將茜根一兩水煎濃汁
二酒杯攙絲瓜藤汁二酒杯相和服之立安痘出亦
輕若已見標顔色紅紫及稠密者用紫草煎濃湯
衝服便見紅潤若夾癍者犀角紫草茜根煎湯衝
服寒月用酒煎衝服盖此汁極能解毒清熱尤治天
行時疫每以生薑汁少許加蜂蜜調勻服之有神功
渾元汁
即紫河車不拘男女初胎者尤妙入新瓦罐内封固
其口上以碗覆埋於土中久則化而為水是也專治
氣虛血熱痘色紅紫乾枯黑䧟等症以此汁清而補
之其效立見氣虛甚者人参紫草煎濃湯衝入服之
蟬蛻膏
蟬蜕(去毒)當歸防風甘草川芎
荆芥穗升麻(各等分)加白芍藥
右為末煉蜜丸如芡&KR2521;大每服一丸薄荷湯化下
辰砂散
好辰砂(一錢)絲瓜(近蒂三寸連子燒存性此物發痘瘡最妙)
右研末蜜水調服云多者可少少者可無或以紫草
甘草湯調服尤佳
初熱吉凶
發熱時身無大熱腰腹脚膝不痛過三日纔見紅點又
堅硬礙指此為吉證不須服藥
發熱時渾身温熱不時發驚痘自心經出也乃為吉證
可治而愈按近年屢有痘前驚而終凶者好事不如
無未可言吉
發熱之初腹中大痛腰如被杖及至報痘乾燥而前痛
猶不止者死不治先腹痛後止可用助血氣藥救之
初發熱一日遍身即現紅點稠密如蠶種摸過不礙手
者死不治
初發熱時頭面一片紅如臙脂者六日後死
初發熱時用紅紙撚蘸油點火照心頭皮肉裏紅如一
片臙脂或遍身皆有成塊紅者八九日後死
證治凖繩卷八十二
