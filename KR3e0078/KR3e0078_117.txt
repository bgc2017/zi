證治凖繩卷一百十七
明王肯堂撰
外科
結核(獨形而小核者為結核)
河間云結核火氣熱甚則鬱結堅硬如果中核也不須
潰發但熱氣散則自消丹溪云結核或在項在頸在
臂在身皮裏膜外不紅不痛不硬不作痛多是痰注作
核不散問其平日飲食何物吐下後用藥散核結核
在頸項方僵蠶(炒)大黃(酒浸)青黛膽星各等分為末蜜丸
噙化結核在下頦二陳湯加酒炒大黃連翹桔梗柴
胡結核在臂二陳湯加連翹防風川芎酒芩蒼术皂
角刺僵蠶麝香行太隂厥隂之積痰使結核自消甚捷
風核以去風消核散常服消之風熱結核以大連
翹飲加僵蠶牛蒡子凡一切風核疼痛宜以大蕎麥
根及金線釣葫蘆根磨半泔半醋煖塗之
儒者楊澤之缺盆間結一核余謂此肝火血燥而腎虚
法當滋腎水生肝血彼反用行氣化痰外敷南星商
陸益大如椀余用補中益氣湯六味地黃丸以滋腎水
間用蘆薈丸以清肝火年餘元氣復而消一男子頸
間結核大潰一婦人左眉及髮除桔核並用蓮子清心
飲海藻散堅丸以清肝火養肝血益元氣而愈此症
亦有大如升斗者亦治以前藥可愈一婦年二十耳
下結核經每過期午後頭痛服頭痛藥愈甚治以八敗
湯加柴胡地骨皮二十餘貼愈一婦因怒結核腫痛
察其氣血俱虚先以神效散下之更以益氣養榮湯
三十餘劑而消常治此症虚者先用益氣養榮湯
待其氣血完充乃取神效散去其毒仍進前藥無不
效者一兒七歲項結二核時發寒熱日久不愈治以
連翹丸而消若患在面臂等處尤宜此丸若潰而不
愈更以托裏之藥一兒項結一核堅硬如癧面色痿
黃飲食不甘服托裏藥不應此無辜甘毒也以蟾
蜍丸治之而愈若數服不消按之轉動軟而不痛者内
有蟲如粉急針出之若不速去則蟲隨氣走内蝕藏府
不治(蟾蜍夏月溝渠中腹大不跳不鳴者先取糞蛆一杓置桶中以尿浸之桶近上令乾使蛆不得出將)
(蟾蜍撲殺投蛆中任蛆食晝夜次以新布袋包繋置水急處浸一宿取出瓦上焙為末入麝香一字軟飲丸如)
(麻子大每服二三十丸空心米飲送下)一婦因怒不思食發熱倦怠骨肉
痠疼體瘦面黃經漸不通頸間結核以逍遥散八珍湯
治之少可彼自誤服水蛭等藥血氣愈虚遂致不救
海藻連翹湯治諸般結核瘰癧馬刀癭瘤痰核
白茯苓陳皮(去白)連翹半夏(薑汁製)生黃芩(酒拌炒)
黃連(酒炒)南星(薑製)牛蒡子(炒)柴胡三稜(酒炒)莪荗(酒炒)
殭蠶(炒去絲)昆布海藻羌活防風桔梗
夏枯草川芎升麻
右生薑薄荷煎食後服
連翹丸
連翹防風(去蘆)黃蘗肉桂(去麄皮)桑白皮香豉
獨活秦艽牡丹皮(各半兩)海藻(二錢半)
右為末煉蜜丸如菉豆大每服十丸燈心湯送下
五香散治肉中忽有惡核生腫硬不消惡肉惡脉
瘰癧風毒腫
木香鷄舌香沉香(各一兩)麝香(細研二錢半)射干
薰陸香乾葛(剉)川升麻桑寄生連翹生
甘草(各二兩)川大黃(三兩剉碎微炒)
右剉碎入麝香研勻每服三錢水一中盞煎至五分
去滓入竹瀝半盞更煎一二沸温服日三
連翹散治項上惡核焮腫
連翹射干獨活川升麻木香沉香
木通(剉各一兩)桑寄生丁香(各半兩)川大黃(二兩剉碎微炒)
右為細末每服二錢清粥飲調下日三服
獨活散治風核風結腫毒四肢煩熱拘急
獨活木香射干桑寄生連翹升麻
沉香川大黃(生用)甘草(生各一兩)
右剉碎每服四錢水一中盞煎至六分去滓入竹瀝
半合更煎一二沸放温服日三得快利為度
清肝益榮湯治肝膽少陽經風熱血燥筋攣結核或
耳項胸乳脇肋作痛或作痤子并一切肝火之症
山梔當歸木瓜(不犯鈇器)茯苓(各錢)柴胡川芎
芍藥(炒各七分)熟地黃(一錢半)白术(二錢)龍膽草炙甘草
(五分)
右薑水煎服
癭瘤
靈樞云虚邪之入於身也深熱與寒相搏久留而内
著寒勝其熱則骨疼肉枯熱勝其寒則爛肉腐肌為
膿内傷骨内傷骨為骨蝕有所疾前筋(疾前二字衍文也筋當作結)
筋屈不得伸邪氣居其間而不及發為筯瘤有所
結氣歸之衛氣留之不得反津液久留合為腸瘤
久者數歲乃成以手按之柔已有所結氣歸之津液
留之邪氣中之凝結日以益甚連以聚居為昔瘤以
手按之堅有所結深中骨氣因於骨骨與氣并日
以益大則為骨疽有所結中於肉宗氣居之邪留而
不去有熱則化而為膿無熱則為肉疽凡此數氣者
其發無常處而有常名也(刺節真邪篇留此皆虚邪中人為病弗去而久著故積歲累月而)
(成疽瘤也)三因云癭多著於肩項瘤則隨氣凝結此等皆
年數深遠浸大浸長堅硬不可移者名曰石癭皮色不
變者名曰肉癭筋脉露結者名曰筋癭赤脉交結者名
曰血癭隨憂愁消長者名曰氣癭五癭皆不可妄决破
决破則膿血崩潰必致天枉瘤則有六骨瘤脂瘤氣瘤
肉瘤膿瘤血瘤亦不可决潰肉瘤尤不可治治則殺人
唯脂瘤破而去其脂粉則愈丹溪云服潰瘤藥先須
斷厚味
海藻丸治癭瘤通用
海藻(洗晒)川芎當歸官桂白芷細辛
藿香白蘞昆布(洗晒)明礬(煆各一兩)海蛤(煆)松蘿
(錢半)
為細末煉蜜丸如彈子大每服一丸食後含嚥下
守癭丸治癭瘤結硬
通草(二兩)杏仁(去皮尖研)牛蒡子(各一合)昆布(洗)射干
訶棃勒海藻(洗各四兩)
右為細末煉蜜和丸如彈子大每服一丸食後噙化
日三
海藻酒方治頸下卒結核漸大欲成癭瘤
右用海藻洗去鹹一斤酒二升漬一宿取一二合飲
之酒盡將海藻曝乾為末每服一錢匕日三即瘥如
浸用絹袋盛了浸春夏二日秋冬三日
白頭翁丸治風癭氣瘤
白頭翁(半兩)昆布(十分洗)通草海藻(洗各七分)連翹
玄參(各八分)桂心(三分)白蘞(六分)
右為細末煉蜜和丸如梧桐子大每服五丸用酒送
下忌蒜麵生葱猪魚
海藻散堅丸治肝經癭瘤
海藻昆布(各二兩)小麥(四兩醋浸炒乾)龍膽草(二兩)
右為末煉蜜丸桐子大每服二三十丸臨卧白湯送
下并噙化嚥之
五癭在頸項間皮寬不急累累而垂者是也宜破結
散消癧丸海藻丸昆布丸黃藥酒藻藥散兼以針灸法
同施方有效及常服復元通氣散蠟礬丸自然縮小
木通散治頸下卒生結囊欲成癭
木通松蘿桂心蛤蚧(酥炙)白蘞琥珀
海藻(洗)昆布(洗各一兩)
右為細末每服二錢不拘時温酒調下
五癭丸
菖蒲(二兩)海蛤白蘞續斷海藻(洗去鹽晒乾)松蘿
桂心倒掛草蜀椒半夏(各一兩)神麵(三兩)
羊靨(百枚)
右為細末以牛羊脂髓為丸如茨實大每服一丸
食後臨卧噙化服
昆布丸
㯽榔昆布海藻(各二兩)
右為末煉蜜丸彈子大每用一丸含嚥化下
藻藥散治風癭
海藻(酒洗一兩)黃藥子(二兩黃州者佳)
右為末置掌中以舌時時䑛以津嚥下消三分之
二止藥先須斷厚味戒酒色(按本草黃藥子主治惡腫瘡毒斗門方以浸酒)
(療項下癭氣醫學綱目及丹溪誤作黃蘗盖蘗藥字相近又誤蘗為連則其失愈遠矣)
二海丸治風癭
海藻昆布(各酒洗晒乾)
右等分為末煉蜜丸杏核大稍稍嚥汁又用海藻
洗淨切碎油醋熟作常菜食之
化癭散治癭氣
海藻(酒洗)海帶(酒洗)昆布(酒洗)海馬(酒炙)海紅蛤石燕(各煆)
海螵蛸(各一兩)
右為末清茶下兼服含化丸兼灸相濟以收全功
含化丸治癭氣
海藻海蛤(煆)海帶昆布瓦龍子(煆)文蛤(即花)
(蛤背有斑文)訶子(去核)五靈脂(各一兩)猪&KR0008;(十四個焙乾另研)
右為末煉蜜丸臨卧含花時時嚥下兼灸法以
助丸功
通氣丸治癭氣
海藻海帶昆布夏枯草木通(各一兩)訶子
薄荷(各五錢)杏仁(少許)
右為末煉蜜丸如茨實大每用一丸噙化兼灸以
消癭氣方效
黃藥酒治忽生癭氣及一二年者
右用黃州黃藥子三斤須緊重者為上如輕虚即是
他州者力薄須加一倍以無灰酒一斗投藥在内固
濟瓶口以糠火燒一伏時停待酒冷即令患者時
時飲一盞勿令絶酒氣經三五日常把鏡自照覺消
則停飲不爾令人項細也用火時不可多惟燒酒氣
香出瓶頭有津即止火不待經宿也已騐如神忌毒
食
昆布散治癭氣去風火欝滯散痰氣壅結
防風荆芥黃連(酒炒)昆布海藻海粉
羌活升麻連翹青皮膽星貝母
牛蒡子(炒)夏枯草香附子沉香撫芎
黃芩(酒炒)
右薄荷煎服或末或丸俱可痰多加南星半夏
等又宜灸天突穴為妙
三因破結散
海藻(洗)草龍膽海蛤通草昆布礬石(枯)
松蘿(各三分)麥麵(四分)半夏貝母(各二分)
右為末酒服方寸匕日三忌鯽魚猪肉五辛生菜諸
雜毒物十日知二十日愈
玉壼散治三種癭
海藻(洗)海帶(洗)昆布雷丸(各一兩)青鹽廣荗(各半兩)
右等分為細末陳米飲丸如榛子大噙化以煉蜜
丸亦好
子和人參化癭丹
海帶(洗)海藻(洗)海蛤昆布(已上四味皆焙)澤瀉(炒)連翹
(已上各等分)豬靨羊靨(各十枚猪羊靨即猪羊之腎乃腎中之卵也)
右為末蜜丸如茨實大臨卧噙化一二丸忌油膩物
羅氏寳金散徧醫癭氣無不瘥
猪羊靨(十對煖水洗去脂膜後晒乾杵為細末)海藻(洗)海帶(各二兩洗)
丁香木香琥珀(研)麝香(研各二錢半)真珠(研半兩)
右件先將丁香木香海藻海帶杵為細末入下
項藥末合和再研細重羅過每服一錢熱酒一盞調
服夜卧服垂頭而睡若在室男女服之即效如男
子婦人患者一月見效有胎不可服
海帶丸治癭氣久不消
海藻(洗)貝母青皮陳皮(各等分)
右件為細末煉蜜為丸彈子大食後噙化一丸效
針砂方治風癭
右用針砂浸於水缸中平日飲食皆用此水十日一
換針砂服之半年自然消散
昆布散治癭氣結腫胸膈不利宜服
昆布(洗)海藻(洗)松蘿半夏(湯洗)細辛海蛤(細研)
白蘞甘草(炙各一兩)龍膽草土瓜根㯽榔(各二兩)
右為細末每服二錢食後温酒調下
治癭氣胷膈壅塞頸項漸麤宜服此方
商陸昆布(洗各二兩)射干羚羊角(鎊)木通海藻
(洗)杏仁(湯浸去皮尖麩炒黃各一兩)牛蒡子(一兩半微炒)
右㕮咀每服三錢水一中盞入生薑半分煎至六分
去滓不拘時温服
治癭氣神騐方
琥珀桔梗(各半兩)烏鱡魚骨昆布(洗各一兩)赤小豆
(酒煮熟焙)小麥(酒煮各三分)
右為細末煉蜜丸如小彈大綿裹一丸常噙嚥津
神效開結散治癭疾不問年歲極騐
沉香木香橘紅(四兩)猪&KR0034;子(生於豚猪項下)珍珠(四十九粒)
(砂鍋内泥封口煆過絲一枚如棗大取四十九)
右為末每服一錢臨卧冷酒調搽徐徐嚥下輕者
三五服重一料全愈修合須用除日效忌鹹酸油
膩濇氣等物
肉瘤者隨氣凝結皮膚之中忽然腫起状如梅李皮軟
而光漸如杯卵若發腫都軟不痛者血瘤發腫日漸
增長而不大熱時時牽痛者氣瘤氣結微腫久而不消
後亦成膿諸癃瘤疣贅等至年衰皆自内潰治於壯
年可無後憂按之推移得動者可用取法去之如推
之不動者不可取也瘤無大小不量可否而妄取之必
妨人命俗云瘤者留也不可輕去不為無理治法先
以鑯鑵膏點瘤頂上令肉黑腐不痛方可以刀煎去黑
腐又以藥塗令肉腐潰又可剪之又塗又剪瘤根去盡
為度若怕針刀者却以井金散塗之令肉黑極十分腐
爛方可用刀煎之刮之若稍有些肉不黑盡恐肉未死
肉未死血亦未死血未死則不可煎刮恐血來多致有
昏暈之失其肉十分黑極十分腐爛推得動者此肌
肉死也肌死則血死其血死乃可剪刮無妨雖血瘤肉
瘤取之亦無妨也小瘤取之即愈大瘤取之必半載肌
肉麻痺也宜服養氣血藥久之自愈矣内經云肝統
筋而藏血心裹血而主脉脾主肉而統血肺主氣而司
腠理腎統骨而主水若怒動肝火血涸而筋攣者其自
筋腫起按之如筋久而或有血縷名曰筋瘤用六味地
黃丸四物山梔木瓜之類若勞役火動隂血沸騰外邪
所搏而為腫者其自肌肉腫起久而有赤縷或皮俱赤
名曰血瘤用四物茯苓遠志之類若欝結傷脾肌肉消
薄外邪所搏而為腫者其自肌肉腫起按之實軟名曰
肉瘤用歸脾益氣二湯若勞傷肺氣腠理不蜜外邪所
搏而壅腫者其自皮膚腫起按之浮軟名曰氣瘤用補
中益氣之類若勞傷腎水不能榮骨而為腫者其自骨
腫起按之腎硬名曰骨瘤用地黃丸及補中益氣湯主
之夫瘤者留也隨氣凝滯皆因臟腑受傷氣血乖違
求其屬而治其本大凡屬肝膽二經結核八珍加山梔
膽草以養氣血清肝火六味丸以養肺金生腎水若屬
肝火血燥須生血凉血用四物二地丹皮酒炒黑膽草
山梔中氣虚者補中益氣兼服若治失其法脾胃虧損
營氣虚弱不能濡於患處或寒氣凝於瘡口榮氣不能
滋養於患處以致久不生肌而成漏者悉調補脾胃則
氣血壯而肌肉自生矣若不慎飲食起居及六滛七情
或用寒凉蝕藥蛛絲纏芫花線等法以治其外則誤矣
長洲庠王天爵辛丑春左腿近環跳患之状如大桃
按之濡軟恪服除濕流氣化痰之劑惡寒發熱食少
體倦形氣俱虚脉洪大而虚氣瘤也肺主之蓋膽屬木
肺屬金然發於膽經部分乃肺金侮肝木元氣虧損而
其膿已内潰矣遂用十全大補湯數劑出清白稀膿
甚多頓加寒熱煩渴頭痛殊類傷寒状余謂此因膿泄
而血氣益虚耳仍用前湯其勢益甚脉洪數大按之如
無乃加附子一錢其勢愈甚而脉復如前此虛甚而藥
未能及也更加附子二錢三劑諸症頓退乃朝用補中
益氣湯夕用十全大補湯各三十餘劑出腐骨五塊瘡
口將完後因不慎起居患處復潰諸症更發咽間如焚
口舌無皮用十全大補加附子一錢服之諸症悉愈二
日不服内病悉至患處復潰二年後又患服前藥不應
診其尺脉微細如絲此屬命門火衰用八味丸為主更
以十全大補湯稍愈至乙巳仍患虛寒之症而歿一
男子腿外側近臋腫一塊上有赤縷三年矣飲食起
居如常觸破涌出血膿發熱惡寒此膽經受症故發
於腿外側診其脉左尺洪數右關弦洪此腎水不能生
肝木用補中益氣湯六味地黃丸而痊一男子小腹
患之膿水淋&KR0008;此足三隂之證用補中益氣加麥門五
味以培脾土用六味地黃丸以生腎水更用蘆薈丸以
清肝火而歛一老儒眉間患之二年其状如紫桃下
墜蓋目按之如水嚢此肝脾之症膿瘀内潰而然耳遂
刺出血膿目即開以炒黑膽草山梔芎歸芍藥柴胡
白术茯苓之類而愈嘉善周上舍兩耳下項間筋攣
臃腫堅硬咳𠻳氣喘内熱盜汗所服皆化痰散堅行氣
之劑勢益甚診之左關弦澁左尺洪數此怒氣傷肝
房勞損腎須滋腎水生肝血慎調攝至水旺之際庶可
愈矣彼欲速效乃外敷商陸石灰等藥内服海藻蓬
术之類至秋金旺之際元氣愈虚其腫愈甚而歿
黃江某上舍缺盆間瘇如覆甌堅硬色赤内熱晡熱
自汗盗汗就治於余前所服藥皆散堅行氣降火破
血之劑欲其内消而反甚其脉左尺洪數按之而弱左
關洪數按之而澁此怒氣傷肝血燥而筋攣也因其
急於仕進予辭不能治彼亦不信後果歿此症若補脾
肺滋肝腎則木得水而敷華筋得血而滋潤多有得生
者張子和治驗一婦人年四十餘有瘤三處戴人
令以鹹吐之三吐三汗三下癭已消半次服化癭之藥
遂大消去夫病在上者皆宜吐亦自有消息之法耳
又在西華衆人皆訕以為吐瀉而已一日魏壽之與戴
人入肆中見一夫病一瘤正當目上綱内背色如灰李
下垂覆目睛不能視物戴人謂壽之曰吾不待食熟
立取此瘤魏未之信也戴人曰吾與爾取此瘤何如其
人曰人皆不敢割戴人曰吾非用刀割别有一術其人
從之乃引入一小室中令俛卧一床以繩束其胻刺委
中大出血先令以手揉其目瘤上亦刺出雀糞立平出
戶壽之大驚戴人曰人之有技可盡窺乎郜城戴人
之鄉也一女子未嫁年十八兩手背皆有瘤一類雞距
一類羊角腕不能馴向明望之如桃膠然夫家欲棄
之戴人見之曰在手背者為膠瘤在面者為粉瘤此
膠瘤也以䤵鍼十字刺破按出黃膠膿三二匙立平瘤
核更不再作婚事復成非素明者不敢用此法耳
清上消欝湯治痰火氣血欝結作核成瘤脉弦而滑
在上部者
昆布(洗)玄明粉陳皮半夏(薑製)黃連海藻
莪术川芎香附青黛白芥子
右薄荷煎服
解下除濕湯治濕熱欝結氣血凝滯作核成瘤在下
部者
海藻(洗)黃檗三稜香附青皮梔子(炒)
連翹㯽榔木通
右薄荷煎服
南星散治皮膚頸項面上瘤大者如拳小者如栗
或軟或硬不癧不痛宜用此藥切不可輒用針灸
多致不救
生南星(大者一枚)
右研細爛入好醋五七點杵如膏先以細針刺患處
令氣透却以膏藥攤貼覺痒則頻換貼取效
枯瘤膏治六瘤瘰&KR0659;痔漏腫核(此膏以代刀)
草烏(四兩)川烏(二兩)乾桑耳桑朽木(各一兩半)礦石灰
桑柴灰蕎麥稭灰(各一)
右將草烏川烏桑耳桑朽木共燒成灰和礦石灰
桑柴灰蕎麥稭灰一處装入酒漏内以棕塞其漏竅
用水二斗煎透淋汁慢火熬濃以十碗取一碗為度
以厚實滋器收貯蜜封固如用入礦石灰調勻為糊
點瘤頂上以濕紙數重貼藥上如若末乾不須貼
若瘤久塗乾以唾調塗直待十分黑腐以刀剪刮取
之腐肉未盡又點又刮如怕剪刮者却以膏藥貼
之去盡腐肉為度
井金散治六瘤瘰大有神效
土黃(三錢)硇砂(生晒乾)雄黃(各二錢)輕粉硃砂乳香
沒藥(各一錢)麝香片腦(各少許)
為末以唾調為稀糊塗瘤頂上唾濕紙兩重蓋之
後用黃龍膏貼紙上間日一度上藥次添藥徹的周
廽大如韭葉如此上之無復漸漸折之後根搖自
然有裂舋隨後自下來若腐肉未盡去者掞針頭
散於瘡口腐肉上貼膏藥一日一換直待腐肉去盡為度
造土黃法
信石(生二兩)硇砂(生二錢)木鱉子肉巴豆肉(各五錢)
右以信硇研末以木鼈巴豆搗成膏入石腦油和作
一塊油紙數重包裹埋於土坑内四十九日取出
磁器收貯聽用如無石腦油亦可
黃龍膏凉風退腫
黃檗黃芩大黃
右末蜜水調為糊餅貼紙上
又枯瘤方
砒硇砂黃丹雄黃輕粉(各一錢)硃砂
乳香沒藥(各錢)螌蝥(生用三十箇)
右研為末糯米粥為丸捏作棋子樣爆乾先灸
破瘤頂三炷以藥餅蓋上用黃蘗末以水調貼之
數日自然枯乾
一方以銅綠為末草刺瘤破頂上以膏藥塗之
又點瘤贅方神騐
桑柴灰棗樹灰黃荆灰枳殼灰(各二升半)
右以沸湯淋汁五碗許澄清入螌蝥四十個穿山甲
五片乳香腦子不拘多少約五碗煎作二碗用磁器
盛之乳香腦子候冷入之後臨用時入新石灰調成
膏神妙傅瘤上乾以清水潤之其效如神
龍骨散生肌肉
訶子肉龍骨(生)細茶(各等分)
右末乾掞
麻藥
南星半夏川烏川椒石灰草烏(各等分)
右六味各生為末水調塗瘤上用藥則不痛
止血藥
京墨(煆)百草霜(各等分)
右為末掞之即以手按住
桃紅散止血大效
石灰(十兩)麻油大黃(五錢水浸透取汁各半盞)
右將石灰炒紅入麻油大黃汁和勻慢火炒如桃花
色磁器收貯聽用
灸法癭惡氣肩顒(男左穴十八壯右十七壯女右穴十八壯左十七壯)
又法天府(十七壯)衝陽(隨年壯)
天窗(一作天容千金作天府)及臑會主之癭瘤氣舍主之
本事治梁報面生贅瘤方用艾丸灸十壯即用醋磨
硫黃傾紙上剪如螺螄靨子大貼所灸處更用膏藥重
貼二日一換候痒極出膿如菉豆粉即愈硫黃羅謙甫
作雄黃
肬(肬音休俗呼雞眼子是也)
手太陽之别名曰支正上腕五寸虚則生肬小者指痂
疥取之所别也肘後方手足生肬食鹽傅之舌䑛之
只三次瘥初虞世方用雞胃中食揩肬上揩餘者以
石壓之驗鬼饅頭尖上劈破有白汁出頻拭之佳
薛肬屬肝膽少陽經風熱血燥或怒動肝火或肝客滛
氣所致蓋肝熱水涸腎氣不榮故精亡而筋攣也宜以
地黃丸滋腎水以生肝血為善若用蛛絲纏螳蜋蝕著
艾灸必多致誤大抵此症與血燥結核相同故外用腐
蝕等法内服燥血消毒則精血愈虛肝筋受傷瘡口平
突開張卒成敗症府庠朱宏仁年二十右手背近中
指患五肬中一大者如黃豆餘皆如聚黍拔之如絲長
三四寸許此血燥筋縮用清肝益榮湯五十餘劑而愈
府庠沈姬文幼囓指甲及長不能自禁余曰此肝火
血燥也又頸側常生小肬子屢瘥屢發又臂生一塊如
菉豆大若觸碎如斷束縷扯之則長縱之則縮後兩腮
發白點求治余曰子素肝病此部亦屬肝膽分也夫瓜
為筯之餘膽行人身之側正與囓瓜生肬等症相應但
滋補腎水以生肝膽則諸病自愈矣乃與六味地黃丸
服之二年白點自退肬亦不生一男子臉患肬初如
赤椹雜用敷貼之藥翻張如菌又用腐蝕焮大如瘤此
足三隂經虛症悉具始以補脾肺生肝腎等劑而尋愈
一男子小腹中一塊不時攻痛或用行氣化痰等藥
不應或以為血鼈服行氣逐血之劑後手背結一肬子
漸長寸許形如鼈状肢節間如豆大者甚多彼泥鼈
子行發於外亦用行血虚證悉至左尺洪數關脉洪數
弦余以為腎水不能生肝木以致肝火血燥而筋攣用
六味地黃丸生腎水滋肝血三月餘諸症悉愈一男
子因勞役過度面色青黑發熱咳𠻳面生肬子腹内一
塊攻上攻下作痛口乾小便祕澁服消尅之藥愈甚
察其脉左右關俱弦洪元氣弱甚此肝脾受病而筯
攣也投以加味逍遥散合地黃丸料元氣遂復若誤
以為血鼈之類消之必致不起一男子素膏粱醇酒
先便血便結驚悸少寢後肛門周生小顆如肬子如
鼠乳大小不一用清熱消毒等藥半載之間連内股亦
然又用化痰之藥寒熱吐痰頸間俱作肝腎脉浮數
按之而弱余以為足三隂經血虚火熾法當滋化源彼
不信别服四物黃蘗知母之類諸症蜂起此胃氣復
傷各經俱病也先用補中益氣湯三十餘劑諸症漸愈
乃朝用前湯夕用八珍湯又各五十餘劑諸症尋愈於
是夕改用六味丸加五味子又半載諸症悉愈一婦
人左手背并次指患五六枚如熟椹内熱晡熱月經素
不及期余曰此因肝脾血虚而有熱也當調補二經使
隂血生而諸症自愈不信乃用艾灸手腫服發熱手
指皆攣兩脇項及胸乳間皆患肬經行無期余用加味
逍遥散少加炒黑黃連數劑漸愈乃去黃連更佐以
歸脾湯其患漸愈又百餘劑經行如期再用地黃丸三
料而痊一婦人小腹内一塊或時上攻或時下墜寒
熱胸痞小便淋漓或用行氣化痰等劑前證愈甚月
經兩月餘而一行或以為内有瘀惡阻其血而經不
行服驅逐之劑下血甚多兩手背結一肬如大豆許兩
月漸長寸許又兩月餘又患數枚疑以鼈子行於外仍
行驅逐兩耳下各患腫又疑為瘡毒余曰此屬肝火血
燥也用加味逍遥加味歸脾二藥兼服佐以六味丸三
月餘而愈一婦人患之用蛛絲纏芫花線螳蜋啖
毒藥蝕著艾灸大潰腫痛發熱出血余曰此隂血虚也
不信仍服降火之藥而歿
痣
世取痣餅藥
糯米(百粒)石灰(拇指大)巴豆(三粒去殼研)
右為末入磁瓶同窨三日每以針簽藥粟許貼上自
然蝕落
潔取靨
風化石灰(一兩)花碱(半兩)
右為細末上三次如天色冷濕用
用石灰水調一盞如稠粥㨂好糯米全者半置灰中半
置灰外經宿灰中米色變如水精若人手面上有黑靨
子及紋刺者微以針頭撥動置藥少許於其上經半
日許靨汁自出剔去藥不用且不得著水二三日愈
又方用水蛭一條雞子一枚開一小頭内水蛭以皮
紙蓋合封之直至水蛭食盡雞清乾盡自死乃用之
手足皴裂
夫秋冬風寒燥烈人手足為之皸瘃者血少膚腠虚
故易傷也外潤以膏澤内服益氣和血之藥可也
東垣潤肌膏治手足皺澁皮膚裂開疼痛不能見風
珠子瀝青(四兩)白黃蠟(八錢)乳香(二錢)
右三味於鐵器内用文武火先下瀝青在鐺内隨手
便下黃蠟乳香次入清芝麻油一二匙候瀝青盡始
開微微熬動放大淨水一盆於其傍以攪藥用匙取
一二滴滴於水中試之如硬再入油如軟硬合宜用
新絹濾淨入水中曲折扯之以白為度油當旋旋入
勿令軟了以甆器内盛之或油紙裹亦得每用不拘
多少先於火上炙裂子暖却捻合裂子藥亦火上
炙軟塗於裂子上用紙少許貼之自然合矣
東垣老人路次方城北獨樹店之客舍有推小車
者皮膚皴裂疼痛兩手不能執轅足不能履地而
車上宿制此藥傅之即效明日遂行自後屢用俱
效故錄於此
初虞世治手足皴裂春夏不愈者
生薑汁紅糟白鹽豬膏(臘月者住)
右研爛炒熱擦入皴内一時雖痛少頃便皮軟如合
再用即安
治手足寒皴裂台椒三四合煮浸半食頃須臾再浸又
傅以羊豬髓脂甚妙(梅師方)
又治脚跟皴裂用頭髮一大握桐油一碗於瓦器内熬
候油沸頭髮焦爛出火攤冷以瓦器收貯不令灰入每
用百沸湯泡洗皴裂令軟傅其上即安一方加水粉
又脚裂爛蒸藕研成膏傅之
又用五倍子為末同牛骨髓填縱内即好
又治脚指縱爛於撏鵝時取鵝掌黃皮焙乾燒存性為
末濕則摻之一方用生桐油塗之妙
黃蠟膏治冬月手坼裂
右用清油半兩盞内慢火煎沸入黃蠟一塊同煎鎔
入光粉五倍子末少許熬令稠紫色為度先以熱湯
洗火上烘乾即用藥傅以紙貼之其痛立止入水亦
不落若合藥入粉多則硬而成塊旋以火炙動挑傅
不妨一方無五倍子
凍瘡
子和經曰寒瘡流水俗呼為凍瘡或經年不愈者用野
中淨土晒乾以大蒜研如泥捏作餅子如大觀錢厚薄
量瘡口大小貼之以艾火加於餅上灸之不計壯數以
泥乾為度去乾餅子再換濕餅子灸不問多少直至瘡
痂覺痛痒是瘡可治也然後口含漿水洗漬用雞翎二
三莖縛作刷子於瘡上刷洗淨以此洗刷不致肌肉損
傷也以軟帛拭乾用木香梹榔散傅之如夏月醫之更
妙
治足跟紅腫凍瘡灸足跟(左足指面後跟赤白肉際骨下刺入叁分彈針出血可灸)
(三七壯)
足跟凍瘡潰破用蔥椒湯洗刮去腐肉用三稜針出血
將馬屁勃入生牛骨髓調和傅之效
禹錫取臘月牡鼠死者一枚油一大升煎之使爛絞出
骨再煎成膏塗凍瘡及拆破瘡
治凍瘡用茄根燒灰洗了用雀兒腦髓塗之
丹治凍瘡用煎熟桐油調蜜佗僧傅
山用五倍子煎湯洗
如神散(羅氏)治凍瘡皮爛痛不可忍用川大黃不拘多
少為細末新水調掃凍破瘡上痛止立效
子和戴人女僮足有凍瘡戴人令服舟車丸濬川散大
下之遂愈人或疑之戴人曰心火降則寒消何疑之有
雉腦膏治凍瘡久不瘥年年發歇先痒後痛然後腫
破出黃水及血出不止
雄雉腦(一枚研炒)黃蠟(各等分)清油(減半)
右同於慢火上熬成膏去滓入甆器中盛每用塗瘡
上
栢葉膏治凍瘡手足指欲墮及耳欲落
栢葉(炙乾為末四兩)杏仁(去皮研四拾箇)頭髮(一拳大)食鹽(半兩研)乳
香(二錢半研)黃蠟(一兩)油(一升)
右先煎油沸次下前五味藥待髮盡冄下黃蠟攪勻
磁盒收先以熱小便洗瘡以綿挹乾後以藥塗即以
軟帛裹勿令寒氣侵入每日一换如瘡漸差三四日
一换
橄欖散治脚凍瘡
右用橄欖核燒灰存性為末入輕粉油調塗
一女年數歲嚴寒上京兩足受凍不仁用湯泡漬至春
十指俱爛牽連未落予用托裏之劑助其陽氣自潰脱
得保其生此因寒邪遏絶陽氣不至又加熱湯泡漬故
死而不痛也余嘗見人之嚴寒而出凍傷其耳不知痛
痒若以手觸之其耳即落當以煖處良久或熱手熨之
無恙若以火烘湯泡其耳即死至春必潰脱落矣北方
寒氣損人若此可不察之
漆瘡
聖濟總錄治漆瘡諸方
生柳葉三斤冬用皮煎湯適寒温洗之
芒硝五兩湯化浸洗之
豬膏一味熬去滓停冷塗貼之
生螃蟹一味取黃塗傅日三五次
荷葉燥者一斤煮水洗之以貫衆末摻之乾則油和
塗
雞子黃塗瘡上乾則易之不過三次
黃櫨水煎湯頻洗之
一方穀精草煎湯洗甚速效
又方用白礬煎湯浸洗
又方用杉木煎湯洗之效
又方用莽草葉煎湯洗
又方用無名異末水調傅
又方用羊乳傅之愈亦治蜘蛛瘡飲之尤妙
治漆瘡凍瘡犬咬瘡並用秫米嚼爛塗傅
治漆瘡久不差用漆草搗爛傅患處立效
發痙
瘡瘍發痙因氣血虧損外邪所搏或内虚鬱火所致其
形牙關緊急四肢勁強或腰背反張肢體抽搐其有汗
而不惡寒者曰柔痙風能散氣故有汗也其無汗而惡
寒者曰剛痙寒能濇血故無汗也皆由亡血過多筋失
所養故傷寒汗下過多與潰痬産後多有之乃敗症也
若大補氣血多有復生者若作風治速其危矣秋官
張同野舊有流注因暴寒睡炕口目抽搐手足戰掉余
以為氣血虚熱而然用参茋歸术川芎山梔柴胡半夏
天麻炙甘草治之愈吳瞻之給事墜馬傷首出血過
多發熱煩燥肉瞤筋惕或作破傷風欲發汗驅風余曰
此亡血火動也無風可驅無汗可發當峻補其血用聖
愈湯二劑頓愈又用健脾胃養氣血而全愈一儒者
背瘡將愈發熱煩燥自用降火之劑項強口噤自汗惡
寒此汗多内亡津血筋無所榮也用補氣血之劑及地
黃丸而愈一男子素勤苦早行遍身發疙瘩口噤
目直脉弦緊此勞傷氣血内熱外邪所摶也用補中益
氣加山梔羌活川芎而愈半載後遍身作痒一儒者
發熱作渴脉洪大而虚復以前湯加芍藥麥門熟地
天冬而愈一儒者善怒患瘰癧復因大怒跳躍忽
仆地兩臂抽搐眼口喎斜左目緊小此肝火血虚内熱
生風用八珍散加牡丹皮釣藤山梔而愈次年春前
病復作兼小便自遺左關脉弦洪而數余謂肝火血燥
用六味丸加釣藤五味麥門芎歸治之漸愈又用補
中益氣加山梔釣藤牡丹皮而安一癧婦因怒仆地
瘡口出血語言謇澁口眼喎斜四肢拘急汗出遺尿或
用驅風之劑六脉洪大肝脉尤甚此肝火熾盛也用加
味逍遥散加釣藤及六味丸尋愈一婦人患内痔因
勞出血甚多不時發痙飲食少思形體倦怠其面色
白余謂此氣傷而不能統血也用補中益氣湯反寒
熱出血此陽氣虚寒也仍以前湯加生薑四劑寒熱漸
止飲食漸進又四劑而血頓止後因勞役或怒氣即便
血或發痙投以補中益氣湯加釣藤而愈一婦人素
性急患徧身瘙痒或生結核常服搜風順氣之劑後
大怒吐血唇口牽緊小便頻數或時自汗此怒動肝火
而血妄行也用小柴胡湯加山梔牡丹皮而愈一癧
婦因勞兼怒四肢攣屈頭痛自汗小便短少畏見風寒
脉浮弦緩此氣血虚而風寒濕熱相搏也先用東垣清
燥湯漸愈再用加味逍遥散及八珍湯加牡丹皮而痊
一婦人素有肝火兩拗間或腫痛或寒熱忽然昏憒
瘈瘲抽搐善伸數欠四肢筋攣痰涎上升此肺金燥
甚而血液衰少也用清燥丸六味丸兼服尋愈一婦
人或大勞患臁瘡發疙瘩搔碎成瘡日晡熱甚或口噤
發搐或頭目眩暈此肝脾氣血虚而内熱以八珍散加
柴胡山梔治之諸症少愈復因怒前症復作經行不
止此肝脾血熱用加味逍遥散漸愈又用八珍散加柴
胡山梔而痊一婦人發疙瘩日晡熱甚月經先期或
頭目昏眩或寒熱發熱或四肢抽搐此肝經風熱血燥
用加味逍遥散治之尋愈復因怒前證復作口噤遺尿
此肝火血燥也用加味小柴胡湯治之而愈又夜間發
熱譫語此血分有熱也用小柴胡湯加生地而愈更以
加味逍遥散調理而安一婦人患繭唇月經先期余
以為肝火血熱不信乃泛用降火之劑反致月經過期
復因勞怒口噤目張四體不隨六脉洪大面口赤色用
八珍加五味山梔丹皮麥門數劑漸愈兼用逍遥散
六味丸料各三十餘劑全愈一婦人經行遇怒其經
即止甚則口噤筋攣鼻衂頭痛痰涌抽搐瞳子上視
此肝火熾甚以小柴胡加熟地黃山梔仁釣藤鈎而愈
一婦素隂虚患遍身搔痒誤服袪風之藥口噤抽搐
肝脉洪數余曰肝血為隂為水肝氣為陽為火此乃肝
經血虚火盛耳宜助隂血清肝火遂用四物麥門五味
柴胡山梔生草熱搐頓止又以八珍加黃茋麥門五味
釣藤炙草調理而愈一婦人久患流注脾胃虚弱忽
痰壅氣喘頭搖目劄手揚足擲難以候脉視其面黃
中見青此肝木乘脾土也用六君加柴胡升麻治之
而甦更以補中益氣加半夏茯苓而安
類破傷風
破傷風已載雜病第五此其似是而非者爾
薛大凡癰疽潰後筋弛肉爛膿血大泄陽隨隂散或
筋脉拘急惡寒掣搐甚者舌強口噤項背反張痰涎壅
盛便閉汗出不收發熱此氣血俱虚而傳變雖與破傷
風相類而主治之法當大補氣血若果係風症亦須以
大補氣血為本而兼以治風之藥設若不審是非而妄
藥之則誤矣司徒邊華泉肩患癰潰而發熱目直或
瞤殊類中風日晡熱甚脉益數此足三隂氣血虧損虚
火妄動用參茋歸术炙草加酒炒黑黃蘗五味麥門肉
桂四劑而愈又數劑而歛陸大行背瘡肉潰出膿二
盌許用托裏之劑痛止腫消停藥忽寒熱作渴頭痛
自汗此元氣虚而未能復也用十全大補加麥門五味
肉桂二劑益甚診其脉如故此藥力未及仍用前藥加
附子一錢三劑諸症悉愈乃去附子加肉桂數劑而斂
一儒者患腿癰深蓄於内肉色不變久不穿潰針出
膿瘀五椀許惡症駢臻全類中風此脾胃虚而變症也
用六君子加當歸炮薑及聖愈湯各四劑而安又勞
心不寐用當歸脚湯而愈一儒者傷寒後患流注腫
痛潮濕用十宣散敗毒等藥出稀膿五六碗許發熱
惡寒煩躁作渴殊類破傷風症而歿一男子背瘡已
痊歛以膏藥剪孔貼之患破傷風症而歿此先失於
内補外邪襲其虚耳余見此症貼膏藥剪孔欲其通
氣而反患破傷風收歛藥生肌欲其收口而反助其隂
毒以致歿者多矣可不慎哉
水入瘡
皂子散治水毒八瘡腫痛或刺入骨者
皂莢子(七粒)大乾蝦蟇(一枚)胡椒(十五粒)
右用乾鍋入藥在内不盖鍋口慢火燒烟盡取出研
細每用藥先以温漿水洗瘡口揩乾摻藥次以别
膏藥貼之良久水盡出有刺者即自見
鉛丹散治破傷入水腫潰不愈
鉛丹蛤粉(等分)
右同炒令變色摻瘡口上水即出漸愈
去水膏治癰疽破冗後誤入皂角水及諸毒水以
疼痛及驢馬尿糞一切毒水入瘡並治
糯米粉砂糖(各三兩)甘草(生末一分)
右為膏攤在絹上貼毒水出效馬汗入瘡
治馬汗入瘡毒氣攻腫痛方
右用馬鞭上手執處皮燒灰研細和猪膏塗瘡上
一方以馬鞭稍燒灰猪脂和塗瘡上
治驢牛馬汗入瘡
右用乾冬瓜燒灰洗淨瘡口擦藥在内一方用冬瓜
青皮隂乾為末傅之
證治凖繩卷一百十七
