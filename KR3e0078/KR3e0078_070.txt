證治凖繩卷七十
明王肯堂撰
女科
産後門
瘧
婁産後瘧疾多由汚血挾寒熱而作大法宜柴胡四物
湯調之熱多者草果飲子寒多者生熟飲子薛産後
瘧疾因脾胃虚弱飲食停滯或因外邪所感或鬱怒傷
脾或暑邪所伏審係飲食用六君加桔梗蒼术藿香如
外邪多而飲食少用藿香正氣散如外邪少而飲食多
用人參養胃湯飲食勞役用補中益氣湯氣血虚弱用
十全大補加炮薑虚寒用六君加薑桂元氣脱陷急加
附子大凡久瘧多屬元氣虚寒蓋氣虚則寒血虚則熱
胃虚則惡寒隂火下流則寒熱交作或吐瀉不食腹痛
煩渴發熱譫語或手足逆冷寒戰如慄雖見百證當峻
温補其病自退若誤用清脾截瘧之類多致不起一
産婦患瘧發熱作渴胸膈脹滿遍身作痛三日不食嚥
酸噯氣此是飲食所傷脾胃不能消化用六君加神麯
山查四劑而不作酸乃去神麯山查又數劑而飲食進
其大便不通至三十五日計進飲食七十餘碗腹始悶
令用豬胆汁導而通之其糞且不甚燥一産婦患瘧
久不愈百病蜂起其脈或洪大或微細或弦緊或沉伏
難以名狀用六君加炮薑二十餘劑脈證稍得又用參
术煎膏佐以歸脾湯百餘劑而瘥一産婦朝寒暮熱
或不時寒熱久不愈用六君子補中益氣兼服百餘劑
而尋愈
草果飲子治婦人産後瘧疾寒熱相半者或多熱者
宜此
半夏(湯泡)赤茯苓甘草(炙)草果(泡去皮)川芎陳皮
白芷(各二錢)青皮(去白)良薑紫蘇(各二錢半)乾葛(四錢)
右十一味㕮咀每服三錢水一大盞薑三片棗二个
同煎至七分去滓當發日侵早連進三服無有不安
生熟飲子治産後瘧疾多寒者
肉荳蔲草果仁厚朴(生去粗皮)半夏陳皮甘
草大棗(去核)生薑
右八味等分細剉和勻一半生一半用濕綿紙裹煨
令香熟去紙與一半生者和勻每服秤五錢重水二
盞煎至七分食前一服食後一服
補遺産後瘧疾熱多寒少者清脾湯寒多熱少者養
胃湯久而不已者七寶飲截之(方並見雜病瘧)
蓐勞
夫産後蓐勞者此由生産日淺血氣虛弱飲食未平復
不滿日月氣血虛羸將養失所而風冷客之風冷搏于
氣血則不能温于肌膚使人虚乏勞倦乍卧乍起顔色
憔悴食飲不消風冷邪氣而感于肺肺受微寒故咳𠻳
口乾遂覺頭昏百節疼痛榮衞受了風邪流注臟腑須
臾頻發時有盗汗寒熱如瘧背膊煩悶四肢不舉沉重
着床此則蓐勞之候也又曰婦人因産理不順疲極
筋力憂勞心慮致令虚羸喘乏寒熱如瘧頭痛自汗肢
體倦怠咳𠻳痰逆腹中絞刺名曰蓐勞薛按前證當
扶養正氣為主用六君子湯加當歸若脾肺氣虚而咳
𠻳口乾用補中益氣加麥門五味若因中氣虚而口乾
頭暈用補中益氣加蔓荆子若肝經血虚而肢體作痛
用四物參术若因肝腎虚弱而自汗盗汗寒熱往來者
用六味丸加五味子若因脾虚血弱肚腹作痛月經不
調用八珍湯倍加白术若因脾虚血燥皮膚瘙痒用加
味逍遥散大抵此證多因脾胃虚弱飲食減少以致諸
經疲憊而作當補脾胃飲食一進精氣生化諸臟有所
倚賴其病自愈矣仍參虚煩發熱方論主治汪一婦
産未滿月因怒氣血流如水三日方止隨又勞苦四肢
無力睡而汗出日晡潮熱口乾五心如炙諸醫皆用柴
芩萡荷之類其熱愈熾診其脈弦大無力此蓐勞也以
四物湯一兩入胡黃連秦艽青蒿各半錢數服熱退身
凉後以黃連八珍丸一料而安
石子湯療産後虚羸喘乏乍寒乍熱如瘧四肢疼痛
面色痿黃名曰蓐勞
豬石子(一雙去脂膜四破)香䜴(一方無此有知母)葱白(切)粳米
當歸芍藥(各二兩)
右六味㕮咀分兩劑每劑用水三升煮取一小椀去
滓分三服廣濟無芍藥有人參
增損柴胡湯(見前往來寒熱)
豬腰子粥治蓐勞發熱用豬腰子一枚去白膜切
作柳葉片以鹽酒拌先用粳米一合入葱椒煮粥鹽
醋和將腰子鋪盌底以熱粥蓋之如作盫生狀空心
温服
人參鼈甲散治蓐勞皆由在産内未滿百日體中虚
損血氣尚弱失於將理或勞動作傷致成蓐勞其狀
虚羸乍起乍卧飲食不消時有咳𠻳頭目昏痛發歇
無常夜有盗汗寒熱如瘧背膊拘急沉困在床服此
大效
人參桂心當歸桑寄生白茯苓白芍
藥桃仁麥門冬(去心)熟地黃甘草(各半兩)續斷
(二錢半)牛膝(七錢半)鼈甲黃茋(各一兩)
右十四味為細末每服先以猪腎一對去筋膜以水
兩大盞生薑半分棗三枚煎至一盞去猪腎薑棗然
後入藥末二錢葱白三寸烏梅一箇荆芥五穗煎至
七分去滓空心晚食前温服此藥神妙
許仁則療産後日淺久坐視聽言語多或運用氣力遂
覺項膊肢節皮肉痛乍寒乍熱此為蓐勞
豬腎(一雙去脂膜四破)當歸芍藥生薑(各二兩)葱白(切)
桂心(各一兩)
右六味水八升煮腎取六升下藥煮取二升分温二
服
熟地黃散(見前往來寒熱)
白茯苓散治蓐勞緣生産日淺久坐多語運動用力
致頭目四肢疼痛寒熱如瘧狀宜此
白茯苓(一兩)當歸川芎桂心白芍藥黃茋
人參(各半兩)熟乾地黃(一兩)
右八味㕮咀先以水二盞入猪腎一雙去脂膜切薑
三片棗三枚煎一盞去三物入藥半兩煎七分去滓
食前分温三服
黃茋丸(見往來寒熱)
胡氏牡丹散治産後虚羸發熱自汗欲變蓐勞或血
氣所摶經候不調或寒熱羸瘦
白芍藥當歸五加皮地骨皮人參(各半兩)
没藥桂心(各二錢)牡丹皮(三錢)
右八味為細末每服二錢水酒各半盞如不飲酒只
用水一盞開元錢一枚麻油蘸之同煎七分去滓通
口服煎不得攪喫不得吹
黃茋煮散治産後蓐勞肌膚黃瘦面無顔色或增寒
壯熱四肢痠疼心煩頭痛
鼈甲(醋炙)黃茋(各一兩)桂心當歸桑寄生白茯
苓白芍藥人參熟地黃麥門冬(去心)甘草
(炙各半兩)牛膝(七錢半)
右十二味為細末每服用猪石子一對去脂膜切破
先以水一盞入薑半分棗三枚煎至七分去石子薑
棗却下藥五錢更煎至四分去滓空心晚食前温服
二滓併煎
黃茋建中湯治産後諸虚不足發熱或惡寒腹痛
黃茋(炒)肉桂(各一兩)白芍藥(炒二兩)甘草(炒七錢)
右四味每服五錢薑棗水煎服日二三服虛甚者加
附子
紫河車丸治蓐勞及産後虚弱大效猫犬産兒即食其
胞衣故無産疾(方見虚勞)
虚羸
産寶云産後虛羸者皆由産後虧損血氣所致須當慎
起居節飲食六淫七情調養百日庶保無疾若中年及
難産者毋論日期必須調養平復方可涉喧否則氣血
傷虚羸之證作矣薛前證産傷氣血者用八珍湯飲
食傷胃者用四君子湯停食傷脾者用六君子湯勞傷
元氣者用補中益氣湯若噯氣覺有藥味者此藥復傷
胃也但用四君子湯徐徐少飲以調脾胃若胃氣一健
血氣自生諸證自愈矣
丹産後補虚
人參白术(各一錢)黃芩歸身尾(各五分)川芎(半兩)陳
皮(三分)
右六味水煎服如有寒加乾薑三分茯苓一錢
保命三元湯治産日久虚勞而脈浮大者即小柴胡合
四物也
治産後日久虛勞鍼灸不效者三合散(此四君子四物小柴胡三方合)
(和是也)
白术川當歸芍藥黃茋茯苓熟地黃
(各一兩)柴胡人參(各一兩半)黃芩半夏甘草(各六錢)
川芎(一兩)
右十二味為粗末每服一兩水一盅半煎服日三
當歸羊肉湯治産後雖無疾者但覺虚弱兼心腹痛
肥羊肉(一斤去脂水一斗煮取八升去肉)當歸(五兩)黃茋(四兩)生薑(六兩)
右以肉汁煮三味取二升五合分為四服若覺惡露
不盡加桂三兩惡露下多加芎三兩有寒加茱萸一
兩有氣加細辛二兩有熱加生地黃汁二合
保命治産婦虚勞不能食十全散(即十全大補湯)
十全大補湯治諸臟虧損氣血俱虛惡寒發熱或自
汗盗汗便血吐血或大便不實飲食少思或胸腹作
痛口舌生瘡或耳目不明牙齒不固
人參白术白茯苓黃茋當歸熟地黃
(酒洗蒸焙)白芍藥(炒)川芎(各一錢)肉桂甘草(炙各五分)
右十味薑棗水煎服
當歸建中湯(見前腹痛)
雲岐治産後虛損飲食不下四物加建中人參白术茯
苓主之
療産後大虚心腹急痛血氣上搶心氣息乏補益方
黃茋白术當歸人參甘草(各二兩)生薑(四兩)
先以白羊肉三斤去膜水一斗九升煮肉取汁五升
下諸藥煮三升分三服
冷勞大夫産則血氣勞傷臟腑虚弱而風冷客之冷搏
於血氣血氣不能温於肌膚使人虛乏疲頓致羸損不
平復若久不平復風冷入於子臟則胞臟冷使人無子
薛前證若血氣虚弱用補中益氣湯脾氣虛弱用六
君子湯命門火衰用八味丸肝脾血虛用加味逍遥散
肝脾鬱怒用加味歸脾散
産寶療産後風虚羸瘦勞弱不生肌肉
黃茋當歸芍藥人參(各三分)桂心甘草
川芎生薑(各四分)大棗(十二枚)
右九味水七升煮三升分温三服
療産後虚勞骨節疼痛頭痛汗不出
當歸人參生薑(各二兩)黃茋(三兩)淡䜴(三合)猪腎(二枚)
粳米(三合)薤白(三合)
右水一斗五升先煮猪腎取六升下諸藥煮取二升
分為三服
又方猪腎一雙煮入葱豉作臛如常食之
痞悶
郭問産後口乾痞悶者何答産後榮衛大虚血氣未定
食麵太早胃不能消化麵毒結聚於胃腕上熏胸中是
以口乾燥渴心下痞悶醫者不識認為胸膈壅滯以藥
下之萬不得一但服見睍丸則愈陳無擇評曰産後
口乾痞悶未必只因食麵或産母内積憂煩外傷燥熱
飲食甘肥使口乾痞悶當隨其所因調之可也心煩宜
四物湯去地黃加人參烏梅煎若外傷燥熱看屬何經
當隨經為治難以備舉飲食所傷見晛丸却能作效
薛前證若宿食停滯用六君枳實神麯若因肉食所致
更加山查若因魚鱠之類再加陳皮其物既消而仍痞
或反作痛作嘔此脾胃受傷用六君子湯或嚥酸噯腐
加炮薑作瀉更加升麻如不應佐以四神丸或間用補
中益氣湯一婦人食角黍煩渴痞悶腹痛大便欲去
不去服消導之藥不應飲食日減肌體日瘦半年矣余
謂此食積為患用大酒麯炒為末温酒調服二錢俄而
腹鳴良久仍下粽而愈一婦人食魚酢腹痛患痢諸
藥不應用陳皮白术等分為末以陳皮湯送下數劑而
愈
見睍丸
薑黃(炒)三稜(醋炒)蓽澄茄陳皮(去白)良薑人參
蓬莪荗(酒炒各等分)
右七味為細末用蘿蔔搗爛絞取汁煮麵糊丸如梧
子大每服三十丸蘿蔔湯下白湯亦可
腹脹
郭産後腹脹滿悶嘔吐不定者何答曰敗血散於脾胃
脾受之則不能運化精微而成腹脹胃受之則不能受
納水穀而生吐逆醫者不識若以尋常治脹止吐藥治
之病與藥不相干轉更傷動正氣疾愈難治但服抵聖
湯則愈薛前證若敗血傷於脾胃宜用前方若飲食
停於脾宜用六君厚朴若飲食傷於胃宜用六君子湯
大凡損其脾者當節其飲食為善一産婦患前證或
用抵當湯敗血已下前證益甚小腹重墜似欲去後余
謂此脾氣虚而下陷用補中益氣湯加炮薑温補脾氣
重墜如失又用六君子湯而安
抵聖湯入生薑半兩焙乾水煎(方見胎前腹脹用薛氏云此方最宜之)
局方平胃散加人參亦可
水腫
郭産後四肢浮腫者敗血乘虚停積循經流入四肢留
淫日深却還不得腐壊如水故令面黃四肢浮腫醫人
不識便作水氣治之凡治水多用導水藥極虛人夫産
後既虚又以藥虚之是謂重虚往往多致夭枉但服小
調經散血行腫消則愈陳無擇曰産後虚浮多端有
自懷妊腫至産後不退者亦有産後失於將理外感寒
暑風濕内則喜怒憂驚血與氣搏留滯經絡氣分血分
不可不辨要當隨所因脈證治之宜得其情小調經散
治血分固效但力淺難憑不若吳茱萸湯枳术湯奪魂
散大調經散皆要藥也又論曰夫産後勞傷血氣腠
理虚則為風邪所乘邪摶於氣不得宣越故令虚腫輕
浮是邪摶於氣氣腫也若皮膚如熟李狀則變為水腫
氣腫者發汗即愈水腫者利小便差也潔古如産後
風寒在表面目四肢浮腫宜局方七聖丸白湯下日加
以利為度如浮腫至膝喘𠻳加木香梹榔倍之謂氣
多也如浮腫又頭痛昏冒加羌活川芎謂風多也
如只浮腫止七聖丸本方服東垣中滿分消丸(雜病脹滿)
用四物湯吞之丹産後腫必用大補氣血為主少佐
以蒼术茯苓使水自利薛前證若寒水侮土宜養脾
肺若氣虛浮腫宜益脾胃若水氣浮腫宜補中氣當參
雜證本門主治一産婦飲食少思服消導之劑四肢
浮腫余謂中氣不足朝用補中益氣湯夕用六君子湯
而愈後因怒腹脹誤服沉香化氣丸吐瀉不止飲食不
進小便不利肚腹四肢浮腫用金匱加減腎氣丸而愈
一産婦泄瀉四肢面目浮腫喘促惡寒余謂脾肺虚
寒用六君加薑桂而泄瀉愈用補中益氣而脾胃健
杜張宣徽侍寵産後半月忽患浮腫急召産科醫治
經半月不差病勢轉劇召杜治之杜至曰諸醫作何病
張曰皆云水氣浮腫杜曰非也且水氣發咳𠻳小便澁
是也今愛寵小便不澁不作咳𠻳惟手足寒乃血藏虚
氣塞不通流面生浮腫遂用益血和氣藥治之旬日病
去七八經半月全愈所用之藥乃靈苑方牡丹散也其
方云治血藏風虛冷今産科家多用此藥治産後諸痛
如神更名損金湯者是也(牡丹散見血暈)一婦産後四肢浮
腫寒熱往來蓋因敗血流入經絡滲入四肢氣喘咳𠻳
胸膈不利口吐酸水兩脇疼痛遂用旋覆花湯微汗漸
觧頻服小調經用澤蘭梗煎湯調下腫氣漸消
大調經散治産後腫滿喘急煩渴小便不利(方見産後寒熱)
小調經散
没藥琥珀桂心芍藥當歸(各一錢)細辛
麝香(各半錢)
右七味為細末每服半錢薑汁温酒各少許調停服
治産後遍身青腫疼痛及産後血水疾(出婦人經騐方)
乾漆大麥蘖(等分)
右二味各為細末以新瓦罐子中鋪一重麥蘖一重
乾漆如此填滿用鹽泥固濟火煆通赤放冷研為散
但是産後諸疾熱酒調下二錢
經云産後肌浮柑皮酒服(橘皮為末每服二錢酒調)
白术湯治心腹堅大如盤邊如旋盤水飲所作名曰
氣分
枳實(一兩半)白术(三兩)
右二味㕮咀每服四錢水一盞半煎至七分去滓温
服腹中耎即當散也
丹婦人産後浮腫小便少口渴惡寒無力脈皆沉此體
虚而有濕熱之積必上焦滿悶宜補中導水行氣可
也
白术(二兩半)陳皮(一兩)川芎(半兩)木通(六錢)茯苓(三錢)
右五味用水煎下與點丸二十五粒(黃芩為未粥丸名與點丸亦名)
(清金丸)
奪魂散治産後虚腫喘促利小便則愈
生薑(三兩取汁)白麫(三兩)大半夏(七枚)
右三味以生薑汁搜麫褁半夏為七餅子煨焦熟為
末水調一盞小便利為效
張氏方治産後血虚風腫水腫
澤蘭葉防己(等分)
右二味為末每服二錢温酒調下不飲者醋湯調亦
可
漢防己散(此藥虚人戒服)
漢防己豬苓枳殼桑白皮(各一兩)商陸甘
草(各七錢半)
右六味為粗末每服四錢水一盞半薑三片煎至七
分去滓空心温服
七聖丸(雜病大便不通)
加減吳茱萸湯治婦人臟氣本虚宿挾風冷胸膈滿
痛腹脇絞刺嘔吐惡心飲食減少身面虚浮惡寒戰
慄或泄瀉不止少氣羸困及因生産藏氣暴虚邪冷
内勝宿疾轉增
吳茱萸(一兩半)苦梗乾薑甘草麥門冬防
風半夏細辛當歸赤茯苓牡丹皮
桂心(各半兩)
右十二味為粗未每服四錢水一盞半煎至七分去
滓食前熱服
金匱加減腎氣丸(方見雜病水腫)
加味八物湯治産後遍身浮腫氣急潮熱
人參白茯苓熟地黃小蘹香(各三錢)白术
川芎(各四錢)當歸白芍藥香附子(各五錢)甘草
黃苓柴胡(各一錢)
右十二味剉散分作六七服水一鍾半薑三片煎至
七分空心熱服盡此藥方服調經丸若肚痛加延
胡索乾漆枳殼(各三錢)若嘔吐惡心加良薑砂仁(各二)
(錢)若手足麻痺加肉桂(一錢半)若咳𠻳加五味子
欵冬花杏仁
積聚(血瘕即兒枕宜參看)
大夫積者隂氣也五臟所生聚者陽氣也六腑所成皆
由飲食不節寒熱不調致五臟之氣積六腑之氣聚積
者痛不離其部聚者其痛無有常處所以然者積為隂
氣隂性沉伏故痛不離其部聚為陽氣陽性浮動故痛
無常處産後血氣傷於臟腑臟腑虚弱為風冷所乘摶
于臟腑與血氣相結故成積聚癥塊也薛前證乃真
氣虧損邪氣乘之况産後得之尤當固真氣為主若求
旦夕之效而攻其邪則速其危矣當參前雜證積聚諸
方論治之一産婦腹中似有一塊或時作痛而轉動
按之不痛面色痿黃痛則皎白脈浮而濇余謂此肝氣
虚而血弱也不信乃用破血行氣痛益甚轉動無常又
認以為血鼈專用破血驅逐之藥痛攻兩脇肚腹尤甚
益信為鼈確服下蟲等藥去血甚多形氣愈虚肢節間
各結小核隠於肉裏以為鼈子畏藥而走於外余曰肝
藏血而養諸筋此因肝血復損筋涸而攣結耳蓋肢節
胸項皆屬肝膽部分養其脾土補金水以滋肝血則筋
自舒遂用八珍湯逍遥散歸脾湯加減調治而愈一
婦月經不調兩拗腫脹小便澁滯腹中一塊作痛或上
攻脇腹或下攻小腹發熱晡熱惡寒肌膚消瘦飲食無
味殊類瘵證久而不愈余謂肝脾血氣虧損用八珍湯
逍遥散歸脾湯隨證五服而愈
大新産後有血與氣相摶而痛者謂之瘕瘕之言假也
謂其痛浮假無定處也此由夙有風冷血氣不治至産
血下則少故致此病也不急治則多成積結妨害月水
輕則否澁重則不通也薛前證乃寒邪乘客氣血壅
結此因氣病而血病也當補養胃氣調和月經寬緩静
養為善難經云任脈之病男子為七疝女子為瘕聚當
參前後各論治之
丹南山婦人年三十八於九月二十三日月經行比前
過後十日得草藥以敗血海為下胎之謀有數滴血下
因此腹痛在小腹下有塊如碗大不可按湯熨則痛稍
定大小便抽痛小便澁大便略下少赤積垢食不進口
略渴發熱此胃氣為草藥所敗加以受傷之血妄行而
不得洩所以為病也
砂仁甘草(炙)川芎黃芩(各三分)滑石(一錢半)牛膝
(二錢)桃仁(七粒)
右七味水酒煎服
芍藥湯(保命)治産後諸積不可攻宜養隂去熱其病自安
芍藥(一斤)黃芩茯苓(各六兩)
右三味剉散每以半兩水煎温服日三
丹産後消血塊
滑石(三錢)没藥血竭(各二錢)
右三味為細末醋糊丸如惡露不下以五靈脂為細
末麵糊丸白术湯陳皮湯任下
又方消血塊
香附(童便浸)桃仁(去皮留尖等分)
右二味為末醋糊丸
治血瘕作痛臍下脹滿或月經不行發熱體倦
當歸(二兩)桂心芍藥(炒)血竭蒲黃(炒各一兩半)延胡
索(炒一兩)
右六味為末每服二錢空心熱酒調下
葛氏方(治證同前)桂心為末每服一錢空心酒調下
産寳療血瘕痛無定處
童便(三升)生地黃汁生藕汁(各一升)生薑汁(三升)
右先煎前三味約三分減二次下薑汁慢火煎如稀
餳每服取一合暖酒調下
千金療血瘕
生乾地黃(一兩)烏賊魚骨(二兩)
右二味為細末空心温酒調服二錢七
四神散治産後瘀血不消積聚作塊心腹切痛
川芎當歸(去蘆)乾薑(炮)赤芍藥(各等分)
右四味為細末每服二錢食遠用温酒調服
桂心丸治産後血氣不散積聚成塊上攻心腹或成
寒熱四肢羸瘦煩疼
桂心當歸赤芍藥牡丹皮没藥㯽榔
(各半兩)青皮乾漆(炒烟盡各七錢半)大黃桃仁(去皮尖)三
稜(煨)玄胡索鼈甲(酥炙)厚朴(製各一兩)
右十四味為細末煉蜜和丸梧子大每服三四十丸食
前用温酒送下
霍亂
大産後霍亂氣血俱傷臟腑虚損或飲食不消觸冒風
冷所致隂陽不順清濁相干氣亂于腸胃之間真邪相
摶冷熱不調上吐下痢故曰霍亂也經曰渴而飲水者
五苓散寒多不飲水者理中丸大段虚冷者加附子來
復丹亦妙薛一産婦停食霍亂用藿香正氣散之類
已愈後胸腹膨脹飲食稍過即嘔吐或作瀉余謂此脾
胃俱虚用六君子湯加木香治之漸愈後因飲食失調
兼恚怒患霍亂胸腹大痛手足逆冷用附子散又用八
味丸以補土母而康設泥痛無補法而用辛散或用平
補之劑必致不起一産婦吐瀉嚥酸面目浮腫此脾
氣虚寒先用六君加炮薑為主佐以越鞠丸而嚥酸愈
又用補中益氣加茯苓半夏而脾胃康
白术散治産後霍亂吐痢腹痛煩渴手足逆冷
白术橘紅麥門冬(去心)乾薑人參(各一兩)甘草
(半兩)
右六味為粗末每服四錢水一盞生薑五片煎去滓
温服
温中散治産後霍亂吐瀉不止
人參白术當歸草豆蔲仁乾薑(各一兩)厚
朴(各兩半製)
右六味為粗末每服三錢水煎服
附子散療産後霍亂不止手足逆冷
附子(炮)白术當歸吳茱萸(洗)桂心人參
丁香橘紅甘草(各半兩)
右九味為細末每服二錢粥飲調下不拘時
高良薑散治産後霍亂吐利腹中㽲痛
良薑當歸草豆䓻仁
石三味等分為細末每服二錢用粥飲調下
右二方非真寒不可用
局方參苓白术散療産後霍亂吐利身熱帶渴者良
(方見雜病泄瀉)
若吐逆不受湯藥以伏龍肝細末三錢米湯調下即受
餘詳雜病霍亂門
嘔吐
大夫胃為水穀之海水穀之精以為血氣榮潤臟腑因
産則臟腑傷動有時而氣獨盛者則氣乘腸胃腸胃燥
澁其氣則逆故嘔逆不下食也薛前證若因飲食過
時用四君子湯飲食過多用六君子湯飲食過時而兼
勞役用補中益氣若因飲食停滯用人參養胃湯脾胃
氣虚用六君子湯胃氣虚寒加炮薑木香寒水侮土用
益黃散肝木侮脾土用六君加升麻柴胡命門火衰不
能生土用八味丸嘔吐泄瀉手足俱冷或肚腹作痛乃
陽氣虚寒急用附子理中湯多有生者一産婦朝吐
痰夜發熱晝夜無寐或用清痰降火肌體日瘦飲食日
少前證愈甚余曰早間吐痰脾氣虚也夜間發熱肝血
虚也晝夜無寐脾血耗也遂用六君子湯加味逍遥散
加味歸脾湯以次調理而痊
開胃散治産後胃氣不和嘔吐不止全不納食宜服
此
訶子肉(一兩半)人參(一兩)甘草(半兩)
右三味為細末别以半夏半分生薑一分薤白二七
莖水一大盞煎至六分去滓分為兩服
療産後嘔逆不止(鄧知縣傳)
橘紅(一兩)半夏麯甘草(各半兩)藿香(三兩)
右四味為細末每服二錢水一盞半薑三片煎至六
分温服無時
治産後更無他疾但多嘔逆不能食
白术(一兩二錢半)生薑(一兩半)
右二味細切酒水各二升煎取一升分三服
産後嘔逆不已四君子湯加陳皮半夏藿香砂仁
石蓮散治産後咳逆嘔吐心怔目暈
石蓮子(去殼一兩半)白茯苓(一兩)丁香(五錢)
右三味為細末米飲調服三錢無時
内熱嘔吐服前藥不效者以枇杷葉(去毛蜜炙)茅根各五錢
煎濃湯入蘆根汁半盞和勻服
吃逆
大夫肺主氣五臟六腑俱禀於氣産後則氣血傷臟腑
皆損而風冷摶於氣氣於逆上而又脾虚聚冷胃中伏
寒因食熱物冷熱氣相衝擊使氣厥而不順則吃逆也
脾者主中焦為三焦之關五臟之倉廩貯積水榖若隂
陽氣虚使榮衞氣厥逆則致生斯病也經云吃噫者胃
寒所生服藥無效者灸期門三壯必愈期門穴乃胃之
大絡薛前證屬胃氣虚寒之惡候如用後方未應急
投參附湯亦有復生者
參附湯(見前自汗)
丁香散治産後心煩咳噫不止
丁香白豆蔲仁(各半兩)伏龍肝(一兩)
右三味為細末煎桃仁吳茱萸湯調下一錢如人行
五里再服
石蓮散(見嘔吐)
産寳療産後吃逆三日不止欲死方
桂心(半兩)薑汁(三合)
右二味同煎取二合以大火炙手摩背熱時塗藥汁
盡妙
治産後吃逆方用乾柿一枚切碎以水一盞煎至六
分熱呷之
又方古壁鏡窠三四個水一小盞煎至半小盞熱服
羌活散(靈苑)治吃逆
羌活附子(炮)蘹香(炒各半兩)木香白薑(炮各二錢半)
右五味為末每服二錢水一盞鹽一捻煎十數沸熱
服一服止
補遺治産後吃逆橘皮湯及大小橘皮湯皆效右諸
方當審寒熱虛實用之如寒者宜丁香薑桂熱者宜
乾柿竹茹實者宜香附橘皮虚者宜人參甚則附子
佐之誤施則有噬臍之悔慎之
咳𠻳
大夫肺者主氣因産後血虚肺經一感微邪便成咳𠻳
或風或熱或寒或濕皆令人咳𠻳也若産後喫鹽太早
而咳𠻳者難治産後血氣不通咳𠻳者何答曰産後
咳𠻳多因食熱麵壅納或熱病或有氣塊發時衝心痛
氣急咳𠻳四肢寒熱心悶口乾或時煩躁睡夢驚悸氣
虚肢體無力宜服局方黑神散五積散加棗煎服薛
産後咳𠻳或因隂血耗損或因肺氣虧傷或隂火上炎
或風寒所感主治之法若隂血虚者用芎歸熟地參术
肺氣傷者用四君芎歸桔梗隂火上炎者六味地黃加
參术風寒所感者補中益氣加桔梗紫蘇若瘀血入肺
發喘急用二味參蘇飲多有得生者若兼口鼻起黑或
鼻出血急用前飲亦有得生者然而所患悉因胃氣不
足蓋胃為五臟之根本人身之根蒂胃氣一虚五臟失
所百病生焉但患者多謂腠理不密所致殊不知肺屬
辛金生於已土亦因土虚不能生金而腠理不密外邪
所感其隂火上炎亦壯土金生腎水以制火為善若逕
治其病則誤矣一産婦咳𠻳聲重鼻塞流涕此風疾
所感用參蘇飲一鍾頓愈六七乃與補中益氣加桔梗
茯苓半夏一劑而痊又與六君加黃茋以實其腠理而
安一産婦咳𠻳痰盛面赤口乾内熱晡熱徹作無時
此隂火上炎當補脾腎遂用補中益氣湯六味地黃丸
而愈一産婦咳而腹滿不食涕唾面腫氣逆此病在
胃關於肺用異功散而愈
旋復湯(即旋復花湯見喘有汗者去麻黃)
知母飲治産後惡露上攻流入於肺經咳𠻳宜服此
藥若傷風痰𠻳却以尋常傷風藥主治(一名二母散)
知母貝母白茯苓人參(各二錢)桃仁杏仁
(並生去皮尖各一錢)
右六味作一服水二鍾煎至一鍾食後服
集驗療産後感風傷寒咳𠻳多痰唾粘
甘草苦梗(各一兩半)欵冬花(一兩)生麥門冬生地黃
(各三兩)蔥白(一握)豉(二合)舊方無蔥白與豉
右七味㕮咀水二升煮取八合去滓食後分兩服
經效療咳𠻳多痰唾粘氣急
前胡五味子紫苑貝母(各一兩半)桑白皮茯
苓(各二兩)淡竹葉(二十片)
右七味㕮咀水二升煎取八合去滓食後分兩服
療産後咳𠻳氣喘
百部根苦梗(各六分)桑白皮(二十分)乾百合赤茯
苓(各八分)
右五味㕮咀水二升煮取七合去滓食後分兩服
自製噙化丸(見前雜病咳𠻳)
喘
婁産後喘極危多死也郭産後喉中氣急喘促者何
答曰榮者血也衞者氣也榮行脈中衞行脈外相隨上
下謂之榮衞因産所下過多榮血暴竭衞氣無主獨聚
肺中故令喘也此名孤陽絶隂為難治若惡露不快敗
血停凝上熏於肺亦令喘急但服奪命丹(胞衣不下)血去喘
自定陳無擇評曰産後喘急固可畏若是敗血上熏
於肺猶可責效奪命丹若感風寒或因憂怒飲食鹹冷
等奪命丹未可均濟况孤陽絶隂乎若榮血暴絶宜大
料煮芎藭湯亦可救傷風寒宜旋覆花湯性理欝發宜
小調經散用桑白皮杏仁煎湯調下傷食宜服見睍丸
五積散芎藭湯薛前證若脾肺氣虚弱用六君桔梗
若兼外邪更加紫蘇若中氣虚寒用補中益氣加炮薑
肉桂若陽氣虚脫更加附子若瘀血入肺急用二味參
蘇飲一産婦喘促自汗手足俱冷常以手護臍腹此
陽氣虚脱用參附湯四劑而愈浦江吳輝妻孕時足腫
七月初旬産後二月洗浴即氣喘但坐不得卧者五箇
月惡風得暖稍寬兩關脈動尺寸皆虚百藥不效用牡
丹皮桃仁桂枝茯苓乾薑枳殼厚朴桑白皮紫蘇五味
瓜蔞仁煎湯服之即寬二三服卧其痰如失蓋作汚血
感寒治之也
血竭散治産後敗血衝心胸滿上喘命在須臾宜服
真血竭(如無紫礦代)没藥
右二味等分研細頻篩再研取盡為度每服二錢用
童便合好酒半大盞煎一沸温調下方産下一服上
床良久再服其惡血自循經下行更不衝上免生百
病
雲岐參蘇飲治産後血入於肺面黑發喘欲死者
人參(一兩為末)蘇木(二兩)
右二味以水兩碗煮取蘇木一碗以下去渣調參末
隨時加減服神效
旋覆花湯治産後傷風寒喘咳𠻳痰涎壅盛坐卧不
寧
旋覆花赤芍藥荆芥穗半夏麯前胡
甘草(炙)茯苓五味子杏仁(去皮尖麩炒)麻黃(各等)
(分)一方芍藥茯苓多一倍
右十味㕮咀每服四錢水一盞半生薑三片棗一枚
煎至七分去滓食前温服(有汗者不宜服)
若傷鹹冷飲食而喘者宜見睍丸(見前痞悶)
五味子湯治産後喘促脈伏而厥
五味子(杵炒)人參杏仁(各二錢)麥門冬(去心)陳皮(各一錢)
右五味薑三片棗二枚水煎服
大補湯治産後百日外面青浮腫唇白氣急有汗乃
大虚之證急宜服此
當歸頭大川芎大白术白芍藥白茯苓
人參(多)黃茋(多)五味子熟地黃乾薑(上下)甘草
(少)
右十一味剉散水煎服此二貼不退即加川烏木香
另磨入服有瀉加訶子肉豆䓻粟殼
鼻衂
郭産後口鼻黑氣起及鼻衂者何答曰陽明者經脈之
海起於鼻交頞中還出頰口交人中左之右右之左産
後氣虚血散榮衞不理散亂入於諸經却還不得故令
口鼻黑氣起及變鼻衂此緣産後虚熱變生此證胃絶
肺敗不可治經驗方云急取緋線一條并産婦頂心
髮兩條緊紥中指節上即止無藥可治亦禳厭之一端
也薛按胃脈俠口繞承漿蓋鼻凖屬脾土鼻孔屬肺
金誠胃虚肺損氣脱血死之證急用二味參蘇飲加附
子五錢亦有得生者汪一婦産後血逆上行鼻衂口
乾心躁舌黑蓋因瘀血上升遂用益母丸二丸童便化
下鼻衂漸止下血漸通
血崩
陳産後血崩者何答曰産卧傷耗經脈未得平復勞役
損動致血暴崩淋瀝不止或因酸鹹不節傷蠧榮衞衰
弱亦變崩中若小腹滿痛肝經已壊為難治急服固經
丸以止之陳無擇評曰血崩不是輕病况産後有此
是謂重傷恐不止鹹酸不節而能致之多因驚憂恚怒
臟氣不平或産後服斷血藥早致惡血不消欝滿作堅
亦成崩中固經丸自難責效不若大料煮芎藭湯加芍
藥候定續次隨證諸藥治之為得薛前證若血滯小
腹脹滿用失笑散血少小腹虚痞芎藭湯肝火血妄行
加味逍遥散脾欝不綂血加味歸脾湯脾氣虚不攝血
補中益氣湯厚味積熱傷血清胃散加槐花風熱相摶
傷血四君子防風枳殼一産婦血崩小腹脹痛用破
氣行血之劑其崩如湧四肢不收惡寒嘔吐大便頻瀉
余用六君加炮黑乾薑四劑稍愈又以十全大補三十
餘劑而痊一産婦血崩因怒其血如湧仆地口噤目
斜手足抽搐此肝經血耗生風余用六味丸料一劑諸
證悉退但食少晡熱佐以四君柴胡牡丹皮而愈
固經丸
艾葉赤石脂(煅)補骨脂(炒)木賊(各半兩)附子(一枚炮)
右五味為末陳米飯和丸如梧子大每服二十丸食
前温酒下米飲亦可
芎藭湯加芍藥方
芎藭當歸芍藥(各等分)
右三味㕮咀每服四錢水一盞半煎至七分去滓熱
服無時
熟乾地黃散治産後崩中頭目旋運神思昏迷四肢
煩亂不知人事
熟乾地黃伏龍肝黃茋赤石脂(各一兩)阿膠
甘草白术艾葉(炒)川芎人參(各半兩)當歸
(七錢半)
右十一味㕮咀每服四錢水一盞半薑三片煎至七
分去滓温服
白芍藥散治産後崩中下血淋瀝不絶黃瘦虚損
白芍藥牡蠣乾薑熟乾地黃桂心黃
耆烏賊魚骨鹿角膠龍骨(各一兩)
右九味為末每服二錢食前温酒下
又方
赤石脂熟地黃(各一兩)鹿茸牡蠣當歸(各半兩)
右五味為細末食前以粥飲調下二錢
阿膠丸治産後崩中下血不止虚羸無力
阿膠赤石脂(各一兩)續斷川芎當歸甘草
丹參(各一兩)龍骨鹿茸(酥炙)烏賊魚骨鼈甲(炙各)
(二兩共為細末)
右十一味煉蜜丸妬梧桐子大空心温酒下二三十
丸
菖蒲酒治産後崩中下血不止
菖蒲(一兩半細剉)以酒二盞煮取一盞去滓分温三服
食前
瑞蓮散治産後惡血崩漏狀如泉水
瑞蓮(百枚燒存性)棕櫚(燒存性)當歸桂心(各兩)鯉魚鱗
(燒)川芎(各七錢半)㯽榔(二枚)
右七味為細末每服三錢煨薑酒調下如未止更進
一服或非時血崩無藥可治但進三服即止
補遺治産後血崩
香附子(炒赤二兩)蓮蓬殼(五枚燒存性)
右二味為末米飲調下二錢
産後血崩素有熱者竒效四物湯良(方見血崩)
月水不調
大産後月水不調者由産傷動血氣虚損未復而風邪
冷熱之氣客於經絡乍冷乍熱冷則血結熱則血消故
令血或多或少或在月前或在月後故名不調也薛
前證若過期而作痛者氣血俱虚也八珍加柴胡丹皮
不及期而來血熱也四物山梔柴胡將來而作痛者血
實也四物加桃仁紅花過期而來者血虚也四物加參
术紫黑成塊者血熱也四物加炒梔炒連丹皮作痛而
色淡者痰多也四物合二陳治當臨證制宜一産婦
月經不調内熱燥渴服寒凉之劑血更如崩腹脹寒熱
作嘔少食用六君子二十餘劑諸病悉愈以加味逍遥
散調理而安
琥珀散治産後經脈不調四肢煩疼飲食全少日漸
羸瘦
琥珀牛膝生乾地黃當歸(各一兩)桃仁赤
芍藥(各半兩)
右六味為粗末每服三錢水一盞薑三片煎至六分
去滓服
薑黃丸治産後虚乏不足胸心短氣腹内緊急腰背
疼痛月水不調食少煩渴四肢無力
薑黃當歸熟地黃牡丹皮厚朴(製)桂心
川芎續斷桃仁白术(各一兩)赤芍藥木
香(各七錢半)羚羊角屑(二錢半)
右十三味為細末煉蜜丸如梧子大每服三十丸食
前温酒下
月水不通
大夫産傷動於血氣其後虚損未復而為風冷所傷血
之為性得冷則凝結故風冷傷於經血結於胞絡之間
故令月水不通也凡血結月水不通則成血瘕水血相
併復遇脾胃衰弱肌肉虚者則為水腫也婦人衝任
之脈為經絡之海皆起於胞内而手太陽小腸之經手
少隂心之經此二經上為乳汁下為月水若産後月水
不通者蓋新産之後勞傷氣血或去血過多乳汁通行
自是不通若乳子歲半或一歲之内而月經不行此是
常候即非病也何必通之諺云妳假是也若半歲而行者
或四五箇月便經行者皆是少壯血盛之人注受極易
産乳必衆其子失乳必四肢尫羸肚大青筋頭大髮焦
好啖泥土病名無辜若經血有餘者不可以藥止之若
産後一二歲月經不通而無疾苦何必服藥或勞傷氣
血衝任脈虚氣血衰少而不能行者但服健脾胃資氣
血之藥自然通行若用牛膝紅花蘇木乾漆䖟蟲水蛭
等藥以通之則為害滋大經水枯竭則無以滋養其能
行乎初虞世所謂譬猶索萬金於乞丐之手雖捶楚並
下而不可得也後之學者更宜詳審而療之薛前證
脾胃虚弱用六君子湯若兼欝火傷脾用歸脾湯加丹
皮山梔若怒火傷血宜用四物合小柴胡氣血俱虚用
八珍牡丹皮仍參前論主之一産婦月經年餘不通
内熱晡熱服分氣丸經行不止惡寒作渴食少倦怠胸
滿氣壅朝用加味逍遥散夕用四君子湯月許諸證稍
愈佐以八珍湯兼服兩月而愈以上三證宜於調經
門中參看通用
瀉利
郭産後腹痛及瀉利者何答曰産後腸胃虚怯寒邪易
侵若未滿月飲冷當風乘虚襲留於肓膜散於腹脇故
腹痛作陣或如錐刀所刺流入大腸水榖不化洞泄腸
鳴或下赤白胠脇填脹或痛走不定急服調中湯立愈
若醫者以為積滯取之禍不旋踵謹之謹之陳無擇
評曰産後下痢非止一證當隨所因而調之既云飲冷
當風何所不至寒熱風濕本屬外因喜怒憂思還從内
性况勞逸飢飽皆能致病若其洞泄可服調中湯赤白
滯下非此能愈各隨門類别有正方薛産後瀉痢或
因飲食傷損脾土或脾土虚不能消食當審而治之若
米食所傷用六君加榖蘖若麵食所傷用六君加麥蘖
若肉食所傷用六君加山查神麯凡兼嘔吐皆加藿香若
兼嚥酸或嘔吐用前藥送越鞠丸若肝木來侮脾土用
六君加柴胡炮薑若寒水反來侮土用錢氏益黃散若
久瀉或元氣下陷兼補中益氣湯以升發陽氣若瀉痢
色黃乃脾土真氣宜加木香肉果若脾土虚寒當用六
君子加木香薑桂若脾腎虚寒用補中益氣及四神丸
若屬命門火衰而脾土虚寒用八味丸以補土母若小
便濇滯肢體漸腫或兼喘咳用金匱腎氣丸以補脾腎
利水道若胃氣虚弱而四肢浮腫治須補胃為主若久
而不愈或非飲食所傷而致乃屬腎氣虧損蓋胞胎主
於任而繫於腎况九月十月乃腎與膀胱所養必用四
神六味八味三藥以補腎若用分利導水之劑是虚其
虚也一産婦瀉痢發熱作渴吐痰甚多肌體消瘦飲
食少思或胸膈痞滿或小腹脹墜年餘矣余以為脾胃
瀉朝用二神丸夕用六君子三月餘而痊一婦産後
泄瀉兼嘔吐嚥酸面目浮腫此脾氣虚寒先用六君加
炮薑為主佐以越鞠九而嚥酸愈又用補中益氣加茯
苓半夏而脾胃康一産婦瀉利年餘形體骨立内熱
晡熱自汗盗汗口舌糜爛日吐痰三碗許服脈洪大重按全
無此命門火衰脾土虚寒而假熱吐痰者乃脾虚不能
綂攝歸源也用八味丸補火以生土用補中益氣湯兼
補肺金而脾胃健一産婦腹痛後重去利無度形體
倦怠飲食不進與死為鄰此脾腎俱虚用四神丸十全
大補湯而愈但飲食難化肢體倦怠用補中益氣湯而
康一婦人五月患痢日夜無度小腹墜痛發熱惡寒
用六君子湯送香連丸二服漸愈仍以前湯送四神丸
四服全愈至七月終怠惰嗜卧四肢不收體重節痛口
舌乾燥飲食無味大便不實小便頻數洒淅惡寒悽慘
不樂此肺之脾胃俱虚而陽氣寒不伸也用升麻益胃
湯而痊汪石山治一婦産後滑泄勺水粒米弗容時
即泄下如此半月餘衆皆危之或用五苓散平胃散病
益甚汪診之脈皆濡緩而弱曰此産中勞力以傷其胃
也若用湯藥愈滋胃濕非所宜也令以參苓白术散除
砂仁加陳皮肉豆蔲煎薑棗湯煎服旬餘而安
丹治産後泄瀉惡露不行此餘血滲入大腸為瀉洞泄
不禁下青白黑色用荆芥大者四五穗於盞内燒灰不
得犯油火入麝香研湯三呷調下此藥雖微能治大病
(方名的竒散)
産後泄方
茯苓川芎黃芩白术乾薑滑石陳
皮芍藥(炒各等分)
右八味水煎服之
調中湯
高良薑當歸桂心芍藥附子(炮)川芎(各一)
(兩)甘草(半兩)
右七味為粗未每服三錢匕水三盞煎至一盞去滓
熱服
右方惟寒中洞泄者宜之其腸胃有熱者當服黃連
而愈如如金丸香連丸之類若戊巳丸固腸丸四神
丸五味子丸之類皆産後大便不實必用之藥已詳
載雜病及前泄瀉門中兹不贅引
赤白痢
大産後痢疾者由産勞傷臟腑不足日月未滿虚乏未
復或勞動太早或誤食生冷若行起太早則外傷風冷
乘虚入於腸胃若誤食生冷難化之物傷於脾胃皆令
洞泄水瀉甚者變為痢也若血滲入大腸則為血痢難
治世謂之産子痢也得冷則白或如魚腦得熱則赤黃
或為驟血若冷熱相摶則下痢赤白或濃血相雜若下
痢青色則極冷也若飲食不進便利無常日夜無度産
後本虚更加久痢不止無力瘦乏愈見羸弱謂之虚羸
下痢又有産後氣宇不順而下痢赤白謂之氣痢治之
之法熱則凉之冷則温之冷熱相摶則調之滑者澁之
虚羸者補之水穀不分者當利小便若産婦性情執著
不能寬解須當順其氣未有不安者也薛前證白屬
氣分而赤屬血分也其論詳見瀉利一産婦食雞子
腹中作痛面色青黃服平胃二陳更下痢腹脹用流氣
飲子又小腹一塊不時上攻飲食愈少此脾胃虚寒肝
木尅侮所致用補中益氣加木香吳茱萸漸愈又用八珍
大補兼服調理尋愈一婦産後痢未至月滿因食冷
物及酒冷熱與血攻擊滯下純血纏墜極痛其脈大無
力口乾用黃芩芍藥湯三服而安
熊治産後赤白痢證用四君子湯加黃耆粟殼神效
雲救急散治産後赤白痢腹中絞痛
芍藥阿膠艾葉熟地黃(各一兩)甘草當歸
(各三兩)
右六味㕮咀水煎分二服空心飲
大當歸芍藥散治妊娠腹中絞痛心下急痛及療産
後血暈崩中久痢(方見血崩)
療妊娠血痢用阿膠二兩以酒一升半煮一升頓服
産後諸痢煮薤白食之又方羊腎脂炒薤白空心食
之甚佳
經治産後胎前痢疾敗龜甲一枚米醋炙研為末醋湯
調下(丹溪云龜甲大補隂治勞倦)
丹婦人患墮胎後膈滿食少痢不止脈虚左手尤甚
滑石白芍藥(炒)蒼术(各五錢)白术(二錢五分)訶子(二錢煨)
乾薑(四錢)茯苓(一錢)
右七味為細未調下保和丸四五十粒
雲産後血痢臍腹疼痛四物湯加槐花黃連御米殼等
藥
黃連丸治産後赤白痢腹中攪痛不可忍
黃連(四兩)阿膠蒲黃梔子仁(各一兩)當歸(二兩半)黃
芩黃蘖(各二兩)
右七味為末煉蜜丸如桐子大每服六七十丸米飲
吞下日三夜一
仲産後下痢虚極白頭翁加甘草阿膠湯主之(脈經作熱痢重)
(下新産虚極者)
白頭翁阿膠(各二兩)黃連黃蘖秦皮(各三兩)甘
草(二兩)
右六味以水七升煮取二升半納膠令消盡温分三
服
婦人臨産痢疾山梔不拘多少燒灰為細末空心温熟
水調下一錢甚者不過五服
産後血痢小便不通臍腹疼痛用生馬齒莧搗汁二大
合煎一沸下蜜一合調頓服
梅治産後血泄不禁餘血作痛兼塊桂心乾薑等分為
末空心酒調服方寸匕
大療産後痢日五十行者取木裹蛀蟲糞屑炒黃急以
水沃之令稠稀得所服之即瘥
聖治産後諸痢方取蒼耳葉搗汁半盞日三四温服
渴産後下痢作渴者水穀之精化為血氣津液以養臟
腑臟腑虛燥故痢而渴若引飲則難止反溢水氣脾胃
既虚不能尅水水自流溢浸漬皮膚則令人腫但止其
渴痢則自瘥薛前證若渴而不喜冷飲屬胃氣虚不
能生津液宜用七味白术散夜間發熱口渴屬腎水弱
而不能潤宜用六味丸並佐以益氣湯以滋化源一
産婦瀉痢發熱作渴吐痰肌體消瘦飲食少思或胸膈
痞悶或小腹脹墜年餘矣余以為脾腎之瀉朝用二神
丸夕用六君子三月餘而痊一産婦患前證形體倦
怠飲食不進與死為隣此脾胃俱虚也用四神丸十全
大補湯而愈
必效療産後痢而渴飲無度數
麥門冬(三兩)烏梅(二十箇)細剉水一升煮取七合細呷
經效療産後久痢津液涸渴不止
龍骨(一錢二分)厚朴茯苓黃茋麥門冬人參
(各八分)生薑(六分)大棗(十四箇並細剉)
右八味以水一大升煮取七合空心分兩服
療産後痢日久津液枯竭四肢浮腫口乾舌燥(古今錄驗)
冬瓜(一枚)黃泥糊厚五寸煨爛熟去皮絞汁服之瘥
補遺人參白术散治産後痢津液竭渴不止(方見胎前霍亂)
大便秘澁
郭産後大便秘澁者何答曰産卧水血俱下腸胃虚竭
津液不足是以大便秘澁不通也若過五六日腹中悶
脹者此乃燥屎在臟腑以其乾澁未能出耳宜服麻仁
丸以津潤之若誤以為有熱投之寒藥則陽消隂長變
證百出性命危矣薛産後大便不通因去血過多大
腸乾涸或血虚火燥乾涸不可計其日期飲食數多用
藥通之潤之必待腹滿覺脹自欲去而不能者乃結在
直腸宜用豬膽汁潤之若服苦參藥潤通之傷中焦元
氣或愈加難通或通而瀉不能止必成敗證若屬血虚
火燥用加味逍遥散氣血俱虛八珍湯慎不可用麻子
杏仁枳殼之類一産婦大便不通七日矣飲食如常
腹中如故余曰飲食所入雖倍常數腹不滿脹用八珍
加桃仁杏仁至二十一日腹滿欲去用豬膽汁潤之先
去乾糞五七塊後皆常糞而安一産婦大便八日不
通用通利之藥中脘作痛飲食甚少或云通則不痛痛
則不通乃用蜜導之大便不禁吃逆不食余曰此脾腎
復傷用六君加吳茱肉果骨脂五味數劑喜其年壯而
愈不然多致不起一産婦大便秘結小腹脹痛用大
黃等藥致吐瀉不食腹痛胸痞余用六君子加木香炮
薑治之而愈一婦人大便秘澁諸藥不應苦不可言
令飲人乳而愈
麻仁丸
麻仁(研如泥)枳殼人參(各一兩)大黃(半兩)
右四味為末煉蜜丸如梧桐子大空心温酒下二十
丸未通漸加丸數不可太過
評曰産後不得利利者百無一生去血過多臟燥大
便秘澁則固當滑之大黃似難輕用唯蔥涎調臘茶
為丸復以臘茶下之必通(予常用局方四物湯以生地黃易熟地黃加青皮去)
(白煎服甚效)
本事婦人産後有三種疾欝冒則多汗汗多則大便秘
故難於用藥惟麻子蘇子粥最為穏當用紫蘇子大麻
子二味各半合洗淨研極細用水再研取汁一盞分二
次煮粥啜下此粥不唯産後可服大抵老人諸虚風秘
皆宜服之嘗有一人母年八十四忽爾腹痛頭疼惡心
不食召醫數十議皆用補脾進食治風清利頭目等藥
數日雖愈全不入食其家憂惶余辨說前藥皆誤矣此
證正是老人風秘臟腑壅滯聚於胸中則腹脹惡心不
思飲食又上至於顛則頭痛神不清也若臟腑流暢諸
疾悉去矣予令作此粥兩啜而氣泄先下結糞如胡椒
者十餘枚後漸得通利不用藥而自愈矣
丹産後秘結不通膨滿者氣急坐卧俱難用大麥糵炒
黃為末酒下一合神效(出兵部手集)
大小便不通
大産後大小便不通者腸胃本挾於熱因産血水俱下
津液燥竭腸胃痞澁熱氣結於腸胃故令大小便不通
也薛嘗治一産婦大小便不通諸藥不應將危矣令
飲牛乳一日稍通三日而痊人乳尤善
桃花散治膀胱氣滯血澁大小便秘
桃仁葵子滑石㯽榔(各等分)
右四味為細末每服二錢空心蔥白湯調下
療産後大小便不利下血
車前子黃芩蒲黃牡蠣生地黃芍藥
(各一兩五錢)
右六味為細末空心米飲服方寸匕忌麵蒜
通氣散治産後大小便不通亦可用封臍法(見前雜證大便)
(不通)
心治婦人産後忽小腹脹如蠱大小便不通氣海三里
關元三隂交隂谷主之
遺屎
薛産後遺屎若脾腎虚弱用還少丹仍以補中益氣湯
為主虚寒加肉豆蔲補骨脂或四神丸若脾腎虚寒用
八味丸兼四神丸仍佐以前二方
按産後遺屎乃腎氣不固宜五味子丸主之(雜病泄瀉)一
産婦大便不實飲食少思或侵晨遺屎此中氣虚寒脾
腎不足用補中益氣送四神丸而痊一産婦小便出
糞名大小腸交乃氣血俱虚失行常道先用六君子湯
二劑又用五苓散二劑而痊尋常腸交亦可用
廣濟療産後遺屎方
取故燕窠中草燒為末以酒調下半盞亦治男子
集驗方療産後遺糞亦治男子
礬石(枯)牡蠣(煅各等分)
右二味為末酒服方寸匕日三服
補遺療産後遺糞不知出時方
白歛芍藥(各等分為末)酒服方寸匕
補遺治産後遺糞不知覺可服固腸丸(方見前雜症泄瀉條)
華佗云病人卧遺屎不覺者死
淋閟
大産後諸淋因産有熱氣客於脬中内虚則起數熱則
小便澁痛故謂之淋又有因産損氣虚則挾熱熱則
摶於血即流滲於胞中故血隨小便出而為血淋淋者
淋瀝之謂也三因論曰治諸産前後淋閟其法不同
産前當安胎産後當去血如其冷熱膏石氣淋等為治
則一但量其虚實而用之瞿麥蒲黃最是産後要藥唯
當尋究其所因則不失機要矣薛按前證若&KR1864;胱虚
熱用六味丸若隂虚而陽無以化用滋隂腎氣丸蓋土
生金金生水當滋化源也一産婦小水淋瀝或時自
出用分利䧏火之劑二年不愈余以為肺腎之氣虚用
補中益氣湯六味地黃丸而痊
茅根湯治産後諸淋無問冷熱膏石氣結悉主之
白茅根(八兩)瞿麥穗白茯苓(各四兩)葵子人參(各二)
(兩)蒲黃桃膠滑石甘草(各一兩)紫貝(十枚煅)石
首魚頭中石(二十枚燒)
右十一味剉散每服四大錢水一盞半薑三片燈心
二十莖煎至七分去滓温服亦可為末木通煎湯調
下二錢如氣壅閉木通橘皮煎湯調下
滑石散(千金)療産後淋
滑石(一兩二錢半研)通草車前子葵子(各一兩)
右四味為末以漿水調服方寸匕至二匕為妙
張不愚療産後小便不通淋閉方
陳皮(一兩去白為末)空心温酒調下二錢一服便通
療卒不得小便方
杏仁(十四枚去皮尖)右炒為末和飲頓服通
療産後淋小便痛及血淋
白茅根(五兩)瞿麥車前子(各二兩)鯉魚齒(一百枚為末)通
草(三兩)冬葵子(二合)
右六味水二升煮取一升入魚齒末空心服
治産後小便不通腹脹如鼔悶亂不醒蓋緣未産之前
内積冷氣遂致産時尿胞運動不順用鹽於産臍中填
可與臍平却用蔥白剝去麄皮十餘根作一縳切作一
指厚安鹽上用大艾炷滿蔥餅子大小以火灸之覺熱
氣直入腹内即時便通神驗不可具述(出産乳集)
小便數
大夫産後小便數者乃氣虚不能制故也薛前證若
因穏婆不慎以致胞損而小便淋瀝者用八珍湯以補
氣血若因膀胱氣虚而小便頻數當補脾肺若膀胱隂
虚而小便淋瀝須補肺腎一産婦小便頻數時復寒
戰乃屬脾肺虚弱用補中益氣湯加山茱山藥為主佐
以桑螵蛸散而愈後患發熱晡熱盗汗自汗月水不調
用加味逍遥散而安一産婦患前證吐痰發熱日晡
作渴此&KR1864;胱隂虛用補中益氣湯以六味丸而愈又患
痢後小便頻數手足俱冷屬陽氣虚寒用前湯及八味
丸而瘳
桑螵蛸散(千金)治産後小便數及遺尿
桑螵蛸(三十枚煨)鹿茸(酥炙)黃茋(各三兩)牡蠣(煨)人參厚
朴赤石脂(各二兩)
右七味為末空心粥飲調下二錢(外臺無厚朴石脂有甘草生薑)
括蔞湯(集驗)療産後小便數兼渴
桑螵蛸甘草(並炙)黃連生薑(各二兩)括蔞根(三兩)人
參(三兩)大棗(五十枚)
右七味細切用水七升煮二升半分三服忌豬肉冷
水
補遺療産後小便數或遺尿益智仁(為末)米飲調服
小便不禁
陳婦人産蓐産理不順致傷&KR1864;胱遺尿無時丹嘗見
收生者不謹損破産婦尿脬致病淋瀝遂成廢疾一日
有徐婦年壯難産得此因思肌肉破傷在外者宜可補
完胞雖在腹恐亦可治遂診其脈虛甚予曰難産之由
多是氣虚産後血氣尤虚試與峻補因以參茋為君芎
歸為臣桃仁陳皮黃茋茯苓為佐煎以豬羊胞中湯極
饑時飲之但劑小率用一兩至一月而安蓋令氣血驟
長其胞自完恐稍緩亦難成功矣
喬町婦人産後尿不禁面微浮略發熱于午後此膀胱
為坐婆所傷
黃茋歸身尾芍藥(各一錢半)白术(一錢)人參陳皮
(各五分)甘草(炙少許)
右七味水煎熱服之
薛前證若脾肺陽虚用補中益氣湯若肝腎隂虚用六
味地黃丸若肝腎之氣虚寒用八味地黃丸一産婦
小便不禁二年不愈面色或青赤或黃白此肝脾氣虚
血熱用加味逍遥散為主漸愈佐以六味地黃丸而痊
後因怒小便自遺大便不實左目頓緊面色頓赤仍用
前散佐以六君子湯以清肝火生肝血培脾土而痊
廣濟療産後小便不禁鷄尾毛燒存性酒調下一匕
日三服
千金治産後遺尿不知出
白薇芍藥(各等分)為末酒服方寸匕日三
又方
桑螵蛸(半兩炒)龍骨(一兩)為末食前粥飲調下二錢
固脬散治婦人臨産時傷手脬破小便不禁
黃絲絹(自然黃者染黃者不用三尺以炭灰汁煮極爛以清水洗去灰令淨入黃蠟半兩蜜)
(一兩白茅根二錢馬屁勃末二錢)右用水二升再煮至一盞空
心頓服服時飲氣服之不得作聲如作聲無效
補遺補脬飲治産後傷動脬破終日不小便但淋濕
不乾
生絲絹(黃色者一尺)白牡丹根皮木白芨(各一錢)
用水一碗煎至絹爛如餳服之勿作聲作聲無效
雞内金散治産後溺床失禁
以雞䏶胵一具并腸洗燒為末酒調服方寸匕
小便出血
大産後小便出血者因血氣虚而熱乘之血得熱則流
散滲於胞内故血隨小便出薛一産婦尿血面黃脇
脹少食此肝木乘脾土也用加味逍遥補中益氣兼服
而愈後為懷抱不樂食少體倦驚悸無寐血仍作用加
味歸脾湯二十餘劑將愈惑於衆論服犀角地黃湯諸
證復作仍服前湯而愈
治小便利血方亂髮(湯洗垢膩淨)右燒研為末米飲調
服方寸匕
又方用滑石(研)髮灰(等分)每服一錢地黃汁調下
崔氏方療産後血滲入大小腸蜜(一大合)車前子(搗汁)
(一升)右相和煎沸分兩服
補遺方治産後小便出血川牛膝(去蘆)水煎服
又方生地黃汁(半升)生薑自然汁(半合)右相和服之
大便下血
薛産後便血或飲食起居或六淫之情以致元氣虧損
陽絡外傷治法若因膏粱積熱用加味清胃散若因淳
酒濕毒葛花解酲湯若因怒動肝火六君加芍藥柴胡
芎歸若因欝結傷脾加味歸脾湯若因思慮傷心妙香
散若因大腸風熱四物加側柏荆防枳殼槐花若因大
腸血熱四物加芩連若因腸胃虚弱六君加升麻柴胡
若因腸胃虚寒六君加肉蔲木香若因元氣下䧟補中
益氣加茯苓半夏若因氣虚用六君升麻若因血虚用
四物氣血俱虚用八珍俱加柴胡升麻大凡病久或元
氣虚弱見病百端皆因脾胃虧損内真寒而外假熱但
用六君子或補中益氣加炮薑温補脾氣諸證悉退若
四肢畏冷屬陽氣虚寒急加附子病因多端當臨證制
宜庶無誤矣一産婦糞後下血諸藥不應飲食少思
肢體倦怠此中氣虚弱用補中益氣加吳茱炒黃連五
分四劑頓止但怔忡少寐盗汗未止用歸脾湯治之而
痊一婦人但怒便血寒熱口苦或胸脇脹痛或小腹
痞悶此木乘土用六君加山梔柴胡而愈又用補中益
氣加味逍遥二藥而不復作一婦人久下血在糞前
屬脾胃虚寒元氣下陷用補中益氣湯加連炒吳茱一
錢數劑稍緩乃加生吳茱五分數劑而愈一婦人産
後便血口乾飲湯胸脇膨滿小腹悶墜内熱晡熱飲食
不甘體倦面黃日晡則赤洒淅惡寒此脾肺氣虚先用
六君加炮薑木香諸證漸愈用補中益氣將愈用歸脾
湯全愈後飲食失節勞役兼怒氣發熱血崩夜間熱甚
譫語不絶此熱入血室用加味小柴胡二劑而熱退用
補中益氣而血止用逍遥散歸脾湯調理而康
隂脱産門不閉
三因婦人趣産勞力努嚥太過致隂下脱若脱肛狀及
隂下挺出逼迫腫痛舉重房勞皆能發作清水續續小
便淋露
硫黃散治産後勞傷隂脱
硫黃烏賊魚骨(各半兩)五味子(二錢半)
右三味為末摻患處
桃仁膏治産後隂腫妨悶
桃仁(去皮尖)枯礬五倍子(各等分)
右以下二味為末研桃仁為膏拌勻傅之
硫黃湯治産勞玉門開而不閉
硫黃(四兩)吳茱萸兔絲子(各一兩半)蛇床子(二兩)
右四味每服四錢水一碗煎數沸濾滓洗玉門日再
洗
熨法單炒蛇床子乘熱布裹熨患處亦治産後隂痛
當歸散治隂下脱
當歸黃芩(各二兩)芍藥(一兩半)蝟皮(燒存性半兩)牡蠣(煆二)
(兩半)
右五味為末每服二錢温酒米湯任意調下忌登高
舉重
丹溪一婦人三十餘歲生女二日後産戶一物如手帕
下有帕尖約重一斤予思之此因胎前勞乏傷氣成肝
痿所致却喜血不甚虚其時歲暮天寒恐冷乾壊了急
與炙黃茋半錢人參一錢白术五分當歸一錢半升麻
五分三貼連服之即收上得汗通身乃安但下裔沾席
處乾者落一片約五六兩重蓋脂膜也食進得眠診其
脈皆濇左略弦視其形却實與白术芍藥各錢半陳皮
一錢生薑一片煎二三貼以養之一婦人産子後隂
戶中下一物如合鉢狀有二岐其夫來求治予思之此
子宫也必氣血弱而下墜遂用升麻當歸黃茋大料二
貼與之半日後其夫復來曰服二次後覺響一聲視之
已收隂戶訖但因經宿乾着席上破一片如掌心大在
席某妻在家哭泣恐傷破不可復生予思之此非腸胃
乃糟粕也肌肉破尚可復完若氣血充盛必可生滿遂
用四物湯加人參與一百貼三年後復有子一治子宫
下用黃茋一錢半人參一錢當歸七分升麻三分甘草
二分作一貼水一鍾煎至五分去滓食前服却用五倍
子末泡湯洗又用末傅之如此數次宜多服藥永不下
薛玉門不閉氣血虚弱也用十全大補湯腫脹焮痛肝
經虚熱也加味逍遥散若因憂怒肝脾氣血傷也加味
歸脾湯若因暴怒肝火血傷也龍膽瀉肝湯一産婦
玉門不閉發熱惡寒用十全大補加五味子數劑而寒
熱退用補中益氣加五味子數劑而玉門閉一婦人
脾胃素弱兼有肝火産後玉門腫痛寒熱作渴嘔吐不
食外敷大黃等藥内用驅利之劑腫及於臀諸證蜂起
此真氣虚而邪氣盛也先用六君子以固腸胃次用補
中益氣以升陽氣不數劑而全愈一産婦患此失治
腫潰不已形體消瘦飲食少思朝寒暮熱自汗盗汗半
年矣用補中益氣湯加茯苓半夏膿水漸少飲食漸進
又用歸脾湯共五十餘劑而愈一産婦玉門不閉小
便淋瀝腹内一塊攻走脇下或脹或痛用加味逍遥散
加車前子而愈一婦人子宫腫大二日方入損落一
片殊類豬肝面黃體倦飲食無味内熱晡熱自汗盗汗
用十全大補湯二十餘劑諸證悉愈仍復生育
治産後隂腫下脱内出玉門不閉石灰(一升炒極熱)湯二升
投灰中適温冷澄清坐水中以浸玉門斯須平復如
故又方以鐵精粉上推内之又灸臍下横紋五七壯
一法用鐵精羊脂二味攪令稠布裹炙熱熨推内之(鐵精)
(是煅鐵爐中飛出如塵紫色而輕虚可以瑩磨器皿者)子母療産後隂下脱
燒兔頭末傅之
補遺治産後生腸不收用枳殼煎湯浸良久即入
又方用五倍子白礬煎湯浸亦良
又方酸篤草俗名老鵶酸煎湯用草坐不開孔纔薰
收一半稍温下手洗並收入而安
又方子宫脱出以温水洗軟却用雄鼠糞燒烟薰入
又法萆麻子十四粒去殼搗爛塗頂心如入即洗去
東婦人胞胎門落頽不收常濕神關玉泉(五十壯)身
交(臍下指縫中灸五十壯三報)又法玉泉傍門三寸(火隨年壯三報)女人
隂門冷腫皈來(三十壯)
甲婦人隂挺出四肢淫濼身悶少海主之(一作照海)
隂中肉線一婦産後水道中出肉線一條長三四尺動
之則痛欲絶先服失笑散數次以帶皮薑三斤研爛入
清油二斤煎油乾為度用絹兜起肉線屈曲于水道邊
以前薑薰之冷則熨之一日夜縮其大半二日即盡入
再服失笑散芎歸湯調理之如肉線斷則不可治矣
隂蝕
大凡婦人少隂脈數而滑者隂中必生瘡名曰䘌瘡或
痛或痒如蟲行狀淋露膿汁隂蝕幾盡者此皆由心神
煩欝胃氣虚弱致氣血留滯故經云諸痛痒瘡皆屬於
心又云陽明主肌肉痛痒皆屬於心治之當補心養胃
外以薰洗坐導藥治之乃可薛前證乃肝脾欝結之
證木旺生蟲耳宜解欝清肝備見前雜證隂中生瘡類
一産婦素有肝火患此内潰痒痛食少熱渴小水淋
瀝用加味逍遥散加味歸脾湯兼服間以蘆薈丸外以
鶴虱草煎洗而愈
千金方蒲黃(三升)水銀(一兩)二味研勻以粉上
又方肥豬肉十斤水一碩煮水浸冷即易不過三兩
度
洗搨湯方
甘草乾漆(各一兩)黃芩乾地黃當歸芍藥
(各二兩)龜甲(五兩)
右七味細切以水七升煮耗一半以綿帛内湯中以
搨瘡處良久即易日二度每搨湯可人行十里許即
裛乾捻取甘濕散薄傅瘡上使遍可經半日又以湯
搨搨訖如前傅藥余家婢遇此疾醫療不差蝕處
作兩瘡深半寸余因檢得此方仍以自處蚺蛇膽散
不經七日瘡乃平復甚效凡治數十人應手而瘥請
廣布之
甘濕散(又名蚺蛇膽散)療疳蟲隂蝕
蚺蛇膽(真者)青木香石硫黃鐵精麝香(各四分臨)
(時分之多少入緣麝香辟蛇毒若先以相和蛇膽即無力也舊用五月五日蝦蟇)
右五味各等分為末更細研有患取如三棋子和井
花水日再服訖先令便利了即以後方桃枝熏下部
訖然後取藥如棋子安竹管裏吹入下部中亦用再
度老少量減其熏法每日一度不用再為之良
療疳蟲蝕下部及五臟方取桃東南枝三七枚輕搥
頭使散以綿纏之又搗石硫黃為末將此綿纏桃枝
撚轉之令末少厚又截一短竹筒先内下部中以所
撚藥桃枝熟燃熏之
文仲療隂蝕欲盡者方以蝦蟇兔屎等分為末傅之
良
狼牙湯(古今錄驗)療婦人隂蝕其中爛傷膿水淋漓臭穢
狼牙(三兩)右㕮咀以水四升煮取半升去滓内苦酒如
雞子中黃大沸湯一杯消盡夜適寒温以綿纏筯頭
大如繭濡湯以瀝瘡中日四五度即瘥
補遺治産後隂戶生瘡
青黛黃丹水粉五倍子(等分為末)
用賣肉鋪上拭肉巾燒為末和前藥先以荆芥薄荷
柏葉煎湯洗淨後摻藥如瘡乾可用油調末塗之
又方平胃散加貫衆末每服二錢熟煮豬肝拌藥内
隂戶中
乳少
大凡婦人乳汁或行或不行者皆由氣血虚弱經絡不
調所致也乳汁勿令投於地蟲蟻食之令乳無汁若乳
盈溢可潑東壁上佳或有産後必有乳若乳雖脹而産
後臖作者此年少之人初經産乳有風熱耳須服清利
之藥則乳行若累經産而無乳者亡津液故也須服滋
溢之藥以動之若雖有乳却又不甚多者須服通經之
藥以動之仍以羹臛引之蓋婦人之乳資於衝脈與胃
經通故也有屢經産而乳汁常多者亦婦人血氣不衰
使然也大抵婦人素有疾在衝任經者乳汁少而其色
帶黃所生之子怯弱而多疾三因産婦有二種乳脈
不行有氣血盛而壅閉不行者有血少氣弱澁而不行
者虚當補之盛當疎之盛者當用通草漏蘆土瓜根輩
虚者當用煉成鐘乳粉豬蹄鯽魚之屬㮣可見矣薛
前證若氣血虚弱而不能化生宜壯脾胃怒動肝膽而
乳腫汁出宜清肝火夫乳汁乃氣血所化在上為乳在
下為經若屢産無乳或大便澁滯當滋化源
漏蘆散療乳婦氣脈壅塞乳汁不行及經絡凝滯妳
乳脹痛留蓄邪毒或作癰腫此藥服之自然内消乳
汁通行
漏蘆(二兩半)蛇蜕(十條炙)瓜蔞(十枚急火燒焦存性)
右三味為末温酒調下二錢無時候服藥後即以豬
蹄羹投之經驗方有牡蠣燒存性一方只用牡蠣
煅末酒調
又方葵菜子(炒香)縮砂仁(各等分)右為細末每服二錢
熱酒調下滋益氣脈榮衞行津液上蔡張不愚方常
用極有驗
産寳療産後乳無汁方
土瓜根漏蘆(各三兩)甘草(二兩)通草(四兩)
右四味水八升煮取二升分温三服忌如常法一
方加桂心並為末酒服方寸匕
産書下乳汁土瓜根為末酒調服一錢日三四服
下乳汁以京三稜三箇水二碗煎至一碗洗取汁下為
度極妙
湧泉散成都教授單驤方療産乳無汁亦治乳結
癰腫
穿山甲(洗淨一兩灰炒燥)為細末酒調服方寸匕
必用方云漏蘆括蔞皆要藥或云多食豬蹄羹括蔞
取子淨洗炒令香熟槌破取仁瓦上攤浥令白色研
為細末温酒調下一錢服了合面卧少時未效再作
一方瓜蔞一枚熟擣以白酒一斗煮取四升去滓温
飲一升日三
成煉鐘乳散療乳婦氣少血衰脈澁不行乳汁絶少
成煉鐘乳粉(研細)濃煎漏蘆湯調下二錢
靈苑下乳汁立效方粳米糯米(各半合)蒿苣子(一合並淘)
(淨)生甘草(半兩)用水二升煎汁一升去滓分三服立下
又方豬蹄(一隻)通草(四兩)水一斗煮作羹食之妙
薛一産婦因乳少服藥通之致乳房腫脹發熱作渴余
謂血氣虚以玉露散補之而愈
玉露散治乳脈不行身體壯熱疼痛頭目昏痛大便
澁滯等證
川芎桔梗白芷(各二錢)芍藥當歸(各一錢半)人參
白茯苓甘草(各一錢)
右八味作一服水二鍾煎至一鍾食後服如頭熱甚
大便秘者加大黃三錢
羅氏湧泉散治婦人乳汁因氣絶少
瞿麥穗麥門冬(去心)龍骨穿山甲(炮黃)王不留行
(各等分)
右五味為細末每服一錢熱酒調下後吃豬蹄羹少
許又用木梳於左右乳上各梳三二十梳日三服依
前法
又方治妳汁少瓜蔞根薄荷榦身(等分)右為粗
末先喫羊蹄汁一椀次服藥後再喫蔥絲羊羹湯少
許出效
有人乳汁不行已十七日諸藥無效遇有人送赤豆一
斗遂時常煮粥食之當夜乳脈通行又方麥門冬
不拘多少去心焙為末以酒磨犀角約一錢許煖犀角
酒調門冬末二錢服之不過兩服乳汁便下
乳汁自出
大産後乳汁自出蓋是身虚所致宜服補藥以止之若
乳多温滿急痛者温帛熨之産寳有是論却無方以治
之若有此證但以漏蘆散亦可有未産前乳汁自出
者謂之乳泣生子多不育經書未嘗論及薛前證氣
血俱虚用十全大補湯肝經血熱用加味逍遥散肝經
怒火用四物參术柴梔肝脾欝怒用加味歸脾湯一
産婦勞役忽乳汁如涌昏昧吐痰此陽氣虚而厥也灌
以獨參湯而甦更以十全大補湯數劑而安若婦人氣
血方盛乳房作脹或無兒飲脹痛增寒發熱用麥芽二
三兩炒熟水煎服立消其耗散血氣如此何脾胃虚弱
飲食不消方中多用之
漏蘆散(見前)
吹妳
大産後吹妳者因兒喫妳之次兒忽自睡呼氣不通乳
不時洩蓄積在内遂成腫硬壅閉乳道津液不通傷結
疼痛亦有不痒不痛腫硬如石名曰吹妳若不急治腫
甚成癰産後吹妳最宜急治不爾結癰逮至死者速服
皂角散括蔞散傅以天南星散以手揉之則散矣
薛前證用藥切不可損其氣血餘詳外科乳癰條
括蔞散方乳香(一錢研)括蔞實(一箇)研勻温酒煎服
天南星散南星(為末)温湯調以鵝翎蘸塗患處
皂角散歌曰婦人吹妳治如何皂角燒灰蛤粉和
熱酒一杯調捌字須臾揉散笑呵呵
治妳結硬疼痛百藥煎為細末每服三錢酒一盞煎
數沸熱服
乳硬作痛嫩桑葉生研以米飲調攤紙花貼腫處
補遺治産後吹妳結實腫痛用陳皮(一兩)甘草(一錢)水二
椀煎至一椀分兩服次用荆芥羌活獨活煎湯熏洗
即散
妬乳
夫妬乳者由新産後兒未能飲之及乳不洩或乳脹捏
其汁不盡皆令乳汁蓄結與血氣相摶即壯熱大渴引
飲牢強掣痛手不得近是也初覺便知以手捋捏去汁
更令傍人助吮引之不爾或作瘡有膿其熱勢盛必成
癰也輕則為吹乳妬乳重則為癰雖有專門不可不
知
連翹湯治産後妬乳并癰
連翹升麻芒硝玄參芍藥白歛防
風射干大黃杏仁甘草(各一錢)
右十一味作一服水二鍾煎至一鍾食後服
療産後婦乳初結脹不消令敗乳自退方
瓜蔞(一箇半生半炒)大粉草(一寸半生半炙)生薑(一塊半生半煨)
右三味同剉用酒一椀煮取一盞去滓服之其痛一
會不可忍即搜去敗乳臨卧再一服順所患處乳側
卧於床上令其藥行故也
療産後吹乳作癰葵莖及子右搗篩為散酒服方
寸匕即愈
又方雞屎乾為末酒服方寸匕須臾三服愈
又方皂角十條以酒一升揉取汁消石半兩煎成膏
傅之
療乳腫將次結成癰方右以馬溺塗之立愈
補遺療産後吹妳妬妳但未結成癰或成癰未作有膿
者用蔓荆子搗爛酒服仍以滓敷患處又方
用赤小豆酒研爛温酒服滓封患處又方仙人
掌草一握小酒糟一塊生薑一大塊同研爛入桂末
少許炒酒服留滓罨患處
集騐論曰凡婦人女子乳頭生小淺熱瘡搔之黃汁出
浸淫為長百種療不差者動經年月名為妬乳病婦人
飲兒者乳皆欲斷世謂苟抄乳是也宜以赤龍皮湯及
天麻湯洗之傅二物飛烏膏及飛烏散佳始作者可傅
以黃芩漏蘆散黃連胡粉散並佳
赤龍皮湯槲皮(三升切)
右以水一斗煮五升夏冷用秋冬温之分以洗乳
天麻湯天麻草(五升切)右以水一斗半煎取一斗隨
寒温分洗乳以殺痒也此草葉如麻葉冬生夏着花
赤如鼠尾花亦以洗浸淫黃爛熱瘡痒疽濕隂蝕瘡
小兒頭瘡洗畢傅膏散
飛烏膏散方用燒朱砂作水銀上黑烟(名維粉者三兩熬令焦燥)
礬石(三兩燒粉)右二味以絹篩細以甲煎和之令如脂以
傅乳瘡日三作者不須和有汁自着可用散亦傅諸
熱瘡黃爛浸淫汁瘡蜜瘡丈夫隂蝕痒濕諸小兒頭
瘡疳蝕口浸淫瘡蝸瘡等並以此傅之
又黃連胡粉膏散方
黃連(二兩)胡粉(二兩半)水銀(一兩同研令消散)
右三味搗黃連為末三物相和皮裹熟挼之自和合
也縱不成一家且得水銀細散入粉中以傅乳瘡諸
濕痒黃爛肥瘡若着甲煎為膏千金同
補遺婦人乳頭小淺瘡爛痒以芙蓉花或葉乾為末糝
之又有婦人乳頭裂痛取秋後冷落茄子花裂開者
隂乾燒存性水調塗之
證治凖繩卷七十
