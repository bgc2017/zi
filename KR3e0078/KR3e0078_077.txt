證治凖繩卷七十七
明王肯堂撰
幼科
心臟門
心
錢心主驚實則呌哭發熱飲水而搐虛則困卧悸動
不安心病多呌哭驚悸手足動搖發熱飲水視其
睡口中氣温或合面睡及上竄咬牙皆心熱也導赤散
主之心氣熱則心胸亦熱欲言不能而有就冷之意
故合面卧心氣實則氣上下行濇若合面卧則氣不
得通故喜仰卧使氣得上下通也瀉心湯主之心病
見冬火旺心勝腎也當補腎治心輕者心病退重者下
竄不語腎怯虛也(補腎地黃凡治心瀉心湯)潔心主熱自病或大
熱瀉心湯主之實則煩熱黃連瀉心湯主之虛則
驚悸生犀散主之肺乘心微邪喘而壯熱瀉白散主
之肝乘心虛邪風熱煎大羌活湯下大青丸主之
脾乘心實邪泄瀉身熱瀉黃散主之腎乘心賊邪恐
怖惡寒安神丸主之劉凡心臟得病必先調其肝腎
兩臟腎者心之鬼肝氣通則心氣和肝氣滯則心氣乏
此心病先求於肝清其源也五臟受病必先𫝊其所勝
水能勝火則腎之受邪必𫝊於心故先治其腎逐其邪
也故當退腎氣益肝氣兩方或診其脉肝腎兩臟俱和
而心自生疾然後審其心家虛實治之薛仰面卧者
因其心胸實熱故喜仰面而向虛也合面卧者因心胸
虛熱故喜合卧而就實也實則調治心肝虚則調補脾
肺二者别之盡其狀矣其咬牙等證多有雷同不必拘
泥如用瀉心導赤等劑邪氣雖去而病仍作當調補元
氣或反甚急温補元氣其心氣冬見或亥子時病益甚
或下竄不語者乃腎水虛而心火甚也用地黃丸其乳
下嬰兒須母服之若呌哭發熱作渴飲水抽搐有力
仰面而睡者屬心經實熱用瀉心湯導赤散若發熱飲
湯抽搐乏力驚竄咬牙合面而睡者屬心經虛熱用補
心散若喘𠻳面赤壯熱飲水肺乘心也用瀉白散若搖
頭劄目身熱抽搐肝乘心也用柴胡清肝散若合目昏
睡泄瀉身熱脾乘心也用瀉黃散若竄視驚悸咬牙足
熱腎乘心也用安神丸海心苦緩急食酸以收之五
味子心欲軟急食醎以軟之芒硝以醎補之澤瀉
以甘瀉之人參黃茋甘草心虛以炒鹽補之虛則
補其母肝乃心之母以生薑補肝如無他證錢氏安神
丸是也
安神丸(錢氏)治心虛疳熱神思恍惚
麥門冬(去心焙)馬牙硝白茯苓乾山藥寒水
石(研)甘草(各半兩)硃砂(一兩研)龍腦(一字研)
右八味末之煉蜜為丸芡實大每服半丸沙糖水化
下無時
八物定志丸(海藏)補益心神安定魂魄治痰去胸中邪熱
理肺腎
人參(一兩半)菖蒲遠志(去心)茯神(去心)茯苓(去皮各一兩)硃
砂(二錢)白术麥門冬(去心各半兩)牛黃(二錢另研)
右九味為細末煉蜜丸如桐子大米飲湯下三十丸
無時髓竭不足加生地黃當歸肺氣不足加天
門冬麥門冬五味子心氣不足加上黨參茯神菖
蒲脾氣不足加白术白芍藥益智肝氣不足加
天麻川芎腎氣不足加熟地黃遠志牡丹皮膽
氣不足加細辛酸棗仁地榆神昏不足加硃砂預
知子茯神
心實以甘草瀉之如無他證重則瀉心湯輕則導赤散
瀉心湯(錢氏)瀉丁心
黃連(一兩去鬚)
右一味為極細末每服一字至半錢一錢臨卧温水
調下海藏云易老單方瀉心湯出於此乃實邪也
實則瀉其子
導赤散(錢氏)瀉丙小腸
生乾地黃木通甘草(各等分)
右三味同為末每服三錢水一盞入竹葉同煎至五
分食後温服一本不用甘草用黃芩
薛瀉心散導赤散瀉心小腸實火之劑盖心為脾母
脾為心子然心既病則脾土益虛矣用者審之
生犀散(錢氏)治心經虛熱
生犀(剉取末二錢)地骨皮(自採佳)赤芍藥柴胡根乾
葛(剉各一兩)甘草(炙半兩)
右六味為粗末每服一二錢水一盞煎至七分温服
食後薛前方云治心經虛熱其所用藥多屬瀉心
瀉肝脾之劑虛熱二字恐魯魚也如心經自病而血
虚熱者用祕旨安神丸脾虛奪心之氣而熱者用祕
旨補脾湯肝木不能生心火而虛熱者用地黃丸
祕旨安神丸治心血虛而睡中驚悸或受驚嚇而作
人參半夏(湯泡)酸棗仁(炒)茯神(各一錢)當歸(酒洗)橘
紅赤芍藥(炒各七分)五味子(五粒)甘草(各三分)
右九味為末薑汁糊丸芡實大每服一丸生薑湯化
下
發熱
辨證錢風温熱壯熱相似潮熱時間發熱過時即止
來日依時又熱此欲發驚侯也壯熱者一向熱而不
已甚則發驚癎也風温者身不熱而口中氣熱又有
風温證者但温而不熱傷寒熱口熱呵欠頓悶項急
(曾云傷寒熱十指捎冷鼻流清涕發熱無汗面慘凌振右腮有紫紋)痘瘡熱噴嚏悸動
耳尖冷(曾云痘瘡熱面赤足冷身發壯熱呵欠頓悶咳𠻳腰疼時或作驚腹痛自痢及中指獨冷者是)
(也)變蒸熱唇上白泡珠起耳冷(曾云變蒸熱温温微熱氣麄驚小哯乳瀉)
(黃上唇尖有小泡如水珠子即變蒸也不須用藥攻治)疳熱面黃喫炭土羸瘦
鼻下赤爛驚風熱發搐悸癎脉數煩躁顛呌恍忽(曾云)
(驚風熱徧身發熱面光自汗心悸不寕脉數煩躁治法與急驚證同所用藥餌必先解表)楊小兒
之病惟熱居多夫熱有潮熱驚熱夜熱餘熱食熱疳熱
壯熱煩熱積熱風熱虛熱客熱癖熱寒熱血熱瘡疹熱
十六者大同而小異熱之始發必有所因也其潮熱發
歇有時驚熱顛呌恍忽夜熱夕發旦止餘熱寒邪未盡
食熱肚腹先發疳熱骨蒸盜汗壯熱一向不止煩熱心
躁不安積熱頰赤口瘡風熱汗出身熱虛熱困倦少力
客熱來去不定痰熱涎𠻳飲水寒熱發如瘧狀血熱辰
巳發熱瘡疹熱耳鼻尖冷諸證得之各有所歸其間或
有三兩證交互者宜隨其輕重而處治之薛小兒之
熱有肝心脾肺腎五臟之不同虛實温壯四者之不一
及表裏血氣隂陽浮陷與夫風濕痰食各當詳之心熱
者額上先赤心煩心痛掌中熱而噦或壯熱飲水巳午
時益甚肝熱者左頰先赤便難轉筋尋衣捻物多怒多
驚四肢困倦寅卯時益甚脾熱者鼻上先赤怠惰嗜卧
身熱飲水遇夜益甚肺熱者右頰先赤手搯眉目喘咳
寒熱飲水日西熱甚腎熱者頦下先赤兩足熱甚骨蘇蘇
如蟲蝕熱甚不能起於牀夜間益甚仍當辨其虛實實
則面赤氣粗口燥唇腫作渴飲冷大小便難或掀衣露
體煩啼□呌伸體而卧睡不露睛手足指熱宜用表下
虛則面色青白恍忽神緩口中虛冷噓氣軟弱喜熱惡
寒泄瀉多尿或乍涼乍温怫鬱驚惕上盛下泄夜則虛
汗屈體而卧睡而露睛手足指冷宜用調補壯熱者肢
體大熱熱不已則發驚癎温熱者肢體微熱熱不已則
發驚搐隂虛則内熱陽盛則外熱以手輕捫之則熱重
按之則不熱此皮毛血脉之熱熱在表也重按之筋骨
之分則熱輕手則不熱此筋骨之熱熱在裏也不輕不
重按之而熱此肌肉之熱熱在表裏之間也以虛實分
屬表裏而言之壯熱惡風寒為元氣不充表之虛熱也
壯熱不惡風寒為外邪所客表之實熱也壯熱飲湯為
津液短少裏之虛熱也壯熱飲水為内火銷爍裏之實
熱也若夫内外皆熱則喘而渴齒乾煩冤腹滿四肢熱
逢風寒如炙於火能冬不能夏是皆陽盛隂虛也脉尺
寸俱滿為重實尺寸俱弱為重虛脉洪大或緩而滑或
數而鼔此熱盛拒隂雖形證似寒實非寒也熱而脉數
按之不鼓此寒盛格陽雖形證似熱實非熱也發熱惡
熱大渴不止煩躁肌熱不欲近衣其脉洪大按之無力
或兼目痛鼻乾者此血虛發躁也當補其血如不能食
而熱自汗者氣虛也當補其氣仲景論内外不足發熱
自汗之證禁不可發汗如飲食勞役雖病發熱誤發其
汗則表必虛也身熱而汗出者風也發熱身疼而身重
黃者濕也增寒發熱惡風自汗脉浮胸痞者痰也發熱
頭痛脉數者食也寸口脉微為陽不足隂氣上入陽中
則惡寒尺脉弱為隂不足陽氣下入隂中則發熱隂陽
不歸其分則寒熱交爭也晝則安靜夜則發熱煩躁是
陽氣下陷入隂中也晝則發熱煩躁夜則安静是重陽
無隂也當亟瀉其陽峻補其隂至若身熱脉弦數戰慄
而不惡寒癉瘧也發熱惡寒脉浮數者温病也若四肢
發熱口舌咽乾是火熱乘土位濕熱相合故煩躁悶亂
也若身體沉重走注疼痛乃濕熱相搏風熱鬱而不得
伸也
五臟熱錢肝熱手尋衣領及亂捻物瀉青丸主之壯
熱飲水喘悶瀉白散主之薛肝熱者左頰先赤便難
轉筋多怒多驚四肢困倦寅卯時益甚宜瀉青丸柴胡
飲子
心熱視其睡口中氣温或合面睡及上竄咬牙皆心熱
也導赤散主之(心氣熱則心胷亦熱欲言不能而有就冷之意故合面卧)薛心熱
者額上先赤心煩心痛掌中熱而噦或壯熱欲飲水巳
午時益甚宜瀉心湯導赤散安神丸
脾熱則目黃肚大怠惰嗜卧身熱飲水四肢不收瀉黃
散主之薛脾熱者鼻上光赤其熱在肌肉遇夜益甚
肺熱手掐眉目鼻面甘桔湯主之咳𠻳寒熱壯熱飲水
涼膈散主之若肺虛熱唇深紅色少服瀉白散薛肺
熱者右頰先赤日西熱甚輕則用瀉白散重則用涼膈
散及地骨皮散
腎熱兩足不喜衣覆地黃丸主之薛腎熱者頦下先
赤兩足熱甚骨酥酥如蟲蝕熱甚不能起於牀夜間益
甚宜用滋腎丸
瀉青丸(見肝臟)瀉心湯導赤散安神丸(並見心臟)瀉黃散
(見脾臟)瀉白散(見肺臟)
梔子清肝散(一名柴胡梔子散)治三焦及足少陽經風熱發熱
耳内作癢生瘡或出水疼痛或胷乳間作痛寒熱往
來
柴胡梔子(炒)牡丹皮(各一錢)茯苓川芎芍藥
當歸牛蒡子(炒各七分)甘草(三分)
右九味水煎服
柴胡清肝散治肝膽三焦風熱怒火或乍寒乍熱往
來寒熱發熱或頭發瘡毒等證
柴胡(一錢半)黃芩(炒)人參川芎(各一錢)山梔(炒一錢半)連
翹甘草(各五分)桔梗(八分)
柴胡飲子解肌熱蒸熱積熱或汗後餘熱脉洪實弦
數大便堅實
黃芩(七分)甘草(四分)大黃(八分)芍藥(七分)柴胡人參(各五分)
當歸(一錢)
右七味每服一錢薑水煎
龍腦飲子此瀉脾經熱可代瀉黃散用治小兒藴熱
咽喉腫痛赤眼口瘡心煩鼻衂咽乾多渴睡卧不寧
及除痰熱咳𠻳中暑煩躁一切風壅
甘草(四兩炙)大梔子(三兩炒)藿香葉(半兩)石膏(一兩)縮砂
括蔞(各七錢半)
右六味為末每服一錢蜜水調服不拘時治傷寒餘
毒潮熱虛汗加竹葉煎服
滋腎丸治腎熱
黃栢(酒拌炒焦三錢)知母(二錢)肉桂(五分)
右三味為末熟水丸桐子大每服二十丸至三十丸
食前百沸湯下
實熱小兒實熱者頭昏頰赤口内熱小便赤澁狀如豆
汁大便堅鞕或秘澁不通腹急宜四順飲子大黃朴硝
湯八珍散略挨動臟腑即安楊實則面赤濃黃氣粗
口熱燥渴唇腫大小便難掀揭露衣煩啼暴呌宜四順
清涼飲加柴胡薛氏又有伸體而卧睡不露睛手足
指熱等證按實中宜分表裏表實宜汗裏實宜下半
表半裏宜和解今一以利下為主非通論也治法并方
更於後表裏條内求之小兒實熱在内者四
順飲之類在上者吐之小兒熱病六一散妙
藥也
茅先生三解牛黃散治實熱潮熱
白殭蚕全蠍(炙)防風白附子桔梗川大
黃甘草(炙)白茯苓川黃芩人參川鬱金
(皂角水煮)
右十一味等分末服半錢一錢薄荷蜜湯調
牛黃涼膈丸治風壅痰實藴積不散頭痛面赤心煩
潮熱痰涎壅塞咽膈不利精神恍惚睡卧不安口乾
多渴唇焦咽痛頷頰赤腫口舌生瘡
牛黃(一兩一分)甘草(爁十兩)寒水石牙硝(枯)石膏(各二十兩)
紫石英(飛)腦射(各五兩)膽星(七兩半)
右八味末之蜜丸每兩作三十丸温薄荷人參湯嚼
一丸食後服常服半丸治急驚並薄荷水化
虚熱虛熱者因患後平復血氣未勻四體羸弱時多發
熱治宜調氣補虛其熱自退如錢氏白术散異功散四
君子湯之類或未退人參生犀散治之楊虛則面色
青白恍忽神緩口中清冷噓氣輭弱泄瀉多尿夜出虛
汗宜惺惺散薛又有喜熱惡寒乍涼乍温怫鬱驚惕
上盛下泄屈體而卧睡而露睛手足指冷等證曾虛
熱因病後發熱無時一日三五次者此客熱乘虛而作
先以胃苓湯加黃耆末温米清湯調服次投錢氏白术
散或固真湯帶涼服及用温鹽湯參入涼水送下黑錫
丹固守元氣海藏云風熱邪熱四君子湯加生薑荆
芥煎雲岐云小兒客熱在内先用導赤散次用益黃
散薛氏以虛實分屬表裏及熱盛拒隂寒盛格陽血
虛氣虛發熱等證俱仲景東垣諸聖醫辨證妙法宜詳
玩而熟記之則虛熱似寔熱之證庶幾不至誤認而全
活衆矣錢朱監簿子五歲忽發熱醫曰此心熱也顋
赤而唇紅煩燥引飲遂用牛黃丸三服以一物瀉心湯
下之來日不愈反加無力而不能食又下之便利黃沫
錢曰心經虛而有留熱在内必被涼藥下之致此虛勞
之病也錢先用白术散生胃中津液次以生犀散治之
朱曰大便黃沫如何曰胃氣正即瀉自止虛熱也朱曰
醫用瀉心湯如何曰瀉心湯者黃連一物耳黃連性寒
多服則利能寒脾胃也坐久衆醫至皆曰實熱錢曰虛
熱若實熱何以瀉心湯下之不安又加面黃頰赤五心
煩躁不食而引飲醫曰既虛熱何大便黃沫錢笑曰便
黃沫者服瀉心湯多故也錢與胡黃連丸治愈鄭人
齊郎中者家好收藥散施其子忽臟熱齊自取青金膏
三服并一服餌之服畢至三更瀉五行其子困睡齊言
子睡多驚又與青金膏一服又瀉三行加口乾身熱齊
言尚有微熱未盡又與青金膏其妻曰用藥十餘行未
安莫生他病否召錢氏至曰已成虛羸先用前白术散
時時服之後服香苽丸十三日愈嘉靖甲寅敬臣之
女年十二患脾胃素弱自夏入秋時瀉時止小腹微痛
至八九月間遂成疳積之證發熱凡二十餘日不止汗
泄熱解汗已復熱自中脘至小腹膨脹堅直大便溏氣
喘咳𠻳作噯俱晝輕夜重徹夜煩躁不睡鼻塞眼暗讝
語其母以為必死矣立齋先生診之曰脉浮大而無根
此大虛證也非獨參湯不可乃用參一兩加熟附三分
煨生薑三片日進二劑仍併查煎服之大下疳積其氣
則腥腹漸寬熱漸減脉漸歛然手猶尋捻不已鼻孔出
血先生曰此肝證也煎六味丸料與之一服如脫乃晝
服獨參薑附湯夜服六味丸料脉漸有根諸證漸退先
此手足恒熱至是乃始覺寒先生喜曰此病邪盡退而
真氣見矣然猶飲食不進乃單用六君子湯加炮薑遂
能食咳𠻳獨甚與補中益氣湯𠻳遂止夜始有睡凡弱
女之得生皆先生力也向非先生卓有定見專治其本
而其末自愈則為丘中之骨必矣敬書施療之顛末以
告同患此者幸無所悞亦推廣先生一念之仁於萬一
云爾王敬臣書
惺惺散(方見痘疹)錢氏白术散(方見渴)異功散(方見吐瀉)人參生犀
散(見後條)固真湯(見慢驚)黑錫丹(見雜病頭痛)
當歸補血湯治肌熱躁熱目赤面紅煩渴晝夜不息
其脉洪大而虛重按全無此脉虛血虛也若悞服白
虎湯必死宜此主之
黃茋(三錢)當歸(一錢)
右二味水煎服
補中益氣湯治中氣虛弱體疲食少或發熱煩渴等
證
人參黃茋(各八分)白术甘草陳皮(各五分)升麻
柴胡(各二分)當歸(三分)
右八味薑棗水煎空心午前服
加味逍遥散去牡丹皮山梔即逍遥散治肝脾血虛
等證
當歸甘草(炙)芍藥(酒炒)茯苓白术(炒)柴胡(各一錢)
牡丹皮山梔(炒各七分)
右八味水煎服
(愚按前方若乳母肝脾血虛内熱寒熱徧身搔癢肢體作疼頭目昏重怔忡頰赤口燥咽乾或發熱盜汗)
(食少不寐或口舌生瘡耳内作痛胸乳腹脹小便不利致兒為患尤宜用之又治婦人隂虛發熱兒飲其)
(乳以致患瘡者)
表裏錢身熱不飲水者熱在外身熱飲水者熱在内
海四順飲子治熱在内而不厥連翹飲治熱在外
而不厥薛壯熱惡風寒為元氣不充表之虛熱也壯
熱不惡風寒為外邪所客表之實熱也壯熱飲湯為津
液短少裡之虛熱也壯熱飲水為内火銷爍裡之實熱
也按傷風惡風傷寒惡寒豈可以惡風寒為元氣不充
而不惡風寒為外邪所客乎(薛氏之意本圓而語則滯癡人前豈可說夢須以東)
(垣外感内傷詳細别之則無失矣)
表熱薛云熱而二便調和風邪藴結於裏而發者用惺
惺散加麻黃汗之
敗毒散治傷風瘟疫風濕頭目昏眩四肢作痛增寒
壯熱項強睛疼或惡寒咳𠻳鼻塞聲重
柴胡前胡川芎枳殼(炒)羌活獨活茯
苓桔梗人參(各一兩)甘草(半兩)
右十味每服二錢生薑薄荷水煎
消風散治小兒解脫致令風邪客於皮毛入於臟腑
則令惡風發熱胸膈痰涎目澁多睡(即消風丸見風癎)
清解散治感風發熱頭疼鼻塞涕流及温壯悉主之
北參防風天麻北前胡茯苓北梗
枳殼(剉)甘草(各二錢)細辛柴胡(各二錢半)川芎
右十一味未每一錢水小盞薄荷乾三葉略煎温和
服
集驗荆术散治小兒傷風傷寒或瘡或疹此藥無寒
無熱疏風順氣一切諸熱證
荆芥穗赤芍藥(各一兩)蒼术(二兩製)甘草(半兩炒)
右四味細末隨大小一二錢又名沖和散傷風傷寒
壯熱咳𠻳鼻塞聲重生薑葱白湯下傷風潮熱或
變蒸發熱薄荷湯下風熱傷肺鼻涕氣粗紫蘇湯
下暴卒急驚風熱宜急驚門疎風散久病後急
慢驚熱保嬰全蠍散發汗去節麻黃湯調盜汗
自汗牡蠣浮麥湯調丹毒風熱煎四順飲湯調
眼暴赤熱腫煎羌活黃芩生地黃湯調口舌顋項
熱腫生瘡煎防風牛旁子湯調咽㗋重舌煎升麻
枳殼大黃防風薄荷湯調
人參羌活散治傷寒發熱頭痛身疼或潮熱煩渴痰
實咳𠻳
羌活臼獨活柴胡川芎人參甘草(炙)
白茯苓枳殼(各一兩)前胡桔梗地骨皮天
麻(酒洗焙各半兩)
㕮咀每一錢水半盞薑一片棗半個薄荷一葉煎温
服無時瘡疹未發亦可服
羌活散治傷風時氣頭痛發熱身體煩疼痰壅咳𠻳
失音鼻塞聲重及解時行下痢赤白
人參(去蘆)羌活赤茯苓(去皮)柴胡(去蘆)前胡(去蘆)川芎
獨活桔梗(剉炒)枳殼蒼术(各如前製)甘草(各一兩)
右十一味剉每服二錢水一盞薑二片薄荷三葉煎
七分無時温服發散風邪入葱白同煎痢證薑倉米
煎
人參辛梗湯治小兒傷風發熱鼻塞咳𠻳時行瘡疹
人參(七分)細辛(五分)桔梗乾葛升麻白术茯
苓柴胡(各七分)薄荷甘草(各五分)
右十味每服水一鍾薑三片煎五分不拘時服
紅綿散治小兒四時感冐寒風徧身發熱變蒸諸驚
胎驚丹毒等熱並皆治之及急慢驚風亦宜服之
人參(二錢半)天麻(洗)殭蚕(炒)麻黃(去節)全蠍(去毒各二錢)
右五味拌為末然後入硃砂和勻再乳極細每服半
錢用水半盞煎數沸入乾胭脂少許再煎一沸温服
不拘時
惺惺散(見痘)
裏熱四順清涼飲治小兒血脉壅實臟腑蓄熱頰赤作
渴五心煩熱睡卧不安四肢驚掣及因乳母不時寒
温失度令兒血氣不順腸胃不調大小便澁欲發驚
癎或風熱結核頭面生瘡目赤咽痛瘡疹餘毒一切
壅滯挾熱泄瀉不止加木香煨大黃調服
赤芍藥當歸甘草大黃(各等分)
右四味剉碎三歲小兒用二錢水六分薄荷二葉煎
八九沸去查不拘時服小便不通加燈心木通
大黃朴硝湯治小兒驚熱涎風前後不通
川大黃(蒸)甘草(生)朴硝(各一兩)
右三味剉碎每服二錢水半盞入蜜少許煎至三分
不拘時服
柴胡飲子治傷寒五六日發熱潮熱大便秘乳母多
服
柴胡人參芍藥當歸黃芩大黃甘
草(炙各半兩)
㕮咀隨大小加減薑煎
五和湯主宣利臟腑積熱調和榮衞
當歸(酒洗)赤茯苓(去皮各半兩)甘草(炙)大黃枳殼(水浸潤去)
(穰剉片麥麩炒微黃各七錢半)
右五味㕮咀每二錢水一盞煎七分無時温服
寬熱飲主伏熱在裏風壅滿氣促昏悶或脾胃停滯
日久飲食減少面黃脉實發熱無時並宜服之
枳殼(去穰一兩剉片巴豆十五粒作二片去殼膜心同炒枳殼見微黃色去巴豆)大黃
(一兩)粉草(七錢半)玄明粉(二錢半)
右前三味剉焙為末臨入玄明粉乳鉢内同前藥末
杵勻無時調服半錢至一錢兒小者抄一字並用薑
蜜湯或薄荷湯
三黃丸治三焦積熱眼目赤腫頭項腫痛口舌生瘡
心膈煩躁不美飲食大小便秘澁五臟實熱或下鮮
血瘡癤熱證
黃連黃芩大黃(煨各等分)
右三味為末煉蜜丸桐子大每服三十丸白滚湯下
量大小加減服
表裏俱熱七寶散治小兒温壯伏熱傷寒煩躁面赤氣
喘夜熱曉涼此藥涼心臟消風熱
川大黃(蒸)赤芍藥甘草(炙)川當歸(各二錢半)麻黃
白术荆芥穗(各二錢)
右七味為末一歲一錢水半盞葱白一寸薄荷一葉
煎至三分不拘時温服
雙解飲子(即通聖散合六一散方見傷寒太陽病發熱條)
白虎湯治傷寒或吐或下後七八日邪毒不解熱結
在裏表裏俱熱時時惡風大喝舌上乾燥而煩欲飲
數升者宜服之又治夏月中暑汗出惡風寒身熱而
渴
知母(三兩)甘草(一兩炙)石膏(八兩另研)糯米(三合)
右四味每服二三錢水煎至米熟為度
半表半裏熱小柴胡湯治傷寒温熱身熱惡風頭痛
項強四肢煩疼往來寒熱脇痛耳聾嘔噦痰實中暑
瘧疾並服之(方見傷寒少陽病)愚按前方若肝膽經風熱
肝火瘰&KR1031;寒熱往來日晡發熱潮熱不欲飲食或怒
火口苦耳聾咳𠻳或脇痛胠滿小便不利或泄瀉吐
酸苦水或肢體搐動唇目抽掣及乳母有前證致兒
為患者並宜服之
餘熱餘熱者謂寒邪未盡𫝊經之遺熱也仁齋曰傷寒
汗下後而熱又來乃表裏俱虛氣不歸元陽浮於外不
可再用涼藥盖熱去則寒起古人戒之法當和胃氣使
陽氣收歛歸内其熱自止宜以參苓白术散主之
有小兒熱證用表裏藥後其熱俱退既退復熱者何也
療病至此難以㮣舉或再解表攻裡或施涼劑熱見愈
甚以隂陽辨之何者為是推其原乃表裏俱虛而陽浮
於外隂伏於内所以又發熱宜用温平之藥和其裏則
體熱自除投錢氏白术散去木香加扁豆水煎及黃耆
六一湯安神散自然平復若日久汗多煩渴食減脉微
緩喜飲熱可服真武湯雖附子性温取其收歛陽氣内
有芍藥性寒一寒一温停分得宜用之無不驗矣薛
汗後血虛而熱益甚者六神散加粳米汗後氣虛而惡
寒發熱者補中益氣湯汗後隂虛陽無所附而熱者用
四物湯加参耆汗後陽虛隂無所附而熱者用四君子
湯加芎歸
實脾散治小兒餘熱不除
川芎茯苓甘草白术
右四味剉散用水煎食遠服
參苓白术散主脾胃虛弱飲食不進多困少氣中滿
痞噫嘔吐逆此藥不寒不熱性味和平常服調脾悅
色順正去邪
人參(去蘆)白茯苓(去皮)粉草白术白扁豆(如前製)縮
砂仁山藥(去黑皮)薏苡仁桔梗(剉炒各一兩)蓮子肉
(去心)
右十味剉焙為末每服半錢至一錢用棗湯空心調
服或温米湯亦可
安神散治吐瀉諸病後心虛煩悶觸物易驚氣鬱生
涎涎與氣搏睡不得寧預防變生他證
人參白茯苓半夏(製)甘草(炙)陳皮(去白)枳實(製各)
(五錢)
右六味剉每服二錢水一盞薑二片棗一枚竹茹小
團煎七分無時温服有微熱渴入麥門冬去心同煎
簡易凝神散治小兒經汗下熱去復作收歛胃氣清
涼肌表神效
人參白术白茯苓山藥(炒各一兩)扁豆粳米
知母生地黃甘草(各半兩)淡竹葉地骨皮
麥門冬(各一分)
右十二味細末每二錢水小盞薑二片棗一枚煎無
時服
錢氏白术散(見渴)黃茋六一湯(見自汗)
真武湯(見自汗)六神散(見夜啼)
壯熱壯熱者一向不止由血氣壅實五臟生熱蒸鬱於
内則眠卧不安精神恍忽熏發於外則表裏俱熱煩躁
喘粗甚則發驚癎也輕劑火府丹地黃煎重劑雙解飲
七寶散大黃朴硝湯
地黃煎治小兒壮熱煩心眠卧不安
生地黃(汁一升)白沙蜜(三合)酥(三合)生門冬(汁三合)
右四味重湯煮至成膏每服數匙
火府丹治小兒壮熱
生地黃木通甘草黃芩
右四味水一鍾煎服
金蓮飲子治小兒藴積壮熱赤眼口瘡心煩躁悶咽
乾多渴潮熱不止
防風甘草(炙)連翹柴胡(去蘆)山梔子(各半兩)
右五味為末每服二錢用水六分煎至三分食後服
黃龍湯治發熱不退或寒熱往來
柴胡(五錢)黃芩(炒)甘草(炙各二錢)赤芍藥(三錢)
右四味每服一錢薑棗水煎
牛黃膏治壯熱咽㗋涎響或不省人事或左右手偏
搐或唇口眼鼻顫動此熱涎内蓄風邪外感也宜急
服之
蝎尾(四十九枚)巴豆肉(去油膜一錢半)梅花腦(半匙)辰砂(研二錢)鬱
金(三錢皂角水煮)牛黃(少許)麝香(一匙)
右七味為末每服一匙蜜水調下量兒虛實用之
梔子仁湯治陽毒壮熱百節疼痛下後熱不退者
梔子仁(酒炒)赤芍藥大青知母(各一兩)升麻黃
芩(酒炒)石膏(各二兩)柴胡(一兩半)甘草(五錢)杏仁(二兩浸去皮麩炒微)
(黃)
右十味每服三錢生薑三片水煎服
六物黃芩湯治壮熱腹大短氣往來寒熱飲食不化
黃芩(酒炒)大青甘草(炙)麥門冬(去心)石膏(各半兩)桂(一錢)
右六味每服一二錢水煎服
五物人參飲治壮熱咳𠻳心腹脹滿
人參甘草(各半兩)麥門冬(去心)生地黃(各一兩半)茅根(半握)
右五味每服二三錢水煎服
温壯温壮與壮熱相類而有小異一向熱而不止是壮
熱也但温温然不甚盛是温壮也若大便臭而黃者此
腹内有伏熱以四順飲子治若糞白而酸臭則挾宿食不
消當服紫霜丸輕者少服重者節乳哺增加丸藥當取
微利可也
紫霜丸(見癖積)
柴苓湯治小兒温壮伏熱來去
柴胡(三錢半)麥門冬(去心)人參(去蘆)赤茯苓甘草(各二錢半)
黃芩(五錢)
右六味剉散用水煎入小麥二十粒竹葉三片
二黃犀角散治温壮心熱神不安大腑秘結
犀角屑大黃(酒浸蒸)釣藤鉤梔子仁甘草
黃芩(各半兩)
右六味為末每服五分熱湯調下量兒加減
牛黃散治温壮常熱或寒熱往來
牛黃(研)甘草(各半兩)柴胡梔子(酒炒)龍膽草(酒炒)黃芩
(炒各二錢半)
右六味為末每服半錢以金銀萡荷湯調下
驚熱驚熱者徧身發熱或熱而不甚面青自汗睡夢虛
驚顛呌恍忽有因驚而生熱者有因熱而生驚者錢氏
導赤散涼驚丸安神之類皆其治也
七寶散(見前)
天竺黃散治小兒驚風熱
天竺黃(研)川鬱金山梔子白殭蚕(炒去絲觜)蟬殼
(去土)甘草(各等分)
右六味為末一歲半錢熟水薄荷湯皆可服不拘時
甘露散治小兒驚熱通利小腸去驚涎清心腑止煩
渴安神穩睡加硃砂名加硃甘露散
寒水石(研輭而徹青中有細紋者是)石膏(研各二兩堅白有牆壁如無以方解石代)
(之)生甘草末(一兩)
右三味為末和勻量兒大小或一錢或半錢熱月冷
服寒月熱服用薄荷湯調或燈心湯調被驚心熱不
安卧皆可服小便不通快麥門冬燈心湯若驚熱入
硃砂少許不拘時服一方有赤茯苓一兩蘇沈方用
滑石不是石膏錢氏名玉露散每服一字或半錢或
一錢食後温白湯調下
辰砂金箔散治小兒心膈邪熱神志不寧驚惕煩渴
恍忽怔忡夜卧不安齒齗腫爛及痰實咳𠻳咽膈不
利
辰砂(另研)桔梗(各二錢半)人參白茯苓(各一錢半)蛤粉(四錢飛研)
牙硝(枯一錢半)甘草(炙一錢二分半)片腦(一分半)金箔(一片)
右九味為末一歲半錢薄荷湯調不拘時百晬小兒
臟腑多熱睡卧不穩大便不利蜜湯調一字
本治小兒驚熱
全蝎大南星(取心為末一錢)人參(三錢)蛇蜕(三錢)
右四味為末薄荷蜜湯調下
骨蒸熱小兒一歲至十歲衣絮皆不得着新綿又不得
冬月以火烘衣被勿令食桃杏楊梅果實又不得食炙
煿熱麫之類皆令兒體熱或因傷寒後食肉太早令兒
體熱者有之或作骨蒸者宜服生犀散克效湯地骨皮
飲七寶散金蓮飲子治之曾骨蒸熱身體虛羸遇晚
而發有熱無寒醒後渴汗方止此乃疳病之餘毒𫝊作
骨蒸或腹内有癖塊有時微痛用參苓白术散薑棗三
稜煎湯調服或投化癖丸先療脾虛宿滯次以柴胡飲
為治仍忌雞酒羊麫毒物
人參生犀散治小兒骨蒸肌瘦頰赤口乾日晡潮熱
夜有盜汗五心煩躁四肢困倦及大病瘥後餘毒不
解或傷寒病後食羊肉體熱不思食
麢羊角(鎊)地骨皮秦艽(去土)麥門冬(去心)枳殼(麩炒)川
大黃(蒸)柴胡(去蘆)赤茯苓(去皮)赤芍藥桑白皮(炒)黃
茋人參鼈甲(去裙醋炙黃各等分)
右十三味剉碎每服二錢水半盞烏梅半個煎至三
分不拘時服
地骨皮飲治小兒骨蒸潮熱往來心膈煩悸及傷寒
後邪氣未解
柴胡(去蘆)地骨皮(各二兩)知母甘草(炙)鼈甲(醋炙黃)黃
芩人參(各二錢半)赤茯苓(半兩)
右八味剉碎一歲二錢水六分薑梅各一片煎三分
不拘時服
柴胡飲治骨蒸疳氣五心煩熱日晡轉盛口乾無味
渴多身瘦胸滿痰緊小便黃色食減神昏
北柴胡人參當歸(酒洗)黃芩赤芍藥甘草
(炙各一兩)大黃桔梗(去蘆剉炒)北五味(去梗)半夏(各半兩)
右十味剉每服二錢水一盞烏梅小角薑二片煎七
分無時温服
鄭氏犀角飲治小兒骨蒸潮熱盜汗肌瘦
犀角屑鼈甲(醋炙)柴胡知母(各半兩)地骨皮(一兩)川
大黃(五錢)胡黃連(一兩)桃枝(半兩)
右八味㕮咀三歲一錢服水半盞煎服無時
靈犀飲治骨蒸潮熱盜汗咳𠻳可食多渴面黃肌瘦
肚急氣粗虛熱餘熱通用
犀角屑胡黃連(各半兩)白茯苓人參川芎
秦艽甘草羌活柴胡桔梗地骨皮(各一)
(兩)
右十一味㕮咀三歲一錢水半盞烏梅竹葉各少許
煎
尅效湯(見潮熱)化癖丸(見癖)
煩熱五心熱甚煩躁不安手足時欲露出小便赤澁謂
之煩熱八珍飲子七寶散皆可服之若唇深紅飲水
不止以竹葉石膏湯加硃甘露散治之
一粒金丹治小兒五臟蓄熱胸膈煩悶五心煩熱
人參犀角玳瑁琥珀防風(各一錢)茯苓
寒水石(煅)甘草(各二錢)龍腦硃砂(水飛各一錢半)
右十味為細末入麝半錢用陳米糊丸芡實大金箔
二十五片為衣麥門冬去心煎湯下
絳雪丹治小兒煩熱
芒硝(一兩)硃砂(一兩)
右二味為末飯丸芡實大三歲一丸沙糖水化下
地黃煎丸治小兒風壅上膈煩熱鼻衂口瘡咽㗋腫
痛口舌生瘡或血熱五心常熱多渴飲水
生地黃熟地黃(各一兩)薄荷葉(一兩一錢)甘草(微炙)山梔
仁玄參(各七錢半)片腦(半錢)
右七味為末煉蜜為丸如芡實大每服一丸白湯磨
化乳後服
竹葉石膏湯治小兒虛羸少氣氣逆欲吐四體煩熱
石膏(三兩)半夏(洗)人參(各七錢半)麥門冬(去心一兩)甘草(炙七錢半)
淡竹葉(半把)
右六味剉碎每服二錢用水六分粳米三四十粒生
薑二片煎至三分去查不拘時服
加硃甘露散(見驚熱)
朝熱熱有作止每日應時而發謂之潮熱如潮信之不
失其期也錢氏云假如潮熱是一臟實一臟虛而内發
虛熱也法當補母而瀉本臟則愈且如日中發潮熱者
是心虛也肝為心之母則宜先補肝肝實而後瀉心心
得母氣則内平而潮熱愈也醫見潮熱妄謂其實乃以
大黃朴硝輩諸冷藥利之利既多矣不能禁約而津液
内竭縱取一時之瘥鮮有不成疳病而身瘦也薛潮
熱有風寒疳積食癖之分隂陽虛實五臟之異如汗出
身熱呵欠面赤者風熱也傷寒時疫隂陽相勝外感熱
也肌瘦口乾骨蒸盜汗疳熱也大小便秘澁汗下不解
積熱也腹背先熱夜發旦止食熱也涎𠻳飲水乳食不
消癖熱也又有煩熱者氣粗喘促心躁不安頰赤口瘡
兼發癎證瘡疹熱者耳鼻尖冷血熱者巳午間發至夜
則涼虛熱者困倦少力發於病後陽邪干心則來去不
定隂陽相勝則寒熱如瘧前證在小兒有因乳母或妊
娠七情厚味遺熱或飲食停積衣衾過暖及頻浴熱湯
而為患若寅卯辰時熱而力盛飲水者肝經實熱也用
柴胡清肝散熱而力怯飲湯者肝經虛熱也用六味地
黃丸巳午時熱心經也實用導赤散虛用秘旨安神丸
申酉戌時熱肺經也實用瀉白散虛用秘旨保脾湯亥
子丑時熱腎經也用地黃丸大凡壯熱飲水大便秘結
屬實熱用二黃犀角散下之熱渴飲湯大便如常属血
虚用四物湯補之若下後隂虛陽無所附而仍熱用四
物參茋汗後陽虚隂無所生而仍熱用四君芎歸若汗
下後煩渴面赤血虛發躁也當歸補血湯若見驚搐等
證肝血虛而内生風也用四物天麻釣藤鉤煩赤口乾
小便赤澁大便焦黃表裏俱實熱也用清涼飲子如大
便已利或熱未止表邪未解也惺惺散未應加麻黃微
汗之既汗而仍熱此表裏俱虛氣不歸源陽浮於外而
虛熱也六神散加粳米陽氣下陷於隂中而發熱者用
補中益氣湯若乳下嬰兒當兼治其母曾氏先用百
解散發表次以當歸散及三解散治之脉實者以大柴
胡湯下之虛浮數者百解散微汗之若發熱而嘔者小
柴胡湯和解之
錢地骨皮散治虛熱潮作亦治傷寒壯熱及餘熱
知母甘草(炙)半夏(洗七次)銀柴胡(去蘆)人參地骨
皮赤茯苓(各等分)如有驚熱加蟬蛻天麻黃芩
若加秦艽名秦艽飲子
右七味為細末每服二錢生薑三片水煎食後温服
量兒大小加減(海藏云地骨皮散即小柴胡湯加減法自汗者地骨皮散無汗者柴胡湯)
(三黃湯仲景所用錢氏改諸丸散加減並出古法)
生犀散(見心部)
田犀角散治小兒骨蒸肌瘦頰赤口乾晚潮熱夜有
盜汗五心煩躁四肢困倦飲食雖多不生肌肉
犀角末地骨皮麥門冬枳殼(麩炒)大黃(蒸)柴
胡茯苓赤芍藥桑白皮黃茋人參
鼈甲(醋塗炙各等分)
右十二味為粗末每二錢入青蒿少許水煎量兒大
小加減一鍾煎八分食後温服
丹小兒潮熱盜汗胡黃連柴胡等為細末煉蜜丸芡實
大每二丸酒化開入少水煎小沸服
錢秦艽散治潮熱減食蒸瘦
秦艽(去頭切焙)甘草(炙各一兩)薄荷(切焙半兩)
右三味為粗末每服二錢水一鍾煎八分食後温服
潔潮熱有時胸滿短氣者桃枝丸(見積熱)
人參芎歸散治小兒虛勞内熱潮熱或徧身瘡
北參當歸遠志(浸取肉薑製焙)北前胡柴胡地
骨皮防風北桔梗枳殼(製)半夏曲(各一錢半)川
芎赤芍藥茯苓麥門冬(去心各二錢)甘草(三錢焙)
右十五味剉細每服二錢水小盞薑三片紫蘇葉三
四葉發瘡者兼服猪肚黃連丸方見疳門别作小丸
不惟治瘡治渴其發熱而脹者可與服二十丸
十味人參散治潮熱身體倦怠
柴胡人參茯苓甘草半夏白术黃
芩當歸芍藥葛根
右十味㕮咀水一鍾薑三片煎服
薛方
柴胡清肝散(見肝熱)六味地黃丸(見腎)導赤散(見心部)
秘旨安神丸(見心部)瀉白散(見肺部)秘旨保脾湯(見脾部)
二黃犀角散(見温壮)四物湯(見失血)當歸補血湯(見虛熱)
六神散(見夜啼)
曾氏方
百解散主和解百病虛慢隂證不宜
乾葛(二兩半)升麻赤芍藥(各二兩)黃芩(一兩)麻黃(製七錢半)
薄桂(去麄皮二錢半)甘草(一兩半)
右七味碎每服二錢水一盞薑二片葱一根煎七分
無時温服有風熱盛加薄荷同煎
當歸散順調氣血和解表裏爽利心腹疎理百病及
治温熱停積自痢煩躁不寧
當歸(去蘆酒洗)赤芍藥(各二兩)甘草(半生半炙一兩)大黃(半生半泡一兩)
(二錢)川芎麻黃(製各半兩)
右六味碎每服二錢水一盞薑二片煎七分無時温
服
三解散(一名寧心湯)主上焦藴熱傷風面紅目赤狂躁氣急
渴水驚啼煩悶丹毒口瘡痰𠻳搐掣
人參防風(各去蘆)天麻茯神(去皮木根)鬱金(如無山梔仁代)
白附子大黃(各二錢半)赤芍藥黃芩殭蚕(各五錢)
全蝎(十五尾去尖毒)枳殼(二錢如前製)粉草(六分)
右十三味碎焙為末每服半錢至一錢用温薄荷湯
無時調下或燈心湯
大柴胡湯解利風熱痰𠻳腹脹及裏證未解
柴胡(去蘆四兩)黃芩芍藥(各一兩半)大黃半夏(如前製各七錢)
(半)枳實(如前製七兩)甘草(一兩小方故加用)
右七味碎每服二錢水一盞薑二片煎七分無時温
服
小柴胡湯(半表半裏熱)
晝熱全嬰方小兒每早食後發熱夜則涼世醫多謂虛
勞或為疳熱不知此血熱證也宜龍膽丸地黃膏之類
時時與服即瘥按全嬰方所云血熱者巳午發熱遇
夜則涼與東垣所謂夜則發熱晝則明了不同然東垣
所云血熱者指隂虛而生内熱也夜則發熱晝則明了
取其晝陽夜隂也鄭氏所云血熱者指小兒血盛實而
言也盖謂巳午者心火用事之時也心主血血氣行至
巳午則陽氣盛陽氣與正氣相搏故至期而發熱非其
時者非血熱也薛一小兒寅卯時發熱或兼搐有痰
服抱龍瀉青二丸而愈後復患服前藥兼咳𠻳氣喘不
時發搐面赤色或青黃或浮腫或流涎予謂咳𠻳氣喘
肺氣虛也不時發搐肝木乘脾也面青黃肝入心脾也
浮腫流涎脾氣虛也用益智丸以養心血補中益氣湯
以補脾氣而愈一小兒巳午時發熱驚悸發時形氣
怠倦面黃嬾食流涎飲湯予謂心氣不足所致不信反
服涼心之藥更加吐瀉睡而露睛手足並冷幾至慢脾
風先用六君薑桂湯佐以地黃丸而愈一小兒申酉
時發熱面赤腹中作痛或用峻利之劑下之致發搐吐
痰作渴腹痛按之即止此脾胃傷而變證也用七味白
术散補中益氣湯頓安
龍膽丸治小兒食後多發熱或夜則涼此血熱證疳
熱皆可治
宣黃連(去毛)赤芍藥(各半兩)草龍胆(去苗)青皮(去穰各二錢半)檳
榔(一個大者)麝香(少許)
右六味為末猪胆汁少入麫糊為丸蘿蔔子大每三
二十丸米飲空心服
六合湯治小兒血熱每日巳午間發熱遇夜則涼
當歸大黃川芎熟地黃
右四味為末三歲一錢水半盞煎至三分無時服
猪膽丸治小兒每日早飯後發熱夜則身涼此血熱
也
也
胡黃連(二錢半)宣黃連赤芍藥(各半兩)
右三味為末猪膽汁和成劑入在猪膽中懸用漿水
煮熟取出飯為丸如豆大三歲三十丸米飲送下日
三服無時
夜熱海藏云夜熱属隂四順飲之類此血熱在夜也脉
經云小腸有宿食症嘗暮發熱明日復止此宿食夜熱
也薛治一小兒亥子時發熱形氣倦怠面黃嬾食流涎
飲湯用益黃散而愈後復發服前藥及清熱之劑病發
不時嗜卧露睛作渴少食大便頻黃此脾虛而肝木勝
之兼元氣下陷也用補中益氣湯佐以地黃丸而愈又
治一小兒夜間發熱腹脹此脾虛肝盛朝用五味異功
散夕用四味肥兒丸熱止乃朝用六味地黃丸夕用異
功散而痊錢朱監簿子五歲夜發熱曉即如故衆醫
有作傷寒治者有作熱治者以涼藥解之不愈其候多
涎而喜睡他醫以鐵粉丸下涎其病益甚至五日大引
飲錢曰不可下之乃取白术散一兩煎藥汁三升使任
意取足服朱生曰飲多不作瀉否錢曰無生水不作瀉
縱多不足怪也但不可下耳朱生曰先治何病錢曰止
瀉治痰退熱清神皆此藥也至晚服盡錢視曰更可服
三升又煎白术散三升服盡得稍愈第三日又服白术
散三升其子不渴無涎又投阿膠散二服而安湯風
痰熱晚熱早涼喫水無時此候乃痰作潮而生風熱即
宜金星丸下之或氣弱者不可下宜奪命散以控下涎
次服惺惺散加南星白附子
四順飲(見裡熱)益黃散(見脾)補中益氣湯(見虛熱)地黃丸(見腎)
異功散(見吐瀉)四味肥兒丸(見疽)白术散(見渴)
金星丸治風熱結聚㗋内痰鳴喘粗咳𠻳面紅顋腫
咽膈壅塞發熱狂躁多渴
鬱金末雄黃(另研各一分)膩粉(半分)巴豆(七枚去油)
右四味為末米醋糊丸麻子大薄荷臘茶下
奪命散(見驚)惺惺散(見痘)
四物二連湯治血虛勞五心煩熱晝則明了夜則發
熱脇肋并一身盡熱日晡肌熱
當歸生地黃白芍藥川芎黃連胡黃
連(各等分)
右六味水煎服
久熱也疳熱亦久但兼面黃喫炭土鼻下爛也
三因小兒積熱者表裏俱熱徧身皆熱頰赤口乾小便
赤大便焦黃先以四順清涼飲子利動臟腑則熱去既
去復熱者内熱已解表熱末解也當用惺惺散紅綿散
加麻黃微發汗表熱乃去表熱去後又發熱者何也世
醫到此盡不能曉或再用涼藥或再解表或以謂不可
醫誤致夭傷者甚多此表裏俱虛氣不歸元而陽浮於
外所以再發熱非熱證也只用六神散入粳米煎和其
胃氣則收陽歸内身體便涼熱重者用銀白散曾積
熱眼胞浮腫面黃足冷發熱從頭至肚愈甚或聞飲食
之氣惡心及腸疼嘔吐治法詳載傷積論中按曾氏
所謂積熱乃指腹中有癖而熱與久積之熱不同不妨
並存之
清涼飲子(裏熱)惺惺散(痘疹)
紅綿散
白殭蚕(炒二兩)天麻(生用一兩)南星(切薄片油浸黃二兩)蘇木節(另研)
(二兩半)
右四味為末每服一錢水一小盞入紅綿少許同煎
至六分温服凡小兒風熱頭目不清並宜服之若傷
寒有表證發熱者每服入去節麻黃末五分有裏熱
心躁渴者入滑石末半錢同煎服之
六神散
人參白茯苓乾山藥白术白扁豆甘
草(炙各等分)
右六味為末每服一大錢水一小盞棗一枚薑二片
同煎至五分服此藥用處甚多治胃冷加附子治風
證加天麻治痢加鶯粟殼
銀白散
乾山藥白术白茯苓(各半兩)人參白扁豆
知母甘草(炙)升麻(各等分)
右八味為末每服一大錢水一小盞棗一枚生薑二
片同煎温服不拘時候
桃枝丸疎去積熱及結胸又名桃符丸
巴豆霜大黃黃檗(各一錢)輕粉硇砂(各半錢)
右五味細末麫糊丸粟米大煎桃枝湯下一晬兒五
七丸五七歲二三十丸未晬兒二三丸臨卧服
梔豉飲子治小兒蓄熱在中身熱狂躁昏迷不食
梔子仁(七枚)豆豉(半兩)
右二味用水三盞煎至二盞看多少服之無時或吐
不吐立效
梔子湯治小兒積熱心臟小便赤腫口内生瘡
梔子仁木通當歸尾白芷(各二錢)防風甘
草(各一錢)
右六味為細末麥門冬煎湯送下
三黃丸(裡熱)
曾玉露飲治頰赤咽乾心煩躁睡不穩身熱頭痛兼
中暑發渴昏悶小便不通驚氣入腎夢中齩牙加金
珠散萡荷湯空心調服
寒水石(中有細紋手可碎者)石膏(潔白堅硬而有墻壁者各一兩)甘草(三錢晒乾)
(天隂火焙)
右三味除前二味外甘草剉曬或焙同為細末每服
半錢至一錢温湯無時調服或麥門冬熟水
益元散解暑毒利小便理煩渴除驚悸
滑石(六兩)粉草(一兩細剉)
右二味或曬或焙研為細末每服一錢至二錢温熱
水無時調服涼水亦可
萬安飲推陳致新除邪輔正和益脾胃宣通氣血調
順飲食疎解風寒寧心化痰去煩理熱不拘證在表
裏並宜可投常服百病不生真元益固補養諸虛亦
有竒驗此與宣明論當歸飲相類不遠治法最多其
藥品之外惟加枳殼半夏
人參(去蘆)當歸(酒洗)大黃(生用)茈胡(去蘆)枳殼(去穰炒)半夏(炮製)
芍藥(洗淨)黃芩防風(去蘆)甘草(十味各一兩)滑石末(六兩)
右十一味剉除滑石末臨入和勻每服二錢水一盞
薑二片煎七分無時温服或加棗二枚同煎
調胃散桃枝丸取積熱後服之
人參(三錢)白术(二錢半)甘草(炙)白茯苓鸎粟子(各一錢)
白附子(半分)藿香丁香(各半分)
右八味為末紫蘇湯下半錢或一錢
寒熱寒熱者證如瘧狀隂陽相勝也先寒而後熱陽不
足先熱而後寒隂不足寒多而熱少隂勝陽也熱多而
寒少陽勝隂也寒熱相半隂陽交攻也寒熱隔日隂陽
乍離也陽盛發熱隂盛發寒也其有頭疼汗出者有嘔
吐不食者有增寒而飲水者壮熱而飲湯者有筋骨疼
痛者或瀉或秘或内寒而外熱或内熱而外寒又有寒
而腹中痛鳴是有食積也治法因於食積者當用白餅
子下之次行補助以錢氏白术散寒多熱少者小柴胡
湯加桂熱多寒少者白虎湯加桂寒熱相半者並用小
柴胡湯主之薛經曰陽虛則外寒隂虛則内熱陽盛
則外熱隂盛則内寒寒熱往來此乃隂陽相勝也故寒
氣并於隂則發寒陽氣并於陽則發熱寸口脉微為陽不
足隂氣上入陽中則惡寒尺脉弱為隂不足陽氣下入
隂中則發熱陽不足則先寒後熱隂不足則先熱後寒
隂陽不歸其分則寒熱交爭也又上盛則發熱下盛則
發寒陽勝則乍熱隂勝則乍寒隂陽相勝虛實不調故
邪氣更作而寒熱往來或乍寒乍熱也少陽膽者肝之
府界乎太陽陽明之間半表半裏之分隂陽之氣易於
相乘故寒熱多主肝膽經證以小柴胡湯加減調之若
秪見寒熱起居如常久而不愈及大病後元氣未復悉
屬隂虛生熱陽虛生寒宜用八珍湯補之甚者十全大
補湯有食積為病亦令寒熱用保和丸消之若兼嘔吐
泄瀉用六君子湯厥冷飲熱人參理中丸作渴不止七
味白术散食積既消而寒熱尚作者肝邪乘脾所勝侮
所不勝也用異功散加柴胡山梔其瘧證寒熱詳見瘧
門
白餅子(癖)白术散(曷)小柴胡湯(半表半裏熱)白虎湯(表裏俱熱)
八珍湯(虛羸)十全大補湯(虛羸)保和丸(宿食)六君子湯(脾)
人參理中丸(吐瀉)異功散(吐瀉)
變蒸熱變蒸者隂陽水火蒸於血氣而使形體成就是
五臟之變氣而七情之所由生也盖兒生之日至三十
二日一變每變蒸畢即覺性情有異於前何者長生臟
腑意智故也何謂三十二日長骨添精神人有三百六
十五骨以象天數以應期歲以分十二經絡故初生至
三十二日一變生癸属足少隂腎藏精與志六十四日
二變一蒸生壬属足太陽膀胱其發耳與骩冷至九十
六日三變生丁属手少隂心經心藏神其性為喜一百
二十八日四變二蒸生丙属手太陽小腸其發汗出而
微驚一百六十日五變生乙属足厥隂肝肝藏魂喜哭
一百九十二日六變三蒸生甲属足少陽膽其發目不
閉而赤二百二十四日七變生辛属手太隂肺肺藏魄
生聲二百五十六日八變四蒸生庚属手陽明大腸其
發膚熱而汗或不汗二百八十八日九變生己属足太
隂脾脾藏意智至三百二十日十變五蒸生戊属足陽
明胃其發不食腸痛而吐乳又手厥隂心包絡手少陽
三焦此二經俱無形状故不變而不蒸也前十變五蒸
乃天地之數以生成之然後始生齒能言知喜怒故云
始全也太倉云氣入四肢長碎骨於十變後六十四日
為一大蒸計三百八十四日長其經脉手足手受血故
能持握足受血故能行立經云變且蒸謂蒸畢而足一
歲之日有餘也師曰不汗而熱者發其汗大吐者微止
不可别治又六十四日為二大蒸計四百四十八日又
六十四日三大蒸計五百一十二日共五百七十六日
變蒸既畢兒乃成人也變者變生五臟也蒸者蒸養六
腑也所以成人變者上氣蒸者體熱每經一變一蒸
情能既異輕則發熱微汗其狀似驚重則壯熱脉亂
而數或吐或汗或煩啼躁渴輕者五日解重者七八日
解其候與傷寒相似亦有變蒸之餘續感寒邪者但變
蒸則耳冷骫冷上唇發泡狀如泡珠若寒邪搏之則寒
熱交爭腹中作痛而啼呌之聲日夜不絶變者易也蒸
於肝則目眩微赤蒸於肺則嚏𠻳毛聳凡五臟六腑筋
脉骨節循環各有證應其治法和平之劑微表之熱實
者微利之或不治亦自愈湯千金變蒸論云凡兒生
三十二日一變六十四日再變變且蒸九十六日三變
一百二十八日四變變且蒸一百六十日五變一百九
十二日六變變且蒸二百二十四日七變二百五十六
日八變變且蒸二百八十八日九變三百二十日十變
變且蒸積三百二十日小蒸畢後六十四日大蒸蒸後
六十四日復大蒸蒸後一百二十八日復大蒸凡小兒
自生三十二日一變再變為一蒸凡十變而五小蒸又
三大蒸積五百七十六日大小蒸都畢乃成人小兒所
以變蒸者是榮其血脉改其五臟故一變竟輒覺情態
有異其變蒸之候變者上氣蒸者體熱變蒸有輕重其
輕者體熱而微驚耳冷尻冷上唇頭白泡起如魚目珠
子微汗出重者體壮熱而脉亂或汗或不汗不欲食食
輒吐哯目白睛微赤黑睛微白又云目白者重赤黑者
微變蒸畢自精明矣此其證也單變小微兼蒸小劇凡
蒸平者五日而衰遠者十日而衰先期五日後期五日
為十日之中熱乃除耳或違日數不歇切不可妄治及
灸刺(海藏云言變蒸通一十八次盖前三百二十日為十小蒸後二百五十六日為十大蒸也哯乎典切)
(不嘔而吐也)無若身熱耳熱尻亦熱此乃他病可作别治
薛變蒸治法平和者微表之實熱者微利之古方紫
霜丸黑散子柴胡湯皆可有寒無熱並吐瀉不乳多啼
者當歸散調氣散主之前證盖小兒所不免者雖勿藥
亦可也前藥峻厲非惟臟腑不勝亦且反傷氣血余嘗
見一小兒至一變發熱有痰投抱龍丸一粒卒至不救
慎之慎之其有不熱不驚略無證候而暗變者盖受胎
氣壮實故也
紫陽黑散治小兒變蒸壮熱亦治傷寒發熱
麻黃(二錢半去節)大黃(一錢同剉炒黑為末)杏仁(去皮尖二錢半)
右三味拌同一處搗和並略燒存性再以杏仁研膏
和之密器盛每服一豆許乳汁調和灌之
紫霜丸(癖積)
柴胡湯治變蒸骨熱心煩啼呌不已
人參甘草(微麥炙)門冬(去心各二錢)龍胆草(酒炒黑)防風
(各一錢)柴胡(五分)
右六味每服一錢水煎
當歸散治變蒸有寒無熱
當歸(二錢)木香官桂(辣者)甘草(炙)人參(各一錢)
右五味每服一錢薑棗水煎
調氣散治變蒸吐瀉不乳多啼欲發慢驚
木香香附子人參橘皮藿香甘草(炙各)
(一錢)
右六味為末每服一錢薑棗水煎服(幼科類萃此方有製厚朴一錢)
平和飲子治嬰兒變蒸於三日後進一服可免百病
百日内宜服
人參(去蘆)甘草(炙各半錢)白茯苓(去皮一錢)升麻(二分煨)
右四味㕮咀用水煎不以時候服禀受弱者加白术
一錢肥大壯寔者不用
參杏膏治小兒變蒸潮熱
人參(去蘆)杏仁(去皮尖)川升麻(煨各半錢)甘草(二錢炙)
右四味為極細末百日已前每服一字用麥門冬去
心煎湯食遠調服
證治凖繩卷七十七
