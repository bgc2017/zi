證治凖繩卷一百十二
明王肯堂撰
外科
下部
懸癰
懸癰生於簒間謂前隂之後後隂之前屏翳處也即會
隂冗屬任脉别絡俠督脉衝脉之會癰生其間人起立
則若懸然故名懸癰屬足三隂虧損之證輕則為漏瀝
盡氣血而亡重則内潰而即隕若初起濕熱壅滯未成
膿而作痛或小便澁滯用龍膽瀉肝湯腫焮痛甚仙方
活命飲並以製甘草佐之如此雖患亦輕雖潰亦淺若
不能成膿或膿成不潰者八珍散補之若膿已成者急
針之欲其生肌收歛腎虚者六味地黃丸血虛者四物
加參术氣虚者四君加芎歸脾虚者補中益氣湯氣血
俱虚者八珍湯并十全大補湯若用寒凉消毒則誤矣
薛懸癰原係肝腎二經隂虚雖一於補猶恐不治况
膿成而又尅伐不死何待常治初起腫痛或小便赤澁
先以製甘草一二劑及蒜炙更飲龍膽瀉肝湯若發熱
腫痛者以小柴胡加車前黃檗芎歸膿已成即針之已
潰用八珍湯加製甘草柴胡稍酒炒黃檗知母小便澁
而脉有力者仍用龍膽瀉肝湯加製甘草小便澁而脉
無力者用清心蓮子飲加製甘草膿清不歛者用大補
劑間以豆豉餅或久而不歛者亦用附子餅灸並效
尚寳鮑希傳足發熱服四物黃檗知母之類年餘患懸
癰唾痰作渴飲湯其熱至膝更加芩連二陳熱痰益甚
謂余曰何也余曰此足三隂虧損水泛為痰寒凉之劑
傷胃而甚耳遂先用補中益氣夕用六味丸間佐以當
歸補血湯半載乃愈趙州守患此證腫多作痛五月
餘矣晡熱口乾盜汗食少體倦氣短脉浮數而無力此
足三隂氣血虧損用補中益氣加製甘草五味麥門三
十餘劑食進勢緩又用六味丸料五十餘劑膿潰瘡歛
後因怒作痛少食脇痛發熱仍用前藥賴其禀實慎疾
而愈通府張敬之患前證久不愈日晡熱甚作渴煩
喘或用四物湯黃檗知母之類前症益甚更體倦少食
大便不實小便頻數謂余曰何也余曰此脾虚之症前
藥復傷而然也遂用補中益氣加茯苓半夏數劑飲食
漸進諸症漸愈更加麥門五味調理乃痊經云脾屬至
隂為隂土而主生血故東垣先生云脾虚元氣下䧟發
熱煩渴肢體倦怠等證用補中益氣湯以升補陽氣而
生隂血若誤認為隂虚輒用四物黃檗知母之類反傷
脾胃生氣是虚其虚矣况黃檗知母乃瀉陽損隂之劑
若非膀胱陽火盛而不能生隂水以致發熱者不可用
也一儒者患此服坎離丸及四物黃檗知母之類不
應脉浮洪按之微細余以為足三隂虚用托裏散及補
隂托裏散漸愈又用六味丸補中益氣湯調補化源半
載而痊大凡瘡瘍等症若腎經陽氣亢盛致隂水不能
化生而患隂虚發熱者宜用坎離丸取其苦寒能瀉水
中之火令陽氣衰而水自生若陽氣衰弱致隂水不能
化生而患陰虚發熱者宜用六味丸取其酸温能生火
中之水使陽氣旺則隂自生况此證屬腎經精氣虧損
而患者十有八九屬腎經陽氣亢盛而患者十無一二
然江南之人患之多屬脾經隂血虧損元氣下陷湏用
補中益氣湯升陽補氣使陽生而隂長若嗜慾過多虧
損真水者宜用六味丸補腎經元氣以生精血仍用補
中益氣湯以培脾肺之生氣而滋腎水經云隂虚者脾
虚也但多誤以為腎經火症用黃檗知母之類復傷脾
肺絶其化源反致不起惜哉上舍劉克新潰後作痛
發熱口乾小便赤濇自用清熱消毒之藥不應尺脉洪
數余以為陽氣盛而隂氣虚也先用四物湯加黃檗知
母等諸劑瀉其陽氣使隂自生服數劑諸證漸愈後用
補中益氣湯六味地黃丸補脾肺滋腎水而瘡口愈
一儒者小便赤澀勞則足軟腫痛發熱口乾舌燥食少
體倦日晡益甚此氣血虚而未能潰也遂用八珍加麥
門山藥倍用製甘草數劑諸證悉退但患處腫痛此膿
内焮也又五劑膿自涌出又五十餘劑而瘡口將完又
因勞役且停藥寒熱作渴腫痛膿多用補中益氣湯加
炒山梔二劑少愈又以八珍湯加麥門五味百餘劑腫
痛悉去喜其慎起居節飲食常服補劑而安但勞則出
膿一二滴後惑於他言内用降火外用追蝕必其收歛
致患處大潰幾至不起仍補而愈
甘草膏治水榖道前後生癰謂之懸癰乃肛門前隂
囊後生核子加橄欖樣或如梅李狀初不作痛至旬
月漸熱不早治瘡潰膿血出日數盌至有腸腐而大
便徔瘡口出者其苦不可言近亦數月遠至一二年
亦愈湏是作核未痛以前治之不過一二服便自消
此病初發如松子大漸如蓮子數十日後始覺赤腫
如桃李即破若破則難治服此藥雖不能急消過二
十餘日必消盡矣投兩服亦無害林院判康朝嘗患
此疾已破服此藥兩服瘡即合甚妙右用粉草半
斤内用無節者四兩如算子樣劈破取泉石間長流
水以甘草入水中浸透以炭火將甘草醮水焙炙以
一盌水盡為度不可急性劈開却將所炙甘草另用
泉水三盞無灰好酒五盞用瓦礶煎至三之一如膏
一起服之立愈另用有節甘草四兩仍用泉水隨礶
大小煎湯漉洗患處三遍其效如神水冷再温洗
丹騎馬癰用大粉草帶節四兩長流水一盌以焠浸水
盡為末入皂角灰少許作四服湯調頓服立效
薛大抵此證屬隂虚故不足之人多患之寒凉之劑
不可過用恐傷胃氣惟製甘草一藥不損氣血不動
臓腑其功甚捷
加味小柴胡湯(方見前)
清心蓮子飲治懸癰勢退惟小便赤澀
黃芩(五錢)黃茋(蜜炙)石蓮肉(去心)人參赤茯苓(各七錢半)車前
子(炒)麥門冬(去心)甘草(炙)地骨皮製甘草(法見前)
每服一兩用水二鍾煎至八分食前服如發熱
加柴胡薄荷
加味托裏散治懸癰不消不潰
人參黃茋(鹽水拌炒)當歸(酒炒)川芎麥門冬(去心)知母(酒拌)
(炒)黃檗(酒拌炒)芍藥(炒)金銀花柴胡製甘草(法見前各一錢)
右作一劑用水二鍾煎八分食前服
加味十全大補湯治懸癰潰而不斂或發熱飲食少思
人參黃茋(鹽水拌炒)白术(炒)茯苓熟地黃(酒拌中滿減半)當
歸(酒拌)川芎芍藥(炒各一錢)肉桂麥門冬(去心)五味子
(搗炒)甘草(炒各伍分)
右作一劑用水二鍾煎一鍾食前服莖腫加青皮
熱加黃芩柴胡日晡熱加柴胡地骨皮小便
赤加酒製知母黃檗小便澁加車前子山梔子俱
炒
雞内金散治榖道邊生瘡久不愈者
雞䏶胵(不拘多少即是雞䏶内去下黃皮)
上件燒灰存性研為極細末每用少許乾貼之如神
治榖道中瘡以水中荇葉細搗綿褁内下部日三
治肛内生癰腫痛方
血餘帶血管鵝毛生鹿角
已上各藥俱煆存性研細等分和勻每服五錢空心
好酒下
股部(十五)
股隂疽(與附骨疽參看)
靈樞云發於股隂名曰赤施不急治六十日死在兩股
之内不治十日死鬼遺云隂疽發腿髀及隂股始發
腰強數飲不能多七日發堅腫脹惡疼心煩躁死不治
或問大股之内隂囊之側生毒何如曰在左為上馬癰
在右名下馬癰在肚門傍名肚門癰俱屬足太陽經濕
熱七情不和憂憤所致宜服内補黃茋湯内托羌活湯
十全大補湯選用勝金丹紫金丹壯實者一粒金丹八
陣散下之嘔吐不食麻木黑陷膨脹六脉微或代冷汗
不止煩躁狂妄小水不利泄瀉者不治未潰之先宜服
臺閣紫微丸按足三陽之脉在外皆曰髀足三隂之
脉在内皆曰股今曰大股之内隂囊之側則屬二隂經
而厥隂為多明矣乃以為足太陽不亦謬乎一人腿
内側患癰未作膿而腫痛以内托黃茋柴胡湯二劑稍
愈又二劑而消一人腿内患癰漫腫作痛四肢厥咽
嚨塞發寒熱諸治不應乃邪欝經絡而然也用五香連
翹湯一劑諸證少退又服大便行二次諸證悉退而愈
一人年二十餘股内患毒日久欲求内消診脉滑數
知膿已成因氣血虚不潰刺之膿出作痛用八珍湯稍
可但膿水清稀用十全大補湯三十餘劑而痊蓋膿出
反痛者虚也一僧股内患腫一塊不痛不潰治托裏
二十餘劑膿成刺之作痛予謂腫而潰潰而反痛此氣
血虚甚也宜峻補之彼云氣無補法予曰正氣不足不
可不補補之則氣化而痛自除遂以參茋歸术熟苄治
之兩月餘而平大抵瘡瘍先發為腫氣血欝積蒸内
為膿故多痛膿潰之後腫潰肌寬痛必漸減而痛愈盛
者氣血不足也即丹溪河間虚甚之說
股陽疽
靈樞云發於股陽名曰股陽疽其狀不甚變色癰腫内
薄於骨不急治三十日死矣
或問腿外側骻下五六寸生疽何如曰此名伏兔發寒
熱大作疼痛徹心焮腫無頭是也屬足陽明胃經先賢
謂不治之證早覺早治為上急隔蒜灸灸而皰起者可
治無皰者難治服活命飲加牛膝木瓜漢防己紫金丹
勝金丹汗之壯實者八陣散一粒金丹下之一人股
外側患癰漫腫大痛以内托黃茋湯酒煎二劑少可更
以托裏數劑潰之而愈一人年踰二十禀弱左腿外
側患毒三月方潰膿水清稀肌肉不生以十全大補湯
加牛膝二十餘劑漸愈更以豆䜴餅灸月餘而痊一
婦腿癰久而不愈瘡口紫陷膿水清稀予以為虚彼不
信乃服攻毒之劑虚證蜂起復求治灸以附子餅服十
全大補湯百餘貼而愈一人腿癰内潰針之膿出四
五椀許惡寒畏食脉診如絲此陽氣微也以四君子加
炮附子畏寒少止又四劑而止以六君子加桂數劑飲
食頗進乃以十全大補及灸附子餅兩月愈一老腿
癰膿自潰忽發昏瞀脉細而微此氣血虚極也以大補
之劑而甦一人腿癰兼筋攣痛脉弦緊用五積散加
黃檗柴胡蒼术而痊一婦左腿痛不能伸脉弦緊按
則濇以五積散二劑痛少止又二劑而止以神應養真
而愈(脉弦緊濇屬寒故用五積散辛熱以散之)一人右腿赤腫焮痛脉沉
數用當歸拈痛湯四肢反痛乃濕毒壅遏又况下部藥
力難達非藥不對證遂砭患處去毒血仍用前藥一劑
頓減又四劑而消一人年踰五十冬患腿癰脉數煩
躁飲冷便秘腫痛焮甚此熱淫于内也宜用苦寒之藥
投清凉飲倍加黃芩其勢頓退更以四物湯加黃芩而
愈一人年三十連得憂患作勞好色左腿外側廉紅
腫如栗醫以大府實與承氣兩貼下之又一醫與大黃
朱砂血竭三貼而脉大實後果死此厥隂多氣少血經
也一人腿癰膿成針之出膿二椀許飲托裏藥一劑
大發熱更用聖愈湯二劑而止翌日惡寒不食脉細如
絲以人參一兩熟附三片薑棗煎服而愈但食少不寐
更以内補黃茋湯而平一人腿腫發熱惡寒以補中
益氣湯治之彼以為緩乃服芩連等藥熱愈盛復請予
治以人參養榮湯二十餘劑而潰更以參茋歸术炙甘
草肉桂月餘而歛一人年踰三十左腿微腫痛日久
肉色如故不思飲食東垣云瘡瘍腫下而堅者發于筋
骨此附骨疽也乃真氣虚濕氣襲于肉理而然蓋諸虚
皆禀于胃食少則胃弱法當助胃壯氣以六君加藿香
當歸數劑飲食漸進更以十全大補湯而愈一人遍
身走痛兩月後在脚面結腫未幾腿股又患一塊脉輕
診則浮重診浮緩此氣血不足腠理不密寒邪襲虚而
然以加减小續命湯四劑及獨活寄生湯數劑疼痛頓
去更以托裏藥倍加參茋歸术百貼而愈南司馬王
荆山腿腫作痛寒熱發渴飲食如常脉洪數而有力此
足三陽經濕熱壅滯用檳蘇敗毒散一劑而寒熱止再
劑而腫痛消更用逍遥散而元氣復兩月後因怒腫痛
如錐赤暈散漫用活命飲二劑而痛緩又用八珍湯加
柴胡山梔丹皮而痛止復因勞役倦怠嬾食腿重頭暈
此脾胃氣虚而不能升舉也用補中益氣湯加蔓荆子
而安一儒者兩腿腫痛肉色不變惡寒發熱飲食少
思肢體倦怠此脾氣不足濕痰下注也以補中益氣加
半夏茯苓芍藥二劑寒熱退而腫痛消又十餘劑脾胃
壯而形體健一男子患此入房兩腿硬腫二便不通
余謂腎開竅於二隂乃肝腎虧損也用六味丸料加車
前子牛膝而二便利用補中益氣湯而腫硬消喜其年
少得生一上舍内痛如錐肉色如故面黃嬾食痛甚
作嘔此痛傷胃也用六君子以壯其脾胃用十全大補
以助其膿而針之更用前湯倍加參茋芎歸麥門五味
遠志貝母而瘡歛一男子因負重飲食失節胸間作
痛誤認為瘡毒服大黃等藥右腿股腫肉色如常頭痛
惡寒喘渴發熱脉洪大而無力此勞傷元氣藥損胃氣
而然耳用補中益氣湯四劑又用十全大補湯數劑喜
其年少而愈
附骨疽
丹溪云環跳冗痛防生附骨疽以蒼术佐黃檗之辛行
以青皮冬加桂枝夏加黃芩體虚加杜牛膝以生甘草
為使大料煎入生薑汁食前飲之痛甚者恐十數貼發
不動少加麻黃一二貼又不動恐疽將成急掘地成坎
以火煆紅沃以小便赤體坐其中以席圍下體使熱氣
薰蒸腠理開氣血暢而愈或問附骨疽何以别之曰
凡患流注表未盡則餘毒附骨而為疽在股外屬足太
陽陽明經在股内屬足厥隂足少隂經又云風濕折熱
熱結而附骨成疽蓋骨者腎之餘腎虚則骨冷而遂附
着於骨也骨冷則氣愈滯而血愈積但能為腫不能為
膿流注者傷寒之餘毒骨疽者流注之壊證也流注非
傷寒之罪乃醫者表之未盡也骨疽非流注之過乃庸
醫凉藥之誤也又云久得厚味及醉後涉水或履冰霜
雪寒入髀樞積痰瘀血相搏而成疽初時暫痛無時乍
寒乍熱而無汗久則痛深入骨而不移處按之痛不止
者是也初覺即隔蒜灸之以多為上宜勝金丹烏金散
汗之壯實者一粒金丹下之或八陣散久則極隂生陽
寒化為熱肉腐而成膿膿成則宜烙十全大補湯加牛
膝木瓜補之有久潰毒結留連展轉經歲不已腐出朽
骨者骨雖出而不愈有終身之咎視其白膿清稀者碎
骨初脱肉深難取膿白而稠者碎骨將出肉淺可取大
抵久腐出骨不論強弱老幼必湏補益使氣血和暢正
氣漸復邪氣漸退自然收歛十全大補湯人參養榮湯
在所當用未成膿者以冲和膏貼之蓋有獨活能動盪
氣血也已潰者宜服何首烏散此藥能調和隂陽也
薛附骨疽有因露卧風寒深襲於骨者有因形氣損傷
不能起發者有因尅伐之劑虧損元氣不能發出者有
因外敷寒藥血凝結於内者凡此皆宜灸熨患處解散
毒氣補接陽氣温補脾胃為主若飲食如常先用仙方
活命飲解毒散欝隨用六君子湯補托榮氣若體倦食
少但用前湯培養諸臓使邪不得勝正若膿已成即針
之使毒不得内侵帶生用針亦無妨如用火針亦不痛
且使易歛其隔蒜灸能解毒行氣葱熨法能助陽氣行
壅滯此雖不見於方書余常用之大效其功不能盡述
唯氣血虚脱者不應一女髀樞穴生附骨疽在外側
廉少陽經分始末用五香湯十宣散一日惡寒發熱膈
滿猶大服五香湯一夕喘死此升散太過孤陽發熱于
上也一人年踰四十夏患附骨癰予以火針刺去瘀
血更服托裏藥而愈至秋忽不飲食痰氣壅盛勞則口
舌生瘡服寒藥腹痛彼疑為瘡脾胃脉輕取似大按之
無力此真氣不足虚火炎上也治以八味丸彼不信自
服二陳四物湯幾殆復請予仍以前丸治之而愈一
人附骨癰畏針不開臋膝通潰脉數發渴煩燥時𠻳飲
食少思齊氏曰瘡瘍煩躁時嗽腹痛渴甚或泄利無度
或小便如淋此惡證也膿出之後若脉洪數難治微濇
遲緩易治刺之膿出四五椀即服參茋歸术大劑翌日
脉稍歛更服八珍湯加五味子麥門肉桂白歛三十餘
貼脉緩膿稠三月乃愈一老腿患附骨疽腫硬大按
方痛口乾脉弱腫聚不潰飲食少思予謂腫下而堅者
發於筋骨肉色不變者發於骨髄遂托以參茋等藥三
十餘劑膿雖熟不穿予謂藥力難達必湏針刺不聽至
旬日方刺涌出清膿五六碗然衰老氣血不足養毒又
久竟不救大抵瘡疽旬日不退宜托之有膿刺之有
腐肉取之虚則補之此十全之功也一人患貼骨疽
腿細短軟瘡口不合以十全大補湯外灸附子餅貼補
藥膏調護得宜百貼而愈一人環跳冗患附骨疽彼
謂小瘡服敗毒藥外以寒藥敷貼因痛極針之膿瘀大
泄方知為癰請治其脉右關浮大此胃氣已傷故瘡口
開張肉紫下陷捫之不熱彼謂瘡内更覺微冷自謂必
成漏矣灸以豆豉餅飲六君子加藿香砂仁炮薑數劑
胃氣漸醒飲食漸進患處漸暖肌肉漸生更以十全大
補湯而愈一人亦患此内痛如錐外色不變勢不可
消喜其未用寒劑秪因痛傷胃氣而不思食以前藥去
炮薑治之飲食稍進更以十全大補湯二十餘劑膿成
針去仍以大補湯倍加參茋芎歸膿久不止更加麥門
五味貝母遠志數服漸止瘡亦尋愈二證蓋因濕熱
滯于肉理真氣不能運化其始宜除濕熱實脾土和氣
血則濕自消散若膿未成以隔蒜灸之立效一婦四
十餘近環跳生疽尺脉沉緊腿不能伸經曰脾移寒於
肝癕腫筋攣蓋脾主肉肝主筋肉温則筋舒肉冷則筋
急遂與乳香定痛丸少愈更以助胃壯氣血藥二十餘
劑而消一人因痢驟澁環跳穴作痛與四物湯加桃
仁酒黃芩紅花蒼术枳殼黃檗柴胡青皮生薑十餘劑
稍可更刺委中出黑血而愈一後生&KR0008;骨痛以風藥
飲酒一年予以防風通聖散去硝黃加生犀角浮萍百
餘貼成一疽近皮革膿出而愈後五六年其處再痛予
曰舊病作無能為矣蓋發於新娶之後多得香辣肉味
若能茹淡遠房勞猶可生也出膿血四五年延及腰背
皆空又三年而死此純乎病熱者一少年天寒極勞
&KR0008;骨痛兩月後生疽深入骨邊卧二年取剰骨而安此
寒搏熱者也(取久疽及痔漏中朽骨用烏骨雞脛骨以䂣實之塩泥固濟火煆紅地土出火毒去)
(泥用骨研細飯丸如粟米大以紙撚送入竅内更以膏貼之)萬歷乙亥余方閉關
作舉子業適姻家虞懋菴股内側痛久矣醫作痛風治
月餘不效膿熟肉厚不得穿宂出因潰入腹精神昏憒
粥藥不入醫不能措手請教於余余特破例為診之脉
細如蛛絲氣息奄奄欲絶曰無傷也可以鈹針刺其腹
膿大泄數升然皆清如水瘡口若蠏吐沫醫疑其透膜
不可治余曰無傷也可以參茋附子加厥隂引經藥大
劑飲之為製八味丸食前輒呑百丸食大進日噉飯升
餘肉數臠旬日而平所以知可治者潰瘍之脉洪實者
死微細者生今脉微細形病相合知其受補故云可治
也所以刺其腹者膿不洩必有内攻之患且按之而知
其創深即刺之無苦也所以信其不透膜即透膜無損
者無惡候也所以服八味丸者八味丸補腎腎氣旺而
上升則胃口開而納食故食大進也洩膿既多刀圭之
藥其何能濟遷延遲久且變生故進開胃之藥使多食
粱肉以補之肌乃速生此治潰瘍之大法也
内服黃狗下頦方治肚癰少腹癰及腿上貼骨癰神
效又云可治發背大抵此方治下部癰疽妙
用黃狗下頦連舌連皮毛劈下入礶鹽泥封固鐵盞
蓋口煆一炷香覺烟清即止務宜存性不可過過則
無用矣視其骨灰正黑色者為妙若帶白色其性已
過勿用(用時研極細)白歛末豌豆粉(俗名水寒豆又名小寒豆生用)
右三味等分以各五錢為率酒調空腹服外乂以三
味等分為敷藥香油調傅患處其騐以服藥後出臭
汗及熟睡為凖史鶴亭太史親見顧天宇室人騐過
(宜於屠家取已殺者製以備用若生取特殺仄招不祥)按此方世多用之萬
氏家抄亦已收載然但知其可為敷藥散腫止痛而
不知其可以内服為下部癰疽内消之聖藥也予有
轎夫環跳冗痛甚如雞啄火灼適製有藥以酒調三
錢飲之未瘉更進一服霍然如失明日舁轎如故了
無苦矣
三生散治諸瘡大痛不辨肉色漫腫光色名附骨癰
如神
露蜂房蛇退頭髮(洗淨各等分)
右同燒灰存性研細酒下三錢
内托黃茋柴胡湯治附骨癰
黃茋(二錢)柴胡土瓜根(酒洗各一錢)羌活(半錢)連翹(一錢三分)官
桂黃檗生地黃(各二分)當歸(七分半)為㕮咀作一
服水三盞酒一盞同煎至一盞去滓熱服宿食消盡
服一服而愈昔賈德甫男年十歲丁未四月十一日
於左腿近膝股内出附骨癰不辨肉色漫腫皮澤木
硬瘡勢甚大其左脚乃肝之脾土也更在足厥隂肝
經之分少侵足太隂脾經之分其脉左三部細而弦
按之緩而微有力為製此方主治一方無黃檗
内托黃茋酒煎湯
黃茋當歸尾(各二錢)柴胡(一錢半)升麻(七分)連翹肉桂
黍粘子(炒各一錢)黃檗炙甘草(各半錢)
右㕮咀好糯米酒一盞半水一大盞半同煎至一大盞
去滓空心宿食消盡温服待少時早膳壓之使不令大
熱上攻中上二焦也丁未季春蒲度主老年七十因
寒濕地氣得附骨疽于左腿外側足少陽膽經之分
微侵足陽明分闊六七寸長一尺堅硬漫腫不辨肉色
皮澤深但行步作痛以指按至骨大痛與藥一服立
止再服堅硬腫消
當歸散治附骨癰及一切惡瘡
當歸(半兩)甘草(一兩)山梔子(十二枚)木鼈子(一枚去殼)
右研為細末每服三錢冷酒調服
漏蘆湯治附骨疽
漏蘆(去蘆)升麻連翹麻黃(去根節各一兩)防己木香
白斂沉香(各半兩)大黃(剉炒一兩半)
右剉碎每服五錢水一盞半入竹葉七片煎七分入芒
硝一錢攪勻去滓空心温服取利三二行未到再服
應痛丸治走注疼痛疑是附骨疽者
蒼术(去皮)當歸黑牽牛草烏頭(炮各二兩)
右研為細末醋糊為丸如小豆大每服三十丸醋湯下
貫衆湯治附骨癰生股上伏肉間淋渫
貫衆地骨皮榖精草枇杷葉(拭去毛刷炙)荆芥(去梗)
蜀椒(去目并合口者已上各一兩)
右同搗節以水三升煮取二升和滓淋渫蘸布帛榻之
蜜陀僧散
蜜陀僧自然銅(各半兩)杏仁(去皮尖雙仁一十四枚)
右用枯竹筒一枚入藥在内紙封筒口慢火煨候筒
黃色取出研極細看瘡大小用藥以新汲水調勻用
雞翎掃塗癰上甚者不過二七日效
腿遊風
或問腿股忽然赤腫何如曰此名腿遊風風熱相搏而
然屬足太陽經宜砭出惡血服防風通聖散去白术加
黃檗牛膝防己主之
委中毒
或問一女年十四往來寒熱膝後膕内約紋中堅硬如
石微紅微腫何如曰此名委中毒此穴在膝後摺紋中
屬太陽膽經由臓腑積熱流入膀胱而發用八陣散下
瘀血斗許而消若治之稍遲潰則筋縮必成癈疾
膝部(十六)
鶴膝風
靈樞云發於膝名曰疪疽其狀大癰色不變寒熱而堅
勿石石之者死湏其柔乃石之者生(堅如石者用生樟陸根擦之效)
諸癰疽之發於節而相應者不可治也發於陽者百日
死發於隂者三十日死(陽謂諸節之背隂謂諸節之膕郄間劉涓子云應者内發透外)
(也)或問兩膝腫痛股漸小何如曰此名鶴膝風一名
鼔搥風起於中濕或因痢後脚弱緩痛不能行履名曰
痢風或傷寒餘毒不能發散風寒濕氣結於經絡血脉
不流以致筋愈縮而股愈瘦屬足少陽足陽明經宜用
玉龍膏酒調敷腿上以住痛回陽又宜冲和膏塗足跗
以引氣行血服大防風湯追風丸倍加乳香以住痛舒
筋亦宜隔蒜灸之或問膝上腫痛何如曰此非一端
要湏明辨若兩膝内外皆腫痛如虎咬之狀寒熱間作
股漸細小膝愈腫大名鶴膝風急隔蒜灸服大防風湯
但一膝痛引上下不甚腫而微紅名膝遊風宜服聖授
丹换骨丹防風通聖散加牛膝木瓜但膝之兩傍腫痛
增寒壯熱晝夜偏劇腫處手不可近為膝眼毒膝蓋上
腫痛者為膝癰此二證宜服勝金丹或紫金丹八陣散
活命飲加牛膝薛鶴膝風乃調攝失宜虧損足三隂
經風邪乘虚而入以致肌肉日瘦内熱減食肢體攣痛
久則膝大而腿細如鶴之膝故名之若傷於脾胃者補
中益氣湯為主傷於肝腎者六味丸為主若欲其作膿
或潰後十全大補湯為主皆佐以大防風湯初起湏用
葱熨可以内消若津涸口乾中氣不足也補中益氣湯
加五味子頭暈頭痛陽氣不升也補中益氣湯加蔓荆
子發熱晡熱隂血虚弱也用四物參茋白术畏寒增寒
陽氣虚弱也用十全大補湯飲食少思胸膈膨脹脾胃
虚痞也用四君子湯面色痿黃飲食少思脾胃虚弱也
用六君子湯膿水清稀肌肉不生氣血俱虚也用八珍
湯熱來復去有時而動無根虚火也用十全大補湯形
瘦嗜卧寢息發熱痰盛作渴小便頻數五臓虚損也用
六味丸臍腹疼痛夜多漩溺脚膝無力頭暈吐痰腎氣
冷敗也用八味丸發熱大渴不欲近衣面目赤色脉大
而虚血虚發躁也用當歸補血湯或有痢後而患者亦
治以前法餘當臨證制宜
鶴膝風(又名鼔槌風)兩大小腿瘦如蘆柴止有膝蓋大者行
履不得用小續命湯料内如萆薢川楝子獨活乾木
瓜㕮咀不用生薑用水煎熬於碗底先放麝香少許
去滓傾於碗内服之服至數十貼後加五積散同煎
服永瘥一方用紫荆皮毛老酒煎候温常服
羅氏蛜&KR1417;丸治鶴膝風腰膝風縮之疾
蛜&KR1417;(頭尾全者生一條)桃仁(生)白附子阿魏桂心安息
香(桃仁同研)白芷(各一兩)乳香没藥(各七錢半已上九味用童便酒二升)
(炒熱叧研)北漏蘆當歸白芍藥牛膝羌活
地骨皮威靈仙(各一兩共為末)
右煉蜜丸彈子大空心温酒化下一丸胡楚望博士病
風痙手足指節皆如桃李痛不可忍服之悉愈
丹溪治一丈人年七十患脚膝疼稍腫
生地黃當歸頭白芍藥蒼术炒檗(各三錢)川
芎桂(各二錢)木通(一錢半)
右四貼煎取小盞食前熱服
一男子年近三十滋味素厚性多焦怒秋間髀樞左右
一點發痛延及於膝晝静夜劇惡寒口或渴或不渴或
痞或不痞醫多用風藥兼用補血至次年春其膝漸腫
痛愈甚食漸減形瘦羸至春末膝腫如桃不可屈伸診
其脉左弦大頗實寸澁甚大率皆數知其小便必數而
短遂作飲食痰積在太陽陽明治之炒黃檗一兩生甘
草稍犀角屑蒼术鹽炒各三錢川芎二錢陳皮牛膝木
通芍藥各伍錢遇暄熱加條芩三錢為細末每三錢重
與生薑自然汁同研細多少以水盪起煎令沸帶熱食
前飲之一晝夜四次與至半月後數脉漸減痛漸輕去
犀角加牛膝敗龜板半兩當歸半兩如前服又與半月
腫漸減食漸進不惡寒唯脚膝痠軟未能久立久行去
蒼术黃芩時當夏熱加炒黃檗至一兩半予依本方内
加牛膝春夏用莖葉冬用根杵取汁用之效尤速湏斷
酒肉濕麵胡椒當仲夏加生地黃半兩冬加茱萸桂枝
换骨丹通治風兼治鶴膝風
防風牛膝當歸虎骨(酥炙各一兩)枸杞(二兩半)羌活
獨活敗龜板秦艽萆薢松節蠶沙
(各一兩)茄根(洗二兩)蒼术(四兩)酒浸或酒糊丸皆可
脚筋急痛煮木瓜令爛研作粥漿樣用褁痛處冷即易
一宿三五度熱裏便差煮木瓜時入一半酒煮之子
和治嶺北李文卿病兩膝臏屈伸有聲剝剝然或以為
骨鳴戴人曰非也骨不戞皆能鳴此筋濕也濕則筋急
緩者不鳴急者鳴也若用予之藥一涌一泄上下去其
水則自無聲矣文卿徔之既而果然州守張天澤左
膝腫痛胸膈痞滿飲食少思時欲作嘔頭暈痰壅日晡
益倦此脾肺氣虚用葱熨法及六君加炮薑諸證頓退
飲食少進用補中益氣加蔓荆子頭目清爽間與大防
風湯十餘劑又用補中益氣三十餘劑而消通府劉
國威先筋攣骨痛右膝漫腫用化痰消毒之劑腫痛益
甚食少體倦加袪風消毒等藥寒熱作嘔大便不實用
二陳除濕之類腫起色赤内痛如銷余診其脉滑數而
無力此濃已成元氣虚而不能潰也用十全大補湯四
劑佐以大防風湯一劑而潰又百餘劑而痊一儒者
腿筋弛長月餘兩膝腫痛此隂虚濕熱所乘也用六味
丸為主佐以八珍湯加牛膝杜仲間以補中益氣湯三
月餘而消一男子腿痛膝腫脉浮按之弦緊此肝腎
虚弱也用大防風湯二劑已退彼惑於附子有毒乃服
治瘡之藥日漸消瘦虚症漸至復求治余曰倦怠消瘦
脾胃衰而不能營運也小便不禁膀胱虚而不能約制
也燥熱虚痞胃氣弱而不能化也恍惚健忘精神失而
憒亂也惡證蜂集余辭之後果殁此證多患于不足
之人故以加減小續命大防風二湯有效若用攻毒藥
必悞一婦膝腫痛遇寒痛益甚月餘不愈諸藥不應
脉弦緊此寒邪深伏於内也用大防風湯與火龍丹治
之而消大抵此證雖云腫有淺深感有輕重其所受
皆因真氣虚弱而邪得以深襲故附骨癰疽及鶴膝風
證腎虚者多有之前人用附子者以温補腎氣而又能
行藥勢散寒邪也亦有體虚之人秋夏露卧為冷氣所
襲寒熱伏結多成此證不能轉動乍熱而無汗按之痛
應骨者是也若經久不消極隂生陽寒化為熱而潰也
若被賊風所甚傷患處不甚熱而洒淅惡寒不時汗出
熨之痛少止須大防風湯火龍膏治之又有攣曲偏枯堅
硬如石謂之石疽若熱緩積不潰肉色赤紫皮肉俱爛名
緩疽其始末皆宜服前湯欲其驅散寒邪以補虚托裏
也
大防風湯治足三隂經虧損外邪乘虚患鶴膝風或
附骨疽腫痛或腫而不痛不問已潰未潰用三五劑後
更用調補之劑
附子牛膝(各一錢)白术羌活人參防風(各二錢)
川芎(一錢半)辣桂黃茋白芍藥杜仲熟地黃
甘草(炙各五分)
還少丹治足三隂經虚損患膝風等證又補脾腎進飲
食之良劑也
肉蓯蓉(酒浸去甲)遠志(甘草湯泡去骨)蘹香(炒)巴戟(去心)枸杞子
山藥牛膝石菖蒲杜仲熟地黃(為膏)五味
子白茯苓楮實子山茱萸(肉各等分)
右研為末用紅棗肉同蜜為丸梧子大每服七十丸温
酒下每日三服白湯亦可
經進地仙丹換骨丹(二方並見雜病五卷)
素蹇膝伸不屈治其楗(骨空論下同經云輔骨上横骨下為楗王注云髀輔骨上横骨)
(下股外之中側立搖動取之筋動應手滑夀云楗骨之下為髀樞盖楗即兩骨相接處為楗也)坐而
膝痛治其機(經云俠髖為機王注云髖骨兩傍相接處滑夀云髖骨俠腰兩傍髖骨為機機後為)
(臋)立而暑解治其骸關(經云膝解為骸關王注云暑熱也若膝痛起立而膝骨解)
(中熱者治其骸關經云起而引膝骨解之中也滑夀云俠膝解中為臏)膝痛痛及拇指
治其膕(經云輔上為膕王注云膕為膝解之後曲脚之中委中冗)坐而膝痛如物
隠者治其關(經云膕上為關王注云關在膕上當楗之後背立按之動搖筋應手)膝痛
不可屈伸治其臂内(王注云大杼冗也)連胻若折治陽明中
俞髎(王注云若膝痛不可屈伸連胻痛如折者則針陽明冗中俞髎三里冗也)膝痛如别
治巨陽少陽榮(王注云若痛而膝如别離者則治足太陽榮通谷冗足少隂榮然谷冗也)
淫濼脛痠不能立久治少陽之維在外上五寸(外上當作外踝)
(上王注淫濼謂似痠痛而無力也外踝上五寸光明冗也)
右楗機骸關諸冗更參訂之
靈膝中痛取犢鼻以員利針之發而間之針大如釐刺
膝無疑(雜病篇)
玉鶴膝風腫及腿痛髖骨(在膝蓋骨上一寸梁丘冗兩膀各五分針入五分留)
(一吸瀉之)膝關(在膝盖骨下犢鼻内傍横針透膝眼在犢鼻外傍禁炙留八呼瀉之)
集又法膝關委中(三寸半但紫脉上出血為妙)三里(不已取下冗)
陽陵泉中脘豐隆
通膝腫行間
撮要陽陵泉(横透隂陵泉補生瀉成)隂陵泉(横透陽陵泉補生瀉成)膝
關(法見前玉龍下)
世脚拗痛委中(出血)
桑脚膝痛筋急風池三間三隂交三里
脛部(十七)
脛疽
靈樞曰發於脛名曰兔齧其狀如赤豆至骨急治之不
急治害人也
脛隂癰
或問足小肚内側微紅微腫堅硬如石三四寸許痛楚
難禁何如曰此名黃鰍癰屬足太隂與足厥隂二經濕
熱又積憤所致宜服五香湯流氣飲加牛膝木瓜防己
黃檗壯實者一粒金丹下之或萬病解毒丹不足者十
全大補湯加牛膝木瓜若過時潰出清水虚火上升嘔
吐不食者不治
三里發
鬼遺云三里兩處起癰疽初發如牛眼睛青黑便五七
日破冗出黑血汁膿腫攻膀肚連腿裏拘急冷疼此因
傷筋氣勞力所成宜用湯藥注射其外毒自平息矣
接骨發
鬼遺云兩脚接骨近上膀肚下一處起丹疽如胡桃大
硬如物打磕之狀不苦疼但腫急脹慮其損筋亦湏早
出膿毒可保平安也
騙馬墜
鬼遺云垂珠左右兩處起癰為騙馬墜初起大小不定
此處微實皮肉薄紋緊口亦難合瘡初起宜以消散藥
貼令内消此處亦易成漏瘡唯宜消散之硬即恐緩慢
難為功矣又云交&KR0008;一處近稜線上亦為騙馬墜防漏
(俗名跨馬癰是也)
青蛇便
或問足肚之下結塊長二三寸許寒熱大作飲食不進
何如曰此名青蛇便屬足少隂與足太陽經由腎經虚
損濕熱下注所致頭向上者難治頭向下者刺出惡血
服活命飲加木瓜牛膝黃檗或烏金散紫金丹選用老
弱之人嘔吐腹脹神昏脉躁者死
青蛇便生小膀上下頭生望上攻走入腹者不可治頭
生向下尾在上即為順可治也急服二十六味托裏散
外用神方鐵箍散薑汁陳醋豬膽同調敷之上望下趕
蛇頭上用三稜針針入二寸出黑紫血出針急下保生
散用紙撚醮藥送入
瓜藤纏
或問足股生核數枚腫痛久之潰爛不已何如曰此名
瓜藤纏屬足太陽經由臓腑濕熱流注下部所致用防
風通聖散加㯽榔牛膝防己主之
濕毒流注
或問足脛之間生瘡狀如牛眼或紫或黑膿水淋漓止
處即潰爛久而不歛何如曰此名濕毒流注暴風疾雨
寒濕暑氣侵入腠理而成宜服防風通聖散加木瓜牛
膝防己之類或當歸拈痛湯加牛膝
下注瘡
或問脚膝間膿水不絶連年不愈何如曰此名下注瘡
亦名濕毒瘡因脾胃濕熱下注以致肌肉不仁而成瘡
也在外屬足太陽少陽經在内屬足厥隂足太隂經宜
服防風通聖散加木瓜防己牛膝之類外用袪風等湯
藥洗製女貞葉貼之
内踝疽
靈樞云發於内踝名曰走緩其狀癰色不變數石其輸
而止其寒熱不死或問足内生疽何如曰此名鞋帶
癰由寒濕滯於足陽明與足厥隂肝經血澁氣阻所致
初宜隔蒜灸之服流氣飲加牛膝木瓜防己壯實者一
粒金丹下之老弱者十全大補湯内托黃茋柴胡湯主
之
外踝疽
或問足外踝生疽何如曰此名脚拐毒屬少陽膽經足
太陽膀胱經濕熱下注宜服内托羌活飲黃連消毒散
内托復煎散選用勝金丹烏金散紫金丹皆可用
多骨疽(别見)
或問足脛生疽既潰甚久而不愈腐爛出骨者何如曰
此名多骨疽亦名剰骨又名朽骨蓋因毒氣壅盛結成
此骨非正骨也宜服勝金丹十全大補湯加牛膝防己
紫金丹烏金散人參養榮湯加木瓜牛膝防己相間服
此疽因未潰之前補劑太過故結毒而不散耳宜授仙
紙黃龍膏貼之
腓腨發
或發足小肚生疽寒熱煩躁何如曰此名腓腨發疽屬
足少隂腎經由腎水不足積熱所致古方云不治宜活
命飲加牛膝木瓜黃檗老弱者八珍湯加牛膝壯實者
一粒金丹下之涉虚者難治以腎氣丸十全大補湯主
之潰出血膿者生潰出清水者死
臁瘡
鬼遺云兩曲䐐膀肚下内外兩踝前有廉刃兩邊為裏
外廉上結癰腫此處近骨難瘥宜用收毒散外貼四畔
中心即用活血肉藥貼無害或問足内外臁生瘡連
年不已何如曰此由濕熱下注瘀血凝滯於經絡以致
肌肉紫黑痒痛不時女人名為裙風褲口瘡即臁瘡也
最難克效蓋以裙扇地風濕盛故也宜服獨活寄生湯
防風通聖散加牛膝木瓜防己外用隔紙膏或製女貞
葉貼之薛臁瘡生於兩臁初起赤腫久而腐潰或浸
淫搔痒破而膿水淋漓蓋因飲食起居虧損肝腎或因
隂火下流外邪相搏而致外臁屬足三陽濕熱可治内
臁屬足三隂虚熱難治若初起惡寒壯熱腫焮作痛者
屬濕熱用檳蘇敗毒散若漫腫作痛或不腫不痛者屬
隂虚用補隂八珍湯若膿水淋漓體倦食少内熱口乾
者屬脾虚用補中益氣加茯苓酒炒白芍藥若午後熱
或作痛頭目不清者屬隂火前湯加酒炒黑黃檗及六
味地黃丸若午後發熱至子時分方止是血虚前湯加
芎歸熟地若欝結傷脾而甚用歸脾湯加柴胡山梔若
怒動肝火而甚用補中益氣湯加川芎山梔黃芩内熱
口乾肢體倦怠或痰涎上升或口舌生瘡屬脾腎虚熱
用六味地黃丸補中益氣湯若患處黑黯肢體畏寒飲
食少思或脾腎虚敗用八味丸若誤用攻伐復損胃氣
絶其化源治亦難矣鴻臚翟少溪兩臁生瘡漸至遍
身發熱吐痰口燥咽乾盗汗心煩溺赤足熱日晡益甚
形體日瘦此腎經虚火也用六味丸不月諸證悉退三
月元氣平復一男子左臁腫肉色如故寒熱惡心飲
食少思此脾氣不足而為外邪所感也用六君加藿香
桔梗川芎而寒熱止又用補中益氣湯而腫痛消陸
懋誠素因隂虚過飲入房發熱腿痛似臁瘡用發表之
劑兩腿腫黯熱氣如霧欲發痙脉皆洪數兩尺尤大余
曰屬足三隂虚酒濕所乘元氣損而邪益甚耳用十全
大補加山藥山茱萸附子一劑脉證頓退却去附子又
二劑全愈一男子先患兩臁後及遍身生瘡似疥非
疥時或膿水淋漓兩腿為甚肢體倦怠作痒煩熱年餘
不愈余作腎經虚火用加減八味丸而痊
二妙丸治下焦濕瘡(但是下焦有瘡皆可服)潛行散末蒼术末
各等分煉蜜為丸桐子大
海黃茋丸(局方)治兩臁脚膝生瘡服此立安
川烏頭(炮去皮臍)川楝子地龍(去土炒)蘹香(炒)杜蒺藜(炒去)
(刺)赤小豆防風(去蘆)黃茋(剉各一兩)烏藥
右為細末酒煮麵糊為丸如桐子大每服十五丸温酒
下鹽湯亦得婦人醋湯下並空心服
治臁瘡極妙地骨皮一斤黃檗皮二兩剉為粗末用香
油一斤半煎濾過藥油六七兩入淨松香二拾兩黃丹
二兩同煎候黃丹微黑色却入輕粉七角光粉二角煎
法皆如煎膏法用長條紙拖過掛乾用若瘡紫黑色用
三稜針去惡血以冷水洗淨隨瘡大小剪膏藥掩上用
絹帛紥緊俟一周時再換膏藥換時湏用冷水洗瘡不
過數換不問新久即愈湏忌日氣火氣陽氣倘換膏藥
再看如有黑腫未盡可再出血以紫黑血盡為度
治臁瘡用糯米泔漱口過洗瘡拭乾却以地骨皮為細
末蜜調傅瘡上又以油紙縛之
丹治臁瘡
白膠香黃檗軟石膏(另研各一兩)青黛龍骨(各半兩)
右研為細末以香油調傅患處
又方用羯羊屎二分石膏一分赤石脂半分為細末香
油和之舊黑油傘紙作隔膏縛之除根
羅翠玉膏治臁瘡
瀝青(一兩)黃蠟銅綠(各二錢)没藥乳香(各一錢)
先將銅綠為細末入香油調勻又將黃蠟瀝青火上
鎔開次下油銅綠火上攪勻將没藥等二味旋旋入
攪勻用河水一碗將藥傾在内用手扯拔勻油紙裏
看瘡大小分大小塊口嚼捻成餅子貼於瘡上紙封
三日易之
丹臁瘡用砂糖水煮冬青葉三五沸澇起石壓乾將葉
貼在瘡口上一日換二遍脚痛成瘡水蓼煎湯洗瘡
候乾自安
山臁瘡用韭汁洗淨拭乾剉虎骨傅上
乳香散(郭氏)治諸疳浸蝕日久不愈下注臁瘡内外踝
生瘡頑瘡等證
枯礬白膠香赤石脂(各半兩)黃丹乳香没藥
(各三錢)輕粉(二錢)
右為細末加麝些少如瘡濕乾則香油調敷
輕粉散(郭氏)治下注疳瘡蝕臭腐爛疼痛不可忍者
黃檗(蜜炙)蜜陀僧黃丹高末茶乳香(各三錢)輕粉(一錢)
(半)麝香(少許)
右為末用葱湯洗瘡次貼此藥兼治小兒疳瘡
治臁瘡方
鼠糞苦參桃枝杉樹刺柳枝松枝䴸
醬雞子殼皂角雀糞芍藥木綿子芝
麻桑枝蛇殼鍋底煤杜當歸鬚(各四錢)松明(不拘多少)
右研為末先將松明搥碎和諸藥於瓦銚中掘一地坑
將藥銚安坑中四圍用火熬鎔取出再研令勻傅瘡自
然痊可忌一切發氣熱物
隔紙膏治内外臁瘡
當歸白芷黃連五倍子雄黃没藥血竭
海螵蛸白芨白斂黃檗厚朴(已上各半兩)黃
丹(六錢)乳香(研二錢半)輕粉(一錢)
右為細末研勻清油調成膏油紙貼藥傅瘡上絹帛縛
定有膿水解開刮去不潔再貼藥如此即愈須先用
燒鹽湯洗淨片帛拭乾待片時水氣乾然後貼藥
治臁瘡久不愈
龍骨(二錢半)輕粉(少許)檳榔(半兩)乳香没藥(各一錢)乾豬糞
(半兩燒存性)
為末以燒鹽湯洗瘡軟絹拭乾清油調傅濕則乾摻之
治臁瘡下注
白石脂龍骨(各半兩)白礬(一兩枯)五倍子(二兩燒存性)黃丹
(三錢飛)雄黃(少許)
右為細末先將葱鹽湯洗瘡見赤肉然後將前藥傅瘡
上用藥如法厚者用帛子包縛著不要動候乾瘡皮自脱
治臁瘡
黃丹輕粉白芨樟腦敗船灰(各等分)
右研為細末以桐油調成膏攤在油紙袋内先煎温葱湯
洗淨以帛拭乾將藥置瘡上紥住用了一面番轉如前
洗貼一方無輕粉者若用糞船灰亦妙
治臁瘡方詹武子年三十時曾患此用之屢效
白芨白斂黃檗黃丹(另研各等分)
入輕粉些少研勻以煉蜜和成劑捏作餅貼瘡上深者
填滿以帛片包紥一日一換後來瘡漸乾或有裂處
只須乾摻以瘥為度
治血注脚
桑樹菰牛屎菰(又名石灰菰生地上如有石成塊者碎其中有灰起)肥株樹
菰胎髮(男用男女用女三個)
將上三菰焙乾各五錢胎髮燒灰存性三錢並為細末
研勻濕則乾摻乾則清麻油調塗
治臁瘡方
冬青葉臘豬膽百草霜(三味和勻)
將上冬青葉與本人嚼爛先以葱椒湯洗淨瘡口以膽
霜𫝊後却傅嚼葉在上三四次即可
竒妙梔子散治遠年日久内外臁瘡
山梔子(不拘多少燒作灰研為細末)乳香(另研各半錢)輕粉(少許)
右研勻以磁器盛每用時先以葱白花椒煎湯洗瘡稍
歇再以温漿水又洗一次候惡水去盡後再將白水煎
百沸候温再洗但瘡口無膿水血絲清水各盡又用
粉帛片拭乾然後傅藥如乾者香油調傅濕者乾摻
但將瘡口實滿軟絹帛護之堅硬不作膿者未可用
腫如軟有膿者依前法再洗後傅貼之三二次即愈
乃一藥二洗之功也
治臁瘡方先以葱白漿水熬湯洗淨瘡口拭乾徐以
輕粉末摻上瘡口却用五靈脂黃檗各等分碾細末
凉水調敷瘡上紙蓋定三五次即平復
腎臓風屬腎虚風邪乘於膁脛以致皮膚如癬或漸延
上腿久則延及遍身外證則搔痒成瘡膿水淋漓眼目
昏花内證則口燥舌乾腰腿倦怠吐痰發熱盜汗體疲
治法用六味丸為主佐以四生散若脾胃虛弱者用補
中益氣為主佐以六味丸四生散為善欽天薛循齋
六十有一兩膁患之膿水淋漓發熱吐痰四年矣此腎
臓風證也與六味丸四生散而瘥年餘復作延及遍身
日晡益甚痰渴盜汗唇舌生瘡兩目昏赤皆腎經虚火
而水汎為痰用加減八味丸而愈三年後小便淋漓莖
中濇痛此思色精不出而内敗也用前丸及補中益氣
湯加麥門五味而愈
治男子兩足瘙痒生瘡連年累月俗為腎風瘡宜服此
藥
黃茋牛膝(各半兩)羌活獨活川芎防風木
香白附(各二錢半)白蒺藜(一兩去刺)
右研為細末煉蜜和丸如桐子大每服三十丸空心鹽
湯送下仍以後方藥傅之
檳榔木香防風白芷(各二錢)白芨(一錢)龍骨(五分煅另研)
麝香(一字另研)蛇退(一條燒灰)膩粉(十五箇)
右為細末研勻先以鱔魚一條搥碎百部一兩切碎南椒
三銖油一兩煎令得所去藥只以油搽瘡口却傅末藥
上以油紙裹之三日一換每上藥時先用柳枝甘草煎
湯洗瘡淨拭乾傅藥
驢蹄散治腎臟風毒下注生瘡
驢蹄(二十片燒灰)蜜陀僧(二錢半研)輕粉(一錢七)麝香(半錢)
右細末以帛拭去膿用些少乾摻日三四次瘥
風疽
凡脚腨及曲䐐中痒搔則黃汁出名風疽治之方
以青竹筒一枚徑一寸半長三尺當中著大豆一升
以糠馬屎二物燒為火當竹筒中燒之以器承兩頭
取汁先以泔清和鹽熱洗瘡了即塗豆汁不過三度
極效
又方嚼胡麻傅以綿裹之日一易神良
證治凖繩卷一百十二
