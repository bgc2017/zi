證治準繩卷十八
明王肯堂撰
準繩
七竅門
面
面統屬諸陽(靈樞曰諸陽之會皆在於面)又屬足陽明胃經(素問曰五七陽)
(明脉衰面始焦髮始墮六八衰竭面焦髮鬢頒白靈樞曰邪中於面則下陽明中藏曰胃熱則面赤如醉人素)
(問又曰己食如飢者胃疽面腫曰風註胃陽明之脉行於面故耳)又屬足太陰膀胱經
(靈樞曰足太陽之上血多氣少則面多少理血少氣多則面多肥肉而不澤血氣和則美色俱有餘則肥澤俱)
(不足則瘦而無澤)又統屬手少隂心經(素問曰心者生之本神之變也其華在面又曰)
(心之合脉也其榮色也)又以五色候五藏故面青屬肝(素問曰生於肝如以)
(縞裹紺故青欲如蒼璧之澤不欲如藍註縞繒之精白者紺深青揚赤色又曰青如翠羽者生如草兹者死註)
(兹滋也如草初生之色也)赤屬心(素問曰生於心如以縞裹朱故赤欲如白裹朱不欲如赭註赭赤土)
(也又曰赤如雞冠者生如衃血者死註衃血凝血也)黃屬脾(素問曰生於脾如以縞裹括蔞實故黃欲)
(如羅裹雄黃不欲如黃土又曰黃如蟹腹者生如枳實者死)白屬肺(素問曰生於肺如以縞裹紅故)
(白欲如鵝羽不欲如鹽又曰白如豕膏者生如枯骨者死)黑屬腎(素問曰生於腎如以縞裹紫故黑欲)
(如重漆色不欲如地蒼又曰黑如烏羽者生如炲者死註炲煤也又曰五藏六府固盡有部視其五色黃赤)
(為熱白為寒青黑為痛)靈樞邪氣藏府病形篇黃帝曰首面與
身形也屬骨連筋同血合於氣耳天寒則裂地淩水其
卒寒或手足懈惰然而其面不裂何也岐伯答曰十二
經脉三百六十五絡其血氣皆上於面而走空竅其精
陽氣上走於目而為睛其别氣走於耳而為聽其宗氣
上出於鼻而為臭其濁氣出於胃走脣舌而為味其氣
之津液皆上熏於面而皮又厚其肉堅故天熱甚寒不
能勝之也葉氏曰手足六陽之經皆上至於頭而唯
陽明胃脉起鼻交頞中入上齒中俠口環脣循頰車上
耳前過客主人故人之面部陽明之所屬也其或胃中
有熱則面熱升麻湯加黃連胃中有寒則面寒升麻湯
加附子若風熱内甚而上攻令人面目浮腫或面鼻紫
色或風刺[病-丙+(穩-禾)]疹隨其證而治之李氏云風邪入皮膚
痰飲漬府藏則面䵟&KR0845;脾應見於面肺應皮毛二經風
濕搏而為熱濕故面生瘡面腫為風宜用羌活防風
升麻白芷牛蒡子之屬外杵杏仁如膏傅之餘見水腫
門面寒面熱丹溪云面熱火氣因鬱熱面寒屬胃虚
東垣云飲食不節則胃病胃病則氣短精神少而生大
熱有時而火上行獨燎其面針經云面熱者足陽明病
欬逆停息不得卧面熱如醉此為胃熱上衝熏其面
茯苓桂枝五味子甘草湯加大黃以利之羅謙甫療
楊郎中之内五十一歲身體肥盛患頭目昏悶面赤熱
多服清上藥不效診其脉洪大有力内經云面熱者足
陽明病脉經云陽明經氣盛有餘則身已前皆熱況其
人素膏粱積熱於胃陽明多血多氣木實則風熱上行
諸陽皆會於頭目故面熱之病生矣先以調胃承氣湯
㭍錢加黃連三錢犀角一錢疎下一兩行徹其本熱次
以升麻加黃連湯去經絡中風熱上行如此則標本之
邪俱退矣又治尼長老六十一歲身體瘦弱十月間
病頭面不耐寒氣弱不敢當風行諸治不效診之其脉
皆弦細而微其人年高素食茶果而已陽明之經本虚
脉經云氣不足則身以前皆寒慄又加看誦損氣由此
胃氣虚經絡之氣亦虚不能上榮頭面故惡風寒先以
附子理中湯溫其中氣次以升麻湯加附子主之或
曰升麻加黃連湯治面熱升麻加附子湯治面寒有何
依據答曰出自仲景雲岐子註傷寒論中辨葛根湯云
尺寸脉俱長者陽明受病也當二三日發以其脉夾鼻
絡目故身熱目疼鼻乾不得卧此陽明經受病也始於
鼻交頞中從頭至足行身之前為表之裏陽明經標熱
本實從標脉浮而長從本脉沉而實陽明為病主蒸蒸
而熱不惡寒身熱為標病陽明本實者胃中燥鼻乾目
疼為本病陽明為肌肉之本禁不可發汗在本者不禁
下發之則變黃證太陽主表榮衛是也榮衛之下肌肉
屬陽明二陽併病葛根湯主之衛者桂枝榮者麻黃榮
衛之中桂枝麻黃湯各半主之榮衛之下肌肉之分者
葛根湯主之又名解肌湯故陽明為肌肉之本非專於
發汗止汗之治桂枝麻黃兩方互併為一方加葛根者
便作葛根湯故榮衛肌肉之次也桂枝芍藥生薑甘草
大棗止汗麻黃桂枝生薑甘草發汗葛根味薄獨加一
味者非發汗止汗也從葛根以解肌故名葛根湯錢仲
陽制升麻湯治傷寒瘟疫風熱壯熱頭痛肢體痛瘡疹
已發未發用葛根為君升麻為佐甘草芍藥安其中氣
朱奉議作活人書將升麻湯列作陽明經解藥予診楊
氏婦陽明經標本俱實先攻其裏後瀉經絡中風熱故
用升麻湯加黃連以寒治熱也尼長老陽明經標本俱
虚先實其裏次行經絡故用升麻湯加附子以熱治寒
也仲景乃羣方之祖信哉面青難經云肝外證面青
善潔善怒面塵運氣面塵有二一曰燥金制肝經云
陽明司天燥淫所勝民病嗌乾面塵又云陽明在泉燥
淫所勝病嗌乾面塵又云金鬱之發嗌乾面塵宜治以
濕劑是也二曰火經云少陽之復厥氣上行面如浮塵
目乃瞤瘈治以寒劑是也針灸面塵皆取肝膽二經
經云肝足厥隂之脉是動病甚則嗌乾面塵脱色又云
膽足少陽之脉是動病甚則面微有塵皆視盛虚熱寒
陷下取之也面赤難經云心外證面赤口乾善笑
東垣云面赤為邪氣怫鬱在經宜表不宜下仲景云
下利脉沉而遲其人面赤身有微熱下利清穀者以鬱
冐汗出而解此面赤亦表而解也運氣面赤皆冐寒
經云太陽司天寒淫所勝民病面赤目黃治以熱劑是
也針灸面赤皆取心主經云心主手厥隂之脉是動
則病面赤目黃視盛虚熱寒陷下取之也治面赤用
好蘗剉碎肆兩人乳浸拌勻以日曬乾再浸拌勻如此
六七次為妙然後為細末臨卧清茶或湯調下二錢有
竒效面黃難經云脾外證面黃善噫善思善味素
問云陽明經終者口目動作善驚妄言色黃治法見
黃疸門面白難經云肺外證面白善嚏悲愁不樂欲
哭血脱者色白天然不澤其脉空虚肺病面白不
悦則為脱氣脱血脱津脱液脱精脱神巴戟丸主之
脉緊者寒也或面白善嚏或面色惡皆寒也以羌活防
風甘草藁本四味瀉足太陽少加附子以通其脉面色
惡悲恐者更加桂附太陽終者戴眼反折瘛瘲其色
白絶汗出少陽終者耳聾百節皆縱目睘絶系其色
青白面黑難經云腎外證面黑善恐欠羅謙甫治
一婦人年幾三十憂思不已飲食失節脾胃有傷面色
黧黑不澤環脣尤甚心懸如饑狀又不欲食氣短而促
大抵心肺在上行榮衛而光澤於外宜顯而藏肝腎在
下養筋骨而強於内當隠而不見脾胃在中主傳化精
微以灌四旁沖和而不息其氣一傷則四藏失所憂思
不已氣結而不行飲食失節氣耗而不足使隂氣上溢
於陽中故黑色見於面又經云脾氣通於口其華在脣
今水反來侮土故黑色見於脣此陰陽相反病之逆也
上古天真論云陽明脉衰於上面始焦故知陽明之氣
不足非助陽明生發之劑無以復其色故以沖和順氣
湯主之内經曰上氣不足推而揚之以升麻苦平葛根
甘温自地升天通行陽明之氣為君人之氣以天地之
風名之氣留而不行者以辛散之防風辛溫白芷甘辛
温以散滯氣為臣蒼术苦辛蠲除陽明經之寒白芍藥
之温酸安太隂經之怯弱十劑云補可去弱人參羊肉
之屬人參黃茋甘草甘温補益正氣為臣至真要大論
云辛甘發散為陽生薑辛熱大棗甘温和榮衛開腠理
致津液以復其陽氣故以為使每服早飯後午飯前取
陽升之時使人之陽氣易達故也數服而愈孫兆治
一人滿面黑色相者斷其死孫診之曰非病也乃因登
溷感非常臭氣而得去至臭無如至香令用沉檀碎劈
焚於爐中安帳内以熏之明日面色漸變旬日如故盖
腎臭腐屬水脾臭香屬土今夫厠臭者腐臭也故聞之
則入腎而面黑沉香者香臭也故熏之則脾土勝腎水
而色還也浙全夫人忽日面上生黑斑數點日久滿
面俱黑徧求醫治不效忽遇一草澤醫人云夫人中食
毒治之一月平復後校其方止用生薑汁服之問其故
云食斑鳩盖此物常食半夏苗中毒故以薑解之針
灸面黑有二法其一取胃經云胃足陽明之脉是動則
病灑灑振寒顔黑其二取腎經云足少隂之脉是動則
病饑不欲食面如漆柴視盛虚熱寒陷下取之也少
隂終者面黑齒長而垢腹脹閉太隂終者腹脹閉不
得息善噫嘔逆則面赤不逆則面黑皮毛黑洗面藥
七白散白斂白术白牽牛白附子白芷白芍藥白殭蠶
面上細瘡常出黃水桃花陰乾加當歸或杏花作末
洗面面上熱毒惡瘡檗連散塗面上五色瘡用鹽
湯綿浸塌瘡上日五六度易瘥面上黃水瘡併目生
瘡三月三日桃花隂乾為末食後熟水下方寸七日三
良面上豆痕或斑䵟黶蜜陀僧細末夜以人乳汁調
傅有效面上粉刺用不語唾塗之或搗兔絲子汁塗
之或以白礬末少許酒調塗之斗門方治黑䵟令人
面色好白殭蠶黑牽牛北細辛麤末作澡豆去小兒胎
穢面裏皮痛何首烏末薑汁調成膏傅之帛盖以火
炙鞋底熱熨之面赤酒&KR0008;生附子川椒野葛少許剉
醋浸一宿取出用猪脂同煎以附子黃為度去滓時時
塗之又硫黃半兩蝸牛殼自死枯乾小者為上木香各
半兩虢丹半兩俱為末杏仁半兩去皮研膏入臘月猪
脂調成膏夜卧時用漿水先洗面令乾以藥塗患處平
明洗去濕癬以米泔水洗却上前藥指瓜破面用生薑
自然汁調輕粉傅破處更無瘢瑕
頰顋
䪼(頄也俗呼顴骨)屬手足少陽三焦膽手太陽小腸經之會又
屬手少陰心經(靈樞曰心病者顴赤喬岳曰心絶則虚陽上發面赤如脂按如脂者如女人)
(以粉傅面以丹傅顴也夫白者肺之候丹者心之候發明謂之火克金是從所不勝來者為賊邪其病不治故)
(脉訣云面赤如粧不久居也)又屬足少陰腎經(靈樞曰腎病者顴與顔黑)頰(面旁)
(也)屬手足少陽三焦膽手太陽小腸足陽明胃經之會
(素問曰少陽之脉色榮頰前熱病也註足少陽部在頰色赤色也前當依甲乙經作筋靈樞曰邪氣中於頰則)
(下少陽又曰少陽氣至則齧頰素問又曰少陽之厥則暴聾頰腫而熱又曰上部地兩頰之動脉註在鼻孔)
(下兩旁近於巨髎穴之分動應於手足陽明脉氣之所行也巨髎直兩目瞳子)又屬足厥陰肝
經(素問曰肝病氣逆則頰腫)其在小兒面部左頰屬足厥陰肝經(素問)
(曰肝熱病者左頰先赤)右頰屬手太隂肺經(素問曰肺熱病者右頰先赤)頰側
(蕃也)屬足少陽膽陽明胃經之會頥(本作臣&KR0008;中也)屬足陽明
胃經(素問曰陽明虚則寒慄鼓頷終則口耳動作註曰耳動作謂目睒睒而鼓頷也)又屬足少
陰腎經(素問曰腎熱病者頤先赤)俠頤屬足陽明胃經(素問曰病上衝喉者治其)
(漸漸者上俠頤也註陽明之脉漸上頥而環脣故名俠頥為漸即大迎穴也在曲頷下一寸三分骨陷中動脉)
内經取治面頰腫痛有三法其一取手陽明經云顑
痛刺足陽明曲周動脉見血立已不已按人迎於經立
已又云厥胸滿面腫脣漯漯然暴言難甚則不能言取
足陽明又云厥頭痛面若腫起而煩心取之足陽明太
陰為煩心也又云顑痛刺手陽明與顑之盛脉出血是
也其二取手太陽經云手太陽之脉是動則頷腫不
可以顧所生病者目黃頰痛視盛虚熱寒陷下取之也
其三取手足太陽經云三焦手少陽之脉所生病者
頰痛又云膽足少陽之脉所生病者頷腫視盛虚熱寒
陷下取之也又云肝氣逆則頭痛耳聾頰痛取血者蓋
取足少陽之血也丹溪治朱奶兩顋熱腫隔壅之病
也用乾葛桔梗一錢半升麻一錢蘇葉一錢半甘草炙
七分薄荷一錢薑一片水煎服東垣云咽痛頷腫脉
洪大面赤者羌活勝濕湯加黃芩桔梗甘草各半錢治
之如耳鳴目黃頰頷腫頸肩臑肘臂外後廉痛面赤脉
洪大者以羌活防風甘草藁本通其經血加黃芩黃連
消其腫以人參黃茋益其元氣而瀉其火邪兩顋腫
以細辛草烏等分為末入蚌粉以猪脂調傅腫處或用
醋調赤小荳末傅之亦妙口含白梅置腮邊良久腫退
出涎患消矣消時腫必先向下痄腮用栢葉車前草
栢子仁杵碎熱傅患處或用雞子清調赤小荳末(詳見瘍科)
平江陳氏因驚懼後常用手指甲拄掐兩頰遂兩頰
破損心中懊憹不安脉數而實諸藥不愈用活幼口議
牛黃清心涼膈丸數服如失三因方凡伸欠頰車蹉
但開不能合以酒飲之令大醉睡中吹皂角末搐其鼻
嚏透即自止
咽喉
咽(在喉之前所以嚥物楊上善謂喉嚨之後屬咽者非)屬手太陽小腸少陰心足
太隂脾厥隂肝經之會(素問曰咽主地氣地氣通於嗌足太隂脉布胃中絡於嗌故病)
(則腹滿而嗌乾結靈樞曰足太陰之正上於咽)又屬足少陰腎經(靈樞曰足少隂所生)
(病者口熱舌乾咽腫上氣嗌乾及痛素問曰邪客於足少隂之絡令人嗌痛不可内食無故善怒氣上走賁上)
(註賁鬲也賁上賁門也難經胃為賁門舊註氣奔而上者非朱丹溪曰手足隂陽合生見證曰咽腫足少隂厥)
(隂)又屬足陽明胃經(靈樞曰陽明之脉上通於心上循咽出於口)又屬足厥
陰肝少陽膽經(素問曰肝者中之將也取決於膽咽為之使靈樞曰足少陽之正上挾咽出)
(頤頷入素問又曰一陰一陽代絶此陰氣至心上下無常出不知喉咽乾燥病在脾土註一隂厥陰脉一陽)
(少陽脉並木之氣也木克土故咽喉病雖在脾土實由肝膽之所為也)俠咽屬手少隂心
足太隂脾經之會喉(在咽之後所以候氣)屬手太陰肺足陽明
胃少陰腎厥隂肝經任脉之會(靈樞曰手太隂之正出缺盆循喉嚨素問曰喉)
(主天氣天氣通於肺謂之肺系)又屬手少陰心少陽三焦經(靈樞曰手少隂之正)
(上走喉嚨出於面素問曰心咳之狀咳則心痛喉中介介如哽狀甚則咽腫喉痺張潔古曰三焦通喉喉和)
(則聲鳴利不和則暴瘖熱閉素問又曰邪客於手少陽之絡令人喉痺舌卷口乾心煩又曰運氣少陽所至為)
(喉痺耳鳴嘔涌陽又曰一隂一陽結謂之喉痺註一隂手少隂心也一手少陽三焦也二脉並絡於喉氣熱)
(内結故為喉痺)又屬手足陽明大腸胃手少陽三焦經之合(靈樞)
(曰手陽明之正上循喉嚨出缺盆又曰喉痺不能言取足陽明能言取手陽明素問曰手陽明少陽厥逆發喉)
(痺嗌腫痓註痓謂骨強而不隨也朱丹溪曰手足隂陽經合生見證曰喉痺手足陽明手少陽)又屬足
太陰脾經(千金方曰喉嚨者脾胃之候也)喉嚨後屬足厥陰心包經結
喉兩旁應手大動脉(名人迎脉一名五會)屬足陽明胃經(内經曰頸側俠)
(喉之動脉人迎人迎足陽明胃脉也陽明者常動註動謂動於結喉旁也素問曰其脉之動常左小而右大左)
(小常以候藏右大常以候府脉按此動字與上文不同謂左右手二之動也)人迎後屬手陽
明大腸經經云咽喉者水穀之道也喉嚨者氣之所
以上下者也會厭者音聲之戸也懸雍者音聲之關也
咽與喉會厭與舌此四者同在一門而其用各異喉
以納氣故喉氣通於天咽以納食故咽氣通於地會厭
管乎其上以司開闔掩其厭則食下不掩其喉必錯必
舌抵上齶則會厭能閉其喉矣四者交相為用闕一則
飲食廢而死矣或問咽喉有痺有腫二者之外又有
纏喉風乳蛾生瘡諸病何邪致之何經病之與治法大
略願聞其說曰十二經脉皆上循咽喉盡得以病之然
統其所屬者乃在君相二火何則經曰喉主天氣咽主
地氣又曰諸逆衝上皆屬於火是也盖肺主氣天也脾
主食地也於是喉納氣咽納食納氣者從金化納食者
從土化金性燥土性濕至於病也金化變動為燥燥則
澀澀則閉塞而不仁故在喉謂之痺土化變動為濕濕
則泥泥則塞脹而不通故在咽謂之腫痺腫之病雖少
異然一時火鬱於上焦致痰涎氣血聚結於咽喉也自
其咽腫形狀分之則有纏喉風乳蛾之名纏喉風者其
腫透達於外且麻且痒且痛乳蛾者腫於咽兩旁名雙
乳蛾一邊腫者名單乳蛾喉痺之暴發暴死者名走馬
喉痺内經又有嗌塞咽喉乾者亦皆因諸經所致中間
雖有經氣之寒熱不等其為火證一也大抵治法視火
微甚微則正治甚則反治撩痰出血三者隨宜而施或
更於手大指少商出血行氣若腫達於外者又必外傅
以藥予嘗治是證每用鵝翎蘸米醋繳喉中摘去其痰
盖醋味酸能收其痰隨翎而出又能消積血若乳蛾甚
而不散上以小刀就蛾上刺血用馬牙硝吹點咽喉以
退火邪服射于青黛甘桔梔芩礬石惡實大黃之類隨
其攸利為方以散上焦之熱外所傅藥如生地龍韭根
伏龍肝之類皆可用若夫生瘡或白或赤其白者多涎
赤者多血大率與口瘡同例如薔薇根皮黃檗青黛煎
噙細嚥亦佳凡經云喉痺者謂喉中呼吸不通言語
不出而天氣閉塞也云咽痛云嗌痛者謂咽喉不能納
唾與食而地氣閉塞也云喉痺咽嗌痛者謂咽喉俱病
天地之氣並閉塞也盖病喉痺者必兼咽嗌痛病咽嗌
痛者未必兼喉痺也喉痺作痛或有瘡或無瘡初起
通用甘桔湯不效加荆芥壹錢半重名如聖湯或如聖
湯中更加連翹黍粘子各壹分防風竹茹半分或甘露
飲喉痺惡寒及寸脉小弱於關尺者皆為表證宜甘
桔湯半夏桂枝甘草湯詳寒熱發散之若水漿不得入
口者用解毒雄黃丸四五粒以極酸醋磨化灌入口内
吐出濃痰却服之間以生薑自然汁一蜆殼噙下之神
效婁全善云喉痺惡寒者皆是寒折熱寒閉於外熱
鬱於内薑汁散其外寒則内熱得伸而愈矣切忌膽礬
酸寒等劑點喉反使其陽鬱結不伸又忌硝黃等寒劑
下之反使其陽下陷入裏則禍不旋踵矣韓祗和云寸
脉弱小於關者宜消隂助陽東垣云兩寸脉不足乃陽
氣不足故用表藥提其氣升以助陽也或三部俱小弱
亦用其法也喉痺鄉村病皆相似者屬天行運氣之
邪治必先表散之亦大忌酸藥點之寒藥下之鬱其邪
於内不得出也其病有二其一屬火經云少陽所至
為喉痺又云少陽司天之政三之氣炎暑至民病喉痺
治宜仲景桔梗湯或面赤斑者屬陽毒宜陽毒諸方汗
之其二屬濕經云太隂之勝火氣内鬱喉痺又云太
隂在泉濕淫所勝病嗌腫喉痺治宜活人半夏桂枝甘
草湯或面青黑者屬陰毒宜陰毒諸方汗之婁全善
云洪武戊辰春鄉村病喉痺者甚衆盖前年終之氣及
當年初之氣二火之邪也予累用甘桔湯加黃連半夏
殭蠶黍粘子根等劑發之挾虚者加參茋歸輩水漿不
入者先用解毒雄黃丸醋磨化之灌喉痰出便用生薑
汁灌之却用上項藥無不神驗若用膽礬等酸寒點過
者皆不治盖邪鬱不出故也三因方治卒喉痺不得
語小續命湯加杏仁七箇煎甚妙活人半夏桂枝甘草
湯治暴寒中人咽痛此外感風寒作喉痺者之治法也
喉痺不惡寒者及寸脉大滑實於關尺者皆屬下證
宜硝石青黛等寒藥降之或白礬等酸劑收之也韓祗
和云寸脉大於關尺者宜消陽助隂東垣云兩寸脉實
為隂盛陽虚下之則愈故予每用此法治急喉痺如鼓
應桴或三部俱實亦可用其法也外臺療喉痺神驗
朴硝壹兩細細含嚥汁立愈或含黃檗片或咽萊腹汁
或吹蠡魚膽或噙李實根及玉鑰匙玉屑無憂散清心
利膈湯碧玉散防風散追風散皆寒降之劑也白礬
末或用烏雞子清調灌或枯而吹之用燈盞底油脚灌
下或同馬屁勃等分為細末以鵝翎吹入喉中或用一
握金燒灰拌炒青色為度吹入患處或用牙皂和霜梅
為末噙之或用鴨觜膽礬末以筯蘸藥點患處及開關
散七寳散皆酸收之劑也丹溪治風熱痰喉痺先以
千緡湯次以四物湯加黃檗知母養隂則火降矣七
情鬱結氣塞不通宜五香散血壅而為痺宜取紅藍
花汁服之無鮮者則濃煎絞汁亦得或用茜草壹兩煎
服或用杜牛膝搗自然汁和醋服或用馬鞭草搗自然
汁服或用射干切壹片含嚥汁皆破血之劑也喉閉
者先取痰瓜蒂散解毒雄黃丸烏犀膏或用鵝翎蘸桐
油探吐之或用射干逆流水吐之或用遠志去心為末
每半錢水小半盞調服口含竹管或用皂角揉水灌下
或用返魂草根(即紫苑)一莖淨洗入喉中取寒痰出更以
馬牙硝津嚥之或用土烏藥(即矮樟根)醋煎先噙後嚥牙
關閉者搐鼻取之備急如聖散一字散或用巴荳油染
紙作撚子點火吹滅以煙熏入鼻中即時口鼻涎流牙
關開矣經云寒氣客於會厭卒然如啞宜玉粉丸陳
藏器每治臓寒咽閉吞吐不利用附子去皮臍炮裂以
蜜塗炙令蜜入内含之勿嚥急喉痺有聲如鼾有如
痰在喉響者此為肺絶之候速宜參膏救之用薑汁竹
瀝放開服如未得參膏或先煎獨參湯救之服早者十
全七八次則十全四五遲則十不全一也治喉痺逡
巡不救方皂莢去皮弦子生半兩為末以筯頭點少許
在腫痛處更以醋糊調藥末厚塗項上須臾便破血出
瘥針法治喉閉刺少商出血立愈孫兆治文潞公喉
腫刺之嘔出膿血升餘而愈婁全善治一男子喉痺於
太溪穴刺出黑血半盞而愈由是言之喉痺以惡血不
散故也凡治此病暴者必先發散發散不愈次取痰取
痰不愈次去汚血也咽嗌痛嚥唾與食則痛者是也
經云形苦志苦病生於咽嗌治之以百藥又云肝者
中之將也取決於膽咽為之使丹溪云咽痛必用荆
芥陰虚火炎上者必用玄參氣虚人參加竹瀝血虚四
物加竹瀝陰氣大虚陽氣飛越痰結在上遂成咽痛
脉必浮大重取必濇去死為近宜補陰斂陽人參一味
濃煎湯細細飲之(此證皆是勞嗽日久者有之如用實喉痺條下諸方無益有害)咽
瘡多虚火游行無制客於咽喉宜用人參蜜炙黃檗荆
芥治之實熱咽痛三黃丸或用黃連荆芥薄荷為末
蜜薑汁調噙或山豆根噙之及用黃檗黃連大黃水調
塗足心與患處及龍麝聚聖丹祛毒牛黃丸咽喉備急
丹浮熱表散之增損如聖湯利膈湯桔梗湯散之
不已則收之或單用硼砂或和膽礬白殭蠶白霜梅和
噙或用百藥煎去黑皮硼砂甘草生白礬等分為細末
每服一錢食後米飲調細細嚥下戴云熱壅咽痛或
嗽中帶血者宜金沸草散佐以辰砂化痰丸咽喉痛
用諸冷藥不效者宜枳南湯有咽痛服冷劑反甚者
宜用薑汁詳見嗽門然生瘡損了者戒勿用用之辣痛
又能散不收若熱壅上焦咽喉疼痛而吞嚥乾物不
若常時之潤睡覺口舌全無津液者如聖湯加人參半
錢玄參七分或佐以碧雲散雞蘇丸有上證兼心頭煩
躁辰砂五苓散咽痛妨悶嚥物則微痛不宜寒藥過
泄之用括蔞一個白殭蠶微炒半兩桔梗七錢半甘草
炒二錢為細末每用少許乾摻咽喉中若腫痛左右有
紅或只一壁紅紫長大水米難下用此散一錢朴硝一
錢和勻摻喉中嚥津如喉中生赤腫或有小白頭瘡用
前散一錢七白礬細研半錢乾摻内經運氣咽嗌痛
皆屬寒云太陽在泉寒淫所勝民病嗌痛頷腫是也三
因方蜜附子治感寒咽門閉不能嚥大附子一枚生去
皮臍切作大片蜜塗炙令黃噙嚥津甘味盡更以附子
片塗蜜炙用之咽痛用諸藥不效者此非咽痛乃是
鼻中生一條紅線如髮懸一黑泡大如櫻珠垂挂到咽
門而止口中飲食不入須用深取牛膝根直而獨條者
洗淨入好醋三五滴同研細就鼻孔滴二三點入去則
絲斷珠破其病立安乳蛾一名懸癰羅青散粉香散
玄參散射干丸燒鹽散馬牙硝散射干散硼砂散啟關
散咽喉生瘡黃茋散桃紅散琥珀犀角膏救命散牛
蒡子丸硼砂散咽喉如有物噎塞經云膽病者善太
息口苦嘔宿汁嗌中介介然數唾取陽陵泉又云心咳
之狀喉中介介如梗狀取心之俞(太陵)仲景云婦人咽中
如有炙臠半夏厚朴湯主之射干散含化龍腦丸木
香散絡石湯四味湯杏仁煎丸有人患纏喉風食不
能下大麥麫作稀糊嚥之咽喉塞鼻中瘡出及乾嘔
頭痛食不下生雞子一個開頭取白去黃著米醋拌煨
溏火頓沸起擎下沸定須頻三度就熱飲醋盡不過一
二次瘥王醫師法冬月於臨卧時食生萊菔三五片
無咽喉之疾
諸物梗喉三因方煮薤白令半熟以線縳定手執線
頭少嚼薤白嚥之度薤白至哽處便牽引梗即出矣
秘方用傾銀爐上倒挂灰塵砂糖和丸嚥之自下骨
梗槿樹葉油馬屁勃砂糖三味熬膏為丸噙化苧麻
根杵爛丸如彈子大將所梗物煎湯化下以犬弔一
足取其涎徐徐嚥之剪刀草如野茨菰生於籬塹間
其根白研之則如膠用順水吞下即吐出骨不過兩三
口效研萱草根順水下亦佳朴硝研對入雞蘇丸
如彈子大含化不過三四丸南硼砂井花水洗滌含
化最輭骨貫衆濃煎一盞半分叄服連進片時一咯
骨自出魚骨哽以皂角少許吹入鼻中得嚏哽出
細茶五倍子等分為末吹入咽喉立愈食橄㰖即下
或用其核為末順流水下魚骨在肚中刺痛煎茱萸
汁一盞飲之骨輭而出雞骨骾用水簾草搗汁飲之
骨自消野苧根洗淨搗爛如泥每用龍眼大如被雞
骨所傷雞羹化下魚骨所傷魚湯化下稻芒糠穀哽
喉將鵝弔一足取涎徐徐嚥下即消或取薦頭草嚼亦
妙吞釘鐵金銀銅錢等物但多食肥肉自隨大便而
下吞錢及鐵物在喉不得下南燭根燒細末湯調一
錢下之吞鐵或針用餳糖半斤濃煎艾汁調和服或
用磁石磨如棗核大鑽眼以線穿令吞喉間針自引出
磁石須隂陽家用驗者張子和治一小兒誤吞錢在
喉中不下以淨白表紙卷實如筯以刀縱横亂割其端
作鬅鬙之狀又别取一筯縳針鈎於其端令不可脱先
下咽中輕提輕抑探之覺鈎入於錢竅然後以紙捲納
之咽中與鈎尖相抵覺鈎尖入紙捲之端不礙肌肉提
之而出吞錢燒炭末白湯調服數匙即出或服蜜
升許或食荸薺茨菰其錢自化或用艾一把水五
升煎至一升頓服即下或用百部根四兩酒一升漬
一宿温服一升日再吞釵取薤白曝令萎黃煮使熟
勿切食一大棗即出吞錢釵及鐶飴糖一片漸漸食
之吞髮繞喉不出取自亂髮作灰白湯調服一錢
陳無擇云凡治哽之法皆以類推如鸕鷀治魚鯁磁石
治針哽髮灰治髮哽狸虎治骨哽亦各從其類也
四肢
陽主四肢經云四肢者諸陽之本也又云陽受氣於四
肢是也陽實則肢腫經云結陽腫四肢是也陽虚則肢
滿經云冬氣滿在四肢是也脾主四肢經云四肢皆
禀氣於胃而不得至經必因於脾乃得禀者是也脾
實則四肢不舉經云脾脉太過為病在外則令人四肢
不舉者是也脾虚則四肢不用經云脾藏肉形不足
則四肢不用又云四肢懈惰此脾精之不行是也治見
痿及中風五藏有邪留在支節經云肺心有邪其氣
留於兩肘肝有邪其氣留於兩股脾有邪其氣留於兩
髀腎有邪其氣留於兩膝是也治見痛痺運氣四肢
不舉皆屬濕經云土太過曰敦阜敦阜之紀其病腹滿
四肢不舉是也
筋(轉筋)
靈樞經筋篇云足太陽之筋起於足小指上結於踝邪
上結於膝其下循足外側結於踵上循跟結於膕其别
者結於踹外上膕中内廉與膕中并上結於臀上挾脊
上項其支者别入結於舌本其直者結於枕骨上頭下
顔結於鼻其支者為目上網下結於頄(音求)其支者從腋
後外廉結於肩髃其支者入腋下上出缺盆上結於完
骨其支者出缺盆邪上出於頄其病小指支跟腫痛膕
攣脊反折項筋急肩不舉腋支缺盆中紐痛不可左右
搖治在燔針劫刺以知為數以痛為輸名曰仲春痺
足少陽之筋起於小指次指上結外踝上循脛外廉結
於膝外廉其支者别起外輔骨上走髀前者結於伏兔
之上後者結於尻其直者上乘䏚季脇上走腋前廉繫
於膺乳結於缺盆直者上出腋貫缺盆出太陽之前循
耳後上額角交巔上下走頷上結於頄支者結於目眥
為外維其病小指次指支轉筋引膝外轉筋膝不可屈
伸膕筋急前引髀後引凥即上乘䏚季脇痛上引缺盆
膺乳頸維筋急從左之右右目不開上過右角並蹻脉
而行左絡於右故傷左角右足不用命曰維筋相交治
在燔針劫刺以知為數以痛為輸名曰孟春痺也足
陽明之筋起於中三指結於跗上邪外上加於輔骨上
結於膝外廉直上結於髀樞上循脇屬脊其直者上循
髀結於膝其肢者結於外輔骨合少陽其直者上循伏
兔上結於髀聚於隂器上腹而布置缺盆而結上頸上
挾口合於頄下結於鼻上合於太陽太陽為目上網陽
明為目下網其支者從頰結於耳前其病足中指支脛
轉筋脚跳堅伏兔轉筋髀前腫㿉疝腹筋急引缺盆及
頰卒口僻急者目不合熱則筋縱目不開頰筋有寒則
急引頰移口有熱則筋弛縱緩不勝收故僻治之以馬
膏膏其急者以白酒和桂塗之其緩者以桑鉤鉤之即
以生桑灰置之坎中高下以坐等以膏熨急頰且飲美
酒噉美炙肉不飲酒者自強也為之三附而已治在燔
針劫刺以知為數以痛為輸名曰季春痺也足太隂
之筋起於大指之端内側上結於内踝其直者絡於膝
内輔骨上循陰股結於髀聚於陰器上腹結於臍循腹
裏結於肋散於胸中其内者著於脊其病足大指支内
踝痛轉筋痛膝内輔骨痛陰股引髀而痛陰器紐痛下
引臍兩脇痛引膺中脊内痛治在燔針劫刺以知為數
以痛為輸名曰孟秋痺也足少陰之筋起於小指之
下並足太隂之筋邪走内踝之下結於踵與太陽之筋
合而上結於内輔之下並太陽之筋而上循陰股結於
陰器循脊内夾膂上至項結於枕骨與足太陽之筋合
其病足下轉筋及所過而結者皆痛及轉筋病在此者
主癎瘛及痙在外者不能俛在内者不能仰故陽病者
腰反折不能俛陰病者不能仰治在燔針劫刺以知為
數以痛為輸在内者熨引飲藥此筋折紐紐發數甚者
死不治名曰仲秋痺也足厥陰之筋起於大指之上
上結於内踝之前上循脛上結内輔之下上循陰股結
於陰器絡諸筋其病足大指支内踝之前痛内輔痛陰
股痛轉筋陰器不用傷於内則不起傷於寒則隂縮入
傷於熱則縱挺不收治在行水清陰氣其病轉筋者治
在燔針劫刺以知為數以痛為輸名曰季秋痺也手
太陽之筋起於小指之上結於腕上循臂内廉結於肘
内銳骨之後彈之應小指之上入結於腋下其支者後
走腋後廉上繞肩胛循頸出走太陽之前結於耳後完
骨其支者入耳中直者出耳上下結於頷上屬目外眥
其病小指肢肘内銳骨後廉痛循臂陰入腋下腋下痛
腋後廉痛繞肩胛引頸而痛應耳中鳴痛引頷目瞑良
久乃得視頸筋急則為筋瘻頸腫寒熱在頸者治在燔
針劫刺之以知為數以痛為輸其為腫者復而銳之本
支者上曲牙循耳前屬目外眥上頷結於角其痛當所
過者支轉筋治在燔針劫刺以知為數以痛為輸名曰
仲夏痺也手少陽之筋起於小指次指之端結於腕
上循臂結於肘上繞臑外廉上肩走頸合手太陽其支
者當曲頰入繫舌本其支者上曲牙循耳前屬目外眥
上乘頷結於角其病當所過者即支轉筋舌卷治在燔
針劫刺以知為數以痛為輸名曰季夏痺也手陽眀
之筋起於大指次指之端結於腕上循臂上結於肘外
上臑結於髃其支者繞肩胛挾脊直者從肩髃上頸其
支者上頰結於頄直者上出手太陽之前上左角絡頭
下右頷其病當所過者支痛及轉筋肩不舉頸不可左
右視治在燔針劫刺以知為數以痛為輸名曰孟夏痺
也手太陰之筋起於大指之上循指上行結於魚後
行寸口外側上循臂結肘中上臑内廉入腋下出缺盆
結肩前髃上結缺盆下結胸裏散貫賁合賁下抵季脇
其病當所過者支轉筋痛甚成息賁脇急吐血治在燔
針劫刺以知為數以痛為輸名曰仲冬痺也手心主
之筋起於中指與太隂之筋並行結於肘内廉上臂隂
結腋下下散前後挾脇其支者入腋散胸中結於臂其
病當所過者支轉筋前及胸痛息賁治在燔針劫刺以
知為數以痛為輸名曰孟冬痺也手少隂之筋起於
小指之内側結於銳骨上結肘内廉上入腋交太陰挾
乳裏結於胸中循臂下繫於臍其病内急心承伏梁下
為肘網其病當所過者支轉筋筋痛治在燔針劫刺以
知為數以痛為輸其成伏梁唾血膿者死不治經筋之
病寒則反折筋急熱則筋弛縱不收隂痿不用陽急則
反折隂急則俛不伸焠刺者刺寒急也熱則筋縱不收
無用燔針名曰季冬痺也足之陽明手之太陽筋急
則口目為噼眥急不能卒視治皆如右方也形樂志
苦病生於筋治之以熨引諸筋病皆屬於節經云諸
筋者皆屬於節又云手屈而不伸者病在筋是也肝
主諸筋經云肝主筋又云在藏為肝在體為筋又云酸
生肝肝生筋筋生心是也筋病忌風忌食酸辛忌久
行經云風傷筋燥勝風酸傷筋辛勝酸又云酸走筋筋
病無多食酸又云多食辛則筋急而爪枯又云久行傷
筋是也轉筋經云足太陽之下血氣皆少則善轉
筋踵下痛丹溪云轉筋皆屬血熱四物湯黃芩紅花
蒼术南星有筋轉於足大指轉上至大腿近腰結了乃
因奉養厚飲食感寒而作加酒芩蒼术紅花南星薑煎
服仲景云轉筋之為病其臂脚直脉上下行微弦轉
筋入腹者雞矢白散主之用雞矢白一味為散取方寸
匕以水六合和温服聖惠方治肝虚轉筋用赤蓼荳
葉切作三合水一盞酒三合煎至四合去查溫分二服
孫尚藥治脚轉筋疼痛攣急松節貳兩細剉如米粒
乳香壹錢右件藥用銀石器内慢火炒令焦只留壹分
性出火毒研細每服壹錢至貳錢熱木瓜酒調下同是
筋病皆治之外臺治轉筋取故綿以釅醋浸甑中蒸
及熱用綿裹病人脚令更易勿停瘥止丹溪云轉筋
徧身入肚不忍者作極鹹鹽湯於槽中暖浸之靈樞
四時氣篇轉筋於陽治其陽轉筋於陰治其陰皆焠刺
之婁全善云此則經所謂以痛為輸之法盖用火燒燔
針劫刺轉筋之時當察轉筋之痛在何處在陽刺陽在
陰刺陰隨其所痛之處刺之故曰以痛為輸也若以一
針未知則再刺之以知覺應效為度故曰以知為數也
竇太師云轉筋而疼炙承山而可治霍亂轉筋已
見霍亂門此謂不霍亂而筋自轉
骨
腎主骨在體為骨在藏為腎又云腎之合骨也其榮髮
也又云少陰者冬脉也伏行而濡骨髓也骨病忌
食甘苦久立經云多食甘則骨痛而髮落又云苦走骨
骨病無多食苦又云久立傷骨是也骨病不屈經云
手屈而不伸者病在筋伸而不屈者病在骨在骨守骨
在筋守筋是也骨度詳靈樞骨度篇骨空詳素問骨
空篇
肉
脾主肉經云脾主肉在體為肉在藏為脾又云邪在脾
胃則病肌肉痛是也脾病在谿經云北方黑色入通
於腎故病在谿谿者肉之小會也素問氣穴論帝曰
願聞谿谷之會也岐伯曰肉之大會為谷肉之小會為
谿肉分之間谿谷之會以行榮衛以會大氣邪溢氣壅
脉熱肉敗榮衛不行必將為膿肉消骨髓外破大膕留
於節凑必將為敗積寒留舍榮衛不居卷肉縮筋肋肘
不得伸内為骨痺外為不仁命曰不足大寒留於谿谷
也谿谷三百六十五穴會亦應一歲其小痺淫溢循脉
往來微針所及與法相同形樂志樂病生於肉治之
以針石濕傷肉甘傷肉經云濕傷肉風勝濕甘傷肉
酸勝甘又云甘走肉肉病無多食甘又云多食酸則肉
胝䐢而脣揭是也坐樂傷肉經云久坐傷肉又云形
樂志樂病生於肉治之以針石是也
皮膚
素問皮部篇黃帝問曰余聞皮有分部脉有經紀筋有
結絡骨有度量其所生病各異别其分部左右上下陰
陽所在病之始終願聞其道岐伯對曰欲知皮部以經
脉為紀者諸經皆然陽明之陽名曰害蜚上下同法視
其部中有浮絡者皆陽明之絡也其色多青則痛多黑
則痺黃赤則熱多白則寒五色皆見則寒熱也絡盛則
入客於經陽主外陰主内少陽之陽名曰樞持上下同
法視其部中有浮絡者皆少陽之絡也絡盛則入客於
經故在陽者主内在陰者主出以滲於内諸經皆然太
陽之陽名曰關樞上下同法視其部中有浮絡者皆太
陽之絡也絡盛則入客於經少陰之陰名曰樞儒(一作檽)
上下同法視其部中有浮絡者皆少隂之絡也絡盛則
入客於經其入經也從陽部注於經其出者從隂内注
於骨心主之隂名曰害肩上下同法視其部中有浮絡
者皆心主之絡也絡盛則入客於經太陰之陰名曰關
蟄上下同法視其部中有浮絡者皆太陰之絡也絡盛
則入客於經凡十二經絡脉者皮之部也是故百病之
始生也必先於皮毛邪中之則腠理開開則入客於絡
脉留而不去傳入於經留而不去傳入於府廩於腸胃
邪之始入於皮也泝然起毫毛開腠理其入於絡也則
絡脉盛色變其入客於經也則感虚乃陷下其留於筋
骨之間寒多則筋攣骨痛熱多則筋弛骨消肉爍䐃破
毛直而敗帝曰夫子言皮之十二部其生病皆何如岐
伯曰皮者脉之部也邪客於皮則腠理開開則邪入客
於絡脉絡脉滿則注於經脉經脉滿則入舍於府藏也
故皮者有分部不與而生大病也帝曰善皮膚屬肺
經云肺之合皮也其榮毛也又云肺主皮毛在藏為肺
在體為皮毛是也毛折爪枯為手太陰絶經云手太
陰者行氣温於皮毛者也氣不榮則皮毛焦皮毛焦則
津液去皮絶者津液既去則爪枯毛折毛折者毛先死
矣
皮膚痛屬心實經云夏脉者心也夏脉太過則病身
熱膚痛為浸淫運氣皮膚痛皆屬火邪傷肺經云少
隂在泉熱淫所勝病寒熱皮膚痛又云少隂司天火淫
所勝熱上皮膚痛又云少隂之復咳皮膚痛治以諸寒
是也針灸皮膚痛取肺經云邪在肺則病皮膚痛寒
熱上氣喘汗出咳動肩背取之膺中外腧背三節五椎
之傍以手疾按之快然乃刺之取之缺盆中以越之是
也(升麻湯)
皮膚索澤即仲景所謂皮膚甲錯盖皮膚澀而不滑
澤者是也三陽為病發寒熱其傳為索澤王註云索
盡也精血枯涸故皮膚潤澤之氣皆盡也運氣皮膚
索澤屬燥傷膽氣經云陽明在泉燥淫所勝病體無膏
澤治以苦寒是也仲景云五勞虚極羸瘦腹滿不能
飲食食傷憂傷飲傷房室傷饑傷勞傷經絡榮衛傷内
有乾血肌膚甲錯兩目黯黑緩中補虚大黃䗪蟲丸主
之咳有微熱煩滿胸中甲錯是為肺癰葦莖湯主之
尺膚麤如枯魚之鱗者水泆飲也針灸皮膚索澤
取足少陽經云足少陽之脉是動則病體無膏澤視盛
虚熱寒陷下取之也
髭髮
内經云腎者主蟄封藏之本精之處也其華在髮腎
之合骨也其榮髮也多食甘則骨痛而髮落(王註云甘益脾勝於)
(腎腎不勝故骨痛而髮落)女子一七歲腎氣實齒更髮長五七陽
明脉衰面始焦髮始墮丈夫八歲腎氣實髮長齒更五
八腎氣衰髮墮齒槁巢氏病源云足少陽膽之經其
榮在鬚足少隂腎之經其華在髮衝任之脉為十二經
之海謂之血海其别絡上脣口若血盛則榮於頭髮故
鬚髮美若血氣衰弱經脈虚竭不能榮潤故鬚髮脱落
帝曰婦人無鬚者無氣血乎岐伯曰衝脉任脉皆起
於胞中上循胸裏為經絡之海其浮而外者循腹上行
會於咽喉别絡脣口今婦人之生有餘於氣不足於血
以其數脱血也(女人月月而經通故曰數脱血)衝任之脉不榮口脣故
鬚不生焉又曰人有傷於隂之氣絶而不起隂不用然
其鬚不去宦者獨去其故何也岐伯曰宦者去其宗筋
傷其衝脉血瀉不復皮膚内結脣口不榮故鬚不生有
人未嘗有所傷不脱於血其鬚不生何也曰此天之所
不足也禀衝任不盛宗筋不成有氣無血脣口不榮故
鬚不生髭鬚黃赤者多熱多氣白者少血少氣黑色
者多血少氣美眉者太陽多血通髯極鬚者少隂多血
美鬚者陽明多血此其時然也
髮黃白張天師草還丹七寳美髯丹單用自己
髮不足則父子一氣者又不足則無病童男女髮與胎
髮用皂角水洗淨無油氣為度入新鍋内上用小鍋蓋
之鹽泥固口勿令泄氣桑柴慢火煆三炷香冷定取出
研為細末每用壹貳分空心酒調下揩齒變白髮方
酸石榴皮一箇泥裹燒令通赤候冷去泥用茄子根與
槐枝同燒令煙絶急以器蓋之候冷用槐枝馬齒莧牆
上生者好不令人見採薄荷石膏五倍子燒熟用升麻
各壹兩為末揩牙不但變白為黑亦且堅牙甚妙東
垣青絲散西嶽石碑方拔白生黑良日正月四日
二月八日三月十三四月十六五月二十六月二十七
月二十八八月十九九月二十五十月一日十一月十
一日十二月十日早起拔之永不白又正月五日十三
日二月八日十八日三月三日四月十三二十五五月
五日十五日六月十四二十四七月十八二十八八月
九日十日九月八日十八日十月十三二十三十一月
十日十二月十六日已上月日並用午時前拔之凡拔
時先以水於石上磨丁香汁候拔了急手傅於毛孔中
即生黑者李卿換白髮方云刮老生薑皮壹大升於
鐺中以文武火煎之不得令過沸其鐺唯得多油膩者
尤佳更不須洗刮便以薑皮置鐺中密封固濟勿令通
氣令一精細人守之地色未分時便須煎之緩緩不得
令火急如其人稍疲即換人看火一伏時即成置磁鉢
中研極細李方雖曰一伏時若火候勻至日西即藥成
也使時以小簪脚蘸取如麻子大先於白髮下點藥訖
然後拔之再點以手指熟撚之令入肉第四日當有黑
者生神效
髮落不生東垣云脉弦氣弱皮毛枯稿髮脱落黃茋
建中湯主之髮脱落及臍下痛四君子湯加熟地黃
丹溪治胡氏子年十七八歲髮脱不留一莖飲食起居
如常脉微弦而濇輕重皆同此厚味成熱濕痰在膈間
又日多喫梅酸味收濕熱之痰隨主升之氣至於頭熏
蒸髮根之血漸成枯槁遂一時盡脱遂以補血升散之
藥用防風通聖散去芒硝唯大黃三度酒炒兼以四物
湯酒製合和作小劑煎以灰湯入水頻與之兩月餘後
診其脉濕熱漸解停藥淡味調飬又二年髮長如初而
愈甜瓜葉治人無髮搗汁塗之即生滋榮散三
聖散治髮落不生令長麻子壹升熬令黑壓油以傅
頭髮上千金云麻葉桑葉二味以泔煮沐髮七次可長
六尺眉毛墮落生半夏羊矢燒焦等分為末薑汁調
塗又用七月烏麻花隂乾為末生烏麻油浸每夜傅
之烏麻即秋麻是也
腋
腋謂臂下脇上際也屬手厥陰心包絡經(丹溪云手足陰陽合)
(生見證曰腋腫手厥隂足少陽)又屬足厥隂肝經(靈樞曰肝有邪其氣留於兩腋)腋
前屬手太隂肺經腋後屬少隂心經腋下屬足厥
陰肝經下六寸屬足太陰脾之大絡(靈樞曰脾之大絡名曰大包出)
(淵腋下三寸布胸脇注大包淵腋並穴名穴各有二淵腋在腋下三寸宛宛中舉臂取之)
腋腫内經針灸腋腫有二法其一取膽經云膽足
少陽之脉所生病者缺盆中腫痛腋下腫是也其二
取心經云心主手厥隂脉是動則痛手心熱腋腫皆視
虚實寒熱陷下施補瀉疾留灸也
腋氣亦曰狐臭有竅諸藥鮮能除根止堪塞竅耳用
銅青好者不拘多少米醋調成膏先用皂角煎湯洗淨
腋下以輕粉摻過却使上件塗之立效
蠱毒
凡蠱毒有數種曰蛇毒蜥蜴毒蝦蟆毒蜣蜋草毒等皆
是變亂元氣人有故造作之者即謂之蠱也多因飲食
内行之與人禍患禍患於他則蠱主吉利所以人畜事
之中其毒者心腹絞痛如有物囓或吐下血皆如爛肉
或好卧闇室不欲光明或心性反常乍嗔乍喜或四肢
沉重百節痠疼或乍寒乍熱身體習習而痺胸中滿悶
或頭目痛或吐逆不定或面目青黃甚者十指俱黑診
其脉緩大而散皆其候也然其毒有緩有急急者倉卒
或數日便死緩者延引歲月遊走腸内蝕五藏盡則死
凡入蠱鄉見人家門限屋梁絶無塵埃潔淨者其家
必畜蠱當用心防之如不得已喫其飲食即潛地於初
下筯時收藏一片在手儘喫不妨少頃却將手蔵之物
埋於人行十字路下則蠱反於本家作閙蠱主必反來
求或食時讓主人先動筯或明問主人云莫有蠱麽以
筯築卓而後食如是則蠱皆不能為害南方有蠱毒
之鄉於他家飲食即以犀角攪之白沫起即為有毒無
沫者即無毒也欲知蠱主姓名者以敗鼓皮燒作末
令病人飲服方寸匕須臾自呼蠱家姓名可語之令呼
喚將去則愈治之亦有方驗蠱法令病人唾於水内
沉者是蠱浮者即非或令含黑荳驗之若荳脹皮脱者
是蠱荳不脹皮不脱即非又初虞世方云嚼黑荳不腥
嚼白礬味甜皆中毒之候也凡初中蠱在膈上者用
歸魂散吐之已下膈者雄朱丸下之吐利後猶覺前
後心刺痛拘急咽中如茅刺者此是取利後氣之候也
更不須再服吐利藥但服桔梗散自然平復西溪叢
話云泉州一僧能治金蠶蠱毒如中毒者先以白礬末
令嘗不澀次食黑荳不腥乃中毒也即濃煎石榴皮汁
飲之即吐出有蟲皆活無不愈者李晦之云凡中毒以
白礬茶芽搗為末冷水服廣南挑生殺人以魚肉延
客對之行厭勝法魚肉能反生於人腹中而人以死相
傳謂人死陰役於其家昔雷州推官符昌言於乾道五
年親勘一公事買肉置之盤中俾囚作法以驗其術有
頃肉果生毛何物淫鬼乃能爾也然解之亦甚易但覺
有物在胸膈則急服升麻以吐之覺在腹中急服鬱金
以下之雷州鏤板印行者蓋得之於囚也夷堅志云
陳可大知肇慶府肋下忽腫起如癰狀頃之大如盌識
者云此中挑生毒也俟五更以菉荳嚼試若香甘則是
已而果然使搗川升麻取冷熟水調貳大盞服之遂洞
下瀉出生葱數莖根莖皆具腫即消續煎平胃散調補
且食白粥經旬復常雷州康財妻為蠻巫用雞挑生
值商人楊一者善醫與藥服之食頃吐積肉壹塊剖開
筋膜中有生肉雞形已具康訴於州捕巫寘獄而呼楊
令具疾證及所用藥略云凡喫魚肉瓜果湯茶皆可挑
初中毒覺胸腹稍痛明日漸加攪刺滿十日則内物能
動騰上則胸痛沉下則腹痛積而瘦悴其候也在上鬲
則取之法用熱茶一甌投膽礬半錢於中候礬化盡通
口呷服良久以雞翎探喉中即吐出毒物在下鬲則瀉
之以米飲下鬱金末叄錢毒即瀉下乃以人參白术各
半兩為末同無灰酒半升納瓶内慢火熬半日許度酒
熟取出温服之日壹杯五日乃止佛說解蠱毒神呪
凡在旅中飲食先默念七遍其毒不行呪曰姑蘇琢
磨耶琢吾知蠱毒生四角父是穹隆窮母是
耶舍女眷屬百千萬吾今悉知汝摩訶薩摩訶
凡見飲食上有蛛絲便莫喫又法每遇所到處念
藥王萬福七遍亦騐灸蠱毒法當足小指尖灸三炷
即有物出酒上得者酒出肉果上得者肉果上出飰上
得者飰出餘如方
診脉訣云凡脉尺寸緊數形又似釵直吐轉增此患
蠱毒急須救脉逢數輭病延生經云脉浮濇而疾者
生微細者死洪大而速者生
蟲
蟲由濕熱鬱蒸而生觀之日中有雨則禾節生蟲其理
明矣善乎張戴人推言之也曰水火屬春夏濕土屬季
夏水從土化故多蟲焉人患蟲積多由饑飽調燮失宜
或過餐魚鱠白酒或多食牛羊或誤啖鼈莧中脘氣虚
濕熱失運故生寸白諸蟲或如蚯蚓或似龜鼈小兒最
多大人間有其候心嘈腹痛嘔吐涎沫面色痿黃眼眶
鼻下青黑以致飲食少進肌肉不生沉沉默默欲眠微
有寒熱如不早治相生不已古人云蟲長一尺則能害
人蟲若貫串殺人甚急治法追蟲取積以剪紅丸尊神
丸遇仙丹夫人腹中有屍蟲此物與人俱生而為人
大害屍蟲之形狀似大馬尾或如薄筋依脾而居乃有
頭尾皆長三寸又有九蟲一曰伏蟲長四分二曰蚘蟲
長一尺三曰白蟲長一寸四曰肉蟲狀如爛杏五曰肺
蟲狀如蠶六曰胃蟲狀如蝦蟆七曰弱蟲狀如瓜瓣八
曰赤蟲狀如生肉九曰蟯蟲至細微形如菜蟲狀伏蟲
則羣蟲之主也蚘蟲貫心殺人白蟲相生子孫轉多其
母轉大長至四五丈亦能殺人肉蟲令人煩滿肺蟲令
人咳嗽胃蟲令人嘔吐胃逆喜噦弱蟲又名膈蟲令人
多唾赤蟲令人腸鳴蟯蟲居胴腸之間多則為痔劇則
為癩因生瘡痍即生諸癰疽癬瘻瘑疥齲蟲無所不為
人亦不必盡有有亦不必盡多或偏有或偏無類婦人
常多其蟲凶惡人之極患也常以白筵草沐浴佳根葉
皆可用既是香草且是屍蟲所畏也凡欲服補藥及
治諸病皆須去諸蟲并痰飲宿澼醒除盡方可服補藥
不爾必不得藥力凡得傷寒及天行熱病腹中有熱
又人食少腸胃空虚三蟲行作求食蝕人五藏及下部
若齒齗無色舌上盡白甚者脣裏有瘡四肢沉重忽忽
喜眠當數看其上脣内有瘡唾血脣内如粟瘡者心内
懊憹痛悶此蟲在上蝕也九蟲皆由藏府不實脾胃皆
虚雜食生冷甘肥油膩醎藏等物節宣不時腐敗停滯
所以發動又有神志不舒精魄失守及五藏勞熱又病
餘毒氣血積鬱而生或食瓜果與畜獸内藏遺留諸蟲
子類而生蟲之為候嘔惡吐涎口出清沫痛有去來乍
作乍止寸白蟲色白形𥚹損人精氣力乏腰痛蟯蟲細
如菜蟲能為痔漏瘡癩疥癬癰疽等患寸白蟯蚘是三
者皆九蟲數中之一物也外此又有兒童疳蟲昏睡煩
燥鼻爛汁臭齒齗生瘡下利黑血蟲食下部為狐下脣
有瘡蟲食其藏為惑上脣有瘡三蟲者謂長蟲赤蟲
蟯蟲也乃有九種而蟯蟲及寸白人多病之寸白從食
牛肉飲白酒所成相連一尺則殺人服藥下之須結裏
潰然出盡乃佳若斷者相生未已更宜速治之蟯蟲多
是小兒患之大人亦有其病令人心痛清朝口吐汁煩
躁則是也其餘各種種不利人人胃無不消者宜服九
蟲丸以除之蛔蟲者是九蟲之一也長一尺亦有長
五六寸或因藏府虚弱而動或因食甘肥而動其發動
則腹中痛發作種聚行來上下痛有休息亦攻心痛腹
中熱口中喜涎及吐清水貫傷心者則死診其脉腹中
痛其脉法當沉弱弦今反洪而大則蛔蟲也蚘蟲九
蟲之數人腹中皆有之小兒失乳而哺早或食甜過多
胃虚蟲動令人腹痛惡心口吐清水腹上有青筋火煨
史君子與食以殼煎湯送下甚妙然世人多於臨卧服
之又無日分多不驗唯是於月初四五間五更服之至
日午前蟲盡下可以和胃溫平藥一兩日調理之不可
多也九蟲在人腹中月上旬頭向上中旬横之下旬頭
向下故中下旬用藥即不入蟲口所以不驗也牛馬之
生子上旬生者行在母前中旬生者並肩而行下旬生
者後隨之猫之食鼠亦然上旬食上段中旬中段下旬
下段自然之理物皆由之而莫知之客座新聞云青
陽夏戚宗楊家素業醫任江隂訓科有儒生之父患腹
脹求其診視乃曰脉洪而大濕熱生蟲之象况飲食如
常非水腫蠱脹之證以石榴皮椿樹各東行根加㯽榔
三味各五錢用長流水煎空心頓服之少頃腹作大痛
瀉下長蟲一丈許遂愈本事方云肺蟲如蠶能殺人
居肺葉之内蝕人肺系故成瘵疾由是欬嗽咯血聲嘶
藥所不到治之為難道藏經中載諸蟲頭皆向下唯自
初一至初五以前蟲頭向上故用藥多取效者此也又
姚寬西溪叢話云五臓蟲皆上行唯有肺蟲下行最難
治用獺爪為末調藥於初四初六日治之此日肺蟲上
行也二說小異姑兩存之以備參考泊宅編永州通
判廳軍員毛景得竒疾每語喉中必有物作聲相應有
道人教令誦本草藥名至藍而默然遂取藍捩汁而飲
之少頃吐出肉塊長一寸餘人形悉具自後無聲陳
正敏遯齋閒覧載楊勔中年得異疾每發言應答腹中
有小聲效之數年間其聲浸大有道人見而驚曰此應
聲蟲也久不治延及妻子宜讀本草遇蟲不應者當取
服之勔如言讀至雷丸蟲無聲乃頓服之遂愈正敏後
至長沙遇一丐者亦有是疾還而觀之甚衆教使服雷
丸丐者亦愈丁志記齊州上曹席進孺招所親張彬
秀才為館舍彬嗜酒每夜必置數升於牀隅一夕忘設
至夜半大渴求之不可得忿悶呼躁俄頃嘔吐一物於
地旦起視之見牀下肉塊如肝而黃上如蜂窠猶微動
取酒沃之唧唧有聲始悟平生酒病根本亟投諸火中
後遂不飲庚志記趙子山字景高寓居邵武軍天王
寺苦寸白蟲為撓醫者戒云是疾當止酒而以素所躭
嗜欲罷不能一夕醉於外舍歸已夜半口乾咽燥倉卒
無湯飲適廊廡下有甕水月色下照瑩然可掬即酌而
飲之其甘如飴連飲數酌乃就寢迨曉蟲出盈席覺心
腹頓寬宿疾遂愈一家皆驚異驗其所由蓋寺僕日織
草履浸紅藤根水也吳少師在關外嘗得疾數月間
肌肉消瘦每日飲食下咽少時腹如萬蟲攢攻且痒且
痛皆以為勞瘵也張銳是時在成都吳遣驛騎招致銳
到興元既切脉戒云明日早且忍饑勿啖一物俟銳來
為之計旦而往天方劇暑白請選一健卒趨往十里外
取行路黃土一銀盂而令厨人旋治麫將午乃得食纔
放筯取土適至於是温酒一升投土攪其内出藥百粒
進於吳飲之覺腸胃掣鬱幾不堪忍急登溷銳密使别
坎一穴便掖吳以行須臾暴下如傾穢惡斗許有馬蝗
千餘宛轉盤結其半已困死吳亦憊甚扶憩竹榻上移
時方餐粥一器三日而平始信去年正以夏夜出師中
塗躁渴命候兵持馬盂挹澗水甫入口似有物焉未暇
吐之則徑入喉矣自此遂得病銳曰蟲入人肝脾裏勢
須滋生常日遇食時則聚丹田間吮咂精血飽則散處
四肢苟惟知殺之而不能掃盡故無益也銳是以請公
枵腹以誘之此蟲喜酒又久不得土味乘饑畢集故一
藥能洗空之耳吳大喜厚賂以金帛送之歸(瀉出後宜以四物湯)
(加黃耆煎服生血調理)蔡定大戡之子康積苦寸白為孽醫者使
之碾㯽榔細末取石榴東引根煎湯調服之先炙肥猪
肉一大臠寘口中嚼咀其津膏而勿食云此蟲惟月三
日以前其頭向上可用藥攻打餘日即頭向下縱有藥
皆無益蟲聞肉香咂啖之意故空羣爭赴之覺胸中如
萬箭攻攢是其候也然後飲前藥蔡悉如其戒不兩刻
腹中雷鳴急登厠蟲下如傾命僕以杖挑撥皆聯綿成
串幾長數丈尚蠕蠕能動舉而抛於溪流宿患頓愈
證治準繩卷十八
