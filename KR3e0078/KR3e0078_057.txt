證治凖繩卷五十七
明王肯堂撰
女科
調經門
赤白帶下
嚴巢氏病源論婦人有三十六疾者七癥八瘕九痛十
二帶下也而帶下不顯其證今人唯知赤白二帶耳此
由勞傷衝任風冷據於胞絡婦人平居血欲常多氣欲
常少百疾不生或氣倍於血氣倍生寒血不化赤遂成
白帶若氣平血少血少生熱血不化紅遂成赤帶寒熱
交并則赤白俱下其脉右手尺浮浮為陽陽絶者無子
若足冷帶下輕則漏下甚則崩中皆心不榮血肝不藏
血所致其脉寸口弦而大弦則為減大則為芤減為寒
芤為虚寒虚相摶其脉為革主半産漏下又尺寸脉虚
者漏血漏血脉浮者不可治産寳帶下三十六疾者
是十二癥九痛七害五傷三固謂之三十六疾也十二
癥者是所下之物一者如膏二者如青血三如紫汁四
如赤皮五如膿痂六如豆汁七如葵羹八如凝血九如
清血似水十如米泔十一如月浣十二如經度不應期
也九痛者一陰中痛二陰中淋痛三小便痛四寒冷痛
五月来時腹痛六氣滿来時足痛七汗出陰中如蟲齧
痛八脇下皮痛九腰痛七害者一害食二害氣三害冷
四害勞五害房六害姙七害睡五傷者一竅孔痛二寒
冷痛三小腹痛四臟不仁五子門不正引背痛三固者
月水閉塞不通其餘二者文缺不載而仲景所說三十
六種疾皆出子臟冷熱勞損而夾下起於陰内也
戴赤白帶羅先生法或十棗湯(方見傷寒脇滿痛)或神佑丸(方見)
(雜病痰飲)或玉燭散(即四物加調胃承氣)皆可用之虚者不可峻攻實
者可行血虚加減四物湯氣虚以术參陳皮間與
之赤屬血白屬氣主治燥濕為先濕甚者固腸丸
(方見後)相火動者諸藥中加炒蘖滑者加龍骨赤石
脂滯者加葵花(白者治白帶赤者治赤帶)性燥者加黃連寒
月少加薑附臨機應變先須斷厚味帶下與夢遺同法
治之肥人有帶多是濕痰用海石半夏南星炒蘖青
黛蒼术川芎瘦人帶病少如有多是熱用炒蘖蛤粉
滑石川芎青黛樗皮帶漏俱是胃中痰積流下滲膀
胱出於大腸小腸宜升提甚者上必用吐以提其氣下
用二陳湯加白术蒼术仍用丸子
戴赤白帶下皆因七情内傷或下元虚冷感非一端大
率下白帶多間有下赤者並宜順氣散吞震靈丹仍佐
艾附丸或米飲調沙參末帶下不止成尩羸者四物湯
加煆牡蠣粉半錢吞固陽丸多服取效(固陽丸方見雜病遺精門)
有帶疾愈後一二月或再發半年一發先血而後下帶
来不可遏停蓄未幾又復傾瀉此名漏帶最為難治
下截之血小腹主之有因血虚而虚熱陷入小腸致小
便澀痛色白如泔或成沙粒皆不可作淋治用冷劑宜
以四物湯五苓飲各半貼和煎良婦人帶下其名有
五因經行産後風邪入胞門傳於臟腑而致之若傷足
厥陰肝經色如青泥傷手少陰心經色如紅津傷手太
陰肺經形如白涕傷足太陰脾經黃如爛瓜傷足少陰
腎經黑如衃血人有帶脉横於腰間如束帶之狀病生
於此故名為帶薛徐用誠先生云前證白屬氣而赤
屬血東垣先生云血崩久則亡陽故白滑之物下流未
必全拘於帶脉亦有濕痰流注下焦或腎肝陰淫之濕
勝或因驚恐而木乘上位濁液下流或思慕為筋痿戴
人以六脉滑大有力用宣導之法此瀉其實也東垣以
脉微細沉緊或洪大而虚用補陽調經乃兼責其虚也
丹溪用海石南星椿根皮之類乃治其濕痰也竊謂前
證皆當壯脾胃升陽氣為主佐以各經見證之藥色青
者屬肝用小柴胡加山梔防風濕熱壅滯小便赤濇用
龍膽瀉肝湯肝血不足或燥熱風熱用六味丸色赤者
屬心用小柴胡加黃連山梔當歸思慮過傷用妙香散
等藥色白者屬肺用補中益氣加山梔色黃者屬脾用
六君子加山梔柴胡不應用歸脾湯色黑者屬腎用六
味丸氣血俱虚八珍湯陽氣下陷補中益氣湯濕痰下
注前湯加茯苓半夏蒼术黃檗氣虚痰飲下注四七湯
送六味丸不可拘肥人多痰瘦人多火而以燥濕瀉火
之藥輕治之也
潔治帶下少腹冤結而痛者先以十棗湯下之次服苦
楝丸大玄胡散調之是先攻後補之法也
治結痰白帶以小胃丹半飢半飽津液下數丸候欝積
行郤服補藥
白术(一兩)蒼术(半兩)紅白葵花(二錢半)白芍藥(七錢半)
右蒸餅為丸空心煎四物湯下廿丸
陶遵道外姑年七十形瘦善啖白帶食前薑湯吞大補
丸五十丸一二次午膳後及臨臥時各與小胃丹十五
丸愈
子和頃頓丘一婦人病帶下連緜不絶白物或来已三
載矣命予脈之診其兩手脈俱滑大而有力得六七至
常上熱口乾眩暈時嘔酢水余知其實有寒痰在胸中
以瓜蒂散吐出冷痰二三升皆酢水也間如黃涎狀如
爛膠次以漿粥養其胃氣又次用導水禹攻以瀉其下
然後以淡劑滲泄之藥利其水導不數日而愈息城
李佐衙之妻病白帶如水窈漏中綿綿不絶臭穢之氣
不可近面黃食減已三年矣諸醫皆云積冷陽起石硫
黃薑附之藥重重燥補汚水轉多戴人斷之曰此帶濁
水本熱乘太陽經其寒水不禁固故如此也夫水自高
而趨下宜先絶其上源乃涌痰二三升次日下沃水斗
餘行三遍汗出周身至明旦病人云汚已不下矣次用
寒涼之劑服及半載産一男
燥劑有濕痰而弱不禁攻者燥之熱濕宜涼燥寒濕宜
温燥
樗皮丸治赤白帶有濕熱者芍藥(五錢)良薑(三錢燒灰)黃
蘖(二錢各炒成灰)椿根皮(半兩)
右為末粥丸每服三五十丸空心米飲下
赤白帶因濕熱勝而下者蒼术(鹽炒)白芍藥(各一兩)枳殼
(三錢)椿根皮(炒二兩)乾薑(煨二兩)地榆(半兩)甘草(三錢)滑石(一兩炒)
為末粥丸米飲下
治帶下椿根皮(二兩)神麯(炒)麥皮麯(炒)黃蘖(炒各一兩)芍藥
(一兩半)滑石枳殼(各半兩)蒼术(一兩)
右為末糊丸桐子大每服五十丸空心下
固腸丸治濕氣下利大便血白帶去脾胃陳積之後
用此以燥下濕亦不曾單用看病作湯使椿根皮為
末粥糊為丸此藥性涼而燥須炒用一方加滑石一
半
治白帶因七情所傷脉數者黃連(炒)側栢葉(酒蒸)黃蘖
(炒各半兩)香附子(醋炒)白术(炒各一兩)白芷(燒存性)木香(各三錢)椿
根皮(二兩炒)白芍藥(一兩)
右為末飯粥為丸米飲湯送下
右五方治帶椿皮例涼燥之劑濕熱盛者宜之後一
方有黃連香附木香故可治七情所傷
大乳香散治赤白帶下草菓(一枚去皮入麝香一小塊用麵餅褁火炮)
(焦黃留性取出和麵用之)
右為細末每服二錢陳皮飲調下重者三錢
丹帶下不止用椒目白芷治白帶用椒目為末米飲
調服
治帶下方右用雲母粉温水調下三錢立見神效
伏龍肝散治赤白帶下久患不瘥尩悴乏力六脉微
濡
㯶櫚(不拘多少燒赤急以盆蓋蔭冷存性)伏龍肝(於竈直下去取赤土炒令烟盡)屋
梁上懸塵(炒令烟盡出火毒)
右等分研勻入腦麝各少許每服三錢温酒或淡醋湯下
馬蹄丸治白漏不絶白馬蹄禹餘糧(各四兩)龍骨
(三兩)烏鱡魚骨白殭蠶赤石脂(各二兩)
右為末蜜和丸如桐子大每服十丸空心酒送下不
止加三十丸
又方治白帶用白芷以石灰炒去皮茜草少許粥糊
丸服
大白芷散治赤白帶下白芷海螵蛸(二箇煆)胎髮
(一團煆)
右為細末空心温酒調下二錢
丹赤白帶用生狗頭骨燒灰存性酒調服或入藥服
潤劑帶下久而枯涸者濡之凡大補氣血皆所以濡之
如以四物湯為末煉蜜丸梧子大空心米飲下三四十
丸以療年高婦人白帶良驗皆潤劑也以另有補劑故
止著葵花郁李仁之例於此條耳
補經固真湯白文舉正室白帶常漏久矣服諸藥不
效胗得心胞尺脉極微其白帶流而不止叔和脉經
云崩中日久為白帶漏下多時骨水枯言崩中者始
病血崩不已久下則血少復亡其陽故白滑之物下
流不止是本經血海將枯津液復亡枯乾不能滋養
筋骨以本經行經藥為引用為使以大辛甘油膩之
藥潤其枯燥而滋溢津液以大辛熱之氣味補其陽
道生其血脉以苦寒之藥泄其肺而救其上熱傷氣
以人參補之以微苦温之藥佐而益元氣名曰補經
固真陽人參(二錢)橘皮(不去白半錢)乾薑(末二錢)白葵花(十六)
(朵去萼碎)柴胡甘草(炙)郁李仁(去皮尖研)生黃芩(各一錢另剉)
右除黃芩外以水三大盞煎至一盞七分再入黃芩
同煎至一盞去滓空心帶熱服候少時以早膳壓之
補真潤腸湯治白帶下陰戶中痛控心而急痛身黃
皮緩身重如山陰中如冰(一名助陽湯)柴胡(一錢二分)良薑
(二錢)白葵花(七朵)防風郁李仁乾薑甘草(各一錢)
陳皮生黃芩(各五分)
右為細末剉散只作一服水二盞煎至一盞去滓食
前熱服
右葵花郁李仁之滑以潤燥蓋枯涸滯著者宜之
補劑脉微食少及久病曾經攻下者俱作虚治有熱用
涼補無熱用温補
丹治白帶龜板(炙)枳子(各二兩)黃蘖(一兩炒)白芍藥(七錢半)
乾薑(炒二錢半)香附子山茱萸苦參樗皮貝
母(各半兩)
右為末以酒糊為丸空心米飲下
治赤白帶龜板(二兩塗酒炙)黃蘖(一兩炒)乾薑(炒一錢)枳子(二錢半)
右為末酒糊為丸日二服每服七十丸
又方治帶下脉數者枸杞根(一斤)生地黃(五兩半)
右二味以水一斗煮取五升分三服
右三方治帶龜板黃蘖地黃例腎水真陰虚者宜之
丹胡安人白帶下月經甚多食少倦怠面黃經中有如
血塊者有如筋膜者與參术等補血氣調脾胃後諸證
皆退惟帶末止以樗皮丸主之(方見前)
右法治帶下虚而有熱者若虚而有寒脉微面白不
澤無力以言者東垣補經固真湯丁香膠艾湯香桂
六合湯是也
温補白歛丸(濟生)治室女衝任虚寒帶下純白
鹿茸(酒蒸焙二兩)白歛狗脊(燎毛製各一兩)
右為細末艾煎醋汁打糯米糊丸如梧子大每服五
十丸空心温米飲下
當歸煎治赤白帶下腹内疼痛不欲飲食日漸羸瘦
當歸(酒浸)赤芍藥牡蠣(火煆取粉)熟地黃(酒蒸焙)阿膠
白芍藥續斷(酒浸各一兩)地榆
右為末醋和丸如桐子大每服五十丸空心米飲下
韓山妻年三十餘十八胎九殞八天會先君松潘難作
賤兄弟皆西奔妻驚憂過甚遂昏昏不省人事口唇舌
皆瘡或至封喉下部虚脱白帶如注如此四十餘日或
至少醒至欲自縊自悲不能堪醫或投涼劑解其上則
下部疾愈甚或投熱劑及以湯藥薰蒸其下則熱暈欲
絶四弟還脉之始知為亡陽證也大哭曰宗嗣未立幾
誤殺吾嫂急以鹽煮大附子九錢為君制以薄荷防風
佐以薑桂芎歸之屬水煎入井水冷與之未盡劑鼾鼻
熟睡通宵覺即能識人時止一嗣子二女相抱痛哭疎
戚皆悲執友趙憲長驚曰君何術也弟曰方書有之假
對假真對真爾上乃假熱故以假冷之藥從之下乃真
冷故以真熱之藥反之斯上下和而病解矣繼後主以
女金丹錯綜以二三方不但去其疾且調治元氣庚午
生一子今應襲也壬申生一子去年又患瘧疾十三月
亦主以養元氣調生氣待飲食大進然後劫以毒藥吐
下塊物甚多投以附子湯三錢而愈不責效旦暮間其
用女金丹即勝金丸也得之異人倍加香附而視氣血
之偏者又加薑黃條芩倍川芎之屬取效甚多予念無
子者往往有之翻思予得子之難其苦何如乃次第錄
其方併女金丹以濟人云雪翁識(女金丹方見求子門)
薛一孀婦腹脹脇痛内熱晡熱月經不調肢體痠麻不
時吐痰或用清氣化痰喉間不利帶下青黃腹脇膨脹
又用行氣之劑胸膈不利肢體如麻此乃欝怒傷損肝
脾朝用歸脾湯以解脾鬱生脾氣夕用加味逍遥散以
生肝血清肝火百餘劑而愈一婦人久瘧兼帶發熱
口乾體倦用七味白术散加麥門五味大劑煎與恣飲
再發稍可乃用補中益氣加茯苓半夏十餘劑而愈
一婦人頭暈吐痰胸滿氣喘得食稍緩苦於白帶二十
餘年矣諸藥不應此氣虚而痰飲也痰飲愈而帶自愈
遂朝用六君子湯夕用六味地黃丸不月而驗一婦
人耳鳴胸痞内熱口乾喉中若有一核吞吐不利月經
不調兼之帶下余以為肝脾鬱結用歸脾湯加半夏山
梔升麻柴胡間以四七湯下白丸子而愈一婦人吞
酸飽滿食少便泄月經不調服清氣化痰丸兩膝漸腫
寒熱往来帶下黃白面痿體倦此胃脾俱虚濕痰下注
用補中益氣倍用參术加茯苓半夏炮薑而愈一婦
人帶下四肢無力余曰四肢者土也此脾胃虚弱濕痰
下注以補中益氣濟生歸脾二藥治之而愈一婦人
帶下黃白怒則胸膈不利飲食少思或用消導利氣之
藥痰喘胸滿大便下血余曰此固脾氣虧損不能攝血
歸源用補中益氣加茯苓半夏炮薑四劑頓減又用八
珍加柴胡山梔而痊
補澀温牡蠣散治帶下兼經水過多或暴下片血不
限年月遠近牡蠣龍骨赤石脂肉蓯蓉(酒浸)
(切焙)石斛(去根)烏鱡魚骨(去甲)黃茋(剉各一兩半)牛角䚡灰
阿膠(炒燥)熟地黃(焙)芍藥(炒各二兩)乾薑(炮)當歸(切焙)人參
白术桑耳(各一兩二錢半)桂(去粗皮)芎藭附子(炮去皮臍)
艾葉(炒各一兩)
右為細末每服三錢平旦米飲下
茯苓散治婦人血傷兼帶下積久不止面黃體瘦漸
成虚勞腰脚沉重胎氣多損白茯苓(去黑皮)木香
熟地黃(焙)訶黎勒皮栢子仁(研各一兩)杜仲(去粗皮炙)青
橘皮(去白焙)烏鱡魚骨(去甲)五加皮(剉)艾葉(燒灰)菖蒲
牛角鰓灰秦艽(去苗土)赤石脂兔絲子(酒浸另搗)當
歸(切焙各一兩)右為細末每服二錢温酒調下糯米
飲亦得或有胎息用鯉魚糯米粥下藥
卷栢丸治婦人室女腹臟冷熱相攻心腹絞痛腰腿
疼赤白帶下面色痿黃四肢羸乏卷栢(醋炙)鹿茸(醋炙)
白石脂赤石脂(各火煆醋淬七次)芎藭艾葉(醋炒)桑寄
生代赭石(火煆醋淬七次)鼈甲(醋炙)當歸(去蘆酒浸炒)地榆(各一)
(兩)木香(不見火)龍骨(各半兩)乾薑(炮七錢半)黃茋(去蘆蜜炙)熟地
黃(洗各一兩半)右為細末醋煮糯米糊和丸如梧桐
子大每服七十丸空心米飲送下
艾煎丸(百一)治婦人一切虚寒胎前産後赤白帶下或成
血瘕久服此藥自然融化伏道艾(楺去塵土擇淨枝梗取葉秤五)
(兩先用大肥淮棗一十二兩砂瓶内煮爛去核同艾葉一處槌爛如泥稔作薄餅子猛火焙乾乘熱)
(急碾為未)大漢椒(去目枝梗及合口者淨秤五兩以阿膠二兩米醋三升同椒於砂瓶内煮)
(極乾取出焙乾燥碾為細末)當歸(去蘆酒浸)白芍藥川芎白薇
附子(大者炮去皮臍)卷栢(取青葉)澤蘭(去枝梗取葉已上各焙乾秤用)熟
地黃(如舖上買者須淨洗漉去浮者晒乾酒浸蒸晒再入酒浸蒸五七次如糖煎香美方可用)
(亦焙乾秤各二兩)
右末與艾椒末拌勻米醋糊丸如桐子大每服五七十
丸至百丸二百丸空心艾醋湯下一婦人因産後虚寒
嘔惡不食腹痛如割時作寒熱盜汗瘦悴骨立臍腹左
結成硬塊其大如掌冰冷雖盛暑此處獨無汗塊微
動痛不可忍百藥不效夢中忽有人授以此方因服
之惡心寒熱盜汗輒止盡一料遂平復獨血塊如故
服至五六料其塊自化而出如魚凍
沉香牡丹丸治婦人血海久虚經候不利赤白帶下
血氣衝心多發刺痛四肢煩困沉香(七錢半)牡丹皮
(去心)赤芍藥吳茱萸(湯泡去蘆炒)當歸桂心川芎
黃茋(去蘆蜜炙)人參茯苓山藥川巴戟(去心)白术
橘紅木香乾生薑白龍骨牛膝(去苗酒浸)
枳殼(去穣&KR0008;炒)肉荳䓻厚朴(製各半兩)
右為細末煉蜜和丸如梧桐子大每服二十丸空心
温酒下若心腹痛白芷煎酒下
紫桂丸補益血海治衝任氣虚經脉不調腰痛腹痛
冷滯崩漏禹餘糧(火煆醋淬七次三兩)龍骨艾葉當歸
吳茱萸(湯洗)香白芷肉桂(去粗皮各一兩)附子(泡半兩)
右為末麵糊為丸如桐子大每服三十丸濃煎醋湯下
右為末麵糊丸如桐子大每服三十丸濃煎醋湯下
澀劑固真丸治白帶久下不止臍腹冷痛其寒捫之如
冰陰中亦然目中溜火上壅視物䀮䀮無所見齒皆
惡熱飲痛須得黃連末擦之其痛乃止惟喜乾食大
惡湯飲此病皆寒濕乘其胞内故喜乾而惡濕肝經
陰火上溢走於標故上壅而目中溜火腎水侵肝而
上溢故目中䀮䀮無所見齒惡熱飲者是少陽陽明
經中伏火也當大瀉寒濕以丸藥治之故曰寒在下
焦治主宜緩大忌湯散以酒制白石脂白龍骨以枯
其濕以炮乾薑大辛熱瀉寒水以黃蘖之大寒為因
用又為鄉導治法云古者雖有重罪不絶人之後又
為之伏其所主先其所因之意又瀉齒中惡熱飲也
以柴胡為本經之使以芍藥半錢以導之又恐辛熱
之藥太甚損其肝經故微瀉之以當歸身之辛温大
和其血胍此用藥之法備矣
白石脂(燒赤水飛研細晒乾)柴胡(各一錢)白龍骨(二錢酒煮水飛)當歸
(酒洗三錢)乾薑(炮四錢)黃檗(酒洗)白芍(各五分)
右末水糊丸如雞頭子大每服三十丸空心宿食消盡
煎白沸湯放温送下無令胃中停住待少時以早饍
壓之是不令熱藥犯胃忌生冷硬物與酒濕麵
右石脂龍骨之澁以去脱蓋濕多滑脱者宜之
治婦人赤白帶下不問遠年近日並皆治之龍骨(半兩)
舶上硫黃(三錢)
右為細末每服半錢空心無灰酒下
茅花散治婦人血崩不止赤白帶下茅花(一握)棕樹
皮(三寸)嫩荷葉(三張)甘草節(二寸)
右為細末空心酒調下
山治赤白帶下舊蓮房為末入麝香空心米飲下
涼劑小腹熱痛為熱瘕以劉河間法治之
保赤者熱入小腸白者熱入大腸原其本皆濕熱結于
脈故津液涌溢是為赤白帶下本不病結緣五經脈虚
結熱屈滯于帶故女子臍下痛陰中綿綿而下也經曰
任脉為病男子内結七疝女子帶下瘕聚王註云任脉
自胞上過帶脉貫于臍上故男子内結七疝女子帶下
帶脉起于季脇章門似束帶狀今濕熱冤結不散故為
病也經曰脾傳之腎名曰疝瘕小腸冤結而痛出白一
名曰蠱所以為帶下冤結也冤屈也屈滯而病熱不散
先以十棗湯下之後服苦楝丸大延胡散調下之熱去
濕除病自愈矣(十棗湯見前註大延胡散見前)
苦楝丸治婦人赤白帶苦楝(碎酒浸)蘹香(炒)當歸(各等)
(分)
右為末酒糊丸每服三五十丸空心温酒下如腰腿
痛四物湯四兩加羌活防風各一兩煎湯送下
大地榆膏治赤白帶下骨立者地榆一斤用水三升
煎至一半去查再煎如稠餳絞淨空心服三合日二
服
治漏下五色地榆三兩剉用醋一升煮十餘沸去滓
稍熟食前服一合
千治婦人赤白帶下三葉酸漿草陰乾為末空心温酒
下三錢匕
右三方治帶地榆例寒澁之劑亦濕熱盛而滑脱者
宜之按三葉酸漿草葉細如萍叢生莖端有三葉俗
又名布谷飯布谷者鳩也蓋鳩常食之故又名鳩漿
草衍義悞入苦&KR0034;條即曰三葉酸漿草豈苦&KR0034;即酸
漿歟(苦&KR0034;有子大如金柑味酸可食故亦名酸漿非三葉也三葉酸漿小草布地而生葉皆三辦惟)
(開黃花其莖葉皆酸者)按地榆本血分之藥而其性寒故凡
血分有熱而妄行者能止之非澁劑也
丹治赤白帶下腰痛或少腹痛有熱者樗皮(二兩)延胡
索桃仁側栢葉川楝肉蘹香當歸(各半)
(兩)香附子(八錢)官桂(去粗皮)烏藥(各三錢)麥皮麵(一兩炒)
右為末酒糊為丸每服五六十丸神效
麒麟竭湯治婦人血傷赤白帶下小腹疼痛麒麟
竭黃蘖(去粗皮炙)地榆(各一兩)禹餘糧(火煆醋淬七次)赤芍藥
(炒各一兩半)熟地黃(切炒四兩一作生乾地黃)
右剉碎每服二錢水一盞煎至七分去滓不拘時服一方
為細末粥飲
治白崩方棕櫚(燒灰)絲瓜(俗云魚鰦夏月人家裁作涼栅者是也)
右等分為細末空心酒調下
豆花散治婦人白崩
右用白匾豆花焙乾為末炒米煮飲入燒鹽空心服
數次即效紫花勿用
温劑調經補真湯冬後一月微有地泥冰泮其白帶再
来陰戶中寒一服立止大進飲食麻黃(半錢不去節)杏
仁(三枚)桂枝(少許)甘草(炙五分)良薑(一錢)黃茋(七分)人參當
歸身白术(各五分)蒼术(二分)澤瀉(一錢)羌活(四分)防風(二錢)
柴胡(四分)獨活藁本(各二分)升麻根黃芩(各五分)乾
薑(三分炮)白葵花(七朵去萼)
右除黃芩麻黃外為粗末先將水二杯煎麻黃令沸掠
去沫入餘藥同煎二杯又再入生黃芩煎至一杯去滓稍
熱空心服之一時許可食早饍
本治婦人月經不調每行數日不止兼有白帶漸漸瘦
悴飲食少味累年無子地黃丸熟地黃(二兩)山茱萸
白蕪荑乾姜白芍藥(微炒)代赭石(醋淬各一兩)厚
朴白僵蠶(各半兩)
右細末煉蜜丸如桐子大每服四五十丸空心酒下
日三服此龐老方婦人有白帶是第一等病令人不
産育宜急治之此扁鵲過邯鄲聞貴婦人所以專為
帶下醫也
垣桂附湯治白帶腥臭多悲不樂大寒肉桂(一錢)附
子(三錢)黃蘖知母(各五分)
右粗末作一服水煎食遠熱服如少食常飽有時腹
脹加白芍藥半錢如不思飲食加五味子二十箇如
煩惱面上麻木如蟲行乃胃中元氣極虚加黃茋(一錢)人
參(七分)甘草(二分)升麻(半錢)
海香附六合湯治赤白帶下(即四物加蘹香桂也)
治赤白帶下年月深久不瘥白芍藥(二兩)乾姜(半兩)
右各炒黃色同為末空心米飲調下二錢日二服
二豆散治耳鳴心躁腰脚疼重腹内虚鳴臍下虚冷
頻下白水如疳湛濁證白豆蔲肉豆蔲丁香
白茯苓巴戟丁皮蒼术黑附子(火煨)桂
心(各一兩)人參白术山藥桔梗蘹香粉
草(各半兩)
右每服三錢生薑三片紫蘇三片煎七分空心温服
鶴頂丸治帶下之證有三未嫁之女月經初下止而
即得或浴之以冷水或熱而扇或當風此室女病帶
下之由有家之婦陰陽過多即傷胞絡風邪乘虚而
入胞經觸冷遂使穢液與血水相連而下之産後帶
下由亡血失氣傷動包絡門開而外風襲肌體虚而
冷風入冷風與熱氣相連故成液而下冷則多白而
熱則多赤冷熱相交赤白俱下當歸(七錢半酒浸)附子
(半兩炮去皮)龍骨(鹽泥煆)吳茱萸(湯泡去涎)赤石脂(火煆醋淬)乾薑
(炮各一兩半)牡蠣(一兩三錢鹽泥煆)艾葉(一兩以醋半盞煮乾為末)
右為細末醋糊和丸如梧子大以赤石脂末為衣每
服五十丸空心用艾葉鹽湯烏梅煎湯下
濟生白堊丸治婦人白帶久而不止腰膝冷痛日漸羸困
白堊(煨)禹餘糧鼈甲烏鱡魚骨(各用醋淬及炙)當歸
(酒浸)鵲巢灰乾薑紫石英(醋煆淬七次)附子(炮)狗脊
(制淨)川芎鹿茸(醋炙各一兩)香附子(醋煮二兩以上並為末)
用醋煮糯米糊為丸如梧桐子大每服七十丸温酒下
養氣活血丹治勞傷衝任赤白帶下大艾葉(炒焦取末)
(五兩)乾薑(炒末二兩半)上二味用醋二升無灰酒二升
生薑自然汁二升將薑艾末調於銀器内用慢火熬
成膏附子白芍藥白术橘紅川芎當
歸巴戟(去心糯米炒)人參五味子(各二兩)
右為細末入前膏内并炒熱熟白麵二兩半和為劑
杵十下丸如梧子大每服五十丸温酒或米飲下
茱萸浴湯治下焦虚冷臍腹疼痛帶下五色月水崩
漏淋瀝不斷吳茱萸(湯泡)杜仲(炒去絲)蛇床子五味
子丁皮(各一兩)木香丁香(各五錢)
右剉如麻豆大每用半兩以生絹袋盛水三大碗煎
數沸乘熱薰下部通手淋浴早晚二次薰洗
垣坐藥龍鹽膏丁香木香川烏頭(炮各一錢半)全蝎
(五枚)龍骨當歸尾蘹香沙黃鹽酒防己
肉桂紅豆(各二錢)玄胡索(五錢)厚朴(三錢)良薑木通
(各一錢)枯礬(半錢)
右為末煉蜜丸彈子大綿裹留絲在外納隂戶内
又方勝陰丹為上藥力小再取三錢内加行性熱藥三柰
子川烏頭大椒(各五分)柴胡羌活(各二錢)全蝎(三箇)大蒜
(一錢)破故紙(與蒜同焙一錢)甘松(三分)升麻枯白礬(各二分)麝香(少許)
右為細末同前法用制
又方回陽丹全蝎升麻甘松(各二分)草烏頭羌活(各三分)大
椒三柰子蓽撥枯礬(各五分)川烏頭柴胡(各七分)水蛭
(三條炒焦)䖟虫(三箇去翅足炒)大蒜破故紙(各二錢)炒黃鹽(一錢必用之藥去之則不效)
右為極細末依前制如指尖大用綿裹納陰戶中覺
臍下煖為效
酒煮當歸丸治癲癎白帶下疰脚氣腰已下如在冰雪中以
火焙炕重厚綿衣盖上猶冷不任寒之極也面白如枯魚
之象肌如刀削瘦之速也小便不止與白帶長流而不禁
固自不知覺面白目青藍如菜色目昏>昏>無所見身重
如山行步欹側不能安地腿膝枯細大便秘結口不能言
無力之極食不下心下痞煩心懊憹不任其苦面停垢背
惡寒小便遺而不知此上中下三陽真氣俱竭故噦嘔不
止胃寒之極也其脉沉厥緊而澀按之空虚若胍洪大而
澁按之無力猶為中寒之證况按之空虚者乎按之不鼓
是為陰寒之極也其空虚乃氣血俱虚之極也當歸(一兩)
蘹香(半兩)黑附子(炮去皮)良薑(各七錢)右四味剉如麻
豆大以好酒一升半同煎煮至酒盡為度炭火焙乾同
為極細末入炒黃鹽丁香(各半兩)全蝎(三錢)柴胡(二錢)
升麻根木香(各一錢)苦楝子甘草(炙各半錢)玄胡索
(四錢)右與前四味藥末同為細末酒煮麵糊為丸
如桐子大每服二十丸空心宿食消盡淡醋湯下忌
油膩冷物酒麵
當歸附子湯治臍下冷痛赤白帶下柴胡(七分)良薑
乾薑附子(各一錢)升麻蝎稍(各五分)甘草(炙六分)炒
黃鹽(三分)當歸(二錢)黃蘖(少許)
右件並為粗末用五錢水二杯煎至一杯去滓熱服
為丸亦得右炒鹽例東垣回陽丹註云必用炒黃鹽
無則不效蓋寒疝之要藥也
排膿治帶下并腸有敗膿淋露不已腥穢殊甚遂至臍
腹更增冷痛此蓋敗膿血所致卒無已期須以此排膿
白芷(一兩)單葉紅蜀葵根(二兩)白芍藥白礬(各半兩)礬燒枯另
研餘為末同以蠟丸如桐子大空肚及飯前米飲下十
丸或十五丸候膿盡仍别以補藥佐之
大㐲龍肝散治婦人赤白帶下久不瘥肌瘦瘁黃有
人經年崩漏不止諸藥不效脉濡微與此伏龍肝散
兼白礬丸服之愈(方見前)
白礬丸白礬(四兩)附子(二兩)黃狗骨頭(四兩燒灰並為末)
丸如桐子大每服三十丸
消瘀血仲問曰婦人年五十所病下利數十日不止暮
即發熱少腹裏急腹滿手掌煩熱唇口乾燥何也師曰
此病屬帶下何以故曾經半産瘀血在少腹不去何以
知之其證唇口乾燥故知之當以温經湯主之
温經湯吳茱萸(三兩)當歸芎藭芍藥人參桂
枝阿膠牡丹皮生姜甘草(各二兩)半夏(半升)
麥門冬(一升)
右十二味以水一斗煮取三升分温三服亦主婦
人少腹寒久不受胎兼取崩中去血或月水来過多
及至期不来
丹治赤白帶用五靈脂半生半熟為末酒調服
益母散治帶下赤白惡露下不止益母草開花時採
搗為細末空心温酒下二錢日三服
香礬散神效(方見崩中血見黑止條即醋炒香附灰也)
丹赤白帶皆屬於血有出於大小腸之分黃荆子炒焦
為末米飲調服
大治帶下用芍藥炒黑為末每服三錢匕調酒下
治婦人赤白帶下不問年月深遠目漸羸瘦起止不得
用刺薊根(不以多少曝乾秤每一斤以童子小便五升浸一伏時取出晒乾)
右為細末每服二錢食前暖酒調下
玳瑁丸治赤白帶下不止玳瑁續斷(各一兩)安息
香麒麟竭乳香没藥(各半兩)故錦灰(七錢半)
右為細末以蜜及安息香熬和藥末丸如菉豆大每
服二十丸食前温送下
室女帶下産寳第十四問未出女子有三病何也答曰
女子一病者經水初下陰中熱或當風臥或扇風二病
者太衝脉盛氣盛則内熱以冷水洗之三病者或見丹
下驚怖者若三者一有所受後必有帶下之證也
神仙聚寳丹治婦人血海虚寒外乘風冷搏結不散
積聚成塊或成堅瘕及血氣攻注腹脇疼痛小便急
脹或虚鳴嘔吐涎沬頭旋眼花腿膝重痛面色痿黃
肢體浮腫月候欲行先若重病或多或少帶下赤白
崩漏不止驚怖健忘小便頻數或白時見虚熱盜汗
羸瘦此藥不問胎前産後室女並皆治之常服安心
去邪逐敗血養新血令有子木香(另研)琥珀(另研)當歸
(焙作末)没藥(合末各一兩)滴乳(二錢半研)麝香(研)辰砂(研各一錢)
右為末滴冷熱杵為丸每一兩作十五丸每服一丸
温酒磨下胎息不順腹内疼痛一切産難酒和童便
磨下産後血暈敗血奔心口噤舌強或惡露未盡
發渴面浮煎烏梅湯和童便磨下室女月候不調温
酒磨下半丸産後血氣不調童便磨下不拘時服
崔氏四花穴治赤白帶如神(取穴法見前)
玉赤白帶中極(二寸半赤瀉白補)白環俞(一寸半瀉六吸補一吸)
撮又法中極白環俞(各十五壯)腎俞(二寸半灸隨年壯)
集又法氣海中極白環俞(不效取後穴)三陽交(補多)
(瀉少灸七壯)三陰交
東又法榮池(三分灸三十壯在内踝前後兩邊池中脈一名陰陽穴)又法陰
陽(在足拇指下屈裏表頭白肉際是也)又法三陰交(五分灸)交儀(二寸灸)
漏陰(在内踝下五分微有動脉是穴刺入一分灸三十壯)
桑赤帶(心衝如下赤帶不已漸漸如蠱亦用此法)氣海(六分灸)中極委
中(各五分)白帶(心衝如下白帶不已漸漸如蠱亦用此法)曲骨承陰(各七)
(分)中極(在兩傍柱骨下六分)
心婦人得子多變成白水淋漓而下經久身面虚腫陰
谷(二寸半)絶骨(二寸半)如喘滿魚際透大淵(左右共四十九呼治)
(肺經水氣極妙)
海帶病太陰主之灸章門穴麥粒大各三壯效
甲婦人下赤白沃後陰中乾痛惡合陰陽少腹䐜堅小
便閉曲骨主之女子赤白帶腰腧主之女子赤淫
大赫主之女子絶子陰挺出不禁白瀝上窌主之
女子赤白瀝心下積脹次窌主之女子赤淫時白氣
癃月事少中窌主之女子下蒼汁不禁赤瀝陰中痒
痛引少腹控䏚不可俯仰下窌主之女子疝少腹腫
赤白淫時多時少蠡溝主之月事不利見赤白而有
身及前陰寒行間主之女子疝及少腹腫溏泄癃遺
溺陰痛面塵黑目下眥痛太衝主之女子俠臍疝中
封主之女子疝瘕按之如以湯沃兩股中小腹腫陰
挺出痛經水来下陰中腫或癢漉清汁若葵羹血閉曲
泉主之婦人下赤白裏急瘈瘲五樞主之
素腎脉小急肝脉小急心脉小急不鼓皆為瘕(大竒論王註)
(云小急為寒甚不鼔則血不流血不流而寒薄故血内凝而為瘕也)
三陽急為瘕三陰急為疝(王註云太陽受寒血聚為瘕太陰受寒血聚為疝)
脉急者曰疝瘕少腹痛(平人氣象論)
脉師曰婦人帶下六極之病脉浮則為腸鳴腹滿緊則
為腹中痛數則為陰中癢痛則生瘡弦則陰疼掣痛
婦人帶下脉浮惡寒者不治
胎前白帶丹治有孕白帶蒼术(三錢)山茱萸(去核)白芍藥
(各二錢半)黃芩(炒)白芷(各二錢)樗根皮(炒)黃連(炒)黃蘖(炒各)
(一錢半)
右為末糊丸空心温酒下五十丸
白濁白淫
大婦人小便白濁白淫者皆由心腎不交養水火不引
降或因勞傷於腎腎氣虚冷故也腎主水而開竅在陰
陰為溲便之道胞冷腎損故有白濁白淫宜服局方金
銷正元丹(雜病遺精)或因心虚而得者宜服平補鎮心丹(雜病)
(驚)降心丹威喜丸(雜病遺精)若因思慮過當致使陰陽不分
清濁相干而成白濁者然思則傷脾故也宜用四七湯
(雜病氣)吞白丸子(雜病中風)此藥極能分利更宜小烏沉湯(雜病)
(鼻衂)每貼加茯苓一錢重者益智二十枚去殼碾鹽煎服
薛前證若元氣下陷用補中益氣湯脾胃虧損六君
加升麻柴胡脾經鬱結歸脾加黃檗山梔肝經怒火龍
膽瀉肝湯虚則用加味逍遥散宜與帶下參看主治
一婦人善怒或小腹痞悶或寒熱往来或小便頻數時
下白淫藥久不愈面青口苦余以為積憤而不能發散
所致用龍膽瀉肝湯而愈用加味逍遥散八珍湯而安
姜黃散治血臓久冷腹脹疼痛小便濃白如泔
姜黃(二兩)附子(泡一兩)柳桂赤芍藥紅藍子三稜
(各半兩)木香牡丹皮莞花(酒浸炒)郁李仁(去皮)没藥(各二錢半)
右為細末每服一錢酒煎服如腹痛用當歸没藥為末
以水七分酒三分同煎熱服
内金鹿茸丸治婦人勞傷血脉胞絡受寒小便白濁日
夜無度臍腹疼痛腰膝無力雞内金鹿茸黃茋
肉蓯蓉五味子遠志肉牡蠣桑螵蛸
龍骨附子(各等分)
右蜜和丸如梧子大每服五十丸食前温酒或米飲下
二豆散治耳鳴心躁腰脚疼重腹内虚鳴臍下冷痛頻下
白水如泔名湛濁證(方見前赤白帶下)
烏金散治身熱口躁氣塊築痛下黃水如葵汁百草
霜(炒)紫金皮(米泔浸煮炒黃)粉草(炙各等分)
右為末每服二錢艾湯或醋湯空心調下心嘈豬血
入鹽酒下白帶用鯉魚一尾去腸不去鱗將油髮一團
入魚肚内黃泥固濟炭内煅存性去泥研魚為末每用
一錢以陳酒調同前藥服
四七湯煎成送下青州白丸子常服最效
加味四七湯治婦女小便不順甚者陰戸疼痛半
夏(湯洗七次一兩)厚朴(薑汁製)赤茯苓香附子(炒各五錢)紫蘇
甘草(各二錢)
右分四貼每服薑五片水煎加琥珀末一錢調服
鎮精丸治小便白濁破故紙(炒)青鹽白茯苓
五味子(各等分)
右為末酒糊丸空心鹽湯或酒下
固精丸治下虚胞寒小便白濁或如泔或如凝脂腰
重
牡蠣(煆粉)兔絲子(酒蒸焙)韮子(炒)龍骨五味子白
茯苓桑螵蛸(酒炙)白石脂(各等分)
右為末酒糊丸如桐子大每服七十丸空心鹽湯下
治婦人久積虚勞小便白濁滑數不禁
右用鹿茸屑炒黃為細末每服二錢空心温酒調下
又方用雞䏶胚炙為末空心酒調服二錢
證治凖繩卷五十七
