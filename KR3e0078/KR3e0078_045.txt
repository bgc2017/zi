證治準繩卷四十五
明王肯堂撰
傷寒
少隂病
吐利
腹滿時痛吐利不渴者太隂病(論見腹滿活人云理中湯主之)病人
脈隂陽俱緊反汗出者亡陽也此屬少隂經當咽痛而
復吐利(桂枝乾薑湯)少隂病吐利手足厥冷煩燥欲死者
吳茱萸湯主之少隂病吐利手足不厥冷反發熱者
不死脈不至者灸少隂七壯(龐云在内踝後跟骨上動脈陷中隂熱論其身發熱)
(也針余按少隂之絡非特一穴今曰少隂而不指某穴者法當隨四時隨運氣以取井榮俞經合不可執泥)
(也龐氏定以為太谿恐非仲景本旨)少隂病吐利煩燥四逆者死少
隂病下利欬而嘔渴心煩不得眠者猪芩湯主之(論見下利)
少隂病腹痛小便不利四肢重痛自下利或嘔者真
武去附子加生薑湯(温見下利)少隂病下利脈微濇嘔而
汗出者當温其上灸之(論見欲寐温其上謂下有寒氣當温其上以助陽氣也)
既吐且利小便復利而大汗出下利清穀内寒外熱脈
微欲絶者四逆湯主之(王叔和霍亂篇)
太陽與少陽合病頭痛脇痛往來寒熱自利而嘔者黃
芩加半夏生薑湯(論見合病)發熱汗出不解心中痞鞕嘔
吐下利者宜大柴胡湯(論見痞)發汗後水漿不得入口
者為逆若更發汗必吐下不止嘔吐而利者名曰霍
亂病發熱頭痛身疼惡寒吐利者此名霍亂自吐下
又利止復更發熱也霍亂頭痛發熱身疼痛熱多飲
水者五芩散主之寒多不飲水者宜理中湯
理中湯方人參乾薑(炮)甘草(炙各一兩)白术(二兩)
右剉每服四錢水煎去滓温服如寒甚者加乾薑一
兩半渴欲得水者加白术一兩半臍上築者腎
氣動也去白术加桂枝二兩吐多者去白术加生
薑四兩下利多者倍用白术悸者加茯芩二兩
腹滿者去白术加附子一枚服湯後如食頃飲熱
粥一升許自温勿發揭衣被(活人云或四肢拘急或轉筋者亦去术加附子)
吐利汗出發熱惡寒四肢拘急手足厥冷者四逆湯主
之吐利止而身痛不休者當消息和解其外宜桂枝湯
惡寒脈微利止者四逆加人參湯(方論見惡寒)
吐已下斷汗出而厥四肢拘急不解脈微欲絶者通脈
四逆湯加猪胆汁主之甘草(炙二兩)乾薑(三兩)附子(大者一枚)
(去皮破八片)猪胆汁(半合)
右三味㕮咀水三盞煎至二盞去滓納猪胆汁分作
温服其脈即來
吐利發汗脈平不煩者以新虚不勝穀氣故也乾嘔
而利兼脇痛而表解者宜十棗湯心下痞鞕而煩者宜
甘草瀉心湯兼厥逆脈微者通脈四逆湯白虎加猪胆
汁湯(詳見前乾嘔門)
診脈隂陽俱緊至於吐利其脈獨不解緊去人安為欲
解若脈遲至六七日不欲食此為晚發水停故也為未
解食自可者為欲解
霍亂證治已詳雜病兹不贅
下利
成自利者不因攻下而自泄瀉也有表邪傳裏裏協熱
而利者有不因攻下而下之遂利者是皆協熱也又三
陽合病皆作自利有發表攻裏和解之不同(太陽陽明合病為在)
(表故與葛根湯以汗之太陽少陽合病為在半表半裏故與黃芩湯以和解之陽明少陽合病為少陽邪氣入)
(裏故與承氣湯下之)且自利不渴者屬太隂藏寒故也下利欲飲
水者有熱故也故大便溏小便自可與夫發熱後重泄
色黃赤者皆為熱也自利小便色白少隂病形悉具與
夫惡寒脈微自利清穀者皆有寒也夫自利固多可温
然腸胃有積結與下焦客邪又非温劑所能止必也或
分利之或攻泄之乃可也(經曰理中者理中焦此利在下焦宜赤石脂禹餘根湯不)
(差當利其小便是也少隂病自利清水色純青心下必痛口乾燥與夫下利三部皆平按之心下硬或脈沈而)
(滑或不欲食而謔語成差後至年月復發此數者皆腸胃有積結而須攻泄者也此則謂之通因通用)又
下利雖有表證不可發汗以下利為邪氣内攻走滓液
而胃虚也經曰下利不可攻表汗出必腹滿是也蓋三
隂自利居多然自利家身涼脈静為順身熱脈大為逆
大抵下利脱氣又為難治蓋邪盛正虚邪壅正氣下脱
多下利而死(經曰少隂病自利復煩燥不得臥寐者死直視譫語下利者死下利日十餘行脈反)
(實者死下利手足厥冷無脈灸之不温脈不還者死發熱下利至甚厥不止者死此數者皆邪氣壅正氣下脱)
(故死)要略曰六府氣絶于外手足寒五藏氣絶于内利下
不禁噫疾成而後藥雖神醫莫能為氣已脱矣孰能為
之六經俱有下利之病表裏寒熱治各不同學者宜審
太陽傷寒表不解心下有水氣乾嘔發熱而欬或渴或
利或噎或小便不利少腹滿或喘者小青龍湯太陽
與陽明合病必自下利葛根湯(成傷寒有合病有併病太陽病不解併于陽明)
(者謂之併病三經俱受邪相合病者謂之合病合病者邪氣甚也太陽陽明合病者與太陽少陽合病陽明少)
(陽合病皆言必自下利者以邪氣併於隂則隂寔而陽虚邪氣併於陽則陽寔而隂虚寒邪氣甚客于二陽二)
(陽方外寔而不主裏則裏氣虚故必下利與葛根湯以散經中甚邪其脈必浮而長也)太陽病
外證未除而數下之遂挾熱而利利不止心下痞鞕表
裏不解者桂枝人參湯(張或云仲景論中太陽病桂枝證醫反下之利遂不止與葛根)
(黃連黃芩湯上條又與桂枝人參湯且二證俱係表不解而下之成利者何故用藥有温涼之異夫二證俱係)
(内虚熱入協熱遂利但脈證不同故用藥有殊耳經言脈促者表未解也喘而汗出者葛根黃連黃芩湯主之)
(夫脈促為陽盛喘而汗出為裏熱其陽盛裏熱與葛根黃連黃芩者理所宜也)太陽與少陽
合病自下利者與黃芩湯若嘔者黃芩加半夏生薑湯
(下利而頭痛胷滿或口苦咽乾或往來寒熱其脈或大而弦是也)
黃芩湯方黃芩(三兩)芍藥甘草(各二兩)大棗(十二枚擘)
右四味以水一斗煮取三升去滓温服一升日再夜
一服
(虚而不實者苦以堅之酸以收之黃芩芍藥之苦酸以堅斂腸胃之氣溺而不足者甘以補之甘草大棗)
(之甘以補固腸胃之弱)
黃芩加半夏生薑湯黃芩湯内加半夏半升(洗)生薑
三兩切
太陽少陽併病而反下之成結胸心下鞕下利不止水
漿不下其人心煩(生薑瀉心湯大黃黃連瀉心湯小陷胸湯張凡合病皆下利各從外證)
(以别焉夫太陽病頭頂痛腰脊強陽明病目疼鼻乾不得臥少陽病胷脇痛耳聾凡遇兩經病證齊見而下利)
(者曰合病也雖然但見一證便是不必悉具然仲景不言脈證止言太陽與陽明合病者以前章所論包含已)
(上之證即此理也况各經之證所見不一難為定論)太陽病桂枝證反下之利
遂不止脈促者表未解也喘而汗出者葛根黃芩黃連
湯
葛根黃芩黃連湯方葛根(半斤)甘草(炙)黃芩(各二兩)黃連
(三兩)
右四味以水八升先煮葛根減二升内諸藥煮取二
升去滓分温再服
(内經曰甘發散為陽表未解者散以葛根甘草之甘苦以堅裏氣弱者堅以黃芩黃連之苦)
太陽病下之脈促不結胸者為欲解脈沈滑者協熱利
脈浮滑者必下血(黃芩湯)太陽病二三日不能臥但欲
起心下必結脈微弱者此本有寒分也反下之若利止
必作結胸未止者四日復下之此作協熱利也(黃芩湯)
傷寒中風反下之利遂不止穀不化腹中雷鳴心下鞕
滿乾嘔心煩不安醫見其痞復下之痞益甚此非結熱
以胃中空虚客氣上逆故使鞕也甘草瀉心湯傷寒
汗解後胃中不和心下痞鞕乾噫食臭脇下有水氣腹
中雷鳴下利者生薑瀉心湯太陽中風下利嘔逆表
解者乃可攻之其人漐漿汗出發作有時頭痛心下痞
鞕引脇下痛乾嘔短氣汗出不惡寒者此表解裏未和
也十棗湯傷寒發熱汗出不解心下痞鞕嘔吐而下
利者大柴胡湯傷寒十三日不解過經譫語者以有
熱也當以湯下之若小便利者大便當鞕而反下利脈
調和者知醫以丸藥下之非其治也若自下利者脈當
微厥今反和者此為内實也調胃承氣湯太陽病二
日反燥反熨其背而大汗出大熱入胃水竭燥煩必發
譫語十餘日振慄自下利者為欲解也傷寒醫下之
續得下利清穀不止身痛者急當救裏四逆湯身痛清
便自調者急當救表桂枝湯(成傷寒下之續得下利清穀不止身痛急當救裏以)
(裏氣不足必先救之急與四逆湯得清便自調知裏氣已和然後急與桂枝湯以救表身痛者表邪也内經曰)
(病發而不足標而本之先治其標後治其本此以寒為本也)
四逆湯方甘草(炙二兩)乾薑(一兩半)附子(一枚去皮破八片)(一用)
(附子去皮臍先將鹽水薑汁各半盞用砂礶煮七沸後入甘草黃連各半兩再加童便半盞再煮七沸住)
(火良久撈起入磁器盛貯受地氣一晝夜取出晒乾以備後用庶無毒害頂圓修正一兩一枚者佳)
右三朱㕮咀以水三升煮取一升二合去滓分温再
服強人可大附子一枚乾薑三兩
成四肢者諸陽之本陽氣不足隂寒加之陽氣不相
順接是致手足不温而成四逆此湯中發陽氣走散
隂寒温經暖肌故以四逆名也内經曰寒淫於内治
以甘熱却隂扶陽必以甘為主是以甘草為君内經
曰寒淫所勝平以辛熱逐寒正氣必先辛熱是以乾
薑為臣内經曰辛以潤之開發腠理致津液通氣也
煖肌温經必憑大熱是以附子為使此竒制之大劑
也四逆屬少隂少隂者腎也腎肝位遠非大劑不能
達内經曰遠而竒偶制大其服此之謂也
傷寒服湯藥下利不止心下痞鞕服瀉心已復以他藥
下之利不止治以理中利益甚理中者理中焦此利在
下焦赤石脂禹餘粮湯復利不止當利小便(或用猪芩湯)
赤石脂禹餘粮湯方赤石脂(一斤碎)禹餘粮(一斤碎)
已上二味以水六升煮取二升去滓分三服
傷寒十三日不解胸脇滿而嘔日晡潮熱已而微利此
本柴胡證下之不利今反利者誤以丸藥下之也潮熱
者實也先宜柴胡以解外後以柴胡加芒硝太陽病
過經十餘日心下温温欲吐胸中痛大便反溏腹微滿
鬱鬱微煩先時自極吐下者調胃承氣湯
陽明病潮熱大便溏小便自可胸脇滿者小柴胡湯
病人無表裏證發熱七八日雖脈浮數者可下下之脈
數不解而下利不止必便膿血也(黃芩湯檗皮湯)陽明少陽
合病必下利其脈不負者順也負者失也互相尅賊名
為負也脈滑而數者有宿食也當下之宜大承氣湯(成陽)
(明土少陽木二經合病氣不相和則必下利少陽脈不勝陽明不負是不相尅為順也若少陽脈勝少陽脈負)
(者是鬼賊相尅為正氣失也脈經曰脈滑者為病食也又曰脈數則胃氣寔下利者脈當微厥今脈滑數知胃)
(有宿食與大承氣湯以下除之)臟結如結胸狀飲食如故時時下利
寸脈浮開脈小細沈緊舌上白胎滑者難治
太隂太隂為病腹滿而吐食不下自利益甚時腹自痛
若下之必胸下結鞕自利不渴若屬太隂以其臟有
寒故也當温之宜服四逆輩(張經言輩字者謂藥性同類惟輕重優劣不同耳凡)
(太隂自利不渴即言有用理中而愈者甚則理中加附子而獲安者凡言輩者蓋如此夫四逆湯甘辛相合乃)
(大熱之劑苟輕用之恐有過度之失所以仲景不為定擬也莫若以理中循循而用之至為平穏如不得已者)
(四逆方可為用也)太隂為病脈弱其人續自便利設當行芍
藥大黃者宜減之以其人胃氣弱易動故也(成腹滿痛者太隂病)
(也脈弱其人續自便利則邪雖在裏未成大寔欲用大黃芍藥攻除滿痛者宜少與之以胃氣尚弱易為動利)
(也)傷寒脈浮而緩手足自温者繫在太隂當發身黃
若小便自利者不發黃至七八日雖暴煩下利日十餘
行必自止以脾家實腐穢當去故也(平胃散加穿山甲)
少隂病欲吐不吐但欲寐五六日自利而渴者屬少隂
也虚故引水自救若小便色白者少隂病形悉具小便
白者以下焦虚有寒不能制水故令色白也(欲吐不吐心煩者表)
(邪傳裏也若腹滿痛則屬太隂此但欲寐則知屬少隂五六日邪傳少隂之時也自利不渴者寒在中焦屬太)
(隂此自利而渴寒在下焦屬少隂色按寒在下焦之說不通未聞寒在下焦而渴者小便白下焦虚寒可知)
(惟其虚故藉外水以自救非熱而作渴也故活人云四逆湯主之若小便不白而黃赤則不在此例故厥隂篇)
(又曰下利欲飲水者以有熱故也白頭翁湯主之)少隂病下利咽痛胸滿心
煩者猪膚湯
猪膚湯方猪膚(一斤)此一味以水一斗煮取五升去
滓加白蜜一升白粉五合熬香和相得温分六服
(猪水畜也其氣先入腎少隂客熱是以猪膚解之如白蜜以潤燥除煩白粉以益氣斷利)
少隂病四逆或泄利下重者四逆散(方見前條)少隂病下
利六七日欬而嘔渴心煩不得眠者猪芩湯(方見渴)少
隂病自利清水色純青心下必痛口乾燥者急下之宜
大承氣湯
孫竇大郎患傷患經十餘日口燥舌乾而渴心中疼
自利清水衆醫皆相守但調理耳汙下皆所不敢竇
氏親故相謂曰傷寒邪氣害人性命甚速安可以不
決之疾投不明之醫乎召孫至曰即日不可下明日
正當下投小承氣湯遂大便通得睡明日平復衆皆
曰此證緣何下之而愈孫曰不深於書徒知有書耳
不知書之奥也口燥舌乾而渴豈非少隂證乎少隂
證固不可下豈不知少隂一證自利清水心下痛者
下之而愈仲景之書明有是說也衆皆欽服
少隂病下利惡寒而踡手足温者可治四逆湯少隂
二三日至四五日腹痛小便不利下利不止便膿血者
桃花湯主之(詳腹痛)
桃花湯方赤石脂(一斤一半全用一半篩末)乾薑(一兩)粳米(一升)
右三味以水七升煮米令熟去滓温服七合内赤石
脂末方寸七日三服若一服愈餘勿服
(濇可去脱赤石脂之濇以固腸胃辛以散之乾薑之辛以散裏寒粳米之甘以補正氣)
少隂病二三日至四五日腹痛小便不利四肢沈重疼
痛自下利者此為有水氣其人或欬或小便利或下利
或嘔者真武湯主之(詳腹痛)
真武湯方茯苓(三兩)生薑(切)芍藥(各三兩)白术(二兩)附子(一枚)
(炮去皮破八片)
右五味以水八升煮取三升去滓温服七合日三服
(脾惡濕甘先入脾茯苓白术之甘以益脾逐水寒淫所勝平以辛熱濕淫所勝佐以酸平附子芍藥生薑)
(之酸辛以温經散濕)
加減法若咳者加五味子半升細辛乾薑各一兩
(氣逆咳者五味子之酸以收逆氣水寒相搏則咳細辛乾薑之辛以散水寒)若小便利
者去茯苓(小便利無伏水故云茯苓)若下利去芍藥加乾薑二
兩(芍藥之酸泄氣乾薑之辛散寒)若嘔者去附子加生薑足前成
半斤(氣逆則嘔附子補氣生薑散氣千金曰嘔家多服生薑此為嘔家聖藥)
成真武北方水神也水氣在心下外帶表而屬陽必
應發散故治以真武湯青龍湯主太陽病真武湯主
少隂病少隂腎水也此湯可以和之脾惡濕腹有水
氣則脾不治脾欲緩急食甘以緩之滲水緩脾以甘
為主故以茯苓甘平為君白术甘温為臣内經曰濕
淫所勝平以酸辛除濕正氣是用芍藥酸寒生薑辛
温為佐也内經曰寒淫所勝平以辛熱温經散濕是
以附子辛熱為使也水氣内漬散行不一故有加減
之方焉欬者水寒射肺也肺氣逆者以酸收之五味
子酸而收也肺惡寒以辛潤之細辛乾薑辛而潤也
若小便利者去茯苓茯苓專滲泄也小便不利者去
芍藥以酸澀也加乾薑以散寒也氣上逆則嘔附子
補氣故去之生薑散氣故加之則氣順嘔止矣
少隂病下利清穀裏寒外熱手足厥逆脈微欲絶身反
不惡寒其人面赤色或腹痛或乾嘔或咽痛或利止脈
不出者通脈四逆湯主之
通脈四逆湯方(此方與四逆湯同但此倍乾薑耳)
甘草(二兩炙)附子(大者一枚生用去皮破八片)乾薑(參兩強人可四兩)
右三味以水三升煮取一升二合去滓分温再服其
脈即出者愈面色赤者加葱九莖(葱味辛以通陽氣)腹中痛
者去葱加芍藥二兩(芍藥之酸通寒利腹中痛為氣不通也)嘔者加生
薑二兩(辛以散之嘔為氣不散也)咽痛者去芍藥加桔梗一兩(咽中)
(如結加桔梗則能散之)利止脈不出者去桔梗加人參二兩(利止)
(脈不出者亡血也加人參以補之經曰脈微而利亡血也四逆加人參主之脈病皆與方相應者乃可服)
(之)
少隂病下利白通湯主之(少隂主水少隂客寒不能制水故自利也白通湯温裏散)
少隂病下利脈微者與白通湯利不止厥逆無脈乾
嘔煩者白通加猪胆汁湯主之服湯後脈暴出者死微
續者生(少隂病下利脈微為寒極隂勝與白通湯復陽散寒服湯利不止厥逆無脈乾嘔煩者寒氣太)
(甚内為格拒陽氣逆亂也與白通湯加猪胆汁湯以和之内經曰逆而從之從而逆之又曰逆者正治從者反)
(治此之謂也服湯脈暴出者正氣因發泄而脱也故死脈微續者陽氣漸復也故生)
白通湯方葱白(四莖)乾薑(一兩)附子(一枚生用去皮破八片)
右三味以水三升煮取一升去滓分温再服
(内經曰腎若燥急食辛以潤之葱白之辛以通陽氣薑附之辛以散隂寒)
白通加猪胆汁湯方葱白(四莖)乾薑(一兩)附子(一枚生去皮破八片)
人尿(五合)猪胆汁(一合)已上三味以水三升煮取一
升去滓内胆汁人尿和令相得分温再服如無猪胆
亦可用
(内經曰若調寒熱之逆冷熱必行則熱物冷服下嗌之後冷體既消熱性便發由是病氣隨愈嘔噦皆除)
(情且不違而致大益此和人尿猪胆汁鹹若寒物於白通湯熱劑中要其氣相從則可以去格拒之寒也)
張或謂白通湯及白通加猪胆湯真武湯與通脈四
逆湯皆為少隂下利而設除用薑附相同其餘之藥
俱各殊異何也蓋病殊則藥異夫少隂下利寒氣已
甚非薑附則不能治然下利之理無殊而兼有之證
不一用藥故不同耳亦各從其宜也如白通湯用薑
附以散寒止利加葱白以通調陽氣若利而乾嘔煩
者寒氣太甚内為格拒薑附非煩者之所宜薑附必
嘔而不納加人尿猪胆汁於白通湯中候温冷而服
之人尿猪胆汁皆鹹苦性寒之物是以納而不阻至
其所則冷體既消熱性便發真武湯治少隂病二三
日不已至四五日腹滿小便不利四肢沈重疼痛自
下利者為有水氣故多或為之證夫水氣者則寒濕
也腎主之腎病不能制水水飲停蓄為水氣腹痛寒
濕内甚也四肢沈重疼痛寒熱外甚也小便不利自
下利者濕甚而水穀不能别也經曰脾惡濕甘先入
脾茯苓白术之甘以益脾逐水寒濕所勝平以辛熱
濕淫所勝佐以酸辛附子芍藥生薑之酸辛以温經
散濕太陽篇中小青龍湯證亦為有水氣故多或為
之證如真武湯者不殊此理也通脈四逆治少隂不
利清穀裏寒外熱手足厥逆脈微欲絶者為裏寒身
熱惡寒而面色赤為外熱此隂甚于内格陽于外不
相通與通脈四逆湯以散隂通陽其或為之證依法
加減而治之已上四證俱云下利而兼有或為之證
不一是以用藥大同而小異也又曰或云白通湯
用附子丸四證惟真武湯一證熟用餘皆生用何也
凡附子生用則温經散寒非乾薑佐之則不可炮熟
則益陽除濕用生薑相輔以為宜矣乾薑辛熱故佐
生附為用生薑辛温少資熟附之功原佐使之玄無
出此理然白通等湯以下利為重其真武湯證以寒
濕為先故用藥有輕重之殊耳蓋寒濕風濕大體頗
同如太陽下篇桂枝附子湯治寒濕相摶附子亦用
炮熟仍用生薑以佐之其生熟之用輕重之分無過
此理也
少隂病欬而下利讝語者被火氣劫故也小便必難以
強責少隂汗也(成欬而下利者裏寒而亡津液也反以火劫強責少隂汗者津液内竭加火氣)
(煩之故讝語小便難也)少隂病下利便膿血者可刺少隂病
下利脈微澀嘔而汗出必數更衣反少者當其上灸之
少隂病脈緊至七八日自下利脈暴微手足反温脈
緊反去者為欲解也雖煩下利必自愈少隂病脈微
沈細欲臥汗出而煩欲吐自下利復煩燥不得寐者死
少隂病下利止而頭眩時時自冒者死(龐此合是少陽冒昧汗濈)
(然出脈勻小浮者生少隂無眩冒之證)少隂病惡寒身踡而利手足逆
冷者不治
厥隂傷寒始發熱六日厥反九日而利凡厥利者當不
能食今反能食者恐為除中食以索餅不發熱者知胃
氣尚在必愈恐暴熱來出而復去也後三日脈之其熱
續在者期之旦日夜半愈所以然者本發熱六日厥反
九日復發熱三日并前六日亦為九日與厥相應故期
之旦日夜半愈後三日脈之而脈數其熱不罷者此為
熱氣有餘必發癰膿也(詳風)傷寒先厥後發熱下利必
自止而汗反出咽中痛者其喉為痺發熱無汗而利必
自止若不止必便膿血便膿血者其喉不痺下利寸
脈反浮數尺中自濇者必清膿血(黃連阿膠湯黃芩湯成下利者脈當沈)
(而遲反浮數者裏有熱也濇為無血尺中濇者腸胃血散也熱隨利下必便膿血清與圊通脈經曰清者厠也)
熱利下重者白頭翁湯主之(利則津液少熱則傷氣氣虚下利致後重也與)
(白頭翁湯散熱厚腸)下利欲飲水者以有熱故也白頭翁湯主
之(自利不渴為藏寒與四逆以温藏下利飲水為有熱與白頭翁湯以涼中按少隂自利而渴乃下焦虚)
(寒而用四逆者恐不可以渴不渴分熱寒也正當以小便黃白别之耳)
白頭翁湯方白頭翁(二兩)黃檗秦皮黃連(各三兩)
右四味以水七升煮取二升去滓温一升不愈更服
一升
(内經曰腎欲堅急食苦以堅之利則下焦虚是以純苦之劑堅之)
下利脈數有微熱汗出今自愈設復緊為未解(乾薑黃連人參)
(湯)下利脈數而渴者今自愈設不差必清膿血以有
熱故也(黃連湯)下利脈沈弦者下重也脈大者為未止
脈微弱數者為欲自止雖發熱不死(成沈為在裏弦為拘急裏氣不足是)
(主下重大則病進為利未止脈微數弱者邪氣微而陽氣復為欲自止雖發熱止由陽勝非太逆也脈沈弦)
(四逆之類脈大葛根黃芩黃連湯)傷寒六七日大下後寸脈沈而遲
手足厥逆下部脈不至咽喉不利唾膿血泄利不止者
為難治麻黃升麻湯主之(成傷寒六七日邪傳厥隂之時大下之後下焦氣虚陽氣)
(内陷寸脈遲而手足厥逆下部脈不至厥隂之脈貫膈上注肺循喉嚨在厥隂隨經射肺因亾津液遂成肺痿)
(咽喉不利而吐膿血也金匱要略曰肺痿之病從何得之被快藥下利重亡津液故得之若泄利不止者為裏)
(氣太虚故云難治與麻黃升麻湯以調肝肺之氣)
麻黃升麻湯方麻黃(去節二兩半)升麻當歸(各一兩二錢半)知
母黃芩萎蕤(各十八銖)石膏(碎緜裹)白术乾薑
芍藥天門冬(去心)桂枝茯苓甘草(炙各六錢)
右十四味以水一斗先煮麻黃一兩沸去上沬内諸
藥煮取三升去滓分温三服相去如炊三斗米頃令
盡汗出愈
(成玉函曰大熱之氣寒以取之甚熱之氣以汗發之麻黃升麻之甘以發浮熱正氣虚者以辛潤之當歸)
(桂薑之辛以散寒上熱者以苦泄之知母黃芩之苦涼心去熱津液少者以甘潤之茯苓白术之甘緩脾)
(生津肺燥氣熱以酸收之以甘緩之芍藥之酸以斂逆氣萎蕤門冬石膏甘草之甘潤肺除熱)
厥隂病消渴氣上撞心心中疼熱飢而不欲食食則吐
蚘下之利不止(詳厥隂病)傷寒四五日腹中痛若轉氣下
趣少腹者此欲自利也(詳腹痛)脈浮而遲表熱裏寒下
利清穀四逆湯大汗出熱不去内拘急四肢疼又下
利厥逆而惡寒者四逆湯大汗若大下利而厥冷者
四逆湯下利清穀不必攻表汗出必脹滿四逆湯
下利清穀裏寒外熱汗出而厥者通脈四逆湯傷寒
先厥後發熱而利者必自止見厥復利四逆湯下利
脈沉而遲其人面少赤身有微熱下利清穀者必鬱冐
汗出而解病人必微厥下虚故也四逆湯下利後脈
絶手足厥冷晬時(周時也)脈還手足温者生脈不還者死
(或用白通湯通脈四逆湯)下利後更煩按之心下濡者虚煩也梔
子豉湯下利譫語有燥屎也宜小承氣湯下利手
足厥冷無脈者灸之不温若脈不還反微喘者死少
隂負趺陽者為順也(少隂腎水趺陽脾土下利為腎邪干脾水不勝土則為微邪故為順)
(也)下利有微熱而渴脈弱者今自愈傷寒發熱下
利厥逆燥不得臥者死傷寒發熱下利至甚厥不止
者死(金匱要略曰六府氣絶於外者手足寒五臟氣絶于内者利下不禁)傷寒六七日
不利便發熱而利其人汗出不止者死有隂無陽故也
(傷寒至七日為邪正相爭之時正勝則生邪勝則死始不下利而暴忽發熱下利汗出不止者邪氣勝正陽氣)
(脱也故死)傷寒下利日十餘行脈反實者死(下利者裏虚也脈當微弱)
(反寔者邪氣勝也故死難經曰胗脈不應病病不應脈是為死病)發熱而厥七日下
利者為難治(發熱而厥邪傳裏也至七日傳經盡則正氣勝邪當汗出而解反下利則邪氣勝裏)
(氣虚為難治)
戴自利須辨隂陽三陽自利各已本經見之太陽與
陽明合病下利頭痛腰疼肌熱目疼鼻乾宜葛根湯
太陽與少陽合病下利身熱胸脇痞滿而嘔或往來
寒熱目疼鼻乾宜大柴胡湯大抵陽熱之利與隂
寒之利自不同陽利糞色必焦黃熱臭出作聲臍下
必熱得涼藥則止得熱藥愈增隂利必洞下清穀糞
色或白或淡黃臍下多寒宜温中止瀉之劑此隂利
陽利指隂陽二氣而言非曰隂陽二經也緣隂中亦
自有陽利不可因下利便以為隂也
又有内不大滿猶生寒熱未可下而便下之内虚熱
入挾熱自利臍下必熱大便赤黃色及下腸間津汁
垢膩名曰利腸宜白頭翁湯黃芩湯要知均為自
利身不熱手足自温者太隂身體四逆者少隂厥隂
其餘身熱下利皆屬陽經然隂利有反發熱或初病
無熱利後却熱或初得病即身熱繼而自利此隂非
陽傳隂經之利詳見前段發熱證又有大便五六
日以藥利之利遂不止用極熱劑方瘥陽有利陽有
袐當更以他證别之外熱内煩下利上渴或痞或
痛或嘔常法多用黃芩湯半夏瀉心湯亦可不若生
薑瀉心湯之當或温胆湯加入黃連其中枳殼去取
在人
吳凡自利者不因攻下而自瀉利俗言漏底傷寒是
也有協熱有協寒俱宜詳辨原病式曰瀉白為寒青
黃紅黑皆為熱也大抵瀉利完穀不化色不變有如
鶩溏或吐利腥臭小便澄澈清冷口無燥渴其脈或
沈細或遲微無力或身雖熱手足逆冷惡寒踡臥此
皆為寒也凡熱證則口中燥渴小便或黃赤或澀而
不利或所下如垢膩之狀其脈多數或浮或滑或弦
或大或洪或有邪熱不殺穀其物不消化者當以脈
證别之凡胃虚内熱煩渴瀉利脈弱者七味人參白
术散若發熱者參胡三白湯去黃芩加炒黃連若腹
滿小便不利者五苓散合理中湯若嘔者加藿香半
夏生薑陳皮如濕多而瀉不止者加蒼术白术如腹
脹者加厚朴腹疼不止加炒白芍肉桂木香温之凡
傷寒作利脈浮表未解者仲景以小青龍湯去麻黃
加蕘花二錢炒令赤色蓋散表邪兼治水也若小便
不利大便水瀉不止者宜五苓散水甚不解亦加蕘
花一錢以行水水行利自止也凡下利不可發汗當
先治利止内實正氣得復邪氣得解則汗出而愈也
蓋利下由内虚若加發汗則内外皆虚變證為難治
也
附
活寒毒入胃者臍下必寒腹脹滿大便黃白或青黑或
下利清穀宜四逆湯理中湯白通加附子湯四逆加薤
白散挾熱利者臍下必熱大便赤黃色及腸間津液垢
膩宜黃芩湯白頭翁湯三黃熟艾湯薤白湯赤石脂丸
三黃熟艾湯治傷寒四日而大下熱利時作白通湯
諸藥多不得止宜服此湯除熱止利
黃芩黃連黃蘖熟艾(半雞子大)為㕮咀水煎
温服
薤白湯治傷寒下利如爛肉汁赤帶下伏氣腹痛諸熱
悉皆主之
豆豉(半合緜裹)薤白(一握)山梔(七枚)為㕮咀用水二升半
先煮梔子十沸下薤白煎至二升下豉煎取一升二
合温服
赤石脂丸治傷寒熱利赤石脂乾薑(炮各一兩)黃連
當歸(各二兩)
右為末煉蜜丸如桐子大每服三十丸米飲下日三
服
濕毒氣盛者下利腹痛大便如膿血或如爛肉汁宜桃
花湯地榆散黃連阿膠湯
地榆散治傷寒熱毒不解日晚即壯熱腹痛便利膿血
地榆犀角屑黃連(炒)葛根(各一兩)梔子(半兩)黃芩
(一兩)
右㕮咀每服五錢水一盞入薤白五寸同煎温服
海黃連阿膠湯治傷寒熱毒入胃下利膿血黃連(炒二)
(兩)山梔(半兩)阿膠(炒)黃檗(各一兩)為㕮咀每服四錢
水煎服
雲傷寒汗下後大小便利者腹中痛者燥腸丸附子
(炮一枚)龍骨(半兩)乾薑(一兩)吳茱萸栗殼訶黎皮(各半)
(兩)
右為細末酒糊丸桐子大每服三十丸温水下利止
勿服
傷寒汗下後裏急後重下利者宜七宣丸大黃(一兩)木
香梹榔柴胡訶子皮甘草(各半兩)桃仁(三十)
(枚去皮尖)
右為細末煉蜜丸如桐子大每服五十丸温水下
傷寒汗下後氣逆利不止者寒也宜枳實芍藥甘草湯
芍藥甘草枳實(炒)乾薑(炮各半兩)為㕮咀每服
五錢水煎服
厥隂病(氣上衝心厥少腹滿)(饑不欲食囊縮)(吐蚘虫)
厥隂之為病煩滿囊縮其脈尺寸俱微緩若微浮為欲
解不浮為未愈宜小建中湯脈浮緩者必囊不縮外證
必發熱惡寒似瘧為欲愈宜桂枝麻黃各半湯若尺寸
脈俱沈短者必是囊縮毒氣入藏宜承氣湯下之大
抵傷寒病藏府傳變陽經先受病故次第傳入隂經以
陽主生故太陽水傳足陽明土土傳足少陽木為微邪
也隂主殺故木傳足太隂土土傳足少隂水水傳足厥
隂木至六七日當傳厥隂肝木必移氣尅於脾土脾再
受賊邪則五藏六府皆困而危殆榮衞不通耳聾囊縮
不知人而死矣速用承氣湯下之可保五死一生古人
云脾熱病則五藏危又云土敗木賊則死若第六七日
傳厥隂脈得微緩微浮為脾胃脈也故知脾氣全不再
受尅邪無所容否極泰來榮衞將復水升火降則寒熱
作而大汗解矣
厥隂經治法有汗下吐温和解灸
汗麻黃升麻湯桂枝湯桂枝茯苓白术湯
下小承氣湯三黃瀉心湯
吐瓜蒂散梔子豉湯
温烏梅丸真武湯當歸四逆湯
當歸四逆加吳茱萸生薑湯吳茱萸湯
附子乾薑湯理中湯通脈四逆湯
和解甘桔湯白虎湯乾薑黃連黃芩人參湯
白頭翁湯小柴胡湯
灸厥隂脈促灸下利厥灸
内經曰尺寸俱微緩者厥隂受病也其脈循隂器絡于
肝故煩滿而囊縮(查厥隂篇開囊縮證楊仁齋曰婦人則乳縮龐氏曰微緩者囊必不縮)
(若外證發熱惡寒似瘧為欲愈候宜桂枝麻黃各半湯也若尺寸俱沈短者囊必縮宜承氣湯下之)厥
隂之為病消渴氣上撞心心中疼熱飢而不欲食食即
吐蚘下之利不止(成邪傳厥隂則熱已深也邪自太陽傳至太隂則腹滿而嗌乾未成渴也)
(邪至少隂者口燥舌乾而渴未成消也至厥隂成消渴者熱甚能消水故也飲水多而小便少者謂之消渴木)
(能生火火生於木肝氣通心厥隂客熱氣上衝心心中疼熱傷寒六七日厥隂受病之時為傳經盡則當入府)
(胃虚客熱飢不欲食蚘在胃中無食則動聞食臭而出得食吐蚘此熱寒厥隂經也若便下之虚其胃氣厥隂)
(木邪相乘必下利不止烏梅丸桂枝白术茯苓湯)
桂枝去桂加茯苓白术湯方芍藥茯苓白术(各二)
(錢)甘草(一錢)水一盞半生薑三片棗二枚煎至八
分去滓服
厥隂病渴欲飲水者少少與之愈厥隂中風脈微浮
為欲愈不浮為未愈厥隂病欲解時從丑至卯上(厥隂)
(木也旺於丑寅卯向旺為解時)
戴下利清穀者隂中之隂宜進通脈四逆湯或當歸
四逆湯加生薑茱萸舌卷囊縮不特隂中之隂有之
陽明之熱陷入厥隂亦有之蓋陽明主宗筋宗筋為
熱毒風所攻故弗榮而急引舌與睪丸故舌卷囊縮
當瀉陽以救隂宜大承氣湯陽傳太隂而利故用小
建中湯及小柴胡湯去黃芩加芍藥此一藥治太隂
泄利腸鳴而痛已利而痛為虚虚則腸鳴而為傅隂
之陽氣漸微不敢過用冷劑但以芍藥通壅爾
氣上衝心
成氣上衝者腹裏氣時時上衝也此汗吐下後之疾雖
經下之邪猶在表故也痞病氣上衝咽喉亦由誤汗吐
下而生又有病如桂枝證胸中痞氣上衝咽喉不得息
瓜蒂散蓋未經汗吐下作膈實故宜吐也厥隂氣上撞
心易病氣上衝尤宜消息按條而施治焉
氣撞心疼吐蚘者厥隂本病也如氣上衝不吐蚘者為
陽證若衝咽不得息者瓜蒂散吐之往來寒熱者奔豚
隂拘攣者隂陽易卒口噤者剛痙與汗吐下之後各有
施治方法學者詳之厥隂本病方論已見前條
病如桂枝證頭不痛項不強寸脈微浮胸中痞鞕氣上
衝咽喉不得息者此為胷有寒也當吐之宜
瓜蒂散瓜蒂(炒黃)赤小豆(各一分)共研為細末取一錢
用䜴一合湯七合先漬之須臾煎成稀麋去查取汁
相和温頓服不吐少少加得快吐乃止諸亡血虚家
不可與服
活瓜蒂散每服一錢匕藥下便卧欲吐且忍之良久不
吐取三錢匕湯三合和服以手指探之便吐不吐復稍
增之以吐為度若吐少病不除明日如前法再吐之不
可令人虚也如藥力過時不吐飲熱湯一升以助藥力
吐訖便可食無更服若服藥過多者飲水解之
奔豚氣上衝胸腹痛往來寒熱奔豚湯主之(方論見雜病積聚門)
隂陽易少腹裏急引隂中拘攣熱上衝胷頭重不欲舉
眼中生花者宜燒裩散(論見隂陽易)
氣上衝胸口噤不得語欲作剛痙者宜葛根湯(論見雜病痙門)
燒鍼令其汗鍼處被寒核起而赤者必發奔豚氣從少
腹上衝心者灸其核各一壯與
桂枝加桂湯桂枝(二兩半)芍藥生薑(各一兩半)甘草(一兩)大
棗(六枚)
右㕮咀每服五錢水煎温服(桂枝加桂以能洩奔豚氣也)
動氣發汗則氣上衝正在心端(論見動氣)太陽下後其氣
上衝者可與桂枝湯方用前法若不上衝者不可與之
傷寒吐下後心下逆滿氣上衝胸頭眩脈沈緊若發汗
則動經身為振搖者茯苓白术甘草湯(方見振搖)傷寒吐
下後發汗虚煩脈甚微八九日心下痞鞕脇下痛氣上
衝咽喉眩冒經脈動惕者久而成痿
附
活李根湯治氣上衝正在心端半夏當歸芍藥
生薑茯苓桂枝黃芩甘草甘李根白
皮(各等分)
右㕮咀每服五錢水煎温服
飢不欲食
飢不欲食食則吐蚘者厥隂病(論見氣上衝心)手足厥冷脈
乍緊心煩飢不能食者邪在胷中宜瓜蒂散吐之(詳厥)
太陽病吐發汗出發熱不惡寒關脈細數腹中飢口不
能食朝食暮吐者此為小逆(論見發熱)陽明病下後心中
懊憹飢不欲食但頭汗出者宜梔子䜴湯(論見煩)
吐蚘蟲
氣上衝心疼飢不欲食吐蚘者厥隂病(桂枝白术茯苓湯理中安蚘散)
蚘厥者其人當吐蚘今病者静而復時煩此為藏寒
蚘上入膈故煩須臾復止得食而嘔又煩者蚘聞食臭
出其人當自吐蚘厥者烏梅圓主之(蚘厥者其人手足冷而吐蚘也)
(藏厥者死陽氣絶也蚘厥雖厥而煩吐蚘已則静不若藏厥之燥無暫安時也病人藏寒胃虚蚘動上鬲聞食)
(臭出因而吐蚘舌燥口乾常欲冷飲浸口不欲嚥蚘上煩躁昏亂欲死兩手脈沈遲足冷至膝甚者連蚘并屎)
(俱出大便秘而不行此證雖出多可救治也宜加味理中安蚘散烏梅圓治之)病人有寒復
發汗胃中冷必吐蚘(活人云先服理中丸次服烏梅圓)
烏梅丸方烏梅(三百箇)細辛附子(炮)桂枝(去麄皮)人參
黃檗(各六兩)當歸蜀椒(去汗各四兩)乾薑(十兩)黃連(一斤)
右十味異搗篩合治之以苦酒漬烏梅一宿去核蒸
之五升米下飯熟搗成泥和藥令相得内臼中與蜜
杵二千下丸如梧桐子大先食飲服十丸日三服稍
加至二十丸禁生冷滑物臭食等
(肺主氣肺欲收急食酸以收之烏梅之酸以收肺氣脾欲緩急食甘以緩之人參之甘以緩脾氣寒淫於)
(内以辛潤之以苦堅之當歸桂椒細辛之辛以潤内寒寒淫所勝平以辛熱薑附之辛熱以勝寒蚘得甘)
(則動得苦則安黃連黃檗之苦以安蚘)
理中安蚘散陶尚文秘方累用之效
人參(三錢)白术白茯苓乾薑(各一錢半)川椒(十四粒)
烏梅(三枚)
右作一服水二鍾煎七分服凡治蚘不可用甘草并
甜物蓋蚘䖝得甘則動於上得苦則安得酸則止得
川椒之辛則頭伏於下也凡吐蚘未止加黃連黃檗
各五分川椒十四粒若足冷甚者必加附子半錢或
三錢量病輕重斟酌之
戴胃中冷必吐蚘吐蚘人皆知為隂也然亦有陽證
吐蚘者蓋胃中空虚既無穀氣故蚘上而求食至咽
而吐又看别證如何不可專以胃冷為說曾記一人
陽黃吐蚘又大發斑陽毒證口瘡咽痛吐蚘皆以冷
劑取效是亦有陽證矣
厥(四逆)(尸厥附)
四逆者四肢不温厥者手足冷夫邪在三陽則手足熱
傳到太隂則手足温至少隂則逆而不温至厥隂則為
之厥甚于逆也蓋自熱至温而四逆至厥者傳經之邪
也四逆散主之始得之便厥是隂經受邪陽氣不足四
逆湯主之
王仲景言四逆與厥者非一或曰四逆或曰厥或曰厥
逆厥冷厥寒或曰手足逆冷手足厥逆手足厥冷手足
厥逆冷俱是言寒冷耳故厥逆二字每每互言未嘗分
逆為不温厥為冷也既不曰温則為冷矣尚何異乎然
四肢與手足却有所分以四字加逆字之上者是通指
手足臂脛以上言也以手足字加厥逆厥冷等上及無
手足字者是獨指手足言也雖然厥逆俱為寒冷却有
隂陽之殊熱極而成厥逆者陽極似隂也仲景以四逆
散寒藥治之是也寒極而成厥逆者獨隂無陽也仲景
雖無四逆湯熱藥治四逆之條但四逆湯之名由四肢
之冷而立今以四逆湯治手足厥冷豈非逆厥之不異
乎成氏既謂四逆為熱邪至少隂病死證二條下又謂
四逆為寒甚不自悖其說乎是知四逆亦猶厥之有寒
有熱但四肢通冷比之手足獨冷則有間耳故仲景曰
少隂病吐利煩燥四逆者死又曰少隂病四逆惡寒而
踡脈不至不煩而燥者死又曰少隂病吐利手足厥冷
煩燥欲死者吳茱萸湯此三條二為死一為可治雖通
由諸證兼見而然然死者以四逆言可治者以厥冷言
可見四逆重於厥冷矣成氏謂厥甚于逆豈不謬哉
按凡言四逆或言厥言逆者皆為重證若舉四肢而
言耳言指頭寒言手足厥與逆與冷者皆為厥微蓋
手之上為腕腕上為臂足之上為踝踝之上為脛也
其病之輕重淺深皆寓于書法之中不可不審自
熱至温自温至厥乃傳經之邪四逆散主之厥逆大
便袐小便赤或大便黑脈沈而滑此為陽證似隂白
虎湯甚者大承氣湯不可誤也
太陽傷寒脈浮自汗出小便數心煩微惡寒脚攣急反
與桂枝湯欲攻其表此誤也得之便厥咽中乾煩燥吐
逆者作甘草乾薑湯與之太陽中風脈浮緊發熱惡
寒身疼痛不汗出而煩燥者大青龍湯主之若脈微弱
汗出惡風者不可服服之則厥逆筋愓肉瞤此為逆也
(真武湯發方見下利多太陽止有二證皆誤表所致汗亡陽故温之)
甘草乾薑湯方甘草(炙四兩)乾薑(二兩炮)
右㕮咀以水三升煮取一升五合去滓分温再服
(内經曰辛甘發散為陽甘草乾薑相合以復陽氣)
陽明病反無汗而小便利二三日嘔而欬手足厥者必
苦頭痛若不欬不嘔手足不厥者頭不痛傷寒脈滑
而厥者裏有熱也白虎湯主之三陽合病腹滿身重
難以轉側口不仁而面垢譫語遺尿發汗則譫語下之
則額上生汗手足逆冷若自汗出者白虎湯主之
少隂病吐利手足厥冷煩燥欲死者吳茱萸湯(方見吐)
少隂病下利脈微者與白通湯利不止厥逆無脈乾嘔
煩者白通加猪胆汁湯脈暴出者死微續者生少隂
病下利清穀裏寒外熱手足厥逆脈微欲絶身反不惡
寒其人面色赤或腹痛或乾嘔或咽痛或利止脈不出
者通脈四逆湯(俱見下利)少隂病四逆其人或欬或悸或
小便不利或腹中痛或泄利下重者四逆散(方見少隂病按言四)
(者四肢之省文也四肢者自指至肘足至膝是也其邪為深凡言手足者自指至腕足至踝而已其邪為淺仲)
(景下字不苟得之則輕重淺深一覽了然矣作趙仲景上文但云少隂病四逆活人第八十問中改四肢厥)
(逆設遇寒厥下利腹痛而咳者依其言而用四逆散之涼劑可乎夫邪自陽經入裏而厥者是熱極而厥也是)
(或可用若直入隂經之寒邪而欲厥者是為以水濟水尤當戒之學者宜詳究焉)
少隂病惡寒身踡而利手足逆冷者不治少隂病吐
利煩燥四逆者死少隂病四逆惡寒而身踡脈不至
不煩而燥者死少隂病但厥無汗而強發之必動其
血未知從何道出或從口鼻或從目出是名下厥上竭
為難治(俱厥無汗熱入裏而外寒甚也當温之而強發其汗則衞寒甚而汗不能出必内傷其榮血而)
(妄行也諸厥者皆屬下但厥為厥為下厥血亡於上為上竭)
厥隂傷寒先厥後發熱而利者必自止見厥復利(四逆散)
(張或云三隂經傷寒太隂為始則手足温少隂則手足清厥隂則手足厥逆然病至厥隂乃隂之極也則故反)
(有發熱之理蓋陽極則隂生隂極則陽生此隂陽推盪必然之理也易云窮則變窮者至極之謂也陽至極而)
(生隂故陽病有厥冷之證隂至極而生陽則厥逆者有發熱之條凡言厥深熱亦深者乃事之極而變之常經)
(曰亢則善承乃制是也)傷寒厥而心下悸者宜先治水當服茯
苓甘草湯却治其厥不爾水漬入胃必作利也(成金匱要略曰)
(水停心下甚者則悸厥雖寒勝然以心下悸為水飲内甚先與茯苓甘草湯治其水然後治其厥若先治厥則)
(水飲浸漬入胃必作下利)
茯苓甘草湯方茯苓桂枝(去粗皮各二兩)生薑(三兩切)甘草
(炙一兩)
右四味以水四升煮取二升去滓分温三服
(茯苓甘草之甘益津而和衞桂枝生薑之辛助陽氣而解表)
傷寒六七日大下後寸脈沈而遲手足厥逆下部脈不
至咽喉不利吐膿血泄利不止者為難治麻黃升麻湯
主之(方見下利)手足厥寒脈細欲絶者當歸四逆湯主之
(成手足厥寒者陽氣外虚不温四末脈細欲絶者隂血内弱脈行不利與當歸四逆湯助陽生隂也)
當歸四逆湯方當歸桂枝(去粗皮)芍藥細辛(各三兩)
甘草(炙)通草(各二兩)大棗(二十五枚擘)
右七味以水八升煮取三升去滓温服一升日三服
(内經曰脈者血之府也諸血者皆屬心通脈者必先補心益血苦先入心當歸之苦以助心血心苦散急)
(食酸以收之芍藥之酸以收心氣肝苦急食甘以緩之大棗甘草通草之甘以緩隂血也)
下利脈沈而遲其人面少赤身有微熱下利清穀者必
鬱冒汗出而解病人必微厥所以然者其面戴陽下虚
故也下利後脈絶手足厥冷睟時脈還手足温者生
脈不還者死下利清穀裏寒外熱汗出而厥者通脈
四逆湯大汗出熱不去内拘急四肢疼又下利厥逆
而惡寒者四逆湯病人手足厥冷脈乍緊者邪結在
胸中心中滿而煩飢不能食者病在胸中當須吐之宜
瓜蒂散(方見氣上衝心)傷寒一二日至四五日而厥者必發
熱前熱者後必厥厥深者熱亦深厥微者熱亦微厥應
下之而反發汗者必口傷爛赤(傷寒一二日至四五日而厥者必發熱是傳經)
(之邪前熱後厥者亦傳經之邪當以厥之微甚辨熱之深淺若厥熱入府而寔者須下去之若反發汗則胃中)
(津液愈燥竭而熱故必口傷爛赤然經云諸四逆者不可下之至此又云應下最宜詳審先賢謂熱厥手足雖)
(厥冷而或有温時手足雖逆冷而手足掌心必煖戴院使又以指甲之煖冷别熱寒二厥臨病之工慎之)
諸四逆厥者不可下虚家亦然傷寒五六日不結胸
腹濡脈虚復厥者不可下此為亡血下之死傷寒脈
促手足厥逆者可灸之
診凡厥者隂陽氣不相順接便為厥厥者手足逆冷是
也(成手之三隂三陽相接於手十指足之三隂三陽相接於足十指陽氣内陷陽不與隂相順接故手足為)
(之厥冷也)傷寒發熱四日厥反三日復熱四日厥少熱多
其病當愈四日至七日熱不除者其後必便膿血(成先熱後)
(厥者陽邪傳表也發熱為邪氣在表至四日後厥者傳之隂也後三日復傳陽經則復熱厥少則邪微熱多為)
(陽勝其病為愈至七日傳經盡熱除則愈熱不除者為熱氣有餘内傳厥隂之血其後必大便膿血)傷
寒厥四日熱反三日復厥五日其病為進寒多熱少陽
氣退故為進也傷寒始發熱六日厥反九日而利凡
厥利者當不能食今反能食者恐為除中食以索餅不
發熱者知胃氣尚在必愈恐暴熱來出而復去也後三
日脈之其熱續在者期之旦日夜半愈所以然者本發
熱六日厥反九日復發熱三日并前六日亦為九日與
厥相應故期之旦日夜半愈後三日脈之而脈數其熱
不罷者此為熱氣有餘必發癰膿也(成始發熱邪在表也至六日邪傳厥)
(隂隂氣勝者作厥而利厥反九日隂寒氣多當不能食而反能食者恐為除中除去也中胃氣也言邪氣大甚)
(除去胃氣胃欲引食自救故暴能食此邪勝也食以索餅試之若胃氣絶得麵則必發熱若不發熱者胃氣尚)
(在也恐是寒極變熱因暴熱來而復去使之能食非除中也金匱要略曰病人素不能食而反暴思之必發熱)
(後三日脈之其熱續在者陽氣勝也期之旦日夜半愈若旦日不愈後三日脈數而熱不罷者為熱氣有餘必)
(發癰膿經曰數脈不時則生惡瘡)傷寒病厥五日熱亦五日設六日
當復厥不厥者自愈厥終不過五日以熱五日故知自
愈(成隂勝則厥陽勝則熱先厥五日為隂勝至六日陽復勝熱亦五日後復厥者隂復勝若不厥為陽全勝)
(故自愈經曰發熱四日厥反三日復熱四日厥少熱多其病為愈)傷寒熱少厥微指
頭寒默默不欲食煩躁數日小便利色白者此熱除也
欲得食其病為愈若厥而嘔胷脇煩滿者其後必便血
(指頭寒者是厥微熱少也默默不欲食煩躁者邪熱初傳裏也數日之後小便色白裏熱去欲得食為胃氣已)
(和其病為愈設未欲食宜乾薑甘草湯嘔而胷脇煩滿者少陽證也少陽與厥隂為表裏邪干其府故嘔而胷)
(脇煩滿也肝主血故後必便血)少腹滿痛而厥為冷結關元(詳少腹滿痛)
發熱而厥七日下利者為難治傷寒六七日脈微
手足厥冷煩燥灸厥隂厥不還者死(厥隂六穴豈按四時灸并榮俞經合)
(耶)傷寒發熱下利厥逆躁不得臥者死傷寒發熱
下利至甚厥不止者死下利手足厥冷無脈者灸之
不温若脈不還反微喘者死
附
活冷厥者初得病日便四肢逆冷脈沈微而不數足多
攣臥時惡寒或自引衣蓋覆不飲水或下利清穀或清
便自調或小便數外證多惺惺而静脈雖沈實按之遲
而弱者知其為冷厥也四逆湯理中湯通脈四逆湯當
歸四逆湯當歸四逆加吳茱萸生薑湯白通加猪胆汁
湯隨證用之
熱厥者初中病必身熱頭痛外别有陽證二三日至四
五日方發厥兼熱厥者厥至半日却身熱蓋熱氣深方
能發厥須在二三日後也若微厥却發熱者熱深故也
其脈雖伏按之而滑者為裏熱其人或畏熱或飲水或
揚手擲足煩躁不得眠大便秘小便赤外證多昏憒者
知其熱厥也白虎承氣湯隨證用之
又有下證悉具而見四逆者是失下後血氣不通四肢
便厥醫人不識却疑隂厥復進熱藥禍如反掌大抵熱
厥須脈沈伏而滑頭上有汗其手雖冷時復指瓜温須
用承氣湯下之不可拘忌也
諸手足逆冷皆屬厥隂不可汗下然有須汗須下者正
謂手足雖逆冷時有温時手足掌心必煖非正厥逆也
當消息之
海厥隂證四肢厥冷爪甲青脈沉疾按之有力者為陽
則當下宜大承氣湯如脈沈遲按之無力者為隂則當
温宜四逆湯更須速灸之
羅省掾曺德裕男婦二月初病傷寒八九日請予治之
脈得沈細而微四肢逆冷自利腹痛目不欲開兩手
嘗抱腋下昏昏嗜臥口舌乾燥乃曰前醫者留白虎
加人參湯可服否予曰白虎雖云治口燥舌乾若只
此一句亦未然今此證不可服白虎者有三傷寒證
云立夏以前立秋以下不可妄用一也太陽證無汗
而渴者不可用二也况病人隂證悉具其時春氣尚
寒三也仲景云下利清穀急當救裏宜四逆湯五兩
人參一兩生薑十餘片連鬚葱白九莖水五大盞同
煎至三盞去滓分三服一日服之至夜則止手足温
翌日大汗而解繼之以理中湯數服而愈孫真人習
業論云凡欲為太醫必須精讀甲乙素問黃帝鍼經
明堂流注十二經絡三候九部本草藥性仲景淑和
並須精熟如此方為太醫不則猶無目夜遊動致顛
隕執此用藥者再思可矣
陽證治騐真定府趙吉夫年三十三至元五月間因勞
役飲食失節傷損脾胃時發煩燥而渴又食冷物過
度遂病身體困倦頭痛四肢逆冷嘔吐而心下痞醫
人不察見其四肢逆冷嘔吐而心下痞乃用桂枝末
三錢匕熱酒調下仍以綿衣覆之作隂毒傷寒施治
須臾汗大出汗後即加口乾舌澀眼白時紅項強鞭
肢體不柔和小便淋赤大便秘澀循衣摸床如發狂
狀問之則言語錯亂視其舌則赤而欲裂朝輕暮劇
凡七八日家人輩悉謂危殆不望生全隣人吉仲完
舉予治之診其脈七八至知其熱證明矣遂用大承
氣湯苦辛大寒之劑一兩作一服服之利下三行折
其勝勢翌日以黃連解毒湯大苦寒之劑二兩徐徐
服之以去其熱三日後病十分中減五六更與白虎
加人參湯約半觔服之瀉熱補氣前證皆退戒以慎
起居節飲食月餘漸得平復内經曰凡用藥者無失
天時無逆氣宜無翼其勝無贊其復是謂至治又云
必先歲氣無伐天和當暑氣方盛之時聖人以寒涼
急救腎水之原補肺金之不足雖有客寒傷人仲景
云用麻黃湯内加黃芩知母石膏之類恐發黃發班
又用桂枝湯之戒况醫以桂末熱酒調服所謂差之
毫釐謬以千里逆仲景之治法經云不伐天和不贊
其復不翼其勝不失氣宜不然故疾未已新病起矣
用熱遠熱從乎中治友人劉巨源年六十五歲至正夏
月因勞役飲食失節又傷冷飲得疾醫者往往以為
四時證治之不愈逮十日請予治診之右手三部脈
沈細而微太隂證也左手三部脈微浮而弦虚陽在
表也大抵隂多而陽少今所苦身體沈重四肢逆冷
自利清穀引衣自覆氣難布息懶言語此脾受寒濕
中氣不足故也仲景言下利清穀急當救裏宜四逆
湯温之内經有用熱遠熱之戒口乾但潄水不嚥旦
晨身涼而肌生粟午後煩躁不欲去衣昏昏睡而面
赤隐隐紅班見於皮膚此表寔裏虚故也内虚則外
證隨時而變詳内外之證乃飲食勞倦寒傷於脾胃
非四時之證明矣治病必察其下今適當大暑之時
而得内寒之病以標本論之時為標也病為本也用
寒藥則順時而違本用熱藥則從本而逆時此乃寒
熱俱傷必當從乎中治中治者温之是也遂以錢氏
白术散加升麻就本方加葛根甘草以解其班少加
白术茯苓以除濕而利小便人參藿香木香和脾胃
進飲食㕮咀一兩煎服再服斑退而利止身温而神
出次服異功散治中湯辛温之劑一二服五日得平
止藥或曰病雖稍愈勿藥可乎予曰藥攻邪也内經
曰治病以平為期邪氣既去強之以藥變證隨起不
若以飲食調養待其真氣來復此不藥而藥不治而
治之理旬日良愈(必察其下者謙甫謂時下之宜也)
活若病人寒熱而厥面色不澤冒昧而兩手忽無脈或
一手無脈者必是有正汗也多用綿衣裹手足令温煖
急服五味子湯或兼與麻黃細辛甘草湯之類服之晬
時必有大汗而解矣
五味子湯治傷寒喘促脈伏而厥人參麥門冬(去心)
杏仁(去皮尖)生薑陳皮(各二錢半)大棗(二枚)五味子(半兩)
為㕮咀水煎服
戴隂陽之病皆能發厥故有陽厥有隂厥皆病之深
也二厥惟陽厥易誤當問其初得病如何若初得病
頭不痛四肢逆冷足多攣臥而惡寒或汗自引衣蓋
覆或不渴或利清穀或小便自調人多惺惺而静此
寒厥也是為隂中之隂宜四逆湯附子理中湯若初
得病頭痛身熱外别有陽證至五六日方發厥其人
雖厥或畏熱或飲水或揚手擲足煩躁不得眠大便
秘小便赤多昏憒者此熱厥也是為隂中之陽宜白
虎湯或大承氣湯熱厥雖手足冷而指甲却煖不若
寒厥并指甲俱冷此辨隂陽要法也近有陽病自
腰以上極熱兩脚常冷蓋三隂脈上不至頭故頭不
疼三陽脈下不至足故足冷也南陽謂傷寒手足
必微冷若手足自温者係太隂也說次分曉若陽關
手足安得微冷少陽厥隂而大冷安得言微冷但當
言三隂經少隂厥隂手足厥冷惟有太隂手足自温
耳
陶隂陽二厥治之一差死生立判陽厥者先自三陽
氣分因感寒邪起于頭痛發熱惡寒已後傳進三隂
血分變出四肢厥逆乍温大便燥實讝語發渴揚手
擲足不惡寒反怕熱或腹痛後重泄利稠粘小便赤
澀脈沈有力此見傳經熱證謂之陽厥陽極發厥者
即陽證似隂外雖有厥冷内有熱邪耳蓋因大便失
下使血氣不通故手足乍冷乍温也如火煉金熱極
金反化水寒極水反成冰而能載物厥微熱亦微四
逆散厥深熱亦深大承氣若不明此復投熱藥如抱
薪救火夫隂厥者乃三隂血分自受寒邪初病無身
熱頭痛就便惡寒四肢厥冷直至臂頸已上過乎肘
膝不温引衣踡臥不渴兼或腹痛吐瀉小便清白或
戰慄面如刀割口吐涎沬脈沈遲無力此為隂經直
中真寒證不從陽經傳入謂之隂厥也輕則理中重
則四逆又有病自陽經傳入目下係隂證而厥者亦
隂厥也且夫人之手足乃胃土之末凡脾胃有熱手
足必熱脾胃有寒手足必寒此理之常也至于亢極
反成兼化此又事之變也學者於此宜致力焉
吳大抵傷寒發厥正氣已極宜速加治夫陽厥者必
先因熱甚不解而致劉河間謂肢體厥冷惟心胸有
熱大便秘者以涼膈散養隂退陽不宜速下若大便
不秘者以黃連解毒湯主之凡厥證可下者内有燥
屎也以手摩病人臍腹或鞭滿或痛者是也若腹中
轉失氣氣出極臭者或繞臍刺痛者以有燥屎也輕
則調胃承氣重則大承氣或用涼水調下玄明粉一
二錢亦佳或用雞清入蜜水和一甌調入好芒硝末
二三錢最效大抵陽厥以脈滑别之則無差也凡隂
厥者必先因腎氣虚寒或復著外寒或誤服寒涼之
藥或誤下之則積隂盛于下微陽衰于上遂發厥逆
其脈沈細而微按之全無者是也宜四逆湯急温之
冷甚者治例與隂毒同也凡尸厥者經言少隂脈不
至腎氣微奔氣促迫宗氣反聚血結心下陽氣退下
熱歸隂股而為尸厥也急宜刺期門巨闕昔扁鵲治
虢太子病尸厥針三陽五會穴而愈蓋以陽脈下墜
隂脈上争宗氣聚而不通上有絶陽之絡下有破隂
之紐破隂絶陽之色以發脈亂故形静厥冷昏沉如
死人之狀名曰尸厥宜隂毒例中求之凡傷寒寒
熱而厥面色不澤冒昧兩手無脈或一手無脈此將
有好汗出如亢陽欲雨之狀多用綿衣包煖手足急
用五味子湯或兼與桂枝麻黃各半湯汗之而愈若
脈不至汗不出者死
針灸治傷寒手足逆冷大都(一分)
傷寒六脈俱無復溜(補大回六脈)合谷中極支溝(一寸)
(半此大和脈絶穴)復溜(順骨而下)巨闕(三十三分)氣衝(灸七壯)
尸厥少隂脈不至腎氣微少精血奔氣促迫上入胸膈
榮氣反聚血結心下陽氣退下熱歸隂股與隂相動令
身不仁此為尸厥當刺期門
少腹滿(少腹急)
臍下為少腹夫胸中滿心下滿皆氣也腹滿者多有燥
屎也少腹滿者有物聚也蓋身半已上同天之陽身半
已下同地之隂清陽出上竅濁隂出下竅故在上滿者
氣也在下滿者物也物者溺與血爾邪結下焦則津液
不通血氣不行或溺或血流滯而脹滿也若小便利者
畜血之證小便不利溺濇證也俱是熱病惟冷結膀胱
少腹滿一證為寒病有手足厥冷為可辨
太陽傷寒表不解乾嘔發熱而欬或小便不利少腹滿
者小青龍去麻黃加茯苓湯主之(詳欬)太陽病六七日
表證仍在脈微而沈反不結胸其人發狂者以熱在下
焦少腹當鞭滿小便自利者下血乃愈所以然者以太
陽隨經瘀熱在裏故也抵當湯主之(成太陽經也脇胱府也此太陽瘀熱)
(隨經入府者也六七日者邪氣傳裏之時也脈微而沈邪氣在裏之脈也表證仍在者則邪氣猶淺當結於胸)
(中若不結於胸中其人發狂者熱結在膀胱也經曰熱結膀胱其人如狂此發狂則熱又深也少腹鞭滿小便)
(不利者為無血也小便自利者血證諦也與抵當湯以下畜血)傷寒有熱少腹滿應
小便不利今反利者為有血也當下之不可餘藥宜抵
當丸(成傷寒有熱少腹滿是畜血於下焦若熱畜津液不通則小便不利其熱不畜津液而畜血不行小)
(便自利者乃為畜血當與桃仁承氣湯抵當湯下之然此無身黃屎黑又無喜忘發狂是未至於甚故不可與)
(其餘駛峻之藥也可與抵當丸小可下之也)太陽病身黃脈沈結少腹鞭
小便不利者為無血也小便自利其人如狂者血證諦
也抵當湯主之(身黃脈沈結少腹鞭小便不利者胃熱發黃也可與茵陳湯身黃脈沉結少腹)
(鞭小便自利其人如狂者非胃中瘀熱為熱結下焦而為畜血也與抵當湯以下畜血)太陽病
重發汗而復下之不大便五六日舌上燥而渴日晡所
小有潮熱從心下至少腹鞭滿而痛不可近者大陷胸
湯主之(活人曰晝夜譫語喜忘少腹滿小便不利男子為瘀血婦人為熱入血室抵當湯)
厥隂尺寸脈微緩者厥隂受病也當六七日發其證少
腹煩滿而囊縮病者手足厥冷言我不結胸小腹滿
按之痛者此冷結在膀胱關元也(小腹下焦所治當膀胱上口主分别清濁)
(真或用武湯)脇下素有痞連在臍傍痛引少腹入隂筋者
名藏結死或云此有動氣犯汗吐下者死
少腹急太陽病不解熱結膀胱其人如狂血自下下者
愈其外不解者尚未可攻當先解外外解已但少腹急
結者乃可攻之宜桃核承氣湯(下血抵當湯解表桂枝湯太陽膀胱經也太)
(陽經邪熱不解隨經入府為熱結膀胱其人如狂者為未至於狂但不寧爾經曰其人如狂者以熱在下焦太)
(陽多熱熱在膀胱必與血相摶若血不為畜為熱迫之則血自下血下則熱隨血出而愈若血不下者則血為)
(熱摶畜積于下而少腹急結乃可攻之與桃核承氣湯下熱散血内經曰從外之内而盛於内者先治其外後)
(調其内此之謂也)身重少氣少腹裏急或引隂中拘攣熱上
衝胸為隂陽易病(治見本門)
囊縮(仲景無治法今采南陽海藏治法補之)
扁鵲曰舌卷囊縮者死孫真人曰隂陽易病卵縮則舌
吐出死凡囊縮有熱極而縮者有冷極而縮者凡熱極
者有可下冷極者宜急温之下之宜大承氣湯温之宜
附子四逆加茱萸湯並艾灸關元氣海葱熨等法治之
活傷寒六七日煩滿囊縮其脈尺寸俱微緩者足厥隂
肝經受病也厥隂病其脈微浮為欲愈不浮為未愈宜
小建中湯脈浮緩者必囊不縮外證必發熱惡寒似瘧
為欲愈宜桂枝麻黃各半湯若尺寸俱沈短者必是囊
縮毒氣入腹宜承氣湯下之大抵傷寒病藏府傳變陽
經先受病故次傳入隂經以陽主生故太陽水傳足陽
明土土傳足少陽木為微邪也隂主殺故木傳足太隂
土土傳足少隂水水傳足厥隂木至六七日當傳厥隂
肝木必移氣尅於脾土脾再受邪則五藏六府皆因而
危殆榮衞不通耳聾囊縮不知人而死矣速用承氣湯
下之可保五生一死古人云脾熱病則五藏危又土為
木賊則死若第六七日傳厥隂脈得微緩微浮為脾胃
脈也故知脾氣全不受尅邪無所容否極泰來榮衞將
復水升火降則寒熱作而大汗解矣
海厥隂證者煩滿囊縮大小便不通發熱引飲腹滿尺
寸脈微緩煩者火也滿者木也雖不吐蚘囊縮但急者
亦木也火與木相合四肢厥逆而爪甲青大小便不通
地道塞也發熱引飲邪氣在裏宜温之下之
已上諸證大小便俱通地道不塞不發渴不引飲邪
不在裏則宜温之灸之則裏外相接以復陽氣宜服
正陽散
正陽散方麝香(一錢細研性辛温治腹急滿痞風毒)乾薑(炝)甘草(炙各二錢)
(半)附子(一兩炮去皮臍味辛鹹温治風利竅療腹滿囊縮)皂莢(二兩酥炙去皮弦味)
(鹹温)
右為細末每服二錢白湯調温服
回陽丹硫黃(半兩味酸温大熱治心腹腫聚邪氣冷癖左脇氣咳上氣脚冷無力)附子
(炮半兩)木香(半兩味辛温療飢中偏寒主氣不足乏精)全蝎(半兩味甘辛治一切風)
蓽澄茄(半兩味辛温治皮風心腹氣脹)吳茱萸(洗炒半兩味辛温大熱治中風逐邪)
(諸食不消氣逆利五藏順氣)乾薑(炒二錢半)
右為末酒糊為丸如梧桐子大生薑湯下三五十丸
併二三服併熱投之衣被取汗
隂毒
仲景但名隂毒主發表隂毒之為病面青身痛如被杖
咽喉痛五日可治七日不可治升麻鼈甲湯去雄黃蜀
椒主之(方見陽毒)
王攷之仲景書雖有隂毒之名然其所叙之證不過面
目青身痛如被杖咽喉痛而已並不言隂寒極甚之證
况其所治之方亦不過升麻甘草當歸鼈甲而已並不
用大温大熱之藥是知仲景所謂隂毒者非隂寒之病
乃是感天地惡毒異氣入於隂經故曰隂毒耳後之論
者遂以為隂寒極甚之證稱為隂毒乃引仲景所叙面
目青身痛如被杖咽喉痛數語併而言之却用附子散
正陽散等藥以治竊謂隂寒極甚之證固亦可名為隂
毒然終非仲景所以立名之本意觀後人所叙隂毒與
仲景所叙隂毒自是兩般豈可混論後人所叙隂毒亦
只是内傷冷物或不正暴寒所中或過服寒涼藥所變
或内外俱傷於寒而成耳非天地惡毒異氣所中者也
活人更名隂毒傷寒主退隂隂毒甘草湯治傷寒時氣
初得病一二日便結成隂毒或服藥後六七日已上
至十日變成隂毒身重背強腹中絞痛咽喉不利毒
氣攻心心下堅強短氣不得息嘔逆唇青面黑四肢
厥冷其脈沈細而疾身如被杖咽喉痛五六日可治
七日不可治甘草(炙)桂枝(去粗皮)升麻當歸(各錢)五
雄黃(二錢半)蜀椒(去閉口者沙去汗及子伍錢)鼈甲(酥炙一兩半)
右㕮咀水煎服如人行五里許更進一服覆取汗毒
從汗出即愈若未汗再服
始得隂毒脈沈細疾許隂毒本因腎氣虚冷因慾事或
食冷物後傷風内既伏隂外又感寒或先感外寒而後
伏隂内外皆隂則陽氣不守遂發頭痛腰重腹痛眼睛
疼身體倦怠而不甚熱四肢逆冷額上及手背冷汗不
止或多煩渴精神恍惚如有所失或可起行不甚覺重
胗之則六脈俱沈細而疾尺部短小寸口或無六脈俱
浮大或沈取之大而不甚疾者非隂證也若服涼藥過
多則渴轉甚燥轉急有此證者急服還陽退隂之藥即
安惟補虚和氣而已宜服正元散退隂散五勝散隂證
不宜發汗如氣正脈大身熱未瘥用藥發汗無妨
正元散治傷寒如覺風寒吹著四肢頭目骨節疼痛急
服此藥如人行五里許再服連進三服出汗立瘥若
患隂毒傷寒入退隂散五分同煎或傷冷傷食頭昏
氣滿及心腹諸疾服之無有不效
麻黃(去節)陳皮大黃(生)甘草乾薑肉桂芍
藥附子吳茱萸半夏(製各等分)為㕮咀麻黃
加一半茱萸減一半同為末每服一錢水一盞薑三
片棗一枚煎七分熱覆以衣被蓋覆取汗切須候乾
去之如隂毒不可用麻黃免更出汗
退隂散治隂毒傷寒手足逆冷脈沈細頭痛腰重連服
三次小小傷冷每服一字入正元散同煎入鹽一捻
隂毒傷寒咳逆煎一服細細熱呷病止川烏乾
薑(各等分)
右為粗末炒令轉色放冷再搗為細末每服一錢水
一盞鹽一捻煎至半盞去滓温服
五勝散治傷寒頭痛壯熱骨節疼痛昏沈困倦咳嗽鼻
塞不思飲食兼治傷寒夾冷氣并慢隂毒神效
白术(一兩半)甘草五味子石膏(各一兩)乾薑(三兩半)
右㕮咀每服五錢水一盞入鹽少許同煎服如冷氣
相夾入薑棗煎或治隂毒病入艾葉少許煎服
白术散治隂毒傷寒心悶煩燥四肢厥冷川烏(炮去)
(皮臍)桔梗附子(炮)白术細辛(各一兩)乾薑(炮半兩)
右㕮咀或末之白湯調下一錢七
羅正陽丹治隂毒傷寒手足厥冷指甲青色體冷脈沈
細而微神效
右用憨葱四五枝陳蜂房四五箇燒存性為細末用
憨葱擣和丸如彈子大手心内握定用手帕緊紥須
臾汗出以綿被覆蓋如手心熱甚休教解開如服藥
先服升麻湯五錢連鬚葱三枝生薑五片水二大盞
煎至一盞去滓温服被覆取汗則愈
隂毒漸深爪青面黑脈七至沈細積隂感於下則微陽
消於上故其候四肢沈重逆冷腹痛轉甚或咽喉不利
或心下脹滿結鞕躁渴虚汗不止或時狂言爪甲面色
青黑六脈沈細而一息七至以來有此證者速宜於氣
海關元二穴灸二三百壯以手足温煖為效仍服金液
丹(來蘇丹五勝散)還陽散退隂散川烏(去皮臍冷水浸七日萡切晒乾紙袋盛之)
(有患者取研末一大錢入鹽一小錢水一盞煎至七分服壓下隂毒所注如猪血相似未已再進一)
(服效)
還陽散治隂毒面青四肢逆冷心躁腹痛用硫黃末
新汲水調下二錢良久或寒一起或熱一起更看緊
慢再服汗出瘥
附子回陽散(良方)治隂毒傷寒面青四逆及臍腹疼痛身
體如冰并一切卒暴冷氣右用附子二枚炮裂去
皮臍搗為細末每服三錢七取生薑自然汁半盞冷
酒攪勻共一盞調服更以冷清酒一盞送下相次更
進一服良久臍下如火徧身和煖為度
活返隂丹治隂毒傷寒心神煩躁頭疼四肢逆冷
硫黃(五兩另研)附子(炮去皮臍)乾薑(炮)桂心(各半兩)硝石(另研)太
隂玄精石(另研各二兩)上用生鐵銚先鋪玄精末一
半次鋪硝石末一半中間下硫黃末又著硝石一半
蓋硫黃却以玄精石末蓋上用小盞合著用三斤炭
火燒令得所勿令烟出細研似麵後三味搗羅為末
與前藥同研令勻輭飯和丸如桐子大每服十五丸
至二十丸煎艾湯下頻服汗出為度病重則三十丸
此方甚騐喘促與吐逆者入口便住又服此藥三五
服不退者更於臍下一寸灸之須是晝夜大段不住
手灸不限多少壯數灸之艾炷勿令小小則不得力
若其人手足冷少腹鞭即於臍下兩邊各開一寸各
安一道三處齊下火灸之仍與當歸四逆湯併返隂
丹亦須頻服内外通透方得解若遲誤即死矣又若
隂證加以少腹不通及隂囊縮入少腹絞痛欲死者
更於臍下二寸石門穴急灸之仍須與返隂丹當歸
四逆湯加吳茱萸生薑慎勿與尋常利小便冷滑藥
火燄散治傷寒惡候舶上硫黃黑附子(去皮生用)新臘
茶(各一兩)
右為細末先用好酒一升調藥攤入新碗中於火上
蕩乾合在瓦上每一碗下燒熟艾一拳大以瓦搘起
無令著火直至烟盡候冷即刮取研入磁盒内盛每
服二錢酒一盞共煎七分有火燄起勿訝傷寒隂毒
者四肢冷脈沈細或吐瀉五心煩躁胷中結鞕或轉
早伏隂在内湯水不得下或無脈先喫一服如吐却
更進一服服後心中熱其病已瘥下至藏府中表未
解者渾身壯熱脈氣洪大便宜用發表藥或表解者
更不發熱便得眠睡渾身有汗若少有痞結脈實方
可用下鬲行藏府藥漸行調和元氣補治脾胃湯散
服此藥三服不應者不可治也
隂毒沈困脈入至附骨方有隂毒沈困之候與前後漸
染之候皆同而更加沈重六脈附骨取之方有按之即
無一息入至已上或不可數至此則藥餌難為功矣但
於臍下灼火艾如棗大三百壯以來手足不和煖者不
可治也倘復和緩以前硫黃及熱藥助之若隂氣散陽
氣來則漸減熱藥而和治之以取瘥也
活治隂虚陽脱體冷無脈氣息欲絶不省人事及傷寒
隂厥百方不效者用葱以索纏如臂大切去根及葉惟
存白長二寸許如大餅樣先以火協一面令通熱勿令
著火乃以熱面熨病人臍上連臍下又以熨斗滿貯火
熨之令葱餅中熱氣鬱入肌肉内須臾作三四餅一餅
壞不可熨又易一餅良久病人當甦手足温有汗即瘥
更服四逆湯以温其内
海治隂證諸藥不效併湯水不下身冷脈絶氣息短不
知人用葱白熨法又不若用釅醋拌䴸皮炒熱注布袋
中蒸熨之比上法尤速
代灸塗臍膏附子馬藺子蛇床子吳茱萸
肉桂(各等分)
右為細末可用白麵一匙藥末一匙生薑自然汁煨
成膏攤紙上圓三寸許貼臍下關元氣海自晚至曉
其火力可代灸百壯腰痛亦可貼之一法用丁香
蓽撥乾薑牡蠣燒灰放手心中以唾津調如泥以手
掩其隂至煖汗出為度
隂毒傷寒四肢逆冷者用吳茱萸不拘多少為細末温
酒和勻生絹袋盛之熱熨脚心令通暢愈若以湯煎温
藥渫洗以接四肢亦可
迴生神膏(良法)治男女隂毒傷寒外接法
牡蠣(煅粉)乾薑(炮各一錢)研為細末男病用女唾調手
内擦熱緊掩二卵上得汗出愈女病用男唾調手内
擦熱緊掩二乳上得汗出愈卵與乳男女之根蒂坎
離之分也隂證大小便不通及諸雜證隂證大小便
不通者並宜此外治法數日不通為急非急者勿用
隂中伏陽破隂丹硫黃水銀(各一兩)陳皮青皮(各半)
(兩)先將硫黃放入銚子内鎔開次下水銀用鉄
杖子打勻令無星傾入黑茶盞細研入二味麵糊丸
如桐子大每服三十丸如煩躁冷鹽湯下隂證艾湯
下良效
有人初得病四肢逆冷臍下築痛身疼如被杖蓋隂證
也急服金液破隂來復等丹其脈遂沉而滑沉者隂也
滑者陽也病雖隂證而見陽脈有可生之理仲景所謂
隂病見陽脈者生仍灸氣海丹田百壯手足温温陽回
得汗而解或問滑沉之狀如何便有生理予曰仲景云
翕奄沉名曰滑何謂也沉為純隂翕為正陽隂陽和合
故名曰滑古人論脈滑雖曰往來前却流利旋轉替替
然與數相似仲景三語而足也此三字極難曉翕合也
言張而復合也故曰翕為正陽沉言忽降而下也故曰
沉為正隂方翕而合俄降而沉奄為忽忽間仲景論滑
脈可為諦當矣其言皆有法故讀者難曉宜細思之
霹靂散治傷寒隂勝隔陽其人必躁熱而不欲飲水
是也上用附子一枚燒灰存性為末作一服蜜水
調下而愈此逼散寒氣後熱氣上行而汗乃愈
陶隂毒病手足指甲皆青脈沉細而急者四逆湯無脈
者通脈四逆湯隂毒甘草湯真武湯厚朴丸白术湯
肉桂散皆可選用
正陽回隂霹靂散正元散天雄散附子散
劫金液丹
熏逆冷囊縮者以炒豆投熱醋中如法熏之
熨法灸法一傷寒直中隂經真寒證或隂毒證身如
被杖腹中絞痛嘔逆沈重不知人事四體堅冷如石
手指甲唇青藥不入口六脈沈細或無脈欲絶者將
葱一握切去根葉取白三寸許搗如餅先用麝香半
分填臍中後放葱餅臍上以火熨之連换三四餅稍
醒灌入生薑汁服回陽救急湯如不醒再灸氣海關
元二三十壯使熱氣通于内逼邪外出以復陽氣如
用此法手足温和汗出即醒者有生意也手足不温
汗不出不醒人事者不能起矣
吳或問隂毒傷寒用附子湯冷服何也此蓋隂極于下
陽浮于上之治法也予曾治一人傷寒十餘日脈沈
細手温而足冷大便不通面赤嘔煩渴藥不能下惟
喜涼水一二口或西瓜一二塊食下良久而復吐出
此隂寒于内逼其浮陽失守之火聚于胸中上衝咽
嗌故為面赤嘔煩也遂用附子大者一枚以生薑自
然汁和白麵包裹煨熟去麵取附子去皮尖切作八
片又以人參三錢乾薑炮三錢水二盅煎取一盅浸
于冷水中待藥冷與之即愈按内經曰若調寒熱之
逆冷熱必行則熱藥冷服下嗌之後冷體既消熱性
即發由是病氣隨愈嘔煩皆除情且不違而致大益
此之謂也蓋近世患隂證傷寒往往疑似參差初便
不敢用附子直待隂極陽竭而用之則為遲矣大抵
治法有是病投是藥豈可狐疑而誤治哉且夾隂傷
寒先因慾事伏隂于内却又著寒内外皆隂隂氣獨
盛則陽氣以衰故脈沈而足冷也必須急用人參健
脈以益元氣為主佐以附子温腎經散寒邪以退隂
而回陽也若舍此二味不用將何以救之哉古之諺
曰傷寒偏死下虚人誠哉斯語許學士論必以真氣
為主蓋真氣乃人命之根蒂也若不察真氣之虚實
而欲急攻其熱或施汗下或多用寒涼之藥攻熱未
愈隂寒復生病至危殆良可悲夫
又方用雄雞血滴入無灰熱酒内飲之以衣被温覆取
汗
證治準繩卷四十五
