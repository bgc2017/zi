證治凖繩卷一百二
明王肯堂撰
外科
腫瘍内托
内托内托散(一名護心散)一日至三日内宜連進十數服
真菉豆粉(一兩)明乳香(半兩摱火于銀石器中炒手指攪使乾急候出搧冷研極)
(細)
右研令勻每服二錢至三錢濃煎甘草湯調下時時
細呷要藥常在胸膈間若毒衝心有嘔逆之證大宜
服此(如有寒而嘔逆不宜服此當用辛熱)
丹溪云此散菉豆解丹毒又治石毒味甘入陽明胃
性寒能補為君乳香去惡腫入少陰性溫善竄為佐
甘草性緩解五金八石及百藥毒為使此方專為服
丹石而發疽者設若不因丹石而發疽恐非必用之
劑又云内托散性涼治嘔有降火之理
國老膏治一切癰疽能消腫逐毒使毒不内攻其效
不可具述
甘草(大者二斤)
右搥碎河水浸一宿揉令漿汁濃去盡筋滓再用絹
濾過銀石器内慢火熬成膏用器收之每服一二匙
無灰酒或白湯亦可曾服燥藥丹劑者亦解之(本事方每)
(甘草一斤分作三服溫酒調下今云一二匙恐力少也)
牛蒡粥治瘡腫
用牛蒡根三莖洗淨煮令爛於盆中研令細去筋膜
汁中即下米煮粥鹹淡任性服一椀甚良無忌
解毒散治癰瘡始覺便宜服
犀角屑川升麻川朴硝赤芍藥木通(各一)
(兩剉)石膏(二兩)玄參麥門冬(去心)甘草(生剉各半兩)
右每服四錢水一中盞煎至六分去滓溫服無時
清心内固金粉散(又名金花散)
辰砂(另研)白茯苓(去皮)人參(去蘆)甘草(各七錢半)菉豆粉(四兩研)
白豆蔲仁朴硝(另研各半兩)雄黃(研)腦子麝香(另研)
(各二錢半)
右以參苓白豆蔲為末入研藥令勻蜜湯調下無時
候此藥專治惡瘡熱盛焮痛作濾煩躁此藥解毒
内追毒丹清心解毒散潮
大朱砂雄黃(各五錢)生麝香(一錢)生犀角琥珀(已上)
(並别研細)黑角沈香(各五錢)
右為末煉蜜丸梧桐子大每服二十丸燈心薄荷湯
下精要云憤鬱不遂志欲之人多犯此疾三因
云癰疽瘰癧不問虛實寒熱皆由氣鬱而成經云氣
宿於經絡與血俱濇而不行壅結為癰疽不言熱之
所作而後成癰者此乃因喜怒憂思有所鬱而成也
獨勝散治癰疽皆緣血滯氣凝而致者
香附子(去毛令淨以生薑汁淹一宿焙乾研極細)
右無時以白湯調二錢服之又云疽疾多因怒氣得
之若有此疾必多怒但服香附進食寬氣自有效
丹溪云獨勝散治氣鬱血滯而諸瘡愈後常服半年尤
妙此皆施於體實氣鬱之人予見吴兄厚味氣鬱而形
實性重年近六十患背疽醫與他藥皆不行惟香附末
飲之甚快始終只此一味腫潰恃此以安然此等體實
而又病實乃瘥千百而一見者也每思香附經不言有
補惟不老湯一方乃言於老人有益用片子薑黃香附
子甘草三味而以不老為名且引銕瓮先生與劉君為
証夫豈無其故哉蓋於行氣中有補之之理耳天之所
以為天者健而有常也因其不息所以生生無窮正如
茺蔚子活血行氣有補陰之妙故名益母胎前産後所
恃者氣血耳胎前無滯産後無虛以其行中有補也夏
枯草治瘰癧亦然
遠志酒治一切癰疽發背癤毒惡候浸有死血陰毒
在中則不痛傅之即痛有憂怒等氣積而内攻則痛
不可忍𫝊之即不痛或藴熱在内熱逼入手不可近
𫝊之必清涼或氣虛血冷潰而不斂若七情内鬱治
之必愈
遠志(不以多少泔浸搥去心乾為末)
酒一盞調末三錢澄清飲之以滓𫝊于患處
越鞠丸治六鬱牙齒作痛口舌生瘡或胸膈痞滿嘔
吐吞酸或腹脹腿酸等症
蒼术(炒)神麯(炒)香附山查山梔(炒)撫芎麥
芽(炒各等分)
右為末水調麯蘖麵為丸桐子大每服七十丸白湯下
五香散升降諸氣宣利三焦疎導壅滯發散邪熱治
陰陽之氣鬱結不消諸熱蘊毒腫痛結核或似癰癤
而非使人頭痛惡心寒熱氣急
木香丁香沈香乳香藿香(各等分)
右剉散每服三錢水一盞半煎食後溫服
補遺謂婦人男子癰疽治法無異惟月閉血虛氣結三
證有異耳子謂婦人海滿則行月閉一證固異然婦人
情性執着比之男子十倍雖有虛證宜補亦當以執着
為慮向見樓氏婦早寡善飲啖形肥偉性沈毒年六十
六七月間生背疽近正瘠醫遂横直裂開取血雜以五
香十宣散與酒飲之月餘未嘗議其寡居之鬱酒内之
毒執着之滯時令之熱卒至于平陷淹延兩三月而不
救
忍冬酒初發便當服此或貧乏中或居鄉僻田夫野
老百發百中
忍冬藤(生取一把以葉入砂盆研爛入酒少許調和得所塗𫝊四圍中心留一口又取五兩)
(用木槌搗碎不犯鐵器)甘草(生剉一兩)
右二味入砂瓶内用水二椀文武火煎至一椀入好
酒一大椀煎十數沸去查分為三服一日連夜進盡
病勢重一日夜可二劑(忍冬藤補血如氣虛及寒多人不宜用是故田夫野老百)
(發百中也)
金銀花湯治一切癰疽發背疔瘡及喉閉乳蛾等證
金銀花藤葉搗爛取汁半鍾和熱酒半鍾溫服甚者
不過三五服可保無虞
槐花酒治發背及一切瘡毒不問已成未成但焮痛
者並治之用槐花四五兩微炒黃乘熱入酒二鍾
煎十餘沸去渣熱服未成者二三服已成者一二服
黃茋湯治諸瘡退風熱
黃茋(剉)黃芩(去黑心)麥門冬(去心焙)芍藥甘草(炙剉各一)
(兩半)生地黃(四兩)半夏(薑製半兩)當歸(切焙)大黃(剉炒)石膏(碎)芎
窮人參(各一兩)
右剉如麻豆每服五錢匕用水一盞半竹葉七片煎
至一盞去滓空心溫服日晚再服
生地黃散治發癰腫熱毒疼痛心神煩悶
生地黃(二兩)川大黃(剉砂炒)川升麻地骨皮當歸
(剉微炒)黃芩木通赤芍藥黃茋玄參甘
草(生各一兩)赤茯苓(一兩半)
右為散每服四錢水一中盞入竹葉二七片煎至六
分去滓不拘時溫服
阿膠飲子(精要)
明阿膠(炒如珠)粉草(各一兩)橘紅(半兩)
右㕮咀分作三服以水一盞煎七分去滓溫服
牛膠飲截癰疽惡瘡發險處服之使毒氣不攻于内
牛膠(通明者四兩)
用酒一椀入膠内重湯煮熔透攪勻傾出更侵酒隨
意飲能飲者以醉為度此方活人甚多
黃礬丸服過一兩已上無不取效最止疼痛不傷臟
腑活人不可勝數
白礬(一兩)黃蠟(半兩)
右和丸如桐子大每服十丸漸加至五十丸溫酒送
下如未破即消已破即合一日服百粒則有效能防
毒氣内攻尤能護膜始終須服半斤瘡愈後服之尤
佳治蛇咬溶化白礬乘熱滴傷處痛即止一方用明
礬飛過研細以鷄子二个取清調礬未稀稠如糊用
無灰陳好酒放開服之膿未成者即消已成膿者從
大小便出神效其功大勝黃礬丸
丹溪云阿膠飲牛膠飲黃礬丸以牛皮屬金屬土補肺
氣實大腸壯胃止泄黃礬丸以蠟味甘淡入大腸有補難
化國老膏以甘草化毒行經遠志酒忍冬酒皆有補性
歸心歸血用之頗切善用者以之配入治腫瘍之散結
潰瘍之補虛亦奏捷功
托裏消毒散治胃氣虛弱或因尅伐不能潰散服之
未成即消已成即潰腐肉自去新肉自生若腐肉既
潰而新肉不能收斂屬氣虛者四君子湯為主屬血
虛者四物湯為主氣血俱虛者十全大補湯為主並
忌寒涼消毒之劑
人參黃茋(鹽水拌炒)當歸(酒拌)川芎芍藥(炒)白术(炒)
茯苓(各一錢)金銀花白芷(各七分)甘草(炙)連翹(各五分)
右水煎服
托裏散治瘡瘍因氣血虛不能起發腐潰收斂及惡
寒發熱者宜用此補托其屬六淫七情及諸經錯雜
之邪而為患者當各審其因而參以主治之劑其屬
胃氣虛弱者當以六君子湯為主
人參(氣虛者多用之)黃茋(炒各二錢)白术(炒)陳皮當歸熟
地黃(自製)芍藥(酒炒)茯苓(各一錢半)
右水煎服
治癰疽初覺腫結未成可以消散毒飲子
黃茋(二兩)甘草(炙)天羅(生)山藥(炒各一兩)鬼腰帶葉(半兩生竹)
(籬陰濕石岸絡石而生者好絡木者無用其藤柔細兩葉相對形生三角)
右為粗末每服三錢水一盞煎至七分入酒三盞同
煎一二沸去查溫服
神效托裏散(精要)治癰疽發背腸癰妳癰無名腫毒焮
赤疼痛憎寒發熱不問老幼虛弱並治之
黃茋(去蘆)忍冬藤葉(各五兩)當歸(一兩八分)粉草(炙八錢)
右為細末每服五錢酒一盞半煎至一盞病在上食
後服在下食前服少頃再進留滓外傅
金銀花湯迴瘡金銀花散(見癰疽兼證痛條)
本事黃茋散
綿黃茋(一兩)甘草(半兩)皂角刺(揀紅紫者剉炒黃一兩)
細末每服五錢酒一盞乳香一塊煎七分去滓服
海藏云黃茋湯與四物相和亦名托裏湯血氣齊補也
黃茋四物湯
人參黃茋白术茯苓芍藥甘草生
薑當歸地黃川芎
右多加金銀花水煎服
内固黃茋丸(本事)
綿黃茋人參(各半兩)
右細末入真生龍腦一錢研細生藕汁和丸菉豆大
每服三十丸溫熟水下加至四十丸日三服
丹溪治五八嬸年六十歲背上瘡脈洪大數午後惡寒
發熱食少
連翹黃茋(生三錢)人參(二錢)陳皮茯苓(五分)甘草(炙)
白术(各一錢)縮砂仁(三錢)
分十貼煎服右方皆以黃茋為君甘草歸參為佐
乃實内補虛之中兼托裏也右溪實内補虛法皆
以參术歸茋又甚者獨參膏其法並見後分經條及
散見潰瘍門虛實寒熱條真轉死回生之捷法也
元戎素問寒癰疽例經云腎移寒於脾發為癰腫少
氣脾移寒於肝發為癰腫拘攣又云諸寒癰腫此皆安
生岐伯曰生於八風之所變也又云地之濕氣感則害
人皮肉筋脈聖濟云方服過厚表易着寒所得之源大
抵如此或發不變色或硬如石或捻之不痛久則然後
變色疼痛漸耎而成膿如泔而稀久不能差瘡口不合
變為疳漏敗壞肌肉侵損骨髓以致痿痿宜以骨碎補
丸主之(方見久漏瘡)
李世英患疽數日後根脚開大或腹疼泄瀉手足常冷
脈沈微細或自汗出急用薑附之藥甚者於臍下關元
着艾三五百壯待手足溫泄瀉止飲食知味方可為喜
回陽湯治脾腎虚寒瘡屬純陰或藥損元氣不腫痛
不腐潰或腹痛泄瀉嘔吐厥逆或陽氣脫陷等症
乾薑(炮)附子(炮各二錢)人參白术黃茋(各三錢)當歸
陳皮甘草(炙各二錢)紫胡升麻(各五分)
右酒水煎服不應薑附倍之敷藥用回陽玉龍膏
清熱消毒散治一切癰疽陽症腫痛發熱作渴
黃連(炒)山梔(炒)連翹當歸(各一錢)川芎芍藥(炒)
生地黃(各一錢半)金銀花(二錢)甘草(一錢)
右水煎服
黃連消毒散治腦疽背疽腫焮疼痛或麻木
黃連(製)羌活(各一分)黃芩黃檗(各半錢)生地黃知
母(製)獨活防風當歸尾連翹(各四分)藁本
防巳桔梗(各半錢)黃茋蘇木陳皮澤瀉(各二)
(分)人參甘草(各三分)
右水煎服
黃連解毒湯治瘡瘍焮痛煩躁飲冷脈洪數或發狂
言
黃芩黃檗(炒)黃連(炒)山梔(各一錢五分)
右水煎熱服
清心湯治瘡瘍腫痛發熱飲冷脈沈實睡語不寧即
防風通聖散每料加黃連(五錢)
每劑一兩水煎服
濟陰湯治瘡屬純陽腫痛發熱
連翹山梔(炒)黃芩(炒)黃連(炒各一錢)芍藥(一錢五分)金銀
花(三錢)牡丹皮(一錢二分)甘草(一錢)
右水煎服大便秘量加大黃敷藥用洪寶丹
玄參散治癰腫始發熱毒氣盛寒熱心煩四肢疼痛
玄參甘草(生剉各半兩)石膏(二兩)麥門冬(去心七錢半)前胡
(去蘆)枳實(麩炒)人參(去蘆)赤芍藥黃茋赤茯苓川
芎生乾地黃黃芩(各一兩)
右㕮咀每服四錢水一中盞入竹葉二七片小麥一
百粒煎六分去滓不拘時溫服
仲景排膿湯
甘草(二兩)生薑(一兩)大棗(十枚)
右四味以水三升煮取一升溫服五合日再服
排膿散
枳實(十六枚)芍藥(一兩半)桔梗
右三味杵為散取鷄子黃一枚以藥散與鷄子黃相
等揉和煎如薄粥溫服一升即瘥
本事托裏排膿生犀散
皂角刺(相大黑紫者不拘多少)
右置瓶中鹽泥固濟炭火燒過存性放冷出研為細
末每服一錢薄酒微溫調下暑月陳米飲調下
連翹飲治癰腫瘡癤排腫
連翹防風(去兩各三)薺苨白芍藥黃芩(去黑心)
玄參(各二兩)人參白茯苓(去黑皮)桔梗(剉碎炒)前胡(去蘆)
甘草(炙各一兩)黃茋(生四兩)桑根白皮(剉炒一兩半)
搗篩每服五錢水一盞半煎八分去滓溫服日二
或問腫瘍何膿可排曰家嫂嘗苦癰疽連患不已烏程
凌藻湖謂針血海可以除根以長針刺之半日出針膿
血相雜臭不可聞後果不復發當是時身無瘡也膿從
何來哉
内消精要柞木飲子
乾柞木葉(四兩半)乾荷葉中心蒂乾萱草根甘
草節地楡(各四兩)
右細剉每服半兩水二椀煎一椀分作二服早晚各
一服未成者自消潰者自乾其荷蒂去惡血萱根下
水解毒利胸膈柞木有芒刺能驅逐地楡主下焦血
病輕小證候或可倚仗
車螯散
車螯(一兩煅通赤木草云車螯消酒毒)生甘草(二錢半)輕粉(五分)
為細末每服四錢濃煎括蔞酒調五更服轉下惡物
為度未知再用效在五香之上(本草云車螯大蛤也一名蜃)
又方
車螯(四箇黃泥固濟火煅赤出火毒一宿)瓜蔞(一枚去皮瓦上炒香)燈心(三十莖)
甘草節(五分)
右為粗末作一服酒二盞煎一盞去渣入蜜一大匙
和勻每用酒八分盞車螯末二錢膩枌少許調勻空
心溫服取下惡物黃涎為效
内消散治癰疽桔梗疼痛
人參(去蘆)瞿麥白斂川升麻當歸(微炒)黃芩
防風黃茋(剉)沈香甘草(生剉各一兩)赤小豆(煮熟一兩)
為細末每服二錢不拘時溫酒調服
丹溪云車螯散一以輕粉為佐一以燈心為佐其散腫
消毒下積安詳穏重輕小症候可以倚仗
化毒為水内托散凡患癰疽發背對口惡疔瘡乳花
百種無名無頭歹瘡此藥能令内消去毒化為黑水
從小便出萬不失一此方不可秘藏不可輕視寶之
寶之
乳香穿山甲白芨知母貝母半夏
金銀花皂角刺天花粉(各一錢)
右㕮咀用無灰酒一椀煎半椀去渣作一服溫進不
宜加減將渣搗爛加秋過芙蓉葉細末一兩以蜜水
潤過一宿自消不必用第二服忌發物大效
仙方活命飲(又名真人活命飲)治一切瘡瘍未成膿者内消
已成膿者即潰又止痛消毒之聖藥也
滴乳香(研)防風白芷貝母赤芍藥當歸
尾明没藥(研)皂角刺(炒)天花粉甘草節穿
山甲(炮各一錢)陳皮金銀花(各三錢)
在背俞皂角刺為君在腹募白芷為君在胸次
加瓜蔞仁(二錢)在四肢金銀花為君如疔瘡加紫河
車草根(三錢如無亦可)右為粗末大者四兩小者二兩作
一劑無灰酒十茶鍾瘡小五茶鍾入有嘴瓶内以厚
紙封口勿令泄氣煎至三大鍾去渣作三次服接連
不斷隨瘡上下服能飲酒者服藥後再飲三五杯此
藥並無酒氣不動臟腑不傷氣血忌酸薄酒鐵器服
後側睡覺痛定回生神功浩大不可臆度
潔古保安湯治瘡托裏或已成者速潰
瓜蔞(新者一枚去皮火焙)没藥(通明者一錢研)金銀花甘草生
薑(各半兩)
右為細末用好無灰酒三升於銀石器内煎至一升
分作三盞三次飲盡病微者只一服如服托裏藥不
能發散又作瘡者用此
葦航紀談云戶部尚書沈詵為人仁厚一兵卒患背
疽乞假親為合藥治之時旱蝗當致齋圜丘猶丁寧
料理藥内用酒恐市酤不中用自取酒入藥服之即
愈其法用瓜蔞子一枚乳香没藥各一錢甘草三錢
用醇酒九盞臨服嚼没藥一塊飲此酒極妙
祕方托裏散治一應瘡毒始終常服不致内陷
瓜蔞(大者一枚杵)當歸(酒拌)黃茋(鹽水拌炒)甘草白芍藥(各一)
(兩半)皂角刺(炒)金銀花天花粉熟地黃(用生者酒拌入)
(&KR0008;器蒸半日四味各一兩)
用無灰酒五茶鍾和藥五兩入磁器内厚紙封口再
用油紙重封置湯鍋内煮用蓋覆之煮至藥香取出
分服直至瘡愈
按此方藥品平易消毒之功甚大且不動臟腑不
傷氣血不問陰陽腫潰屢用屢效誠仙方也常治發
背腦疽勢盛者更隔蒜炙若脈沈實大小便祕者先
用疎通而後用此其功甚捷若大毒已退不作膿或
不潰者用托裏潰而不斂及膿清用峻補
祕方拔毒散治一切癰疽腫毒其功不可盡述
乳香没藥穿山甲(炮)當歸木鼈子(各一錢)瓜
蔞實(八錢)甘草(炙五分)忍冬藤(二錢)牙皂角(炒七分)大黃(生熟)
(各一錢半)連翹(一貝錢)母(七分)
作一劑用酒水各一鍾煎至一鍾食前服
按此方攻毒止痛化膿之良劑也屢用屢驗若有膿
或已潰者大黃不可用恐泄其真氣則膿者難潰潰
者難斂也亦有膿雖潰脈仍洪數或沈實喜冷者火
邪尚在又所宜用
歸茋湯治癰疽無頭但腫痛
黃茋當歸瓜蔞甘草皂角刺金銀花
(各一錢)
右㕮咀水一鍾半煎八分去滓入乳香酒再煎服
又方
貝母穿山甲天花粉
右為末每服三錢水二鍾煎半鍾一日四服其毒自
在大小便下矣可與前方合為一貼
破毒無比散
豬牙皂角去皮如法醋炙焦黃為末每服半錢加穿
山甲全者看患人證在何處就取此處甲用以蛤粉
炒為末一錢與皂角末相和溫酒調下症在上食後
服在下食前服神效
消毒散治一切無名腫毒瘡癤
貝母一味去心切細一半生晒一半微炒和勻為末
病在上食後服病在下食前服酒調一二錢
一男子肩患毒腫硬作痛惡症迭見用白礬末三錢糊
丸以葱頭七莖煎湯調下腫痛悉退再服諸症亦退更
以仙方活命飲二劑出水而消此秘方名千金化毒湯
本礬本葱湯調服因末難服故易為丸一方士治瘡疽
不問腫潰先用此藥三二服後用消毒藥甚效常治芻
蕘之人用此即退不用托裏藥亦愈蓋止熱毒為患血
氣不虧故也若金石毒藥發疽者尤效蓋礬又能解金
石之毒也一方用礬末五錢硃砂五分熱酒下亦效此
藥托裏固内止瀉解毒排膿不動臟腑不傷氣血有益
無損其藥易得其功甚大偏僻之處不可不知此方或
虫犬所傷溶化熱塗患處更以熱酒調末服皆效
榮衞返魂湯(又名通順散散又名何首烏)
何首烏(不犯鉄)當歸木通(去皮尖)赤芍藥(炒)白芷(不見)
(火)蘹香(炒)土烏藥(炒)陳枳殼(麵炒若惡心加薑汁炒)甘草
右方止此九味各等分水酒湯使隨證用之水酒相
半亦可惟流注加獨活每服四錢病在上食後服病
在下食前服
此一藥流注癰疽發背傷折非此不能效至於救壞
病活死肌弭患於未萌之前拔根於既愈之後中間
君臣佐使如四時五行更相迭旺真神仙妙劑隨證
加減其效無窮何則此藥大能順氣勻血故也夫氣
陽也血陰也陽動則陰隨氣運則血行陽滯則陰凝
氣弱則血死血死則肌死肌死則病未有不死者矣
必調其陽和其陰然後氣血勻二者不可偏廢只調
陽不和陰則氣耗而血凝肌必不活如五香連翹之
類是已只和陰不調陽則血旺而氣弱疾必再作如
内補十宣之類是已然二藥亦須參用不可執一為
妙此藥扶植胃本不傷元氣蕩滌邪穢自然順通不
生變證真仙劑也用法列之于左
一發背既久不愈乃前醫用涼藥過也涼藥内傷其
脾既冰其血脾主肌肉脾既受傷飲食必減顔色痿
瘁肌内不生血為脈絡血一受冰則氣不旺肌内縻
爛故必理脾脾健肉自生宜於此方中去木通少用
當歸倍加厚朴陳皮盛則用家傳對金飲子又盛則
加白豆蒄之類為妙一凡治流注可加獨活流注
者氣血凝滯故氣流而滯則血注而凝加此藥者可
以動蕩一身血脈血脈既動豈復有流注乎一流
注起於傷寒傷寒表未盡餘毒流於四肢經絡澁於
所滯而後為流注也如病尚有潮熱則裏有寒邪未
盡散此方中可加升麻蘇葉如服此而熱不退可加
乾葛如有頭疼加川芎並用薑水煎如無潮熱可用
水酒相半煎酒大能行血生氣故也氣生血行病愈
可必然流注須表者何也所以推其因究其源不忘
病之根本也寒邪既盡表之太過則為冷流注尤為
難治故宜略表為妙表後第二節宜服溫平之藥乃
十宣内補是已如不效第三節宜加附子或服四柱
散數服即止溫藥亦不可多用恐增痛苦反成膿血
不乾第四節仍歸本方收效然表未盡則餘毒附骨
而為骨癰夫流注者傷寒之餘毒骨癰者又流注之
敗證也流注非傷寒之罪乃醫者表之未盡也骨癰
非流注之過又庸醫涼藥之過也庸醫無識心盲志
聾妄稱明見雖知為骨癰而治之無法又復投之涼
藥烈之毒刃則毒氣滯涼藥觸鐵器則愈附骨而不
能愈矣不然則人之骨何以有癰骨而成癰非藥所
治故名附骨疽又名白虎飛尸留連周朞展轉數歲
冷毒朽骨出盡自愈其不愈者至於終身有之此皆
失於初也其骨腐者多為副骨猶或可痊正骨腐則
終身廢疾故膿白而清者碎骨初脱肉深難取膿黃
而濃者碎骨將出肉淺可取宜以利刀取之詳在後
章此不過治骨癰之㮣耳又有病經數月傷於刀
刃羸弱拳攣咳𠻳膿血壞肉陰爛者此皆冷極陽弱
陰盛不可以唾紅為熱宜以好附子加減治之又
有毒自手脚頭面而起疼痛徧身上至頸項經絡所
係去處如瘍歷貫珠者此為風濕流氣之證宜以加
減小續命湯及獨活寄生湯與此方參錯用之又
有兩膝痛起以至徧身骨節皆痛婦人類血風男子
類軟風此名風濕痺又名歷節宜以附子八物湯加減
用之又有癰腫在項腋兩乳傍兩胯軟肉處名為
&KR1506;癧癰此冷證無熱宜以内補十宣散與此方參用
小兒不可輕用附子恐生驚癎切不可更犯針刀薄
血無膿努肉難合宜以濕熱藥貼散内消倘犯針刀
生努肉亦以此藥收功倘用藥微疼略有驚癎宜用
全蠍觀音散加減用之驚定藥如故事又有小兒亦
患宿痰失道者癰腫見於頸項臂膞胸背等處是為
冷極全在熱藥敷貼之功(留口)病須再作為佳治法見
後又有流注大如匏瓠覆椀見於胸背其證類發
而甚後用藥之後形勢一有微動即非發矣宜以内
補十宣與此方隨證通變用之可以内消大抵諸證
皆原於冷故為痛者骨痛也骨者腎之餘腎虛則骨
冷骨冷所以痛所謂骨疽皆起腎者亦以其根於此
也故補腎必須大附子方能作效腎實則骨有生氣
疽不附骨矣凡用藥不可執一貴乎通變凡癰疽
初萌必氣血凝滯所成為日既久則血積於所滯而
後盛作故病人氣血盛者此方中減當歸多則生血
發於他所再結癰腫生生不絶斯乃祕傳醫者少知
也一凡癰疽生痰有二證一胃寒生痰此方中加
半夏健脾化痰二熱鬱而成風痰此方中加桔梗以
化咽膈之痰並用生薑和水酒煎一凡腦發背發
在上者此方中可去木通恐導虛下元為上盛下虛
之病難於用藥老人虛弱者尤宜去之一凡病人
有瀉者不可便用此方宜先用止瀉藥(白礬生用為末溶開黃蠟)
(為丸米飲下三十丸)俟瀉止方用此藥蓋人身以血氣為主病
癰之人氣血潮聚一處為膿若臟腑不固必元氣泄
而血愈寒難愈此藥大能順氣故也大抵氣順則血
行氣耗則血寒氣寒則血死血死則肌肉不生投之
熱藥則肌肉無元氣不足以當之徒增苦投之涼藥
則無是理是方雖仙授要在用之得當不然則有刻
舟之患矣至於流注又不可一㮣論也若涼藥耗散
元氣虛敗有用三建取效者其疾多緣於冷故也尤
當審其脈辨其證的出於冷然後用之亦不可過過
亦有害但陽脈回腫處紅活骨有生氣寒氣不能相
附為疽即歸功本方以取效此萬全妙法一此藥
丸散末皆可水酒湯使臨時裁度用之貴人加木香
為衣病者有熱痰咳𠻳(富)沈香(貧)蘇葉湯皆可下丸
用蜜劑一此方非但治癰疽發背傷折至於男子
婦人疝氣血氣皆可用屢獲效矣有一婦人患氣疾
五年發時只是塊痛嘔逆水漿不下一發便欲死用
此藥為丸木香湯下一服嘔止再服氣順疾遂愈
一凡傷折皆不脱此方但加減有瘥詳見傷折類中
如尋常打破傷損或傷心胞並皆治之在頭上則去
木通枳殼加川芎陳皮常用加丁皮蘇葉能活血加
破故紙五靈脂能破宿血水煎熟用濃酒一盞侵入
候再沸却入大黃末空心服之如通順藥只四服先
二服中入(大黃)後二服不必用只是催發便下如若不
通只枳殼湯一向催如若不通即不可治不可坐視
人死而不知也補血十宣散之類一凡傷折常用
此方可去木通名何首烏散蓋首烏能扶血故也如
刀刃傷有潮熱面腫氣喘乃破傷風證可服索血散
葛根湯數服薑葱煎發散或敗毒散三四服外用敷
貼藥依法治之無不愈者矣一經年腰痛加萆薢
玄胡索以酒煎服一脚氣加㯽榔木瓜穿山甲水
煎服之一宿痰失道非惟人不識目仙授以來惟
余一𣲖知之人身有痰潤滑一身猶魚之有涏然痰
居胃中不動則無病動則百病生或喘或咳或嘔或
暈頭痛睛疼徧身拘急骨節痺疼皆外來新益之痰
乃血氣敗濁凝結而成也何則臟腑氣逆鬱結生痰
當汗不汗蓄積生痰飲食過傷津液不行聚而生痰
其常道則自胃脘達肺脘而出其失道自胃脘而流
散於肌肉皮毛之間脾主肌肉肺主皮毛故凡胸背
頭項腋胯腰腿手足結聚腫硬或痛或不痛按之無
血潮雖或有微紅亦淡薄不熱堅如石破之無膿或
有薄血或清水或如乳汁又有壞肉如破絮又或如
瘰歷在皮肉之間如雞卯浮浴於水中可移動軟活
不硬破之亦無膿血針口努肉突出惟覺咽喉痰實
結塞作寒作熱即皆其證急於此方中加南星半夏
等藥以治其内外用玉龍熱藥以拔其毒便成膿破
為良其輕無膿者必自内消如熱極痰壅則用控涎
丹(紫大戟甘遂白芥子等分為末米糊為丸)如遍身腫硬塊大如杯盂生
於喉項要處者尤為難治夫血氣和暢自無他病氣
行不順血化為痰痰復失道則血氣衰敗不能為膿
但能為腫硬理必然也此證陽少陰多隨證用藥回
陽生氣補血控涎外則用後法作起一身氣血引散
冷塊萬一腫不消不作痛不為熱體氣實無他證肉
塊與好肉無異此又一證也切不可輕用針刀自戕
如草醫曾用針炙陰爛其肉或用毒藥點脫使人增
寒壯熱法當通順其氣血於此方中加升麻以除其
寒邪用歛口結痂之藥以安之使為&KR0146;贅而已萬一
病自作臭穢糜爛不免動刀則有妙劑可以代刀不
可輕泄(即白礬枯朴硝二味為末敷之)一肚腸内癰宜服十宣散
與此方相間用之並加忍冬藤此藥最治内癰但當
審其虛實或通或補補須用附子通則用大黃如不
明虛實則此方亦自能通順十宣自能内補可無他
變至於肺癰初覺飲食有碍胸膈微痛即是此證急
須察脈審其虛實虛則用此方加附子相出入用之
若稍再作即用十宣散内補之即自消散實則用此
方加大黃略通之使毒氣下宣為妙蓋肺與大腸相
表裏故也如内癰已成宜以海上方與此方加減參
用之喘咳膿血者肺癰也大便有膿自臍出者肚癰
也忍冬藤甘草節煮酒妙
龍虎交加散治發背癰疽發腦發鬢發髭又治腦虛
頭暈風濕之症
製藥法南木香(剉碎用紙墊鍋焙乾研為細末)鸎粟殼(去頂穰筋剉焙乾為)
(細末)甘草(用濕紙裹煨焙乾為細末)吴白芷(麪裹煨去麵焙乾為細末)川芎(濕紙裹煨)
(焙乾為細末)
右件藥末各另包收看瘡加減用之加減法若
瘡勢紅腫熱大先服如神托裏散一貼卧蓋取微汗
如紅暈大腫高瘡頭有似碎米大白膿點者可進交
加散一貼用木香(四分)鸎粟殼(二錢二分)甘草(六分)白芷(一錢四分)
川芎(一錢半)共為一貼用水七分生白酒三分其一盌
用銀器煎八分如無銀器新瓷器亦好不用銅鐵舊
器於炭火邊先滚五七滚用細絹水濕扭乾濾去渣
食後服以乾鹽菜壓之查敷瘡四圍用忀絹帕包之
如惡心嘔吐即服護心散一貼止嘔次服前藥若胸
腹膨滿或大小便閉澁可服當歸連翹散一貼行五
七次用温米湯補止如瘡已成潰膿不寒不熱止
是爛開疼痛木香(三分)甘草(錢)川芎(一錢半)白芷(一錢四分)粟
殼(二錢)水五分酒五分合煎八分服若紅暈白者好也
仍紅其瘡不退若紫黑稍可如紅暈不退每日於晚
進藥一貼喫交加散四五貼可服當歸連翹散一貼
要行加大黃只有熱腹不脹不用大黃如瘡患要將
好腐肉不脫可用針刺破皮冷隨膿出將水紅花根
煎湯洗之用生肌散摻上每日洗一次依此法無不
效有蛆者難治最忌酸辣醬麵發氣并生冷之物
護心散治證見前交加散
甘草(炙一錢)菉豆粉(炒二錢)硃砂(研水飛過一錢)
右為細末作一服白湯調下
當歸連翹散治證同前
當歸連翹梔子仁芍藥金銀藤(各一兩)黃
芩(五錢)
右㕮咀每服五錢用水二盞煎至七分空心溫服要
行加大黃二錢待藥熟入大黃煎一二沸去渣服
如神托裏散治發背等瘡初起又治疔瘡并一切腫
毒及發散傷寒
蒼耳根兔耳草根(又名一枝箭)金銀藤(用花亦可)五味子
根(各等分)
右㕮咀每服五錢用生白酒二盞煎至七分去渣服
卧蓋取微汗渣再煎
生肌散
水紅花葉
右為細末先用水紅花根剉碎煎湯洗淨却用葉末
撒瘡上每日洗一次撒一次
前鋒正將治一切癰疽不問發肩發背作臖疼痛其
效如神
荆芥薄荷山蜈蚣老公鬚天花粉菇
荑藿香敗荷心川白芷豬牙皂角(切炒)赤
芍藥(已上各等分)淮烏(大者一个煨)紅内消(倍其數)甘草(每十五文)
(入一立喜甜加用)
右為末每服二錢薄荷苓清調下欲快利用酒調服
效若服經日未見效恐是涼藥澁血可加當歸羌活
如熱重雄黃酒調乳癰加萱草根研汁調其餘候只
用酒下不飲麥門冬去心煎湯亦可但較緩耳
引兵先鋒凡用内消先用此藥退潮止渴解熱以升
麻葛根湯表散後服此
木通瞿麥荆芥薄荷白芷天花粉
甘草赤芍藥麥門冬(去心)生乾地黃山梔子
車前子連翹(各等分)
右剉每服二錢燈心生地黃煎熱潮加淡竹葉煎溫
服上膈食前下膈空心老人氣虛者宜加當歸羌活
加味十奇散主内護治癰發已成未成服内消三五日
不效或年四十已上氣血衰弱成者速潰未成者速
散服至瘡口合而止内能固濟去舊生新又名固壘
元帥
當歸(酒浸)桂心(不見火)人參上芎香白芷防風
(去蘆)桔梗厚朴(去粗皮薑汁炒)甘草(五文)乳香没藥(并别研)
右件藥各等分研為末每服二錢酒調日三服病愈
而止不飲者麥門冬去心煎湯或木香湯一方治背
癰附骨疽乳癰及一切癰腫未成膿者發散極效
槐花(一兩炒焦色)胡桃(十个新鮮不油者煻火煨熟去殼)
右二味入砂盆内研爛如泥熱酒調和渣温服如能
飲酒人多飲愈效一醉後而癰腫散矣
&KR0034;薟散治癰疽發背及一切癤毒等證如神
&KR0034;薟草(其葉長如牛舌其氣如豬臭者)小薊根五爪龍(即五藤)生
大蒜
右四物各等分細研用酒和勻濾去渣服一腕得大
汗通身而愈
又方治諸般癰腫神效
新掘天門冬(一味約三五兩)
右洗淨入砂盆内研酒以好酒盪起濾去渣頓服未
效再服一二服必愈
敷貼温藥戴院使云發散諸般毒多碾白芙蓉葉入草
烏末少許蜜調傅重者加入南星末凡諸毒用敷貼藥
欲散搓入麝香欲潰搓入雄黃
冲和仙膏(一名黃雲膏)冷熱不明者用之茶酒隨證治之
川紫荆皮(五兩炒名又名紅肉又内消)獨活(三兩炒不用節)赤芍藥(二兩)
(炒)白芷(不見火一兩)木臘(又名望見消又名陽春雪即石菖蒲也隨加減妙)
右五味並為細末用法詳見于後
夫癰疽流注雜病莫非氣血凝滯所成遇温即生遇
涼即死生則散死則凝此藥是温平紫荆皮木之精
能破氣逐血消腫獨活土之精能止風動血引氣拔
骨中毒去痺濕氣更能與木臘破石腫堅硬赤芍藥
火之精微能生血住痛去風木臘水之精能生血住
痛消腫破風散血白芷金之精能去風生肌止痛蓋
血生則不死血動則流通肌生則不爛痛止則不焮
作風去則血自散氣破則硬可消毒自散五者交攻
病安有不愈乎一凡病有三證治有三法如病極
熱則此方中可倍加紫荆皮木臘少用三品亦能消
散之但功少遲耳如病極冷則此方微加赤芍藥獨
活亦能活血而消散之功亦稍遲而不壞病一如
病熱勢大盛切不可用酒調但可用葱泡湯調此藥
熱敷上葱亦能散氣故也血得熱則行故熱敷也如
病稍減又須用酒調酒能生血遇熱則血愈生酒又
能行血遇温則血愈行矣一瘡面有血泡成小瘡
不可用木臘恐性粘起藥時生受宜用四味先敷後
用木臘蓋在上面覆過四圍以截助攻之血路凡敷
藥皆須熱敷乾則又以元湯濕透之使藥性濕蒸而
行病自退矣一如用正方四面黑暈不退瘡口皆
無血色者是人曾用冷藥太過不可便用玉龍蓋肌
未死也恐藥力緊添痛苦宜於此方加肉桂當歸以
喚起死血自然黑暈退見功效血回即除加藥只以
正方取效一如用正方痛不住可取酒化乳香没
藥於火上使溶然後將此酒調藥熱塗痛止一流
注筋不伸者可於此方加乳香敷之其性能伸筋故
也一如瘡口有赤肉突出者其證有三一是着水
二着風三是刀破後刀口見突宜以此方加少南星
以去風用薑汁酒調其不消者必是庸醫以手按出
膿核太重又以涼藥涼了皮以致如此若投以熱藥
則愈縻爛此又有口訣焉(宜用白礬枯朴硝二味為末敷之次用硫黃末掞之)
(外服榮衞加對金飲外貼冲和)一若病勢熱盛者不可便用涼藥熱
盛則氣血壅會必多大涼則血退不徹返凝於涼故
宜温冷相半用之血得温則動挾涼則散可用此方
加對停洪寶丹用葱湯調塗貼之一此方乃發背
流注之第一藥也學者當通變妙用表裏相應則病
在掌握之中但發背甚者死生所係惟此藥功最穏
重終始可恃決無變壞若發之輕者草醫亦能取效
然有變證流弊之患此無他發於陰則非草醫之可
治矣豈如是劑兼陰陽而並治奪造化之神功哉至
如流注一疾雖不能死人而十有九為廢疾廢疾流
連死亦隨之縱有醫之能愈者亦必半年周歲之後
方見其效此乃百中之一然終為殘弱之身矣惟吾
此派仙方藥奇效速萬不失一端有起死回生之效
非言所能盡述夫流注乃傷寒餘毒故有表未盡者
餘毒客於經絡氣血不勻則為熱流注所謂醫之能
愈者熱也熱病少見有表散太過氣血衰者餘毒流
入腠理腠理或疎或密為冷流注所謂醫之難醫者
冷也冷病常多故傷寒表未盡者非特為熱證而已
其餘毒亦多為冷證皆原於腎虛故作骨疽冷則氣
愈滯而血愈積故但能為腫而不能為膿若醫者投
之以涼劑則所謂冷其所冷而陰死於陰惟有壞爛
腐肉毒氣着骨而為骨癰流為廢疾故曰骨癰者流
注之敗證也流者動也注者住也氣流而滯則血注
而凝氣為陽血為陰陽動則陰隨氣運則血行吾所
以能移流注於他處而散之者取其能動故也動則
可移陽既移而動矣陰豈能獨住而不隨之者乎是
故以獨活引之者以其性能動盪氣血也引之一動
則陰陽調和不能為膿而散之於所移之處勢必然
矣一流注在背膞腰腿緊要處當用此方厚敷患
處却單用獨活一味末之酒調熱塗一路其盡處以
玉龍誘之此移法也使血氣趨於他所聚於無緊要
處作膿又或消之若以成膿則引不下急將此藥救
之出毒氣免作骨疽如庸醫用了涼藥犯了針刀使
成骨癰非藥所愈又待其碎骨出盡方愈若怯用針
刀取之則用玉龍治法在後若正骨出無治法副骨
出可安一方用白芷紫荆皮酒調以内消初生癰
疽名一勝膏又方只用赤芍藥木臘紫荆皮作篐藥
名三勝膏一方治大人小兒偶含刀在口割斷舌
頭已垂落而未斷用鷄白軟皮袋了舌頭用破血丹
蜜調塗舌根斷血却以蜜調和蠟稀稠得所調此正
方敷在雞子皮上取其軟薄能透藥性故也如在口
溶散勤勤添敷三日舌接住方可去雞子白皮只用
蜜蠟調藥勤勤敷上七日全安學者觀此則知通變
活法妙用不在師傳之功如無速效以金瘡藥參錯
治之尤妙一治癰腫未成膿不可便用洪寶丹敷
貼頭上恐為冷藥一冰血凝不消不能成膿反能爛
肉只用此方敷貼如不消欲其成膿却以玉龍貼癰
頭以燥之次用此正方在玉龍之下四圍用洪寶丹
篐住以截新潮之血又若病未甚冰於涼藥者玉龍
之下不必用此方上以洪寶丹圍之一如救壞病
未見可用玉龍只用此方自然穏當免病人苦一
發背初生未成單用紫荆皮末酒調篐住自然撮細
不開服藥止用柞木飲子乃救貧良劑也一此方加
南星草烏二味三分之二熱酒調敷諸癰可以潰膿
不痛若單玉龍要洪寶丹篐住實此法妙一猘犬
咬人單用紫荆皮沙糖塗留口金丹退腫嚼杏仁置
口中去毒一法加南星草烏二味與此方各一半
熱酒調敷可治久損至妙一小兒軟癤用此方加
軍薑酒調敷若初發即用此方酒調敷成膿而止若
初發時用紫荆皮木蠟酒調敷可以必消切不用洪
寶丹一熛疽心火熱毒也見於五心痛不可忍其
狀如泡瘡而血赤外形雖小内有熱毒在心腌者難
治在手足心者可療然治之須早稍遲或在心腌則
腐肉粉碎神仙莫醫凡有此疾在手心則用洪寶於
手心環圍敷之以截其血却用冲和於手心留口收
功在足心則用洪寶敷在脚脛交骨四圍一二寸長
以冲和收功如前
神功散專治發背癰疽一切疔毒并瘰癧等瘡已未
成患者效驗不可備述
川烏頭(炮去皮尖)川黃檗(炙去粗皮)
右二味為細末後各等分用小兒或大人唾津調成
膏如唾少𠻳口水亦可發背癰疽等瘡纔起者敷於
患處留頭候藥乾用淘米水常潤濕每日換藥敷一
次如瘡已成重患將潰爛者先將槐枝艾葉煎湯頓
溫將瘡洗淨用絹帛展去膿血以香油潤患處用綿
紙仍照患病煎成圓錢留頭貼上後用藥塗於紙如
乾依前用淘米水潤日換一次聽其自然流膿不可
手擠如敷藥後病人覺瘡住疼減熱即愈如生肌則
腐肉自落腐而不落者剪割亦可最不宜用針發背
不宜貼膏藥凡醫瘡屏去别醫止飲别藥方可治忌
氣怒房事勞役并孝服體氣飲酒之人飲食忌酒并
羊雞魚肉瓜茄薑辣之物若因氣怒反復發腫者依
前治之如治對口并腦疽不必洗去舊藥逐次添藥
恐動瘡口惹風也
圍藥
南星草烏頭黃檗白芨(各二兩)五倍子(炒一兩)
右為細末調如糊隨血圍匝如墻壁可移險處於不
險處如神
敷藥
白斂白芷天南星白芨貝母(各等分)
右為末水調傅外用圍藥束定内用傅藥提起制之
有理
將軍鐵篐膏治諸惡毒瘡紅腫突起用藥篐瘡四圍
不令滋蔓走疰毒氣
鹽霜白梅南星大黃蒼耳根(各一兩)白芨
白歛防風川烏頭(各半兩)草烏頭雄黃(各三錢)
右為細末先以蒼耳根霜梅搗爛和餘藥調成膏如
乾入醋調得所於瘡四圍用藥作鐵篐塗上止留瘡
高突處如藥乾以雞羽蘸水掃之日換二三次大妙
又方治一切癰疽腫毒
草烏貝母天花粉南星芙蓉葉(各等分為細末)
右用醋調搽四圍中留頭出毒如乾仍用醋潤之
按此方藥性温和常用不問陰陽腫潰並效
正鐵篐散
貝母(去心)白芷蒼耳草灰(醋柈晒乾各二兩)或加龍骨(二錢尤妙)
右為細末水調或香油調貼瘡上
大鐵篐散
芙蓉猪卷皮木鼈子(各四兩)白芷黃檗寒
水石赤豆白歛貝母(各二兩)大黃紫荆皮
白芨真地青羌活(各一兩)防風(半兩)
右為細末涼水調圍癰四畔如肉脆去白芨白歛加
生地黃地榆用芭蕉油調傅熱甚者用三消散
水黃散圍腫毒
犀角屑大黃白芨草烏皮尖白歛麝
香朴硝(各等分)
右為細末蜜醋調薄攤油紙上稍乾揭下再添潤濕
貼之即消
外用潰毒藥治諸腫毒堅硬不消
升麻葛根鼠黏子地骨皮金銀花黃
花地丁甘草(生各等分)
右為麄末每用五七錢水一升煎十沸於腫處四畔
熱用冷則再煖
圍腫方
草烏白芨白歛黃檗朴硝(各等分)
右為末用蜜醋調圍腫外即便收起
神白膏貼五發未破
南星大黃草烏白歛(各半兩)蚌粉大栢皮
(各一兩)小赤豆(一兩)加乳香没藥尤妙
右為末取芭蕉頭研取油調角四畔
雄黃散(郭氏)治癰疽發背紫暈疼痛不止
粟米小粉(三兩炒)草烏頭南星絡石百合(各一)
(兩)白芨(二兩)乳香没藥雄黃黃丹(各半兩)
右為極細末温水調敷之
治無名腫毒或背疽治法腫圍定名鐵井欄
芙蓉葉(重陽前收研末)倉耳(端午前收燒灰存性)
右同研細以蜜水調敷之
烏龍膏(一名烏金散)治一切腫毒癰疽收赤暈
木鼈子(去殼)半夏(各二兩)小粉(四兩)草烏頭(半兩)
右於鐵銚内慢火炒令轉焦為細末出火毒再研以
水調稀稠得所敷瘡四圍中留頂出毒氣或用醋調
亦得
宣毒散初發或炙後敷貼消腫收赤暈圍聚
露蜂房(三兩炒焦)南星赤小豆(各一兩)小米(一合)生草烏
(二錢半)生白礬(半錢)
右為細末用淡醋調塗四畔乾即再上
拔毒散癰疽腫結通用能散能潰
南星(上等大白者一兩)草烏頭白芷(各半兩)木鼈子仁(一箇)
(研)
右為細末分兩次法醋入蜜調敷紗貼之
蠲毒散治癰疽腫毒未結則散已結則潰去風排膿
大南星(一兩)貝母(七錢半)白芷赤小豆直僵蠶(炒各)
(半兩)雄黃(二錢)
右為細末初用醋調敷後用蜜水調敷
退毒散癰腫通用
木鼈子(去油)大南星半夏(生)赤小豆白芷草
烏(去皮尖各等分)
右為細末硬則法醋調敷熱焮則蜜水調敷
神功妙貼散塗敷癰疽暈肉使膿血化為水出收暈
斂毒
大南星(圓白者)蓖麻子仁(各四錢)五倍子(淡紅者)半夏(生)
白芷(稍)薑黃貝母白芨(各三錢)没藥乳香(各二)
(錢)花蘂石散(二貼)
右為細末夾和井水入蜜調敷瘡色黯晦薑汁調敷
從暈邊抹收入裏留中間如錢大貼膏藥若瘡開大
全用紗攤藥以舊茶籠内白竹葉尾剪兩片如瘡勢
先貼藥上然後貼瘡久年蓬仰上竹葉亦得竹葉出
水藉藥以行之凡敷藥須是細末則不痛
特異萬靈散治癰疽發背腫毒等患神妙
軟石膏(燒通紅盌覆在泥地上一宿)大白南星赤小豆草
烏(連皮尖各半兩)乳香(二錢别研)
右為細末蜜水調成膏從外抹收入留最高處如錢
勿敷如瘡已破切忌藥入瘡口恐痛斂毒排膿不致
潰爛屢效
治冷癰青硬無頭陰毒并瘡疥毒瘡皆效
生銕銹輕粉(各二錢)白松香(一兩半)麝香(少許)
先將銕銹松香為細末入銚内加麻油一兩慢火煎
數沸離火待熱少退入輕粉麝香末攪勻即為膏矣
收貯量瘡大小攤貼患處
歛瘡内消方
黃明膠一兩水半升鎔消了入黃丹一兩再煮三五
沸又放温冷以雞毛掃在瘡口上如未成即塗腫處
自消
凡癰不問已潰未潰者以膠一片水浸令軟隨腫大小
貼當頭上開一孔若已潰合膿者當被膠急發之膿
皆出盡未有膿者腫當自消矣
治發背祕法李北海云此方神受極奇祕以甘草三大
兩生搗别篩末大麥麵九兩於一盤中相和攪令勻
取上好酥少許别捻入藥令勻百沸水搜和如餅劑
方員大干瘡一分熱𫝊腫上以油紙隔令通風冷則
換之已成者膿水自出未成者腫便内消
隔皮取膿法治諸般腫毒
驢蹄(細切一兩炒)蕎麥麵(一兩)白鹽(半兩)草烏(四錢去皮)
右為末水調作餅子慢火炙黃出火毒研米醋調成
膏用白紙攤貼患處毒自毛竅而出其腫自退
雄黃散治癰疽赤腫疼痛未得膿潰貼成膿
雄黃(細研)黃檗㯽榔川大黃騏鱗竭(各七錢半)麝
香(研一錢)黃連(一兩)白芷木香芎藭桂心(各半兩)
當歸(炒三錢)
右為細末用臘豬脂調令勻塗於絹上貼腫處候膿
潰後即用膏藥搜膿生肌
萬應針頭丸(濟生)治一切腦背疽惡毒大瘡欲死者一
粒即愈
麝香(二錢)血竭(如臘者用散者不用非真也)輕粉蟾酥(舌試辣者)硇
砂(各三錢)片腦(一錢)蚣蚣(一對全用)
右為極細末煉蜜和丸為劑如瘡有頭者用針頭挑
破微有血出將藥一黍米大放挑開瘡内上用紙花
周圍唾津濕貼瘡上不過時刻即愈如兩腋見無
頭瘡即是暗疔即將兩手虎口内白土紋用針挑破
如前法用藥封蓋忌鷄鵝酒濕麵一切發熱之物
針頭散(保命)治瘡瘍焮腫木硬
右以乳香蟾酥各一錢同研勻細以兒乳汁和如泥
入磁石盒收之乾不妨每用以唾調撥少許點於腫
處上以膏藥貼之毒氣自消縱然有瘡亦輕
萬槌青雲膏治諸般癰腫未成膿者貼散已成膿拔
毒追膿腹中痞塊貼塊上瘧疾貼大身及其
效如神
白松香(一斤去木屑)萆麻子(三百粒去殼)杏仁(三百枚去皮)銅青
(三兩)乳香没藥(各一兩五錢)輕粉(二錢)
右共作一處用鐵槌木砧於日中搗成膏如燥少加
香油杵之或用石臼木杵搗亦可用磁器盛緋帛攤
貼(湯中做不見火)
敷貼熱藥鬼遺方云凡癰疽外冷内疼者由陰氣外逼
用熱物熨之大熱亦不覺者須用熱物熨令透隨手便
用緊急潰膿藥使膿外出盡腫平即用生肉煖瘡和正
氣藥令進飲食不倦
治癰疽發背初腫時方
風化石灰(二兩)細辛(一兩)
右為粗末用熱醋𫝊患處乾再𫝊三上其腫即消
四虎散治發背初生筋脈緊急不舒
附子(生去皮一兩)天南星半夏狼毒(各半兩)一方無
附子有草烏各等分
右四味為末熱酒調成膏攤上腫處以熱絹靨定覺
患處如火燒不妨
回陽玉龍膏
草烏頭(三兩炒)南星(一兩煨)軍薑(二兩煨)白芷(一兩不見火)赤
芍藥(一兩炒)肉桂(半兩不見火)
此方治陰發背冷流注鼓椎風久損痛冷痺風濕諸
脚氣冷腫無紅赤者冷腫不痛者足頑麻痺婦人冷
血風諸陰證之第一藥也用熱酒調塗用法詳具于
後
夫雜病雖見於皮膚手足之間而因必本於五臟六
腑蓋臟腑之血脈經絡一身晝夜運行周而復始一
臟受病必見於本臟脈息所經之處即陰陽分手足
之所屬也為病有冷有熱熱者易治冷者難療夫冷
必由臟腑元陽虛弱然後風邪得以乘間而入血氣
不勻遂自經絡而客於皮膚之間脈息不能周流遂
澁於所滯愈冷則愈積而不散復加庸醫用涼劑而
内外交攻則其為病鮮有不危者矣學者當觀其外
之為證而察其内之所屬表裏相應萬無一失此藥
有軍薑肉桂足以熱血生血然既生既熱而不能散
又反為害故有草烏南星足以破惡氣驅風毒活死
肌除骨痛消結塊喚陽氣又有赤芍白芷足以散滯
血住痛若生肌肉加以酒行藥性散氣血雖十分冷
證未有不愈端如發寒灰之焰回枯木之春大抵病
冷則肌肉陰爛不知痛痒其有痛者又多附骨之痛
不除則寒根透髓非尋常之藥所能及惟此藥大能
逐去陰毒迎回陽氣住骨中痛且止肌肉皮膚之病
從可知矣當斟酌用之不可大過則為全美一發
背發於陰又為冷藥所誤又或發於陽而誤於藥冷
陽變為陰滿背黑爛四圍好肉上用洪寶丹把住中
間以此藥敷之一夜陽氣回黑者皆紅察其紅活即
住此藥却以冲和仙膏收功如不效欲作膿又以南
星草烏加於冲和用之如陽已回黑已紅惟中間一
點黑爛不能紅者蓋血已死可以朴硝明礬又云白
丁香硇砂乳香用唾調勻於黑紅交處作一圈上用
冲和蓋之至明早起藥自然去黑肉如割却以藥洗
之掞以生肉合口藥收功一流注冷證多附骨内
硬不消骨寒而痛筋縮不伸若輕用刀針並無膿血
若止有乳汁清流或有瘀血宜用此藥敷之若稍緩
止以軍薑白芷肉桂草烏等分熱酒調敷骨寒除而
痛止則氣温和而筋自伸肉硬自消矣然治流注不
可無木蠟以其能破積滯之氣消堅硬之腫最妙又
不可多多則能解藥性蓋此證主於溫藥故也一
鼓椎風起於中濕或傷寒餘毒又或起於流注之壞
證或起於風濕虛痺此證有三一是兩膝相搕行步
振掉膝&KR0008;脛骨微腫二是膝&KR0008;脛骨交接處大如椎
腿股肉消皮縮裹骨三是上腿腫大下股冷消蓋足
膝屬肝肝經有風寒濕氣則血脈不流而作此遂為
膝寒所澁凝流不動下股之血脈有去無返是以愈
瘦愈冷而筋愈縮上腿之血脈有積而無散是以愈
腫愈熱而肉愈瘦其原若起於流注則肉凝者為爛
爛則冷毒腐骨腐骨一出神仙無術未破則肌肉尚
未死急以此藥熱酒調敷膝&KR0008;骨上腿處以住骨痛
回陽氣又以冲和塗下腿冷處引其血氣使流動而
不通貫血脈又以此方敷脛骨交處以接所引之血
脈以散所積之陰氣内用追風丸倍加乳香以伸筋
如法服之無不愈者如人欲出方可用五積散加薑
桂芷歸又加大川芎牛膝㯽榔木瓜或茶或酒調之
一男子婦人久患冷痺血風手足頑麻或不能舉
動可用綿子夾袋此藥在中心却以長長纏在痛處
用絹袋繫定此藥能除骨痛附在肉上覺皮膚如蟻
緣是其功也如痺可加丁皮吴茱萸没藥大川烏等
分然後全在追風丸表裏交攻去病如神一風邪
痛不可忍内用追風丸外用此方加生麵薑汁調熱
敷欲得立止可依法加乳香没藥化開酒調為妙
一久損入骨者蓋因墜壓跌撲傷折不曾通血以至
死血在所患之處久則如雞肺之附肋輕者苔蘚之
暈若年少之時血氣温和尤且不覺年老血衰遇風
寒雨濕其病即發宜此方熱酒調敷内則用搜損尋
痛丸表裏交攻為妙雖然血氣虛弱之人病在胸肋
腰背之間者謂之脱垢不除變為血結勞不論老少
年遠近歲大而徧身小而一拳半肘醫之則一此等
乃根蒂之病則非一劑可愈磨以歲月方可安未成
勞者易已成勞者難一法只用南星草烏加少肉
桂能去黑爛潰膿謂之小玉龍此法大效一治石
癰用此方熱酒調敷外却用洪寶篐住四圍待成膿
後破一婦人乳癰多因小兒斷乳之後不能回化
又有婦人乳多孩兒飲少積滯凝結又為經候不調
逆行失道又有邪氣内鬱而後結成癰腫初發之時
切不宜用涼藥冰之蓋乳者血化所成不能漏泄遂
結實腫核其性清寒若為冷藥一冰凝結不散聚久
而外血不能化乳者方作熱痛蒸逼乳核而成膿其
苦異常必爛盡而後已故病乳癰者既愈則失其乳
矣蓋乳性最寒而又滯以涼劑則陰爛宜也然涼藥
亦未嘗不用用於既破之後則佳如初發之時宜於
此方中用南星薑汁酒兩停調勻熱敷即可内消欲
急則又佐以草烏此藥味性烈能破惡塊逐寒熱遇
冷即消遇熱即潰如已成癰腫則又從冲和依常法
用之或加此草烏南星二味亦可破後觀其原原於
冷用冲和收功原於熱用洪寶生肌且須用乳没住
痛以減其苦至於喫藥只用瓜蔞散隨人虛實參以
通順散十宣相間服之多口者為乳發乳房堅硬者
為乳石正在乳嘴處腫者為吹乳在乳兜囊下為乳
漏以肉懸垂而血易滿故也故為難治一囊一口為
乳癰五十歲老人無治法外有老人乳節又為可治
蓋在垂囊肉上為癰若近胸則為節矣一宿痰失
道癰腫無膿者可用此藥點頭病必旁出再作為佳
不然則元陽虛耗此為散證如元陽虛耗敗證者急
用全體玉龍敷之拔出成膿服藥則通順散加桔梗
半夏當歸肉耗等藥若病紅活熱驟則當歸冲和為
佳切不可誤投涼劑此方但能拔毒作膿病回即止
不可過若能參用陷脈神劑尤妙出外科精要一
肚癰一證十有九死蓋胃屬陰外寒裏熱凡氣血潮
聚趨熱避寒故多為内癰不能外現間有微影欲出
則又為冷藥所觸及服涼劑雖有神仙莫一其功醫
者可不慎乎凡有此證初覺腰痛且以手按之痛若
走閃移動則為氣塊若根不動外面微有紅腫則為
内癰急以此方拔出毒氣作成外癰然後收功冲和
内則用通順散加忍冬藤治法如前若癰自能外現
者不必用此方只用冲和為妙不可輕用針刀如犯
鐵器口不能合只用玉龍貼癰頭上四面以冲和圍
之依法自破若膿流不快依法用洪寶三分薑汁七
分茶調敷之膿出皆盡内用十宣平補生肌外則依
然收功冲和此證陰多陽少損人最甚將安之際倍
服内補以生氣血庶幾易愈否則消而復脹口不合
既安之後尤宜多服内補加附子否則氣弱難平證
冷者未破之先尤宜先服附子方好既破之後切不
可用急澁歛口之藥恐食毒不散服藥力到自然合
口至於内癰已成不能拔出只用冲和外貼使在外
温和成膿自臟腑而出不至肉爛死生所係全在服
藥之功治法見前最忌毒食食毒即發反覆難療又
有孕婦病此者又與此異内用紫蘇飲安胎勿輕與
他藥若臨月則兒與膿俱下若尚遠則膿自大腑中
下若初萌只服藥可消若癰在外面其證必熱惟可
用冲和收功亦須審輕重用之恐有誤也
敷貼涼藥鬼遺方云凡癰疽外熱内疼者是有客邪内
有積毒欲作膿透之候
洪寶丹(又名金丹)(寸金)(四黃散)
天花粉(三兩)薑黃白芷(各一兩)赤芍藥(二兩)
右為末茶酒湯使隨證熱塗諸般熱證癰腫金瘡此
藥一涼而已能化血為水又能使血瘀積又能涼肌
生肉去死肌爛肉又能破血退腫又能滯氣為浮能
止痛又能為痛閉膿又能出膿一反一復此方藥性
無他遇涼效少遇熱效多故非十分陽證不可輕用
恐或凝寒治療費力若夫金瘡出血非此不可乃第
一藥餘外但可為前二藥之佐使爾當審之審之
大抵此三藥可合力同功者可獨將專權者可分司
列職者可合圍交攻者可借援求救者可勇力相持
者可正兵先鋒奇兵取勝者可奇兵先鋒正兵取勝
者神聖工巧端與兵法無異然兵隨印轉將逐令行
故立功取勝存乎其人苟非明理通變之士何足言
哉用法如後一若病勢大熱可用熱茶調敷如證
稍温則用酒調若用以撮膿可用三分薑汁七分茶
調何也此藥最涼能使血退薑汁性熱能引血潮故
血退則被引血潮被逐進退相持而後成膿作破逼
膿盡流也一凡瘡口破處肉硬不消者瘡口被風
所襲也此方中加獨活以去風用熱酒調如又不消
則風毒已深肌肉結實又加紫荆皮有必消之理矣
一此方莫善去金瘡及諸熱證赤腫斷諸血根不
使焮赤若癰疽不可輕用恐貼處不散&KR0034;毒入内在
骨則成骨癰在喉項則毒氣聚喉在胸背則陰爛臟
腑在腹肚則為内癰殺人不救可不慎哉只以冲和
玉龍依法詳證用之為妙一年少血壯之人衰老
血敗之士如有濺血無藥可止血盡人亡若在手足
可用茶調敷手足上下尺餘遠若在胸背腰腹則全
體敷之把住血路方能止却用斷血藥(五倍末方見金瘡條中)
或神效軍中方掞口方得安愈一治金瘡重者筋
斷脈絶血盡人亡如要斷血須用繩及絹袋縳住人
手臂却以此方從手臂上用茶調敷住血路然後却
用斷血藥掞口却不可使内補及四物等藥却又能
令人發嘔吐甚則口眼喎邪少焉發煩發熱成破傷
風只可下對金飲加川芎白芷薑棗煎自安却徐徐
補血如或有破傷風證又須用破傷風藥即葛根湯
之類(方見後)後瘡口用軍中方如九肋鼈甲酥炙碾
一凡金瘡在頭面上者血不止急用此方茶調團圍
敷頸上截血瘡口邊亦用此敷軍中方掞口重者十
日輕者三日效一凡金瘡着水肉番花者可用薤
汁調此方敷瘡口兩旁以火微炙之或燒早稻稈烟
熏之瘡口水出即愈如無水出即是風襲可用南星
茶調敷之即愈然後以軍中方掞口妙一治婦人
産後或經絶血行逆上心不能主或吐血鼻衂舌衂
可以此方用井花水調敷頸上生艾汁調亦妙其血
立止然後服藥以絶原如舌衂必有血泡破之復脹
可用線於舌根頸摶住勿除於頸項上截血内用黃
芩荆芥涼心之藥以收其原舌上用蜜調結口之藥
以治之泡破除線血不脹矣服涼心藥四物湯加荆
芥薄荷硃砂一此方用藥調塗熱毒恐隨乾隨痛
赤腫不退當用雞子清調敷諸熱毒難乾妙湯火瘡
同一打破傷損在胸膈上者藥通血不下可用菉
豆水調此藥末吞之即吐出而安又有從高墜下用
通血藥不下數日病人幾死此必天時寒凍服大黃
等藥冰之血凝片不行可用熱酒調軍薑未飲之片
時血通人得更生蓋借熱性以活死血則前藥方能
行矣
治發背初發時小後五七日赤腫高即罨藥令内毒散
減疼免牽引乳香膏
乳香(一兩)青薄荷葉(四兩洗乾)
右研勻厚罨患處以青絹蓋之如乾以新汲水潤之
常令濕其熱毒自然消散如熱毒攻結可用氣毒攻
結不可用
金黃散貼癰毒令内消
白芷白芨白歛
右等分為細末用新汲水調傅
治陽證腫毒并金瘡
大粉草剉細用竹一段刮去青兩頭留節開一小竅
入草在内滿後却用油灰塞竅從冬至日放糞缸内
待立春先一日取起竪在有風無日陰處二十一日
驗兩竅好却破竹取草為細末用水調𫝊
藥性論甘蕉根搗傳一切癰腫上乾即更傳無不瘥者
梅師治癰疽發背或發乳房初起微赤不急治之即死
速消方搗苧根𫝊之數易效
諸瘡腫痛不可忍者以葵花根去黑皮搗爛若稠點井
花水少許若不稠不須用水以紙攤如膏藥貼之立
效
又方芙蓉葉搗爛罨立效晒乾為末水調𫝊亦妙
治發背蝸牛百箇活者置淨瓶内新汲水一盞浸瓶中
封閉自晚至曉其水如涎取水將真蛤粉不拘多少
調之刷瘡上效
治背癰與癤久年煙壁土黃檗等分為細末生薑汁捏
成膏𫝊之夏月以茅香湯下一二錢妙(經驗)
七寶散(本事)治癰疽止痛拔毒
乾荷葉心當中如錢片(不拘多少)
右為末每用三匙水二盞慢火煎至一盞半放温淋
洗乾以太白膏𫝊之
太白膏
寒水石(研飛過)
用臘月豬脂調成膏隨瘡大小薄紙攤貼之
天花青露散罨圍一切腫毒
白芨白歛白薇白芷白鮮皮朴硝
青黛黃檗老龍骨(各一兩)天花粉青露(各三兩)
大黃(四兩)
右為細末醋蜜調勻如疽毒未成則當頭罨退若已
成四面圍之中留頭用替針膏貼之
消腫散圍罨腫毒一切瘡癤並治
大黃水仙子山藥苧根青露小赤豆
寒水石水薑香蛤粉花蘂石
右將前藥搗和如乾加醋蜜調勻如疽毒未成則當
頭罨退若已成四面圍之留一頭用替針膏貼之
神護膏圍罨一切腫毒
小赤豆黃皮白歛白芷天花粉南星
(各等分)
右為末陰用米醋與蜜水同陽用當六根亦用芭蕉
油此是邵色婆黃金散加黃皮為主
水澄膏秘方圍敷腫毒
鬱金白歛白芨五倍子(各一兩)乳香雄黃
(各五錢)
右為細末水調敷如熱極者用臘水尤妙
五金膏(一名葵花散)
黃葵花(七朵)川連(二錢去)山梔(三个肥者)黃檗(五錢)川鬱金(三錢)
右為末井華水調成膏𫝊此藥性急宜速打之
清涼膏治初患癰腫瘡癤熱焮疼痛消腫毒
大黃(不拘多少)
右為細末用漿水調攤貼之醋摩亦得
治諸瘡腫不散者
右取白藥根搗爛𫝊貼乾則易之無生者用末新水
調塗之亦得
治諸瘡腫馬毒瘡
右以馬齒莧水煮冷服一升及塗瘡上治濕癬白秃
以馬齒膏和灰塗之效治緊唇面腫搗汁塗冬用乾
末水調塗治丹毒發背腫搗𫝊之不住者以藍靛和
之更佳治多年惡瘡搗爛𫝊之尤良治三十六種風
結瘡取馬齒莧一石水二石一釡煮之澄清内蠟三
兩重煎之成膏塗瘡上并服之
清水膏治癰疽及一切毒腫堅硬腫痛攻衝四畔焮
腫抽熱毒散腫氣
羊桃根川大黃黃芩菉豆粉黃檗(各一兩)
赤小豆
右為細末用芸薹菜取自然汁入蜜少許相和調藥
令稀稠得所看四畔腫赤處大小剪生絹上勻攤可
厚一錢許貼之乾即易
水調膏治癰疽毒熱赤焮疼痛
川大黃(生用研末)杏仁(去皮尖研)鹽花(各三分)
右為細末研令勻以新汲水和調稀稠得所旋即塗
腫上乾即易之
水澄膏(郭氏)治風熱腫毒赤紅色攻焮疼痛不止
白芨白歛(各四錢)鬱金(一對)大黃黃檗黃藥子
榆皮(各七錢半)乳香没藥雄黃(各半兩)
右為細末用新汲水一椀藥末不以多少澄於水内
藥定去水敷於腫處上用白紙封之用雞翎掠此水
濕潤
二黃膏治一切腫毒
黃檗大黃(各等分)
右為末用醋調搽如乾以水潤之
揭毒散
大黃(一兩半)白芨(一兩)朴硝(二兩)
右為末用井水調搽如乾再搽
按此二方乃寒涼之藥若瘡瘍焮腫作痛屬陽之
證宜用之或微腫痛而不焮赤者恐不宜用蓋氣血
喜温而惡寒若冷氣入裏反為難治之證矣
三消散退極熱證赤腫焮開者
朴硝熖硝大黃梔子(炒黑色)寒水石南星
(各等分)
右為細末生地黃汁調塗貼芙蓉葉搗汁調亦可
四面楚歌敷諸般疽發腫赤痛不可忍未成角散已
成角破至瘡口合而止
荆芥(和根剉碎)赤芍藥大檗皮土當歸山大黃
土白芷天南星赤小豆商陸根(剉片子焙)白芨
赤歛白歛草烏寒水石(煨或炒各等分)
右為末生地黃汁調角四畔或苦虀根汁腫用商陸
根研汁未潰則滿塗上或有尖起處則留出瘡口
水師晶明治諸發已破未破皆洗如成膿潰爛最要
洗淨去故肉生新肉洗後淨乾再用角貼摻藥一日
一次
大柏皮澤蘭莽草荆芥赤芍藥山大
黃土白芷土當歸獨活(各等分)
右剉麄散用水一斗入葱白大椒橘葉同煎熏洗如
已爛入豬蹄下膝爪骨肉煎可免乾痛淨洗為度
點藥癰疽有小白頭者初起即以膏子點之毒輕者自
消毒重者出水甚至流黑汁而愈最甚者即未散亦大
殺其毒矣
硇砂膏治癰疽腫毒并治瘰癧點落肬痣等
硇砂(生用一錢)石礦灰(一兩炒黃色)白丁香(三錢炒黃色)黃丹(半斤)
碱(一斤淋水五碗)
前四味研為極細末次將碱水煎作一碗成膏待冷
以前末入膏和勻藏磁器中一應毒物以膏點
之白丁香即麻雀兒屎用堅尖者不用軟頽者
六灰膏治發背疔瘡癤子腫毒癧瘡痔瘡痔子肬子
其功用與硇砂膏同也
灰莧桑木棗木喬麥科茄科(各燒為灰)石礦
灰(研細)
右件多少不妨和勻湯泡水淋淋下之水煎成膏如
糊裝磁器中一應毒物以膏點之若點癧瘡痔瘡待
爛去少許再點之再爛去如是漸漸點去
援生膏治諸般惡瘡及瘰癧鼠瘡纔起者點破即愈
血竭(一錢)蟾酥輕粉(各三錢)麝香(五分)雄黃(五錢)乳香
没藥(各一錢)以上藥俱為極細末
右用蕎麥稭灰或真炭灰一斗三升淋灰湯八九盌
用栗柴或桑柴文武火煎作三盌取一盌收留將二
盌盛於好磁器内候温將藥末入灰湯内用鐵瓢或
桑柳枝右攪又用好細石灰一升入藥灰湯攪勻取
出候冷過宿盛於小白磁礶内凡遇諸惡瘡點在當
頭一日二次次日又一次瘡頭食破約五分血水出
為妙恐日久藥乾將前收留灰湯和用
灸法
癰疽初發小點一二日間急以大蒜頭横切如錢貼
其中心頓小艾炷灸之五壯而上若形狀稍大以黃
稈紙蘸酒全貼認先乾處為筋脚於先乾處灸之或
兩處先乾皆灸但五七壯止又法屈指從四圍尋按
遇痛處是根就此重按深入自覺輕快即此灸之更
於别處灸若或大腫即搗蒜為餅焙乾蘸法醋灸熱
更換頻罨或以熨斗火於蒜餅上熨之更換熱餅頻
熨如覺患處走散即以綿帛覆蓋勿令氣泄俟少間
敷藥凡癰疽展大如龜之形且看頭向上下先灸其
前兩脚次灸其尾或紅筋走緊而長從盡處灸之須
留頭并後兩脚勿灸若盡灸之不惟火氣壅聚彼獨
無所走散又攻入裏也或辨認不明以
白芷(三分)漢椒桑白皮(各一分)連鬚葱白(十片)
右取新水煎湯入酸醋半盞淋洗少頃其筋自現可
以辨驗頭尾
神仙隔蒜灸法治一切癰疽腫毒前論言之詳矣凡
大痛或不痛或麻木痛者灸至不痛不痛灸至痛其
毒隨火而散此拔引鬱毒從治之法也信有回生之
功其法用大蒜頭切三分厚安瘡頭上用艾炷於蒜
上灸之五炷換蒜再灸未成即消已成殺其大勢瘡
患大以蒜杵爛攤患處將艾鋪蒜上灸之蒜敗再換
瘡色紫或白而不起發不作膿不大痛不問日期最
宜多灸
神效葱熨法治流注結核骨癰鶴膝等症腫硬或先
已隔蒜炙而癰腫未消最宜用熨以助氣血而行壅
滯其功甚大又為跌撲傷損止痛散血消腫之良法
用葱白頭搗爛炒熱頻熨患處冷再換
神效桑枝炙治發背不起或瘀肉不潰此陽氣虛弱
用桑枝燃火着吹熄焰用火炙患處片時日三五次
以助腫潰若腐肉已去新肉生遲宜炙四畔其陰瘡
瘰癧流注膁瘡惡瘡久不愈者亦宜用之大抵此法
未潰則解熱毒止疼痛消瘀腫已潰則補陽氣散餘
毒生肌骨其陽症腫痛甚或重如負石初起用此法
出毒水即内消日久者用之雖潰亦淺且無苦楚惜
患者不知有此治者亦不肯用此也
砭法治丹毒疔瘡紅絲走散或時毒瘀血壅盛用細
磁器擊碎取有鋒芒者一塊以筯一根劈開頭尖夾
之用線縳定兩手指輕撮筯稍令磁芒正對患處懸
寸許再用筯一根頻擊筯頭令毒血遇刺背出毒入
腹膨脹者難治豉餅(法見兼證痛條)
證治凖繩卷一百二
