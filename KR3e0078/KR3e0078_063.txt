證治準繩卷六十三
明王肯堂撰
女科
雜證門
泄瀉
大泄瀉之證因腸胃虚冷而邪氣乘之經云春傷於風
夏必飱泄盖風傷肝肝木旺而尅脾土屬外因也若七
情不平臓氣受傷屬内因也若飲食生冷傷脾屬不外
内因也大法寒者温之熱者涼之滑者澀之溼者燥之
薛前證若生冷所傷用六君木香砂仁辛熱所傷用
二陳炒連山梔麵食所傷用六君神麯米食所傷用六
君穀糵飲食不時而傷用四君子湯飲食過多而傷用
六君子湯飲食停滯人參養胃湯脾氣虚弱者六君升
麻柴胡脾氣虚寒六君木香炮薑肝木乘脾者六君柴
胡芍藥肝火尅脾者六君芍藥山梔中氣虚而下陷者
補中益氣湯鬱結傷脾者濟生歸脾湯腎氣虚者五味
子散脾氣虚者二神丸脾腎虚者四神丸命門火衰者
八味丸真陽虚敗者固真丸仍與滯下方參用侍御
沈東江之内停食腹痛作瀉以六君加木香炮薑而愈
後復作傳為腎泄用四神丸而安侍御徐南湖子室
瀉屬腎經不信余言專主滲泄以致不起一婦人年
踰五十不食夜飯五更作瀉二十年矣後患痢午前用
香連丸午後用二神丸各二服而痢止又以二神丸數
服而食夜飯不用而形體如故吳江史玄年母素有
血疾殆將二紀平居泄瀉飲食少思面黃中滿夏月尤
甚治血之藥無慮數百劑未嘗少減余以為脾腎虚損
用補中益氣湯送二神丸復用十全大補湯煎送前丸
食進便實病勢頓退若泥中滿忌參术痰痞忌熟地便
泄忌當歸皆致誤事
補遺治瀉風證則胃風湯不换金正氣散寒證則理中
湯四柱散大已寒丸暑則五苓散香薷散六和湯濕則
藿香正氣戊巳丸此大概而論至於通治則有諸方可
檢随證治療然男子婦人久瀉不止無逾固腸丸之效
驗
香朴丸治腸胃虚冷泄瀉注下無度脾虚氣閉不進
飲食
大厚朴(五兩)北蘹香白术陳皮(各三兩)訶子赤
石脂(各一兩半)
右為細末麵糊丸如梧桐子大空心米飲下五十丸
如常服暖脾胃
桂香丸治臓腑虚為風濕寒所摶冷滑注下又禁老
人虚人危篤累效
附子肉豆蔲(並炮)白茯苓(各一兩)桂心木香(炮)白
薑(炮各半兩)丁香(二錢半)
右為細末米糊丸如梧桐子大空心米飲下五十丸
豆蔲分氣飲治臓腑虚寒泄瀉無度瘦極及婦人産
後瀉洞泄危篤甚
藿香葉草豆蔲仁(炮)青橘皮(各四兩)甘草丁香
(各半兩)烏梅(五十個)肉豆蔲(十箇炮)
右㕮咀每服四錢水二盞糯米一撮煎七分去滓温
服
豆䓻丸治臓寒泄瀉不止服諸藥不效(亦可治男子)
肉豆蔲(麵裹煨香)
不以多少碾細入陳米白飯搗令得所丸如菉豆大
空心煮粟米飲吞下百丸本家累以此藥救人有效
人參豆蔲散治久泄不止服諸藥無效此藥屢效
人參肉豆蔲乾薑厚朴甘草陳橘皮
(各兩)一川芎桂心訶子北蘹香(各半兩)
右為細末每服三錢水一小盞薑三片棗一枚煎至
六分服
木香散治臓腑冷極及久冷傷脾口瘡下泄米穀不
化飲食無味肌肉瘦悴心多嗔恚婦人産後虚冷下
泄及一切水瀉冷痢
木香破故紙(炒各一兩)良薑縮砂仁厚朴(製各七錢)
(半)赤芍藥橘紅桂心白术(各半兩)吳茱萸(湯泡)
(七次)胡椒(各二錢半)肉豆蔲(四枚)㯽榔(一箇)
右為散每服三錢用不經水猪肝四兩許去筋膜批
為薄片重重摻藥置一鼎中入漿水一碗醋一茶脚
許盖覆煮肝熟入鹽一錢蔥白三莖細切生薑彈子
許拍破同煮水欲盡空心為一服冷食之初服微瀉
不妨亦是逐下冷氣少時自止經年冷痢滑瀉只是
一服渴即飲粥湯忌生冷油膩物如不能食冷物即
添少漿暖服嘉興謝醫得此方病其繁只用漿水
煮猪肝丸如梧桐子大粥飲下五十丸亦效若暴瀉
利只是一服唯熱痢熱瀉不宜服趙府博宜人病
泄瀉不止用附子木香訶子肉豆蔲龍骨等藥及諸
丹服之皆無效召余診之肝腎脈虚弱此肝腎虚也
府博云其說見在何經余曰諸方論泄痢止是言脾
胃病不過講風冷濕毒之所侵入及飲食傷滯遇腸
虚則泄痢而不知肝腎氣虚亦能為洩痢古書所載甚
眀不可不辨經曰洩痢前後不止腎虚也又曰諸厥
固泄皆屬於下下謂下焦肝腎之氣也門戶束要肝
之氣也守司於下腎之氣也肝氣厥而上行故下焦
不能禁固而泄痢腎為胃關門戶不要故倉廩不蔵
也若病泄利其源或出於此而專以脾胃藥治之則
膠固千里矣遂用木香散數服而愈
香連丸治痢疾并水瀉暑瀉腹痛不問赤白神效
黃連(淨二十兩)吳茱萸(去枝梗十兩)
右先將二味用熱水拌和入磁器内置熱湯頓一日
同炒至黃連紫黃色去茱用連為末每末四兩入木
香末一兩淡醋米飲為丸桐子大每服二三十丸滚
湯下久痢中氣下陷者用補中益氣下中氣虚者用
四君子下中氣虚寒者加薑桂
如金丸
好川黃連一斤分上中下三等揀開以生薑三斤先
刮下皮以皮存一處將薑𢷬汁如前分浸黃連一宿
先用乾壁土研細鋪鍋底又鋪厚綿紙一層上放黃
連炒燥再拌再炒如此九次方用薑皮同為細末滴
水丸
防風芍藥湯治飱泄身熱脈弦腹痛及頭痛
防風芍藥(炒)黃芩(炒各二錢)
右用水煎服
滲濕湯治寒熱所傷身重腰冷如坐水中或小便祕
澁大便溏泄此證多因坐卧濕地或隂雨所襲而致
蒼术白术(炒)甘草(炒各一兩)乾薑(炮)茯苓(各二兩)陳皮
(一兩)丁香(二錢半)
右每服四五錢棗水煎
茯苓湯治濕熱泄瀉或飲食傷瀉
白术(炒)茯苓(各五錢)
右用水煎食前服一方有芍藥等分名白术散
白术芍藥湯治脾經受濕水泄注下體重腹滿形體
倦怠不欲飲食或暴泄無數水穀不化
白术芍藥(各二錢炒)甘草(炒一錢)
右水煎服
胃苓散治夏秋之間脾胃傷冷水穀不分泄瀉不止
亦治男子
五苓散平胃散
右和合薑棗煎空心服妙
五香散治食魚傷泄瀉不止氣刺奔衝及婦人産前
産後腹痛血氣等疾用温酒下産後敗血衝心用敗
蒲煎湯下安胎以糯米飲調下孕婦脾泄瀉痢煎陳
米飲調下食前
烏藥白芷(炒)枳殼白术(炒)良薑(炒)甘草莪
术(孕者減半)
右等分為細末每服二錢溫酒調下
二神丸(加五味子二兩吳茱萸四兩名四神丸)治脾腎虚弱侵晨五更作
瀉或全不思食或食而不化大便不實神效
破故紙(四兩炒)肉豆蔲(二兩)
右為末用大紅棗四十九枚生薑四兩切碎同棗用
水煮熟去薑取棗肉和藥丸桐子大每服五十丸空
心鹽湯下
五味子散治腎經虚弱大便不實或夜間或五更泄
瀉
五味子(炒二兩)吳茱萸(半兩)
右為末每服二錢空心米飲調下其效如神米糊為
丸亦可
固腸丸
人參(去蘆)蒼术(米泔浸一宿)茯苓木香(不見火)訶子肉(煨)
烏梅肉肉豆蔲(麵裹煨)鸎粟殼(去蔕穰)
右各等分為末麵糊丸如梧桐子大每服四十丸米
飲下
協熱下利
大若下清水其色赤黃或米穀不化但欲飲冷時時嘔
逆小便不利得熱則極心胸煩躁脈虚大而數此由乘
虚熱入於胃湊滲下焦津液不分併於大腸謂之協熱
下利先用五苓散利小便次以玉粉丹四味阿膠丸
薛前證若胃氣虚弱用補中益氣湯肝木侮脾土用六
君子湯鬱結傷脾土用歸脾湯命門火衰用八味地黃
丸餘參各論主之一婦人五月間患痢日夜無度小
腹墜痛發熱惡寒余以為脾氣虚弱用六君子湯送香
連丸二服漸愈仍以前湯送四神丸四服全愈至七月
終怠惰嗜臥四肢不收體重節痛口苦乾燥飲食無味
大便不實小便頻數灑浙惡寒悽慘不樂此肺熱脾胃
虚而陽氣不伸也用升陽益胃湯而痊
玉粉丹
蛤粉硫黃(等分)
右同研細白麵糊和丸如梧桐子大每服五十丸米
飲下
四味阿膠丸
黃連赤茯苓(去皮各一兩)芍藥(三兩)阿膠(炒燥一兩)
右先將三味為末却以好醋熬阿膠成稀膏丸如梧
桐子大米飲下三十丸
補遺協熱而利活人書黃芩湯赤石脂丸局方益元散
皆可
滯下(男女痢治無異已詳雜病準繩此特摭遺耳)
大夫赤白痢疾者古人名之滯下是也究疾之原皆因
外感五邪之氣内傷生硬冷熱之食其証不一有赤有
白有赤白相雜有冷有熱有虚有實大抵四時皆以胃
氣為本未有不因外感寒暑燥濕風之氣而傷於脾胃
脾胃既虧而又内傷飲食飲食不能克化致令積滯而
成滯下古人云無積不成痢者此也經云春傷於風夏
生飱泄盖風喜傷肝然春時肝木正旺而不受邪反移
氣尅於脾土然脾既受尅又不能忌慎口腹恣飡生冷
粘硬之物致令脾胃不能尅化因此積滯又夏秋之間
或再感暑濕風冷之氣發動而成痢也其證必先臍腹
㽲痛洞泄水瀉裏急後重或有或無或赤或白或赤白
相雜日夜無度如有此證不問冷熱虚濕但當先服神
术散可以發散風冷寒濕之氣次服五苓散分利水穀
兼用加已感應丸温脾胃去積滯或六神丸未有不安
者也或曰雖古人有言無積不成痢亦不專以去積為
先豈有一歲之内獨於夏秋之間人皆有積而春冬無
之盖風邪入胃木來勝土不為暴下則為痢疾其神术
散要藥也又有一方一郡之内上下傳染疾狀相似或
只有一家長幼皆然或上下隣里間相傳染或有病同
而證異亦有證異而治同或用温劑而安或用涼藥而
愈有如此等是毒疫痢也治疫毒痢者雖當察五運六
氣之相勝亦不可狎泥此說且如運氣相勝豈獨偏於
一方一郡而偏於一家一巷者乎如有此證當先察其
虚實冷熱首以敗毒散多加人參甘草陳米薑棗煎服
及三黃熟艾湯黃連阿膠丸五苓散駐車丸可選而用
之如下痢赤多或純下鮮血裏急後重大便不逆身體
壯熱手足心熱之煩躁渴腹脇脹痛小便赤澀六脈洪
大或緊而數或沈而實此熱痢也宜白頭翁湯及三黃
熟艾湯五苓散可選而用之若風痢下血太過宜用胃
風湯加木香黑豆煎服若夏秋之間下痢或赤或白或
赤白相雜臍腹㽲痛裏急後重增寒發熱心胸煩悶躁
渴引飲嘔逆惡心小便不利及五心煩熱六脈虚弱此
等脈證正因伏暑而得此疾宜服香薷散加黃連甘草
當歸酒水濃煎沈冷(雜病傷暑)頓服仍急服酒蒸黃連丸或
小柴胡湯加人參煎服必愈(沈内翰云治痢之藥極多然無如此藥之妙盖小柴)
(胡湯能治暑毒)如雜證一退而痢尚未止則以四物湯加膠艾
煎服以調隂陽未有不安者也如水穀不分小便不利
宜用五苓散淡竹葉煎湯調服如煩渴甚者亦宜服之
若不明伏暑之證但以脈虚而妄投硫附薑桂丹石之
藥而殺之深可歎息若下痢純白狀如魚腦臍腹冷痛
日夜無度手足逆冷或有嘔逆全不入食欲食欲温而
惡冷六脈微細此由臓腑虚冷之極宜木香散加服四
味理中湯及鍾乳健脾丸甚者四肢逆冷六脈沈絶當
一味峻補兼灸氣海丹田二穴更以助胃之藥此守而
不攻之意也宜四順附子湯三建丹白丹加味參附湯
薑附湯皆可選用如年尊虚弱之人或素來稟受怯弱
亦宜以此法詳酌調理然大宜開胃進食為先食可得
入則脾胃運化糟粕便聚糟粕既成垢膩鮮血瘀滯不
患其不隕矣如久痢不差腸滑不禁溏洩不止諸藥無
效方可施之澁腸止痢之劑亦宜先以龍骨肉豆蔲訶
子鍾乳胡粉之藥近人多用鸎粟殼地榆之屬然此物
性太緊澁能損胃氣如少壯之人壯健者服之間奏竒
效若是疫毒受暑受濕之證及年尊之人或稟受怯弱
服此莫不受其大害若以固祕澁腸為先則風寒暑濕
之邪非惟澁而不去而胃管閉而不通禁口不食日見
羸瘦糟粕不入腸中所患無由可除矣若有此證宜以
參苓白术散四君子湯及以石蓮山藥之劑治之必愈
治痢欲投補藥必須有温通之意在焉如四君子湯理
中湯十全湯加木香白豆蔲茯苓官桂厚朴之屬可以
散風邪可以分水道可以開胃管可以治纏擾可以通
祕澁此攻守之意兩全也大抵治痢之法虚者補之實
者瀉之滑者澁之閉者通之有積者推之風則散之暑
則滌之濕則燥之熱則涼之冷則温之冷熱者調之以
平為期不可以過此為大法祭酒林謙之說醫人劉
從周治病有功議論殊不凡且有驗云大凡痢疾不問
赤白而為冷熱之證若手足和暖則為陽只須服五苓
散用粟米飲調下次服感應丸二十丸即愈若覺手足
厥冷則為隂當服暖藥如已寒丸附子之類如此治痢
無不效此方親曾用有效有人夏月患痢一日六七十
行用五苓散兩服止薛東垣云太隂經受濕水瀉變
濃血脾傳於腎者謂之賊邪難愈先痢而後瀉者謂之
微邪易痊若厥隂經下痢脈沈遲手足厥逆用麻黃小
續命湯汗之若身冷自汗小便自利脈微嘔吐用漿水
散温之若脈疾身動下迫聲響用白术芍藥湯脈沈身
静飲食不入用薑附湯身體沈重四肢不舉用术附湯
竊謂前證若飲食停滯用六君子湯以補脾胃消飲食
若胃氣下流用補中益氣湯以補脾胃升元氣若風傷
腸胃宜用神术散以補脾胃解外邪若痰積中焦宜用
六神丸以補脾胃化痰滯大凡脾胃虚弱宜補中氣調
飲食一老婦食後因怒患痢裏急後重肛門脱下此
脾氣下陷用大劑六君加附子肉䓻煨木香各一錢吳
茱五分骨脂五味各一錢五分二劑諸證悉退惟小腹
脹悶此肝氣滯於脾也與調中益氣加附子木香五分
四劑而愈後口内覺鹹此腎虚水泛與六味地黃丸二
劑頓愈又以飲食失宜大便不實四肢逆冷此脾胃復
傷與六君加附子五分及八味丸而愈先太宜人仲
夏患痢腹痛去後無度煩渴飲湯手按腹痛稍止脈鼓
指而有力此真氣虚而邪氣實也急用人參五錢白术
茯苓各三錢陳皮炙草升麻附子各一錢服之即睡覺
而索食脈證頓退再劑而安此取證不取脈也其時同
患是證服痢藥者俱致不起惜哉陳曾有一婦人病
痢疾閱四十日服諸藥不愈召予診之六脈沈弱大凡
下痢之脈宜沈宜弱但以十全大補湯薑棗煎成加白
蜜半匙再煎數沸服之愈甲子夏秋間趙經略姪孫
病痢甚重召小方脈未至命予診之六脈平細以證觀
之云是血痢其實非也只是血水而已予記調中湯治
狀云治夏月初秋忽有暴寒折於盛熱結入四肢則壯
熱頭痛寒傷於胃則下痢或血或水或赤壯熱冥困脈
數宜服此遂合之去大黃服之而愈又有一婦女泄
瀉不止似痢非痢似血非血其色如濁酒召予診之則
六脈沈絶衆用熱藥及丹藥服之則發煩悶僕先用敗
毒散數服加陳米煎次用胃風湯加粟米煎服愈又調
中湯去大黃亦療此證
大白頭翁湯治熱痢下血連月不瘥
白頭翁(二兩)黃連黃蘗皮秦皮(各三兩)
右㕮咀每服四錢水一盞半煎至七分去滓無時温
服
神术散治春傷於風夏生飱泄大治傷風頭痛項背
拘急鼻流清涕
蒼术(一斤)藁本川芎(各六兩)羌活(四兩)粉草(二兩六錢)細辛
(一兩六錢)
右為粗末每服三錢水一盞薑三片煎七分要出汗
加蔥去滓稍熱服無時候
六神丸治赤白痢疾
神麯(别為末留作糊)麥芽茯苓枳殼木香(煨白痢倍之)
黃連(赤痢倍之各等分)
為末用神麴末作糊為丸桐子大每服五十丸赤痢
甘草湯下白痢乾薑湯下赤白痢乾薑甘草湯下
東山堯殿講云是京城醫官見傳予詳此方有黃連
可以解暑毒和蔵府厚腸胃有木香能温脾胃逐邪
氣止下利有枳殼能寬腸胃有茯苓能利水道有神
麴麥芽可以消滯真痢門之要藥也
三黃熟艾湯治傷寒四五日大下熱痢時作白通湯
諸藥多不止宜服此湯除熱止痢亦有人作丸子熟
水吞下四五十丸治時行毒痢良驗
黃芩黃連黃蘗(各二分)熟艾(半箇雞子大)
右㕮咀每服三錢水一盞煎七分去滓温服無時
四順附子湯
生附子(去皮臍)白薑(炮)甘草人參(各一兩)
右㕮咀每服四錢水二盞煎至七分去滓空心服吐
瀉腹痛加桂半兩小便不利者加茯苓半兩大凡痢
疾雖體寒手足逆冷冷汗自出六脈沈伏不宜輕用
附子多因伏暑而得此疾亦有冷汗自出四肢逆冷
六脈虚弱但背寒面垢或面如塗油齒乾煩冤躁渴
引飲此伏暑證也小柴胡湯五苓散酒蒸黃連丸必
能奏效學者宜精思耳
三建丹
陽起石(煅飛半兩)鍾乳粉(一兩)大附子(炮取末半兩入藥一半作糊一半)
右用附子糊丸如梧桐子大每服五丸至十丸空心
温酒下如渴參湯下
加味參附湯
大附子(二兩半炮)大人參(五兩)
右二味㕮咀每服四錢水二盞薑十片丁香十五粒
米一撮煎至七分空心温服
香茸丸治下痢危困
麝香(半錢别研臨時入)鹿茸(一兩火燎去毛酥炙黃為末入麝令勻)
右以燈心煮棗肉為丸如梧桐子大每服五十丸空
心服&KR1230;立夫云有醫者每料入滴乳香半兩尤有
效紹興中患痢疾多往往而死凡平時所用治痢如
鸎粟殼之類不可向口惟服此藥及沒石子丸愈
調中湯
葛根黃芩芍藥桔梗藁本赤茯苓
白术甘草(炙各等分)
右㕮咀每服三錢水一盞煎至七分去滓温服移時
再服
胃風湯治風冷乘虚客於腸胃以致水穀不化泄瀉
注下或腸胃濕毒下如豆汁或下瘀血
人參白茯苓芎藭肉桂當歸白芍藥
(炒)白术(炒各等分)
右每服三二錢入粟米數粒水煎空心食前熱服
水煮木香丸治久痢裏急後重日夜無度其效如神
鸎粟殼(去穰三兩)青皮(去白)甘草(炒各二兩四錢)訶子(炮去核八兩)當
歸木香(各六兩)
右為末煉蜜丸彈子大每服一丸水煎化空心服
戊巳丸治胃經受熱泄痢不止或飲食不入腹痛不
止
黃連(炒)吳茱萸(去梗炒)白芍藥(各五兩)
右為末麵糊丸桐子大每服三十丸食前米飲下
升陽除濕防風湯如大便閉塞或裏急後重數至圊
而不能便或有白膿或兼下血此鬱結而不通也以
此湯舉其陽則隂氣自降矣慎勿利之
蒼术(米泔浸四錢)防風(二錢)白术(炒)白茯苓白芍藥(炒各)
(一錢)
先將蒼术用水一鍾半煎至一鍾内諸藥同煎至八
分食前熱服夫飲食入胃其氣上升輸精心肺然後
下降若脾胃有傷不能上升下流肝腎而成泄利法
宜升補中氣不可疎下此東垣發前人所未論也
三黃丸治熱痢腹痛或口舌生瘡咽喉齒痛及一切
實火之證
黃芩黃連黃蘖(各等分)
右各另為末水糊丸桐子大每服七八十丸白湯下
芍藥湯治熱痢便血後重經曰溲而便膿血此氣行
而血止也行血則便膿自愈調氣則後重自除
芍藥(炒一兩)當歸黃連(炒各半兩)㯽榔木香甘草
(炙各二錢)桂(二錢五分)黃芩(炒三錢)
右每服半兩水煎如不減加大黃此證外有因中氣
虚弱脾氣鬱結者治當審察
酒蒸黃連丸薑附湯小柴胡湯參苓白术散
蕷連飲香薷散敗毒散理中丸黃連阿膠丸
駐車丸真人養臓湯五苓散感應丸(亦有用蘇合香)
(丸和丸和名蘇感丸亦有外加黃蠟丸桐子大十粒兼服)
以上諸方並見證治類方泄痢各門不復重錄
痢後嘔噦
大凡滯下病之稍久或欲愈之時多有咳逆及嘔逆之
證然咳逆者古人之所謂噦是也噦者腎寒所生此證
最危其他病亦惡欬逆如見此證宜用橘皮乾薑湯半
夏生薑湯丁香柿蔕湯若陽證欬逆者小柴胡湯橘皮
竹茹湯予嘗治一痢疾欬逆不止六脈沈弱諸醫用
藥灼艾皆無效僕投退隂散兩服愈又嘗治許主簿
痢疾愈後咳逆不止服諸藥無效遂灸期門穴不三壯
而愈(穴見鍼灸準繩)如有嘔逆之證難經云無隂則嘔然多
有胃熱而嘔亦有胃寒而生亦有暑毒而生如胃熱而
嘔宜用小柴胡湯孫兆竹茹湯蘆根湯官局桔梗湯竹
葉石膏湯加生薑主之嘔而發渴者豬苓湯又嘗治
一痢後嘔不止六脈虚弱此胃寒而嘔又似暑毒凝於
胃脘投局方香薷丸而愈
橘皮乾薑湯治噦
橘皮通草乾薑桂心甘草(各四錢)人參(二錢)
右㕮咀每服四錢水一盞煎至七分去滓温服
半夏生薑湯治噦欲死
半夏(一兩一分洗)生薑(二兩切)
右以水二盞煎至八分去滓分為兩服
丁香柿蒂湯治咳逆
丁香(十粒)柿蔕(十五枚)
右㕮咀用水一盞半煎至八分去滓熱服
橘皮竹茹湯治噦逆
橘皮甘草(各二兩)半夏(一兩湯洗)人參(半兩)竹茹(一升)
右㕮咀每服四錢水二盞生薑六片棗一枚煎至七
分去滓温服
生薑橘皮湯治乾嘔噦若手足厥冷者
橘皮(四兩)生薑(半斤)
右㕮咀每服半兩水一盞煎至七分去滓温服
退隂散本治隂毒傷寒手足逆冷脈沈細頭痛腰重
連進三服小小傷冷每服一字入正元散内同煎加
鹽少許隂毒傷寒咳逆煎一服細細熱呷即止
乾薑川烏頭(各等分)
右為粗末炒令黃色候冷搗為末每服(闕)錢水一盞
鹽一捻煎至半盞服
豬苓湯治咳而嘔渴心煩不得眠
豬苓赤茯苓澤瀉阿膠(炒)滑石(各半兩)
右㕮咀每服三錢水一盞煎候膠消盡服
補遺倉廩湯治痢疾心煩手足温頭痛如脾胃脈不
弱此乃毒氣上衝心肺所以嘔噦而不食宜倉廩湯
(即敗毒散是)
每服四錢入陳倉米百粒薑五片棗一枚煎温服若
脈微弱或心腹虚脹手足厥逆初病則不嘔因服罌
粟烏梅苦澁過多以致聞食先嘔此乃脾胃虚弱用
山藥一味剉小豆大一半生用一半銀瓦䂪内炒熟
同為末米飲調下
又治噤口痢以石蓮子去殼留心并肉為末每二錢陳
米飲調下此疾盖毒上衝心肺借此以通心氣
痔瘻
大婦人痔瘻因鬱怒風熱厚味膏粱所致其名有五肛
邊如乳出膿者為牝痔腫脹出血者為牡痔痒痛者為
脈痔種核者為腸痔登厠出血者為血痔治宜審之
前證婦人多因胎産經行飲食起居六淫七情失調所
致男子多因醉飽入房筋脈横解精氣脱泄熱毒乘虚
而患或入房強固其精木乘火勢而侮金或炙煿厚味
隂虚濕熱宜涼血潤燥疎風潰後當養元氣補隂精不
愈即成痔漏有串臋串隂穿腸者其腸頭腫塊者濕熱
也作痛者風也便燥者火也潰膿者熱勝血也大便作
痛者潤燥除濕肛門墜痛者瀉火導濕小便濇滯者清
肝導濕經云因而飽食筋脈横解腸澼為痔證屬肝腎
不足故用加味地黃及六味丸有效慎勿敷毒藥及服
寒涼之劑
鼈甲散治五種痔漏膿血淋漓或腫痛堅硬下墜
鼈甲露蜂房蛇蜕豬後懸蹄蝟皮(五味燒存)
(性各二錢)麝香(一分)
右為末每服一錢空心生地黃煎湯調下更傅之
又方熱痛用寒水石朴硝為末以津調搽治法并
方詳雜病痔門兹不重錄
脱肛
大脱肛者大腸之候也大腸虚寒其氣下陷則肛門翻
出或因産努力其肛亦然也薛前證若大腸濕熱用
升陽除濕湯若血熱用四物條芩槐花血虚用四物白
术茯苓兼痔痛用四物槐花黃連升麻中風虚弱用補
中益氣湯加芍藥白术中氣虚寒加半夏炮薑五味腎
虚用六味丸虚寒用八味丸夫肺與大腸為表裏肛者
大腸之門肺實熱則秘結肺虚寒則脱出腎主大便故
肺腎主大便故肺腎虚者多有此證一婦人脱肛用
補中益氣加味歸脾各百餘劑而愈後因分娩復脱仍
以前藥各二百餘劑始愈
升陽除濕湯自下而上者引而竭之
升麻柴胡防風神麯(炒)澤瀉豬苓(各半兩)
蒼术(一兩)陳皮甘草(炙)大麥蘖(各三錢)
右每服五錢水煎空心服胃寒腸鳴加益智仁半夏
各半錢薑棗同煎服
姚和衆以鐵粉傅之良(聖惠方亦治隂脱隂腫)
集驗方以生鐵三斤水一斗煮至五升取水日洗二次
孫真人用蝦蟇皮瓶中燒多烟熏功效玄微一方用
五倍子煎湯洗以赤石脂末摻上托入或脱長者以
兩牀相並中空尺許以磁瓶盛湯令病人仰卧浸瓶
中逐日易之收盡為度
前隂諸疾
隂腫大夫婦人隂腫者是虚損受風邪所為胞絡虚而
有風邪客之風氣乘於隂與血氣相搏令氣否澁腠理
壅閉不泄越故令腫也薛前證若氣血虚弱用補中
益氣湯舉而補之肝經濕熱用龍膽瀉肝湯滲而清之
若隂腫隂痒隂冷隂挺當與後論互相參看一婦人
隂中腫悶小便澁滯兩脇作腫内熱晡熱月經不調時
或寒熱此因肝脾鬱怒元氣下陷濕熱壅滯朝用歸脾
湯加柴胡升麻解鬱結補脾氣升元氣夕用加味逍遥
散清肝火生肝血除濕熱各數劑諸證悉愈又用四君
芎歸丹皮調補肝脾而經水如期
菖蒲散治婦人月水澁滯隂間腫痛
菖蒲當歸(各一兩炒)秦芁(半兩)吳茱萸(半兩)
右為粗末每服三錢水一盞蔥白五寸煎至六分空
心温服
經心錄方治婦人隂中腫痛不可忍
艾葉(五兩)防風(三兩)大戟(二兩)
右剉細以水一斗煮取五升熱洗日三次切宜避風
冷
古今錄驗治婦人隂腫或瘡爛者麻黃湯洗方
麻黃黃連蛇牀子(各二兩)北艾葉(一兩半)烏梅(十箇)
右剉細以水一斗煮取五升去滓熱洗避風冷
又方治婦人隂腫堅痛白礬散
白礬(半兩)甘草(半分生)大黃(一分生)
右為細末每用棗大綿裹内隂中日兩換
肘後方療隂中腫痛枳殼半斤炒令熱以故帛裹
熨冷即換之
子母祕錄療隂腫鐵精粉傅上
補遺方治隂門腫以甘菊苗斫爛百沸湯淋洗熏浸
又方小麥朴硝白礬五倍子蔥白煮水洗又方隂
腫大馬鞭草搗爛塗之
隂痒大夫婦人隂痒者是蟲蝕所為三蟲在於腸胃之
間因臓虚三蟲動作蝕於隂内其蟲作熱微則為痒重
者乃痛也薛前證屬肝經所化當用龍膽瀉肝湯逍
遥散以主其内外以桃仁研膏和雄黃末或雞肝納隂
中以制其蟲一婦人胸膈不利内熱作渴飲食不甘
肢體倦怠隂中悶痒小便赤濇此鬱怒傷肝脾所致用
歸脾湯加山梔而愈復因怒患處并小腹脹痛用小柴
胡加山梔芎歸芍藥痛止用逍遥散加山梔而愈又因
勞役患處腫脹小便仍濇用補中益氣加山梔茯苓丹
皮而痊一婦人隂内痛痒不時出水食少體倦此肝
脾氣虚濕熱下注用歸脾加丹皮山梔芍藥生草主之
而安一婦人隂内痒痛内熱倦怠飲食少思此肝脾
鬱怒元氣虧損濕熱所致用參耆歸术陳皮柴胡炒梔
車前升麻芍藥丹皮茯苓而瘥若隂中有蟲痒痛亦屬
肝木以桃仁雄黃研納隂中以殺之仍用清肝解鬱之
藥有以雞肝納之者乃取蟲之法也一方搗新桃葉綿
裹納隂中日三兩易
大黃散治婦人隂痒
大黃(微炒)黃芩黃耆(炙各一兩)赤芍藥玄參丹參
山茱萸蛇牀子(各半兩)
右為細末食前温酒調二錢服
廣濟方療婦人隂痒不止
蚺蛇膽雄黃硫黃硃砂硝石蕪夷(各半)
(兩)藜蘆(二錢半)
右為細末研停以臘月豬脂和如膏用故布作纏子
如指長一寸半以藥塗上内隂中日一易之易時宜
用豬椒根三五兩水煮稍熱洗乾拭内之效
又方小薊不拘多少水煮作湯熱洗日三用之
崔氏療隂痒不可忍方杏仁燒作灰乘熱綿裹内隂
中日二易之
又方蒜煮湯洗之一方用枸杞根又方狼牙
(二兩)蛇床子(三兩)以水三升煮十沸熱服又方取雞肝
乘熱内隂中如有蟲蟲當盡下
又方取牛肝截五寸繩頭内隂中半日蟲入肝出之
豬肝亦得
聖惠方療隂中有蟲痒且痛目腫身黃欲得男子漏血
下白少氣思美食用鯉魚長一尺去頭肉取骨搗末
熬黃黑以豬脂和以絹袋盛如常法内隂中至痛處
即止蟲當自出
隂痛千金療小尸嫁痛連日方
甘草生薑(各三分)白芍藥桂心(各二分)
右細剉以酒二升煮取三沸去滓温服神
又療小戶嫁痛單行方
牛膝(五兩)
右一味切酒三升煮至二升分三服
又療婦人嫁痛單行太和湯
大黃(三兩)
右一味切以酒一升煮一沸頓服
又療婦人小戶嫁痛海螵蛸散
烏賊魚骨(二枚)
右一味燒研細末酒服方寸匕日三
補遺治隂腫不下小戶嫁痛
冬青葉小麥甘草
右等分水煎洗
危氏方治婦人隂痛用青鹽炒熱以布裹熨之
陰瘡大婦人隂瘡者由三蟲或九蟲動作侵蝕所為也
諸蟲在人腸胃之間若臓腑調和血氣充實不能為害
若勞傷經絡腸胃虚損則動作侵蝕於隂輕者或痒或
痛重者生瘡診其少隂之脈滑而數者隂中生瘡也
薛前證乃七情鬱火傷損肝脾濕熱下注其外證隂中
出如蛇如菌或如雞冠狀或生瘡濕痒或潰爛出水或
腫悶墜痛其内證體倦内熱經候不調或飲食無味晡
熱發熱胸脇不利小便痞脹或赤白帶下小水淋濇其
治法腫痛者四物湯加柴梔丹皮膽草濕痒者歸脾湯
加柴梔丹皮淋濇者龍膽瀉肝湯白术丹皮潰腐者逍
遥散山梔川芎腫悶墜痛者補中益氣湯山梔丹皮佐
以外治之法一婦人腐潰膿水淋漓腫痛寒熱小便
赤濇内熱作渴肢體倦怠胸脇不利飲食少思余以為
肝脾虧損用補中益氣内柴胡升麻各用一錢加茯苓
一錢山梔二錢數劑少愈又與歸脾湯加山梔川芎茯
苓三十餘劑諸證悉退惟内熱尚在再與逍遥散倍用
山梔而愈一婦人素性急隂内痛小便赤澁怒而益
甚或發熱或寒熱此肝經濕熱所致用芎歸炒梔柴胡
苓术丹皮澤瀉炒芍車前炒連生草數劑漸愈乃去黃
連澤瀉又數劑全愈
補心湯(危氏)治隂中生瘡名曰䘌瘡或痛或痒如蟲行狀
淋瀝膿水
白茯苓人參前胡半夏(湯洗七次去滑)川芎(各三分)
枳殼(去穰麩炒)紫蘇桔梗甘草炙橘皮乾薑(各半)
(兩)當歸(一兩三分)白芍藥(二兩)熟地黃(一兩半)
右剉散每服四錢水盞半薑五片棗一枚同煎食前
服
藿香養胃湯(危氏)治陽明經虚不榮肌肉隂中生瘡不愈
藿香白术白茯苓神麴(炒)烏藥(去木)縮砂仁
薏苡仁半夏麴人參(各半兩)蓽澄茄甘草
(炙各三錢半)
右剉散每服四錢水盞半薑五片棗三枚同煎不以
時候
治隂瘡方(千金)
蕪荑芎藭黃芩甘草礬石雄黃附
子白芷黃連(各六錢)
右㕮咀取豬膏四兩合前傅之
治婦人隂瘡與男子妬精瘡大同小異方
黃丹枯白礬萹蓄藁本(各一兩)硫黃(半兩)白蛇
皮(一條燒灰)荆芥蛇床子(各半兩研極細)
右細末另以荆芥蛇床子煎湯温洗軟帛滲乾清油
調塗如瘡濕乾末摻之
治疳瘡因月後便行房致成湛濁伏流隂道疳瘡遂生
搔痒無時先用胡椒蔥白作湯一日兩三度淋洗却
服後藥
赤石脂龍骨黑牽牛(炒)兔絲子(酒浸蒸)黃耆(鹽水)
(炒)沙苑蒺藜(炒)
右為末蜜丸梧桐子大每服二十丸燕窩蒸酒澄上
清者吞下
肘後方療女人隂中生瘡
杏仁雄黃礬石(各二分)麝香(二分半)
又方用硫黃研細傅之
古今錄驗療婦人隂中生瘡黃芩湯洗方
雄黃當歸黃芩川芎大黃礬石(各二分)
黃連(一分)
右七味切以水五升煮取四升洗瘡日三度
雄黃散
雄黃川芎辰砂藜蘆北細辛當歸
川椒
右為末綿裹内隂中又傅外瘡上忌如常法
當歸湯治婦人隂蝕瘡凡婦人少隂脈數而滑隂中
必生瘡名曰䘌瘡或痛或痒如蟲行狀淋露膿汁隂
蝕幾盡者此皆由心神煩鬱胃氣虚弱致氣血流滯
故經云諸痛痒瘡皆屬于心又云陽明主肌肉痒痛
皆屬於心治之當補心養胃外以熏洗坐導藥治之
乃可
當歸芍藥甘草川芎(各二兩)地榆(三兩)
右細切以水五升煮取二升去滓熏洗日三夜二
一方用蛇床子不用川芎
又方
五倍子甘草滑石黃丹(等分為末)
先以甘草湯洗然後傅之
又方真平胃散加貫衆末每二錢煮熟豬肝拌藥内
隂戶數日可安
隂痔治婦人隂中生痔凡九竅有肉突出者皆名為痔
用烏頭七箇燒存性用小瓦礶盛釅醋淬之乘熱熏
候通手沃之良
洗方治茄子疾
用茄皮白礬馬樁頭根朴硝澤蘭煮水熏洗加入炒
石灰少許炒
傅藥治茄子疾
用朴硝為末黃荆柴燒瀝調傅或濃鐵漿水調傅
又方治茄子疾
用硫黃一兩大鯉魚一尾去頭皮入硫黃魚肚中故
紙裹黃泥固濟火煙煅盡為末米糊丸梧桐子大每
服二十丸温酒下如下疽生蟲所下如柿汁臭穢心
中㽲痛悶絶虚煩甚者不可治
治茄子疾心躁連綿黃水易治白水難愈
用生枳殼為散煎湯熏洗却用絹帛包枳殼滓納入
隂中即日漸消
隂挺下脱大婦人隂挺下脱或因胞絡傷損或因子臓
虚冷或因分娩用力所致薛前證當升補元氣為主
若肝脾鬱結氣虚下陷用補中益氣湯若肝火濕熱小
便濇滯用龍膽瀉肝湯一婦人隂中突出如菌四圍
腫痛小便頻數内熱晡熱似痒似痛小便重墜此肝脾
鬱結盖肝火濕熱而腫痛脾虚下陷而重墜也先以補
中益氣加山栀茯苓車前子青皮以清肝火升脾氣更
以加味歸脾湯調理脾鬱外以生豬脂和藜蘆末塗之
而收一婦人隂中挺出五寸許悶痛重墜水出淋漓
小便濇滯夕與龍膽瀉肝湯分利濕熱朝與補中益氣
湯升補脾氣諸證漸愈再與歸脾湯加山梔茯苓川芎
黃蘗間服調理而愈後因勞役或怒氣下部濕痒小水
不利仍用前藥即愈
三茱丸治隂中生一物大牽引腰腹膨痛至甚不
思飲食皆因多服熱藥及煎煿或犯非理房事兼意
淫不遂名隂挺
食茱萸吳茱萸(湯浸微炒)桔梗(水浸漉出慢火炒)白蒺藜
青皮(去白)山茱萸肉(微炒)舶上蘹香(淘去砂土焙乾各一兩)五味
子(淨揀)海藻(洗焙)大腹皮(酒洗晒乾)川楝子(去核)玄胡索(各一兩二)
(錢半)
右為末酒糊為丸如梧子大每服三五十丸木通湯
下下虚加川烏炮玄皮肉桂去粗皮各一兩腰腹痛
甚加桃仁去皮尖麩炒别研青皮去白枳實去穰各
一兩真南木香七錢半服之一方每服二錢生地黃
湯調仍用金毛狗脊五倍子白礬水楊根魚腥草山
黃連各一兩為散分作四服以有嘴瓦礶煎熟預以
銀錫作一長小筒下透罐嘴嘴上貫挺上先熏後洗
立效更服白薇散凌霄花少許煎
一捻金丸服前藥末效却用
玄胡索舶上蘹香吳茱萸(炒)川楝子(去核)青皮
香(各二兩)
右為末粳米飯糊丸如梧桐子大每服三十五丸空
心木通湯服又用梅花腦子半錢鐵孕粉一錢水調
刷上如隂畔生疱以涼血飲每服三錢加凌霄花少
許煎空心服見效
黃芩散治婦人隂挺脱出
黃芩蝟皮(炒微焦)當歸(各半兩)赤芍藥(一兩)牡蠣竹
皮(各二兩)狐莖(一具二用狐皮)
右治下篩飲服方寸匕日三禁舉重房勞冷食一
方以酒服二錢妙
治婦人隂挺出下脱方
桂心(一方作川椒)吳茱萸(一兩生用)戎鹽(二兩)
右藥並熬令色變搗羅為末以綿裹如指大内隂中
日再易之甚妙
又方
川椒川烏頭(並生用)白芨(各半兩)
右搗羅為末綿裹一錢内隂中深三寸腹中熱即止
來日再用之一方無川椒
又方
蛇床子(五兩)烏梅(二七枚)
以水五升煮取三升去滓稍熱洗之每日夜三五度
用
又方
硫黃烏賊魚骨(各半兩)
搗羅為末傅之
又方鐵精細研以羊脂調布裹炙令熱熨之以瘥為
度
又方敝帚頭燒為灰酒服方寸匕食前服
治婦人隂下脱若肚方
用羊脂煎訖適冷暖取塗上以鐵精傅之多少令調
以火炙布令煖熨肛上漸塗内之然後末磁石酒服
方寸匕日三
熏洗法用荆芥穗臭椿樹皮藿香葉煎湯熏洗即入
托藥用萆麻子葉有九角者好飛過白礬為末以紙
片攤藥托入
摻藥先以淡竹根煎湯洗仍用五倍子白礬為末乾
摻立效
敷藥用温鹽水洗軟却用五靈脂燒煙熏次用萆麻
子研爛塗上吸入如入即洗去
隂冷大婦人隂冷因勞傷子臓風冷客之薛前證屬
肝經内有濕熱外乘風冷所致若小便澁滯或小腹痞
痛用龍膽瀉肝湯若内熱寒熱或經候不調用加味逍
遥散若寒熱體倦飲食少思用加味四君子若鬱怒發
熱少寐嬾食用加味歸脾湯一婦人隂中寒冷小便
黃澁内熱寒熱口苦脇脹此因肝經濕熱用龍膽湯祛
利濕熱用加味逍遥散調補氣血而安一婦人所患
同前更寒熱嘔吐兩股腫痛先用小柴胡加山梔一劑
寒熱嘔吐頓止次用龍膽瀉肝湯一劑腫痛頓消一
婦人隂中寒冷小便澄清腹中亦冷飲食少思大便不
實下元虚寒治以八味丸月餘飲食漸加大便漸實又
月餘諸證悉愈
五加皮浸酒方(聖惠)治婦人癖瘦隂冷
五加皮熟乾地黃丹參杜仲(去粗皮炙微黃)蛇床
子乾薑(各三兩)地骨皮(二兩)天門冬(一兩)鍾乳(四兩)
右細剉以生絹袋盛以酒一斗五升漬二宿後每服
煖一大盞空心及晚食前服一方用枸杞子無地骨
皮
治婦人隂冷方(出大全良方)
遠志乾薑(生用)蓮花(各半兩)蛇床子五味子(各一兩)
右搗羅為末每用兼以兔糞塗隂門用綿裹一錢内
隂中熱即為效
又方
蛇床子(三分)吳茱萸甜葶藶(各半兩)沒石子(一枚)
搗羅為末綿裹棗許大内隂中令腹内熱為度
又方
蛇床子(一兩)吳茱萸(一兩半生)
搗羅為末煉蜜和丸如酸棗大以綿裹内隂中下惡
物為度一方用麝香
温中坐藥用蛇床子為末白粉少許和勻相得如棗
大綿裹内之自然温矣為效
八味丸治血弱不能榮養臓腑津液枯澁風寒客於
子臓以致隂冷(方見雜症虚勞)愚按此丸果係肝脾腎虚
殊有神效
胎前産後方具本門
交接輒血出痛薛一婦人每交接出血作痛此肝火動
脾而不能攝血用補中益氣濟生歸脾二湯而愈若出
血過多而見他證但用前藥調補肝脾
千金療女人交接輒血出方
桂心伏龍肝(各二分)
為末酒服方寸匕瘥止
又方
黃連(六分)牛膝甘草(四分)
右三味細切以水四升煮取二升洗日三四度瘥
補遺以熟艾緊裹一團然後以絹裹内隂中
交接他物所傷薛治一婦人交接出血作痛發熱口渴
欲嘔或用寒涼藥前證益甚不時作嘔飲食少思形體
日瘦余曰證屬肝火而藥復傷脾所致也先用六君加
山梔柴胡脾胃健而諸證愈又用加味逍遥散而形氣
復一婦人隂腫下墜悶痛出水胸腹不利小便頻數
内熱晡熱口苦耳鳴此肝脾火證用小柴胡加車前膽
草苓术升麻二劑稍愈又用加味逍遥加升麻數劑漸
愈乃以加味歸脾加升麻柴胡并補中益氣加山梔數
劑頓愈仍用加味逍遥加味歸脾二藥調理全愈一
婦人患前證熱痛或用寒涼敗毒藥飲食不入時欲作
嘔小腹重墜余謂此脾胃復損元氣下陷先用補中益
氣湯加炮薑二劑重墜頓愈又加茯苓半夏二十餘劑
而愈乃以歸脾湯少加柴胡升麻并六味地黃丸而康
集驗方療女人交接陽道違理及他物所傷犯血流
漓不止方取釡底墨斷葫蘆塗藥内之
又療女童交接陽道違理血出不止方燒髮并青皮
末為粉塗之
又方割雞冠血塗之
補遺以赤石脂末摻之又方五倍子末摻亦良
傷丈夫頭痛薛當用補中益氣六味地黃以滋化源為
主
集驗方療女人傷丈夫四體沈重嘘吸頭痛方
生地黃(八兩)芍藥(五兩)香䜴(一斤)蔥白(一升)生薑(四兩)甘草(二兩)
右六味以水七升煮取二升半分三服不得重作忌
房事
千金翼療諸婦人傷丈夫苦頭痛欲嘔悶桑白皮湯
桑白皮(半兩)乾薑(一絫)桂心(五寸)大棗(二十枚)
右四味切以酒一㪷煮三四沸去滓分温服衣適厚
薄母令汗出
補遺局方來復丹治婦人與男子交接損傷因而四肢
沈重頭痛昏暈米飲吞下五十丸
與鬼交通
大夫人禀五行秀氣而生承五臓神氣而養若隂陽調
和臓腑強盛邪魅安得而干之若攝理失節血氣虚衰
則鬼邪千其正隠蔽而不欲見人時獨言笑忽時悲泣
是其候也脈息遲伏或如鳥啄或綿綿而來不知脈數
而面色不改亦其候也薛前證多由七情虧損心血
神無所護而然宜用安神定志等藥則正氣復而神自
安若脈來乍大乍小乍短乍長亦是鬼祟宜灸鬼哭穴
以患人兩手拇指相並用線緊紥當合縫處半肉半甲
間灼灸七壯若果是邪祟病者即乞求免灸云我自去
矣
茯神散(大全下同)治婦人風虚與鬼交通妄有所見言語雜
亂
茯神(一兩半亦作茯苓)人參石菖蒲(各一兩)赤小豆(半兩)
右㕮咀每服三大錢水一盞煎六分去滓食前温服
(一方加茯苓一兩)
桃仁丸治婦人與鬼魅交通
辰砂㯽榔當歸桃仁(各七錢半)水銀(二錢半棗肉研令星)
(盡)麝香阿魏(麵裹煨)沈香(各半兩)
右為細末煉蜜丸如梧桐子大空心桃仁湯吞下十
丸
辟瘟丹治證同前
虎頭骨(半兩)朱砂雄黃雌黃鬼臼皂莢
蕪荑仁鬼箭黎蘆(各一兩)
右件生為末煉蜜丸如彈子大囊盛一丸男左女右
繫臂上及用一丸當病人戶前燒之一切邪鬼不敢
近太乙神精丹(方見雜病譫妄)蘇合香丸(方見雜病卒中)皆可用
也
妙香散治心氣不足精神恍忽夜夢顛倒與鬼交通
語言錯亂先宜服此補氣養血鎮心安神然後以前
後方治之(方見雜病心痛)
殺鬼雄黃散治婦人與鬼交通
雄黃丹砂雌黃(各一兩俱細研)羚羊角屑蕪荑
虎頭骨石菖蒲鬼臼鬼箭白頭翁石
長生蒼术馬懸蹄豬糞(各半兩)
右為細末以羊脂蜜蠟和搗為丸如彈子大每用一
丸當患人前燒之
别離散治婦人風虛與鬼交通悲思喜怒心神不定
楊柳樹上寄生白术(各一兩)桂心茵芋天雄
(炮去皮臍)薊根菖蒲(九節者)細辛附子(炮去皮臍)乾薑(炮各)
(半兩)
右為細末每服一錢食前温酒調下
朱砂散治婦人風虚與鬼交通悲笑無恒言語錯亂
心神恍忽睡卧不安
朱砂(細研水飛過)鐵粉(各一兩)雄黃龍骨(各半兩)蛇蜕(一尺)
(燒)虎睛(一對炙)牛黃麝香(各二錢半)
右同研極細每服一錢以桃符湯調下不計時候
治女人與邪物交通獨言笑悲思恍惚者
用雄黃末一兩以松脂二兩鎔和虎爪攪令如彈丸
夜内火籠中燒之令女人踞坐其上以被自蒙惟出
頭目未瘥再作不過三劑自斷也
又方以安息香和臭黃合為丸燒熏丹穴永斷
又方
雄黃人參防風(各等兩)五味子(一合)
右搗篩清旦以井華水服方寸匕三服瘥
治婦人夢與鬼交
鹿角為末三指撮和清酒服即出鬼精兼治漏下不
斷婦人為妖所魅迷惑不肯言狀以水服鹿角屑
方寸匕即言實也
桃梟一名桃奴是過年樹上不落乾桃子味苦微温主殺
百鬼精物療中惡腹痛殺精魅五毒不祥正月採之
證治準繩卷六十三
