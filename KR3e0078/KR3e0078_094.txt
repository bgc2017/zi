證治凖繩卷九十四
明王肯堂撰
幼科
脾臟門
疳瘡
疳瘡聖惠大小兒疳瘡生於面鼻上不癢不痛常有汁
出汁所流處隨即成瘡亦生身上小兒多患之亦是風
濕搏於血氣所以不癢不痛故名疳瘡也錢乙論疳
在外鼻下赤爛目揉鼻頭上有瘡不著痂漸遶耳生瘡
治鼻瘡爛蘭香散諸瘡白粉散(二方並見鼻疳條)主之
張渙四珍丹治諸疳羸瘦毛髮焦黃口鼻生瘡
乾大蟾(一枚去四足擘開腹入胡黃連半兩在腹内以線縫合用濕紙三兩重裹以泥四面)
(固濟用木炭火燒令通赤為度放冷去泥搗為細末)蘆薈(半兩研)麝香(一分研)
件都拌勻再研令細以白麫糊和如黍米大每服五
粒至七粒粥飲下量兒大小加減
熊膽膏治疳瘡不差
熊膽蚺蛇膽蘆薈(各半兩)黃礬(一分瓜州者良已上搗羅為細)
(末次用)麝香牛黃(各一分)龍腦(一錢並細研)上細研勻
以井華水三合攪勻盛銀器中重煮成膏每用少許
塗患處
治小兒一切疳毒有瘡方
苦揀皮(伍斤剉)七姑葉(半兩剉)甘草白礬(各二兩)葱白
(十莖)粗搗令勻用水五升煮五七沸旋旋添洗瘡
處如久患只兩服立效
譚氏殊聖治小兒疳肥瘡多生頭上浸淫久不差及耳
瘡等悉皆治之
石綠白芷(各等分)以生甘草水洗瘡傅藥自愈
通治一切疳方銅壁山人曰凡治疳不必細分五疳但
虛則補之熱則清之冷則温之吐則治吐利則治利積
則治積蟲則治蟲不出集聖丸一方加減用之屢試屢
驗
集聖丸
蘆薈五靈脂夜明砂(炒)砂仁橘紅木香
莪术(煨)史君子肉(各二錢)川連川芎乾蟾(炙各三錢)
當歸青皮(各一錢半)
因於虛者加人參二錢白术三錢去莪术青皮因
於熱者加龍膽草三錢去砂仁莪术因於吐瀉下
痢者加白术二錢肉果煨訶肉各一錢五分去青皮
莪术因於積痛者加煨三稜川楝子肉小蘹香各
二錢去當歸川芎因於瘧者加鼈甲醋炙三錢
因於蟲者加白蕪荑一錢五分川楝子肉二錢去當
歸川芎因於渴者加人參白术各二錢去莪术砂
仁右為細末用雄猪膽汁二個和麫糊為丸看大
小服米飲送下此方乃十全丹去檳榔白豆仁加
黃連夜明砂砂仁不熱不寒補不致滯消不致耗至
穏至妥
疳積散治鬾乳病乳夾乳夾食大病之後飲食失調
平居飲食過飽傷脾致成疳積面黃腹大小便色如
米泔大便瀉黃酸臭頭皮乾枯毛髮焦穗甚至目澁
羞明睛生雲翳形體骨立夜熱晝涼丁奚哺露等証
並用主之
厚朴(厚而紫色有油者佳去麄皮切片生薑自然汁炒熟為末淨一兩)廣陳皮(去白)
(為末八錢)粉甘草(去皮淨為末)真蘆薈(淨末各七錢)蕪荑(真孔林大而多)
(白衣者佳去白衣殼淨末五錢)青黛(取顔料舖中浮碎如佛頭青色者研淨末三錢)百草
霜(乃山庄人家鍋底墨也淨末二錢)旋復花(淨末一錢半)研勻和成
劑用每一歲用藥一分用燈心湯早上空腹時調
服服後病即愈當再用肥兒丸調理如脾氣未實
用啓脾丸或大健脾丸如疳氣未盡用陳皮一兩
廣木香三錢白茯苓五錢加好平胃散三錢陳米粥
湯調服
疳眼方用生鷄肝一具(不拘大小雄雌)二三歲者只用半
具外去衣内去筋膜研細如麫入疳積散若干調極
勻加好熱白酒厚薄相和隔湯頓温熱空心通口服
用甜麴酒少加熟白酒亦佳服至眼開翳散方止
疳瀉痢紅白積滯用散子加黃連(薑汁土炒)肉果用濃燈
心湯稍加熟蜜少許調服食積成疳砂仁湯調服
集驗方治小兒疳氣不能療神效丹
綠礬(用火煅通赤取出用醍醋淬過復煆如此三次)上研末用棗肉和丸
如菉豆大下日進二三服
元和紀用經麝香丸主小兒疳瘦而黃髮穗骨立減
食肌熱驚癎疳蟲
麝香(研)蘆薈(研)胡黃連(末)右等分研勻滴水丸黃
米大一歲二丸三歲五丸至七丸人參湯下日三服無
比竒效一方胡黃連四分餘二物各二分療疳痢温
瘧無比尤驗一名聖丸疳藥百數無如此者小兒癲
癎驚風五疳三蟲服之立見功效蚘蟲作疾枯瘁久
痢不住熱藥調護最難得法唯此若神經以四味飲
黑散紫圓至聖散五加皮治不能行蜀脂飲并此麝
香圓七方謂之育嬰七寳紫陽道士亦名保子七聖
至寳方專為一書者此是也
靈苑千金丸治小兒一切疳久服令兒肥狀無疾
川楝子肉川芎(各等分)研為末豬膽汁和杵為
丸如麻子大量兒大小加減丸數每以飯飲吞下日
二服常服三丸至五丸張氏家傳丸如菉豆大分五
色用朱砂青黛白定粉光黑蜜陀僧名為五色丸非
時進米飲下孔氏家𫝊治疳熱下蟲方同用臘月乾
豬膽膏為丸如乾湯化動丸菉豆大十丸十五丸肉
湯下疳蟲如髮便看即見稍遲即化
太醫局蘆薈丸治疳氣羸瘦面色痿黃腹脇脹滿頭
髮作穗揉鼻咬甲好喫泥土痢色無定寒熱往來目
澁口臭齒齦爛黑常服長肌退黃殺疳蟲進乳食
乾蝦蟇大皂角(以上二味等分同燒存性為末每末一兩入後藥)青黛
(二錢半硏)蘆薈(研)麝香(研)朱砂(飛研各一錢)同研勻湯浸
蒸餅為丸如麻子大三歲兒服二十丸不計時候温
米飲下量兒大小加減
錢氏膽礬丸治疳消癖進食止瀉和胃遣蟲
膽礬(真者一錢為麄末)綠礬(真者二兩)大棗(十四個去核)好醋(一升)已
上四物同熬令棗爛和後藥
史君子(二兩去殼)枳實(去穰炒三兩)黃連訶梨勒(去核各一兩並)
(為麄末)巴豆(二七枚去皮破之)已上五物同炒令黑約三分
乾入後藥
夜明砂(一兩)蝦䗫灰(存五分性一兩)苦楝根皮(末半兩)已上三
物再同炒候乾同前四物杵羅為末却同前膏和入
臼中杵千下如未成更旋入熟棗肉亦不可多恐服
之難化太稠即入温水可圓即圓如菉豆大每服二
三十丸米飲温水下不拘時
西京丁左藏蝦䗫丸肥孩兒常服得效
乾蝦䗫(大者一枚泔浸三宿去腸肚頭爪淨洗酥炙令黃香)陳皮(去白二錢半)胡
黃連(一兩)鬱金蕪荑仁(各半兩)為末於陶器内用
豶豬汁和令稀稠得於飯上蒸熟為度取出半日
丸如菉豆大常服五七丸陳米飲下
張氏神麯散治小兒諸般疳
神麯陳橘皮(不去白)大黃(紙裹炮熟)芍藥(各一錢二分半)桔梗
川芎厚朴(薑汁製)枳殼(去穰麩炒)白茯苓(各二錢半)人參(一錢)
(半)甘草(五錢炙)為細末每服一錢入薑一片如茶
法煎服無時
治小兒一切疳肌膚消瘦瀉痢不止口鼻生瘡水穀不
化方
蝦蟆灰(存性)白礬烏賊魚骨(炙)密陀僧(各二錢半)麝香
(一錢二分半)
右為末煉丸如菉豆大温水下三丸聖惠方同但麝
香用半兩(莊氏第五候用此方)
治小兒一切疳方(莊氏第十四候用此方)
蟾頭(一箇炙)膩粉豆䜴蕪荑黃連(各二錢半)為
末軟粟米飯為丸麻子大早晩米飲下三丸
又方(莊氏第十七候用此方及香連丸)
蘆薈胡黃連朱砂青黛麝香(各二錢半)蟾酥
(少許)為末飯為丸如芥子大每服空心臨卧温熟
水下五七丸
洪州張道人傳治小兒一十二種疳肝疳急疳風疳肉
疳脊疳口疳腦疳食疳蛔疳脾疳腎疳心疳定生死
有此候者取得蟲青者死黃者可治須服定命丹
木香夜明砂麝香(各一分)蟬蛻(三分)胡黃連(二錢)金
箔銀箔(各五片)研為末米飯丸如麻子大空心
米飲下三丸日三服忌醎醋酸油膩
第一肝疳小兒雖飲乳漸喜食肉尤愛酸鹹只服定
命丹次服此藥
肉豆蔲(三個)枳殼(炒七錢半)茯苓胡黃連(各半兩)大黃
甘草丁香麝香(各二錢)為末每服一匙米飲
下日兩服久者五服效
演山史君檳榔丸治小兒食肉太早傷及脾胃水穀
不分積滯不化疾作疳痢等候並宜服之
肉荳蔲(一個)生檳榔(一個)宣連胡黃連陳皮青
皮川楝肉(炒)蕪荑(炒去皮)神麯麥糵(並炒)木香
夜明砂(淘淨炒)蘆薈川芎(各一錢)麝(一字)研細末豶
豬膽汁薄荷為丸如麻子大每服三五十丸温飯飲
下
議曰積是疳之母所以有積不治乃成疳候又有治
積不下其積存而臟虛成疳尤重大抵小兒所患疳
證泄瀉無時不作風候者何惟疳瀉名熱瀉其臟腑
轉動有限所以不成風候雖瀉不風亦轉它證作渴
虚熱煩躁下痢腫滿喘急皆疳候虛證古云疳虛用
補虚是知疳之為疾不可更利動臟腑發作之初名
曰疳氣腹大脹急名曰疳虛瀉痢頻併名曰疳積五
心虚煩名曰虚熱毛焦髮穗肚大青筋好喫異物名
曰疳極(受病𫝊臟已極)熱發往來形體枯槁面無神采無血
色名曰疳勞手足細小項長骨露尻臋無肉肚脹臍
突名曰丁夷食加嘔噦頭骨分開作渴引飲蟲從口
出名曰哺露此皆疳候又因多食生冷甘肥粘膩積
滯中脘不化久亦成疳治疳之法量候輕重理其臟
腑和其中脘順其三焦使胃氣温而納食益脾元壮
以消化則臟腑自然調貼令氣脉與血脉相參則筋
力與骨力俱健神清氣爽疳消蟲化漸次安愈若以
藥攻之五臟疎却腸胃下去積毒取出蟲子雖曰醫
療即非治法盖小兒臟腑虛則生蟲虛則積滯虛則
疳羸虛則脹滿何可利下若更轉動腸胃致虛由虛
成疳疳虛證候乃作無辜無辜之孩難救矣
胡黃連丸治嬰兒一切疳候及一切虛痢他藥無功
此藥極效
胡黃連蘆薈草黃連肉豆蔲(炮)桂心人
參朱砂史君子(去殼)木香鈎藤龍齒白
茯苓(以上各一錢)麝香(一字研)
右件各生用為細末取豶豬膽二枚裂汁和末令勻
却入袋内盛之用線紥足湯煮半日取出切破袋子
加莨菪子(二錢)黃丹(一錢)二味另研如粉入前藥和勻搗
五百杵丸如菉豆大但是疳與痢用粥飲下五七丸
子幼者三丸不吃粥飲乳頭令吮能治一十二種痢
及無辜者功效非常
議曰疳之疾危發由於漸痢之後逆傳自於延(延久為逆)
初見其輕言之曰常後知其重告之無門是以痢疳
皆由積毒嬌恣口腹因虛以致虛因害而傷害醫工
見有此等自是憂疑病家欲得便甦豈無性急更遷
取活展轉逾深或疳極而腹下痢或熱盛而加作渴
或煩躁四體虛浮或飲食一時嘔吐常方不能安愈
快劑恐越傷和並宜服此
肥肌丸治小兒一切疳氣肌瘦體弱神困力乏常服
殺蟲消疳開胃進食
黃連(去鬚)川楝肉(炒)川芎(各半兩)陳皮香附子(各二錢半)
(酒煮炒乾)木香(二錢)研為末水煮細麵糊為丸如麻子
大每服三五十丸温飯飲下
議曰驚疳積痢各分證候用藥今有小兒患疳虛困
又作痢疾二候相加最為惡重疳痢並行臟腑虛乏
之極熱毒差重皆係積之久滯雖曰係積無積可療
乃虛受之然謂其虛補之不及所見其證不得良方
以何對治雖獲其方不審其候亦難療也良由脉與
病同藥與證對醫工運巧扶而起之必得安樂胡黃
連丸無以加矣肥肌良方亦佐勝焉
疳熱漢東王先生論小兒發熱形瘦多渴喫食不長肌
肉者謂之疳熱湯氏云疳熱當服進食丸(方見癖)磨積
仍間服化蟲丸後服鼈甲散退熱次服肥兒丸(疳瘦)
湯氏鼈甲散治疳勞骨熱
鼈甲(玖肋者湯浸用童便塗炙)黃茋(蜜炙)白芍藥(各一兩)生熟地黃
地骨皮當歸人參(去蘆各半兩)剉碎每服二錢
水半盞煎服
化蟲丸治疳熱
白蕪荑黃連神麯麥芽(各炒等分)末糊丸如
黍米大空心米飲下豬膽尤佳
豬肚丸治骨蒸疳勞肌體黃瘦
木香(半兩)黃連生地黃鼈甲(九肋者湯浸用童便塗炙)銀柴
胡(去蘆)青皮(各一兩)為末豬肚一枚入藥於内以線
纏之於沙罐内懸胎煮熟取出細研豬肚為丸如麻
子大米飲送下量大小加減不拘時服
龍膽丸(三因)治疳病發熱
龍胆草黃連史君子肉青皮(各等分)為末
豬膽汁和丸如桐子大每服三十臨卧熟水下量兒加減
世烏犀丸治小兒疳熱腹内生蟲肚大手足疲弱丁
奚尫羸(此方治疳熟如神)
黑牽牛(二兩)史君子(肉七錢半)青皮(二兩)雷丸(二錢半)苦楝皮
(一方不用楝皮蘆薈二錢半)鶴蝨(各半兩)同入鍋内炒焦為末
麵糊丸黍米大三歲兒三十丸米飲下食前
二丁丸治乳癖食癖疳熱
白丁香(半兩)丁香蜜陀僧(各一兩)韶粉(一錢)硫黃(三錢)
右為細末糊丸如小豆大三歲兒十丸日晡時米飲
下飲乳者乳汁下次日當取下惡物熱即隨退加黃
鶯屎一錢尤妙
譚氏殊聖金瓜丸治小兒疳熱身多壮熱黃瘦久服
令肥
黃連黃檗甘草(微炮)青皮(各等分)為末入麝香
少許用豶豬膽一枚入藥膽内線紥定入石器中漿
水煮五七沸取出風弔一宿丸如菉豆大每服五七
丸米飲下量兒加減玉訣方同外以朱砂為衣仍治
脾疳博濟方同劉氏家傳方亦同云或添胡黃連若
早晨服史君子丸晚服金瓜丸永無疾消食長肌肉
莊氏家傳方同仍加夜明砂一味等分趙氏方亦同
名涼疳藥長沙朱司理以為有神效
蘆薈丸治小兒驚熱疳不思食
蘆薈熊膽朱砂(各二錢半)青黛(七錢半)訶梨勒(煨取肉三)
(錢)麝香(一錢)
右為末糯米飯為丸如麻子大空心隨歲數與之用
沙糖水嚥下五七丸
茅先生柴胡散治小兒疳熱四肢如柴不能起止
柴胡知母貝母(去心)茯苓茯神乾葛甘
草(炙各等分)
右為末每服用小麥一匙頭藥一匙頭水一盞同煎
六分去滓服
六物黃芩湯治少小腹大短氣熱有進退食不安穀
為之不化
黃芩大青甘草(炙)麥門冬(去心)石膏(碎各半兩)桂皮
(三錢)
右每服三錢水一盞煎至七分去滓温服
莊氏青黛丸治疳熱
青黛(研一兩)胡黃連宣連天竺黃(研各半兩)朱砂(水飛)
(二錢半)麝香(研一錢)肉豆蔲(二個)牛黃(半錢研)乾蟾(一枚端午日取)
(者酒浸洗去腸肚塗酥炙黃)
右件除研藥外為末再同研勻菉豆粉煮糊丸如芥
子大每服空心夜後熟水下三丸恐菉豆粉難和圓
菉豆麵作糊亦得
王氏史君子散治疳熱右用史君子(不以多少)曝乾為
末空心米飲下大者一錢小者半錢取蟲出為度
猪肚黃連丸(直指)治疳熱流注遍身瘡蝕或潮熱肚脹或
渴
用雄猪肚(淨洗一具)宣連(淨五兩)剉細末和潤納肚中線縫
放五升粳米上蒸至爛入臼中加少蒸飯搗千杵丸
小桐子大每服二十丸米飲下仍服調血清心之劑
佐之(凡兒病不出於疳則出於熱熱則生痰常須識此)
柴胡飲治骨蒸疳氣五心煩熱日晡轉盛口乾無味
渴多身腹胸滿痰緊小便黃色食减神昏
北柴胡(去蘆淨洗)人參(去蘆)當歸(酒洗)黃芩赤芍藥甘
草(炙各一兩)大黃(生用)桔梗(去蘆剉炒)北五味子(去梗)半夏(湯煮透去)
(滑各半兩)
右剉每服二錢水一盞烏梅一亞薑二片煎七分無
時温服
疳勞即疳熱而骨蒸兼諸咳𠻳盗汗等證是也湯氏鼈
甲散豬肚丸皆對證之藥
乾地黃煎(顱䪿)治小兒疳勞肺氣熱咳𠻳四肢漸瘦心
脈乾
生地黃汁(伍兩)酥生薑汁蜜(各一兩)鹿角膠(半兩)
右先以地黃汁入鐺内慢火煎手不住攪約五六沸
下酥又五六沸下蜜次下膠又下薑汁慢火煎後如
稀湯即住火每食後兩度共與一匙頭忌諸毒物
王先生鷄肉煎丸治小兒十歲以上疳勞壮熱形瘦
宣連(去鬚二兩)銀柴胡(去蘆洗淨)秦芁(去土淨)知母史君子
(肉)子芩(各一兩)蕪荑(去衣)川鶴虱(各半兩)為末以黃雌雞
(一隻)重一斤許籠之專以大麻子飼之至五日後宰
去毛令淨於臀後開孔去腸肚淨洗拭乾入前藥
末於鷄腹内以線縫之取小甑先以黑豆鋪甑底
厚三寸安鷄在甑中四傍以黑豆圍裏上亦以黑
豆盖之自日出蒸至晚候温冷取鷄去腹中藥及
筋骨頭翅以淨肉研勻和得所如乾入酒麵糊為
丸如麻子大及小菉豆大每服十丸十五二十丸
以意加減空心臨卧麥門冬熟水吞下如小兒疳
勞骨熱十五歲以上温酒下忌豬肉
張氏三和飲子治三焦膈塞五藏澁滯氣逆痰涎米
食後惡涎太陽昏痛及治山嵐瘴氣吐逆不美飲食
面色浮黃指甲青黑小兒疳勞吐乳及大人小兒久
病乍安神氣未復寒熱往來並皆救療
紫團人參(三兩半洗剉)甘草(一兩半炙剉)綿黃茋(五兩酒浸一宿淨洗)
(剉)
右件三味同入木臼内用木杵擣為麤散每服三大
錢生薑三片水二盞棗三枚同煎八分去滓服不拘
時候
犀角散治小兒骨熱解毒
銀州柴胡川大黃甘草(炙)川芎茯苓芍
藥麵葛桑白皮地骨皮山梔子仁黃
芩貝母(各半兩)為末每一大錢水一盞入青蒿
一枝小麥十粒煎七分温温服之大段有患更入麻
黃連翹二味與前藥等分為末煎服之效(莊氏第二十一候用)
(此方)
鼈血煎治疳勞
蕪荑柴胡川芎(各一兩)人參(半兩)史君子(二十一枚去殼)
胡黃連宣黃連(各七錢)用鼈血一盞吳茱萸一
兩和二黃連淹一宿次早炒乾去茱萸并血用二連
入餘藥末粟米粉糊丸麻子大食前熟水下
黃連丸治疳勞
黃連(半兩淨豶膽汁浸晒)石蓮子瓜蔞根杏仁(湯浸去皮焙)
烏梅肉(各二錢)
右為末牛膽汁浸糕糊丸麻子大煎烏梅薑蜜湯下
疳渴聖惠天竺黃散治小兒疳多渴體熱煩躁少得
睡卧
天竺黃(細研)黃連(去須)馬牙硝梔子仁葛根(剉各半兩)
牛黃(細研)甘草(炙微赤剉)欵冬花紫苑(洗去苗土)犀角(屑)土
瓜根(各二錢半)上藥搗細羅為散都研令勻不計時
候以蜜水調下半錢量兒大小加減服之
治小兒疳熱煩渴不止方
乾蟾頭(二枚塗酥炙焦黃)蝸牛殼(微炒)胡黃連&KR0797;&KR0803;根(各半)
(兩)
右件藥搗細羅為散每服以竹葉湯調下半錢不計
時候量兒大小臨時加減服之
五膽丸(聖惠)治小兒渴疳
豬膽牛膽狗膽鯽魚膽蝟膽(已上各一枚)
以上四膽汁並入牛膽内在竈北後懸候稍乾可丸
即丸如黍米大每服以新汲水下貳丸以飲水足為度
空心午後各一服更量兒大小加減
胡黃連散治小兒疳熱渴乾瘦
胡黃連犀角(屑各二錢半)牛地黃汁(合)羊子䏏(一具研取)
(汁)麝香(半錢細研)
青香丸(張氏)治小兒疳渴引飲不休肌體羸劣胡黃連
青黛朱砂鶴虱(各等分)研為末獖猪膽汁和
丸菉豆大每服三丸米飲下
劉氏治小兒疳渴方猪胞(一個大者)甘草(一兩寸斷劈破入胞内)
右以水一斗煮至三升去甘草將胞焙乾末之每服
二錢或三錢熟水調下大人亦可服
莊氏治小兒疳渴方右用蛤粉取生大鮎魚一尾以
粉塗頂上刮下涎入粉同研丸鷄頭大每服一丸更
用活小鮎魚一尾水半盞浸涎水一藥注子化下一
丸立止便與和氣散(方見)一二服補之
又方治疳渴不止井泉石(又名石甘遂)太隂玄精石
馬牙硝上各等分為末入生硫黃少許每服半
錢以生米泔水調下
吉氏家𫝊方乾葛胡黃連甘草(炙)黑參麥門
冬(去心各等分)
右件為末每服一錢水半盞薑一片煎四分服
治小兒疳渴常服五疳不生方乾蝦䗫(二枚長流水内刮去肚腸)
(以法酒三升瓶内煮令爛去骨研如粉)黃連(淨四兩别為末)硃砂(一錢半)麝香
(一錢研)上先將蝦䗫膏與黃連末同研後更與麝
香硃砂等研勻作丸如菉豆大每服十丸陳米飲下
如患疳用黃蠟茶清下如難丸入些少酒麵糊不妨
治小兒一切疳熱渴方蚧蝦䗫(大者兩枚)蝸牛蟲(半升用井水淘)
(洗淨為度然後用新瓦罐子一具入二物在内用鹽泥固濟了不得透風更進火燒令通赤候泠取)
(出二物不用罐子)大黃黃連(各半兩)麝香(二錢半)研為末
麵糊丸如芥子大每服三丸至五丸米飲下(莊氏第十六候)
(用此方)
治小兒疳渴方人參乾葛黃芩柴胡甘草
(炮各二錢半)研為末每服一錢水一盞煎五分去滓
候冷分為五服每喫藥時更點鉛白霜寒水石共研
一字服之方治疳(莊氏第二十候先用此止渴)
疳𠻳惠眼防己丸治疳𠻳不止漢防己牽牛子
馬兜鈴(炒)甜葶藶(别研各等分)研為末煮棗肉為丸
如菉豆大每服十丸煎糯米飲下與温肺散相間服
温肺散&KR0797;&KR0803;根(半兩)甘草(炙二錢半)研為末每服一錢蜂
蜜熟水調下
小兒肺疳多是吃着熱米食及病妳傷損心肺便生喘
𠻳愚醫不辨冷熱以藥攻之變成黃腫漸覺昏沉宜
服杏仁散杏仁(十四粒)甘草欵冬花(各二錢)麝香
胡黃連(各一錢)半夏(湯泡九次半兩)研為末每服一字棗
湯調下日進二服
疳積茅其候面帶青黃色身瘦肚膨脹頭髮立身熱肚
中微痛此因疳盛而傳為此候治之先用勻氣散醒脾
散(二方並見不乳食)調理二日後下青金丹(癖)取下疳積再下
勻氣醒脾散補常服保童丸(一切疳)即瘉玉訣云疳氣
腹脹潮熱先與調胃氣後與取虛積藥次服疳藥
錢乙牛黃丸治小兒疳積雄黃(研水飛)天竺黃(各二錢)
牽牛(末一錢)上同研勻麵糊為丸粟米大每服三
丸至五丸食後薄荷湯下兼治疳消積常服尤佳大
者加丸數
張渙褐丸子治小兒疳氣腹脹如鼓及妳癖食癖
蘿蔔子(一兩半炒)黑牽牛(一兩炒)胡椒(二錢半)木香莪荗
(濕紙裹煨切作片子各半兩)研為細末麵糊為丸黍米大每
服二十丸煎仙人骨湯下
换骨丹陳粟米(一合)陳橘皮(剉)青皮(剉)黑牽牛(各半兩)巴
豆(去殼二錢半)
右件一處同炒令焦黃色揀去巴豆不用却入木香
半兩為細末麵糊為丸黍米大每服十丸橘皮湯下
莊氏參苓散治小兒因積成疳久致脾胃虛弱不思
飲食
人參茯苓川芎(各一兩)甘草芍藥黃茋(各半)
(兩)青皮(去白二錢半)
右為細末每服一錢水一小盞煎至五分去滓温服
香甲丸治小兒積疳朝熱盗汗羸瘦煩渴手足心熱
服之皆效輕骨長肌蔡夢祥家夀翁苦黃瘦不食
多汗喜呌哭服之效
木香(二錢半)鼈甲(去裙襴醋炙)檳榔史君子肉柴胡
(去蘆)黃連(去鬚各半兩)研為末豶猪膽汁和丸菉豆大
每服二十丸日中臨卧米飲下久發潮熱多汗無力
者服之即效
趙氏青蒿丸療小兒久積疳氣日漸羸瘦面黃頭髮
作穗好食土咬指甲捻鼻兼治骨蒸勞熱及取疳蟲
退諸藏積熱小兒常服編身香為效白檳榔(一枚)白
蕪荑(四十九箇)黃連(去鬚十四莖)夜明砂(淘淨二錢半已上為末)太隂
玄精石麝香小葱子(炒)朱砂(各半錢)蘆薈天
竺黃青黛(各一錢)先將後七味同研細與前四
味一處再研勻令極細取青蒿自然汁慢火熬濃仍
用豶豬膽一枚取汁同搜藥丸如粟米大每服五丸
至七丸並用米飲下釅醋湯亦得取疳蟲煎醋石榴
湯下二十服取盡蟲
袁氏治五疳傷積方蕪荑黃連(各一兩)神麯(半兩)史君
子(連殼十四個)鶴虱(少許)末之豬膽調麵糊為丸菉豆
大每服十丸米飲下
青金膏治疳積青黛朱砂蘆薈蟾酥(一錢)麝
香(半錢)蜣蜋(一枚)蛇皮(項後四寸)
右為末水化酥丸如粟米大每服兩丸倒流水送下
又水化壹丸注於鼻中須臾眉上白蟲出便安青難
治
豆蔲散治疳積或冷利腹大脚小身熱面無顔色
肉豆蔲(兩個)胡黃連(一錢)史君子(四枚)青黛楝根蕪
夷厚朴(薑汁炙)甘草(炙各半兩)麝香(少許)夜明沙(一錢半别研)
右末每服一錢或半錢蜜水或粥飲調下
知母散治諸般疳積肚脹無時瀉痢或時壮熱状如
瘧疾大效知母青皮(去白焙乾秤)柴胡(各二錢)甘草
紫參(各三錢)訶子(煨熟用肉三枚)
右為細末每服一錢水五分煎至三分温服有熱則
退有痢則除有結則通
正傳經驗檳榔丸治小兒疳病積氣成塊腹大有蟲
等證其效如神檳榔(一兩)三稜(燎去毛切醋炒)蓬莪荗(醋炒)青
皮(去穰䴸炒黃色)陳皮(去白)雷丸乾漆(炒烟盡)麥蘖麫(炒)
神麯(炒黃色)山查肉(各半兩)鶴虱(略炒)木香(不見火)甘草(炙)
胡黃連(各三錢)蕪荑(水洗淨二錢半)良薑(陳壁土炒二錢)砂仁(一錢)
右為細末醋糊為丸如菉豆大每服三五十丸空心
淡薑湯下
疳瀉茅先用青金丹(癖)取下疳積後用勻氣散(不乳食)香
連散乳香散(瀉)調理瀉止服常服保童丸(一切疳)
石壁經云疳瀉因不慎飲食或食交乳致然腹中有片
子或如鷄子又如三二指大所以作瀉糞出如糟毛髮
硬面無光或青黃色目多仄視當分水穀乃須温和藥
和氣即愈若藥熱則作腫而死婁瀉而多食為蟲疳
宜殺蟲藥瀉而少食為冷疳宜温藥
仙人水鑑粉霜丸治小兒疳一切瀉方粉霜白
丁香(各一錢)巴豆(二枚不出油)研為末爛飯為丸如小
菉豆大每服井華水下二丸
錢乙二聖丸治小兒臟腑或好或瀉久不愈羸瘦成
疳宜常服此方川黃連(去鬚)黃檗(去麤皮各一兩)研為細
末將藥末入猪膽内湯煮熟如菉豆大每服二三十
丸米飲下量兒大小加減頻服無時
劉氏胡黃連飲子治小兒疳熱作瀉無時飲食進退
面黃體黑日漸瘦悴胡黃連黃藥子人參
甘草(炙)白术(微炒)秦芃柴胡(各等分)上七味用淨
㕮咀每服二錢水一盞嫩桃柳枝各七寸烏梅少
許同煎八分去滓澄清分作兩分早食後少空一服
臨卧再服以小便深赤為驗候小便清住藥便生肌
膚能進飲食大抵小兒羸瘦並宜服此十五以下皆
可服
莊氏黃連丸治疳瀉疳痢黃連(削淨洗乾碾為末)大蕪荑
仁(乳鉢研細各等分)
右二末一處和勻糯粟米相和煮稀粥為丸小菉豆
大量兒大小三歲七丸至十丸三歲以上十五丸至
二十丸空心陳米飲下日進三服
錢乙如聖丸治泠熱疳瀉胡黃連白蕪荑(去扇炒)
川黃連(各二兩)史君子(一兩去殼秤)麝香(别研半錢)乾蝦䗫(五枚)
(剉酒熬膏)將前藥為末用膏丸麻子大每服人參湯
下二三歲者五七丸以上者十丸至十五丸無時
博濟方胡黃連丸治小兒疳疾瀉痢胡黃連丁
香蜜陀僧(各半兩)肉豆蔲(一個)檳榔(一枚)紅雪(一兩)訶子
(二枚以一枚煨一枚用生)以上七味同研細入麝香二錢半
和勻次入菉豆末少許同水和為丸如麻子大兒三歲
以下一丸三歲以上五丸孩子腦鼻痒及赤爛黃連
湯下脾虛羸瘦泄痢四肢虛腫青州棗湯下肝疳眼
澁生瘡甘草湯下骨疳冷地卧愛食土紫蘇茶湯下
常服米飲下肺疳上氣急喘橘皮湯下筋疳瀉血鹽
湯下疳蟲及瀉無定生薑湯下
香蔲丸治疳瀉黃連(炒三錢)肉豆蔲木香訶子
肉(煨)砂仁茯苓(各一錢)為末飯為丸麻子大米
飲下
錢氏木香丸治時時下痢唇口青白木香青黛
(另研)檳榔肉豆蔲(去皮各二錢半)麝香(另研一錢半)續隨子(一兩)
(半炒)蝦蟆(三個先用繩繫晒乾燒存性)
右為末蜜丸如菉豆大每服三五丸至一二十丸薄
荷湯下食前
没石子丸(錢氏)治泄瀉白濁及疳痢滑兒腹痛者木
香黃連(各二錢半)没石子(一個)荳蔲仁(二個)訶子肉(三個)
右為細末飯和丸麻子大米飲下食前量兒大小加
減
聚寳方黃龍丸定小兒疳冷瀉朱砂(研一錢)龍腦(半字)
(研)硫黃(一兩)雄黃(二錢半)先用甘鍋子一隻盛雄黃
在内用盞一隻盛水半盞坐在鍋子上炭火燒甘鍋
其藥飛在盞底上刮下與朱砂硫黃同研入腦子糯
米粥丸如黃米大每服三丸食前椒湯下
吉氏蘆薈丸治疳瀉不止不思飲食腹脹丁香
肉豆蔲(去皮)木香(剉各半兩)上三味用麵裹慢火中煨
熟為度取出去麵入蘆薈(一兩)史君子肉(半兩)同為細末
稀糊為丸如黍米大每服十丸至二十丸米飲下
湯氏治休息痢及疳瀉痢遷延日月百藥俱試飲食不
妨便利不止用鷄子一枚打破鎔黃蠟一塊如指大
以鷄子和炒空心喫盡百醫百效無不獲安
本事方治小兒疳痢垂死者取益母草炙食之取足瘥
止甚佳
錢氏大蘆薈丸(本門通治)胡連麝香丸榆仁丸(並見本門出蟲)
良方吳婆散治小兒疳瀉不止日夜不計遍數漸漸
羸瘦
桃根白皮黃檗(蜜炙)蕪荑(去皮)黃連(微炒已上各二錢半)厚朴
(薑汁炙)木香檳榔丁香(各一錢)没石子(一錢半)楝根
白根(一錢二分半)研為末每服一字三歲以上半錢
五六歲一錢用紫蘇木瓜米飲調下乳食前一日三
服予家小兒曾有患瀉百餘日瘦餘皮骨萬方不差
有監兵鍾離君見之曰何不服吳婆散立可差也乃
求方合與兩三服便效又孫男亦疳瀉勢甚危困兩
服遂定若病深者服一兩日間決差此藥若是疳瀉
無不驗者藥性小温暴熱瀉者或不相當
丹溪治一富家子年十四歲面黃善啖易飢非肉不飽
泄瀉一月來求治脉之兩手皆大怪不甚瘦倦以為濕
熱當脾困而食少今反形健而多食且不渴予意其疾
必疳蟲作痢也取大便視之果蚘蟲所為適往他處有
一小兒醫在側教其用治蟲藥治之禁其勿用去積藥
約回途當為一看診而止痢也偶勿果至次年春夏之
交其瀉復作腹不痛而口乾予曰此去年治蟲而不治
疳故也遂以去疳熱之藥濃煎白术湯下三日而瀉止
半月後偶過其家見其子甚瘦予教以白术為君芍藥
為臣川芎陳皮黃連胡黃連入少蘆薈為丸白术湯服
之半月而止禁其勿食肉物三年當自愈
斗門經治小兒疳瀉方宜用赤石脂杵羅為末極細
如麵以粥飲調半錢服立差或以京芎等分同服更
妙
莊氏家傳治疳瀉久不差方赤石脂綠礬石灰
(各二兩)硫黃(半兩)
右研勻入罐子内燒令熖碧去火放冷取研每服一
字或半錢煎小黃米飲放冷調下食前服
又方史君子(炮)五倍子(瓦上炒黃)没石子(各等分)研為末
每服半錢陳米飲調下
疳痢宫氣方解小兒疳熱疳痢殺蟲用青黛不以多少
水硏服
外臺治疳痢曉夜無度者取樗根濃汁及粟米泔各一
鷄子殼許以竹筒吹入下部再度瘥
治疳痢大孔開利不止以黃連末入麝香少許和勻以
竹筒吹入
圖經治疳痢以地榆單煮汁如飴糖與服便已
孟詵療小兒疳痢方上用樗木根取白皮一握倉粳
米五十粒葱白一握甘草二寸炙豉二合以水一升
煮取半升頓服之小兒以意服之枝葉與皮切用皆
同
聖惠治小兒疳痢不止下部痒青黛散青黛蟾灰
胡粉(微炒)黃連(去鬚微炒)麝香(細硏各二錢半)赤石脂(半兩)訶梨勒
皮(一兩微煨)上件藥𢷬羅為散每服以乳汁調下半
錢日三四服量兒大小加減
殺疳丸治疳痢不止雄黃麝香牛黃蘆薈
朱砂(各細研)龍骨(燒令赤色)蜜陀僧(燒紅細研)胡黃連(各二錢半)青
黛(半兩細研)金箔(十片細硏)肉豆蔲(二枚去殼)蟾酥(一錢二分半熱水化如泥)
右件藥搗羅為末入研藥及蟾酥研令勻湯浸蒸餅
和丸如黃米大每以温水下三丸煎黃連苦參湯洗
身上用青衣盖出蟲便瘥
白龍骨丸治疳痢不止白龍骨白石脂鷄尿
礬(燒令汁盡)黃連(去鬚微炒)胡粉(微炒)白茯苓阿膠(𢷬碎炒令黃燥)
(各半兩)同𢷬羅為末煉蜜和圓如麻子大每服以
粥飲下五丸日三四服量兒大小加減
肉豆蔲丸治小兒疳痢不喫乳食四肢瘦弱肉豆
蔲(去殼一枚)木香(半兩)人參(去蘆頭)訶子肉(煨)朱砂麝香
(並細研各二錢半)同搗羅為末都研令勻用軟飯和丸
如麻子大每服以米飲化下三丸日三四服量兒加
減
聖惠黃連散治小兒疳痢久不差肌肉消瘦面黃髮
焦啼呌不常
胡黃連(末)白礬(燒令汁盡)白龍骨(末各半兩)胡粉(微炒二錢半)
右件藥同細研為散一歲兒每服以米飲調下一字
二歲服半錢隨兒大小量病輕重加減
蕪荑丸治小兒久疳痢不瘥蕪荑(半兩末)羊子肝(一具)
右先以羊肝切作片子以蕪荑末摻在肝内線纏合
米泔中煮令熟𢷬爛糯米飯和丸如麻子大每以粥
飲下伍丸早晨晚後各一服量兒加減
莊氏第一候瀉膿血日漸瘦是冷熱疳宜服八香丸方
胡黃連(一錢)腦麝(各半錢)牛黃(一錢二分半)蘆薈(一錢半)蟾
酥(五捻子作塊者亦得)白花蛇(半兩酒浸去骨)蝎稍(二錢半)研為細
末豬膽丸如黃米大每服五丸米飲下如患甚仍
用生米泔調作散半錢服日三服
治小兒腸鳴瀉痢口鼻乾常有鮮血日夜疼方白术
(炮)硫黃(各二錢半)枳殼(炒)胡黃連當歸(各半兩)研為
末每服半錢熟水調下
張道人第二急疳小兒疳痢下赤色膿血下部脫肛雖
有精神命在須臾但服此沉香丸方沉香人參
蝎胡黃連乳香(各一分)龍骨甘草(各三分)研
末棗肉為丸如麻子大每服三丸米飲下日二服久
患七服效
木香丸治疳痢黃連(淨三錢)木香紫厚朴(薑製)夜明
砂(隔紙炒各二錢)訶子肉(炒一錢)右為末飯丸麻子大乾
艾生薑煎湯食前下
疳痢腹痛白术散治小兒疳痢腹脹㽲痛日夜三十
行白术(一兩微炒)當歸地榆(並剉微炒)木香赤芍藥
甘草(炙半兩)已上藥搗麤羅為散每服一錢以水
一小盞煎至五分去滓不計時候量兒大小分減
胡黃連丸治小兒疳痢腹痛不止胡黃連(半兩)没藥
木香(各二錢半)已上藥搗羅為末糯米飯和丸如菉
豆大每服粥飲下五丸日三四服量兒大小加減
疳腫脹治小兒五疳八痢及髮焦黃肚脹手足瘦細
肚上筋脉起揩眼鼻涕垂至口咬指甲或下部生瘡
及大小便不通宜此療之蘆薈夜明砂(炒)蛇蛻
(灰)黃牛角屑(各一分)蟾酥(少許)研為末更入麝香少
許煉蜜丸如菉豆大每服三丸用米飲下服藥間仍
用桃柳葉湯浴兒了將青皂衣盖之更用藥一丸至
二丸安兒臍中便着醋麵糊與青皂帛貼之候蟲出為度
如無蟲但汗出為妙服藥三日後宜減一丸
治小兒疳氣腹腫有似水氣方肉豆蔲(一個)木香(炮)麝
香朱砂(各一分)胡黃連(半兩煨)研為末飯丸麻子
大米飲下三五丸(莊氏第十八候用此方)
吉氏家傳治疳肚如鼓方蜜陀僧風化灰(各一錢)黃
丹(半錢)研為末以豬肉炙一片用藥半錢醮上與
喫如不會喫乳母嚼與
御苑勻氣散治脾肺氣逆喘咳面浮胸膈痞悶小便
不利
桑白皮(二兩)淨陳皮(一兩半)桔梗(炒)甘草(炙)赤茯苓(各一)
(兩)藿香(半兩)本通(四兩)薑水煎服
疳後天柱倒詳腎部天柱倒條
疳氣入隂漢東王先生家寳治小兒疳氣灌入隂黃亮
色烏金膏通草黃皮大黃(各二錢半燒)各藥燒
存性為末每用一錢豬膽調成膏於隂上塗如未退
煎蛇床子湯洗後再調塗之
虛羸
母氣不足則羸瘦肉極巢氏論小兒羸瘦不生肌膚
皆為脾胃不和不能飲食故血氣衰弱不能榮於肌膚
也挾熱者即温壮身熱肌肉微黃其挾冷者即時時下
利唇口青白小兒經諸大病或驚癎或傷寒或温壮
而服藥或吐利發汗病差之後氣血尚虛脾胃猶弱不
能傳化穀氣以榮身體故虚羸也錢氏虛羸冷者木
香丸主之夏月不可服如有證則少服之熱者胡黃連
丸主之冬月不可服如有證少服之(虚羸與疳同治也木香丸胡黃連丸)
(見疳條)薛氏云更當審其形色辨其聲音察其見證如面
赤多啼心之虛羸也面青目劄肝之虛羸也耳前後或
耳下結核肝經虛火也頸間肉裏結核食積虛熱也面
黃痞滿脾之虛羸也面白氣喘肺之虛羸也目睛多白
腎之虛羸也仍審相勝而藥之又寒熱二證不可不辨
若腹痛瀉痢清白不渴喜熱此屬寒證雖在夏月宜木
香丸身熱煩躁瀉利焦黃作渴喜冷此屬熱證雖在冬
月宜胡黃連丸皆捨時從證之治法也錢氏論用藥
識證云鄭人齊郎中者家好收藥散施人其子忽藏熱
齊自取青金膏三服併一服而餌之服畢至三更瀉五
行其子因睡齊言子睡多亦驚又與青金膏一服又瀉
二行加口乾而身熱齊言尚有微熱未盡又與青金膏
其妻曰用藥十餘行未安莫生病否召錢氏曰已成虛
羸先煎白术散時時服之後用木瓜丸十三日愈(白术散見)
(渴木瓜丸見汗)薛氏治小兒十三歲面赤驚悸發熱形體羸
瘦不時面白噯氣下氣時常停食服保和丸及清熱等
藥余曰面赤驚悸心神怯也面白噯氣心火虛也大便
下氣脾氣虛也此皆禀心火虛不能生脾土之危證前
藥在所當禁者不信又服枳术丸鎮驚等藥而諸證益
甚大便頻數小腹重墜脫肛痰涎飲食日少余先用六
君子湯為主佐以補心丸月餘飲食少進痰涎少止又
用補中益氣湯送四神而愈畢姻後病復作墜時至仲
冬面白或黧色手足冷喜食胡椒薑物腹中不熱脈浮
按之微細兩尺微甚乃用八味丸元氣復而形氣漸充
年至二十苦畏風寒面目赤色發熱吐痰唇舌赤裂食
椒薑之物唇口即破痰熱愈甚腹中却不熱診其脈或
如無或欲絶此寒氣逼陽於外内真寒而外假熱也仍
用八味丸而諸證頓愈一小兒八歲面常青色或時
色赤日間目劄夜睡咬牙二年餘矣服清肝降火之藥
益甚形氣日羸求治於余曰肝主五色入心則赤自入
則青盖肝屬木而生風故肝氣為陽為火肝血為隂為
水此禀肝腎精血不足虛火内動隂血益虛虛而生風
風自火出故變面赤目劄等證耳非外風也遂用地黃
丸以滋腎水生肝木兩月目劄咬牙悉止又三月許諸
證尋愈而元氣亦充矣凡肝經之證若肝木實熱生風
而自病或肺金實熱而尅木者宜用清肝降火之劑以
瀉其邪氣若肝經風熱而目直等證用柴胡梔子散以
清肝火加味四物湯以養肝血若腎虛而咬牙諸證用
六君子湯以健脾土六味地黃丸以滋腎水則愈一
小兒脾氣虛弱飲食停滯發熱作渴服瀉黃散不時下
痢余先用保和丸二服而愈但不食惡心面青手冷又
用六君柴胡升麻四劑面色痿黃食進手温惟形體羸
甚倦怠發熱小腹重墜肚門脱出用補中益氣湯加半
夏肉豆蔲二劑而安凡脾胃之證若發熱作渴飲食喜
冷或泄瀉色黃睡不露睛者屬形病俱實宜用瀉黃散
疎導之若發熱口乾惡冷或泄瀉色白睡而露睛屬形
病俱虛宜用異功散調補之若脾氣下䧟者補中益氣
湯寒水侮土者益黃散肝木尅脾者六君加柴胡若目
睛微動潮熱抽搐吐瀉不食宜用袐旨保脾湯凡小兒
諸病先當調補脾胃使根本堅固則諸病自退非藥所
能盡袪也一小兒五歲形氣虚羸睡中咬牙夜間遺
尿日間頻數余以為禀腎氣不足用補中益氣湯加補
骨脂地黃丸加鹿茸以補脾腎而痊畢姻後小便頻數
作渴發熱日晡益甚恪服黃檗知母等藥以滋隂降火
後患腎痿卧床年許余因考績北上仍用前藥喜其慎
疾半載而痊一小兒年十一歲面白或赤足軟不能
久行用地黃丸加鹿茸年許而瘥畢姻後兩目羞明兩
足仍軟用前丸及補中益氣湯而痊後病復發增口渴
足熱頭𩕄覺開視物覺大此腎虛瞳人散大而然也服
前藥遠房事則愈因不自保終患腎痿而殁仲陽先生
云此證屬腦髓不足不能榮養宜用地黃丸補之有至
七八歲或十四五歲氣血既盛而自合若縱恣色慾戕
賊真隂亦不能盡其夀矣一小兒形瘦不時咳𠻳自
用參蘇飲一劑更加喘急驚搐面白或黃余謂此禀脾
肺不足而形氣虛羸因前劑峻利外邪雖去而肺氣益
虛肺虛則宜補脾先用異功散加桔梗鈎藤鈎一劑痰
喘頓定乃去桔梗加半夏當歸再劑驚搐亦去又加酸
棗仁治之而安年十五歲發熱痰盛作渴面赤形體羸
瘦用地黃丸加五味子及補中益氣湯各百餘劑而形
氣漸壮若認為隂火用黃檗知母等藥復傷生化之源
其亦不治者矣一小兒五歲尚飲乳耳前後頸間至
缺盆以手推尋其筋結小核如貫珠隠於肌肉之間小
便不調面色青黃形氣羸瘦此禀母之肝火為患用九
味蘆薈丸五味異功散加山梔柴胡與兒飲之又以加
味逍遥散與母服之尋愈一小兒患虛羸耳出穢水
左手尺關洪數而無力余為清肝補腎耳中雖愈脉未
全斂畢姻後患療證誤服黃檗知母之類復傷元氣不
勝寒暑勞役無日不病幾至危殆余大補脾腎滋元氣
而愈一小兒患症如前肢體消瘦面色痿黃大便酸
臭此脾虛食積用四味肥兒丸五味異功散治之而愈
一小兒九歲吞酸惡食肌體消瘦腹中作痛余謂食
積虛羸也用保和丸而愈後腹中數痛皆服保和丸余
曰此因脾胃虛而飲食所傷也當調補脾土以杜後患
不信後腹痛喜按余用五味異功散二劑因未應自用
平胃散等藥腹脹作痛余仍以異功散加木香四劑而
愈若屢用攻伐之劑隂損元氣多致虛羸慎之
參苓白术散(方見不乳食)
地黃丸(加肉桂一兩名加減八味丸)治小兒肝經虛熱血燥或風客
淫氣而患瘰癧結核或四肢發搐眼目抽動痰涎上
湧又治腎疳腦熱消瘦手足如冷寒熱往來滑瀉肚
脹口臭乾渴齒齦潰爛爪黑面黧遍身兩耳生瘡或
兩耳出水或發熱自汗盗汗便血諸血失瘖等證其
功不可盡述(即六味地黃丸方見腎藏)
補中益氣湯治中氣虛弱體疲食少或發熱煩渴等
證
人參黃蓍(各一錢)白术甘草陳皮(各五分)升麻
柴胡(各二分)當歸(八分)右薑棗水煎空心午前服
愚按前方若因藥尅伐元氣虛損惡寒發熱肢體倦
怠飲食少思或兼飲食勞倦頭痛身熱煩躁作渴脉
洪大弦虛或微細軟弱右寸關獨甚者宜用之凡久
病或過服尅伐之劑虧損元氣而虛證悉具者最宜
煎湯若母有脾胃不足之證或隂虛内熱致兒為患
者尤宜用之
八珍湯(四物四君合用)
錢氏異功散治脾胃飲食少思吐瀉不食凡虛冷證
先與數服以正胃氣(即五味異功散見吐瀉)
愚按前方治脾胃虛弱吐瀉不食或驚搐痰盛或睡
而露睛手足指冷或脾肺虛弱咳𠻳吐痰或虛熱上
攻口舌生瘡弄舌流涎若母脾胃虛兒患此證亦當
服之
外臺小品療四五歲兒因食及在胎中宿熱乳母飲食
麤惡辛苦乳汁不起兒哺不為肌膚心腹痞滿痿黃
瘦瘠四肢痿躄繚戾服之令充悦方芍藥(一錢炙令黃)
黃蓍鼈甲(炙)人參(各四分)柴胡(八分)茯苓(六分)甘草(炙)
乾薑(各二分如熱以枳實代)已上藥搗篩蜜和為丸如大
豆服五丸日二服忌如常法千金有大黃無黃蓍
服一丸一歲以上乳服三丸七歲兒服十丸日二服
聖惠黃蓍丸治小兒羸瘦體熱面色痿黃不欲乳食
黃蓍(剉)赤芍藥人參(去蘆頭)甘草(炙微赤剉)胡黃連(各半)
(兩)麥門冬(去心焙)鼈甲(塗酥炙微黃去裙襴各一兩)柴胡(去苖三分)
右件藥搗羅為末鍊蜜和丸如麻子大不計時候以
粥飲下五丸量兒大小以意加減
秦艽丸治小兒羸瘦體熱心神煩悶小便赤黃秦
艽(去苖)桑根白皮(剉)枳殼(麩炒微黃去瓤)地骨皮黃蓍(剉)
人參(去蘆頭)赤茯苓甘草(炙微赤剉)犀角(屑各半兩)龍膽(去蘆)
(頭一分)柴胡(三分去苖)已上藥搗羅為末鍊蜜和丸如
菉豆大不計時候用粥飲下五丸更隨兒大小增減
麥門冬丸治小兒雖食不著肌膚羸瘦骨熱小便赤
黃
麥門冬(去心焙一兩)人參(去蘆頭)黃蓍(剉)青蒿子黃連
(去鬚)桑根白皮(剉)枳殼(麩炒微黃去穰)地骨皮(各半兩)柴胡(去苖)
(三分)上&KR2018;搗羅為末鍊蜜和丸如菉豆大不計時
候以熟水研五丸服量兒大小以意加減
燒黃瓜丸治小兒羸瘦體熱乳食全少黃瓜(大者一枚)
陳橘皮(湯浸去白穰焙)黃連(去鬚各半兩)鼈甲(童子便浸三宿炙微黃去裙襴)
胡黃連柴胡(去苖各一兩)已上搗羅為散以黃瓜
切開頭去瓤内藥末令滿以切下盖子盖之用香麥
麵和搜固濟可厚三分於煻灰火内燒令麫焦黃為
度取出去麫放冷入麝香一錢都研和丸如菉豆大
每服食前米飲下七丸更量兒大小以意加減
大黃丸治小兒胃氣不調不嗜食不生肌肉大黃
乾地黃茯苓當歸柴胡杏仁(各三分)
為末蜜丸麻子大飲下五丸日進三服
豬肚丸解小兒肌熱時或泄瀉及有積滯不思飲食
肌肉消瘦
鼈甲(一兩同童子小便并醋共一升熱浸炙盡為度)白术薯蕷(各一兩)胡
黃連人參(去蘆頭)青橘皮紫苑(去土)桃仁(湯浸去皮尖雙)
(仁)木香甘草(炙各半兩)柴胡(去蘆頭一兩二分)已上藥搗
羅為末入在淨豬肚内繫定煮令極爛為度出與藥
同杵令黏和如桐子大每服二十丸不計時候温水
飲下
香甲丸治男子婦人童男室女氣血虛疎肌膚消瘦
百節疼潮作熱五心煩熱四肢逆冷不思飲食中滿
氣滯婦人經血凝澀健脾胃暢神氣充肌膚澤顔色
柴胡生乾地黃京三稜(各三分)鼈甲(醋煮黃)神麯
杏仁熟乾地黃麥蘖(炒各一兩)牛膝木香薑
黃當歸(各半兩)白术川芎(各一分)研為細末白
麫糊丸如梧桐子大每服十丸空心茶清下或米飲
亦好
右八方挾熱者宜之
聖惠訶梨勒散治小兒羸瘦脾胃氣弱挾於宿食不
欲乳食四肢不和訶梨勒皮陳橘皮(湯浸去白瓤焙各半)
(兩)黃蓍(剉)人參(去蘆頭)白术藿香桂心白茯
苓(各一分)甘草(炙微赤剉半分)已上藥搗麤羅為散每服
一錢以水一小盞入生薑少許棗一枚煎至五分去
滓温服日三四服量兒大小以意加減
温脾散治小兒脾氣不和食少無力肌膚羸瘦訶
梨勒皮人參(去蘆頭各三分)白术木香黃蓍(剉)白
茯苓藿香陳橘皮(湯浸去白瓤焙)桔梗(去蘆頭各半兩)甘草
(炙微赤剉一分)已上藥搗麤羅為散每服一錢以水一
小盞入生薑少許棗一枚煎至五分去滓不計時候
量兒大小增減温服
五香煎治小兒脾胃久虛喫食減少四肢羸瘦丁
香沉香木香藿香白术(各一兩)麝香(三錢細研)
(入)白茯苓陳橘皮(湯浸去白瓤焙)黃蓍(剉各一兩)訶梨勒皮
甘草(炙微赤剉各半兩)已上藥搗篩為散以水五升慢
火煎至一升以布絞汁却入鍋内煎麝香及蜜三合
生薑汁半合棗肉二十枚慢火熬成煎每服以粥飲
調下半茶匙量兒大小以意加減右二方挾冷者
宜之
湯氏云小兒疳積其状漸黃瘦拍背如鼓鳴脊骨如鋸
乃積而生熱成疳也宜服蘆薈丸露星膏
蘆薈丸龍膽草黃連蕪荑(去皮先炒黃色次入前二味一處炒赤色)
(各一兩)研為末另入蘆薈一分和勻爛飯丸如黍
米大三歲兒服三十丸空心米飲送下
露星膏黃蓍(蜜水炙)胡黃連地骨皮柴胡(各等分)
右為末煉蜜如芡實大隔宿酒浸露一宿次日澄去
酒薄荷湯浸服之
錢氏橘連丸治疳瘦久服消食和氣長肌肉橘皮
(一兩)黃連(米泔浸一宿一兩半)研為細末另研入麝香五分
豬膽七個分藥入膽内漿水煮候臨熟以針微刺破
以熟為度煮粟米粥和丸如菉豆大每服十丸至二
三十丸米飲下量兒加減無時(海藏云黃連苦燥可以瀉脾火長肌肉)
二聖丸治小兒藏府或好或瀉久不愈羸瘦宜常服
黃連(去鬚)黃蘖(去麤皮各一兩)研為細末入豬膽内重湯
煮熟丸如菉豆大每服二三十丸米飲下量兒加減
頻服無妨
張渙金粟丹(方見内疳條)
香蟾丹治肌瘦面黃胸高脚細乾蟾(五枚水浸去骨用瓦藏缾)
(一枚頂頭上取開入蟾缾内鹽泥固濟木炭火燒留一竅子以烟息為度取出地上放一宿出火毒)
胡黃連(二兩)蛇蛻皮(一兩燒灰)地龍(半兩微炒)天竺黃蟬殼
(各一分已上並為細末次入)朱砂(半兩細研)麝香(一分細研)
右件都一處研勻糯米飯和如黍米大每服十粒米
飲下不拘時候量兒大小加減
萬人方雷丸散治小兒一切疳肚脹腹滿手脚枯細
眼目口鼻生瘡身體壮熱痢下泔淀日漸羸瘦面無
光澤雷丸(生)鶴蝨(生)史君子(去殼生)胡黃連(微炒)蘆薈
(研各半兩)麝香(半錢研入)蟾(一枚酒浸一宿慢火炙熟去皮足骨焙)木香肉
豆蔲(各一分)蕪荑(一兩去皮微炒研入)朱砂(二錢研留少許為衣)已上
藥搗羅為末研合令勻用豶豬膽四個取汁傾入瓷
盞中外以重湯煮過和杵為丸如黍米大每服五丸
至七丸麥門冬熟水下早晨日午空心臨卧服
孔氏神聖丸肥小兒疳藥常服永無腸藏之疾胡
黃連(去皮)宣連(去毛)白蕪荑(去皮)木香蘆薈(各一錢)史君
子(二十枚)上除蘆薈一味外五味銀器内用豬膽
汁熬成膏後入蘆薈同丸如菉豆大每服五七粒空
心日午臨卧米湯下神效
豬肚丸治小兒疳熱面瘦柴胡黃連秦艽(各一)
(兩淨)蕪荑(二兩用瓦上焙乾去殼取肉别為末臨時入用)用豬肚子一個
中庸者破開洗淨入前藥三味末於内以酒半缾童
子小便一升煮乾舂令得所放蕪荑末又舂勻丸如
桐子大每服二十丸飲下
王氏手集治小兒疳瘦大人五勞七傷方宣黃連(半斤)
(去鬚及蘆頭為細末)豶豬肚(一個去脂膜將黃連末穰正内縫合於三斗米内蒸以米熟軟)
(為度)上藥取出爛研丸如粟米大風乾隨兒大小
加減日三服三歲兒每服五七丸至十丸大人服如
桐子大每服二十丸空心米飲下
趙氏斧槌丸治小兒疳久服肥白乾蝦蟆(一枚)白礬
膽礬綠礬(各半兩四味同入罐子内炭火燒礬枯為度)京三稜石
三稜雞爪三稜萆薢鶴蝨雷丸淡蕪
荑黑狗脊木香(各半兩)没石子(三枚)史君子(十枚)蘆
薈熊膽(各一錢)研為末醋煮乾棗取肉爛研入
少麵糊和藥極熟丸如菉豆大每服七丸米飲下
玉柱杖散治小兒疳瘦黃茋(二兩)白茯苓(半兩)人參
白术(各一兩)研為末以水一盞藥一錢煎七分温
服
蘆薈丸治小兒諸疳羸瘦不生肌肉蘆薈木香
紅芍藥没石子(各半兩)史君子(去殼)胡黃連(各二錢半)肉
豆蔲(二錢)人參(一錢)
右為細末入麝香半錢别研令細與藥拌勻蜜水打
麫糊為丸每服十五丸米飲下空心食前服
吉氏益兒丸治小兒一切疳瘦夜多盗汗肌肉熱
人參白术茯苓柴胡(去苖)甘草(炙)陳皮(去白)鼈
甲(醋炙去裙襴)京三稜(濕紙裹煨香熟各等分)為細末煉蜜丸
如鷄頭實大每服一丸米飲化食前日三服
朱氏家傳肥兒丸白蕪荑(去殼秤)黃連(去鬚)神麯麥蘖
(各等分)
右為末用豶豬膽煮糊圓如大麻子大每服三拾丸
食前米飲下張氏家傳莊氏家傳方皆同或治疳積
或治疳瘦
六味肥兒丸治疳多因缺乳食肉大早或患臟腑胃
虛療諸般疳化蟲治黃瘦肚急消疳退疳熱可常服
黃連(局方加肉豆蔲)陳皮(去白局方去此用木香)神麯(炒局方有史君子)麥
蘖(炒各一兩局方加三稜蓬茂)川楝肉(一兩炒)白蕪荑(半兩局方去此用檳)
(榔)研為末神麯糊丸麻子大每服三十丸空心
米飲吞下薛按前方又治脾疳飲食少思肌肉消
瘦肚大頸細髮稀成穗項間結核發熱作渴精神怠
倦大便酸臭嗜食泥土或口鼻頭生瘡肚見青筋牙
齒下利便白五疳用此丸加乾蟾一兩蘆薈五錢尤
妙
祕方肥兒丸消疳進食黃連(五錢)木香(一錢)神麯麥
蘖(各一兩並炒)史君子(煨)肉豆蔲(麵裹煨各五錢)檳榔(一枚)蝦蟇
(一個)白术(一兩)
右為末麵糊丸如粟米大空心米飲下量兒加減
朱氏家傳治小兒脾疹疳瘦驚積方
右用黃&KR0797;&KR0803;一個去瓤用黃連末填滿蒸爛取出用
朴硝末一錢盖頭臨夜方取然後露一宿研爛為丸
如小菉豆大每服五丸熟水下
潔古云小兒疳病肌瘦血氣不足同大人勞療之疾治
之按以潔古此論詳之不拘冷熱虛羸皆用四君子
地黃丸與前藥相兼服為得也然有胸膈積瘀不受參
术地黃之補者先用清疳取積之藥然後補劑可施故
備載諸方以俟採擇誠以病之變態多端非執一隅可
以御百變若看方三年無病不治者鮮不以為繁雜矣
針灸羸瘦不生肌膚胃腧(炙一壮)
田小兒疳瘦於胷下骨尖上灸三壮次於脊下端尾翠
骨尾上灸三壮
小兒疳瘦脫肛體瘦渴飲形容瘦悴諸方不瘥者取尾
翠骨上三寸骨陷中灸三壮
小兒身羸瘦賁豚腹腫四肢懈惰肩背不舉章門二穴
各灸七壮
鶴節
湯氏云小兒鶴節由禀賦不足血氣不榮肌肉瘦瘠則
骨節皆露如鶴之足皆腎虛不生骨髓之故治法宜錢
氏地黃丸加鹿茸牛膝
地黃丸治頭𩕄不合體瘦骨露有如鶴膝皆腎虛不
足并治腎疳天柱傾倒腎主骨也
熟地黃(洗焙八錢)澤瀉(洗二錢)牡丹皮(去心)白茯苓(各三錢)山
茱萸肉牛膝鹿茸(酥炙)山藥(各四錢)
為末蜜丸梧子大三歲已下三二丸温水空心化下
丁奚(疳脹異名)
巢氏云小兒丁奚病者由哺食過度而脾胃尚弱不能
磨消故也哺食不消則水穀之精減損無以榮其氣血
致肌肉消瘦其病腹大頸小黃瘦是也若久不差則變
成谷癓傷飽哺露病一名丁奚三種大體相似輕重立
名也真珠囊凡小兒或因吐而瀉久不差或病退不
能行膝大腸紅號曰丁奚七歲已下號鼓槌風十五已
下號鶴膝風盖此並是風冷傷於腎所致腎主骨故也
莊氏疳脹丁奚辨證云小兒腹大如有青筋見即曰
疳脹也如無青筋乃名丁奚是因過飽傷食而得之
曾丁奚者亦久積成疳之證皆因飲食過傷於脾胃脾
胃虛不能磨化飲食飲食漸減無以生其氣血面白色
慘潮熱往來腹大而多青筋手足如筒顱𩕄開解頸項
小而身黃瘦先投萬應丸(通治五疳)次參苓白术散(不乳食)早
晨一服與養胃氣及醍醐散進食食後下烏犀丸(積)三粒
至五粒助脾化食此即用迎奪之法間投醒脾散(慢驚)沉
香檳榔丸木香莪术丸(宿食)次第調理有渴瀉腹痛千金
膏自好若脾氣稍和飲食漸進再以化癖丸(積)快活丸
常服或用烏犀丸略下二三行勻氣散(疝)止補有寒熱
往來柴胡飲(疳熱)主之腹脹投南星腹皮散(水腫)有餘熱麥
芽柳枝煎湯調三解散(潮熱)有蟲下史君子丸(腹病)斯疾得
之非一朝一夕然施治之法亦須漸漸令其平復欲求
速效則難矣凡鷄酒羊麫魚酢甘甜生冷毒物宜忌之
十全丹治丁奚哺露神效
檳榔枳殼(麩炒)青皮陳皮三稜(炒)蓬术(炒)砂
仁(各半兩)丁香木香(各一分)香附(一兩)
右為末神麯糊丸如黍米大空心食前米飲下百丸
一方去香附砂仁丁香三稜枳殼加五靈脂白蔲史
君子蘆薈蝦䗫川芎
醍醐散治吐瀉後調和脾胃消進飲食及丁奚哺露
虛熱煩渴氣逆心惡
陳皮(去白)縮砂仁厚朴(去粗皮剉碎薑汁浸一宿慢火焙乾)麥芽(洗淨)
(焙乾)烏梅(和核各五錢)良薑(剉東壁土炒)乾葛烏藥(各二錢半)草
菓仁(炮二錢)甘草(炙三錢)剉碎每服二錢水一盞薑
二片棗一枚鹽少許煎七分空心温服
快活丸治丁奚疳證皮膚瘦削骨露如柴肚大青筋
小便白濁睡卧煩躁神氣昏沉常服健脾化積進食
肥肌
蒸餅(一兩去頂剜空入青礬半錢重仍以碎餅屑緊塞上用水紙封定灰火中炮透取出候冷)
(用之)
右件剉焙為末别以肥棗用米泔水浸經一宿飯上
蒸少時去皮核用乳缽爛杵如糊同前餅末亭分再
杵勻丸麻仁大每服三十丸至五十丸温米清湯無
時送下兒小者亦以米湯化服其蒸餅不拘個數大
約以一兩入青礬半錢重為定下常如前法製半斤
作一料後人切勿以見方不重藥為誤余嘗屢試屢
驗其餅如南饅頭樣者是也
聖惠赤芍藥丸治小兒丁奚雖食不生肌肉腹大食
不消化
赤芍藥川大黃(微炒)鼈甲(醋塗炙令黃去裙襴各三分)桂心
赤茯苓柴胡(去苖各)已上藥搗羅為末鍊蜜
和丸如麻子大每服煎蜜湯下五丸日三服
嬰孺芍藥丸治小兒百病有寒熱大腹食不消化不
生肌肉痿痺芍藥茯苓大黃(各五分)柴胡(四分)鼈
甲(三分炙)桂心(二分)人參(一分一方二分)研為末蜜丸三歲
已下服三小豆大不知加之七八歲三桐子大不知
加之苦腹堅大者加鼈甲一分渴者加&KR0797;&KR0803;二分病
甚者服二十日效已試大良一方有杏仁二兩人參
三分
張涣大射香丹治小兒羸瘦腹大見青筋及丁奚等
病
射香(研)朱砂(細研水飛)粉霜(研各半兩)五靈脂肉豆蔲仁
乾蟾(塗酴炙各一兩)夜明砂白礬灰(各半兩)乾地龍(炒一分)
乾蜣蜋(七個去翅炙令黃熱)
右件搗羅為末與朱砂等同研勻細煉蜜和如黍米
大每服三粒至五粒温水下量兒大小加減服之
初虞世治小兒腹如蜘蛛四肢瘦者用黑骨鷄子破頂
入蜘蛛一枚於内以濕紙糊竅用文武火煨熟去蜘
蛛食其鷄子累效必數枚方愈
肘後方搗生薤根以豬脂煎稍稍服或熟炙鼠肉哺
之亦治哺露
哺露
湯哺露者因乳食不消脾胃衰弱漸不能食血氣減損
肌肉不榮骨柴羸露吸吸苦熱謂之哺露也宜射香進食
丸(方見積癖)
曾哺露者亦由乳哺不節損於脾胃脾胃損而飲食減
形容羸瘦則藏府之氣不能宣通時間有熱之謂哺露
此候與丁奚相去不遠但食多吐逆藏氣虚冷而泄瀉
無度糞中有蟲治法同前丁奚證藥惟加養藏湯服之
(方見赤白痢)
聖惠人參丸治小兒哺露失衣當風濕冷水浴苦腹
大時痢或寒熱如瘧不欲食縱食不生肌肉或不消
化四肢羸瘦
人參麥門冬(去心焙)半夏(湯洗七遍去滑)黃蓍川大黃
(微炒)白茯苓柴胡黃芩(各三分)訶梨勒(煨去皮)甘草
(炙微赤剉)鼈甲(塗醋炙令黃去裙襴各一兩)芎藭(半兩)已上藥搗羅
為末煉蜜丸如麻子大一二歲兒以粥飲下三丸四
五歲五丸日三服量大小加減
證治凖繩卷九十四
