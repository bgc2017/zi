證治準繩卷六十六
明王肯堂撰
女科
胎前門
妊娠經來漏胎下血
脉經婦人經月下但為微少師脉之反言有軀其後審
然其脉何類何以别之師曰寸口脉陰陽俱平榮衛調
和按之脉滑浮之則輕陽明少陰各如經法身反灑淅
不欲食飲頭痛心亂嘔噦欲吐呼則微數吸則不驚陽
氣多溢陰滑氣盛滑則多實六經養成所以月見陰見
陽精汁凝胞散散者損墮設復陽盛雙妊二胎今陽不
足故令激經也(滑脉主血有餘今經又少故知孕也)大抵妊娠經來不
多而飲食精神如故六脉和緩滑大無病者血盛有餘
也兒大能飲自不來矣
大全夫妊娠漏胎者謂妊娠數月而經水時下也此由
衝任脉虛不能約制手太陽少陰之經血故也衝任之
脉為經絡之海起於胞内手太陽小腸脉也手少陰心
脉也是二經為表裏上為乳汁下為月水有娠之人經
水所以斷者壅之養胎蓄之為乳汁也衝任氣虛則胎
胞内泄不能制其經血故月水時下亦名胞漏血盡則
人斃矣又有因勞役喜怒哀樂不節飲食生冷觸冒風
寒遂至胎動若母有宿疾子藏為風冷所乘氣血失度
使胎不安故令下血也曾有娠婦月信不絶而胎不
損問產科熊宗古荅曰婦人血盛氣衰其人必肥既娠
之後月信當來而胎不動若據晚近觀之便以為漏胎
若作漏胎治之則胎必墮若不作漏胎治則其胎未必
墮今推宗古之言誠有旨也故巢氏云婦人經閉不利
别無所苦者是謂有子以其經血蓄之以養胎擁之為
乳汁也有子之後畜以養胎矣豈可復能散動耶所以
然者有妊而月信每至是亦未必因血盛也若謂婦人
榮經有風則經血喜動以其風勝則可也既榮經為風
所勝則所來者非養胎之血以此辨之若作漏胎治之
必服保養補胎之藥且胎不損強以藥滋之乃所謂實
實虛虛也其胎終墮宜矣若醫者知榮經有風之理專
以一藥治風經信可止或不服藥胎亦無恙然而有胎
本不固而因房室不節先漏而後墮者須作漏胎治之
此又不可不審也丹胎漏因氣虛因血虛因血熱
薛前證若因風熱用防風黃芩丸若因血熱用加味逍
遥散若因血虛用二黃散若因血去太多用八珍湯未
應補中益氣湯若因肝火用柴胡山梔散若因脾火用
加味歸脾湯若因事下血作痛用八珍湯加阿膠熟艾
若因脾胃虛弱用補中益氣湯加五味子若因脾胃虛
陷用前湯倍用升麻柴胡若肺熱内熱宜逍遥散妊
娠卒然下血若因怒氣用小柴胡湯若因風熱用一味
防風丸若因血熱用一味子芩丸若因脾氣虛弱用六君
子湯若因中氣下陷用補中益氣若氣血盛而下血者
乃因兒小飲少也不必服藥一妊婦下血服凉血之
藥下血益甚食少體倦此脾氣虚而不能攝血余用補
中益氣湯而愈後因怒而寒熱其血仍下此肝火旺而
血沸騰用加味逍遥散血止用補中益氣湯而安一
妊婦下血發熱作渴食少體倦屬脾氣虚而肝火所侮用
四君子加柴胡山梔血止因怒復作用六君加柴胡山
梔升麻而安一妊娠六月每怒下血甚至寒熱頭痛
脇脹腹疼作嘔少食余謂寒熱頭痛乃肝火上衝脇脹
腹痛乃肝氣不行作嘔少食乃肝侮脾胃小便下血乃
肝火血熱用小柴胡加芍藥炒黑山梔茯苓白术而愈
一妊婦六月體倦食少勞役下血用六君加當歸熟
地黃柴胡升麻而愈江應宿治王祠部安人孕三月
腰腹逓痛漏下不止氣湧脹悶速江診視六脉弦數平
昔脉極沉細此必怒動肝火挾相火而生内熱喜脉不
滑未至離經猶可保也以條芩白术枳殼香附茯苓阿膠
白芍當歸陳皮煎調鹿角煅酒淬細末一錢更進抑青
丸一服痛已數劑平復仲景云婦人有漏下者有半產
後因續下血都不絶者有妊娠下血者假令妊娠腹中
痛為胞阻芎歸膠艾湯主之(方見血崩)
大全方治妊娠三四月腹痛時時下血
續斷(二兩)艾葉當歸乾地黃(各六兩)竹茹阿膠
雞蘇(各一兩)
水一升煎取六合空心日再服
廣濟安胎胎病漏血腹痛
當歸川芎阿膠(炙)人參(各一兩)大棗(二十箇)
右切以水三升酒四升煮二升半分三服五日一劑
頻服三四劑無妨
濟生如聖湯治胎動腹痛或為漏胎
鯉魚皮當歸(酒浸)熟地黃(酒蒸)白芍藥阿膠(蛤粉炒)
川芎續斷(酒浸)甘草(炙各等分)一方有乾薑竹茹
右㕮咀每服四錢水一盞苧根少許薑五片煎温服
濟生有續斷無乾薑竹茹
桑寄生散治胎漏經血妄行淋瀝不已
桑寄生當歸(去蘆酒浸)川續斷(酒浸)阿膠(蛤粉炒)香附子
(炒去毛)茯神(去木)白术(各一錢)人參甘草(炙各半錢)
右作一服水二鍾生薑五片煎至一鍾不拘時服
鄭氏人參散治漏胎敗血凑心日漸胎乾子母危困
人參黃茋(炙)阿膠(炒各五錢)竹茹木香炙甘草
附子(炮各半錢)川芎陳皮苧根(各二錢半)生薑(三錢炮黑)
右㕮咀每四錢糯米三七粒水煎熱服忌生冷雞鴨魚麵
梅師治胎動下血心腹疼死生不知服此湯活即安死
即下即催生佛手散(方見胎產大法即川芎當歸等分為散也)妊娠無故
卒下血不止取阿膠三兩炙搗末酒一升半煎令消一
服愈
羅氏立聖散治妊娠下血不止
右雞肝三箇用酒一升煮熟共食之大效
二黃散治胎漏生地黃熟地黃(等分剉)
水三盞煎半乾去滓服
治胎漏下血阿膠(二兩)搗末生地黃(半斤)搗取汁以清酒
三升絞汁分三服
治胎漏下血不止胎乾即死宜急治之
生地黃汁(一升)陳酒(五合)
右同煎三五沸温分三服以止為度
地黃湯治經血妄行及鼻衂不止
生地黃(酒擂取汁半兩)薄荷(三錢)甘草(一錢)
右二味為末新汲水合地黃汁調食後服
續易簡治漏血用野苧根(二兩剉炒家種亦可)金銀(各一兩許)
右為一劑酒水平煎耗半温服若閃攧胎動欲漏砂
仁皮炒乾硏為末(二錢)酒鹽湯任下
保命枳殼湯治婦人胎漏下血及因事下血
枳殼黃芩(各半兩)白术(一兩)
右為粗末每服七錢水一盞煎七分食前服
子芩丸治肝經有熱妄行下血細條黃芩炒為末每
服一錢以秤錘燒赤淬酒熱調服若脾胃虛不宜用
防風丸治肝經有風以致血得風而流散不歸經用
防風為末每服一錢白湯調服
防風黃芩丸治肝經有風熱致血崩便血尿血用條
芩炒焦防風等分為末酒糊丸桐子大每服三五十
丸食遠或食前米飲或温酒送下
仲景云婦人宿有癥病經斷未及三月而得漏下不止
胎動在臍上者為癥痼害妊娠六月動者前三月
經水利時胎下血者後斷三月不血也所以血不止
者其癥不去故也當下其癥桂枝茯苓丸主之
桂枝茯苓九桂枝茯苓牡丹(去心)桃仁(去皮尖熬)芍藥
(各等分)
右五味末之煉蜜和丸如兔屎大每日食前服一丸
不知加至三丸
治胎下血不止取桃樹上乾不落桃子燒灰和水服瘥
(本草云桃奴破血又治伏梁積氣)
榆白皮散治妊娠胎漏去血恐其難產常宜服之
榆白皮葵根瞿麥(各二錢)大麻仁(去殼)木通(各一錢)
牛膝(去蘆酒浸焙一錢半)
右作一服水二鍾煎至一鍾不拘時服
胎漏黃汁下或如豆汁
薛前證肝脾濕熱用升陽除濕湯(血崩)肝脾風熱用加
味逍遥散肝脾鬱怒用加味歸脾湯脾胃氣虛用錢氏
白术散若脾氣下陷用補中益氣湯肝經風熱用防風
黃芩丸風入腸胃用胃風湯一妊婦因怒胸膈不利
飲食少思服消導順氣之劑脾胃愈弱飲食愈少大便
不實且無度久而便黃水或帶白視其面色黃中隠白
余曰黃色脾虛也白色肺虚也朝以補中益氣湯升補
胃氣夕以六君子培補脾氣而愈
大全方治妊娠忽然下黃汁如膠或如豆汁胎動腹痛
粳米(五合)黃芪(六兩)
右以水七升煎取二升分為四服
銀苧酒(見前胎動不安)又方用生艾汁二盞阿膠白蜜(各一兩)
煎至七分温服如無生艾煎乾艾濃汁亦可一方
加竹茹一方用酒不用蜜
脉經云婦人懷軀六月七月暴下斗餘水其胎必倚而
墮此非時孤漿預下故也胎漏徐徐下水今暴下而多
故知墮胎也
跌撲傷胎毒藥傷胎
大妊娠驚胎者乃懷妊將滿胎神已具墜仆傷胎甚至
下血不醒若欲驗其子母安否當參第四論治之薛
愚按前證若因怒跌撲或手足抽搐用鈎藤湯(見前)若因
氣滯用紫蘇飲(見胎上逼心)若因脾胃氣虛用六君子加蘇
梗若鬱結傷脾用歸脾湯若鬱怒傷肝脾用四七湯(雜病)
(氣)加芎歸若去血過多用佛手散如不應膠艾湯氣
血虛八珍湯加膠艾
催生神妙佛手散治婦人妊娠五七月因事築磕着
胎或子死腹中惡露下疼痛不已口噤欲絶用此藥
探之若不損則痛止子母俱安若胎損立便逐下本
出徐文仲神驗胎動方云治血上衝心腹滿悶者如
湯沃雪又治產前產後體熱敗血腹痛又名芎藭湯
當歸(六兩)川芎(四兩等張氏方分)
右為粗末每服三錢水一大盞煎令泣泣欲乾投酒
一大盞止煎一沸去滓温服口噤灌之如人行五里
再服不過三五服便生一方云此藥治傷胎去血多
崩中去血多金瘡去血多拔牙去血多昏暈欲倒者
以水煎服或先以漏血腹内疼痛加芍藥官桂減半
隨手效(餘詳胎產大法)
治妊娠忽因倒地或擎重作勞促損腹中疼痛腫重及
子死腹中不出三服立下川芎(一兩)為細末以熱
酒調服方寸匕日三四服
按川芎上竄散氣有服之暴亡者若診其脉舉之有
按之無者忌服
治妊娠從高墜下腹痛下血煩悶
生地黃益母草(各一兩)當歸黃芪(各半兩)
右㕮咀每服四錢水一盞薑四片煎至六分去滓無
時候服
集驗療妊娠二三月上至七八月頓仆失跌胎動不安
傷損腰腹痛欲死若有所見及胎奔上搶心短氣下
血不止方
乾地黃當歸艾葉(各二兩)阿膠川芎(各三兩)
右以水七升煮取二升半分作三服腹痛甚加杜仲
五加皮(各三兩)一方無地黃有甘草一方無地黃
却用生薑自然汁一匙地黃汁半合馬通半合煎成
藥去滓入此再煎三沸温服一方有人參白茯苓
水煎
丹婦人因閃挫傷胎肚疼血崩
歸尾陳皮白术人參茯苓白芍藥
川芎(各三錢)甘草(炙五分)
右㕮咀分四貼水三盞煎取一盞下縮砂末一錢五
分炒黑五靈脂一錢
竹茹酒治妊娠誤有失墜損血胎損疼痛
青竹茹(二合)好酒(一升)右煮三五沸分作三服即安
秦艽湯療妊娠或因僵仆胎動不安臍腹㽲痛(方見胎動不安)
治妊娠偶有所傷胎動不安疼痛不可忍兼治崩血又
兼治子冒又名子癎縮砂(不拘多少)和皮炒令黑色一
方用仁熨斗内略炒為細末熱酒調下二錢不飲酒
者以米飲調下皆可覺腹中熱則胎已安矣此方神
效予常用之有驗
補遺安胎散治卒然腰痛下血不已
熟地黃艾葉白芍藥川芎黃芪阿膠
(炒)當歸甘草地榆(各等分)
右㕮咀每四錢薑五片棗一枚煎温服
薛若因毒藥用甘草黑豆淡竹葉若因頓仆用阿膠散
未應煎送知母丸若因頓仆下血腹痛用佛手散未應
用八珍送知母丸血出過多用八珍湯斤許益母草四
兩水煎徐徐與服若胎死以朴硝或平胃散下之
捷徑方治用毒藥攻胎藥毒衝心外證牙關緊急口
不能言兩手強直握拳頭低自汗身微熱外證與中
風相似但其脉浮而軟十死一生醫多不識若作中
風治之必死無疑用白扁豆二兩生去皮為末新汲
水調下即效
阿膠散治妊娠不問月數深淺或因頓仆或因毒藥
胎動不安腰痛腹滿或有所下或胎上搶心短氣乏
力(方見前胎動不安)
妊娠誤服諸藥毒致胎動不安治之方
甘草黑豆淡竹葉(等分)濃煎汁飲之
奪命丸治婦人小產下血至多子死腹中其人憎寒手
指唇口爪甲青白面色黃黑胎上搶心則悶絶欲死
冷汗自出喘滿不食或食毒物或誤服草藥傷動胎
氣下血不止胎尚未損服之可安已死服之可下若
胎腐爛腹中危甚者立可取出此方的係異人傳授
至妙(此即仲景茯苓桂枝丸但用淡醋湯嚼下不同耳方即牡丹皮茯苓桂枝桃仁赤芍藥等分是)
(也丹溪亦稱妙)
心痛
大妊娠心痛乃風邪痰飲交結若傷心正經為真心痛
朝發夕死夕發旦死若傷心支絡則乍安乍作若傷於
子藏則胎動而血下薛前證若飲食所傷用平胃散
加枳殼山查若因錯雜諸邪當審其因而治之一妊
婦心痛煩熱作渴用白术散即愈後因停食其痛仍作
胸腹膨滿按之則痛此因飲食停滯用人參養胃湯按
之不痛乃脾胃受傷以六君子補之而愈一妊婦心
腹作痛胸脇作脹吞酸不食此肝脾氣滯用二陳山查
山梔青皮木香而愈又因怒仍痛胎動不食面色青黃
肝脉弦緊脾脉弦長此肝木乘土用六君子湯加升麻
柴胡木香而愈
火龍散治妊娠心氣疼
川楝子茴香(炒各三錢)艾葉(鹽炒末一錢半)
右作一服水二鍾煎至一鍾不拘時服
産寳治妊娠卒心痛氣欲絶方
川芎當歸茯苓厚朴(製各一分)
右水六升煎取二升分二服
白术湯治妊娠卒心痛欲死不可忍者(出古今錄驗)
白术(三兩)赤芍藥(二兩)黃芩(一兩半)
右切以水六升煮取二升半分三服半日令盡微下
水令易生忌桃李雀肉等
千金療妊娠心痛青竹茹(一升)羊脂(八兩)白蜜(三兩)
右三味合煎每服棗核大三枚食前頓服日三服
又方青竹茹一升酒二升煮取一升半去滓分温頓
服又方破雞子一枚酒調服之又方大麻
子三升研水八升煮取五升分五服又方橘皮
(三兩)豆豉(五兩)為細末煉蜜為丸如桐子大温水下二
七丸無時候(四方並出外臺秘要)
補遺沉香降氣湯茯苓補心湯四七湯紫蘇飲
皆可用雷公炮炙論云心痛欲死急覓延胡
心腹痛
大夫妊娠心腹痛者或因宿有冷疼或新觸風寒皆由
臟虚而致發動也邪正相擊而幷於氣隨氣上下上衝
於心則心痛下攻於腹則腹痛故令心腹痛也妊娠而
痛者邪正二氣交攻於内若不時差者其痛衝擊胞絡
必致動胎甚則傷墮也又云妊娠心腹疼痛多是風寒
温冷痰飲與臟氣相擊故令腹痛攻傷不已則致胎動
也薛前證若風寒痰飲用金沸草散(方見雜病咳𠻳)胎氣鬱
結加香附川芎若飲食停滯用六君加紫蘇枳殼若怒
動肝火前藥更加柴胡山梔若鬱結傷脾用歸脾湯(方見)
(雜病健忘)加枳殼山梔一妊婦心腹作痛吐痰惡心胎氣
上攻飲食少思此脾虚氣滯而為痰用六君子加柴胡
枳殼諸證漸退飲食漸進又用四君子加枳殼山梔桔
梗而安後因怒兩脇氣脹中脘作痛惡寒嘔吐用六君
加柴胡升麻木香一劑而愈
當歸芍藥散治妊娠腹中絞痛心下急痛及療產後
血暈目虛氣乏崩中久痢常服通暢血脉不生癰癤
消痰養腎明目益津
白芍藥(半斤)當歸茯苓白术(各四兩)澤瀉川芎
(各二兩一方芎只兩半)
右為細末每服二錢食前温酒調服元和紀用經
名為六氣經緯丸云能袪風補勞養真陽退邪熱緩
中安和神志潤澤容色散寒邪温瘴時氣安期先生
賜李少君久餌之藥後仲景增减為婦人懷妊腹痛
方本方用芍藥四兩澤瀉茯苓川芎各一兩當歸白
术各二兩亦可以蜜丸服(出三因方)
阿膠散治妊娠胎動腹中㽲痛不思飲食
甘草(二錢半)白茯苓白术川芎阿膠(各七錢半炒)
當歸(炒)陳皮(各一兩)
右㕮咀每服三錢水一盞薑三片棗一枚煎至七分
服
療妊娠患腹痛并胎動不安
蔥白(切一升)人參厚朴阿膠川芎(各二兩)當歸(三兩)
右㕮咀以水七升煎取三升分三服一方有甘草
無厚朴川芎
療妊娠先患冷氣忽中心腹痛如刀用芎歸湯
川芎人參茯苓吳茱萸苦梗當歸(各三)
(兩)厚朴(製)芍藥(各二兩)
右㕮咀以水九升煎取三升分三服氣下即安
草豆蔲散治妊娠心腹常痛喫食減少四肢不和全
不入食
草果仁(想是草豆蔲)陳橘皮乾地黃白术(各一兩)
川芎(七錢半)當歸(炒)桂心乾薑木香(各半兩)
右為細末每服四錢水一盞棗二枚煎六分熱服
古今錄驗療妊娠腹内冷痛忽胎動
薤白(一升)當歸(切四兩)
右以水五升煮取二升作三服亦將小便服將去一
炊頃去
千金療妊娠腹中痛方生地黃(二斤)取汁酒一升合煎
減半頓服愈
治妊娠胎動欲落腹中痛不可忍上等銀(一斤)茅根(二斤)
(去黑皮)以水九升煮銀取五升入清酒一升同煎茅
根取三升分三服立安
治妊娠四五月忽心腹絞痛大紅棗十四枚燒存性
為末童子小便調下
治妊娠心腹痛不可忍方鹽一斤燒令赤以兩指取
一撮酒調服
香荗散治妊娠五箇月以後常胸腹間氣刺滿痛或
腸鳴以致嘔逆減食此由喜怒憂慮過度飲食失節
之所致也蔡元度寵人有子夫人怒欲逐之遂病
醫官王師復處此方三服而愈
廣中莪荗(一兩炒)丁香(半兩)粉草(二錢半)
右為細末空心鹽湯點服一大錢覺胸中如物按下
之狀愈
補遺手拈散四七湯加歸芍四磨湯小烏沉湯
安胎飲除地榆已上諸方皆可選用
腹痛
仲婦人懷胎腹中諸疾痛當歸芍藥散主之(見前心腹痛)
潔地黃當歸湯治婦人有孕胎痛
當歸(一兩)熱地黃(二兩)
右為末作一服水三升煎至一升半去滓頓服
仲婦人腹中痛小建中湯主之(方見傷寒腹痛)
雲芎歸湯治妊娠先患冷氣忽心腹痛如刀刺(見心腹痛)
丹孫院君因近喪冒惡氣傷胎肚痛手不可近發熱口
中不思食須安胎散滯氣
青皮(三錢)黃芩芍藥(各二錢)歸尾(一錢半)川芎(一錢)
木香(五分)甘草(炙少許)
分二貼水三盞先煮苧根兩大片至二盞去苧根入
前藥同煎至一盞熱服
治妊娠腹痛用生地黃三斤搗取汁酒一升合煎減半
頓服愈
脉師曰婦人有胎腹痛其人不安若胎病不動欲知生
死令人摸之如覆杯者則男如肘頸參差起者女也冷
在何面冷者為死温者為生
小腹痛
大妊娠小腹痛者由胞絡虛風寒相搏痛甚亦令胎動
也薛前證若風寒所搏用紫蘇飲加生薑氣血虛用
八珍湯脾氣虛用六君子湯中氣虛用補中益氣湯若
腹脹痛用安胎飲加升麻白术不應兼補中益氣湯
一妊婦小腹作痛其胎不安氣攻左右或時逆上小便
不利用小柴胡湯加青皮山梔清肝火而愈後因怒小
腹脹滿小便不利水道重墜胎仍不安此亦肝木熾盛
所致用龍膽瀉肝湯一劑諸證頓愈乃以四君子加柴
胡升麻以培脾土而安
療妊娠被驚腦胎向下不安小腹痛連腰下血
當歸川芎(各八分)阿膠(炙)人參艾葉(各四分)
大棗(二十箇)茯苓(十分)
右細切以水四升煮取二升温分三服
補遺治妊娠小腹痛胎動不安川芎為細末酒調
下又方川芎當歸(各等分)水煎温服
腰腹及背痛
大腎主腰足因勞傷損動其經虛則風冷乘之則腰痛
冷氣乘虛入腹則腹痛故令腰腹相引而痛其痛不止
多動胎氣婦人腎以繫胞妊娠而腰痛甚者則胎墮也
薛前證若小邪所傷用獨活寄生湯(見雜病腰痛)勞傷元
氣用八珍杜仲砂仁膠艾脾腎不足以前藥加白术補
骨脂氣血鬱滯用紫蘇飲加桔梗枳殼肝火所動用小
柴胡湯(見傷寒少陽病)加白术枳殼山梔肝脾鬱結用歸脾湯
(見雜病健忘)加柴胡枳殼一妊婦頸項強直腰背作痛此
膀胱經風邪所致用拔萃羌活湯(見雜病腰痛)一劑而愈又
用獨活寄生湯及八珍湯以袪邪固本而痊石山治
一婦懷妊八月嘗病腰痛不能轉側大便燥結醫用人
參等補劑痛益加用硝黃通利之藥燥結雖行而痛如
故汪診之脉稍洪近駛曰血熱血滯也宜用四物加木香
乳沒黃蘗火麻仁煎服四五貼痛稍減燥結潤復加發
熱面赤或時惡寒仍用前方去乳香没藥加柴胡黃芩
服二貼而寒熱除又背心覺寒腰痛復作汪曰血已利
矣可於前方加人參一錢服之而安汪篁南治一婦
妊娠三箇月因閃挫傷胎腰痛小腹疼下血内有熱用
當歸白术黃芩上熟地川芎防風砂仁中艾葉上香附
下用水煎服血止小腹不痛去砂仁又用雞子黃三箇
以酒攪化煮熟食之即痊
通氣散治妊娠腰腹痛狀不可忍此藥神效
破故紙(不拘多少)瓦上炒香熟為末嚼胡桃肉一箇空
心温酒下三錢
五加皮散治妊娠腰痛不可忍或連骻痛先服此散
杜仲(四兩炒)五加皮阿膠(炙)防風金毛狗脊
川芎白芍藥細辛蓽薢(各三兩)杏仁(八十枚去尖皮)
(麩炒)一方有白茯苓無白芍
右㕮咀以水九升煮取二升去滓下膠作三服
五加皮丸治證同前(服前散後次服此丸)
續斷(炒)杜仲(各二兩半)芎藭獨活(各三兩)五加皮狗
脊蓽薢芍藥訶子肉(各四兩)
右為細末煉蜜和丸如梧子大空心酒下四十丸日
三
療觸動胎以致腰痛背痛
杜仲五加皮當歸芍藥川芎蓽薢(等分)
右細剉以水七升煮取一升半分温三服
丹仁六嫂有胎腰痛白术(四錢)陳皮(三錢)黃蘗(炒二錢半)人參
條芩川芎地黃當歸尾(各半兩)甘草(炙一錢)
右分四貼水酒煎服
療妊娠氣壅攻腰痛不可忍兼治腹痛
當歸(三兩)阿膠甘草(各二兩)蔥白(一升)
右細剉以水七升煮取三升去滓分温三服
大地黃丸治產前後腰腹疼一切血疼兼治血氣虛
四肢不舉骨髓熱疼
熟地黃(二兩)烏梅肉當歸(各一兩)
右為細末煉蜜為丸如彈子大每服一丸空心白湯
嚼下
紫酒治妊娠腰痛如折
大黑豆(二合)炒令香熟以酒一大盞煮取七分去豆
空心頓服
本治胎動腰痛搶心或下血取蔥白不拘多少濃煮汁
飲之
療妊娠腰背痛反覆不得鹿角(長六寸燒令赤酒中淬再燒再淬以角碎)
(為度)取所淬酒飲之一方鹿角為末酒服亦可
卒腰痛不安或腰痛胎轉搶心下血不止用菖蒲汁酒
一升服之
妊娠卒胎動不安或但腰痛或胎轉搶心或下血不止
艾葉一把如雞子大以酒四升煮取二升分為二服
良
小品苧根湯療損動胎腰腹痛去血胎動向下方
生乾地黃苧根(各二兩)當歸芍藥阿膠
甘草(各一兩)
右細切以水六升煮取二升去滓内膠煎烊分温三
服忌海藻蕪荑
心腹脹滿
大全夫妊娠心腹脹滿者由腹内素有寒氣致令停飲
妊娠重因觸冷飲發動與氣相平故令心腹脹滿也
薛前證若外感風寒内傷飲食用藿香正氣散(見雜病中風)
若食傷脾胃用六君子湯若陽氣壅滯用紫蘇飲(見胎上逼)
(心)一妊娠飲食停滯心腹脹滿或用人參養胃湯加
青皮山查枳殼其脹益甚其胎上攻惡心不食右關脉
浮大按之則弦此脾土不足肝木所侮用六君子加柴
胡升麻而愈後小腹痞悶用補中益氣湯升舉脾氣而
瘥一妊婦腹脹小便不利吐逆諸醫雜進温胃寬氣
等藥服之反吐轉加脹滿凑心驗之胎死已久服下死
胎藥不能通因得鯉魚湯其論曰妊婦通身腫滿或心
胸急脹名曰胎水遂去妊婦胸前看之胸肚不分急以
鯉魚湯三五服大小便皆下惡水腫消脹去方得分娩
死胎此證盖因懷妊腹大不自知覺人人皆謂妊娠孕
如此終不知胎水之患也
倉公下氣湯治妊娠心腹脹滿兩脇妨悶不下飲食
四肢無力
羌活赤芍藥甘草檳榔青皮大腹皮
陳皮赤茯苓半夏桑白皮桂心(各半兩)
紫蘇莖(二兩)
右㕮咀每服三錢水一盞薑五片棗一箇煎七分去
滓服無時局方分心氣飲大同小異加燈心煎
訶梨勒散療妊娠心腹脹滿氣衝胸膈煩悶四肢少
力不思飲食
訶梨勒赤茯苓前胡(各一兩)陳皮大腹皮
桑白皮(各七錢半)枳殼川芎白术(各半兩)
右為粗末每服四錢水一盞半薑三片棗子一箇煎
至七分去滓温服無時
安胎和氣飲治胎冷腹脹痛引兩脇小便頻數大便
虛滑
訶子(麵裹煨去核)白术(各二錢)陳皮(去白)高良薑(炒)木香(不見)
(火)白芍藥陳米(炒)甘草(炙各一錢)
右作一服水二盞生薑五片煎至一鍾不拘時服忌
食生冷之物
治妊娠心下滿氣急切痛
赤茯苓桑白皮(五分)前胡(四分)郁李仁檳榔(各三分)
右為細末以水一升煮取一半去滓夜卧服
紫蘇飲治妊娠心腹脹滿兩脇妨悶(見胎上逼心)
枳殼湯治婦人妊胎腹脹枳殼(三兩)黃芩(一兩)
右為粗末每服五錢水盞半煎温服如胎前腹滿
身體沉重加白术一兩
仲景婦人懷妊六七月脉弦發熱其胎愈脹腹痛惡寒
者少腹如扇所以然者子藏寒故也當以附子湯温其
藏
附子湯方附子(二枚炮去皮破八片)白术(四兩)茯苓芍藥(各三兩)
人參(二兩)
右五味以水八升煮取三升去滓温服一升日三服
婦人懷身傷胎腹滿不得小便從腰以上重如有水氣
狀懷身七月太陰當養不養此心氣實當刺瀉勞宫及
關元小便微利則愈
胎水腫滿
寳產論曰夫妊娠腫滿由臟氣本弱因產重虛土不尅
水血散入四肢遂致腹脹手足面目皆浮腫小便秘澀
陳無擇云凡婦人宿有風寒冷濕妊娠喜脚腫俗呼皺
脚亦有通身腫滿心腹急脹名曰胎水論曰凡妊娠
之人無使氣極若心靜氣和則胎氣安穩若中風寒邪
氣及有所觸犯則隨邪而生病也凡妊娠經血壅閉以
養胎若忽然虛腫乃胎中挾水水血相搏脾胃惡濕主
身之肌肉濕漬氣弱則肌肉虛水氣流溢故令身腫滿
也然其由有自或因泄瀉下痢臟腑虛滑耗損脾胃或
因寒熱瘧疾煩渴引飲太過濕漬脾胃皆能使頭面或
手足浮腫也然水漬於胞兒未成形則胎多損壞及其
臨產日脚微腫乃胞臟水少血多水出於外故現微腫
則易生也宿有寒氣因寒冷所觸故能令腹脹腫滿也
產乳集論妊娠自三月成胎之後兩足自脚面漸腫
腿膝以來行步艱辛以至喘悶飲食不美似水氣狀至
於脚指間有黃水出者謂之子氣直至分娩方消此由
婦人素有風氣或衝任經有血風未可妄投湯藥亦恐
大段甚者慮將產之際費力有不測之憂故不可不治
於未產之前也古方論中少有言者按名醫錄宋少主
元徽中與徐文伯微行學鍼法文伯見一妊婦足腫不
能行少主脉之此女形也文伯診之曰此男胎也在左
則胎黑色少主怒欲破之文伯惻然曰臣請鍼之胎遂
墮男形面色黑此妊娠足腫之說見於古者今巢氏病
源中但有子煩之論千金并寳産方亦略言之劉禹錫
續傳廣信方以為妊婦有水氣而成胎太平聖惠亦言
之皆非也元豐中淮南陳景初名醫也獨有方論治此
病方名初謂之香附散李伯時易名曰天仙藤散也
薛前證若胸滿腹脹小便不通遍身浮腫用鯉魚湯脾
胃虛弱佐以四君子若面目虛浮肢體如水氣用全生
白术散如未應用六君子湯脾虛濕熱下部作腫用補
中益氣加茯苓若飲食失宜嘔吐泄瀉用六君子湯若
腿足發腫喘悶不安或指縫出水用天仙籐散脾胃虛
弱兼四君子湯如未應用補中益氣湯若脾肺氣滯用
加味歸脾湯佐以加味逍遥散一妊婦苦胎至五月肢
體倦怠飲食無味先兩足腫漸至遍身後及頭面此是
脾肺氣虚朝用補中益氣夕用六君子加蘇梗而愈凡
治妊娠勿泥月數但見某經證即用本藥為善一妊
婦年三十八妊娠水腫以鯉魚湯加五苓散人參濕加
蒼术一錢厚朴陳皮五分蘿蔔子炒車前子滑石各一
錢作一貼若喘急加苦葶藶小便不利加木通燈草甚
者車前子濬川散其濕毒自消防己治腰已下濕熱腫
如内傷胃弱者不可用也
天仙藤散天仙藤(洗略炒)香附子(炒)陳皮甘草
烏藥(不必天台者但得軟白辛而香者良)
右等分淨秤為細末每服三錢水一大盞薑三片木
瓜三片紫蘇三葉同煎至七分放温澄清空心食前
日三服小便利氣脉通體輕腫漸消更不須多服(元豐)
(末王荆公居金陵舉家病以詩贈景初曰舉族貧兼病煩君藥石功到家何所寄一一問征鴻因此見方)
(得於李伯時家傳方錄於臨川張右丞宅)
産寳療妊娠身腫有水氣心腹脹滿小便少
茯苓(四兩)杏仁檳榔(各三兩)旋覆花郁李仁(各一兩)
右為粗末以水六升煮取二升去滓分温三服小便
通即瘥
崔氏療妊娠體腫有水氣心腹急滿
茯苓白术(各四兩)旋覆花(二兩)杏仁黃芩(各三兩)
右細切以水七升煮取二升半分温三服忌桃李雀肉
酢物
療妊娠遍身洪腫葶藶子散
葶藶子(一兩)白术(五兩)茯苓桑白皮郁李仁(各二兩)
右為粗末水六升煮取二升分三服小便利即瘥
又方澤瀉葶藶子(各二兩)茯苓枳殼白术(各六兩)
右細切以水六升煎取二升分温兩服小便利即瘥
澤瀉散治妊娠氣壅身體腹脇浮腫喘急大便不通
小便赤澀宜服
澤瀉木通桑白皮赤茯苓枳殼
檳榔(各二錢半)
右作一服水二鍾生薑五片煎至一鍾食前服
防己湯治妊娠脾虛通身浮腫心腹脹滿喘促小便
不利
防己(一錢半)桑白皮赤茯苓紫蘇莖葉(各二錢)
木香(半錢)作一服煎服法同前
千金鯉魚湯治妊娠腹大胎間有水氣
白术(五兩)茯苓(四兩)當歸芍藥(各三兩)
右細剉片以鯉魚一尾修事如食法煮取汁去魚不
用每服四錢入魚汁一盞半生薑七片橘皮少許煎
至七分去滓空心服集驗同
腎著湯治妊娠腰脚腫
茯苓白术(各四兩)乾薑甘草(各二兩)杏仁(三兩)
右㕮咀每服四錢水一盞半煎至七分食前服
指迷五皮飲治胎水尋常脾虛腫滿亦治
大腹皮桑白皮生薑皮茯苓皮橘皮(各等分)
右㕮咀每服半兩水二盞濃磨木香水一呷同煎至
八分去滓空心温服亦治男子脾虛腫滿
治妊娠兩脚浮腫名曰脆脚因脾衰不能制水血化成
水所致用生料平胃散薑棗水煎服或為末紫蘇煎
湯調下
全生白术散治妊娠面目虛浮如水腫狀
白术(一兩)生薑皮大腹皮茯苓皮陳皮(各半兩)
右為細末每服二錢米水調下不拘時
子和治妊娠從脚上至腹腫小便不利微渴豬苓五兩
為末以熟水服方寸匕日三服
丹子腫多濕用山梔一撮米水吞下
腹内鐘鳴
大治孕婦腹内鐘鳴用鼠窟前後土為細末硏麝香酒
調下二錢其產婦立愈
補遺治孕婦腹中兒哭用川黃連濃煎汁令母常呷之
薛按產寳云小兒在腹中哭其治法亦用空房中鼠穴
土或黃連煎濃汁飲之即止想即是證又云臍帶上疙
瘩兒含口中因妊婦登高舉臂脫出兒口以此作聲令
妊婦曲腰就地如拾物狀則仍入兒口即止然黃連性
寒麝香開竅當酌量用之
積聚
素黃帝問曰婦人重身毒之何如岐伯曰有故無殞亦
無殞也帝曰願聞其故何謂也岐伯曰大積大聚其可
犯也衰其太半而止過者死(至真要論)
丹血塊如盤有孕難服峻劑此方主之
香附子(醋煮四兩)桃仁(去皮尖一兩)海粉(醋煮二兩)白术(一兩)
右為末麵糊丸服
孕癰
治孕癰立效烏藥(硏出洪州軟白香辣者良)
右用五錢水一盞牛皮膠一片同煎至七分温服
補遺治孕中有癰薏苡仁煮汁飲之
薛按孕癰即是腹内患癰如前法不應宜用牡丹皮散
或薏苡仁湯(方見外科内癰)
傷食
大經云飲食至倍腸胃乃傷又云陰之所生本在五味
陰之五宫傷在五味若妊子飲食不節生冷毒物恣性
食噉致傷脾胃故妊娠傷食最難得藥唯此二方最穩
捷(木香丸白术散)薛東垣先生云脾胃之氣壯則過時而不
饑多食而不傷盖胃主司納脾主消化五臟之本也然
食倍而傷者乃脾氣虛而不化也若投以峻劑則脾胃
復傷而胎亦損矣當審其所因而調治之若飲食停滯
或肚腹作痛用平胃散嘔吐惡心加枳殼砂仁吞酸噯
腐加黃連三分吳茱萸二分腹滿泄瀉用六君子湯停
滯肉食倍加山查停滯麵食倍加麥糵停滯糯食用白
酒麯末一味米食停滯倍加穀糵魚腥所傷倍加陳皮
傷辛熱之物加黃連傷性冷之物加砂仁木香如不應
更加肉豆蔲補骨脂再不應用四神丸若脾氣下陷用
補中益氣湯凡噯覺藥氣且戒藥餌節飲食經云損其
脾者調其飲食適其寒温大凡脾胃虛弱飲食難化以
白术陳皮為末等分陳麵糊丸常服最善枳术丸但可
暫用枳實峻厲能耗真氣治者慎之一妊婦因停食
服枳术丸胸腹不利飲食益少更服消導寬中之劑其
胎下墜余謂此脾氣虛不能承載也用補中益氣及六
君子湯中氣漸健其胎漸安又用八珍湯加柴胡升麻
調理而痊
木香丸治婦人有孕傷食
木香(二錢)三稜人參白茯苓(各三錢)
右為細末麵糊丸如菉豆大熟水吞三四十丸
白术散治妊娠氣不調和飲食易傷
白术(炒)乾紫蘇(各一兩)人參白芷(炒各七錢半)川芎
訶子皮青皮(各半兩)甘草(二錢半)
右為末每服二錢水一盞薑三片煎至七分温服
局方小七香散(見雜傷飲食)保氣散(見坐月)二方治傷食良效
鄭氏勝金散治妊婦因食傷胎傳於脾胃氣虛冷逼
小腹脹痛或腰重大便秘
吳茱萸(酒浸)陳皮川芎乾薑(炮)生薑(切焙各一錢半)
炙甘草厚朴(薑製各三錢)
右為細末每服三錢陳米飲下入鹽煎尤妙濟生加
砂仁
中惡
大夫妊娠忽然心腹刺痛悶絶欲死者謂之中惡邪惡
之氣中胎傷於人也所以然者血氣自養而為精神之
主若血氣不和則精神衰弱故邪毒之氣得以中之妊
娠之病亦致損胎也薛前證當調補正氣為善用金
銀藤一味煎湯飲之
當歸散治妊娠中惡心腹㽲痛
當歸丁香川芎(各三兩)青橘皮(二兩)吳茱萸(半兩去梗)
(湯泡三次炒黑)右為細末無時温酒調一錢
又方生乾地黃(一兩)枳殼木香(各七錢半)為細末每服一
錢酒調下又方苦梗(二兩細剉略炒)生薑(半兩)水煎服之
補遺治妊娠中惡心腹絞急切痛如鬼擊之狀不可
按摩或吐血或衂血者用熟艾(如拳大)煮汁頻服又
方用鹽一盞水二盞調和服以冷水噀之吐出即安
又方竈心土為末每二錢井水調服白湯調亦可
又法取汗衣用男子貼體久染汗者佳燒灰存性百
沸湯調服
中風
大論曰夫四時八方之氣為風也常以冬至之日候之
若從其鄉來者長養萬物若不從其鄉來者名為虛邪
賊害萬物人體虛則中之若風邪客於皮膚入於經絡
即頑痺不仁若入於筋脈挾寒則攣急喎僻挾温則弛
縱若入臟腑則恍惚驚悸凡五臟俞皆在背臟腑虛寒邪
皆從俞而入隨所傷臟腑經絡而為諸病妊娠中風若
不早治則令墮胎也薛按病機機要云風本為熱熱
勝則風動宜以靜勝其躁是亦養血也治法須少汗亦
宜少下多汗則虛其衛多下則損其榮雖有汗下之戒
而有中臟中腑之分中腑者多著四肢則脉浮惡寒拘急
不仁中臟者多著九竅則唇緩失音耳聾鼻塞目瞀便
秘中腑者宜汗之中臟者宜下之表裏已和宜治在經
當以大藥養之此中風之要法妊婦患之亦當以此施
治而佐以安胎之藥
防風散治妊婦中風卒倒心神悶亂口噤不能言四
肢急強
防風(去蘆)葛根桑寄生(各一兩)羚羊角屑細辛(去苗)
當歸(去蘆)甘菊花漢防己(去皮)秦艽(去蘆)桂心茯神
(去木)甘草(炙各半兩)
右㕮咀每服八錢水一中盞半生薑五片煎至一大盞
去滓入竹瀝半合攪勻温服無時
生犀角散治妊娠卒中風不語四肢強直心神惛憒
生犀角屑麻黃(去節各一兩)防風(去蘆)赤箭羌活
當歸人參(各去蘆)葛根赤芍藥(各七錢半)甘草(炙)
秦艽(各半兩)石膏(一兩半)
右為㕮咀每服八錢煎服法如前
防己散治妊娠中風口眼喎斜手足頑痺
防己(去皮)羌活防風(各去蘆)麻黃(去節)松木節羚羊
角屑(各一兩)桂心荆芥穗薏苡仁桑寄生
甘草(炙各半兩)
右㕮咀每服五錢水一中盞半生薑五片煎至一大
盞去滓温服不拘時候
獨活散治妊娠因洗頭中風身體強硬牙關緊急失
音不語並皆治之
獨活(去蘆)赤箭麻黃(去節)阿膠(各一兩炒)烏犀角屑羌
活(去蘆)防風(去蘆)天蓼木白附子(炮各七錢半)漢防己(去皮)
桂心芎藭白殭蠶(微炒用各半兩)龍腦(二錢半細研)
右為細末入硏藥令勻每服二錢薄荷湯調下不拘
時
白殭蠶散治妊娠中風口噤心痛痰涎壅滯言語不
得四肢強直
白殭蠶(炒)天麻獨活(去蘆各一兩)麻黃(去節一兩半)烏犀
角屑(七錢半)白附子(炮)半夏(湯洗七次薑製)天南星(炮)藿香
(各半兩)龍腦(二錢半研)
右為細末入硏藥令勻每服一錢生薑薄荷湯調下
不拘時日三服
赤箭丸治妊娠中風手足不隨筋脉緩急言語蹇澀
皮膚不仁
赤箭萆薢(酒浸)麻黃(去節)獨活(去蘆)鼠黏子熟乾地
黃羚羊角屑(各一兩)阿膠(炒)防風(去蘆)芎藭當歸
(炒去蘆)薏苡仁五加皮秦艽(去蘆)漢防己(去皮)柏子
仁酸棗仁(炒)丹參(去蘆各七錢半)
右為細末煉蜜和搗三五百下丸如梧子大每服三
十丸荳淋酒送下食前服
白术酒治妊娠中風口噤語言不得
白术(一兩半)獨活(一兩)黑豆(一合炒)
右細剉以酒三升煎取一升半去滓分温四服口噤
者拗口灌之得汗即愈
治妊娠因感外風如中風狀不省人事
熟艾(三兩)陳米醋炒令極熱以絹帛裹熨臍下良久
即省
風痙(癎)
大妊娠體虛受風而傷太陽之經絡後復遇風寒相搏
發則背強口噤名之曰痙又云痓其候冒悶不識人須
臾自醒良久復作謂之風痙一名子癎亦名子冒甚則
反張薛前證若心肝風熱用鈎藤湯(見胎動)肝脾血虛
加味逍遥散(見調經)肝脾鬱怒加味歸脾湯(見雜健忘)氣逆痰
滯紫蘇飲肝火風熱鈎藤散(見眩暈)脾鬱痰滯二陳薑汁
竹瀝若兼證相雜當參照子煩門
羚羊角散治妊娠冒悶角弓反張名曰子癎風痙
羚羊角(鎊)獨活酸棗仁(炒)五加皮薏苡仁(炒)
防風當歸(酒浸)川芎茯苓(去木)杏仁(去皮尖各五分)
木香甘草(炙各二分)
右薑水煎服
小品療妊娠忽悶眼不識人須臾醒後發亦有不醒者
名為痓病亦名子癎亦名子冒宜葛根湯若竹近可
速辦者當先作竹瀝汁次辦湯也其竹遠不可即辦者
當先辦湯此二療會得其一種竹瀝偏療諸痙絶起死也
非但偏療妊娠產婦絶死者有效小兒或癎痙金瘡發
痓療之亦驗
葛根湯方治妊娠臨月因發風痙悶憒不識人吐逆
眩倒小醒復發名曰子癎
葛根貝母(去心)牡丹皮木防己防風當歸
川芎白茯苓桂心澤瀉甘草(各二兩)獨活
石膏(碎)人參(各三兩)
右細切以水九升煮取三升分三服貝母令人易產
若未臨月者以升麻代之忌海藻菘菜酢物按此
方犯桂牡丹不如羚羊角散之妥
羌活酒治妊娠中風痙口噤四肢強直角弓反張
羌活(去蘆一兩半)防風(去蘆一兩)黑豆(一兩炒去皮)
右二味為㕮咀好酒五升浸一宿每服用黑豆一合
炒令熟投入藥酒一大盞候沸即住去滓分兩服灌
之
丹治一婦人懷妊六月發癎手足揚直面紫黑色合眼
涎出昏憒不醒人事半時而醒醫與震靈丹五十餘貼
其疾時作時止無減證直至臨產方自愈產一女蓐中
子母皆安次年其夫疑丹毒必作求治之診其脈浮取
弦重取澀按至骨則沉實帶數時正二月因未見其癎
發正狀未敢與藥意其舊年癎發時乃五月欲待其時
度此疾必發當審諦施治至五月半其疾果作皆是午
巳兩時遂教以自製防風通聖散用生甘草加桃仁多
紅花少或服或吐至四五劑疾漸疎而輕後發為疥而
愈
瘈瘲
薛瘈者筋脉急而縮也瘲者筋脉緩而伸也一縮一伸
手足相引搐搦不已大抵與嬰孩發搐相似謂之瘈瘲
也此證多屬風盖風主搖動駱龍吉云心主脉肝主筋
心屬火肝屬木火主熱木主風風火相熾則為瘈瘲也
治法若因風熱用鈎藤湯加柴胡山梔黃芩白术以平
肝木降心火養氣血若風痰上涌加竹瀝南星半夏若
風邪急搐加全蠍殭蠶虧損氣血用八珍湯加鈎籐山
梔為主若無力抽搐戴眼反折汗出如油者肝絶也皆
不治一妊婦四肢不能伸服袪風燥血之劑遺屎痰
甚四肢抽搐余謂肝火血燥用八珍湯加炒黑黃芩為
主佐以鈎藤湯而安後因怒前證復作小便下血寒熱
少寐飲食少思用鈎藤散加柴胡山梔而血止用加味
逍遥散寒熱退而得寐用六君子湯加芍藥釣籐鈎飲
食進而漸愈
釣藤湯(見胎動不安)鈎藤散(見眩暈)
眩暈
消風散治妊娠肝臟熱毒上攻太陽穴胸膈涎壅頭
旋目暈或腮項腫核
石膏(煅)防風(去蘆)川羌活(去蘆)甘菊花(去枝梗)川芎羚
羊角(鎊)當歸(酒浸去蘆)大豆黃卷(炒)荆芥穗白芷(各一)
(錢)炙甘草(半錢)
右作一服水二鍾好芽茶半錢煎至一鍾食遠服
犀角散治妊娠婦人諸風熱困倦時發昏眩
犀角揀參山梔仁川羌活黃連青黛
川芎白芷茯苓甘草(炙各一錢)
右作一服水一鍾生薑三片竹葉七葉煎至一鍾食遠服
驚悸
吳丞妻孕而驚遂病悸醫以為病在中神越焉無可為
沈宗常以為膽傷耳俾服抱膽丸而愈
大聖散治妊娠怔忡睡裏多驚腹脇膨脹坐卧不寧
白茯苓(去皮)麥門冬(去心)黃芪(去蘆蜜炙)當歸(去蘆酒浸)川芎(各一)
(錢半)木香(不見火)人參甘草(炙各一錢)
右作一服水二鍾生薑五片煎至一鍾服無時
抱膽丸(見雜病癲)
瘖
大全孕婦不語非病也間有如此者不須服藥臨產月
但服保生丸四物湯之類產下便語得亦自然之理非
藥之功也醫家不說與人臨月則與尋常之藥產後能
語則以為醫之功豈其功也哉黃帝問曰人有重身九
月而瘖此為何也岐伯對曰胞之絡脉絶也帝曰何以
言之岐伯曰胞絡者繫於腎少陰之脉貫腎繫舌本故
不能言帝曰治之奈何岐伯曰無治也當十月復語郝
翁治驗見前候胎條
煩(口乾附)
大全妊娠苦煩悶者以四月受少陰君火氣以養精六
月受少陽相火氣以養氣若母心驚膽寒多有煩悶名
曰子煩也產寳云夫妊娠而子煩者是肺臟虛而熱乘
於心則令心煩也停痰積飲在心胸之間或衝於心亦
令煩也若熱而煩者但熱而已若有痰飲而煩者嘔吐
涎沫惡聞食氣煩躁不安也大凡妊娠之人既停痰積
飲又寒熱相搏氣鬱不舒或煩躁或嘔吐涎沫劇則胎
動不安均謂子煩也薛前證若因内熱用竹葉湯氣
滯用紫蘇飲痰滯用二陳白术黃芩枳殼氣鬱用分氣
飲加川芎脾胃虛弱用六君子加紫蘇山梔一妊婦
煩熱吐痰惡食惡心頭暈此脾虛風痰為患用半夏白
术天麻湯(見雜眩暈)以補元氣袪風邪漸愈惟頭暈未痊乃
用補中益氣湯加蔓荆子以升補陽氣而愈
竹葉湯治妊娠心驚膽怯終日煩悶名曰子煩
白茯苓(三錢)防風麥門冬(去心)黃芩(各二錢)
右作一服水二鍾竹葉五片煎至一鍾無時服
竹瀝湯出外臺秘要與前竹葉湯同内有竹瀝一合無
竹葉又方有知母無黃芩
竹茹湯療妊娠煩躁或胎不安
用淡青竹刮茹(一兩)以水一大升煮取四合徐徐服盡
為度
知母飲治妊娠心脾壅熱咽膈渴苦煩悶多驚
知母麥門冬(去心)赤茯苓(各一錢半)黃芩黃芪(各二錢)
甘草(一錢)
右作一服水二鍾入桑白皮半錢煎至一盞再入竹
瀝些少同煎二三沸服無時
麥門冬湯治妊娠心驚膽怯煩悶名曰子煩
麥門冬(去心)白茯苓防風(各三錢)人參(一錢半)
右作一服水二鍾生薑五片淡竹葉十葉煎至一鍾
去滓不拘時服
麥門冬散治妊娠心煩憒悶虛躁吐逆惡聞食氣頭
眩四肢沉重百節疼痛多卧少起
麥門冬(去心)子芩赤茯苓(各一兩)茯神赤芍藥
陳皮人參苦梗桑寄生甘草旋覆花
(各半兩)生地黃(七錢半)
右為粗末每服四錢水一盞薑一錢煎至七分不拘
時温服
又方麥門冬苧根(各三兩)黃芩茯神(各一兩)甘草(炙)
犀角屑(各半兩)
右㕮咀每服四錢水一盞生地黃一分淡竹葉五片
煎至六分去滓温服效
柴胡散治妊娠心煩頭目昏重心胸煩悶不思飲食
柴胡(一兩半)赤茯苓麥門冬(各一兩)枇杷葉(去毛)人參
橘紅甘草(各半兩)
右㕮咀每服四錢水一盞薑三片煎至七分服
人參散治妊娠熱氣乘於心脾津液枯少煩躁壅熱
乾渴人參麥門冬赤茯苓地骨皮家乾
葛黃苓犀角屑(各七錢半)甘草(半兩)
右㕮咀每服三錢水一盞煎至六分去滓温服
治妊娠心煩熱不止蔥白(一握)豉(二合)
右以水二大盞煎至一盞半去滓温分三服
知母丸治妊娠因服藥致胎氣不安有似虛煩不得
卧巢氏謂之子煩也(出産乳)知母(二兩洗焙)
右為細末以棗肉為丸如彈子大每服一丸煎人參
湯送下醫者不識此證作虛煩治之損動胎氣宜
矣
煩躁口乾夫足太隂脾之經也其氣通於口手少陰心
之經其氣通於舌若妊娠之人臟腑氣虛榮衛不理陰
陽隔絶熱乘於心脾津液枯少故令心煩而口乾也
薛前證若胃經實熱用竹葉石膏湯若胃經虛熱用人
參黃芪散若胃經氣虛用補中益氣湯若肺經虚熱用
紫蘇飲若肝經火動用加味逍遥散若脾氣鬱結用加
味歸脾湯若腎經火動加味地黃丸一妊婦煩熱兼
咽間作痛用知母散加山梔以清肺經而愈後因熱咳
𠻳小便自遺用補中益氣加麥門冬山梔以補肺氣滋
腎水而痊
升麻散治妊娠壅熱心神煩躁口乾渴逆
川升麻瓜蔞根黃芩人參麥門冬柴
胡梔子仁犀角屑茯神(各一錢)知母甘草
(各半錢)
右作一服水二鍾煎至一鍾不拘時服
知母散治妊娠煩躁悶亂口乾及胎臟熱
知母麥門冬甘草(各半兩)黃芪子芩赤茯
芩(各七錢半)
右㕮咀每服四錢水一盞煎至七分去滓入竹瀝一
合更煎三二沸温服
葛根散治婦人妊娠數月胸膈煩躁唇口乾渴身熱
少食
家葛根(野者不用)黃芩人參萎蕤黃芪麥門
冬甘草(等分)
右㕮咀每服四錢水一盞竹茹一團如錢大煎七分
温服無時
人參黃芪散治妊娠身熱煩躁口乾食少
人參黃芪家葛根麥門冬赤茯苓秦
艽(各一兩)知母(七錢半)甘草(半兩)
每服四錢薑水竹葉煎服
補遺人參白术散黃芪六一散皆良
治子煩口乾不得卧用黃連(去鬚細末每服一錢)粥飲調下
吐血衂血咳唾血
大妊娠吐血者皆由臟腑有傷凡憂思驚恐皆傷臟腑
氣逆於上血隨而溢心悶胸滿久而不已心悶甚者死
妊娠病此多墮胎也薛前證若肝經怒火先用小柴
胡山梔生地次用前藥合四物後用加味逍遥散(見調經)肝
經風熱防風子芩丸(見胎漏下血)心經有熱朱砂安神丸(見雜)
(病虛煩)心氣不足補心湯(見驚悸)思慮傷心妙香散(同上)胃經
有火犀角地黃湯(見吐血)膏粱積熱加味清胃散(見齒)鬱結
傷脾加味歸脾湯(見健忘)肺經有火黃芩清肺飲(見淋閟)因
氣鬱滯用紫蘇飲(見胎上逼心)子氣不攝血用補中益氣湯
腎經虛火加味六味丸(見雜病虛勞)
局方必勝散治男子婦人血妄流溢吐血衂血嘔血
咯血
熟乾地黃小薊(并根用)人參蒲黃(微炒)當歸(去蘆)
芎藭烏梅肉(各一兩)
右件藥搗羅為粗散每服五錢水一盞半煎至七分
去滓温服不拘時
治吐血不止馬氣勃用生布擦為末濃米飲調下
治鼻衂以白茅花濃煎汁服
心妊孕寒熱往來咳𠻳血痰或嘔吐不食無力或喘滿
乳脊相應痛或口中唾如霜雪出語無聲或耳鳴或痰
涎日夜數碗誤用熱藥之故也刺風門魂戶(各五分)
支溝間使(各相透)如寒熱未解百節瘈瘲昏憒再取
絶骨(五分)太溪(三分)如脉氣未平瀉太淵太白(各二分)熱
府已上穴實瀉虛補治產前病立效此病安後半年
必有一變四肢消瘦單腹腫脹即取陰交一穴去其惡
物也
咳𠻳
大全夫肺内主氣外司皮毛皮毛不密寒邪乘之則咳
𠻳秋則肺受之冬則腎受之春則肝受之夏則心受之
其𠻳不已則傳於腑妊娠病久不已則傷胎也薛前
證若秋間風邪傷肺用金沸草散(見雜病咳𠻳)夏間火邪尅
金用人參平肺散(見雜病喘)冬間寒邪傷肺用人參敗毒散
(見雜病傷濕)春間風邪傷肺用參蘇飲(見雜病發熱)若脾肺氣虛
用六君芎歸桔梗若血虛四物桑白皮杏仁桔梗腎火
上炎用六味丸(見雜病虚勞)加五味子煎服脾胃氣虛風寒
所傷用補中益氣(見雜病勞倦)加桑皮杏仁桔梗盖肺屬辛
金生於已土𠻳久不愈者多因脾土虛而不能生肺氣
而腠理不密以致外邪復感或因肺氣虚不能生水以致
陰火上炎所致治法當壯土金生腎水為善一妊婦
氣喘痰甚諸藥不效素有帶下始於目下浮兩月餘其
面亦然此氣虛而有痰飲也用六味丸料數劑而愈
一妊婦𠻳則便自出此肺氣不足腎氣虧損不能扃攝
用補中益氣湯以培土金六味丸加五味以生腎氣而
愈一妊婦咳𠻳其痰上湧日五六碗許諸藥不應予
以為此水泛為痰用六味丸料及四君子湯各一劑稍
愈數劑而安一妊婦因怒咳𠻳吐痰兩脇作痛此肝
火傷肺金以小柴胡湯加山梔枳殼白术茯苓治之而
愈但欲作嘔此肝侮脾也用六君子加升麻柴胡而痊
欵冬花散治妊娠心膈痰毒壅滯肺氣不順咳𠻳頭
疼欵冬花麻黃貝母(煨)前胡桑白皮
紫苑(各半兩)旋蕧花白术甘草(各二錢半)石膏(一兩)
右㕮咀每服四錢水一盞薑三片煎至七分去滓温
服
苦梗散治妊娠肺壅咳𠻳喘急
桔梗紫蘇人參桑白皮貝母甘草(各半)
(兩)天門冬(去心)赤茯苓(各一兩)麻黃(七錢半)
每服四錢水二鍾生薑三片煎至一鍾不拘時服
馬兜鈴散治妊娠胎氣壅滯咳𠻳喘急
馬兜鈴桔梗人參甘草貝母(各半兩)陳皮
(去白)大腹子桑白皮紫蘇(各一兩)五味子(二錢半)
右㕮咀每服四錢薑三片水煎
麻黃散治妊娠外傷風冷痰逆咳𠻳不食
麻黃(去節)陳皮(去白)前胡(各一兩)半夏(湯洗炒)人參白术
枳殼(炒)貝母甘草(各半兩)
右㕮咀每服四錢蔥白五寸薑三片棗一枚水煎服
百合散治妊娠風壅咳𠻳痰多喘滿
百合(蒸)紫苑茸(洗)白芍藥赤茯苓(去皮)桔梗(炒)
前胡(各去蘆)貝母(去心各一錢半)甘草(五分)
右作一服水二鍾薑五片煎至一鍾不拘時服
紫苑湯治妊娠咳𠻳不止胎不安
紫苑(一兩)桔梗(半兩)甘草杏仁桑白皮(各二錢半)
天門冬(一兩)
右㕮咀每服三錢竹茹一團水煎去滓入蜜半匙再
煎一兩沸温服
局方華盖散治妊娠咳𠻳不止穩重有效(見雜病咳𠻳)
喘
吕滄州治經歴哈散侍人病喘不得卧衆作肺氣受風
邪治之吕診之氣口盛於人迎一倍厥陰弦動而疾兩尺
俱短而離經因告之曰病盖得之毒藥動血以至胎死
不一奔迫而上衝非風寒作喘也乃用催生湯加芎歸
煮二三升服之夜半果下一死胎喘即止哈散密嘱曰
病妾誠有懷以室人見嫉故藥去之衆所不知也衆慚
而去
平安散治妊娠上氣喘急大便不通嘔吐不食腹脇
脹痛
川芎木香(各一錢半)陳皮熟地黃(洗)乾薑(炮)生薑
厚朴(去粗皮製炒)甘草(各一錢)
右作一服水二鍾入燒鹽一捻煎至一鍾不拘時服
桔梗湯馬兜鈴散(並見前咳𠻳條)
瘧
大妊娠病瘧乃夏傷暑客於皮膚至秋而發陽盛則熱
陰盛則寒陰陽相離寒熱俱作其發晏者由風邪客於
風府循膂而下衛氣至一日一夜常大會於風府故發
曰晏與早者衛氣之行風府日下一節二十一日下至
尾骶二十二日入脊内上注於伏衝之脉其行九日出
缺盆其氣既止故發更早其間日發者風邪内搏五臟
横連募原其道遠其氣深其行遲不能日作也妊娠而
發多傷於胎薛前證因脾胃虛弱飲食停滯或外邪
所感或鬱怒傷脾或暑邪所傷或係飲食停滯用六君
子加桔梗蒼术藿香外邪多而飲食少用藿香正氣散
(見雜病中風)外邪少而飲食多用人參養胃湯(見雜病瘧)勞傷元
氣用補中益氣湯(見雜病勞倦)若鬱怒所傷用小柴胡湯(見傷)
(寒少陽病)兼歸脾湯(見健忘)若木侮土久而不愈用六君子為
主佐以安胎藥仍參三陰三陽經而治之一婦人因
怒患瘧舉發無期久而不已胸腹不利飲食少思吞酸
吐痰用六君子加柴胡山梔二十餘劑尋愈但晡熱少
食又用四君子加柴胡升麻為主佐以逍遥散而痊
一妊婦瘧久不已噯氣下氣胸腹膨脹食少欲嘔便血
少寐此屬肝脾鬱怒用歸脾湯加柴胡山梔漸愈又用
六君子湯加柴胡山梔升麻而愈一妊婦患瘧已愈
但寒熱少食頭痛䀯熱内熱此脾虛血弱也用補中益
氣湯加蔓荆子頭痛頓止又用六君子湯加芎歸飲食
頓進再用逍遥散加參术而寒熱愈
驅邪散治妊娠停食感冷發為瘧疾
白术草菓仁高良薑(炒)縮砂仁藿香葉
橘紅白茯苓(去皮各一錢半)甘草(炙五分)
右作一服水二鍾生薑五片紅棗一枚煎一鍾不拘
時服
七寳散治男婦一切瘧疾或先寒後熱或先熱後寒
或寒多熱少或熱多寒少或一日一發或一日兩三
發或連日發或間日發或三四日一發不問鬼瘧食
瘧不伏水土山嵐瘴氣似瘧者並皆治之
常山厚朴(薑製)青皮陳皮(並不去白)甘草檳榔
草菓(去皮各等分)
右㕮咀每服半兩於未發隔夜用水酒各一盞煎至
一大盞去滓露一宿再用酒水煎滓一次去滓亦露
一宿來日當發之早盪温面東先服頭藥少頃再服
藥滓大有神效予嘗治一妊婦六七箇月患瘧先
寒後熱六脉浮緊醫用柴胡桂枝無效予曰此非常
山不愈衆醫難之越數日疾甚乃從予治以七寳散
一服瘥黃帝問婦人重身毒之奈何岐伯曰有故無
殞帝曰何謂也岐伯曰大積大聚其可犯也衰其大
半而止誠審藥物之性明治療之方何疑攻治哉
柴胡散治妊娠瘧疾
柴胡(二錢)生大黃(二錢)生黃芩(一錢半)甘草(一錢)
右㕮咀作一服水煎臨發日五更温服必取利為愈
如胎上逼心可服枳殼散忌油麵辛熱等物
又方用大黃(二兩)柴胡(一兩半)黃芩(一兩)芍藥(一兩)
右為細末清水糊為丸如梧桐子大每服百丸臨發
日五更冷湯吞下隔兩時再服五十丸以利為度
若妊婦瘧疾發熱口乾渴飲無度者亦用
生地黃(一兩半)黃芩麥門冬(去心)人參知母(各一兩)
石膏(二兩)甘草(半兩)乾葛(一兩)
右㕮咀每服五錢入烏梅半箇煎服
又方用常山(一兩)石膏(一兩)甘草(炙)黃芩(各半兩)烏梅(七箇)
右細切以水酒各一碗浸一宿平旦煎至一碗去滓
分二服臨發時服右方犯常山大黃吐下之劑若
六脉浮緊有力中有頑痰積熱者用之所謂有故無
殞也其他療治方法已備雜證瘧門兹不贅若熱甚
恐致動胎者亦如傷寒熱病治法以白藥子伏龍肝
等塗臍上下可也
霍亂
大夫飲食過度觸冒風冷陰陽不和清濁相干謂之霍
亂其間或先吐或腹痛吐利是因於熱也若頭痛體疼
發熱是挾風邪也若風折皮膚則氣不宣通而風熱上
衝為頭痛若風入腸胃則洩利嘔吐甚則手足逆冷此
陽氣暴竭謂之四逆妊娠患之多致傷胎也薛按前
證若因内傷飲食外感風寒用藿香正氣散若因飲食
停滯用平胃散果脾胃頓傷陽氣虛寒手足逆冷者須
用温補之劑治當詳審毋使動胎也一妊婦霍亂已
止但不進飲食口内味酸泛行消導寬中余曰此胃氣
傷而虚熱也當用四君子湯彼不信乃服人參養胃湯
嘔吐酸水其胎不安是藥復傷也仍與四君子湯俾煎
熟令患者先嗅藥氣不作嘔則呷少許恐復嘔則胎為
釣動也如是旬餘愈
人參白术散
白术茯苓人參甘草木香藿香(各半兩)
乾葛(一兩)
右為末沸湯調服二錢吐甚者加生薑汁頻頻飲之
人參散治妊娠霍亂吐瀉心煩腹痛
人參厚朴(薑製)橘紅(各二錢)當歸(炒)乾薑甘草(炙各)
(一錢)
右作一服水二鍾薑三片紅棗三枚煎一鍾服無時
白术散治妊娠霍亂腹痛吐利不止
白术(炒)益智仁枳殼(䴸炒)橘紅(各七錢半)草豆蔲(煨去皮)
良薑(炒各半兩)
右為散每服三錢水煎入薑半分去滓温服無時
木瓜煎治妊娠霍亂吐瀉轉筋入腹則悶絶
吳茱萸(湯泡七次)生薑(切各七錢半)木瓜(切一兩半)一方有蘹
香(七錢半)甘草(一錢)茱萸(半兩)加紫蘇煎
右細剉水二盞煎一盞二分去滓分三服熱服無時
縮脾飲解伏熱除煩渴消暑毒止吐利霍亂之後服
熱藥太多致煩躁宜沉井水中候冷頻頻服
草菓仁(四兩)烏梅肉(三兩)甘草(二兩半)
右㕮咀每半兩水一碗薑十片煎八分沉冷服
妊娠霍亂腹痛四肢冷逆汗出脉虛弱者理中湯治之
右四方内用乾薑豆蔲茱萸俱大温之劑若發熱煩
渴脉數陽證者服之即死宜用後方
竹茹湯(見嘔吐)益元散桂苓甘露飲冬葵子湯(並見雜病)
(霍亂)
證治準繩卷六十六
