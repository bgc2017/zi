證治準繩卷一
明王肯堂撰
準繩
諸中門
卒中暴厥
經云暴病卒死皆屬于火註云火性速疾故也然初治
之藥不寒而溫不降而升甚者從治也俗有中風中氣
中食中寒中暑中濕中惡之别但見卒然仆倒昏不知
人或痰涎壅塞咽喉作聲或口眼喎斜手足癱瘓或半
身不遂或六脉沉伏或指下浮盛者並可用麻油薑汁
竹瀝調蘇合香丸如口噤抉開灌之或用三生飲一兩
加人參一兩煎成入竹瀝二三杯薑汁少許如抉不開
不可進藥急以生半夏為末吹入鼻中或用細辛皂角
菖蒲為末吹入得嚏則甦此可以驗其受病深淺則知
其可治不可治(詳見中風門口噤條)若口開手撒遺尿者虚極而
陽暴脫也速用大料參茋接補之及臍下大艾灸之
痰涎壅盛者宜吐之急救稀涎散猪牙皂角肥實不蛀
者四挺去黑皮晉礬光明者一兩各為細末研勻輕者
五分重者三錢溫水調灌下又碧霞散揀上色精好石
綠研篩水飛再研取二三錢同冰片三四豆許研勻以
生薄荷汁合溫酒調服之二藥不大嘔吐但微微令涎
自口角流出自甦舊說口開心絶手撒脾絶眼合肝
絶遺尿腎絶聲如鼾肺絶皆為不治之症然五症不全
見者速服參茋膏灸臍下亦有得生者卒中眼上戴
不能視者灸第一椎骨第五椎上各七壯一齊下火炷
如半棗核大若中人髮直吐清沫搖頭上攛面赤如
粧汗綴如珠或頭面赤黑眼閉口開氣喘遺尿皆不可
治諸中或未甦或已甦或初病或久病忽吐出紫紅
色者死傳心方云治男子婦人涎潮於心卒然中倒
當即時扶入暖室中扶策正坐當面作好醋炭熏之令
醋氣衝入口鼻内良久其涎潮聚於心者自收歸舊輕
者即時甦醒重者亦省人事唯不可喫一滴湯水入喉
也如喫湯水則其涎永繫于心絡不能去必成廢人
風邪中人六脉多沉伏亦有脉隨氣奔指下洪盛者浮
遲吉堅大急疾凶浮遲為寒虚大為暑不當暑則
為虚浮澀為濕浮大為風浮數無熱亦為風微
而數浮而緊沉而遲皆氣中風應人迎氣應氣口
洪大為火滑為痰或浮而滑沉而滑微而虚者
皆虚與痰更當察時月氣候及其人之起居參以顯
症而定病之主名以施治療
中風
中後當如東垣法分中血脉中府中藏施治靈樞經
云虚邪偏客於身半其入深者内居榮衛榮衛稍衰則真
氣去邪氣獨留發為偏枯故其邪氣淺者脉偏痛又云
偏枯身偏不用而痛言不變志不亂病在分腠之間巨
針取之益其不足損其有餘乃可復也痱之為病也身
無痛者四肢不收志亂不甚其言微知可治甚則不能
言不可治也此内經論中風之淺深也其偏枯身偏痛
而言不變志不亂者邪在分腠之間即仲景東垣所謂
邪中府是也痱病無痛手足不收而言瘖志亂者邪入
于裏即仲景東垣所謂邪中藏是也
中血脉外有六經之形症則以小續命湯加減及疎風
湯治之太陽經中風無汗惡寒于續命湯中加麻黃
防風杏仁一倍針太陽經至隂出血崑崙舉蹻有汗惡
風於續命湯中加桂枝芍藥杏仁一倍針風府陽明
經中風無汗身熱不惡寒于續命湯中加石膏二兩知
母二兩甘草一兩有汗身熱不惡風于續命湯中加葛
根二兩桂枝黃芩各一倍針陷谷刺厲兊太隂經中
風無汗身涼于續命湯中加附子一倍乾薑加二兩甘
草加三兩針隱白少隂經中風有汗無熱于續命湯
中加桂枝附子甘草各一倍針太谿凡中風無此四
證六經混淆繫於少陽厥隂或肢節攣痛或麻木不仁
每續命八兩加羌活四兩連翹六兩刺厥隂之井大敦
以通其經灸少陽之經絶骨以引其熱
中府内有便溺之阻隔宜三化湯或局方中麻仁丸通
利之
外無六經之形症内無便溺之阻隔知為血弱不能養
筋故手足不能運動舌強不能語言也宜大秦芃湯養
血而筋自榮若内外症俱有之先解表而後攻裏若
内邪已除外邪已去當服愈風湯以行中道久服大風
盡去縱有微邪只從愈風湯加減治之然治病之法不
可失於通塞或一氣之微汗或一旬之通利如此乃常
治之法也久之清濁自分榮衞自和矣
中藏痰涎昏冒宜至寶丹活命金丹之類(若中血脉中府之病初不)
(宜用龍腦麝香牛黃為麝香入脾治肉牛黃入肝治筋龍腦入腎治骨恐引風深入骨髄如油入麫莫之能出)
中府者多兼中藏如左關脉浮弦面目青左脉偏痛
筋脉拘急目瞤頭目眩手足不收坐踞不得此中膽兼
中肝也犀角散之類如左寸脉浮洪面赤汗多惡風
心神顛倒言語謇澀舌強口乾忪悸恍惚此中小腸兼
中心也加味牛黃散之類如右關脉浮緩或浮大面
唇黃汗多惡風口喎語澀身重怠惰嗜卧肌膚不仁皮
肉瞤動腹脹不食此中胃兼中脾也防風散之類如
右寸脉浮濇而短鼻流清涕多喘胸中冒悶短氣自汗
聲嘶四肢痿弱此中大腸兼中肺也五味子湯之類
如左尺脉浮滑面目黧黑腰脊痛引小腹不能俛仰兩
耳虚鳴骨節疼痛足痿善恐此中膀胱兼中腎也獨活
散之類治風之法解表攻裏行中道三法盡矣然不
可執也如小續命湯亦麻黃桂枝之變麻黃桂枝若不
施于冬月即病之傷寒而施于溫熱之症未有不殺人
者其可執乎戴復菴云治風之法初得之即當順氣
及其久也即當活血久患風疾四物湯吞活絡丹愈者
正是此義若先不順氣遽用烏附又不活血徒用防風
天麻羌活輩吾未見其能治也然順氣之藥則可破氣
瀉氣之藥則不可卒仆偏枯之症雖有多因未有不
因真氣不周而病者故黃茋為必用之君藥防風為必
用之臣藥黃茋助真氣者也防風載黃茋助真氣以周
於身者也亦有治風之功焉許胤宗治王太后中風口
噤煎二藥熏之而愈况服之乎多怒加羚羊角渴
加葛根汁秦艽口噤口喎亦加秦艽恍惚錯語加
茯神遠志不得睡加炒酸棗仁不能言加竹瀝荆
瀝棃汁陳醬汁生葛汁人乳汁内熱加棃汁人乳生
地黃汁痰多加竹瀝荆瀝少佐以薑汁予每治此
症用諸汁以收竒功為其行經絡滲分肉捷于湯散故
也小便不利三因白散子加木通燈心茅根煎熱盛
去附子潔古云中風如小便不利不可以藥利之既
已自汗則津液外亡小便自少若利之使榮衞枯竭無
以制火煩熱愈甚當俟熱退汗止小便自行也遺尿
濃煎參茋湯少加益智子頻啜之中風多食風木盛
也盛則尅脾脾受敵求助於食經曰實則夢與虚則夢
取當瀉肝木治風安脾脾安則食少是其效也此其
大略也仍分症詳著于後
痰涎壅盛橘紅一斤逆流水五碗煮數滚去橘紅再
煮至一碗頓服白湯導之吐痰之聖藥也竹瀝荆瀝
少佐薑汁加入二陳湯星香散中乃必用之藥戴云
肥人多中以氣盛于外而歉于内也肺為氣出入之道
人肥者必氣急氣急必肺邪盛肺金尅肝木膽為肝之
府故痰涎壅盛所以治之必先理氣為急中後氣未盡
順痰未盡降調理之劑唯當以藿香正氣散和星香散
煎服此藥非特可以治中風之症中氣中惡藿亂尤宜
中後體虚有痰宜四君子湯和星香散或六君子湯
和之脉沉伏無熱者用三生飲加全蝎一個養正
丹可以墜下痰涎鎮安元氣氣實者以星香湯吞之氣
虚者以六君子湯吞之
口噤以蘇合香丸或天南星冰片末或白梅末擦牙
以鬱金藜蘆末搐鼻以黃茋防風湯熏針人中
頰車各四分白礬半兩鹽花一分細研揩點牙根下
更以半錢七綿裹安牙盡頭用甘草比中指節截作
五截於麻油内浸過炭火上炙候油入甘草以物抉開
牙關令咬定甘草可人行十里許時又換甘草一截後
灌藥極效
口眼喎斜經曰木不及曰委和委和之紀其動緛戾
拘緩又云厥隂所至為緛益緛縮短也木不及則金化
縮短乘之以勝木之條逹也戾者口目喎斜也拘者筋
脉拘強也木為金之縮短牽引而喎斜拘強也緩者筋
脉縱也木為金乘則土寡于畏故土兼化緩縱于其空
隙而拘緩者自緩也故口目喎斜者多屬胃土然有筋
脉之分焉經云足之陽明手之太陽筋急則口目為僻
眥急不能卒視此胃土之筋為喎斜也又云胃足陽明
之脉挾口環唇所生病者口喎唇斜此胃土之脉為喎
斜也口目常動故風生焉耳鼻常静故風息焉治宜清
陽湯秦芃升麻湯或二方合用黃茋二錢人參當歸白
芍藥各一錢甘草桂枝各五分升麻葛根秦芃各一錢
白芷防風蘇木紅花酒黃蘖各五分水酒各半煎稍熱
服初起有外感者加蓮鬚䓤白三莖同煎取微汗第二
服不用外以酒煮桂取汁一升以故布浸搨病上左
喎搨右右喎搨左筋急喎斜藥之可愈脉急喎斜非
灸不愈目斜灸承泣口喎灸地倉如未效于人迎頰車
灸之戴云中而口眼喎斜者先燒皂角烟熏之以逐
去外邪次燒乳香熏之以順其血脉
半身不遂經云胃脉沉鼓濇胃外鼓大心脉小堅急
皆鬲偏枯男子發左女子發右不瘖舌轉可治三十日
起其從者瘖三歲起年不滿二十者三歲死盖胃與脾
為表裏隂陽異位更實更虚更逆更從或從内或從外
是故胃陽虚則内從于脾内從於脾則脾之隂盛故胃
脉沉鼓濇也濇為多血少氣胃之陽盛則脾之隂虚虚
則不得與陽主内反從其胃越出於部分之外故胃脉
鼓大於臂外也大為多氣少血心者元陽君主宅之生
血主脉因元陽不足隂寒乘之故心脉小堅急小者陽
不足也堅急者隂寒之邪也夫如是心胃之三等脉凡
有其一即為偏枯者何也盖心是天真神機開發之本
胃是穀氣充大真氣之標標本相得則胸膈間之膻中
氣海所留宗氣盈溢分布四藏三焦上下中外無不周
徧若標本相失則不能致其氣于氣海而宗氣散矣故
分布不周于經脉則偏枯不周于五藏則瘖即此言之
是一條可為後之諸言偏枯者綱領也未有不因真氣
不周而病者也故治療之方不用黃茋為君人參當歸
白芍藥為臣防風桂枝釣藤竹瀝荆瀝薑汁韭汁葛汁
梨汁乳汁之屬為之佐使而雜沓乎烏附羌獨之屬以
涸榮而耗衞如此死者醫殺之也丹溪云大率多痰
在左挾死血與無血在右挾氣虚與痰亦是無本杜撰
之談不必拘之古方順風勻氣散虎骨散虎脛骨酒
黃茋酒皆可用外用蠶沙兩石分作三袋每袋可七
斗蒸熱一袋著患處如冷再換一袋依前法數數換易
百不禁瘥止須羊肚釀粳米葱白薑椒䜴等煮爛熟日
食一具十日止
失音不語素問云太隂所謂入中為瘖者陽盛已衰
故為瘖也内奪而厥則為瘖痱此腎虚也少隂不至者
厥也夫腎者藏精主下焦地道之生育故衝任二脉繫
焉二脉與少隂腎之大絡同出腎下起于胞中其衝脉
因稱胞絡為十二經脉之海遂名海焉衝脉之上行者
滲諸陽灌諸精下行者滲三陽灌諸絡而溫肌肉别絡
結於跗因腎虚而腎絡與胞絡内絶不通于上則瘖腎
脉不上循喉嚨挾舌本則不能言二絡不通于下則痱
厥矣如是者以地黃飲子主之竹瀝荆瀝大梨
汁(各三杯)生葛汁人乳汁(各二杯)陳醬汁(半杯)和勻隔湯頓
溫服有痰者滌痰湯内熱者涼膈散加石菖蒲遠
志為末煉蜜丸彈子大朱砂為衣每服一丸薄荷湯化
下名轉舌膏寶鑑訶子湯正舌散茯神散
四肢不舉有虚有實實者脾土太過瀉令濕退土平
而愈虚者脾土不足十全散加減去邪留正(詳見痿門)
身體疼痛鐵彈丸十味剉散(内有熱藥無熱者宜之)蠲痺湯
昏冐活命金丹至寶丹至聖保命金丹牛
黃清心丸中風要分隂陽隂中顔青臉白痰厥喘
塞昏亂眩暈喎斜不遂或手足厥冷不知人多汗陽
中臉赤如醉怒牙關緊急上視強直掉眩素問云諸風
掉眩支痛強直筋縮為厥隂風木之氣自大寒至小滿
風木君火二氣之位風主動善行數變木旺生火風火
屬陽多為兼化且陽明燥金主于緊歛縮勁風木為病
反見燥金之化由亢則害承乃制謂已過極則反似勝
已之化故木極似金况風能勝濕而為燥風病勢甚而
成筋縮燥之甚也
有熱盛生風而為卒仆偏枯者以桂麻烏附投之則殆
當以河間法治之紺珠經云以火為本以風為標心火
暴甚腎水必衰肺金既摧肝木自旺治法先以降心火
為主或清心湯或瀉心湯大作劑料服之心火降則肝
木自平矣次以防風通聖散汗之或大便閉塞者三化
湯下之内邪已除外邪已盡當以羌活愈風湯常服之
宣其氣血導其經絡病自已矣或舌蹇不語者轉舌膏
或活命金丹以治之此聖人心法也或有中風便牙關
緊急漿粥不入急以三一承氣湯灌于鼻中待藥下則
口自開矣然後按法治之
有元氣素弱或過于勞役或傷于嗜欲而卒然厥仆狀
類中風者手必散口必開非大劑參茋用至斤許豈能
回元氣于無何有之鄉哉亦有不仆而但舌強語澀痰
壅口眼喎斜肢體不遂者作中風治必殆以六君子湯
加諸汁治之寶鑑云凡人初覺大指次指麻木不仁
或不用者三年内有中風之疾也宜先服愈風湯天麻
丸各一料此治未病之法也薛已云預防之理當養氣
血節飲食戒七情遠幃幕可也若服前方以預防適所
以招風取中也
中寒
中寒之症身體強直口噤不語或四肢戰掉或洒洒惡
寒或翕翕發熱或卒然眩暈身無汗者此寒毒所中也
其異于傷寒何也曰傷寒發熱而中寒不發熱也仲景
于傷寒詳之而中寒不成熱者未之及何也曰陽動隂
静動則變生静則不變寒雖隂邪既鬱而成熱遂從乎
陽動傳變不一靡有定方故極推其所之之病不得不
詳也其不成熱者則是邪中于隂形之中一定而不移
不移則不變不變則止在所中寒處而生病是故略而
不必詳也治之先用酒調蘇合香丸輕則五積散加香
附一錢麝香少許重則用薑附湯若人漸甦身體回暖
稍能言語須更問其别有何證寒脉遲緊挾氣帶洪攻
刺作痛附子理中湯加木香半錢挾風帶浮眩暈不仁
加防風一錢挾濕帶濡腫滿疼痛加白术一錢筋脉牽
急加木瓜一錢肢節疼痛加桂一錢亦可灸丹田穴以
多為妙大抵中在皮膚則為浮中在肉則為苛為重為
聚液分裂而痛或痛在四肢或痛在胸脇或痛在脛背
或痛在小腹引睪或經脉引注藏府之膜原為心腹痛
或注連于藏府則痛死不知人中于筋骨為筋攣骨痛
屈伸不利中入六府五藏則仲景述在金匱要略中所
以肺中寒者吐濁涕肝中寒者兩臂不能舉舌本燥喜
太息胸中痛而不得轉側則吐而汗出也心中寒者其
人若心中如噉蒜狀劇者心痛徹背背痛徹心譬如蟲
注其脉浮者自吐乃愈不言脾腎二藏中寒者缺文也
然所謂中藏者乃中五藏所居畔界之郭内阻隔其經
藏氣不得出入故病若真中藏則死矣永類鈐方云
肝中寒其脉人迎幷左關緊而弦其証惡寒發熱面赤
如有汗胸中煩脇下攣急足不得伸心中寒者其脉
人迎幷左寸緊而洪其証如噉韭虀甚則心痛掣背惡
寒四肢厥自吐昏塞不省脾中寒其脉人迎幷右關
緊而沉其証心腹脹四肢攣急噯噫不通藏氣不傳或
秘或泄肺中寒其脉人迎幷右寸緊而濇其証善吐
濁氣短不能報息洒洒而寒吸吸而咳腎中寒其脉
人迎幷左尺緊而滑其証色黑氣弱吸吸少氣耳聾腰
痛膝下拘疼昏不知人治當審微甚甚則以薑附湯
為主微則不換金正氣散加附子附子五積散臍腹痛
四肢厥附子理中湯薑附湯入肝加木瓜入肺加桑白
皮入脾加术入心加茯苓
中暑(更參傷暑門)
中暑之症面垢悶倒昏不知人冷汗自出手足微冷或
吐或瀉或喘或滿以來復丹末同蘇合香丸用湯調灌
或以來復丹研末湯調灌之却暑散水調灌下亦得候
其人稍甦則用香薷飲香薷湯煎熟去查入麝香少許
服或剥蒜肉入鼻中或研蒜水解灌之盖中傷暑毒陽
外隂内諸暑藥多有暖劑如大順之用薑桂枇杷葉散
之用丁香香薷飲之用香薷香薷味辛性暖薑亦辛暖
又蒜氣臭烈能通諸竅大概極臭極香之物皆能通竅
故也熱死人切勿便與冷物及卧冷地正如凍死人
須先與冷水若遽近火即死一法行路暍死人惟得置
日中或令近火以熱湯灌之即活初覺中暑即以日
晒瓦或布蘸熱湯更易熨其心腹臍下急以二氣丹末
湯調灌下一方用不蛀皂角不拘多少刮去黑皮燒
烟欲盡用盆合於地上周圍勿令透烟每用皂角灰一
兩甘草末六錢和勻每服一錢新汲水調下氣虚人溫
漿水調下昏迷不省者不過兩服盖中暑人痰塞關竅
皂角能疎利去痰故也又有暑途一證似中而輕欲
睡嬾語實人香薷飲加黃連一錢虚人星香飲加香薷
一錢甦後冷汗不止手足尚逆煩悶多渴者宜香薷飲
甦後為醫者過投冷劑致吐利不止外熱内寒煩躁多
渴甚欲裸形狀如傷寒隂盛格陽宜用溫藥香薷飲加
附子浸冷服渴者縮脾飲加附子亦浸冷服
東垣云静而得之謂之中暑中暑者隂證當發散也或
避暑熱納凉于深堂大厦得之者名曰中暑其病必頭
痛惡寒身形俱急肢節疼痛而煩心肌膚大熱無汗為
房室之隂寒所遏使周身陽氣不得發越世多以大順
散主之是也動而得之為中熱中熱者陽證為熱傷元
氣非形體受病也若行人或農夫于日中勞役得之者
名曰中熱其病必苦頭疼發躁熱惡熱捫之肌膚大熱
必大渴引飲汗大泄無氣以動乃為中熱外傷肺氣蒼
术白虎湯主之薛氏云若人元氣不足用前藥不應
宜補中益氣湯主之大抵夏月陽氣浮于外隂氣伏于
内若人飲食勞倦内傷中氣或酷暑勞役外傷陽氣者
多患之法當調補元氣為主而佐以解暑若中暑者乃
隂寒之症法當補陽氣為主少佐以解暑故先哲多用
附子薑桂附子之類此推内經捨時從證之良法也今
患暑症殁而手足指甲或肢體青黯此皆不究其因不
溫補其内而泛用香薷飲之類所誤也夫香薷飲乃散
陽氣導真隂之劑也須審有是證而服亦何患哉若人
元氣素虚或犯房過度而飲之者適所以招暑也
中濕(參看傷濕門)
風寒暑濕皆能中人惟濕氣積久留滯關節故能中非
如風寒暑之有暴中也中濕之證關節重痛浮腫喘滿
腹脹煩悶昏不知人其脉必沉而緩或沉而微細宜除
濕湯白术酒有破傷處因澡浴濕氣從瘡口中入其
人昏迷沉重狀類中濕名曰破傷濕宜白术酒
中氣
中氣因七情内傷氣逆為病痰潮昏塞牙關緊急七情
皆能為中因怒而中者尤多大略與中風相似風與氣
亦自難辨風中身溫氣中身冷風中多痰涎氣中無痰
涎風中脉浮應人迎氣中脉沉應氣口以氣藥治風則
可以風藥治氣則不可纔覺中氣急以蘇合香丸灌之
候醒繼以八味順氣散加香附三五錢或木香調氣散
尚有餘痰未盡平復宜多進四七湯及星香散若其人
本虚痰氣上逆關隔不通上下升降或大便虚秘宜用
三和丹
中食
中食之證忽然厥逆昏迷口不能言肢不能舉狀似中
風皆因飲食過傷醉飽之後或感風寒或著氣惱以致
填塞胸中胃氣有所不行隂陽痞隔升降不通此内傷
之至重者人多不識若誤作中風中氣而以袪風行氣
之藥重傷胃氣其死可立而待不若先煎薑鹽湯探吐
其食仍視其風寒尚在者以藿香正氣散解之氣滯不
行者以八味順氣散調之吐後别無他證只用平胃散
加白术茯苓半夏麴蘖之類調理如遇此卒暴之病必
須審問明白或方食醉飽或飲食過傷但覺胸膈痞悶
痰涎壅塞氣口脉緊盛者且作食滯治之戴云人之
飲食下咽而入肝由肝而入脾由脾而入胃因食所傷
肝氣不理故痰涎壅塞若中風然亦有半身不遂者肝
主筋故也治以風藥則誤矣按復菴名醫也飲食下咽
而先入肝于理難通其必有謂矣姑存之以候問
中惡
中惡之證因冒犯不正之氣忽然手足逆冷肌膚粟起
頭面青黑精神不守或錯言妄語牙緊口噤或頭旋暈
倒昏不知人即此是卒厥客忤飛尸鬼擊弔死問喪入
廟登塜多有此病蘇合香丸灌之候稍甦以調氣散和
平胃散服名調氣平胃散
五絶
治五絶一自縊二摧壓三溺水四魘魅五産乳用半夏
一兩末之為丸荳大内鼻中愈心溫者一日可治
自縊死仲景云自旦至暮雖已冷必可治暮至旦則
難恐此當言隂氣盛故也然夏時夜短于晝又熱猶應
可治又云心下若微溫者一日已上猶可治之當徐徐
抱解不得截繩上下安被卧之一人以脚踏其兩肩手
挽其髮常令弦急勿令縱緩一人以手按據胸上數摩
動之一人摩捋臂脛屈伸之若已殭直但漸漸強屈之
幷按其腹如此一炊頃雖得氣從口出呼吸眼開仍引
按莫置亦勿勞之須臾可少與桂湯及粥清含與之令
喉潤漸漸能嚥乃止更令兩人以管吹其兩耳此法最
善無不活者自縊者切不可割斷繩子以膝盖或用
手厚裹衣物緊頂穀道抱起解繩放下探其項痕搐鼻
及吹其兩耳待其氣回方可放手若便泄氣則不可救
矣肘後方自縊死安定心神徐緩解之慎勿割繩斷
須抱取心下猶溫者刺鷄冠血滴口中即活男雌女雄
又方鷄屎白如棗大酒半盞和灌入鼻中尤妙千
金方以藍汁灌之餘法同上自縊死但身溫未久者
徐徐放下將喉氣管捻圓揪髮向上揉擦用口對口接
氣糞門用火筒吹之以半夏皂角搐鼻以薑汁調蘇合
香丸灌之或煎木香細辛湯調灌亦得得甦可治繩小
㾗深過時者不治
摧壓卒墮攧壓倒打死心頭溫者皆可救將本人如
僧打坐令一人將其頭髮控放低用半夏末吹入鼻内
如活却以生薑汁香油打勻灌之餘詳折傷門
溺水死撈起以尸横伏牛背上無牛以凳控去其水
冬月以綿被圍之却用皂角以生薑自然汁灌之上下
以炒薑擦之得甦可治若五孔有血者不治金匱救
溺死方取竈中灰兩石埋之從頭至足水出七孔即活
溺水者放大凳上睡著將脚後凳脚站起二磚却蘸
鹽擦臍中待其水自流出切不可倒提出水此數者但
心頭微熱者皆可救治又方溺水死一宿者尚活搗
皂角綿裹納下部須臾出水即活
魘神虚氣濁風痰客於心肺所以得夢不覺濁氣閉
塞而死氣動不甦面青黑者不治急以搐鼻散引出膈
痰次以蘇合香丸導動清氣身動則甦若身静色陷者
不治魘死不得近前喚但痛咬其脚跟及唾其面不
醒者移動些少卧處徐徐喚之原有燈則存無燈切不
可點燈肘後方卧忽不寤勿以火照之殺人但痛嚙
大拇指際而唾其面則活取韭搗汁吹鼻孔冬月用韭
根取汁灌口中皂角為末如菉豆大許吹入鼻中得
嚏即氣通雄黃搗末細篩以管吹入鼻孔中
證治凖繩卷一
