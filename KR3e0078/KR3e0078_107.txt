證治凖繩卷一百七
明王肯堂撰
外科
癰疽門
癰疽部分
靈樞五臟身有五部伏兔一腓二(腓者腨也即足肚)背
三五臟俞四項五此五部有癰疽者死
王海藏云腦鬚鬢頥亦為癰疽必死之
處
鬼遺方不可患癰疽者七處眼後虛處頥接骨處
隂根上毛間胯與尻骨接處耳門前後車骨接處
諸因小腹風水所成癰疽領骨下近耳後虛處
鼻骨中並能害人但以諸法療之或有得瘥唯眼後
虛處最險
背上九處不可病癰第一入髮際為玉枕亦為舌本
第二頸項節第三椎為崇骨第四大椎為五藏
第五脊骨兩邊肺俞穴第六夾脊兩邊脾俞及肝
俞第七脊骨兩邊腎俞二穴第八後心鳩尾第
九鳩尾骨穴
正面五處不可患癰第一喉骨為垂膺第二當胸
為神舍第三心鳩尾第四當兩乳穴第五臍下
一寸三分之間
側面三處不可患癰耳下近耳後牙車尖央䧟中為
喉脉一穴當膞下一穴為肩骨承山上三寸一穴
腨腸
上焦發癰為陽是壅塞實候宜解利温凉湯藥去其積
熱上攻外即貼消腫通逼毒藥如已結定即發穴藥候
宂破出其膿毒腫平方貼生肉等藥然後斂合瘡口亦
慮外傷風水勿食發風熱醬麵毒物等忌房事
中焦發癰至腰上一節前後心不定所在皆是澁滯候
亦乘虛而作不拘大小前起心鳩尾者最要緊近兩腋
是虛處兩脇肋下至臍上及臍下兩傍一二寸發癰填
氣伏硬難潰膿為此等處偏難發宂宂後難合瘡口並
須先用煖内藥服後用熱藥貼令軟如慢慢破宂不得
急破急破即朝夕出膿不住緩慢破宂即一頓出膿易
為將息後心者唯有十一椎脾俞下十四椎上為腎俞
腎俞下為腰俞兩處起癰者防毒氣内攻為此處皆是
至虛處凡有癰起先須補内氣令實方可放破内氣實
則不内攻且易得潰唯腰腿兩處多成漏疾預防節慾
則先矣
下焦發為流注虛損候前隂股兩處起如雞卵大長横
摺内初起腫核結塊後四畔浮腫相併伏硬色青黑先
用和平藥内服三五日後用發軟散及罨藥罨令軟即
宂宂後其瘡口即隨摺子内作長瘡瘡口破宜急用抽
毒膏出膿膿盡便貼合瘡口藥為此處無肉可壊更不
須長肉也
右靈樞鬼遺諸書所言部分甚悉今已散采入各條
矣其經絡所屬及引經之藥已見首卷分經絡篇其
初中後内消外治之法及表裏虛實之别則當於腫
瘍潰瘍門求之今世專科方士所詫以為秘傳之書
圖寫形像分别名目以立治法者多不足憑此中亦
有蒐采者(如或問之類)姑以廣聞見耳不必泥也
頭部一
百會疽
或問百會穴生疽何如曰此名玉頂發初如麥米頓增
痛楚寒熱大作由虛陽浮泛宜以鹽湯下入味丸引火
歸源甚則黑錫丹或元氣素薄六陽經受風邪風火相
扇臟腑熱毒上攻而然者宜黃連消毒飲兼玉樞丹勝
金丹更以附子切片置湧泉宂炙五壯以泄其毒七日
無膿者死
頂門癰
或問頂門生癰何如曰此屬太陽經風熱所致一名佛
頂疽宂名上星由臟腑隂陽不調熱毒上壅而成宜服
活命飲加芩連梔子藁本清熱之臍及紫金丹烏金散
奪命丹汗之虛者十全大補湯加羌活稍遲潰爛黑䧟
惡證多脉大神昏二便閉結者不治
額疽
鬼遺方云左額右額發赤疽不拘大小狀如桃李急宜
藥貼破見膿無害右額角一處發毒疽及惡癤為近太
陽宂如腫滿太陽即成虛損為近宂而難消不可破如
破後傷外風水即能害人亦宜用藥潰膿後速歛合瘡
口如經冬月即成冷瘡緣此處近太陽宂上至額角都
為險處宜或問當額生疽何如曰此屬陽明胃積熱宜
服活命飲加升麻桔梗羌活水酒煎服壯實者一粒金
丹下之老弱者十全六補湯或十宣散黃茋内托散托
之過時潰爛腦髓出者死
太陽疽
鬼遺云左右太陽宂或發疽癤及癰五七日不潰毒氣
流入眼眶攻眼眼合不開用藥貼破破後慎外風水所
入即損其睛疰損眼臉而成大疾或問兩太陽生疽
何如曰此名勇疽亦名腦發疽屬足陽明胃經狀如伏
鼠寒熱併作面目浮腫宜活命飲加升麻桔梗烏金散
十一日刺得黃白膿者生清稀黑血者及潰爛透腦者
死
鬢疽
鬢疽屬手少陽三焦相火是經少血多氣尤忌見膿若
妄加針灸必至不起余見之屢矣薛新甫以為屬肝
膽二經怒火或風熱血虛所致若發熱作渴者用柴胡
清肝散腫突痛甚者用仙方活命飲若大勢已退餘毒
未散用參茋歸术為主佐以川芎白芷金銀花以速其
膿膿成仍用參茋之類托而潰之若欲其生肌收斂脾
虚者六味丸血虛者四物加參茋或血燥或水不能生
木者用四物湯六味地黃丸氣虛者用補中益氣湯皆
當滋其化源為善
一老腫痛發熱膿清作渴脉軟面濇此氣血俱虚也欲
補之彼見作渴發熱乃服降火之劑果作嘔少食復求
治投六君子湯四劑嘔止食進仍用補藥月餘而愈(以上)
(補)一人患此焮痛作腫發熱以小柴胡湯加連翹金
銀花天花粉四劑而消一人因怒後鬢際腫痛發熱
以小柴胡湯加連翹金銀花天花粉四劑根畔俱消惟
瘡口作痛以仙方活命飲二劑痛止膿熟針之更以托
裏消毒藥而愈一人腫痛寒熱拘急脉浮數以荆防
敗毒散二劑表證悉退更以托裏消毒散潰之而安
一人焮腫痛甚發寒熱服十宣散愈熾診之脉數而實
此表裏俱有邪也以荆防敗毒散加芩連大黃二劑少
愈更以荆防敗毒散四劑而消俞黃門年踰三十冬
患鬢毒腫焮煩躁便祕脉實此膽經風熱壅上也馬氏
曰瘡瘍熱實不利者大黃湯下之一劑便通瘡退更以
荆防敗毒散二劑十宣散去桂加天花粉金銀花數劑
而愈一人頭面焮腫作痛時仲冬脉弦緊以托裏温
經湯汗之而消趙宜人年踰七十鬢疽已潰焮腫痛
甚喜冷脉實便祕東垣云煩躁飲冷身熱脉大精神昏
悶者臟腑實也以清凉飲二劑腫痛悉退更以托裏藥
二十餘劑而平
注前疽雖出少陽血少之分然證與脉皆屬於實故
年壯者用瀉劑之重年老者用瀉劑之輕若拘以年
老或守其經禁而投補劑實實之禍難免矣(以上瀉例)
侍御朱南臯患前證腫痛發熱日晡尤甚此肝膽二經
血虛火燥也用四物湯加玄參柴胡桔梗炙草治之而
愈又因勞役發熱畏寒作渴自汗用補中益氣湯去柴
胡升麻加五味麥門炮薑而瘥州守胡廷器年七十
患前證腫焮作痛頭目俱脹此腎水不足肝膽火盛而
血燥也用六味丸料四劑瘡頭出水而愈後因調養失
宜仍腫痛煩熱喘渴脉洪大而虚此脾胃之氣傷也用
補中益氣以補脾胃用六味地黃丸以補腎肝而痊(以上)
(補例)
柴胡清肝散治鬢疽及肝膽三焦風熱怒火之證或
項胸作痛或瘡毒發熱
柴胡山梔(炒各壹錢伍分)黃芩(炒)川芎人參(各壹錢)
連翹桔梗(各捌分)甘草(伍分)
右水煎服
髮際瘡
鬼遺云左右髮際起如粟米頭白肉赤熱痛如錐刺此
疾婦人患多丈夫患少始因風濕上攻髮際亦宜出膿
無傷或問髮際生瘡何如曰此名髮際瘡也狀如芡
實漫腫寒熱或痛或痒者髮際疽也此由風熱上壅所
致宜服防風通聖散紫金丹奪命丹汗之
癩頭瘡
丹防風通聖散為末酒浸焙乾凡三次食後白湯調服
日三服至頭有汗效
世濃煎鹽湯洗三五日一洗用一上散傅之久年不愈
神效
丹用好紫霄炭燒通紅入水淬之又燒又淬以水熱為
度取所淬之水日日洗之使熱毒宣發而愈外以胡荽
子伏龍肝懸龍尾(屋梁塵也)黃連白礬為末調傅又服酒炒
通聖散效
一方單用黃連末傅之累效
或問頭上生瘡狀如葡萄痛甚久而無膿何如曰名鬈
毛瘡治法上同必須詳驗其瘡若中䧟而四畔高起色
如黃蠟者廣瘡也
松脂膏治頭瘡經年月不瘥
松脂黃連(去鬚各㭍錢半)黃芩苦麥(各壹兩)蛇牀子(貳錢)
(半)大黃白礬(枯各半兩)水銀(壹兩半)胡粉(半兩合水銀入少水同研)
(令無星為度)
右為細末研勻用蠟豬脂調傅瘡上大效
貝母膏治頭秃瘡
貝母半夏(生)南星五倍子白芷黃檗
苦參(各貳錢半)虢丹(煆壹錢半)雄黃(壹錢)
右為細末先以蜂房白芷苦參大腹皮荆芥煎湯熏
洗拭乾即用密水調傅兩三次後乾摻藥
加味平胃散治一切惡瘡頭上瘡
右平胃散入膩粉清油調傅之甚妙
螵蛸散治頭上生瘡俗曰粘瘡
海螵蛸(貳錢)白膠香輕粉(各半兩)
為細末研勻先用清油潤瘡後掺藥只一上可
治頭極痒不痛生瘡方
鵓鴿糞(伍合)
右以好醋和膏煮三兩沸日兩三次塗之
腦疽
鬼遺正腦上一處起為腦癰及腦疽腦鑠並在大椎骨
上人髮際生腦癰皮起易得破宂急破急出膿不害腦
疽皮厚難得破宂須急發内毒使破宂方可腦鑠一
處初起如横木掘上起頂門下止大椎發腫如火燒其
色青黑如靴皮大硬不見膿即損外皮如犬咬去肉之
跡難愈靈樞云陽氣大發消腦溜頂名曰腦爍其色
不樂腦頂痛如刺以針煩心者死不可治
薛腦屬足太陽膀胱經積熱或濕毒上湧或隂虛
火熾或腎水虧損隂精消涸初起腫赤痛甚煩渴
飲冷脉洪數而有力乃濕熱上湧當用黃連消毒散并
隔蒜炙以除濕熱漫腫微痛渴不飲冷脉洪數而無
力乃隂虛火熾當用六味丸及補中益氣湯以滋化源
若口舌乾燥小便頻數或淋瀝作痛乃腎水虧損急
用加减入味丸及前湯以固根本引火歸經若不成
膿不腐潰陽氣虚也四君加歸茋不生肌不收歛脾
氣虛也十全大補湯若色黯不潰或潰而不歛乃隂
精消涸名曰腦爍為不治若攻補得宜亦有可愈治者
審焉
元好問記曰予素飲酒於九月中患腦之下項之上出
小瘡後數日腦項麻木腫勢外焮瘍醫遂處五香連翹
湯至八日不下而云不可速療十八日得膿出用藥或
砭刺三月乃可平四月如故予記醫經云凡瘡見膿九
死一生果如醫言則當有束手待斃之悔矣乃請李明
之診且謂膏粱之變不當投五香事已無及當先用火
攻之策然後用藥以大艾炷如桃核許者攻之百壯乃
始覺痛次為處方云是足太陽膀胱之經其病逆當反
治脉中得弦緊按之洪大而數又且有力必當伏其所
主而先其所因其始則同其終則異可使破積可使潰
堅可使氣和可使必巳必先歲氣無伐天和以時言之
可收不可汗經與病俱禁下法當結者散之鹹以軟之
然受寒邪而禁鹹諸苦寒為君而用甘寒為佐酒熱為
因用為使以辛温和氣血大辛以解結為臣三辛三甘
益元氣而和血脉渗淡以導酒濕扶持秋令以益氣瀉
火以入本經之藥和血且為引用既以通經為主用君
以黃芩黃連黃檗生地黃知母酒製入本經羌活獨活
藁本防風巳當歸連翹以解結黃茋人参甘草配諸苦
寒者三之一多則滋營氣補土也生甘草瀉腎火補下
焦元氣人参橘皮以補胃蘇木當歸尾去惡血生地黃
補血酒製防己除膀胱留熱澤瀉助秋令去酒之濕熱
凡此諸藥必得桔梗為舟楫乃不下沉投劑之後疽當
不痛不折食進體健予如言服之投牀大鼾日出乃寤
以手捫瘡腫减七八至瘡痂都歛十四日而巳世醫用
技豈無取效者至於治效之外乃能歴數體中不言之
秘平生所見唯明之一人而巳(方名黃連消毒飲見本條)一人素
不慎起居飲食焮赤腫痛尺脉洪數以黃連消毒散一
劑濕熱頓除惟腫硬作痛以仙方活命飲二劑腫痛悉
退但瘡頭不消投十宣去桂加金銀花藁本白术茯苓
陳皮以托裏排膿彼欲全消自製黃連解毒散二服反
腫硬不作膿始悟仍用十宣散加白术茯苓陳皮半夏
腫少退仍去桂又四劑而膿成腫勢亦退繼以八珍湯
加黃耆五味子麥門冬月餘膿潰而愈夫苦寒之藥
雖治隂證尤當分表裏虛實次第時宜豈可始末悉用
之然焮腫赤痛尺脉數按之則濡乃膀胱經濕熱壅盛
也故用黃連消毒散以解毒除濕顧腫硬作痛乃氣血
凝滯不行而作也遂用仙方活命飲以解結消毒破血
也其瘡頭不消盖因熱毒薰蒸氣血凝滯而然也宜用
甘温之劑補益陽氣托裏以腐潰之况此證原屬腎脉
經因虛火盛而出若不審其因專用苦寒之藥胃氣已
傷何以腐化收歛幾何不致于敗耶凡瘡易消散易腐
潰易收歛皆氣血壯盛故也一人腦疽已十餘日面
目腫閉頭焮如斗脉洪數煩躁飲冷此膀胱濕熱所致
用黃連消毒飲二劑次飲槐花酒二碗頓退以指按下
腫則復起此膿已成於頸額肩頰各刺一孔膿並湧出口
目始開更以托裏藥加金銀花連翹三十餘劑而愈
一人患腦疽勢劇脉實用黃連消毒散不應以金銀藤
二兩水二鍾煎一鍾入酒半碗服之勢去三四再服漸
退又加黃檗知母瓜蔞當歸甘草節數劑而潰止加黃
茋川芎白芷桔梗數劑而愈一婦年將七十形實性
急好酒腦疽纔五日脉緊急又濇急用大黃酒煨細切
酒拌炒為末又酒拌人参炒入薑煎調一錢服過兩時
再與得卧而上半身汗睡覺病已失此亦内托之意(按此)
(治因性急因好酒兼因其脉而制此方脉緊急且濇由其性急嗜酒以傷其血而然故用大黃以洩酒熱人参)
(以養氣血也)杜清碧病腦疽療之不愈丹溪往視之曰何不
服防風通聖散曰已服數劑丹溪曰合以酒製之清碧
乃自悟以為不及一婦腦左腫痛左鼻出膿年餘不
愈時或掉眩如坐舟車許叔微曰肝虛風邪襲之然也
以川芎一兩當歸三錢羌活旋覆花細辛防風蔓荆子
石膏&KR2208;本荆芥穗半夏麯乾地黃甘草各半兩每服
一兩一料而愈(按此條認作肝虛風邪襲之而治以去風清熱養血袪痰之劑因其掉眩痛偏)
(于左也經曰諸風掉眩皆屬肝木又病偏左乃肝膽所主又曰風從上受之又曰無痰不成眩暈又曰肝藏血)
(又曰風乃陽邪故方以風熱痰血而主治者理也)一婦患此色赤腫痛脉數
有力與黃連消毒飲二劑少退更與清心蓮子飲四劑
而消一婦人冬間患此腫痛熱渴余用清熱消毒藥
潰之而愈次年三月其舌腫大遍身發疔如葡萄不計
其數手足尤多乃脾胃受毒也先各刺出黑血隨服奪
命丹㭍粒出臭汗瘡熱益甚便祕二日與大黃芩連各
叁錢升麻白芷山梔薄荷連翹各貳錢生甘草壹錢水
煎三五沸服之大小便出臭甚多下體稍退乃磨入犀
角汁再服舌本及齒縫出臭血諸毒乃消更以犀角地
黃湯而愈
以上治按皆足太陽經積熱挾風挾濕挾虛者其進
退出入可以用黃連消毒散之活法也
黃連消毒飲
黃連(伍分)黃芩(伍分)黃檗(酒洗伍分)人參(伍分)知母(肆分酒炒此以苦寒)
(引用通經為君)羌活(壹錢)獨活(伍分)防風(伍分)藁本(伍分)連翹(壹錢此以)
(大辛解本經之結為臣)黃茋(壹錢)甘草(炙伍分此以甘温配諸苦寒者三之一多則滋)
(榮氣而補土)當歸身(壹錢酒洗)生地黃(壹錢酒洗此以辛温之味和血補血)陳
皮(伍分不去白補胃氣)甘草稍(伍分生此以甘寒瀉腎火之邪補下焦元氣)澤瀉
(㭍分渗淡導酒濕扶助秋令)防己(伍分酒洗除膀胱留熱)當歸稍(伍分)蘇木
(伍分去惡血)桔梗(壹錢使諸藥不下沉為舟楫之用)凡所用之藥用酒
洗併入酒煎者用酒熱為因為使
右俱作一服水叁盞煎减壹半去滓入酒少許再煎
食後温服投劑後不得飲水必再作膿效遲初患三
日者服之立效凡瘡皆隂中之陽陽中之隂二證而
已東垣疽陽藥七分隂藥三分名曰昇陽益胃散老
人宜之亦名復煎散或加没藥乳香各壹錢
右東垣論膏粱肉食之變治宜苦寒不宜芳香者如
解裏條撮要内消升麻湯孫真人单煮大黃湯皆為
富貴肉食之軰設也
羌活當歸湯治腦疽
黃芩黃連(各酒炒)當歸身(酒浸)炙甘草(各壹兩)羌活
黃檗(酒浸)連翹(各伍錢)澤瀉獨活藁本(各叁錢)防風
梔子仁(各伍分)
右㕮咀分作四服水一小椀先浸一時許入酒壹匙
煎至捌分去渣大温服食後日二服和渣計六服三
日服盡去渣清藥調下後梹榔散
㯽榔散㯽榔為細末將羌活當歸湯調下
陳錄判母年七十餘於冬至腦後出疽形可甌面大衆
瘍醫診俟瘡熱以鍼出膿因笞侍妾瘡輙内䧟凹一韭
葉許面色青黃不澤四肢逆冷汗出身清時復嘔吐脉
極沉細而遲盖緣衰老之年嚴寒之時病中苦楚飲食
淡薄已滌肥濃之氣獨存瘦悴之形加之暴怒精神愈
損故有此寒變也病與時同與瘍醫議速製五香湯一
劑加丁香附子各伍錢劑盡復大發隨證調治而愈
内經曰凡治病必察其下謂察時下之宜也諸痛痒瘡
瘍皆屬心火言其常也如瘡盛形羸邪高痛下始熱終
寒此反常也固當察時下之宜而權治故曰經者常也
法者用也醫者意也隨所宜而治之可收十全之功矣
(按此條年老冬寒理宜温補兹用五香湯加丁附以辛散何也盖因其怒氣鬱結阻碍陽氣不得營運致疽凹)
(䧟且脉極沉細而遲其為氣鬱可知矣故用五香以開結丁附以助陽則鬱散陽復疽乃大發此亦因其性因)
(其脉而為治也)錦衣葉夫人患腦疽口乾舌燥内服清熱外
敷寒凉色黯不焮胸中氣噎證属陽氣虚寒彼疑素有
痰火不受温補薛以参茋各伍錢薑桂各貳錢一劑頓
然腫潰故用大補藥而愈
一人膿將成微痛兼渴尺脉大而無力此隂虛火動之
證彼謂心經熱毒自服清凉降火藥愈熾復求治乃以
四物湯加黃檗知母五味麥門黃茋及加减八味丸渴
止瘡潰更以托裏藥兼前丸而愈
一婦人年踰八十腦疽已潰發背繼生頭如粟許脉大
無力此膀胱經濕熱所致脉無力血氣衰進托裏消毒
藥數服稍可更加參耆雖起而渴此血氣虛甚以參茋
各壹兩歸芐各伍錢麥門冬五味各壹錢數服渴止不
潰加肉桂十餘劑膿成針之瘀肉漸腐徐徐取去而膿
清不歛投十全大補湯加白蘞貝母遠志三十餘劑膿
稠而愈設不峻補不去腐肉以渴為火投以凉藥寧免
死哉瘡疽之證雖屬心火當看表裏虛實果元氣充
實内有實火寒劑或可責效若寒凉過火使胃寒脾弱
陽證變隂或結而不潰或潰而不歛隂陽乖戾水火交
爭死無日矣一人腦疽作痛脉雖洪按之無力予㕮
咀加减八味丸與之彼不信自用滋隂等藥七惡併至
而歿精要曰患疽雖云有熱皆因虚而得之愈後作渴
或先渴後疽非加减八味丸不能治一人患腦疽發
熱口渴醫用苦寒藥膿水益多發熱益甚面目赤色唇
舌燥烈小便淋痛晝夜不寐死在反掌請薛治之乃以
加减八味丸料加参茋歸术麥冬甘草煎服之熟睡半
日覺來諸證悉退不數劑而瘡愈薛曰病雖愈當固其
本元彼不經意且不守禁次年患中風後患背疽而歿
一老人膿清兼作渴脉軟而濇予以為氣血俱虛用八
珍湯加黃耆五味彼不信乃服降火之劑果反作嘔少
食始信服香砂六君子湯四劑嘔止食進仍投前湯月
餘而愈一人未潰兼作渴尺脉大而無力以四物湯
加黃檗知母黃耆麥門四劑而渴減又與加减八味丸
渴止瘡潰更用托裏藥兼前丸而愈一人頭頂俱痛
雖大潰腫痛益甚兼作瀉煩躁不睡飲食少思其勢可
畏診其脉毒尚在與仙方活命飲二劑腫痛退半與二
神丸及六君子湯加五味麥門酸棗仁四劑諸證少退
食頗進睡少得及與参苓白术散數服飲食頗進與十
全大補湯加金銀花白芷桔梗月餘瘥
鬼遺赤色疽發頭額及腦前并手掌中十日不宂者死
七日可刺出赤血七日未有膿不可治也(不宂者不作宂而東攻西)
(擊也)杼疽發鬢鬚及兩耳不宂十五日死可刺其膿色
黑如豆豉或見血者死
面部二
發眉
鬼遺云左右眉稜兩處發為發眉不拘在頭尾宜慮未
宂已前攻擊在眉頭即攻入眼損睛在眉後即攻下太
陽並宜戒慎或問眉發疽毒何如曰此疽從眉至頭
生瘡黑色漸漸腫漫滿面瘡頭堅硬如石刺之無膿惟
出黃水痛不可忍悶亂嘔逆是也由臟腑積熱風毒上
攻而然急服紫金丹勝金丹汗之活命飲加黃連桔梗
升麻或黃連消毒飲降火消毒之劑六七日刺得黃白
膿者可治乾枯紫䧟刺之無膿吐逆煩躁神昏不食者
死或問眉心生疽何如曰是名眉心疽一名面風毒
屬足太陽膀胱經風熱壅結隂陽相滯而生急服紫金
丹蟾酥丸汗之或一粒金丹下之若黑色痛甚或麻或
痒寒熱併作者疔也
目眥瘍(詳見雜病眼目門兹不贅)
鼻疽
或問鼻柱上生疽如何曰是名鼻疽屬手太隂肺經風
熱及上焦鬱火所致宜千金漏蘆湯活命飲加梔子木
通薄荷桔梗
發髭
鬼遺云鼻下一處人中兩處為發髭此多因摘髭外入
而結攻作不常寒熱相併此亦害人或問兩腮及鼻
下焮腫生瘡惡血淋漓何如曰此名疔疽屬陽明胃經
三日口噤如痙角弓反張按之如疔釘著骨痛不可忍
是也急服烏金散活命飲加桔梗升麻梔子壯實者一
粒金丹下之稍緩則毒攻心嘔吐不食昏迷躁亂譫語
者死或問地角上生癰何如曰是名髭毒屬足陽明
經風熱所致用活命飲加芩連玄参梔子桔梗以清熱
壯實者一粒金丹下之若撼之有根肌肉不仁或麻或
痒寒熱大作煩悶嘔逆者疔也
顴瘍
或問顴骨内卒然而痛經宿而痛甚寒熱大作何如曰
此顴骨肉疽也屬上焦與陽明經欝火所致宜活命飲
加升麻桔梗乾葛水酒煎服仍與烏金散奪命丹汗之
可消或問一人年五十忽顴骨上初覺如松子漸大
如胡桃不甚腫微赤微痒或云痰核或云結毒或作瘤
治何如曰皆非也是名顴疽屬陽明經積熱所致用紫
金丹烏金散活命飲加製過南星服之而消按靈樞
曰心病者顴赤又曰腎病者顴與顔黑然則當察其色
赤者宜以黃連安神丸降心火補心丸養心血黑者宜
以地黃丸滋腎水未可專委之陽明欝火也
頰瘍
或問頰腮生瘡何如曰此名金腮瘡初如米粒漸大如
豆久而不治潰蝕透頰屬陽明經初宜服勝金丹活命
飲加升麻桔梗黃連消毒散選用壯實者一粒金丹下
之治不得法潰爛不歛口吐臭痰喘急神昏者死
犀角升麻湯治陽明經絡受風熱口唇頰車髮鬢腫
痛及鼻額間連頭痛不可開口雖言語飲食亦相妨
犀角(㭍錢半)川升麻(半兩)防風黃芩(各叁錢半)香白芷
白附子川芎(各貳錢半)羌活(叁錢壹)生甘草(壹錢半)
右㕮咀都作一服水伍盞煎至叁盞半去滓分作叁
服一日一服訖其證必减如臟腑有些溏不妨足陽
明胃經也經云腸胃為市又云陽明多血多氣胃之
中腥羶五味無所不納如市㕓無所不有也六經之
中血氣俱多腐熟飲食之毒聚於胃故此方以犀角
為主飲食之毒陽明經絡環唇挾口起於鼻交額中
循頰車上耳前過客主人循髮際至額顱昔王公患
此一經亦以升麻佐之餘藥皆滌除風熱升麻黃芩
專入胃經故用有效
發頥(痄腮)
或問腮臉生毒何如曰此名腮頷發肌肉浮而不著骨
者名痄腮俱屬陽明風熱所致急服活命飲加玄参芩
連水酒煎服及紫金丹汗之或問額骨之下顋頷之上
耳前一寸三分發疽何如曰此名頥發古云不治之證
屬陽明經熱毒上攻宜活命飲加升麻桔梗黃連水酒
煎服紫金丹奪命丹汗之壯實者一粒金丹下之老弱
者十全大補湯黃茋内托散人参養榮湯若治不得法
延及咽嗌潰爛穿口不食者死嘗見一婦人患此證經
水適至一醫開之嘔逆不食而死又一人患此醫用點
藥潰爛臭穢以致虛火上升吐血痰譫語而死薛痄
腮屬足陽明胃經或外因風熱所乘或内因積熱所致
若腫痛寒熱者白芷胃風湯内熱腫痛者升麻黃連湯
外腫作痛内熱口乾者犀角升麻湯内傷寒凉不能消
潰者補中益氣湯發熱作渴大便秘結者加味清凉飲
表裏俱解而仍腫痛者欲作膿也托裏散若飲食少思
胃氣虛弱也六君子湯肢體倦怠陽氣虛弱也補中益
氣湯膿毒既潰腫痛不减熱毒未解也托裏消毒散膿
出而反痛氣血虛也人参内托散發熱補熱隂血虛也
八珍湯惡寒發熱氣血俱虚也十全大補湯若腫焮痛
連耳下者屬手足少陽經當清肝火若連頥及耳後者
屬足少隂經火當補腎水患此而有不治者多泥風熱
過用尅伐之藥耳按素問云腎熱者頥先赤故頥屬足
少隂腎經也而今醫師以耳後一寸三分發銳毒者名
曰發頥則是少陽分野薛氏亦以為屬足少隂經當補
腎水者何也蓋腎為相火之宅宅完且固而火得歸息
焉則治腎正所以治少陽也此證傷寒汗出不徹者多
患之亦有雜證客熱久而不散而發於頥者宜以藥速
消散之失治成濃則費手矣若又用尅伐之藥而不滋
補其氣血即穿口穿喉而死一人年踰三十夏月熱
病後患頥毒積日不潰氣息奄奄飲食少思大便不禁
診脉如無經曰脉息如無似有細而微者陽氣衰也齊
氏曰飲食不入大便滑利腸胃虚也以六君子加炮薑
肉豆蔲破故紙數劑泄稍止食稍進更加黃檗當歸肉
桂潰而膿水清稀前藥每服加熟附一錢數劑泄止食
進膿漸稠再以十全大補湯加酒炒芍藥白蘞月餘而
愈地官陳用之服發散之劑寒熱已退腫痛不消此
血凝滯而欲作膿也用托裏消毒散而膿成又用托裏
散而潰但膿清作渴乃氣血虚也用八珍加麥門五味
三十餘劑而愈上舍盧懋樹患此而尺脉數證屬腎
經不足誤服消毒之劑致損元氣而不能愈余用補中
益氣六味丸料而痊上舍熊棟卿頥後患之膿清體
瘦遺精盗汗晡熱口渴痰氣上湧久而不愈脉洪大按
之微細屬腎氣虧損所致遂用加减八味丸料并十全
大補湯而愈一婦人素内熱因怒耳下至頸腫痛寒
熱此肝經火燥而血虛用柴胡梔子散而腫痛消用加
味逍遙散而寒熱退用八珍湯加丹皮而内熱止
連翹敗毒散治發頥初腫服此消之
羌活(中)獨活(中)連翹(上)荆芥(中)防風(中)柴胡(中)升
麻(下)桔梗(中)甘草(下)川芎(中)牛蒡子(新瓦上炒研碎用中)
當歸尾(酒洗)紅花(酒洗下)蘇木(下)天花粉(中)
右用水壹鍾好酒壹鍾同煎至壹鍾去滓徐徐温服
如未消加穿山甲(蛤粉炒壹錢)腫至面者加香白芷(壹錢)漏
蘆(伍分)如大便燥實者加酒浸大黃(壹錢半)壯者倍用之
凡内有熱或寒熱交作者倍用柴胡加酒洗黃芩(壹錢)
酒炒黃連(壹錢)
加味消毒飲子治搭腮腫
防風荆芥連翹牛蒡子羌活甘草(各等)
(分)
右為麄末水煎三兩服散毒然後用藥塗腮腫處切
不可先便用藥塗毒氣入喉中不救
内托消毒散治發頥有膿不可消者已破未破服之
人参(中)黃茋(上)防風(中)白芷(中)川芎(中)當歸(中)桔
梗(中)連翹(中)升麻(中)柴胡(中)金銀花(中)甘草節(中)
右用水壹鍾好酒壹鍾同煎壹鍾去滓徐徐温服瘡
破者以玄武膏貼之四圍赤腫不退者仍以後藥塗
之兼服蠟礬丸最妙
消毒救苦散消腫散毒用米醋調塗傅四圍留頭如
乾即又傅
大黃(叁錢)黃芩黃連黃檗芙蓉葉大薊根
白芨白蘞天南星半夏紅花檀花
當歸尾赤小豆白芷(各壹錢半)朴硝雄黃(另研)
(末以上各壹錢)
一方用見腫消草生白芨白蘞土大黃生大薊根野苧
麻根共搗成餅入朴硝壹錢和勻貼腫上留頭勿貼如
乾即换之若更加山慈菇金線重樓根尤妙
百合散治頥頦瘡一名獨骨瘡
百合黃檗(各壹兩)白芨(貳錢半)草蔴子(伍拾粒研)
右為末用朴硝水和作餅貼之日三五次
二金散治大人小皃蝕透腮頰初生如米豆名含顋瘡
雞内金欝金
右等分為末先用鹽漿滷漱了貼之
芙蓉傅方治顋頷腫痛或破成瘡
芙蓉葉(不拘多少)
右搗爛傅之以帛紥定日一换
神效方治痄腮及癰疽發背瘡癤等證
赤小豆(為細末)以新汲水調敷瘡上及四邊赤腫處乾
則再𫝊之
面瘡
或問面遊風毒何如曰此積熱在内或多食辛辣厚味
或服金石剛劑太過以致熱壅上焦氣血沸騰而作属
陽明經初覺微痒如蟲蟻行搔損則成瘡痛楚難禁宜
服黃連消毒散去人参加薄荷梔子及活命飲加桔梗
升麻紫金丹烏金散選用外用祛風潤肌之劑敷之治
面部生瘡或鼻臉赤風刺粉刺用盡藥不效者惟此藥
可治其神妙不可言每以少許臨卧時洗面令净如面
油用之數日間瘡腫處自平赤亦自消風刺粉刺一夕
見效仍塗藥勿近眼處
生硫黃香白芷瓜蔞仁膩粉(各半錢)全蝎(㭍枚)
蟬蛻(伍枚洗)芫青(㭍枚去足翅)
右為細末麻油黃蠟約度如合面油法火熬鎔取下
離火入諸藥在内每用少許塗面上
山面瘡水調平胃散塗之
干治臉上熱瘡涎出以蒲黃傅上瘥
東洗面藥方治面有䵟點或生瘡及粉刺之類并去皮
膚燥痒垢膩潤澤肌膚
皂角(三斤去皮弦子另搗)糯米(一升二合)菉豆(八合揀净另搗)楮實子(五兩)
山奈子縮砂(連皮半兩)白芨(二兩肥者剉)甘松(㭍錢)升麻子
(半兩)白丁香(五錢臘月收揀净)
右七味同為細末訖和菉豆糯米粉及皂角末一處
攪勻用之效
面油摩風膏
麻黃(五錢)升麻防風(各貳錢)當歸身白芨(各壹錢)羌
活(去皮壹兩)白檀香(伍分)
右以綿裹定前藥於銀石器中用油五兩同熬得所
澄清去渣以黃蠟壹兩再煎熬為度
榮肌如玉散
白丁香白蒺藜白牽牛白芨白蘝小
椒(各壹兩)香白芷(㭍錢)當歸稍升麻(各半兩)楮實子(肆錢)
白茯苓(叁錢)白附子(貳錢半)麻黃(去節貳錢)連翹(壹錢半)
右為細末每服半錢多少洗之
塗䵟黯不令生瘡
豬苓麻黃桂枝白蒺藜白附子連翹
防風白蘝白芷當歸身升麻根白芨
右等分為細末洗面用之臨卧唾調少許塗面上
肘療面多皯黯如雀卵色以羖羊膽(壹枚)酒(貳升)煮叁沸塗
拭之三日瘥治面上粉刺搗兔絲子絞汁塗之
竹白附丹治男子婦人面上黑斑點
白附子(壹兩)白蘝白芨白茯苓蜜陀僧白
石脂定粉(各等分研細)
右為細末用洗面藥洗淨臨睡用人乳汁加無用牛
乳或雞子清調和丸如龍眼大逐日温漿水磨開傅
之
白附子散治面上熱瘡似癬或生赤黑斑點
白附子密陀僧茯苓白芷定粉(各等分)
右為末先用蘿蔔煎湯洗面淨後用羊乳調至夜敷
患處次日早洗去效
袪風白芷散治面上風癬瘡
白芷(叁錢)黃連黃檗黃丹(各貳錢)茯苓(壹錢伍分)輕粉
(壹錢)
右為細末用酒調搽癬瘡上或加孩兒茶貳錢麝香
貳分亦可
牙叉發
鬼遺云左右牙叉骨接處發癰疽腫處脹攻骨及牙關
張口不得因諸風熱上攻或多食燒炙之物所為或因
患牙癰即從牙縫中破出膿血切忌外風水觸犯按
此係陽明經欝熱治宜清胄散甘露飲防風通聖凉膈
之屬量虛實表裏用之若服寒凉過多火不歸源者服
理中之屬佐以薑附始安
承漿癰
或問地角上生疽何如曰是石頦癰屬陽明胃經積熱
所致用白芷升麻湯活命飲加升麻桔梗更服紫金丹
汗之壯實者一粒金丹下之
耳發
或問耳輪生疽何如曰是名耳發疽屬手少陽三焦經
風熱所致六七日漸瘇如胡桃或如蜂房之狀或赤或
紫熱如火痛徹心是也十日刺出黃白膿者生刺之無
膿時出鮮血飲食不進神昏狂躁者死小兒耳發旁生
者相傳指月而生恐未必然大抵風濕熱毒成疳故名
水銀膏治月蝕瘡之在兩耳上及竅傍隨月虛盈
水銀(貳錢半)胡粉(研)粉脂黃連(净)輕粉(各貳錢)臙脂
(壹錢)麝香(少許)
右為末先以温米水入鹽洗拭後掺藥如瘡乾麻油
調數
耳内瘡
或問耳中生毒何如曰耳中所患不同皆由足少隂手
少陽二經風熱上壅而然其證有五曰停耳亦曰耳濕
常出黃膿有耳風毒常出紅膿有纏耳常出白膿有耳
疳生瘡臭穢有震耳耳内虚鳴常出清膿雖有五般其
源一也皆不寒熱有耳蕈耳痔則不作膿亦不寒熱外
無臃腫但耳塞不通已上纏綿不已令人耳聾活命飲
黃連消毒飲治之若寒熱間作内外紅腫疼痛日增者
為耳癰用活命飲加升麻桔梗紫金丹烏金散壯實者
一粒金丹下之若寒熱大作痛楚難禁者疔也作疔治
之
東垣黍粘子湯治耳内痛生瘡
桔梗(半兩)柴胡黃茋(各叁分)連翹黃芩黍粘子
當歸稍生地黃黃連(各貳分)蒲黃甘草(炙)龍
膽草昆布蘇木生甘草(各壹分)桃仁(壹錢)紅花
(少許)
右件剉如麻豆大作一服水貳大盞煎至壹盞去渣
少熱服食後忌寒藥利大便
羅治耳内生瘡者為足少隂是腎之經也其氣通於耳
其經虛風熱乘之隨脉入於耳與氣相搏故令耳内生
瘡也曾青散主之
曾青散治耳内有惡瘡
雄黃(㭍錢)曾青(半兩)黃芩(貳錢半)
右件搗為細末研勻每用少許納耳中有膿出即以
綿杖子拭乾用之
黃連散
黃連(半兩)白礬(枯㭍錢半)
右搗為細末每用少許綿裹納耳中
餘詳雜病第八耳門
耳根毒
或問耳根結核何如曰是名耳根毒狀如痰核按之不
動而微痛屬足少陽膽經兼三焦經風熱所致用活命
飲加升麻柴胡水酒煎服或烏金散汗之壯實者一粒
金丹汗之老弱者黃茋内托散十宣散托之一人勞
倦耳下焮腫惡寒發熱頭疼作渴右脉大而軟當服補
中益氣湯彼自用藥發散遂致嘔吐始信予用六君子
湯更服補中益氣湯而愈大抵内傷榮衞失守皮膚
間無氣滋養則不任風寒胃氣下䧟則陽火上衝氣喘
發熱頭痛脉大此不足證也誤作外感表實而反瀉之
寧免虚虛之禍東垣云内傷右脉大外感左脉大當以
此别之(按左脉大屬外感此亦難憑必須察形觀色審證兼之以脉乃得不誤丹溪治一老人飢寒作)
(勞患頭疼發熱惡寒骨節痛無汗妄語脉洪數而左甚治以参茋歸术陳皮甘草每貼加附子一片五貼而愈)
(左又一少年九月間發熱頭疼妄語大渴形肥脉數大甚以参术君茯苟臣茋佐附一片使盖人肥而脉左)
(大于右事急矣非附則参茋無捷效五十貼大汙而愈此皆左脉大丹溪悉以内傷治之若依東垣認作外感)
(寧不殺人)一婦耳下腫痛發寒熱與荆防敗毒散四劑表
證悉退以散腫潰堅湯數劑腫消大半再以神效瓜蔞
散四劑而平一人肝經風熱耳下腫痛發熱脉浮數
以薄荷丹治之而消一婦因怒耳下腫痛以荆防敗毒
散加連翹黃芩四劑而愈嘗治此旬日不消者以益
氣血藥及飲遠志酒並效無膿自消有膿自潰一婦
因怒耳下焮痛頭痛寒熱以荆防敗毒加黃芩表證悉
退但飲食少思日晡發熱東垣云雖有虚熱不可大攻
熱去則寒起遂以小柴胡加地骨皮芎歸芩术陳皮十
餘劑而愈次年春復腫堅不潰用八珍湯加香附柴胡
地骨皮桔梗服至六七貼以為延緩仍服人参敗毒散
勢愈盛又服流氣飲則盗汗發熱口乾食少至秋復求
診視氣血虚極辭之果歿一人每怒耳下腫或脇作
痛以小柴胡湯加青皮紅花桃仁四劑而愈一女性
急好怒耳下常腫痛發寒熱肝脉弦急投小柴胡加青
皮牛旁子荆芥防風而寒熱退更以小柴胡湯對四物
數劑而腫消其父欲除病根子謂肝内主藏血外主榮
筋若恚怒氣逆則傷肝肝主筋故蓄結而腫須要自加
調攝庶可免患否則肝迭受傷不能藏血血虛則難差
矣後不戒果結三核屢用追蝕不歛而殁一人遠途
勞倦發熱脉大無力耳下患腫此勞損也宜補中益氣
養榮湯自然熱退腫消彼不聽服降火藥及必效散果
吐瀉不食而死夫勞倦損氣氣衰則火旺火乘脾土
故倦怠而熱此元氣傷也丹溪曰宜補形氣調經脉其
瘡自消不可汗下若不詳脉症經絡受病之異而輙用
峻厲之劑鮮不危矣
耳後疽(參發頤)
或問耳後一寸三分生疽古云不治之證今有一人年
二十四歲耳後結塊如拳肉色不變亦不甚痛七日不
食何如曰此名耳後毒非癭也隔蒜炙之活命飲加柴
胡桔梗升麻八陣散下之愈張通府耳後髮際患腫
一塊無頭肉色不變按之微痛彼謂痰結脉軟而時見
數經曰脉數不時見瘡也非痰也仲景云微弱之脉主
血氣俱虛形精不足又曰沉遲軟弱皆宜托裏遂用参
茋歸术川芎炙甘草以托裏少加金銀花白芷桔梗以
消毒彼謂不然内飲降火消痰外貼凉藥覺寒徹腦患
處大熱頭愈重食愈少復請治以四君子加藿香炮薑
服數劑食漸進膿成刺之更以十全大補湯去桂灸以
豆䜴餅又月餘而愈羅宗伯耳後髮際患毒焮痛脉
數以小柴胡加桔梗牛旁子金銀花四劑而愈一人
耳後患毒脉證俱實宜用内疎黃連湯彼以嚴冬不服
寒劑竟至不起一人耳後寸餘發一毒名曰銳疽焮
痛寒熱煩躁喜冷此膽經藴熱而然先用神仙活命飲
一劑勢减二三時值仲冬彼惑于時寒遠寒之禁自用
十宣托裏之藥勢漸熾耳内膿潰喉腫開藥不能下而
沒
總論
薛耳瘡屬手少陽三焦經或足厥隂肝經血虚風熱或
肝經燥火風熱或腎經虚火等因若發熱焮痛屬少陽
厥隂風熱用柴胡梔子散若内熱痒痛屬前二經血虚
用當歸川芎散若寒熱作痛屬肝經風熱用小柴胡湯
加山梔川芎若内熱口乾屬腎經虛火加味地黃丸如
不應用加减八味丸餘當隨證治之候選姚海山耳
根赤腫寒熱作痛此屬三焦火熱也但元氣素虛以補
中益氣加山梔炒黃芩牛旁子治之而愈一儒者因
怒耳内作痛出水或用祛風之劑筋攣作痛肢體如束
此肝火傷筋也用六味丸料數服而愈舉人毛石峰
子年二十二内出水或作痛年餘矣脉洪數左尺益甚
此屬肝腎二經虚熱也用加减八味丸料一劑而愈
一男子每入房耳内或作痒或出水常以銀簮探入甚
喜隂凉此屬腎經虛熱也用加减八味丸而愈一婦
人因怒發熱每經行即兩耳出膿兩太陽作痛以手按
之痛稍止怒則胸脇乳房脹痛或寒熱往來或小便頻
數或小腹脹悶此皆屬肝火血虛也先用梔子清肝散
二劑又用加味逍遥散數劑諸證悉退又以補中益氣
加五味而全愈一婦人經行後因怒氣勞役發熱寒
耳内作痛余以經行為血虚用八珍湯加柴胡怒氣為
肝火用加味逍遙散勞役為氣傷用補中益氣湯加山
梔而愈一婦人耳内作痛或腫臖寒熱發熱面色素
青黃經行則變赤余以為怒氣傷肝欝結傷脾用加味
歸脾湯加味逍遙散而愈一婦人耳内腫痛寒熱口
苦耳内出水焮連頸項飲食少思此肝火甚而傷脾也
用小柴胡湯加山梔牡丹皮稍愈用加味逍遙散及八
珍湯加柴胡山梔丹皮調補肝脾而全愈一孀婦或
耳内外作痛或項側結核内熱晡熱月經不調唾痰少
食胸膈不利余以為欝怒傷肝脾朝用歸脾湯以解脾
欝生脾氣夕用加味逍遙散以清肝火生肝血而愈
太鄉魏莊渠癸卯仲冬耳内作痛左尺洪大而澀余曰
此腎水枯竭不能生肝木當滋化源彼不信仍雜用直
補之劑余謂其壻陸時若曰莊渠不能生腎水來春必
不能起至明年季春十八日復請治昏憒不語頥耳之
分已有膿矣且卵縮便數方信余言求治辭不克用六
味丸料壹鍾隂莖舒出小便十减六七神思頓醒余曰
若砭膿出庶延數日為立嗣之計否則膿從耳出死立
待矣或謂不砭可生者余因辭歸翌日果耳内出膿至
二十一日己未火日而卒憲副姜時川癸卯冬右手
寸口浮數而有痰口内若有瘡然余曰此胃火𫝊於肺
也當薄滋味慎起居以禦之甲辰秋尺脉洪數而無力
余曰此肺金不能生腎水無根之火上炎也宜静調養
滋化源以治之彼云今喉耳不時燥痛肢體不時發熱
果是無根之火損無疑矣後含劉古峽云姜公之病已
如尊料遂拉同往視喉果腫潰脉愈洪大又誤以為瘡
毒而投苦寒之劑卒於仲春二十八日乃藥之促其亡
也否則尚能延至仲夏
當歸川芎散治手足少陽經血虛瘡證或風熱耳内
痒痛生瘡出水或頭目不清寒熱少食或婦女經水
不調胸膈不利脇腹痞痛
當歸川芎柴胡白术芍藥(各壹錢)山梔(炒壹)
(錢貳分)牡丹皮茯苓(各八分)蔓荆子甘草(各伍分)
右水煎服
若肝氣不平寒熱加地骨皮肝氣實加柴胡黃芩
氣血虛加参茋歸地脾虚飲食少思加苓术脾
虛胸膈不利加参茋痰滯胸膈加术半肝氣不
順胸膈不利或小腹痞滿或時攻痛加青皮肝血
不足胸膈不利或小腹滿痛加熟地黃肝血虚寒
小腹時痛加肉桂日晡發熱加歸地
梔子清肝散(一名柴胡梔子散)治三焦及足少陽經風熱耳
内作痒生瘡或出水疼痛或胸乳間作痛或寒熱往
來
柴胡梔子(炒)牡丹皮(各壹錢)茯苓川芎芍藥
當歸牛蒡子(炒各柒分)甘草(伍分)
右水煎服若太陽頭痛加羌活
加味地黃丸治肝腎隂虚瘡證或耳内痒痛出水或
眼昏痰氣喘𠻳或作渴發熱小便赤澁等證
乾山藥山茱萸牡丹皮澤瀉白茯苓
熟地黃柴胡五味子(各另為末等分)
右將二地黃搯碎酒拌濕杵膏入前末和勻加煉蜜
為丸桐子大每服百丸空心白湯送下不應用加减
八味丸
證治凖繩卷一百七
