證治凖繩卷七十二
明王肯堂撰
幼科
初生門
初生
薛小兒在胎稟隂陽五行之氣以生臓腑百骸藉胎液
以滋養受氣既足自然生育分娩之時口含血塊啼聲
一出隨即嚥下而毒伏於命門遇天行時氣久熱或飲
食停滯或外感風寒驚風發熱等因發為瘡疹須急於
未啼時用軟帛裹指穵去其血用黃連豆豉硃蜜甘草
解之後雖出痘亦輕矣有嚥入即時腹脹嘔吐短氣不
乳者用茯苓丸治之但黃連性寒若稟母氣膏梁積熱
者宜服若滋味淡薄胎氣元弱者又不宜用其硃砂固
能解毒恐金石鎮墜不若只以牛黃分許蜜調與吮為
佳世多用犀角解毒丸其胎氣虚寒虚弱者反傷脾胃
生氣甚致不育又有嬰兒因其難産或冒風寒而垂危
者切不可便斷臍帶急烘綿絮包抱懷中急以胎衣置
火中煨燒更用火紙捻於臍帶上往来燎之使煖氣入
腹須臾氣復自甦尤戒洗浴恐腠理不密元氣發泄而
外邪乘之也
拭口法嬰兒新産出胎急以綿裹指揩拭兒口中舌上
惡血穢露謂之玉銜若啼聲一發即入腹成百病又
看舌下若連舌有膜如石榴子若啼不出聲不轉速以
指爪摘斷之或用葦刀子割之微有血出即活若舌
下血出多者以燒亂髮灰同猪脂少許和塗之(聖惠云看齒根)
(有黃筋兩條以葦刀割斷點猪乳佳如兒口難開先點猪乳)兒上下唇與齒齦連處
皆有一筋牽引若上唇筋緊即生上煉下唇筋緊即生
下煉上煉生瘡滿頭或眉間如癬状瘙癢不已復流黃
汁至處生瘡下煉起腰背漸至四肢患亦如上若疾甚
不治或頭面上下相通累年不輕又夭折或成大病是
唯每日早辰拭口佳
浴兒法兒生三日以桑槐榆桃柳各取嫩枝三寸長者
二三十節煎湯看冷熱入猪膽汁二三枚浴之浴湯
用猪膽益母草不生瘡疥用金銀虎頭骨麝丹砂辟惡
氣客忤驚癎用桃梅李楮根葉解體熱温壮之病須浴
時煑湯須不冷不熱於無風密室浴之勿令久浴
訖以粉摩之或以光粉蚌粉撲身辟邪吉紀用經浴
法寅夘酉日吉壬午丁未癸巳凶不能上三日勿犯下
三日(三日五日七日浴)小兒洗浴不可先斷臍帶候洗了方斷
不致水濕傷臍可免臍風臍瘡等證用清油調髮灰傅
臍洗兒不可用水打濕臍帶
斷臍法千金云臍不得以刀割隔單衣咬斷以煖氣呵
七遍即纏結所留帶致兒足跌上斷訖連臍帶中多有
蟲急剔撥去不爾入臍成疾臍當長六寸長則傷肌短
則傷臓不以時斷及挼汁不盡暖氣漸微即生寒令兒
臍風寳鑑論斷臍若用剪刀先於懷中令煖又水入
臍多天釣痛苦啼呌面青黑臍傷動令久不乾傷外風
即口噤不可救
灸臍法聖惠云兒生一宿抱近明無風處看臍上有赤
脈直上者即於脈盡頭灸三壮赤散無患矣
裹臍法千金論治白練令柔軟方四寸新綿厚半寸與
帛等合之裹臍調其緩急急則吐哯二十日乃解若十
許日怒啼必衣中有刺或臍燥刺腹當更裹臍冬時須
閉戸下帳然火令温煖換衣亦然仍以温粉撲之
服藥下胎毒法心鑑曰古方書言兒始生落草服汞粉
朱砂白蜜黃連欲下胎毒今人率承用之不知今人稟
受攝養與古人不同其藥乃傷脾敗陽之藥若與兒服
後必生異證只宜用淡豆豉煎濃汁與三五口其毒自
下又能助養脾氣消化乳食然古人之法終不可湮沒
今人用之而效者多或不至如心鑑所云者今次第列
於左方張渙云嬰兒初生第一日纔斷臍䙀袍訖看
兒形色若面紅潤色赤啼聲響快者宜用汞粉法良久
有臍糞便下為佳次用甘草法次用朱蜜法臨時更看
形色若面色多青白啼聲不響即不須服次用牛黃法
古方又有黃連法韭汁法豬乳法等在人看兒寒熱
怯壮擇所宜而用之爾
甘草法用好原州甘草中指一節許拍碎以水二蜆殼
煎一蜆殼以綿纏蘸令兒吮之若吐出惡汁為佳若服
一蜆殼不吐即不須更服不問嬰兒虚實寒熱皆須服
之(肘後方吐後更與兩服吐止須盡一合)薛氏預以甘草細切少許臨産
時以綿裹沸湯盞内覆温收生之際以軟綿裹指蘸甘
草汁拭其口次用黃連法朱蜜法
黃連法集驗方初生兒惡汁留胸膈壅塞易生藴熱驚
癎瘡癤用好肥黃連數塊槌碎綿裹如妳頭状湯内浸
成黃汁拈摭一二點兒口中惡汁自下乳食便美未盡
用空綿别浸黃連後以朱蜜間與之海蔵方淨黃連
一錢水一盞預先煎下待兒生未出聲時便用灌下以
去腹中惡物臍屎兼解胎中藴積熱毒終身不生瘡又
去臍風等病
韭汁法本草云兒初生與韭根汁灌之即吐出惡水
聖惠方甘草後煖水浸韭子汁塗兒唇上乾又塗數次
止不令入口
朱蜜法好朱砂一大豆許細研水飛煉赤蜜一蜆殼看
稠稀和成膏每用一豆大乳汁化下時時滴口中三日
内止三粒臨時更看形色若面色多青白啼聲不響即
不須服
牛黃法千金方朱蜜竟與牛黃不獨益肝膽除熱定精
神止驚辟惡氣又除百病張渙法真牛黃一塊好蜜
煉熟和成膏每服一豆大乳汁化時時滴口中形色不
實者不宜多服若嬰兒胎熱或身體黃色宜多服之
汞粉法張渙方兒紅潤色赤啼聲響快者用汞粉半錢
旋旋令兒吮之良久有臍糞便下為佳寳鑑銀粉抹
口舌上下左右兩頬然後飼朱蜜
豬乳法嬰兒初生至滿月内常時時旋取豬乳滴口中
佳豬兒飲母次便提後脚離乳急捋之即得
臍帶法用本兒落下臍帶瓦上焙燥為末入辰砂黃連
甘草各末五分和勻蜜拌做三五次塗乳母乳上俟兒
吞之必使一日夜吞盡次日惡毒皆從大便而出日後
不但痘疹稀疎竟有不出痘者俟臍帶落下即便製服
在六七日之間為妙其辰砂必須研極細末以甘草湯
飛過任服無害此方一以解毒一以補養盖臍帶乃有
生初之河車也繋於母之命門兩腎之所主乃以腎補
腎腎既充足即不受邪故無他日變黑歸腎之證亦無
䪿門不合之疾生一兒即得一兒真保生第一良法
蔵衣法(即胞衣)崔氏云兒衣清水洗勿令沙土草汚又清
酒洗之仍内錢一文在衣中盛新瓶内青綿裹瓶口密
蓋置便宜處三日後依月吉地向陽高燥處入地三尺
埋之瓶上土厚一尺七寸須牢築令兒長夀智慧若不
謹為豬狗食令顛狂蟲蟻食令病惡瘡犬鳥食令兵死
近社廟令見鬼近深水汙池令溺死近故竈令驚惕近
井傍令聾盲棄道路街巷令絶嗣當門戸令聲不出耳
聾著水流下令清盲棄火裏令生爛瘡著林木頭令自
絞死此忌須慎每於天德月空處埋之(正月天德在丁月空在丙)
(壬餘詳官本歷日)若遇反支宜挂宅外福德上向陽高燥處待
過月然後依法埋蔵吉甲乙日生丙丁日蔵丙丁日
生戊己日蔵戊己日生庚辛日蔵庚辛日生壬癸日蔵
吉
剃頭法集驗方云小兒初剃頭俱不擇日皆於滿月日
剃之蓋風俗所尚前産婦未得出房於滿月即與兒俱
出謂胎髮穢惡有觸神竈令小兒不安故於此日必剃
頭而出凡剃頭就温煖避風處仍剃後須以杏仁三枚
去皮尖研碎入薄荷三葉再同研却入生麻油三四滴
膩粉拌和頭上擦以避風邪免生瘡疥熱毒其後小兒
亦宜此法
附方
海百夀散小兒初生未滿月已裏用之者老無瘡疥
黃連(一兩)硃砂(一錢)
右水煎令老母拭去口涎淨灌下餘藥傾盆中浴兒
遍身搽妙
顱䪿兒初生日與平和飲子(指迷兒生三日後與母服)
人参茯苓甘草升麻(各二錢五分)
水一盞煎一合半時時與之乳母忌油膩滿月及百
晬如時冷加白术熱加硝各半錢
生下胎疾(月内不測諸病)
總論千金論曰芽兒出腹骨肉未歛肌肉未成猶尚是
血血凝則堅而成肌肉也又云如水上之泡草頭之露
夫初生一臘之内天地八風之邪豈能速害良由在胎
之時母失愛護或勞動氣血相干或坐卧饑飽相役飲
酒食肉冷熱相制恐怖驚撲血脈相亂藴毒於内損傷
胎氣故降生之後有胎熱胎寒胎肥胎怯胎驚胎黃諸
證生焉外因浴洗拭口斷臍灸䪿之不得法或綳絶驚
恐乳哺寒温之乖其宜致令噤口臍風鎖肚不乳等證
病患致此亦難救療坐視其斃良可哀憫故黃帝云吾
不能察其幼小謂别是一家調理耳用藥者必明消息
形候審定生死察病患之淺深知藥性之寒温而後庶
乎少失也
初生輒死千金兒初生輒死視兒口中懸癰前上齶有
胞者(翼云赤胞)以指甲摘取頭決令潰去血勿令血入咽入
咽殺兒慎之
不能啼三因云小兒初生氣絶不能啼者必是難産或
冒寒所致急以綿絮包裹抱懷中未可斷臍帶且將胞
衣置爐炭中燒之仍撚火紙條蘸油點火於臍帶下薰
之蓋臍帶連兒火薰時有火氣由臍入腹更以熱醋湯
盪洗臍帶須臾氣回啼哭如常方可洗浴了即斷臍帶
嬰兒哭遲者以葱白細鞭背上即啼水鑑方云胎
風生下不能啼須使園中小葉葵搗取汁調熊膽末纔
咬入口免傾危看舌下法見前兒生下地即不啼
哭不能吞乳奄奄如死者急看喉間懸癰前腭上有一
泡用指摘破以帛拭去惡血勿令嚥下即能通聲吞乳
眼不開兒生眼閉口開常呻吟因受胎熱用涼五蔵藥
天竹黃散(方見重舌)及與母喫復以竹筒煎湯洗眼小兒
初生眼閉者由産母食熱物毒物致成斯疾治法當以
熊膽少許蒸水洗眼上一日七次如三日不開用生地
黃湯服仍須乳母服山茵陳湯凡初生小兒須洗令淨
若洗不淨則穢汁浸潰於眼眥中使眼赤爛至長不瘥
生地黃湯治初生小兒眼不開
乾地黃赤芍藥川芎當歸(去蘆)瓜蔞根甘
草
右為細末少許用燈心煎湯調抹入口中速服
四聖散治嬰孩胎受熱毒生下兩目不開
燈心黃連秦皮木賊棗子(各半兩)
右㕮咀每服二錢水一盞煎七分澄清去查無時頻
洗兩目自開
洗眼方
黃連秦皮燈心大棗(各等分)
右用竹筒煎湯
不乳謂初出胞胎而不吮乳也嬰兒初出胎時其聲未
發急以手拭其口令惡血淨盡不得下咽即無他病若
拭口不净惡穢入腹則令腹滿氣短不能吮乳或産母
取冷過度胎中受寒致令兒腹痛也宜用茯苓丸及木
香檳榔散治之
茯苓丸
赤茯苓川黃連(去鬚)枳殼(炒)
右等分為末煉蜜丸桐子大每服一丸乳汁調下
治穢惡入腹令兒嘔吐不乳方
木香乾薑(生)茯苓甘草酸木瓜丁香(各等)
(分)
右為麤末一捻水煎綿蘸滴與之
外臺方
用乳兩合葱白一寸煎一兩沸去葱喫即乳
聖惠人參丸
人參龍膽黃連馬牙硝甘草(灸微赤)枳實
(麩炒微黃各二兩)
右擣羅為細末煉蜜丸如桐子乳汁研二丸灌口中
日四五服差
硃砂丸治三歲以下胃口閉不喫乳
朱砂牛黃麝香丁香甘草(灸微赤)人參(各一)
(分)犀角黃耆石膏(細研水飛)五靈脂(各半兩)
右搗羅研勻密丸如菉豆熟水下三丸日四五服
灸法兒生二七日内不吮妳多啼者客風中臍循流
心脾灸承漿在下唇稜下宛宛中次灸頬車在耳下
頬骨後炷如雀屎各七壮此非灸不療兒喉中嗚
咽乳不利灸旋璣三壮在天突下一寸陷者中
吐不止錢初生下吐因穢惡下咽故也用木瓜丸主之
凡初生急須拭淨口中否則啼聲一發穢物嚥下致生
諸病田月裏生嘔先用硃砂丸下之如利後用朱沈
煎墜其邪氣便穢物自下而不嘔也
錢木瓜丸
木瓜麝香膩粉木香檳榔(各等分)
右同研細末麵糊丸如小黃米大每服一二丸甘草
水下無時薛芽兒初生之患多因乳母不慎七情
不節厚味傳兒為病當審其因以調治其母前所用
之藥恐臓腑脆嫩不能勝受用者審之
聖惠藿香散治兒生至半月嘔逆不止
藿香紫苑(洗去苗土各一分)甘草(灸赤半兩)麥門冬(三分去心焙)
桂心(半分)
右為散每服一錢水一盞煎五分去滓温綿點滴口
中
不小便小兒初生不尿者多因在胎時母恣食噉熱毒
之氣流入胎中兒飲其血是以生而臍腹腫脹如覺臍
四旁有青黑氣色及口撮即不可救也如未有青黑色
不飲乳者宜服葱乳湯
葱乳湯
用葱白三四寸四破之以乳汁半盞煎灌一方葱
白生用搗爛人乳拌入兒口内再與乳吮嚥下即通
豆豉膏
黑豆(一勺)田螺(十九箇)葱(一大把)
右搗爛芭蕉汁調貼臍下
按觀丹溪治鄭廉使之子患淋病乃因父服下部熱
藥遺毒在胎留於子之命門而然以紫雪和黃檗末
為丸投之下如黍如粟者椀許而安則初生不尿症
其當審因而處治不言可知也
不大便俗名鎖肚由胎中受熱熱毒壅盛結於肛門閉
而不通無復滋潤所以如此至若第三日不通急令婦
人以温水漱口吸咂兒前後心并臍下手足心共七處
凡四五次仍以輕粉半錢蜜少許温水化開時時將少
許服之以通為度如更不通即是肛門内合當以物透
而通之金簪為上玉簮次之須刺入二寸許以蘇合香
丸納入孔中糞出為快若肚腹膨脹不能乳食作呻吟
聲至於一七難可望其生也田氏治法先用硬葱鍼
絍肛門如大便不下後用牛黃散(方見喘)送朱砂丸一時
自見
大小便不通小兒初生腹脹欲絶大小便不通亦如前
法吸咂胷前背心手足心臍下七處以紅赤色為度須
臾自通
垂癰千金云小兒出腹六七日後其血氣收歛成肉則
口舌喉頬裏清淨也若喉裏舌上有物如蘆籜盛水状
者若懸癰有脹起者可以綿纏長鍼留刃處如粟米許
大以刺決之令氣泄去青黃赤血汁也一刺之止消息
一日未消者来日又刺之不過三刺自消盡餘小小未
消三刺亦止自然得消也有著舌下如此者名重舌有
著頬裏及上腭如此者名重腭有著齒齗上者名重齗
皆刺去血汁也刺後用鹽湯洗拭急用如聖散或一
字散摻刷
如聖散
鉛霜真牛黃太隂玄精石朱砂(水飛曝乾)
右四味各研極細秤准各二錢五分拌勻入白龍腦
五分再研勻每用藥抄一字至半錢止摻兒口中時
時用
一字散
朱砂鵬砂(各半錢)龍腦朴硝(各一字)
右為極細末用蜜調少許鵝翎蘸刷口内嚥下無妨
重舌巢氏云心候於舌而主血脾絡脈又出舌下心火
脾土二蔵子母也有熱即血氣俱盛其状附舌下近舌
根形如舌而短名重舌指爪摘斷及葦刀子割法見
前拭口法條惠眼鵝口重舌重齶口瘡背上焦熱因
受胎時大受極熱急以鷄内金為末乾摻口内及朱砂
膏地黃膏輪流摻之仍服天竺黃散
地黃膏
鬱金(皂莢水煮乾切焙)豆粉(各半兩)甘草(一分灸)馬牙硝(斫一)
(錢)
生地黃汁蜂蜜對合熬成膏和藥每服兩皂子大香
熟水含化或鵝翎掃口内
金朱飲治驚壮熱傷寒伏熱上焦虚熱重舌口鼻生
瘡致赤眼方(本名天竺黃散)
川鬱金(剉皂荚水煮乾細者如膽壮佳)天竺黃甘草(灸)馬牙硝
(各半兩)朱砂(一分研)蟬殼(十四箇水洗去土)麝香(少許)
右為末每服半錢至一錢蜜湯調下
重齦重腭千金治法總前垂癰門刺去血汁後鹽湯
洗拭一字散塗刷法同前條茅先生云心熱壅滯先
用朱砂膏(見驚積門)塗舌上後用牛黃膏(見膈熱門)
聖惠牛黃散(一方無前三味有玄明粉)
牛黃白龍腦朱砂(各一分)鉛霜(半兩)太隂玄精石
(一兩)
右細研為散先於腫處以鍼鈹破出血鹽湯洗拭口
後摻藥神效
口中有蟲外臺療兒喫妳不穩七日以来壮熱顔色赤
鼻孔黃恐作撮口及牙關蟲似蝸牛亦似黃頭白蚌螺
用竹瀝半合和少許牛黃服差又豬肉拭口即蟲出
噤風巢氏云兒口内忽結聚生舌上如黍不能取乳名
噤由在胎熱入蔵心偏受熱聖惠初生兒須防三病
一撮口二著噤三臍風皆急病著噤尤甚過一臘方免
牙關緊急喫乳不穩啼聲漸小口吐涎沫(茅有眼閉)人見大
小便通以為冷熱所得不知病在喉舌状亦極重善救
療者十不得三四依將護法防於事先必無此患但
有此證急看見上腭有點子先以指甲輕輕刮破次服
定命散辰砂全蝎散之類如口噤不開服諸藥不效者
生南星去皮臍研為極細末龍腦少許合和用指蘸生
薑汁於大牙根上擦之立開凡臍風撮口噤風三者雖
異其受病之源則一也大抵裏氣鬱結壅閉不通並宜
服煎豆豉汁與喫取下胎毒千金云小兒初生其氣高
盛若有微患即須下之若不時下則成大疾難為療矣
紫霜丸量而與之
定命散治初生兒口噤不乳
蟬蛻(二七枚去嘴脚)全蝎(二七箇去毒)
右為極細末入輕粉少許和研用乳汁乳遠調化服
辰砂全蝎散治初生兒口噤
辰砂(水飛半錢)全蝎(頭尾全去毒二十枚灸)鵬砂龍腦麝香
(各一字)
右為極細末用乳母唾調塗口唇裏及牙齒上或用
豬乳少許調入口内
紫霜丸(方見變蒸)
張渙立聖散治妊娠之時母服熱藥過多或食灸&KR1020;
熱物等致令嬰兒初生下口噤不乳口舌上瘡如黍
粟大&KR0008;啀多啼名曰口噤
乾蜘蛛(一箇去口足以新竹火上炙取油一蜆殼許浸一宿炙令焦取末)乾蝎梢
(七箇為末)膩粉(末一錢)
右件並同研極細每服一字乳汁調時時滴口中
千金治口噤赤者心噤白者肺噤雞糞白棗大綿裹
水一合煮二沸分再服(聖惠用豆大三枚水下)又雀糞四枚
末之著乳頭飲兒大十枚
外臺著噤病在咽如麻豆許令兒吐沫不乳水銀如
黍與服下咽便愈以意量之不過小麻子許(事急用)
食療茶苺研汁灌口中死亦生(生下濕莖端三葉花黃子赤似覆盆子)
聖惠川椒一兩搜麪裏三角肉樣燒黃熟以綿蓋兒口
掐去尖如筯頭使椒氣入口效未覺再作
蜈蚣方治小兒口噤不開不能吮乳
赤脚蜈蚣(半條去足炙令焦為末)麝香(少許)
右以豬乳和之盖猪乳能獨主小兒口噤不開
蜘蛛方治小兒口噤不開不能吮乳
蜘蛛(一枚去足及口炙令焦細研)
用猪乳一合和為三服徐徐灌之神妙入麝香治牙
疳極好
牛涎方
右取東行牛口沬塗小兒口及額上即效
治噤搐鼻法用鬱金藜蘆瓜帶為末水調搐之茅先
生云兒生一百廿日内犯風噤(病同著噤)因母受胎有疾故
受毒氣生来血氣未調又被風邪所擊致之治法先與
奪命散吐風涎(見急慢驚門)後下醒脾散(一見胃氣不和門一見慢脾風門)
夹勻氣散與服(見胃氣不和門)又下雄朱散(見赤白痢)夾朱砂膏(見急)
(驚)常服即愈如手捉拳噤口不開死
鵝口巢氏云兒初生口裏白屑滿舌上如鵝之口故名
由在胎受穀氣盛心脾熱氣薰發於口治用髮纏指
頭蘸井花水揩拭之睡時黃丹煆出火氣摻於舌上
如用前法其舌上白屑不脫可煮栗荴汁令濃以綿纏
指頭拭之若春夏無栗荴可煮栗木皮如用井花水法
簡要用牙硝細研於舌上摻之日三五度秘錄用
桑白皮汁和胡粉傅之雞䏶胵黃皮燒末水和服
張渙保命散治嬰兒初生七日内胎毒者其舌上有
白屑如米連舌下有膜如石榴子大令兒語不發名
曰鵝口病
白礬(燒灰)朱砂(水飛各二錢半)馬牙硝(半兩)
右各研極細再同研每服一字取白鵝糞以水攪取
汁調塗舌上頷頬内未用藥時先以手指纏亂髮揩
拭舌上垢然後使藥傅之
茅先生論兒喉中壅一塊肉瘤閉却為喉痺身大熱舌
硬不轉為木舌口開滿口黃如膏名鵝口三候皆熱甚
生風風壅熱毒至此為實熱先用三解牛黃散(見實熱門)微
與通吐惡涎後用勻氣散(見胃氣不和門)及用天竺黃散(見重舌門)
夹牛黃膏(見發熱門)與服愈如喉響似鋸及眼視面青黑不
妳食死候
撮口外證舌強唇青聚口撮面面目黃赤氣息喘急啼
聲不出飲乳有妨若口出白沬而四肢冷者不可救療
其或肚脹青筋吊腸卵疝内氣引痛皆腸胃鬱結不通
致之治法貴乎疏利(辰砂膏是也)初生一臘乃免(七日也)千
金云小兒初出腹骨肉未歛肌肉猶是血也血凝乃堅
成肌肉耳其血沮敗不成肌肉則使面目繞鼻口左右
悉黃而啼閉目聚口撮面口中乾燥四肢不能伸縮者
皆是血脈不歛也多不育若有如此者皆宜與龍膽湯
也
龍膽湯方治嬰孩小兒胎驚月内氣盛發熱臍風撮
口壮熱
龍膽草釣藤柴胡(去蘆)黃芩(炒)桔梗(去蘆炒)赤芍
藥(炒)茯苓(去皮)甘草(炙各五錢)蜣蜋(二枚去翅足炙)大黃(一分紙裹煨)
右合研為極細末用棗去核煎或加防風去蘆麥門
冬去心以導心熱食前調服
張渙云嬰兒胎氣挟熱亦因母有邪熱傳染或生下洗
浴當風襁褓失度致令嬰兒啼聲不出乳哺艱難名曰
撮口不開病七日之内尤甚急風散主之
急風散方
蛇蛻皮(微炒)鈎藤乾蝎梢(各一分搗羅為細末)朱砂(一分細研水飛)
好麝香真牛黃(各半錢並研極細)
右件都拌勻再研為細末每服一字取竹瀝一兩點
同乳汁調下
辰砂殭蠶散治初生撮(口)
辰砂(水飛半錢)殭蠶(真的去絲嘴炒一錢)蛇蛻皮(炒一錢)麝香(研半錢)
右為極細末少許用蜜調傅唇口
撮風散治小兒撮(口)
赤脚蜈蚣(半條炙)鈎藤(二錢半)朱砂真殭蠶(焙)全蝎
梢(各一錢)麝香(一字)
右為末每服一字取竹瀝調下竹瀝解熱極好
辰砂膏
辰砂(三錢)鵬砂馬牙硝(各一錢五分)玄明粉(二錢)全蝎
真珠末(各一錢)麝香(一字)
右為末和棗同好單包起自然成膏每服一字或一
豆許治諸驚用金銀薄荷湯下潮熱甘草湯下月内
嬰兒用乳汁調傅妳上令吮下
臍風鎖口方
金頭蜈蚣(一箇)蝎梢(五箇)真殭蠶(七箇)瞿麥(半錢)
右為末每一字吹入鼻中啼則可用薄荷湯調下一
字然後服千金龍膽湯朱銀丸
殭蠶方
真殭蠶二枚去嘴略炒為末調傅唇口中
甘草方治小兒撮口取吐
甘草(一錢)
右煎服令吐出痰涎即以猪乳點入口中即差
臍風千金有臍風臍濕臍瘡三者皆因斷臍後為風濕
傷而成夫風入臍臍腫腹脹四肢不利多啼不能乳甚
者發搐為臍風腫濕經久不乾為臍濕風濕相摶令臍
生瘡久不差為臍瘡有一不已入於經脈多變為癎癎
成作癎治臍風者謂斷臍之後被水濕風冷所乘風
濕之氣入於臍而流入心脾遂令肚腹脹滿臍腫身體
重著四肢柔直日夜多啼不能吮乳甚則發為風搐若
臍邊青黑撮口不開是為内搐不治爪甲黑者即死其
或熱在胸堂伸縮努氣亦令臍腫宜千金龍膽湯主之
(方見前條)錢氏云小兒洗浴拭臍不乾風入作瘡令兒撮
口甚者是脾虚胃氣不和宜調氣益黃散主之(方見脾部)
類萃云宜先用控痰飲吐風痰次用益脾散和脾又用
辰砂膏利驚即愈或手足攣拳禁口不開者不治曾
氏法先投刧風膏次以五苓散加寬氣飲入薑汁葱白
燈心煎湯調服與解風痰及用一字金煎荆芥湯或薄
荷湯調抹口内證輕即快如稟賦充實發熱有痰驚
搐投黑白飲温蜜湯空心調下微泄似茶褐色二三行
進白芍藥湯水薑棗煎服常用此法亦妙若臍凸(音迭)
肚緊微有青色口撮不開肝風盛而脾土受制不可施
治凡有此候百無一治縦使得安亦非長夀
控痰飲
蝎尾銅青(各半錢)朱砂(一錢)膩粉(一字)麝香(少許)
右為末每服一字臘茶清調下先吐風痰然後和胃
或有段甘草方吐痰隨輕重用
益脾散
白茯苓人參草菓(煨)木香(濕紙裹煨)甘草陳皮
厚朴(薑製)紫蘇子(炒各等分)
右為末每服一錢薑棗水煎
辰砂膏(方見前)
宣風散治初生兒因斷臍後外傷風濕唇青口撮多
啼不乳口出白沬
全蝎(二十一箇頭尾全去毒用無灰酒少許塗炙為末)麝香(一小字别研)
右研為極細末用半字金銀煎湯或麥門冬去心煎
湯調化食遠服
防風散治初生兒臍風
防風(去蘆)羌活黃耆當歸川白芷甘草(各半)
(錢)
右為極細末少許用燈心麥門冬去心煎湯調化不
拘時候服
刧風膏治急慢驚搐臍風撮口牙關緊閉痰涎壅盛
咽喉腫痛
葳靈仙(去蘆一兩半細剉焙研為末)
右用皂荚三兩去皮弦槌損挪温水一盌絹濾過慢
火熬若稀糊入醇醋半兩再熬三五沸去火候冷用
前藥末亭分乳鉢内杵勻丸芡實大先用鹽梅肉擦
牙根次以此膏一丸或二丸温白湯濃調抹入左右
牙關内即開續進别藥熬時得瓦器為上銀器尤佳
及解風痰壅盛淡薑湯調化無時少與含嚥咽喉腫
痛温茶清調下或薄荷湯
五苓散
寬氣飲(俱見驚搐)
一字金治初生嬰孩一七之外欲成臍風撮口及卒
中急慢驚風牙關緊閉壅上痰涎
殭蠶(炒去絲)葳靈仙(去蘆各四錢)明白礬(生用二錢)細辛(去葉一錢)
甘草(生用二錢半)
右剉焙為末每服一字至半錢薑汁沸湯調勻以指
抹入牙關内治卒中急慢驚證口禁不開用鹽梅湯
調擦上下牙根二處
黑白飲治臍風氣實者及急驚壮熱發搐
黑牽牛(半生半炒)白牽牛(半生半炒)大黃(生用)陳皮(去白)檳榔(各半)
(兩)甘草(炙三錢)玄明粉(二錢)
右除檳榔不過火餘五味或曬或焙仍合檳榔為末
同玄明粉入乳鉢内再杵勻每服半錢至一錢温蜜
湯調化空心投服或無時此藥新合最妙久則效遲
白芍藥湯(方見疝)
張渙封臍散治嬰兒初生因乳母不謹洗浴水入臍
中或兒尿在䙀袍之内濕氣傷於臍中或解脫風冷
邪氣所乘令兒臍腫多啼不能乳哺名臍風病宜急
用此
好川當歸(半兩洗焙乾)天漿子(三箇微炒)亂髮(一錢燒灰存性)
右件同搗羅為細末入麝香一字拌勻用藥一字至
半錢傅臍中時時用
三因小兒初生一七日内忽患臍風撮口百無一效坐
視其死良可憫也有一法世罕知者凡患此證看兒齒
齦上有小泡子如粟米状以温水蘸熟帛裹指輕輕擦
破即開口便安不藥神效
小兒初生臍風撮口諸藥不效者灸然谷穴在内踝前
起大骨下陷中可灸三壮鍼入三分不宜見血立效
臍風目上插刺絲竹空腫灸腰對臍骨節間三壮炷
如麥臍風撮口在百日内多不治
臍濕嬰兒臍中腫濕經久不差若至百日即危急宜速
療之顱䪿經治臍濕方枯礬龍骨為末入麝少許拭
臍乾用避風絳帛灰傅臍中乾蝦蟆牡蠣各一枚
燒灰細研少許傅臍中日三兩上差
封臍散
甑帶灰亂髮灰白薑灰紅帛灰(四灰不得夹别灰)
南星白歛當歸頭赤小豆五倍子血
竭龍骨赤石脂(煆)海螵蛸百草霜臙脂
(各半錢)
右合研為極細末濕乾傅乾則清油塗忌生水浴臍
又方
紅綿灰黃牛糞灰龍骨髮灰乾臙脂(各半)
(錢)
右為極細末濕乾摻乾清油塗臍
又方治臍内出水汁不乾
當歸頭(去蘆一錢)綿(縳臍帶燒灰一錢或舊錦)
右為極細末入麝香一小字同研少許乾摻臍
錢乙檗墨散
黃檗釡下墨亂髮灰(各等分)
右為細末每用少許傅之
張渙胡粉散
胡粉乾薑(燒灰)白石脂(燒存性)
右各等分研極細再同研勻用藥一字至半錢傅臍
中時時用
莊氣臍大如栗虚腫而軟疼用竹瀝塗日數上消一兒
臍濕淹破屋爛草為末頻摻效
臍瘡巢氏曰因浴兒水入臍中或尿濕䙀袍致臍中受
濕腫爛成瘡或解脫為風邪所襲入於經絡則成風癎
若臍腫不乾久則發搐肘後乾蝦蟆燒灰傅日三四
佳(聖惠有枯礬)
異功散治臍中瘡
龍骨(煅)薄荷葉蛇床子(各二錢)輕粉(半錢)
右為極細末少許乾摻臍
龍骨散治臍中瘡
龍骨(煅)輕粉(各半錢)黃連(去鬚錢半)
右為極細末少許乾摻臍
治兒滿月啼呌臍中出血用白石脂炒研極細末乾摻
治兒因剪臍傷於外風致臍瘡不乾方
白明礬(煅)龍骨(煅各半錢)
右研為極細末乾摻
張渙金黃散治臍瘡久不差風氣傳於經絡變為癎
疾
川黃連(二錢半)胡粉龍骨(燒灰各一錢)
右各另研復合研為細末每用少許傅臍中時時用
預防初生兒臍風著噤撮口最為急證十難救一預治
之法宜時用軟帛包指拭口中牙齦上有筋兩條便用
葦刀輕輕割斷以猪乳點
黃連(去鬚半錢)豆豉(二十四粒)甘草(一寸)葱白(二寸)
右用童子小便煎綿蘸拭口中抱兒向明看臍上有
赤脈直上便赤脈頭上灸三壮者生
臍突初生之兒有熱在胸堂則頻頻伸引呃呃作聲努
脹其氣抑入根本之中所以臍突腫赤虚大可畏無識
之夫將謂斷臍不利而使之然者非也此由胎中母多
驚悸或恣食熱毒之物所致宜對症與藥其熱自散其
臍歸本不必以藥傅之恐反為害曾氏曰臍突一證
又非臍風此亦因初生洗浴繋臍不緊穢水侵入於内
産後旬日外臍忽光浮如吹捻動微響間或驚悸作啼
治用白芍藥湯加薏苡仁水煎空心温服次以外消散
塗貼自然平復
白芍藥湯(見疝)
外消散治嬰孩初生旬日外臍突或痛或不痛痛則
啼聲不已及療小兒因感濕熱摶致隂器膚囊浮腫
大黃牡蠣(各半兩)朴硝(二錢)
右前二味剉焙為末仍入朴硝乳鉢内同杵勻抄一
錢或二錢取田螺淨洗再以水半盌活過一宿去螺
用水調塗腫處即消其螺仍放水中勿害之昔賢有
曰殺生救生去生遠矣物命雖微亦可戒也治隂器
膚囊腫車前子煎湯候冷調傅
二豆散治嬰孩小兒臍突腫
赤小豆(不去皮)豆豉天南星(去皮臍)白歛(各一錢)
右為極細末半錢用芭蕉自然汁調傅臍四傍一日
一次二日二次若得小腑下白即安
胎驚小兒壮熱吐哯心神不寧手足抽掣身體強直眼
目反張是胎驚風證胎驚者以妊婦調攝乖常飲酒
嗜慾忿怒驚撲母有所觸胎必感之或外挟風邪有傷
於胎故子乘母氣生下即病也其候月内壮熱翻眼握
拳噤口咬牙身腰強直涎潮嘔吐搐掣驚啼腮縮䪿開
或頬赤或面青眼合(凡胎風眼合不可悞作慢脾妄用温藥)其有搭眼噤
口之類亦此一種之所發也視其眉間氣色赤而鮮碧
者可治若黯青黑者不治虎口指紋曲入裏者可治反
出外者不治先宜解散風邪利驚化痰調氣及貼䪿法
甚則以朱銀丸利之若面青拳搐用保命丹(通治急慢驚)釣
藤散(方見慢驚)全蝎散(方見偏風口噤)之類大抵小兒臓腑脆弱不
可輒用銀粉鎮墜之劑如遇此候急取豬乳細研牛黃
麝香各少許調抹入口中仍服導赤散以瀉肝之子即
愈矣石壁經歌未出胎中一月来母驚成患子臨胎
腰直哭時先口撮面青拳搐縮雙腮眼閉咬牙筋脈急
(受氣時若隂氣弱胎易驚落肉消甚陽氣弱胎難驚落手足細肌肉瘦皆不盡天年若日月滿因驚落口撮腮)
(臉起鼻塞口噤勿作驚治微汗次治驚調氣乳母服調氣藥兒貼䪿)任喚千聲眼不開退
却風涎為治療涎去驚邪自不回(失治則目瞋先治驚則吐瀉秋夏必脾風)
(初見勿作脾風治恐汗不出生别候鳳髓烏犀丸次生銀丸並急慢驚門)錢百日内發搐
真者不過三兩次必死假者頻發不為重真者内生驚
癎假者外傷風冷蓋血氣未實不能勝任乃發搐也欲
知假者口中氣出熱治之可發散大青膏主之可用塗
䪿法田月裏生驚急取豬乳細研辰沙牛黃各少許
調抹口中神效乳母服防風通聖散三劑其驚自消
斗小兒未滿月驚搐似中風欲死者用辰砂以新汲水
濃磨汁塗五心上最效湯治胎癎驚風皆可服全蝎
頭尾全者用生薄荷葉包外以麻線纏火上炙燥為末
别研生硃麝香各少許煎麥門冬湯調下薛一小兒
患胎驚諸藥不應用紫河車研爛如泥每用錢許乳化
服之更以十全大補湯加鈎藤鈎漏蘆與母服兩月餘
舉發漸輕服年餘舉發漸稀服年餘不再發至出痘後
復發取紫河車研爛入糯米粉丸小豆大每服百丸以
乳送下服二具全瘥畢姻又發仍用前丸及十全大補
湯六味丸加當歸黃耆肉桂五味子年餘喜其能遠帷
幕得痊後因勞役更作又用前丸及十全大補等藥不
應用大劑獨參湯服數斤然後舉發稍緩乃用人參二
兩附子一錢數服頓止仍用前藥間用獨參湯而痊
一小兒患胎驚用紫河車丸及十全大補湯及釣藤膏
而愈畢姻後復發用大劑獨參湯六味丸加五味子黃
耆當歸煎服半載舉發稍輕年餘不再發後每勞役怒
氣仍發即用前藥隨愈又傷寒愈後復作虚症悉具莫
能名状用紫河車二具獨參煎湯十餘斤而痊後患傷
風咳嗽咽乾内熱用六味地黃丸料加五味子煎服及
十全大補湯而痊
獨活湯治胎驚發散風邪
獨活羌活(各一分)檳榔天麻麻黃(去節)甘草(各半)
(分)
右剉散每服半錢煎服於内加南星末蜜調不可貼
䪿用
驅風散
胡黃連(二錢半)全蝎(去毒焙)犀角天竺黃麻黃(去節)
(各半錢)麝香(一字)
右為細末用乳汁調化食遠服
右二方發散之劑實有表證方可用之
青金丸治嬰孩小兒解散胎熱化痰涎鎮驚邪
人參(去蘆)天麻(煨)茯神(去皮木)白附子(炮)牛膽南星(炒各)
(二錢)甘草(炙一錢半)青黛(一錢)朱砂(水飛半錢)麝香(一字)
右為極細末煉白蜜圓如梧桐子大用釣藤皂荚子
煎湯研化不拘時候服
太乙散治芽兒胎驚病瘥亦宜常服
天漿子(去殼微炒)南星白附子(各微炮)天麻防風
茯苓(各二錢)全蝎朱砂(各一錢)麝香(少許)
右為末每服半錢乳汁化下張渙方天漿蝎梢各二
十一箇防風天麻朱砂各半兩麝香一錢無茯苓白
术
參蝎散治小兒胎驚定心神
天漿子天竺黃人參朱砂全蝎天麻
蟬蛻(各等分)麝香(少許)
右為末煉蜜丸桐子大每服一丸金銀湯下
豬乳膏治小兒諸驚胎癎
全蝎(一箇焙)琥珀朱砂(少許)
右為末每服一字麥門冬煎湯調下
朱銀丸治小兒胎風壮熱痰盛翻眼口噤取下胎中
藴受之毒亦治驚積但量與之
水銀(一錢蒸棗研如泥)白附子(一錢半)全蝎南星朱砂
(各一錢)天漿子蘆薈牛黃(各半兩)鉛霜(半錢和水銀煅研)
龍腦(一字)麝香(少許)真殭蠶(炒七箇)
右為末煉蜜丸桐子大薄荷湯化下
張渙聖星丹諸癎皆宜服之曾經大效
天南星一般大者四十九箇端午取活蝎四十九
箇瓦器盛鹽泥固濟吊靜室中臘日取出揀南星
蝎蜇處著有小竅子者其餘不用只將蝎蜇南星
以酒浸一宿焙研細末次用牛黃麝香龍
腦(各一錢研細)辰砂(細研水飛二錢半)
右件在一處研勻薑汁和桐子大服一粒至二粒人
參薄荷湯化下
白金散治諸癎潮發不省者
白殭蠶(半兩湯洗炒微黃搗羅為細末次用)天竺黃(二錢五分)牛黃(一錢)麝
香龍腦(各半錢)細研拌勻每服半錢薑汁調放温
灌之
烏金膏治胎癎潮發頻併
烏梢蛇(一條取淨肉酒浸一宿焙)蠶紙(一張燒灰)蟬蛻全蝎朱
砂(飛各半兩)金簿(二十片)龍腦麝香(各半錢)
右各取細末研勻蜜和如皂子每服一粒人參薄荷
湯化下
天南星煎治胎癎潮發遲省
天南星(微炮)白附子白花蛇(酒浸去皮骨炙黃各一兩)乾蝎(炒)
天麻(各半兩)
已上搗羅為細末用好酒兩大盞慢火熬不住手攪
以酒盡為度次用朱砂(細研水飛半兩)膩粉(二錢五分)牛黃
麝香龍腦(各半錢)細研入膏内和如皂子每服一粒
竹瀝化下無時
祛風散治胎癎多啼呌
胡黃連(半兩)全蝎犀角天竺黃麻黃(去節各二錢五)
(分)
右各取細末和勻每服半錢入麝一字乳汁調下
鐡粉散治驚風面赤口乾大便不利尤宜服
鐵粉(半兩)鬱金牛黃真珠胡黃連(各二錢五分)
各研細末拌勻每服一字温蜜湯調下
羌活膏治胎癎昏困不省
羌活獨活(各一兩)天麻全蝎人參(去蘆)白殭蠶
(微炒各半兩)烏蛇肉(一兩酒浸一宿焙)
右搗羅為細末煉蜜和膏每服皂子大麝香荆芥湯
化下
麝香膏治胎癎不得安卧
麝香(研)牛黃(研)白附子蠶蛾(微炒)白殭蠶(微炒各二錢五)
(分)全蝎(二十一箇)
右取淨末更研細蜜和膏如皂子每服一粒人參荆
芥湯化下
胎癎曾胎癎者因未産前腹中被驚或母食酸醎過多
或為七情所汨致傷胎氣兒生百日内有者是也發時
心不寧面微黃氣逆痰作目上視身反張啼聲不出先
用參蘇飲和解次以不驚丹或琥珀抱龍丸間投輕則
可愈重者難全
參蘇飲(發熱)
不驚丹(驚)
琥珀抱龍丸(驚)
胎風小兒初生其身有如湯潑火傷者此皆乳母過食
膏粱所致也其母宜服清胃散(方見雜病牙齒門)及逍遥散(方見)
(女科虚勞門)以清其氣血兒亦飲數滴可也有身無皮膚而
不焮赤者皆由産母脾氣不足也用粳米粉傅之焮赤
發熱者皆由産母胃中火盛也用石膏傅之經謂脾主
肌肉肺主皮毛故知病脾肺也如腦額生瘡者火土相
合遂成濕熱下流攻擊腎水也難治如脚上有瘡者隂
虚火盛也此不滿五歲而斃如未滿月而撮口握拳腰
軟如隨者此肝腎中邪勝正弱所致也三日内必不治
如男指向裏女指向外尚可治眉紅亦不可治可治者
用全蝎散(方見口噤)釣藤散(方見慢驚)等類治之若因大病虧損
胃氣而諸臓虚弱所致者用補中益氣湯(方見虚羸)錢氏地
黃丸(方見腎蔵)若面唇赤色正屬腎水不足肝經隂虚火動
而内生風熱爾當滋腎水以制陽光其身軟者内稟氣
不足肌肉未堅也當參五軟而施治之聖惠所云胎
風原與胎驚混濫故此不取
胎熱兒在胎中母多驚悸或因食熱毒之物降生之後
旬日之間兒多虚痰氣急喘滿眼閉目赤目胞浮腫神
困呵欠呢呢作聲遍體壮熱小便赤色大便不通時復
驚煩此因胎中受熱或悞服温劑致令熱蓄於内薰蒸
胎氣故有此證若經久不治則鵝口重舌木舌赤紫丹
瘤自此而生宜先以木通散煎與母服使入於乳令兒
飲之通心氣解煩熱然後以四聖散温洗兩目目開進
地黃膏天竺黃散及牛蒡湯當歸散亦令母服凡有胎
疾不可求速效當先令乳母服藥使藥過乳漸次解之
百無一失若即以涼藥攻之必生他病乳母仍忌辛辣
酒麪庶易得安不致反覆
生地黃湯(湯氏)治小兒在胎時因母有熱或恣飱酒麪熱
毒之物傳於胎中令兒生下面赤眼閉身體壮熱哭
聲不止口熱如湯乃胎熱之候也
生地黃赤芍藥川芎當歸栝蔞根
右件等分㕮咀每服半兩水一盞煎六分産婦亦可
服以些少抹入兒口中
木通散主小兒上膈熱小腑閉諸瘡丹毒母子同服
木通地蓄扁(各半兩)大黃甘草赤茯苓(各三錢)
瞿麥滑石山梔子車前子黃芩(各二錢半)
右水一鍾燈心三莖或入薄荷同煎
釀乳法
豬苓(去黑皮)澤瀉赤茯苓(去皮)天花粉茵陳生
甘草生地黃山梔(去殼)
右剉散用水煎食後令乳母捏去宿乳却服此藥
甘豆湯治小兒胎熱
甘草(一錢)黑豆(二錢)淡竹葉(七莖)
右㕮咀用水一鍾入燈心七莖煎不拘時候服
四聖散主芽兒胎受熱毒生下兩目不開
燈心黃連秦皮木賊棗子(各半兩)
右水一鍾煎澄清去查無時起洗兩目自開後服地
黃膏
地黃膏治胎熱
山梔仁菉豆粉(各一兩半)粉草(六錢)
右為末用生地黃爛杵一兩半和好蜜一兩半以薄
瓦器盛在銅銚中煮成膏如稀糊相似候冷停分入
前藥末同在乳鉢内再研勻芡實大每以半丸麥門
冬湯化服
天竺黃散(見口瘡)
牛蒡湯(見咽喉)
當歸散(見潮熱)
清胃散(見雜病牙齒門)
薛氏治胎熱用此
胎寒嬰兒初生百日内覺口冷腹痛身起寒粟時發戰
慄曲足握拳晝夜啼哭不已或口噤不開名曰胎寒其
證在胎時母因腹痛而致産經云胎寒多腹痛亦有産
婦喜啖甘肥生冷時果或胎前外感風寒暑濕治以涼
藥内傷胎氣則生後昏昏多睡間或哯乳瀉白若不早
治必成慢驚慢脾凡有此候宜以沖和飲當歸散合和
水煨薑煎服使之微泄泄行進勻氣散調補泄止氣勻
神安痛定手足舒伸次用參苓白术散以養胃氣白芍
藥湯去其寒濕乳母宜節生冷飲食庶易瘥也又有
手足稍冷唇面微青額上汗出不顧乳食至夜多啼頗
似前證但無口冷寒戰名曰臓寒其疾夜重日輕腹痛
腸鳴泄瀉清水間有不泄者此證亦在百日内有之皆
因臨産在地稍久冷氣侵逼或以涼水參湯洗兒或斷
臍帶短而又結縳不繫為寒氣所傷如此宜以白芍藥
湯及沖和飲加鹽炒茴香茱萸水薑煎服并乳母同服
湯小兒胎中有寒生下不能將護再傷於風其候面
色青白四肢逆冷手足顫動口噤不開乃胎寒之故或
寒乘虚入臓作腹疼盤腸内弔(治法詳寒腹痛條)
沖和飲(方見)
當歸散(方見潮熱)
白芍藥湯(見疝)
勻氣散(見疝)
參苓白术散
異功散(方見臍瘡)
薛氏治胎寒用此
胎肥胎怯錢氏曰胎實面紅目黑睛多者善笑胎怯面
黃目黑睛少白睛多者多哭更别父母肥瘦肥不可生
瘦瘦不可生肥也
胎肥者生下肌肉厚遍身血色紅滿月以後漸漸羸瘦
目白睛粉紅色五心煩熱大便難時時生涎浴體法主
之
天麻(二錢)蝎尾(去毒)硃砂(各五分)烏蛇肉(酒浸焙乾為末)白礬(各三)
(錢)麝香(一錢)青黛(三錢)
右研勻每用三錢水三碗桃枝一握并葉五七枝同
煎至十沸温熱浴之勿浴背
大連翹飲治胎熱臍風小便不通及諸般瘡毒
連翹瞿麥荆芥木通赤芍藥當歸
防風柴胡滑石蟬殼甘草(炒各一錢)山梔子
黃芩(各半錢)
右為末每服二錢加紫草水煎熱甚加大黃更詳證
加減
薛氏曰胎肥乃受母胃熱所致兒用浴體法以疏通
其腠理乳母服大連翹飲
胎怯者生下面無精光肌肉薄大便白水身無血色時
時哽氣多噦目無精采亦宜以浴體法主之初虞世
曰母氣不足則羸瘦而内薄父精不足則解顱眼白多
胎黃小兒生下遍體面目皆黃状如金色身上壮熱大
便不通小便如梔汁乳食不思啼哭不止此胎黃之候
皆因乳母受濕熱而𫝊於胎也凡有此證母子皆宜服
地黃湯及地黃飲子有生下百日及半週不因病後身
微黃者胃熱也若自生而身黃者胎疸也經云諸疸皆
熱色深黃者是也犀角散主之若淡黃兼白者胃怯也
白术散主之
生地黃湯治小兒生下胎黃
生地黃赤芍藥川芎當歸栝蔞根(各等分)
右㕮咀每服半兩水煎乳母服時時少抹入兒口中
地黃湯
生地黃赤芍藥天花粉赤茯苓(去皮)川芎
當歸(去蘆)猪苓澤瀉甘草茵陳(各等分)
右剉散用水煎食前服
地黃飲子治小兒生下(原闕)滿身面目皆黃状如金
色或面赤身熱眼閉不開大便不通小便如梔子汁
滿身生瘡
生地黃赤芍藥(各二錢)羌活(去蘆)當歸(去蘆)甘草(一錢)
右為極細末用燈心煎湯食前服乳母宜服仍忌酒
麪五辛之物
犀角散治小兒胎黃一身盡黃
犀角茵陳栝蔞根升麻(煨)甘草龍膽草
生地黃寒水石(煅等分)
右㕮咀用水煎不拘時候服
胎赤田氏云月裏生赤肌膚如赤丹塗者先用牛黃散
托裏續用藍葉散塗外乳母服清涼飲子三大劑(牛黃散或)
(即牛黃奪命散方見喘門清涼飲方見腹痛)
張渙云嬰兒初生須洗目令淨若不淨則穢汁浸漬於
眼眥中使臉赤爛至長大不差者名曰胎赤宜用二金
散曾純陽之子始生旬月忽兩目俱紅弦爛澁癢成
翳此因在胎為母感受風熱傳於心肝而得先以百解
散加當歸散水薑燈心煎服次導赤散及牛蒡湯如黃
連木賊蟬殼水煎服自效有因難産胎氣頗澀轉側
差緩其血壓於兒首遂至濺血滲下盛則灌注其眼不
見瞳人輕則外胞腫赤上下弦爛若投涼藥必寒臓腑
宜與生地黃湯主之
百解散(方見驚搐)
當歸散(方見潮熱)
導赤散(方見心藏)
牛蒡湯(方見喉痺)
二金散方
黃連(去鬚)黃檗(各一錢)
右搗為麤末以乳汁浸一宿焙乾每用少許以新綿
裹用荆芥湯浸放濕熱時時洗之
真金散治小兒初生洗眼不淨則穢汁浸漬於眼眥
中使臉赤爛至長不瘥母食熱物熱藥名曰胎赤
黃連(去鬚)黃栢當歸赤芍(各一錢)杏仁(去皮尖半錢)
右剉散乳汁浸一宿曬乾為極細末用生地黃汁調
一字頻頻點眼新綿裹荆芥湯浸温時時洗浴母服
洗心散
洗心散
甘草(生)當歸麻黃芍藥白术荆芥大
黃(煨各半錢)
右為極細末用生薑薄荷煎湯調化食遠服
生地黃湯(見眼不開)
證治準繩卷七十二
