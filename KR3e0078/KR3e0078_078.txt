證治凖繩卷七十八
明王肯堂撰
幼科
心臟門
心痛
小兒心痛當於大人心痛門參用之
心痛吐水者蟲痛心痛不吐水者冷心痛
錢氏靈礬散治小兒蟲咬心痛欲絶
五靈脂(二錢)白礬(火飛半錢)
右二味同研每服一二錢水一鍾煎至五分温服無
時當吐出蟲
聖惠治小兒心痛但覺兒將手數數摩心腹即啼是
心痛不可忍宜服芍藥散方
赤芍藥人參(去蘆)白术黃芩川大黃(微炒剉)當
歸(各一錢)
右六味擣羅為粗散每服一錢以水一小盞煎至五
分去滓不計時候量兒大小加減温服
治小兒心痛金鈴散
金鈴子(炮去皮核)蓬莪茂(炮各一兩)茴香木香(炮)荆三稜
(炮各半兩)
右五味為末每服一錢半錢用熱酒調下
煩躁
薛仲景云火入於肺則煩入於腎則躁夫心者君
火也火王則金燔水虧而火獨存故肺腎合而為
躁也活人云但煩熱者虛煩也諸虚煩熱與傷寒
相似但不惡寒鼻不疼故知非傷寒也頭不痛脉
不緊故知非裡寒也不可發汗攻下當與竹葉湯
兼嘔者與橘皮湯又心虚則先煩而後渴翕翕發
熱其脉浮緊而大是也蓋煩者心中煩擾而内熱
故屬陽躁者肢體躁動或裸身欲入井中為外熱
故屬隂外熱者無根之火也是以為虛在小兒當
辨其嗞煎不安是煩嗞啀不定是躁嗞煎者心經有
熱精神恍惚煩滿生驚嗞啀者心經有風煩躁驚搐
也熱甚者黃連解毒湯輕者導赤散風熱者至寳丹
脉數而實便閉有熱者神芎丸此皆實熱之治法也
若煩而頭痛短氣口乾咽燥不渴者虚也用四君加
芎歸因藥攻伐而作渴者用竹茹湯煩而不得眠者
酸棗仁湯心神顛倒煩熱欲吐者硃砂安神丸面戴
陽目肉赤六脉洪大按之全無者血虚發躁用當歸
補血湯若躁而裸體欲入井中脉沈細或浮大按之
如無者此皆隂盛發躁也宜用參附湯有回生之
功
清熱解毒丸治五臟積熱毒氣上攻胸臆煩悶咽喉
腫痛赤眼壅腫頭面發熱唇口乾燥兩頰生瘡精神
恍惚心忪悶亂坐卧不寧及傷暑毒面赤身熱心煩
躁而渴飲食不下
寒水石石膏(各八兩)青黛(四兩)
右三味前二味研末入青黛和勻蒸餅七個水調為
丸如芡實大每服一丸食後新汲水化下或細嚼生
薑湯下如中諸毒並宜服之及驚風潮熱痰涎壅塞
心胸煩躁頰赤多渴坐卧不穩每服半粒量大小加
減
竹茹湯(吐)
橘皮湯
橘皮(一兩半)甘草(炙)竹茹(各半兩)人參(一錢五分)
右四味每服五錢薑水煎食前服
黃連解毒湯治時疾三日汗已解若煩悶乾嘔口燥
呻吟發熱不卧
黃連(炒三分)黃蘗(炒半兩)梔子(炒四兩)黃芩(炒二錢)
右四味每服二三錢水煎未效再服亦治熱痢
導赤散(心)
至寶丹治諸驚癎心熱及卒中客忤煩躁風涎搐搦
或傷寒狂語伏熱嘔吐
生犀角(鎊)生玳瑁(鎊)琥珀硃砂(水飛)雄黃(水飛各一兩)
金箔(五十片半為衣)銀箔(五十片)片腦(一匙)射香(一錢)牛黃(半兩)
安息香(一兩半為末酒掬去砂取一兩煎成膏)
右十一味各另研為末和勻入安息香膏如乾入熱蜜
少許丸桐子大每服一二丸人參湯化下量兒加減用之
神芎丸治風熱壅滯頭目昏眩口舌生瘡牙齒疳蝕
或徧身瘡疥咬牙驚惕怔忡煩躁作渴或大便澁滯
或積熱腹滿驚風潮搐等證
大黃(生)黃芩(各二兩)生牽牛末(一兩)滑石(四兩)黃連薄
荷葉川芎(各半兩)
右七味為末水糊丸如桐子大每服三四九温水下
酸棗仁湯
酸棗仁(去殼取仁)甘草(炙)生地黃梔子仁麥門冬
人參當歸身(各等分)
右七味剉細加燈心水一盞煎七分去滓温服不拘
時
硃砂安神丸(心)
當歸補血湯(虛熱)
注夏
薛脾為太隂位属坤土喜燥而惡濕故凡脾胃之氣不
足者遇長夏潤溽之令則不能升舉清陽健運中氣又
復少陽相火之時熱傷元氣則肢體怠惰不收兩脚痿
弱嗜卧發熱精神不足飲食少思口中無味呼吸短乏
氣促目中視物昏>昏>小便赤數大便不調名曰注夏此
皆禀賦隂虛元氣不足之證丹溪補隂論言之詳矣育
子者其可不知冬月養陽之道乎治法用補中益氣湯
去升麻柴胡加炒黑黃蘗主之若因勞役發熱血虚脉
大者用當歸補血湯氣血兩虛者八珍湯肝腎隂虧者
地黃丸大便作瀉者人參理中湯若乳母肝火乘脾寒
熱少食者柴胡梔子散胃火作渴者竹葉石膏湯小兒
多因乳母之氣不調而致當戒怒氣調飲食適寒温則
可以遠病矣又如今人夏月皆以香薷湯浸冷代茶飲
之殊不知香薷利水大損元陽厚朴尅伐大瀉真氣况
脾性喜温而惡寒夏月隂盛於内冷啜傷脾若胃強有
火濕熱為病之人固無大害其脾胃虛弱中氣不足者
必為腹痛少食泄瀉寒中之疾矣此大人亦所當戒者
况小兒乎慎之慎之
補中益氣湯(虚熱)當歸補血湯(虛熱)八珍湯(虛羸)地黃丸(腎)
人參理中湯(吐瀉)柴胡梔子散(發熱)竹葉石膏湯(發熱)
清暑益氣湯治暑邪干衛身熱自汗
黃茋蒼术(泔浸去皮各一錢)升麻(七分)人參白术陳
皮(炒)神麯(炒)澤瀉(各五分)甘草黃蘗(酒浸炒)當歸身
青皮(炒)麥門冬(去心)葛根(各三分)五味子(九粒杵)
右十五味水煎服
清燥湯治小兒自汗或因熱傷元氣大小便秘澁
黃茋(炒)蒼术(各五分)白术陳皮澤瀉人參
升麻白茯苓麥門冬(去心)當歸身生地黃
神麯(炒)猪苓黃蘗(酒拌炒各三分)五味子(五粒杵)黃連(炒)
甘草(炙各二分)
右十七味薑一片水一鍾煎服
舌
舌者心之候脾之脉絡於舌也二經有熱無所於泄而
發於舌如舌絡微緊時時舒舌謂之弄舌附舌下近舌
根生形如舌而小謂之重舌舌漸漸腫大塞滿口中謂
之木舌曾凡患此證是脾與心肝屢受極熱有所謂
重舌木舌又謂之舌黃鵝口名雖異皆熱也大抵重舌
生於舌下挺露如舌故曰重舌然脾之絡脉係舌傍肝
之絡脉係舌本心之絡脉係舌根凡此三經或為濕熱
風寒所中則舌捲縮或舒長或腫滿宜消黃散綠袍散
主之及當歸散羌活散與服
當歸散(發熱)羌活散(發熱)
弄舌錢弄舌者脾藏微熱令舌絡微緊時時舒舌治勿
用冷藥及下之當少與瀉黃散漸服之(田氏云若肥實者用牛黃散治)
(之)或欲飲水醫疑為熱用冷藥下之者非也飲水者脾
胃津液少故也又加面黃肌瘦五心煩熱即為疳宜加
胡黃連輩若大病未已用藥後弄舌者凶薛小兒
舌微露而即收者名弄舌此属心脾虧損用温脾散補之
舌舒長而良久不收者名吐舌乃心脾積熱用瀉黃散主
之或兼口舌生瘡作渴飲冷属胃經寔熱亦用前散作
渴飲熱属胃經虛熱用四君子湯食少作渴或大便不
實脾胃虛弱也用七味白术散口角流涎或顋頰患腫
胃虛風熱也先用人參安胃散次用七味白术散若午
後甚者脾血虛也四物多加參术茯苓未應用補中益
氣湯及審五臟相勝若因疳瘦所致當參諸疳門
瀉黃散(脾)温脾散(腹脹)白术散(渴)人參安胃散(脾)
四物湯(失血)補中益氣湯(虛羸)
重舌湯重舌附舌下近舌根生形如舌而小謂之重舌
其著舌下如此者名重舌其著頰裏及上腭如此者名
重腭其著齒齗上如此者名重齗皆刺之出血可也
治法用苦竹瀝漬黃檗末點舌上如不愈後用真蒲黃
傅之不過三次愈(用真蒲黃微炒紙鋪地上出火氣研細每挑些糝舌下更以温水蘸熱帛)
(裹指輕輕按之按罷摻藥)馬牙硝塗舌下日三度先用新水揉口
并舌上下後用皂莢針燒灰入腦子少許每用半字糝
舌上下出涎立效(亦治木舌)燒烏賊魚骨細研和雞子黃傅
㗋及舌上亂髮灰細研以半錢傅舌下日不住用之
桑白皮煮汁塗乳飲之
張烏魚散治小兒重舌
烏魚骨(一兩)蜣蜋(燒灰)蒲黃(各五錢)枯白礬(二錢五分)
右四味為極細末用雞子黃調塗舌下嚥津無妨
青液散治小兒重舌及口瘡
青黛朴硝(各一錢)龍腦(一字)
右三味為細末用蜜調鵝翎蘸少許傅之
當歸連翹湯治小兒心脾有熱致生重舌
當歸尾連翹川白芷(各三錢)大黃(煨)甘草(各一錢)
右五味㕮咀用水一盞煎服
一捻金散治小兒重舌及木舌
雄黃(二錢)鵬砂(一錢)腦子(少許)甘草(半錢)
右四味為細未乾摻舌上或用蜜湯調鵝翎刷嚥
綠袍散治小兒重舌及滿口内外瘡毒咽膈不利
薄荷葉(去老梗)荆芥穗(二味各五錢)青黛玄明粉鵬
砂(三味各二錢半)百藥(煎)甘草(二味各二錢)
右七味剉焙為末除玄明粉鵬砂二味在乳鉢内細
杵同前藥末再杵勻用一字至半錢乾點舌上令其
自化或新汲水入蜜調點舌上亦好
木舌木舌者舌腫漸漸粗大滿口不急治即塞殺人也
曾木舌者舌腫硬而妨乳食此為風熱盛也以當歸
散瀉黃散玉露飲皆可服之次消黃散點擦舌上盖舌
者心之管心熱則生瘡破裂肝壅則血出如湧脾閉則
白胎如雪熱則腫滿風則強木口合不開四肢壮熱氣
喘語塞即其候也治法涼解上焦及心肝脾三經邪熱
疎風化痰初用百解散加五和湯水薑燈心煎投次以
牛蒡湯同當歸散入生地黃水薑煎服治法用局方
中紫雪二錢半竹瀝半合和之時時抹入口中自消
百草霜滑石芒硝為末酒調傳
瀉黃散(脾)玉露飲(積熱)
消黃散治風熱上攻舌硬腫大不消
風化朴硝眞蒲黃(各半兩)
右二味蒲黃晒乾為末同朴硝乳鉢内細研勻每用
一字或半錢點揩舌上下
百解散(急驚)五和散(失血)牛蒡湯(咽㗋)
川硝散治小兒木舌
朴硝(一兩)眞紫雪(五錢)食鹽(二錢半)
右三味為細末每服五分入竹瀝三兩點用白湯調
塗舌上嚥津無妨
舌白胎丹溪云舌上生如微粒桑白皮汁傅之三兩次
妙
舌上瘡本草治小兒舌上瘡飲乳不得以白礬和雞子
置醋中塗足底二七即愈千金方以蜂房燒灰屋間
塵各等分和勻傅之又以桑白皮汁塗乳與兒飲之
又以羊蹄骨中生髓和胡粉傅之外臺小品以烏
賊魚骨燒末雞子黃和塗之嬰孺燒葵根為灰每日
少許傅之張雞峰方野薔薇根剉碎每用一匙頭以
水二盞煎至六分去滓熱含冷即吐了治口舌生瘡久
不差
舌上血出千金翼治舌上黑有數孔出血如湧泉此心
臟病也方
戎鹽黃芩黃蘖大黃(各五兩)人參桂心(各二)
(兩)甘草(一兩炙)
右七味末之鍊蜜丸如梧子大每服十丸日三服仍
燒鐵烙之
諸失血證
曾小兒九道出血何為而然盖人之所有者血與氣也
心者血之主肺者氣之主氣主呴之血主濡之榮養百
骸灌溉絲脉升降上下榮衛諧和自然順適一或不調
疾由生矣或外為六淫所侵内因七情所沮氣乃留而
不行血乃壅而不濡内外抑鬱不能流注以榮於身必
有妄動之患叔和以芤脉為失血之義在七情属陽故
也陽明主乎多氣多血未有不因熱而得盖氣血俱熱
熱鬱内逼失其常度是以妄行有在襁褓患此證者
固非七情所傷皆因乳母執着不自寬釋及啖辛辣之
物流於乳絡兒飲之後停滯不散鬱蒸於内亦能動血
或居重幃暖閣火氣熏逼不令常見風日積温成熱熱
極則湧泄或吐或衂或大小腑亦多血來者有氣虛
而邪熱乘之則血不得循流故道渗於諸經亦生走失
之證其面㿠白脉沈微血淡紫口氣緩是也又况嬰
孩脆弱易虛易寔因熱内攻血隨氣行或壅而上逆或
下而忘返遂有吐血衂血瀉血溺血之證然而血不苟
動因氣使之風不自生因熱而起由是而論可以類推
治法先明虛實審得病源隨經施治藥餌無差則不失
其機要實則小柴胡湯加生地黃絲茅根或苦參亦
好並用水煎服或㕮咀五苓散合五和湯亦加絲茅根
苦參水煎及投消毒飲次用局方雞蘇丸三黃丸間服
虛則理中湯及人參芎歸湯皆可服間有醫者見其
血盛以為熱極過投寒劑遂使血寒不能歸源而妄流
其色紫黯而凝滯或成小片當服薑附之劑以温之自
然流暢母致妄行為佳
小柴胡湯(潮熱)五苓散(驚)五和湯(裡熱)消毒飲(㗋痺)
局方雞蘇丸(大吐血)三黃丸(裡熱)理中湯(吐瀉)
人參芎歸湯治九道血妄行
人參(去蘆)川芎當歸(酒洗各半兩)荆芥(二錢半)
右四味每服二錢水一盞煎七分温服無時
黃芩丸治小兒衂血吐血下血
右以黃芩為末煉蜜丸如雞頭大三歲一丸濃鹽湯
下栢葉石榴花為末吹鼻治衂血吐血一方定州甆
器末治嘔血破血止血
茅花湯治鼻衂不止吐血下血
用茅花一大把水三盞煎濃汁一盞分二服即瘥無
花根梗代之兼治血痢黑痢
吐血全嬰論云夫吐血者榮衛氣逆也榮者血也衞者
氣也榮衞相濟不失常道一有所勝則致妄行血者水
也決之東則東流決之西則西流氣之使血其勢如此
巢氏云血者是有熱氣盛而血虛熱乘於血血性得熱
則流散妄行氣逆則血隨氣上故令吐血也又或飲食
太飽之後脾胃内冷不能消化忽吐所食之物氣血相
衝因傷肺胃亦令吐血若久𠻳氣逆面目浮腫而𠻳吐
血者是虛損也薛清者為榮濁者為衞榮行脉中衞
行脉外盖榮者水榖之精氣也和調五臟灑陳於六腑
故能入于脉夫榮者隂血也所主在心綂化在脾藏内
在肝宣布在肺輸泄在腎灌溉一身滋養百脉諸經
由此而生毓焉然血之所統者氣也故曰氣主呴之血
主濡之是以氣行則血行氣止則血止陽生隂長夫倡
婦隨之道也若氣一傷則變證百出故妄行則吐衂衰
涸則虛勞降下則便紅熱陷則溺赤渗于腸胃則為腸
風隂虛陽搏則為崩漏此皆氣有沴戾之乖而血乃生
渗溢之患也然養隂者可不先知養陽之道乎小兒患
之多因稟賦積熱或食膏粱厚味或乳母七情鬱火所
致治法若氣虛血弱當以人参補之陽旺則隂生血也
若四物湯者獨能主血分受傷為氣不虛也若左寸關
脉數而無力血虛也四物湯加人参术浮而無力氣虛
也補中益氣湯尺脉數或無力腎虛也六味地黃丸右
寸關脉而有力者肺胃熱也犀角地黃湯後用四物湯
加参苓白术尺脉數而無力隂虚也用六味地黃丸若
面黃目澁眵多手麻者脾肺虛也用黃芪芍藥湯
四物湯治血虛發熱煩躁或晡熱作渴頭目不清若
因脾虛不能生血者用四君子湯
當歸熟地(各二錢)芍藥川芎(各一錢)
右四味水煎服
補中益氣湯(虚熱)六味地黃丸(腎)
犀角地黃湯治傷寒温病失於表汗致内有淤血吐
血面色黃大便黑及瘡痘出多以解之
犀角(鎊)牡丹皮(各一兩)生地黃(八錢)赤芍藥(七錢)
右四味每服二錢水煎服
黃茋芍藥湯治衂血多歲面黃眼澁多眵手麻
黃茋(三兩)甘草(炙)升麻葛根芍藥(炒黃各一兩)羌活
(半兩)
右六味每服三錢水煎服按此手足太隂陽明藥
也然血虛久則陽亦虛矣故血不足則麻木隂虛火
動變證百出實非風也此出升陽滋隂例
人參黃茋散治虛勞客熱消瘦倦怠口燥咽乾日晡
潮熱五心煩熱盜汗胸滿食少作渴咳唾時有濃血
天門冬(去心三兩)半夏知母(炒黃)桑白皮赤芍藥(炒)
黃茋(炒)紫苑甘草(炙)鼈甲(醋炙以上各半兩)白茯苓
柴胡秦艽生地黃熟地黃地骨皮(各二兩)
人參桔梗(各一兩)
右十七味剉散每服三五錢水煎服大人亦得(一方有生)
(薑)
栢枝飲治小兒衂血吐血
栢枝(乾者)藕節(乾者)
右二味等分為末三歲半錢藕汁入蜜沸湯調下一
方白芍藥為末磨犀角汁調治咯血衂血
辰膠散治小兒吐血
阿膠(炒)蛤粉(等分)辰砂(少許)
右三味為末和粉紅色三歲一錢藕汁和蜜調下
紫參散治吐血
紫參山梔子生乾地黃(各一兩)刺薊(一分燒灰)亂髮
(一分燒灰俱存性已上搗羅為細末次用)蒲黃伏龍肝(各一分並細研)
右七味都拌勻每服半錢至一錢煎竹茹湯調下
衂血衂血者是五臟熱結所為也血隨氣行通流臟腑
冷熱調和不失常度無有壅滯亦不流溢血得寒而凝
結得熱而流散熱乘於血血隨氣發溢於鼻竅也又有
因傷寒瘟疫諸陽受病不得其汗熱無所泄故從鼻而
出也春冬衂者用生地黃研取汁加生蒲黃少許沙
糖井花水浸服之愈秋夏衂者用車前草一握洗淨
同生薑一處研取汁入生蜜一匙先拌查塞鼻次用新
汲水和蜜並車前草生薑汁飲之愈又方生蘿蔔取
根搗自然汁仰頭滴入鼻管中即止次以新汲水和蜜
蘿蔔汁飲之良又因驚仆氣散血無所羈而鼻衂者
用異功散加柴胡山梔左臉青而兼赤先用柴胡清肝
散後用地黃丸右臉赤乃肺大腸實熱也用瀉白散鼻
色赤乃脾胃實熱也用瀉黃散微赤乃脾經虛熱也用
異功散加升麻柴胡色深黃用濟生犀角地黃湯後用
楊氏地黃散淡白色用六君子湯頦間色赤用四物湯
加山梔赤甚用五淋散小便赤色用六味丸補中益氣
湯唇色白用六君子湯久不愈用麥門冬飲子若初病
元氣未虧乳食如常發熱壮熱二便秘結作渴飲水卧
不露睛者悉属形病俱實當治邪氣若病久元氣已虧
少食發熱口乾飲湯嘔吐泄瀉肢體畏寒卧而露睛者
悉属形病俱虛當補正氣為要
湯氏地黃湯治榮中熱及肺壅鼻血生瘡一切丹毒
生地黃赤芍藥當歸川芎(各等分)
右四味㕮咀水煎去查量大小加減服如鼻衂臨熟
入生蒲黃少許生瘡加黃茋等分丹毒加防風等分
同煎累驗
柴胡清肝散(肝熱)地黃丸(腎)瀉白散(肺)瀉黃散(脾)異功散
(吐瀉)六君子湯(脾)五淋散(淋)六味丸(即地黃丸腎)
麥門冬飲子治吐血久不愈者
五味子(十粒)麥門冬(去心)黃茋(各一錢)
龍膽丸治小兒衂血不止
黃連龍膽草(各等分)
右二味為末糊丸如小豆大三歲三十丸或作散子
以濃鹽水送下
檗皮湯治小兒衂血
當歸身人參生地黃(各五分)
右三味水煎服
槐花散治衂血
槐花(炒一兩)蒲黃(半兩)川麫薑(一分)
右三味搗羅為細末每服半錢新水調下
檗皮山梔子(各一兩)甘草(炙半兩)
右三味㕮咀三歲一錢水一小盞煎三分去滓服
膠黃散治小兒大衂口鼻耳出血不止十五六歲兒
陽盛多此病
阿膠(一兩)蒲黃(半兩)
右二味為末三歲半錢生地黃汁微煎調下食前服
便血尿血大便下血者是大腸熱結損傷所為也藏氣
既傷風邪自入或蓄熱或積冷或濕毒於脾胃或疳食
傷於臟腑因兹冷熱交擊疳濕互作致動血氣停留於
内凝滯無歸渗入腸中故大便下血也或有腹脹冷氣
在内攻衝亦令大便下血又因風冷乘虛客入脾胃或
淤血在於腸胃濕毒下如豆汁又疳傷於臟亦能便血
若上焦心肺積熱施注大腸亦令大便下血也亡血脾
弱必渴久則血虛其人必肌體萎黃頭髮不黑矣溺
血者盖心主血與小腸相合血之流行週遍經絡循環
臟腑若熱聚膀胱血渗入脬故小便血出也薛經云
肺朝百脉之氣肝綂諸經之血又云氣主呴之血主濡
之盖榮血為水榖之精氣灌溉五臟六腑四肢百骸若
脾胃有傷榮衞虛弱行失常道故上為衂血吐血下為
尿血便血矣若外感風邪則血鮮為腸風内傷則血濁
為臟毒又熱入大腸則大便下血熱入小腸則小便出
血然小兒多因胎中受熱或乳母六淫七情厚味積熱
或兒自食甘肥積熱或六淫外侵而成若因母食厚味
者加味清胃散怒動肝火者加味小柴胡湯憂思鬱怒
者加味歸脾湯稟父腎燥者六味地黃丸兒有積熱小
便出血者實熱用清心蓮子飲虚熱用六味地黃丸大
便出血者犀角地黃湯風邪外侵者倉廩散病後元氣
下陷者補中益氣湯糞前見血者四君加黃連製吳茱萸
糞後見血者四君加吳茱萸製黃連若嬰兒以治母為
主餘當臨症制宜
清胃散(齒)小柴胡湯(潮熱)歸脾湯(煩躁)地黃丸(腎)
清心蓮子飲(尿白)
五倍丸治小兒大便下血如腸風臟毒
右以五倍子乾為末煉蜜丸如小豆大三歲三十丸
米湯下
訶灰散治小兒因疳大便有血
右以訶子燒灰存性一半為末米湯調下食前服三
歲一錢
桃膠丸治小兒小便出血隂莖中痛
右以桃膠一塊如棗大水一盞半煎三分日進三服
下石子如豆石盡藥止
火府散治小兒小便出血
木通生地黃甘草黃芩
右四味為末水一盞煎六分不時温服
車前散治熱盛積於小腸甚則尿血
牡蠣(半兩燒為粉)車前子甘草(炙微黃剉)川朴硝(各一分)
右四味搗羅為散每服一錢以水一小盞煎至五分
去滓温服量兒大小加减不拘時候
語遲
五臟有五聲心聲為言若兒稍長應語而語遲由在胎
時母卒驚怖内動兒臟邪乘于心心氣不和舌本無力
故語遲也
錢菖蒲丸治小兒心氣不足五六歲不能言
石菖蒲(三錢)人參(切去蘆焙半兩)丹參(二錢)天門冬麥門冬
(去心焙各一兩)赤石脂(三錢)直指有當歸川芎朱砂
右六味同為細末煉蜜丸如菉豆大或麻子大温水
下五七丸至一二十丸不計時候日三四服久服取
效又有病後腎虛不語者宜兼服錢氏地黃丸海
藏云地黃丸足少隂也與菖蒲丸上下通經
張菖蒲丹治數歲不能語
菖蒲(一寸九節者佳)遠志(去心)桂心(各一兩)人參(去蘆)黃連(去鬚)酸
棗仁(各半兩)
右六味為細末煉蜜和丸如芡實大每服一粒至二
粒煎生薑湯化不拘時候
聖惠治舌本無力語遲芍藥散
赤芍藥(一兩)黃茋(七錢半)犀角(鎊)㯽榔甘草(炙微赤各半兩)
右五味為末每服一錢水一小盞煎至五分去滓量
兒不計時分加減温服
錢病吐瀉及大病後雖有聲而不能言又能嚥藥此非
失音為腎怯不能上接於陽故也當補腎地黃丸主之
失音乃猝病耳口噤不止則失音聲遲亦同
雞頭丸治小兒諸病後不能語
雄雞頭(一箇炙)鳴蟬(三箇炙)大黃(取實處濕紙裹煨熟)甘草(剉炙各一)
(兩)黃茋(切焙)川芎遠志(去心)麥門冬(去心)當歸(去蘆焙各七錢)
(半)人參(去蘆)木通(各半兩)
右十一味同為細末煉蜜丸小豆大平旦用米飲下
五丸空心日三四兒大者加之久服取效雞蟬二物
宜求死者用之不可旋殺孫真人所謂殺生求生去
生更遠不可不知也
明堂治五六歲兒不語者炙心俞三壯莊氏灸兩踝
三壮
汗
鄭夫汗者心之所藏在内為血發外者為汗盖汗乃心
之液故人之氣血平則寧偏則病經云隂虛陽必湊則
發熱而自汗陽虛隂必乘則發厥而自汗皆由隂陽偏勝
而致也小兒血氣嫩弱膚腠未密若厚衣温暖熏蒸臟
腑臟腑生熱熱搏於心為邪所勝故液不能内藏熏出
肌膚則為盜汗也又或傷於冷熱冷熱交爭隂陽不順
津液走泄亦令睡中汗自出其間有虚實之證虚者謂
諸病後大汗後血氣尚弱液溢自汗或潮熱或寒熱發
過之後身涼自汗日久令人黃瘦失治則變為骨蒸疳
勞也丹溪云盜汗者謂睡而汗自出也不睡則不出汗
出方其睡熟也濈濈然出焉覺則止而不復出矣亦是
心虛宜歛心氣益腎水使隂陽調和水火升降其汗自
止錢氏云上至頭下至項謂之六陽虛汗不須治之
自汗薛自汗者汗不待發表而自出也經曰飲食飽甚
汗出於胃驚而奪精汗出於心持重遠行汗出於腎疾
走恐懼汗出於肝搖體勞苦汗出於脾又曰隂虚而陽
必輳則發熱而自汗陽虛而隂必乘則發厥而自汗東
垣云表虛自汗秋冬用桂春夏用黃茋丹溪云汗者心
之液也自汗之證未有不由心腎俱虚而得之者巢氏
云虚勞病若陽氣偏虚則津液發泄而為汗夫自心為
主陽之藏火也陽主氣人身津液隨其陽氣所在之處
而生亦隨其火所擾之處而泄則為自汗矣治法當用
參茋甘温益氣之藥使陽氣外固而津液内藏則汗止矣
若元氣虛者夏月用六君子湯加山藥山茱萸冬月用
加減八味丸十全大補湯血虚者四物加參茋有熱者
當歸六黃湯氣血俱虛者十全大補湯心腎虚熱者六
味丸虚寒者八味丸心經血虛者團參湯胃經氣虛者
六君子湯飲食勞倦者補中益氣湯嗜卧倦怠者升陽
益胃湯熱傷元氣者清燥湯暑干心胞絡者清暑益氣
湯外傷風邪者惺惺散虛勞羸瘦者人參養榮湯思慮
傷脾者歸脾湯怒動肝火者小柴胡湯肝經虛熱者加
味逍遥散肝經濕熱者龍胆瀉肝湯泄瀉脉微者人參
理中湯手足汗者補中益氣湯胸腹汗者四君子湯當
心一片有汗者茯苓補心湯黃汗者茵蔯五苓散血汗
者血餘散敷之此皆去汗之大法也仍推五臟相勝主
之若汗出如油喘而不休此為命絶柔汗發黃此為脾
絶汗出不流如貫珠者為絶汗數者並不治若六陽虛
則汗出上至頭下至項亦多主難治曾小兒脾虛自
汗多出額上沾粘人手速救胃氣全蝎觀音散用薑棗
煎湯調服及沉香飲為治脾虛瀉自汗遍身冷而出
有時遇瀉則無過即有此候太虛急當補脾投益黃散
散參苓白术散附子理中湯肺虛自汗其候右臉色
多㿠白肺脉按之無力盖久因咳𠻳連聲不已痰少不
活乃肺經虛氣上壅致令汗出宜用補肺散為治及以
藿香飲調脾此又益母救子之義也慢驚自汗徧體
俱有其冷如冰此證已危金液丹固真湯主之
有實證自汗外因感冐風邪發熱無問昏醒浸浸汗出
當救表解肌用百解散水煎服或間投五苓散温白湯調
調下
錢治病有等張氏三子病大者汗徧身次者上至頂
下至胸小者但額有汗衆醫以麥煎散治之不效錢曰
大者與香瓜丸次者與益脾散小者與石膏湯各五日
而愈
香瓜丸
胡黃連大黃瓜(黃色一枚)大黃(濕紙裹煨)柴胡(去蘆)鼈甲(醋炙)
(黃)黃檗蘆薈青皮(各等分)
右八味除黃瓜外同為細末將黃瓜割其頂填入諸
藥至滿却盖口用杖子插定火内煨熟將黃瓜及藥
同用麫糊丸如菉豆大每服二三丸食後冷漿或新
水下大者五七丸不及十丸即愈
胃怯汗上至頂下至臍此胃虛當補胃益黃散主之頭
汗錢六陽虛汗上至頂不過胸也不須治之喜汗厚
衣卧而額汗出也止汗散主之
止汗散用故蒲扇灰研細每服三錢温酒調下無時
服
薛氏方十全大補湯治諸虛不足自汗不食時發潮
熱等證
白茯苓人參當歸白术黃茋(炒)川芎
肉桂白芍藥(炒)熟地黃甘草(炒各等分)
右十味每服三五錢加羌棗水煎服
八珍湯(前方去肉桂黃芪冶驗見各門)
人參養榮湯治病後時自汗或發潮熱口乾食少心
虛驚悸欬而下痢(前方去川芎加陳皮五味子遠志)
升陽益胃湯(痢)加減八味丸(虛羸)清燥湯惺惺散(痘)
清暑益氣湯(並注夏)歸脾湯(驚悸)小柴胡湯(發熱)加味逍遥散
(女科發熱)龍膽瀉肝湯(雜前隂諸疾)人參理中湯(瀉)茯苓補心湯
(瘖)茵陳五苓散(黃疸)
曾氏方
全蝎觀音散(吐瀉)沉香飲(吐瀉)益黃散(脾)參苓白术散(吐瀉)
理中湯(吐瀉)補肺散(咳𠻳)藿香飲(脾弱)金液丹固真湯(並慢驚)
百解散五苓散(並急驚)
團參湯治小兒虛汗或心血液盛亦發為汗此藥收
斂心氣
新羅人參川當歸(各三錢)
右二味剉細用雄猪心一箇切三片每服二錢猪心
一片井水一盞半煎至一盞食前兩次服
牡蠣散治血虛自汗或病後暴虛津液不固自汗
牡蠣(煅)黃茋生地黃(各等分)
右三味剉散每服二錢或加浮麥煎
撲汗方
黃連牡蠣粉貝母(各半兩)
右三味用米粉一升傅之
血餘散治汗不止
用男子亂髮一握煅存性為細末以絹袋盛置乾撲
之
盜汗睡則汗出寤則自收也錢氏曰小兒睡而自汗出
者肌肉虛也止汗散主之徧身汗出者香瓜丸主之上
至胸下至臍此胃虛也當補脾益黃散主之薛自汗
属陽虛盜汗属隂虛盖陽為衛氣隂為榮血血之所主
心也所藏肝也熱搏於心故液不能内斂而外泄於皮
膚人卧則靜而為隂覺則動而為陽故曰自汗属陽盜
汗属隂也多因心腎不交水火不能既濟腎虛則閉藏
之令失守故有是證宜用六味丸十全大補湯血虛内
熱者當歸六黃湯心經有熱者導赤散肝經虛熱者六
味地黃丸血脫盜汗者當歸補血湯肝膽風熱者柴胡
清肝散食積内熱者二陳枳實山梔胃氣虛熱者六君
子湯及浮麥散血氣俱虛者人參養榮湯餘證見自汗
當參覽之曾有夜睡中而汗自出者名盜汗此因陽
虛所致久不已者令人羸瘠枯瘦心氣不足津液妄出
故也用茯神湯加黃耆水薑棗燒鹽湯服
錢黃茋散治虚熱盜汗
牡蠣(煅)黃茋生地黃(各等分)
右三味為末煎服不拘時
白术散治自汗盜汗
白术(三兩)小麥(一合炒)
右二味水一鍾半煮乾去麥為末以黃茋煎湯量兒
大小調服忌蘿蔔辛辣炙煿之類乳母尤忌又團參
湯亦治盜汗
當歸六黃湯治血虛盜汗内熱晡熱者
當歸熟地黃(各五分)生地黃(炒三錢)黃連(炒黑)黃檗(炒黑)
黃芩(炒黑各三分)黃茋(炒五分)
右七味水煎服
沉香鼈甲丹治潮熱盜汗
沉香草龍胆當歸(洗焙乾)鼈甲(童子小便浸一宿去裙襴酥炙)
(黃)綿黃茋(剉各一兩)川黃連川大黃(微炮各半兩)
右七味搗羅為細末煉蜜和如黍米大每服十粒用
麥門冬去心煎湯下量兒大小加減
蓯蓉丹治血少肌瘦盜汗
肉蓯蓉(酒浸一宿刮去皺皮火炙令乾)鼈甲(塗酥炙黃去裙襴各一兩)當歸
綿黃茋何首烏(各半兩)
右五味搗羅為細末煉蜜和如黍米大每服十粒温
米飲下食前量兒大小加減
升麻湯治肌熱盜汗
川升麻綿黃茋人參(去蘆頭各一兩)熟乾地黃(半兩)
已上搗羅為細末次用天竺黃牡蠣粉(各半兩研勻)
右六味通拌勻每服半錢至一錢煎竹葉湯調下
牡蠣散止盜汗
牡蠣粉(二兩)麻黃根(為末)赤石脂(細研)糯米粉(各一兩)龍腦
(一錢研)
右五味再研拌勻每用一匙頭新綿包每日及夜常
常撲身體頭面有汗處
虎杖散治實熱盜汗虎杖水煎服量多少與之無時
海晉郎中子自嬰至童盜汗凡七年矣諸藥不效余與
涼膈散三黃丸三日病已盖腎為五液化為五濕相
火逼腎腎水上行乘心之虛而入手少隂心火炎上
肺欺其不勝已也皮毛以是而開腠理玄府不閉而為
汗出也出於睡中者為盜汗以其覺則無之故經曰寢
汗憎風是也先以涼膈散瀉胸中相火相火退次以三
黃丸瀉心火以助隂則腎水還本臟玄府閉而汗為之
自已
曾有小兒無疾睡中遍身汗出如水覺而經久不乾此
名積證盜汗脾冷所致用三稜散水煨薑煎服次投益
黃散參苓白术散
三稜散(癖積)
有時時冷汗微出髮根如貫珠面額上濈濈然此為驚
肝證宜鎮驚丸或琥珀抱龍丸及茯神湯加麻黃根水
煎服取效
鎮驚丸琥珀抱龍丸茯神湯(三方並見驚搐)
噫氣
薛經曰脾病則面黃善噫噫者寒氣客於胃厥逆從下
上散復出于胃而為噫又善思善味其證當臍有動氣
按之牢若痛其病腹脹滿食不消體重節痛怠惰嗜卧
四肢不收經曰脾主四肢有是者脾也又曰二陽一隂
發病主驚駭背痛善噫何謂也竊謂上焦受氣于中焦
中焦氣未和不能消穀故為噫耳中焦亦脾胃之分也
脾土虛寒由命門火衰不能温蒸水穀古人有服兔絲
子旬日間飲食如湯沃雪亦此義也補脾宜人參理中
湯補右腎宜用八味丸胃氣虛不能運化水穀者六君
子加木香鬱結傷脾者加味歸脾湯木尅土者四君柴
胡升麻兼嘈雜者加吳茱萸半夏治者審之
理中湯(吐瀉)八味丸(虛羸)加味歸脾湯(驚悸)
本事枳殼散治心下痞悶或作痛多噫
枳殼(去瓤炒)白术(各半兩)香附子(炒一兩)㯽榔(三錢)
右四味為末每服一錢空心米飲調下
四味萸連丸治腹脹噫氣吞酸食不能化
吳茱萸(炒)黃連(炒)神麯荷葉(各等分)
右四味為末煮神麯糊丸桐子大每服二十丸白湯下黃
連當量病微甚或炒黑炒黃用之
下氣
薛劉河間云腸胃鬱結穀氣内發而不能宣通于腸胃
之外故喜噫下氣也若癲癎勞瘵氣下泄而不止者必
死乃真氣竭絶腠理閉塞穀氣不能宣通於腸胃之外
故從腸胃中泄出婁全善云下氣属心虛經云夏脉者
心也心脉不及下氣為泄者是也經又云飲食入胃遊
溢精氣上輸於脾脾氣散精上歸于肺通調水道下輸
膀胱水精四布五經並行此平人也若七情内傷六淫
外侵飲食不節房勞過度致脾土之陽受傷轉運之官
失職不能輸化故下氣也又曰隂精所奉其人壽陽精
所降其人夭隂精者乃五穀之精上榮心肺以降腎肝
故曰其人壽陽精者乃胃中之清氣陷入腎肝不能升
浮上輸心肺故曰其人夭若飲食過度腸胃鬱結用平
胃散癲癎勞瘵用補中益氣湯心氣虛弱用補心丸心
氣虛寒用補心湯脾胃虛寒用理中湯肝木乘脾用六
君子湯加木香脾氣鬱結用加味歸脾湯脾氣下陷用
補中益氣湯命門火衰用八味丸腎氣不足用六味地
黃丸大凡噫氣下氣者其脉不及本位内經云短則氣
病以其無胃氣也諸病見此脉難治似純補胃氣為善
平胃散(不能食)補心丸(即茯神散為丸方見驚悸)補心湯(瘖)
理中湯(吐瀉)加味歸脾湯(驚悸)八味丸(不能食)
尋衣撮空
薛尋衣撮空許叔微謂之肝熱夫肝主筋筋脉血枯而
風引之故手指為之撮斂也宜確服六味地黃丸間有
回生之功錢仲陽用瀉青丸此治肝經實熱盖尋衣撮
空皆病後之敗證耳求其實熱則百無一二矣治者審
之王海藏治血脫尋衣撮空摸床手揚搖頭錯語失神
脉弦浮而虛血脫内躁熱之極也氣粗鼻乾此為難治
用生地黃連湯主之王少參孫女年十二歲脾胃素
弱後成疳症發熱小腹膨脹堅直大便溏瀉氣喘咳𠻳
徹夜煩躁不睡鼻塞眼暗譫語其脉大而無根用人參
一兩附子三分腹脹漸減脉漸斂然猶尋衣撮空鼻孔
出血用六味地黃丸料二服如脫乃晝服獨參薑附湯
夜服地黃丸料脉漸有根諸證漸愈又用六君子補中
益氣湯而痊一小兒停食夜驚腹痛服消食丸瀉數
次尋衣撮空面青黃或色白此脾土受傷肺金休囚肝
火旺而然耳先用異功散加升麻以補脾土用六味地
黃丸料以滋肝血稍定各二劑漸愈却用補中益氣湯
六味地黃丸間以異功散而痊一小兒膝癰誤觸其
膝出血甚多患前證惡寒面白此陽隨隂散而虛寒用
十全大補湯加附子三分四劑未應用人參一兩附子
五分薑棗煎服稍退又二劑頓退乃朝用異功散夕用
八珍湯而安一小兒傷風表汗後患前證惡風面白
手足冷用補中益氣湯加五味子汗頓止而諸證漸退
又用四劑而安乃用十全大補湯而愈
生地黃連湯治血脫尋衣撮空搖頭妄語
川芎生地黃當歸(各七錢)赤芍藥梔子黃
芩黃連(各三錢)防風(一錢五分)
右八味每服三錢水煎服
喜笑不休
薛經曰心藏神有餘則笑不休又曰在臟為心在聲為
笑在志為喜又火太過曰赫曦赫曦之紀其病笑謔狂
妄又云少隂所至為喜笑又云精氣并於心則喜此數
者皆言属心火也若笑不休呻而為腹痛此水乘於火
隂擊於陽陽伏熱生狂妄譫語不可聞心之損矣扁鵲
云其人唇口赤色者可治青黑者死若腎水虧涸不勝
心火而喜笑不休者用六味地黃丸肝火熾盛能生心
火而喜笑不休者用柴胡清肝散餘兼别證各從其證
而參治之一小兒喜笑常作不安面赤飲冷手足並
熱先用黃連瀉心湯末二服稍定又用六味地黃丸料
煎服頓愈常服此丸則安月許不服仍復作又服愈矣
一小兒患前證面青赤此肝心二經風熱所致也用
柴胡梔子散六味地黃丸漸愈又因乳母大怒發熱先
用加味柴胡湯又用加味逍遥散母子服之並愈一
小兒十四歲用心過度飲食失節患喜笑不休脉洪
大而虛面色赤而或白余用補中益氣湯而愈次秋科
舉飲食勞倦前證復作或兼譫語脉洪大按之微細如
無用人參一兩薑棗煎服稍定又三劑而愈又因勞役
用心自汗作渴煩躁似癎證先用當歸補血湯二劑頓
安又用十全大補湯而尋愈
瘡瘍
癰疽證治已詳瘍醫凖繩其在小兒雖肌體柔脆而天
真未鑿鮮五發之毒亦無五善七惡之症初生周晬前
後徧體生瘡俗忌療治其他小小癰癤自可敷貼而消
若憎寒壯熱沉困躁擾為心腹之害又當求其本而治
之乳下嬰兒母子俱服是在醫師神而明之無按圖索
驥之理薛氏乃掇大科癰疽證治贅附保嬰近於駢拇
枝指矣若夫溯流窮源明經絡分表裏審順逆則無大
小之異有專科書在又何贅焉今第以小兒所專者集
為是編以至危且急殺人頃刻莫如丹毒故首列之且
獨加詳焉
鄭夫瘡瘍皆因臟腑不調經絡壅滯而得或由胎毒或
是風化為蟲或則熱氣有盛或是驚入皮膚其大者是
滯於血脉而横出於皮膚之間若節其氣血則易破若
或風纏則生癮軫或是外邪所入即多㿋痒而不定其
食毒則滯死其血氣久則化為膿也或作驚瘡者驚本
無物亦蹉其血氣在臟而為積在腑故出皮膚為瘡發
遍身而四肢難較風瘡亦發遍身其形甚小世呼為疥
熱毒瘡發處不定節滯其血故作瘡蟲窠瘡常發於脛
後作其窠窠内有蟲如蟣子盖因腹中蟯蟲隨氣而化
其瘡即較而再發或片子如癬相似甚有死血痒若以
藥敷較只是歸腹中須是取却蟲方瘥及與殺蟲藥
曾内經曰諸痛痒瘡瘍皆属心火火鬱内發致有斯疾
盖心主乎血血熱生風熱鬱内甚逓相傳襲故火能生
土血注陽明主肌肉風熱與血熱相搏發見皮膚其名
不一有黃膿而白者土生金母歸子也始生微痒而熱
輕腫痛潰爛為熱極血凝化水氣滯成膿甚至寒熱作
而飲食減尤為可慮宜宣泄風毒涼心經解胃熱用當
歸散加黃連升麻乾葛水薑葱燈心煎服及三解散牛
蒡湯木通散雖服塗以四黃散一抹金
當歸散(潮熱)三解散(驚)牛蒡湯(咽㗋)木通散(淋)
四黃散治小兒身上一切熱毒瘡疾燥痒&KR0946;破有汁
不乾
淨黃連黃檗黃芩大黃滑石(五味各半兩)五
倍子(去虫屑二錢半)
右六味剉曬為末用清油調二錢至三錢塗搽患處
仍服四順散消毒飲
一抹金治小兒遍身生瘡潰爛如糜梨燥痛膿汁不
乾
藜蘆(淨洗焙)蛇床子(去埃土)紅丹(火飛過三味各五錢)硫黃赤
石脂明白礬(火飛過)五倍子(去虫屑)黃檗(去麄皮五味二錢半)
輕粉(五十貼)
右九味前八味或曬或焙為末仍同輕粉在乳鉢再
杵勻用生肥猪膏碎切以瓦鉢和藥末爛杵塗抹患
處或清油調搽亦可
湯小兒血氣凝滯而有熱毒之氣乘之故結聚成癰癤
腫毒也未結之先微見有紅頭㿔子隱起作疼者急用
不語唾夜半頻頻塗之(飲酒了不可用)即消散若已結成當用
天烏散貼方若内顯躁熱不寧等證即須内服漏蘆散
真良方也熱甚者用青露解毒丸四順清涼飲加防風
連翹玄參劑亦可服五福化毒丹尤良連翹湯可服青
露散掩之留小孔後用驚毒掩子收瘡口熱甚者涼膈
散亦可服(方類列于後)
胎毒瘡瘍薛寶鑑云初生芽兒一塊血也無形證也無
脉有驚即係是胎驚有熱即係是胎熱嬰兒實與乳母
一體凡患瘡疾但審乳母肝經有熱用加味小柴胡湯
之類肝經虛熱用加味逍遥散之類腎水不能生肝用
地黃丸心經積熱用柴胡梔子散心經虛熱用茯苓補
心湯膏粱積熱用東垣清胃散脾經鬱熱用錢氏瀉黃
散脾經虛熱用錢氏異功散若服犀角丸化毒丹外敷
寒涼之藥復傷生氣乃促其危也
熱毒瘡瘍因食膏粱厚味或乳母七情鬱火所致若腫
臖作痛氣血凝滯也用仙方活命飲口渴便秘熱毒内
藴也用四順清涼飲佐以如聖餅腫硬色赤熱毒凝聚
也用活命飲佐以隔蒜灸腫焮不消欲作膿也用托裡
消毒散不成膿或成膿不潰氣血虛也用八珍湯潰而
赤不斂脾血虛也用四物參术肉白而不斂脾氣弱也
用四君芎歸食少體倦而不斂脾氣虛也用六君當歸
升麻凡藥對證無有不愈或妄行攻毒元氣虧損則變
惡證而難治矣大抵瘡瘍属腑者易治元氣無虧者不
治自愈属臟者難治元氣虧損者則變為惡證誤行尅
伐元氣虧損尤難療理故切不可用峻厲之劑觀東垣
丹溪云但見腫痛參之脉證虛弱便與滋補血氣無虧
可保終吉若用驅逐敗毒不免有虛虛之禍矣
漏蘆散治小兒癰瘡及丹毒瘡癤(見丹毒)當歸散(見潮熱)
解表消毒飲治小兒瘡瘍腫高焮痛便利調和脉浮
而洪有表證者用之
黃茋(上部酒拌炒中部米泔拌炒下部鹽水炒一錢半)葛根升麻赤
芍藥玄參牛蒡子(炒研)麻黃(去根節)甘草(各五分)連
翹(一錢)
更看是何經分野加引經藥手少隂加細辛(三分)足
少隂加獨活(七分)手太隂加桔梗白芷(各五分)足太隂加
蒼术(七分)手厥隂加柴胡(七分)足厥隂加柴胡青皮(各五分)
手太陽加藁本(五分)足太陽加羌活(七分)手陽明加白芷
(五分)足陽明加升麻葛根(各七分)手足少陽加柴胡(七分)水
一鍾生薑三片葱白一根煎七分温服不拘時
攻裏消毒飲治小兒瘡瘍腫硬痛深大便秘澁脉沉
而實有裏症者用之
瓜蔞(連皮子細切三錢)連翹牛蒡子(炒研)當歸白芍藥
(各一錢)川大黃(一錢半)芒硝(五分)甘草(七分)
右八味水一鍾煎至七分大温服未利再服
連翹散治癰癤等
連翹(一兩)沉香黃茋(各半兩)白歛川朴硝川大
黃(炮)甘草(各一分)
右七味搗為粗散每服一錢水一盞抄入麝香一錢
煎五分去滓放温食後服
寄生散治毒腫甚者
桑寄生獨活川大黃(各一兩)犀角屑朴硝
甘草(各半兩)
右六味搗羅為細末每服一錢水一盞煎五分去滓
放温服量兒大小加減
玄參劑解諸般熱消瘡癤
生地黃玄參(各一兩)大黃
右三味末之煉蜜丸桐子大每服一丸燈心竹葉煎
湯化下入沙糖少許亦可加羌活川芎赤芍連翹防
風
涼膈散治小兒臟腑積熱煩躁多渴頭昏唇焦咽燥
舌腫㗋閉目赤鼻衂頷頰結硬舌口生瘡痰實不利
涕唾稠粘睡卧不寧譫語狂妄腸胃燥結便溺赤澁
一切風腫並宜服之
川大黃朴硝甘草(炙各一兩)連翹(二兩)梔子仁黃
芩薄荷葉(去土各半兩)
右七味剉散每服二錢水一盞入竹葉七個蜜少許
煎四分食後温服大小加減
四順清涼飲(發熱)
右解表攻裏之藥皆為腫瘍挾有内證者設也潰瘍
勿拘此例
托裏榮衞湯治瘡瘍外無焮腫内亦便利調和乃邪
客經絡宜用此藥調理
黃茋(炒)紅花(各一錢)蒼术(米泔浸炒)柴胡連翹羌活
防風當歸身(酒拌)甘草(炙)黃芩人參(各一錢)桂枝
右十二味水一鍾酒半鍾煎八分食遠服
秘方托裏散治一應瘡毒始終常服不致内攻
瓜蔞(大者一枚杵)當歸(酒拌)黃茋(如前法製)白芍藥(各一兩半)皂角
刺(炒)金銀花天花粉熟地黃(各一兩)
右八味為粗末每服以三歲兒為率用藥一兩以酒
一鍾入磁器内厚紙封口再用油紙重封重湯煮之
仍覆以盖煮至藥香取出分服直至瘡愈
仙方活命飲
金銀花橘皮(各三錢)皂角刺(炒)穿山甲(蛤粉同炒)防風
没藥白芷乳香當歸(各一錢)貝母天花粉
甘草(各八分)
右十二味每服五錢酒煎服嬰兒每服一兩母子同
服為末酒調亦可毒在表者加麻黃散之毒在内者
加大黃下之當臨時制宜此解毒起死回生妙劑
神效解毒散治一切瘡毒初起腫者即消已潰仍腫
者即散已潰毒不解者即愈
金銀花(一兩)甘草節(五錢)黃茋皂角刺(炒)當歸(各三錢)
乳香没藥(各二錢)
右七味為散每服二錢酒煎温酒調服亦可嬰兒病
乳母亦服如瘡已潰腫痛已止者去乳没金銀花(倍加)
(黃茋甘草)
治發背癰癤方
羌活(一兩)穿山甲(炒焦半兩)生人骨(煆存性半兩)麝香(少許)
右四味末煎麻黃萡苛酒調如隂瘡頭平向内者服
之即突出其功效不可盡述若小兒痘瘡黑陷者只
一服而起萬不失一
玄參丸治疹痘後餘毒不散遍身生瘡不已大能解
毒
玄參赤芍藥生地黃赤茯苓荆芥防
風木通桔梗黃芩朱砂青黛(各等分)
右十一味為細末煉蜜丸芡實大每服一丸薄荷湯
下大小加減服之
五福化毒丹治熱毒藴積頰赤咽乾口舌生瘡或頭
面瘡癤譫語不寧(方見驚搐)按前方生血涼血解毒寒中
之劑形病俱實者殊有良驗但一二丸即止不可過
多過多則反傷元氣變證不可言也
犀角消毒丸治積熱及痘疹後餘毒生瘡
生地黃防風當歸犀角(鎊屑)荆芥穗(各一兩)牛
蒡子(杵炒)赤芍藥連翹桔梗(各七錢)薄荷黃芩
甘草(各五錢)
右十二味為末煉蜜丸如芡實大每服一丸薄荷湯
化下按前二方善損中氣傷隂血若大人形病俱
實脾胃健旺者庶可用之恐芽兒臟腑脆嫩不能勝
此經云氣主噓之血主濡之氣者胃中冲和之元氣
若胃氣一傷不能噓濡消散膿已成者不能腐潰膿
已潰者不能生肌收斂因而難治甚致不起不可不
慎也
托裏消毒散治胃經虛弱或因尅伐致瘡不能潰散
瘡未成即消已成即潰腐肉自去新肉自生
人參黃茋當歸(酒拌)川芎芍藥(炒)白术(炒)茯
苓(各一錢)金銀花白芷甘草(炙)連翹(各五分)
右十一味作二劑水煎徐徐服
托裡散治瘡瘍因氣血虛不能起發腐潰收斂及惡
寒發熱宜用此補托之
人參(氣虛倍用)黃茋當歸(血虛倍用)白术(倍用)茯苓芍藥
(酒炒各五分)熟地黃(二錢生者自製)
右七味作兩三劑水煎服
八味茯苓補心湯治心氣不足血氣不和而患瘡證
(薛製)
茯苓酸棗仁(炒各二錢)五味子(炒)當歸(各一錢)人參(一錢)
(五分)白术(炒一錢)菖蒲(五分)遠志(去心六分)甘草(炒五分)
右九味作二三劑水煎
外治天烏散貼方
天南星赤小豆草烏黃柏
右四味等分為末生薑自然汁調貼患處用米醋調
尤佳
青露散治背疽一切惡瘡圍藥不能開
白芨白歛白薇白芷白蘚皮朴硝
青黛黃檗大黃天花粉青露葉(即芙蓉葉)老
龍皮(即老松樹皮)
右十二味各等分為細末生薑自然汁調塗留小孔
如乾再用生薑汁潤
驚毒掩治瘡癤初發掩上即退已成速破
葱根(七个)木鼈子(七个)白芷(三个)巴豆(十四个)黃丹(二兩)香油
(四兩)
右六味先用油入前四味武火熬用柳木篦攪以白
芷焦黑為度用緜濾去滓再入銚用文火熬却入黃
丹熬令紫黑色成膏為度治諸般瘡癤去膿收瘡口
驚毒諸般腫痛掩子
蒲黃大黃黃檗連翹白芷白芨白
斂真粉牡蠣丹參(各等分)
右十味為末水調塗腫處
敷藥鐵篐散治一切瘡癤癰疽
芙蓉葉黃檗大黃五倍子白芨
右五味為末用水調搽四圍按前方乃寒涼解熱
收斂之劑或有用白蘞商陸根者有用寒水石天花
粉者有用蒼耳金銀花者有用芭蕉赤小豆者有用
草烏白芷之類者皆不分寒熱温涼之雜餌内經云
先腫而後痛者形傷氣也先痛而後腫者氣傷形也
又云五臟不和九竅不通六腑不和留結為癰外科
精義云凡瘡腫高而軟者發於血脉腫下而堅者發
於筋脉肉色不變發於骨髓盖必有諸中而後形諸
外故受證之經與所患之位各有不同豈宜一㮣外
敷涼藥惟脾胃無虧血氣不和者庶幾有效若服化
毒之類脾胃復傷血氣凝滯亦不能消矣至如疔瘡
之類正欲宣拔其毒若復用前藥肌肉受寒血氣
凝滯必致毒氣入内而不救治法必察其腫之高漫
色之赤白痛之微甚作膿之難易出膿之稠薄生肌
之遲速以别其属隂属陽或半隂半陽或純隂純陽
而用相宜之藥以涼之熱之和之又當審受證之傳
變五臟之相勝而以調補脾胃為主庶不致變惡證
也
神功散治瘡瘍初起腫焮者用之可消加血竭更好
丹毒未砭者亦可用之
黃檗(炒)草烏頭(生用)
右二味各另為末等分用漱口水調敷常漱口水潤
之右敷貼散腫排膿生肌收口等方並見瘍醫凖
繩宜於彼中查之兹不贅述
證治凖繩卷七十八
