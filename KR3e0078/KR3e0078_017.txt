證治凖繩卷十七
明王肯堂撰
凖繩
七竅門
耳
耳屬足少隂腎經(中藏曰腎者精神之舍性命之根外通於耳素問曰腎在竅為耳腎和則)
(耳能聞五音矣又曰腎者主為外使之遠聽視耳好惡以知其性故耳好前居牙車者腎端正註牙車即頰車)
(穴也在耳下曲頷端陷中耳偏高者腎偏傾耳高者腎高耳後陷者腎下耳堅者腎堅耳薄不堅者腎胞玄珠)
(白耳薄而黑或白者腎敗也)又屬手少隂心經(素問曰南方赤色入通於心開竅於耳又)
(曰手少隂之絡會於耳中)又屬手太隂肺經(李東垣曰耳本主腎而復能聽聲者聲為金是)
(耳中有肺水土生於申也王太僕曰手太陰肺絡會於耳中肺虚則少氣不能報息而耳聾)又屬足
厥陰肝經(素問曰肝病氣逆則耳聾不聰朱丹溪曰耳聾屬熱少陽厥隂熱多)又屬手足
少陽三焦膽手太陽小腸經之會(靈樞曰少陽根於竅陰結於窗蘢者耳中)
(也素問曰一陽獨嘯少陽厥也其終者耳聾註嘯耳中鳴如嘯聲也膽及三焦脉皆入耳故氣逆上則耳中鳴)
(又曰少陽主膽其脉循脇絡於耳故傷寒三日少陽受之則胸脇痛而耳聾九日少陽病衰耳聾微聞靈樞)
(曰手太陽所生病者耳聾目黃)又屬手足陽明大腸胃經(素問曰頭痛耳鳴九竅不)
(利腸胃之所生也靈樞曰聾而痛者取手陽明聾而不痛者取足少陽又曰耳者宗脉之所聚也胃中空)
(則宗脉虚虚則下溜脉有所竭者故耳鳴)又屬足太陽膀胱經(素問曰太陽所謂耳鳴者)
(陽氣萬物盛上而躍故耳鳴也)又屬手足少隂心腎太隂肺脾足陽眀
胃經之絡(素問曰此五絡皆屬於耳中上絡左角邪客之則病)耳前屬手足少陽
三焦膽足陽眀胃經之會(素問曰上部人耳前之動脉註在耳前陷者中動應於手)
(手少陽脉氣之所行也)耳後屬手足少陽三焦膽經之會(李東垣曰少陽)
(者邪出於耳前後也按此語并證上文)耳下曲頰屬足少陽膽陽明大腸
經之會又屬手太陽小腸經(靈樞曰手太陽當曲頰)曲頰前屬足
少陽膽陽明大腸經之會前寸許屬手陽明大腸經曲
頰後屬足少陽膽經(靈樞曰足少陽在耳下曲頰之後)保命集云夫
耳者以竅言之水也以聲言之金也以經言之手足少
陽俱會其中也有從内不能聽者主也有從外不能入
者經也有若蟬鳴者有若鐘聲者有若火熇熇然者各
隨經見之其間虚實不可不察也假令耳聾者何謂治
肺肺主聲鼻塞者肺也何謂治心心主臭如推此法皆
從受氣於始腎受氣於巳心受氣於亥肝受氣於申肺
受氣於寅脾受氣於四季此治法皆生長之道也趙
以德曰耳者腎之竅足少隂經之所主然心亦寄竅於
耳在身十二經脉中除足太陽手厥隂外其餘十經脉
絡皆入耳中盖腎治内之隂心治外之陽合天地之道
精氣無處而不交通故清淨精明之氣上走空竅耳受
之而聽斯聰矣因此耳屬二藏之竅也於是諸經稟其
隂陽五行精眀者皆上入之所以宫商角徵羽之五音
從斯辨矣經曰積陽為天積隂為地清陽出上竅是也
若二氣不調則交通不表故陽氣者閉塞地氣者冐明
而陽氣之閉塞者或因煩勞隂虚氣浮或因衛氣不下
循脉積聚於上或得於邪風與陽並盛或因熱淫之勝
或因三焦之火獨光而耳中渾渾焞焞或因經藏積熱
所致或因大怒氣上而不下夫如是者皆由心氣虚實
不調虚則不能治其陽下與隂交實則恃陽強而與隂
絶經曰至陰虚天氣絶是也而地氣之冐明者或憂愁
不解隂氣閉塞不與陽通或内外濕飲痞隔其氣不得
升降則耳中亦渾渾焞焞或腎精脱若熱病之精脱二
者尺脉絶則死或耳中因二氣不和結乾耵聹塞之夫
如是皆由腎氣不和虚則隂氣微不能上交於陽而陽
是暴實則隂氣逆不納其陽也靈樞曰腎氣通於耳腎
和則能聞五音五藏不和則七竅不通故凡一經一絡
有虚實之氣入於耳中者皆足以亂二藏主竅之精明
至於聾聵此言暴病者也若夫久聾者於腎亦有虚實
之異左腎為隂主精右腎為陽主氣精不足氣有餘則
聾為虚其人瘦而色黑筋骨健壯此精氣俱有餘固藏
閉塞是聾為實乃高夀之兆也二者皆禀賦使然不須
治之又有乍聾者經曰不知調隂陽七損八益之道早
衰之節也其年五十體重耳目不聰明矣此亦無治也
唯暴聾之病與隂陽隔絶之未甚經脉欲行而未通衝
擊其中鼔動聽戸隨其氣之微甚而作嘈嘈風雨諸聲
者則可隨其邪以為治補不足瀉有餘務使隂陽和平
自然清淨之氣上走耳中而聽斯聰矣曰若子所表言
水火同開此竅何原病式之非溫補耶曰心在竅為舌
以舌非孔竅因寄竅於耳則是腎為耳竅之主心為耳
竅之客以五藏開竅於面部分隂精陽氣言之在腎肝
居隂故耳目二竅隂精主之在心肺脾居陽故口舌鼻
三竅陽氣主之所以隂精主者貴清涼而惡煩熱陽氣
主者貴温暖而惡寒涼潔古老人嘗有是論信耳目之
不可以温補也仁齋直指云腎通乎耳所主者精精
氣調和腎氣充足則耳聞而聰若勞傷氣血風邪襲虚
使精脱腎憊則耳轉而聾又有氣厥而聾者有挾風而
聾者有勞傷而聾者蓋十二經脉上絡於耳其隂陽諸
經適有交并則臓氣逆而為厥厥氣搏入於耳是為厥
聾必有時乎眩暈之證耳者宗脉之所附脉虚而風邪
乘之風入於耳之脉使經氣否而不宣是為風聾必有
時乎頭痛之證勞役傷於血氣淫欲耗其精元瘦悴力
疲昏昏憒憒是為勞聾有能將適得所血氣和平則其
聾暫輕其或日就勞傷風邪停滯則為久聾之證矣外
此又有耳觸風邪與氣相擊其聲嘈嘈眼或見火謂之
虚鳴熱氣乘虚隨脉入耳聚熱不散膿汁出焉謂之膿
耳人耳間有津液輕則不能為害若風熱摶之津液結
&KR0008;成核塞耳亦令暴聾謂之耵耳前是數者腎脉可推
風則浮而盛熱則洪而實虚則澀而濡風為之疎散熱
為之清利虚為之調飬邪氣並退然後以通耳調氣安
腎之劑主之風虚耳聾排風湯桂星散羊腎羹魚腦
膏磁石丸薑蝎散風熱耳聾犀角飲子芍藥散犀角
散伏神散耳聾皆屬於熱少陽厥隂熱多宜開痰散
風熱通聖散滚痰丸之類耳因鬱聾以通聖散内加
大黃酒煨再用酒炒三次後入諸藥通用酒炒厥聾
和劑流氣飲加石菖蒲每服三錢以生薑䓤白同煎食
後服沉香降氣湯或蘇子降氣湯不換金正氣散指迷
七氣湯輕者吞來復丹重者吞養正丹凡治耳聾皆當
調氣氣逆耳聾有三肝與手太陽少陽也經云肝氣
逆則頭痛耳聾不聰頰腫又云太陽所謂浮為聾者皆
在氣也羅謙甫云手太陽氣厥而耳聾者其候聾而耳
内氣滿也手少陽氣厥而耳聾者其候耳内渾渾焞焞
此皆氣逆而聾也治法宜四物湯吞龍薈丸降火及復
元通氣散調氣是也耳聾有濕痰者㯽榔神芎丸下
之耳聾面頰黑者為精脱腎虚羅謙甫云經曰精脱
者則耳聾夫腎為足少隂之經乃藏精而氣通於耳耳
者宗脉之所聚也若精氣調和則腎藏強盛耳聞五音
若勞傷氣血兼受風邪損於腎藏而精脱者則耳聾也
然五藏六府十二經脉有絡於耳者其隂陽經氣有相
併時併則藏氣逆名之曰厥厥氣相摶入於耳之脉則
令聾其腎病精脱耳聾者其侯頰顴色黑手少陽之脉
動則氣厥逆而耳聾者其候耳内渾渾焞焞也手太陽
厥而耳聾者其候聾而耳内氣滿也宜以燒腎散主之
燒腎散益腎散補腎丸蓯蓉丸肉蓯蓉丸桑螵蛸湯
腎虚有寒者宜之本事地黃湯腎虚有熱者宜之
耳聾少氣嗌乾者為肺虚東垣曰藏氣法時論云肺虚
則少氣不能報息耳聾嗌乾註云肺之絡會於耳中故
聾此說非也蓋氣虚必寒盛則氣血俱濇滯而不行也
耳者宗氣也肺氣不行故聾也宜生脉散嚼下蠟彈丸
耳聾多恐者為肝虚經云肝虚則目䀮䀮無所見耳
無所聞善恐治法用四物湯加防風羌活柴胡菖蒲茯
神等分煎湯服二十餘貼却用薑蝎散開之本草云肝
虚則生薑補之是也勞聾宜益氣聰明湯頭目不
清清神散氣閉不通通氣散秘𫝊降氣湯加菖蒲
外治通神散通耳法追風散萆麻丸雄黃散透耳筒鯽
魚膽膏蝎稍膏鼠膽丸雞卵方炙方驢脂方醋附方龜
尿方乾地龍方魚腦膏久聾萆麻子丸天雄雞子方
通氣散水銀方大蒜方勝金透關散暴聾蒲黃膏龍
腦膏川椒巴荳菖蒲松脂以臘熔為筒子内耳中一日
一易或用雄黃一錢巴荳肉一箇研細葱延和作錠子
紙捲塞耳中或用凌霄花葉杵自然汁滴耳中羅謙甫
云夫卒耳聾者由腎氣虚為風邪所乘摶於經絡隨其
血脉上入耳正氣與邪氣相摶故令卒聾也婁全善云
暴聾皆是厥逆之氣經云暴厥而聾偏塞閉不通内氣
暴薄也又云少陽之厥暴聾是也宜於前厥聾條求其
治法運氣耳聾有四一曰濕邪傷腎三焦聾經云
太陰在泉濕淫所勝民病耳聾渾渾焞焞治以苦熱是
也二曰燥邪傷肝聾經云歲金太過燥氣流行肝木
受邪民病耳聾無所聞是也三曰火邪傷肺聾經云
歲火太過炎暑流行肝金受邪民病耳聾是也四曰
風火炎擾於上聾經云少陽司天之政風熱參布雲物
沸騰民病聾暝三之氣炎暑至民病熱中聾瞑治以寒
劑是也耳鳴經云耳者宗脉之所聚也故胃中空則
宗脉虚虚則下溜脉有所竭故耳鳴補客主人手大指
爪甲上與肉交者也又云上氣不足耳為之苦鳴補足
外踝下留之又云腦為髓之海其輸上在百會下在風
府髓海不足則腦轉耳鳴審守其輸調其虚實又云液
脱者腦髓消脛痠耳數鳴凡此皆耳鳴之屬虚者也
經云太陽所謂耳鳴者陽氣萬物盛上而躍故耳鳴也
又云厥隂司天風行太虚雲物搖動目轉耳鳴三之氣
天政布氣乃時舉民病耳鳴又云厥隂之脉耳鳴頭眩
又云少陽所至為耳鳴治以涼寒凡此皆耳鳴之屬實
者也王汝言云耳或鳴甚如蟬或左或右或時閉塞
世人多作腎虚治不效殊不知此是痰火上升鬱於耳
中而為鳴鬱甚則壅閉矣若遇此證但審其平昔飲酒
厚味上焦素有痰火只作清痰降火治之大抵此證多
先有痰火在上又感惱怒而得怒則氣上少陽之火客
於耳也若腎虚而鳴者其鳴不甚其人多欲當見勞怯
等證丹溪云耳鳴因酒過者用大劑通聖散加枳殼
柴胡大黃甘草南星桔梗青皮荆芥如不愈用四物湯
薛新甫云若血虚有火用四物加山梔柴胡若中氣
虚弱用補中益氣湯若血氣俱虚用八珍湯加柴胡若
怒便聾而或曰耳屬肝膽經氣實用小柴胡加芎歸山
梔虚用八珍湯加山梔若午前甚者陽氣實熱也小柴
胡加黃連山梔陽氣虚用補中益氣湯加柴胡山梔午
後甚者隂血虚也四物加白术茯苓若腎虚火動或痰
盛作渴者必用地黃丸胃中空宗脉虚上氣不足皆
參茋為君柴升佐之耳中閧閧然是無隂也又液脱
者腦髓消脛痠耳數鳴宜地黃丸腎虚耳中潮聲蟬
聲無休止時妨害聽聞者當墜氣補腎正元飲嚥黑錫
丹間進安腎丸有熱者龍齒散腎藏風耳鳴夜間睡
著如打戰鼓更四肢抽掣痛耳内覺有風吹竒痒宜黃
茋丸腎者宗脉所聚耳為之竅血氣不足宗脉乃虚
風邪乘虚隨脉入耳氣與之搏故為耳鳴先用生料五
苓散加製枳殼橘紅紫蘇生薑同煎吞青木香丸散邪
疎風下氣續以芎歸飲和養之耳中耵聹耳鳴耳聾
内有汚血宜柴胡聰耳湯餘法與耳聾相參用之
外治麝香散吳茱萸散及烏頭燒灰菖蒲等分末之綿
包塞耳或用生地黃截塞耳數易之以瘥為度耳腫
痛屬少陽相火經云少陽之勝耳痛治以辛寒是也
生犀丸犀角飲子解熱飲子耳内痛生瘡用黍粘子
湯耳濕腫痛用涼膈散加酒炒大黃黃芩酒浸防風
荆芥羌活服之更以腦多麝香少濕加枯礬吹入耳中
丹鉛續錄云王萬里時患耳痛魏文靖公勸以服青
鹽鹿茸煎雄附為劑且言此藥非為君虚損服之曷不
觀易之坎為耳痛坎水藏在腎開竅於耳而水在志為
恐恐則傷腎故為耳痛氣陽運動常顯血陰流行常幽
血在形如水在天地間故坎為血卦是經中已著病證
矣竟餌之而良愈外治白龍散杏仁膏菖蒲挺子或
用穿山甲二片土狗子二箇夾在穿山甲内同炒焦黑
色為度入麝香少許同研細吹一字於耳内(亦治耳聾)或用
草烏削如棗核大蘸薑汁塞耳内(一方不用薑汁)或用鬱金研
細末每以淨水調一字傾入耳却急傾出或用油胡桃
肉為末狗膽汁和為丸如桐子大綿裹安耳中或用食
鹽炒熱用棗麫蒸熟青花布包定枕之耳痒沈存中
云予為河北察訪使時病赤目四十餘日黑睛傍黯赤
成瘡晝夜痛楚百療不瘥郎官邱革相見問予病目如
此曾耳中痒否若耳中痒即是腎家風有四生散療腎
風每作二三服即瘥閭里號為聖散子予傳其方合服
之午時一服臨卧一服目反大痛至二鼓時乃能眠及
覺目赤稍散不復痛矣更進三四服遂平安如常是時
孫和甫學士帥鎮陽聞予說大喜曰吾知所以自治目
矣向久病目嘗見吕吉甫參政云頃目病久不瘥因服
透冰丹乃瘥如其言修合透冰丹一劑試服了二三十
服日遂愈乃知透冰丹亦療腎風耳聖惠云有人耳
痒一日一作可畏直挑剔出血稍瘉此乃腎臓虚致浮
毒上攻未易以常法治也宜服透冰丹勿飲酒啖濕麫
蔬菜雞猪之屬能盡一月為佳不能戒無效停耳羅
謙甫云耳者宗脉之所聚腎氣之所通足少隂之經也
若勞傷氣血熱氣乘虚入於其經邪隨血氣至耳熱氣
聚則生膿汁故謂之停耳也内服柴胡聰耳湯通氣散
蔓荆子散外用紅綿散松花散白蓮散麝香散杏仁膏
礬石散蔥涎膏菖蒲散竹蛀散蝎倍散立效散香附散
三黃散二聖散如壯盛之人積熱上攻耳中出膿水
不瘥用無憂散送雄黃丸瀉三四五行瘥耳内瘡羅
謙甫云耳内生瘡者為足少隂是腎之經也其氣通於
耳其經虚風熱乘之隨脉入於耳與氣相摶故令耳門
生瘡也曾青散主之黃連散亦可内服黍粘子湯
薛新甫云耳瘡屬手少陽三焦經或足厥隂肝經血虚
風熱或肝經燥火風熱或腎經風火等因若發熱焮痛
屬少陽厥隂風熱用柴胡梔子散内熱痒痛屬前二
經血虚用當歸川芎散若寒熱作痛屬肝經風熱用小
柴胡湯加山梔川芎若内熱口乾屬腎經虚火用加味
地黃丸如不應用加減八味丸餘當隨證治之凍耳
成瘡方柏葉三兩微炙為末杏仁四十九枚湯浸去皮
研成膏亂髮兩雞子大食鹽乳香各半兩細研黃蠟一
兩半清油一斤右先煎油令沸即下亂髮以消盡為度
次下諸藥煎令焦黃濾去滓更以綿重濾過再以慢火
煎之後下乳香黃蠟等攪令稠稀得所於磁器盛每用
鵝翎旋取塗之又方柏白皮榆白皮桑白皮杏仁(湯浸)
(去皮)各二兩甘草一兩羊腦髓半斤右剉以手腦髓煎令
黃濾去滓於磁器盛每用鵝翎蘸藥塗之蟲入耳
薛新甫云先君嘗睡間有蟲入耳痛瞀將生薑擦猫鼻
其尿自出取尿滴耳内蟲即出而愈又有百戶張錦謂
予曰耳内生瘡不時作痛痛而欲死痛止如故診其脉
皆安靜予謂非瘡也話間痛忽作予度其有蟲入耳令
回急取猫尿滴耳果出一臭蟲遂不復痛或用麻油滴
之則蟲死難出或用炒芝麻枕之則蟲亦出但俱不及
猫尿之速也治百蟲入耳藍汁葱汁韭汁
萵苣汁雞冠血酸醋香油稻稈灰汁俱灌
入耳中桃葉挼細塞耳白膠香燒煙熏入耳猪
肉少許炙香置耳孔邊麻油作煎餅側卧以耳枕之
以火照之以刀兩口於耳上相擊作聲水銀一
大荳傾入耳中欹耳孔向下於耳上擊銅器物數聲
白礬雄黃等分為細末香油調成膏每用皂角子大塞
耳川椒為末一錢醋半盞浸良久少少滴耳中用
口氣盡力吸出最妙蜒蝣入耳立騐散碙砂膽礬
等分研細鵝翎管吹一字入耳中蟲化為水雞一隻
去毛足以油煎令黃筋穿作孔枕之綠礬為末水調
灌耳雄黃為末醋調灌耳蝸牛一箇搥碎置耳邊
牛乳一盞少少灌入耳内若入腹者飲一二升當化
為黃水驢乳三合灌耳中其蟲從左耳入右耳出
蜈蚣入耳用煎雞枕之或用炙猪肉掩兩耳韭汁或
薑汁灌耳中蜈蚣及蟻入耳用猪脂一指大炙令香
安耳邊即出又用生薑汁灌耳中即出大蒜汁亦可
蟻入耳搗韭汁灌大蒜汁亦可鯪鯉甲燒灰為
末水調濾過滴入耳中飛蛾入耳醬汁灌入耳即出
或以鵝管極氣吸之出或擊銅器於耳邊蒼蠅入耳
最害人速用皂角子蟲研爛生鱔血調灌入耳中蚤
虱入耳痛菖蒲為末炒乘熱以綿裹著耳邊水入耳
以薄荷汁點立劾治耳中有物不可出以麻繩剪令頭
散傅好膠著耳中使其物粘之徐徐即出
鼻
頞中(頞亦作齃鼻山根也俗呼鼻梁)屬足陽明胃經督脉之會(素問曰膽移熱)
(於腦則辛頞鼻淵傳為衂衊瞑目註足太陽膀胱脉起目内眥上頞交巔絡腦陽明脉起於鼻交頞中旁約太)
(陽之脉今腦熱則足太陽逆與陽明之脉俱盛薄於頞中故頞辛鼻淵頞辛者鼻酸痛也鼻淵者濁涕下而不)
(止如水泉也熱盛則陽絡溢陽絡溢故衂衂者鼻出汗血也又謂之衊血出甚則陽明太陽脉衰不能榮養於)
(目故目瞑瞑暗也)鼻屬手太隂肺經(素問曰西方白色入通於肺開竅於鼻畏熱靈樞曰)
(肺病者喘息鼻張又曰肺虚則鼻塞不利和則能知香臭矣喬岳曰肺絶則無涕鼻孔黑燥肝逆乘之而色青)
(東垣曰傷風鼻中氣出麄合口不開肺氣通於天也)又屬手少隂心經(李東垣曰鼻本主肺)
(而復能聞香臭者鼻中有心庚金生於已也素問曰五氣入鼻藏於心肺心肺有病而鼻為之不利也)又
屬手足陽明大腸胃經督脉之交會(劉河間曰傷風寒於腠理而為鼻塞)
(者寒能收斂陽氣不通暢也素問曰傷寒二日陽明受之陽明主肉其脉挾鼻故鼻乾不得卧王海藏曰石膏)
(發汗辛寒入手太隂經仲景治傷寒陽明經証乃用之者何也盖胃脉行身之前而胸為胃肺之室邪熱在陽)
(明則肺受火制故用辛寒以清肺所以號為白虎湯也素問又曰運氣陽明所至為鼽嚏註鼽鼻室也嚏噴嚏)
(也)其在小兒面部謂之明堂(靈樞曰脉見於氣口色見於明堂者鼻也明堂廣大)
(者夀小者殆況加疾哉按此語即相家貴隆準之說也然須視其面部何如愚嘗見明堂雖小與面相稱者)
(夀可八十要不可執一論也)屬足太隂脾經(素問曰脾熱病者鼻先赤)挾鼻孔兩
旁五分(名迎香穴)屬手足陽明大腸胃經之會直兩目瞳子
(名巨髎穴)屬足陽明胃經隂蹻脉之會餘處無恙獨鼻尖
色青黃者其人必為淋也鼻尖微白者亡血也赤者血
熱也黃者小便難也
鼻塞皆屬肺經云肺氣通於鼻肺和則鼻能知香臭
矣又云五氣入鼻藏於心肺心肺有病而鼻為之不利
也又云西方白色入通於肺開竅於鼻藏精於肺又云
肺主臭在藏為肺在竅為鼻是也東垣曰金匱真言
論云西方白色入通於肺開竅於鼻藏精於肺夫十二
經脉三百六十五絡其氣血皆上走於面而走空竅其
精陽氣上走於目而為睛其别氣走於耳而為聽其宗
氣出於鼻而為鼻難經云肺氣通於鼻肺和則能知香
臭矣夫陽氣宗氣者皆胃中生發之氣也其名雖異其
理則一若因饑飽勞役損脾胃生發之氣既弱其營運
之氣不能上升邪塞孔竅故鼻不利而不聞香臭也宜
養胃氣實營氣陽氣宗氣上升鼻管則通矣又一說難
經云心主五臭肺主諸氣鼻者肺竅反聞香臭者何也
蓋以竅言之肺也以用言之心也因衛氣失守寒邪客
於頭面鼻亦受之不能為用是不聞香臭矣故經曰心
肺有病鼻為之不利潔古曰視聽明而清涼香臭辨而
溫暖者是也治法宜先散寒邪後補衛氣使心肺之氣
得交通則鼻利而聞香臭矣麗澤通氣湯主之眼多
眵淚溫肺湯咳嗽上喘禦寒湯目中澑火氣寒血
熱淚多臍下冷陰汗足痿弱溫衛湯耳鳴口不知穀
味氣不快四肢困倦行步不正髮脱落食不下膝冷陰
汗帶下喉中介介不得卧口舌嗌乾太息頭不可回顧
項筋緊急脊強痛頭旋眼黑頭痛呵欠嚏噴溫衛補血
湯人參湯辛夷散增損通聖散辛夷湯醍
醐散通關散防風湯排風散蓽澄茄丸皆
治鼻塞之劑宜審表裏寒熱而用之小薊一把水二
升煮一升去查溫服外治通草散菖蒲散瓜蒂散蒺
藜汁葫蘆酒或用生葱分作三叚早用葱白午用葱管
中截晚换葱管末稍一截塞入鼻中令透裏方效王
汝言曰鼻塞不聞香臭或但遇寒月多塞或略感風寒
便塞不時舉發者世俗皆以為肺寒而用解表通利辛
温之藥不效殊不知此是肺經素有火邪火鬱甚則喜
得熱而惡見寒故遇寒便塞遇感便發也治法清肺降
火為主而佐以通氣之劑若如常鼻塞不聞香臭者再
審其平素只作肺熱治之清金瀉火清痰或丸藥噙化
或末藥輕調緩服久服無不效矣此予所親見而治驗
者其平素原無鼻塞舊證一時偶感風寒而致窒塞聲
重或流清涕者自作風寒治薛新甫云前證若因饑飽
勞役所傷脾胃發生之氣不能上升邪害空竅故不利
而不聞香臭者宜養脾胃使陽氣上行則鼻通矣補中
益氣湯之類是也孫氏姑鼻不聞香臭有年矣後因
他疾友人繆仲淳為處方每服用桑白皮至七八錢服
久而鼻塞忽通鼻塞久而成齆蓋由肺氣注於鼻上
榮頭面若上焦壅滯風寒客於頭腦則氣不通冷氣停
滯搏於津液膿涕結聚則鼻不聞香臭遂成齆也内服
芎藭散山茱萸丸外用赤龍散通頂散雄黃散黃白散
通草散
鼻鼽謂鼻出清涕也内經運氣鼻鼽有二一曰
火攻肺虚鼻鼽經云少隂司天熱氣下臨肺氣上從鼽
衂鼻窒又云少隂司天熱滛所勝民病鼽衂嚏嘔又云
少陽司天火淫所勝甚則鼽衂又云少陽之復煩躁鼽
嚏又云少隂司天客勝則鼽嚏又云歲金不及炎火乃
行民病鼽嚏又云金不及曰從革從革之紀其病嚏咳
鼽衂治以諸寒是也二曰金助肺實鼻鼽經云陽明
所至為鼽嚏治以溫劑是也孫一奎曰大腸肺之府
也胃五臓之所受氣者也經曰九竅不利腸胃之所生
也鼻主無形者經曰清氣通於天又曰鼻主天氣設腸
胃無痰火積熱則平常上升之氣皆清氣也從火熱主
令之歲何嘗病耶若腸胃素有痰火積熱則其平常上
升之氣皆氲而為濁矣金職司降喜清而惡濁今受濁
氣熏蒸凝聚既久壅遏鬱結而為涎涕至於痔珠瘜肉
之類皆由積久燥火内燔風寒外束隊道壅塞氣血升
降被其妨礙澆培彌厚猶積土而成阜也即非火熱主
令之歲有不病者乎治者無拘於運氣之說可也細
辛散本事通草丸三因辛夷散千金細辛膏川椒散塞
鼻柱膏皆温熱之劑真是腦冷者乃可用白芷丸有
外感者可服丹溪云肥人鼻流清涕乃飲食痰積也
蒼术片芩南星川芎白芷辛夷甘草或末或丸皆可白
湯下
鼻淵謂鼻出濁涕也經云膽移熱於腦則辛頞鼻
淵鼻淵者濁涕不止也傳為衂衊瞑目(又云泣涕者腦也故腦滲為涕)
故得之氣厥也王太僕註云腦液下滲則為濁涕涕下
不止如彼水泉故曰鼻淵也頞謂鼻頞也足太陽脉起
於目内眥上頞交巔上入絡腦足陽眀脉起於鼻交頞
中傍約太陽之脉今腦熱則足太陽逆與陽明之脉俱
盛薄於頞中故鼻頞酸痛也熱盛則陽絡溢陽絡溢則
衂出汗血也血出甚陽明太陽脉衰不能榮養於目故
目瞑厥者氣逆也皆由氣逆而得之宜服防風湯運
氣鼻淵皆屬熱經云少隂之復甚則入肺咳而鼻淵治
以苦寒是也仲景云肺中寒者吐濁涕原病式曰
夫五行之理微則當其本化甚則兼其鬼賊故經曰亢
則害承乃制也易曰燥萬物者莫熯乎火以火煉金熱
極而反化為水故其熱極則反汗出也由是肝熱甚則
出泣心熱甚則出汗脾熱甚則出涎肺熱甚則出涕腎
熱甚則出唾經曰鼻熱甚則濁涕又曰膽移熱於腦則
辛頞鼻淵故凡痰涎涕唾稠濁者火熱盛極消爍致之
也或言鼽為肺寒者誤也但見鼽涕鼻窒遇寒則甚遂
以為然豈知傷寒皮毛則腠理緻密熱氣拂鬱而病愈
甚也三因蒼耳散嚴氏辛夷散皆表劑也丹溪治
鼻淵藥南星半夏蒼术白芷神麴酒芩辛夷荆芥婁
全善治一中年男子右鼻管流濁涕有穢氣脉弦小右
寸滑左寸澀先灸上星三里合谷次以酒芩二兩蒼术
半夏各一兩辛夷細辛川芎白芷石膏人參葛根各半
兩分七貼服之全愈此乃濕熱痰積之證也孫一奎
云嘗以防風通聖散除硝黃其滑石石膏減半倍加辛
夷花先服三五貼再用此為丸每服七十丸早晚白湯
吞服半斤則瘳矣抑金散戴復菴云有不因傷冷
而涕多涕或黃或白或時帶血如腦髓狀此由腎虚所
生不可過用涼劑宜補腦散仍以黑錫丹紫靈丹靈砂
丹亦有痰氣者宜南星飲頭風鼻涕下如白帶宜
辛夷丸久患鼻膿極臭者以冷水調百草霜末服
治腦漏驗方人參白术川芎當歸各一錢黃茋防風各
七分陳皮八分白芷木通各五分辛夷四分細辛升麻
炙甘草各三分水煎食後半飽服又方川芎二錢防
風一錢二分白芷荆芥穗黃芩石膏各一錢細辛升麻
木通各七分藁本桔梗各五分甘草三分末之每七錢
加煅過黃魚腦中骨三錢茶清調下虚人加人參麥門
冬鼻中時時流臭黃水甚者腦亦時痛俗名控腦砂
有蟲食腦中用絲瓜藤近根三五尺許燒存性為細末
酒調服即愈又方沉香少許宿香去白二錢雄黃皂
角各少許白牛毛橙葉焙乾各二錢右為細末吹入鼻
中倘有少血出不妨血出加炒山梔子灸法𩕄會在
鼻心直上入髮際二寸再容豆是穴灸七壯又灸通天
在𩕄會上一寸兩傍各一寸灸七壯左臭灸左右臭灸
右俱臭俱灸曾用此法灸數人皆於鼻中去臭積一塊
如朽骨臭不可言去此全愈
鼻瘜肉韓氏醫通云貴人鼻中肉贅臭不可近痛不
可搖束手待斃余但以白礬末加碙砂少許吹其上頃
之化水而消與勝濕湯加瀉白散二帖愈此厚味擁濕
熱蒸於肺門如雨霽之地突生芝菌也肺虚而壅鼻
生瘜肉不聞香臭羊肺散胃中有食積熱痰流注宜
星半蒼术酒芩連神麴辛夷細辛白芷甘草消痰積之
藥内服外用蝴蝶礬二錢細辛一錢白芷五分為末綿
裹納鼻中頻換辛夷膏輕黃散黃白散二丁散瓜丁
散地龍散皆外治之藥
鼻瘡内服烏犀丸甘露飲黃連阿膠丸外治
地黃煎辛夷膏杏仁研乳汁傅
烏牛耳垢傅黃蘗苦參㯽榔為末猪脂調傅青黛
槐花杏仁研傅
鼻疳蝕椿根湯烏香散藍靛傅令徧日十度夜
四度立瘥
鼻乾無涕犀角散桑根白皮散吹鼻散
鼻痛氣道壅塞故痛内服人參順氣散外傅白芷
散風冷摶於肺藏上攻於鼻則令鼻痛没藥散肺
受風面色枯白頰時赤皮膚乾燥鼻塞乾痛此為虚風
白蘚皮湯鼻塞眼昏疼痛腦悶葫蘆酒卒食物從
鼻中縮入腦中介介痛不出以牛脂或羊脂如指頭大
内鼻中以鼻吸取脂入須臾脂消則物逐脂俱出也
鼻赤一名酒齄鼻乃血熱入肺也肺氣通於鼻為清
氣出入之道路多飲酒人邪熱熏蒸肺葉伏留不散故
見於鼻或肺素有風熱雖不飲酒其鼻亦赤謂之酒齄
盖俗名也宜一味折二泔食後冷飲或以枇杷葉拭去
毛不須塗炙剉細煎濃湯候冷調消風散食後臨卧進
亦可服升麻防風散瀉青丸秘方用枇杷葉(去毛)大山
梔苦參蒼术(米泔浸炒)各等分為末每服一錢半酒調白滚
湯嚥下晚服之去右邊赤早服之去左邊赤其效如神
外用硫黃入大菜頭内煨碾塗之或以生白礬研末
每洗面時置掌中滴酒擦患處數日即白或以白鹽常
擦或以牛馬耳垢水調傅或以生半夏末水調傅或以
青黛槐花杏仁研傅或以杏仁一味乳汁研傅或用硫
黃一兩白果燒灰一錢琥珀叄分輕粉五分白礬五分
各為末用燒酒一碗入酒壺將前藥裝内封固懸空鍋
内熱湯浸壺慢火頓一二時取出放冷日用燒酒塗夜
用沉底藥末傅
鼻紫黑丹溪云諸陽聚於頭則面為陽中之陽鼻居
面中央而陽明起於頞中一身之血運到面鼻陽部皆
為至清至精之氣矣酒性善行而喜升大熱而有峻急
之毒多酒之人酒氣熏蒸面鼻血得酒為極熱熱血得
冷為隂氣所摶汚濁凝結滯而不行宜其先為紫而後
為黑色也須用融化滯血使得流通滋生新血可以運
化病乃可愈予嘗以酒製四物湯加酒炒片芩陳皮生
甘草酒紅花生薑煎調下五靈脂末飲之氣弱形肥者
加酒黃茋無有不應(入好酒數滴為引使)
口
口者脾之所主胃大腸脉之所挾經云中央黃色入通
於脾開竅於口藏精於脾又云脾主口在藏為脾在竅
為口又云脾氣通於口脾和則口能知五味矣此脾之
主於口也又經云胃足陽明之脉挾口下交承漿又云
大腸手陽明之脉挾口交人中此胃大腸之脉挾於口
也脾熱則口甘肝熱則口酸心熱則口苦肺熱則口
辛腎熱則口鹹胃熱則口淡口甘生地黃芍藥黃連
及三黃丸口苦柴胡黃芩黃連苦參龍膽草及小柴
胡湯加麥門冬酸棗仁地骨皮遠志内經曰有病口
苦名曰膽癉乃肝主謀慮膽主決斷盛汁七合是清淨
之府取決於膽膽或不決為之恚怒則氣上逆膽汁上
溢故口苦或熱甚使然也龍膽瀉肝湯主之口酸黃
連龍膽(瀉肝)神麴蘿蔔(消食鬱)口辛黃芩梔子(瀉肺)芍藥(瀉脾)
麥門(清心)口淡白术半夏生薑茯苓(燥脾滲濕)口鹹知母
烏賊魚骨(淡胃)口澀黃芩(瀉火)葛根(生津)防風薄荷(疎風)括蔞
茯苓(行痰)口糜内經云膀胱移熱於小腸膈腸不便上
為口糜東垣云好飲酒人多有此疾易老用五苓散導
赤散相合服之神效經云少隂之復火氣内發上為
口糜治以苦寒胡黃連散必效散皆苦寒之劑以辛温
佐之口糜野薔薇根煎湯潄之良口瘡有二一曰
熱經云少陽司天火氣下臨肺氣上從口瘍是也二曰
寒經云歲金不及炎火乃行復則寒雨暴至隂厥且格
陽反上行病口瘡是也或問口瘡如何得之曰經云
膀胱移熱於小腸膈腸不便上為口糜盖小腸者心之
府也此舉由邪熱之端耳心屬君火是五藏六府之火
主故諸經之熱皆應於心心脉布舌上若心火炎上熏
蒸於口則為口舌生瘡脾脉布舌下若脾熱生痰熱涎
相摶從相火上炎亦生瘡者尤多二者之病諸寒涼劑
皆可治但有涎者兼取其涎然則有用理中湯加附子
以治者又何如曰夫火有虚實因諸經元有熱而動者
謂之實無熱而動者謂之虚實則正治寒涼之劑是也
虚則從治如此用温熱是也理中湯者因胃虚穀少則
所勝腎水氣之逆而乘之反為寒中脾胃衰虚之火被
迫炎上作為口瘡故用參术甘草補其土薑附散其寒
則火得所助接引其退舍矣至聖濟聰錄有謂元藏虚
冷上攻口瘡者用巴戟白芷高良薑末猪腰煨服又有
用丁香胡椒松脂細辛末蘇木湯調塗瘡上及不任食
者用當歸附子白蜜含嚥者有用生附塗脚心者有用
吳茱萸末醋熬膏入生地龍末塗兩足心者若此之類
皆是治龍火按寒水上迫心肺之陽不得下降故用溫
熱之劑或散於上或散於下或從隂隨陽所攸利者也
胃中有熱脉洪大宜服凉膈散甘桔湯加芩三補丸
金花丸潄以黃連升麻湯傅以綠袍散蜜蘗散丹溪用
西瓜漿水徐徐飲之如無以皮燒灰噙之外用細辛黃
蘗末摻取涎胡氏方以好墨研螻蛄極細傅之立效
按此治膀胱移熱於小腸者之正劑也蓋螻蛄專走小
腸膀胱而通利膈腸者因力峻氣猛隂虚氣上致瘡者
戒勿用唯體實有熱在上焦者宜之張子和治一男
子病口瘡數年上至口中至咽嗌下至胃腕皆痛不敢
食熱物一湧一泄一汗十去其九次服黃連解毒湯十
餘日皆釋(以上治實熱)服涼藥不愈者此酒色過度勞役
不睡舌上光滑而無皮或因憂思損傷中氣虚火泛上
無制用理中湯甚者加附子或官桂噙之薛新甫云
口瘡上焦實熱中焦虚寒下焦隂火各經傳變所致當
分别治之如發熱作湯飲冷實熱也輕則用補中益氣
湯重則用六君子湯飲食少思大便不實中氣虚也用
人參理中湯手足逆冷肚腹作痛中氣虚寒也用附子
理中湯晡熱内熱不時而熱血虚也用八物加丹皮五
味麥門冬發熱作渴唾痰小便頻數腎水虧也用加減
八味丸食少便滑面黃肢冷火衰土虚也用八味丸日
晡發熱或從腹起隂虚也用四物參术五味麥門不應
用加減八味丸若熱來復去晝見夜伏夜見晝伏不時
而動或無定處或從脚起乃無根之火也亦用前丸及
十全大補加麥門五味更以附子末唾津調搽湧泉穴
若㮣用寒凉損傷生氣為害匪輕(以上治虚火)治少陰口
瘡半夏散聲絶不出者是寒遏絶陽氣不伸半夏製一
兩桂烏頭各一字同煎一盞分二服治太隂口瘡甘
礬散以甘草二寸白礬栗子大含化咽津治赤口瘡
乳香散以乳香没藥各一錢白礬半錢銅綠少許研為
末摻之治白口瘡没藥散以乳香没藥雄黃各一錢
輕粉半錢巴荳霜少許為末摻之口瘡久不愈以五
倍末搽之或煎湯潄或煎湯泡白礬或膽礬漱蓋酸能
收歛戴復菴云下虚上盛致口舌生瘡若用鎮墜之
藥以降氣湯或鹽水下養正丹或黑錫丹仍於臨卧熱
湯洗足炒揀淨吳茱萸小撮拭足了便乘炒熱置足心
用絹片紥之男左女右
口臭常熟嚴文靖公年踰七十未斷房室日服温補之
藥無算兼以人參煮粥蓯蓉作羹致滋胃熱滿口糜爛
牙齒動搖口氣臭穢殆不可近屢進寒涼清胃之藥不
效有欲用薑桂反佐者請決於予予曰用之必大劇主
用加減甘露飲八劑而平香薷煮濃汁含之噙雞
舌香即沉香花如無沉香可代口中如膠而臭知母
地骨皮桑白皮山梔麥門冬甘草鹽湯噙早起汲井中
第一汲水即黃華水含之吐棄厠下即瘥心氣不足
口臭益智仁加甘草少許為末乾嚥或湯點張子和
治一男子二十餘歲病口中氣出臭如登厠夫肺金本
主腥金為火所乘火主臭應便如是也久則成腐腐者
腎也此亢極則反兼水化也病在上宜湧之以茶調散
湧而去其七分夜以舟車丸濬川散下五七行比旦而
臭斷(藥性獷悍不宜輕用)羅謙甫治梁濟民膏粱多飲因勞心
過度肺金有傷以致氣出腥臭涕唾稠粘咽嗌不利口
苦乾燥以加減瀉白散主之難經云心主五臭入肺為
腥臭此其一也因洪飲大熱之氣所傷從心火刑於肺
金以桑白皮地骨皮苦微寒降肺中伏火而補氣為君
以黃芩知母苦寒治氣腥臭清利肺氣為臣肺欲收急
食酸以收之五味子酸温以收肺氣麥門冬甘寒治涕
唾稠粘口苦乾燥為佐桔梗辛温體輕浮治痰逆利咽
膈為使也
齒
齒統屬足少隂腎經(素問曰丈夫五八腎氣衰髮墮齒槁又曰腎熱者色黑而齒槁少隂)
(終者面黑齒長而垢)齒分上下齗(亦作齦齒根肉也)上齗屬足陽明胃
經(素問曰邪客於足陽明之經令人鼽衂上齒寒針經曰上片痛喜寒而惡熱取足陽明之原衝陽穴在兩)
(足跗上五寸骨間動脉中註爿判也左半為爿右半為片朱丹溪曰當灸三里穴三里足陽明經之合穴也在)
(兩膝下外側輔骨下三指地離䯒骨外一指許兩筋間宛宛也)下齗屬手陽明大腸經
(張潔古曰秦艽去下牙痛及除本經風濕針經曰下爿痛喜熱而惡寒取手陽明之原合谷穴在兩手大指次)
(指岐骨間陷中朱丹溪曰當灸三間穴三間手陽明經之俞穴也在兩手大指次指本節後内側骨上縫中赤)
(白肉際)男子八歲腎氣實而齒生更三八真牙生五八
則齒槁八八而齒去矣女子亦然以七為數蓋腎主骨
齒乃骨之餘髓之所養也故隨天癸之盛衰也足陽眀
之支者入於上齒手陽明之支者入於下齒若骨髓不
足陽明脉虚則齒之諸病生矣何以言之陽明金也齒
屬腎水也陽明之支入齒間此乃母氣榮衛其子也故
陽明實則齒堅牢陽明虚則齒浮動所以齒痛者乃陽
明經有風冷濕熱之邪乘虚而入聚而為液為涎與齒
間之氣血相搏擊而痛也若熱涎壅盛則腫而痛也熱
不盛則齒齗微腫而根浮也有蟲牙痛者由濕熱生蟲
蝕其根而作痛也有齒間血出者由陽明之支有風熱
之邪入齒齗搏於血故血出也有齒齲者亦以陽眀入
風熱之邪搏齒齗氣血腐化為膿出臭汁謂之齒齲亦
曰風齲有齒䘌者是蟲蝕齒至齗膿爛汗臭也有齒挺
者由氣熱傳入脉至齒齗間液沫為膿氣血竭肉齗消
故齒根露而挺出也有齒動搖者陽明脉虚氣血不榮
故齒動搖也有齒歴蠧者由骨髓氣血不能榮盛故令
牙齒黯黑謂之歴齒其齒黃黑者亦然以此而言豈非
諸齒病皆因陽明之所致哉東垣云夫齒者腎之標
口者脾之竅諸經多有會於口者其牙齒是手足陽明
之所過上齗隸於坤土乃足陽明胃脉之所貫絡也止
而不動下齗嚼動而不休手陽明大腸脉之所貫絡也
手陽明惡寒飲而喜熱足陽明喜寒飲而惡熱故其病
不一牙者腎之標亦喜寒寒者堅牢為病不同熱甚則
齒動齦斷袒脱作痛不已故所治療不同也有惡熱而
作痛者有惡寒而作痛者有惡寒又惡熱而作痛者有
惡寒飲少熱飲多而作痛者有惡熱飲少寒飲多而作
痛者有牙齒動搖而作痛者有齒袒而作痛者有齒齗
為疳所蝕缺少血出而作痛者有齒齗腫起而作痛者
有脾胃中有風邪但覺風而作痛者有牙上多為蟲所
蝕其齒缺少而色變為蟲牙痛者有胃中氣少不能於
寒袒露其齒作痛者有牙齒疼痛而臭穢之氣不可近
者痛既不一豈可一藥而盡之哉劉宗厚云頭面外
冐風寒或口吸寒冷致牙疼者皆外因也實熱隂虚火
動骨蒸所致氣鬱血熱蟲蛀皆内因也硬物所支打擊
等致皆不内外因也薛新甫云濕熱甚而痛者承氣
湯下之輕者清胃散調之大腸熱而齦腫痛者清胃散
治之重則調胃湯清之六鬱而痛者越鞠丸解之中氣
虚而痛者補中益氣湯補之思慮傷脾而痛者歸脾湯
調之腎經虚熱而痛者六味丸補之腎經虚寒而痛者
還少丹補之重則八味丸主之其屬風熱者獨活散不
愈茵蔯散風寒入腦者羌活附子湯病證多端當臨證
制宜牙痛有風毒熱壅齲蛀腎虚未辨何證俱用消
風散揩抹諸證皆宜香附炒黑三分炒鹽一分研勻揩
用如常風寒濕犯腦痛項筋急牙齒搖肉齦袒脱疼
痛宜羌活散冬月時風寒濕頭疼項筋急牙齒動搖
疼痛宜麻黃散大寒犯腦連頭痛齒亦痛宜細辛散
白芷散蝎稍散牙齒寒痛用牢牙地黃散擦或露蜂
房川椒(去目炒)等分為麤末煎潄或荔枝殼或核燒灰存
性擦痛處牙痛用清涼藥便痛甚者從治之用蓽撥
川椒薄荷荆芥細辛樟腦青鹽為末擦牙上得熱而
痛得涼則止者以辛涼藥治之東垣治劉經歴内子年
三十餘病齒痛不可忍須騎馬外行口吸涼風則痛止
至家則痛復作此濕熱之邪也足陽明貫於上齒手陽
明貫於下齒陽明多血多氣又加以膏梁之味助其濕
熱故為此痛因立一方不須騎馬出外當令風寒之氣
常生於齒間以黃連梧桐律之苦寒新薄荷葉荆芥穗
之辛涼四味相合而作風寒之氣治其濕熱更以升麻
之苦平引入陽明經為使牙齒骨之餘以羊脛骨灰補
之為佐麝香少許入内為引用名曰馘鬼散為細末擦
之神效又以調胃承氣湯去芒硝加黃連以治其本服
之下三五行其病良愈不復作風毒牙痛内服獨活
散外用皂角寸節實之以鹽火煨熟湯泡通口漱吐下
涎沫風毒及熱壅上攻牙齦痛或齒縫有紅肉努出
宜消風散食後臨卧入茶點仍入荆芥防風白芷蜂房
之屬煎冷頻頻漱口若熱壅甚牙腫連頰痛不可忍
宜金沸草散去麻黃加薄荷如其數三因方云一婦人
牙痛治療不效口頰皆腫以金沸草散大劑煎湯熏漱
而愈陽明熱牙疼大黃炒焦黑存性香附亦然為末
入青鹽少許擦無時因服補胃熱藥致上下牙疼痛
不可忍牽引頭腦滿面發熱大痛陽明之别絡入腦喜
寒惡熱乃手陽明經中熱甚而作其齒喜冷惡熱清胃
湯主之倉公治齊中大夫病齲齒灸左手陽明脉苦
參湯日漱三升五六日愈寒熱皆痛當歸龍膽散益
智木律散寒多熱少者微惡熱飲大惡寒飲宜草荳
䓻散熱多寒少者微惡寒飲大惡熱飲宜麝香散立
效散上片牙痛升麻散下片牙痛白芷散平昔
多食肉人口臭牙齒動搖欲落或血出不止乃内傷濕
熱膏梁之疾也宜神功丸牢牙散調胃承氣去硝加黃
連湯腎虚牙浮而痛甚則憎寒壯熱全具如欲脱之
狀宜安腎丸八味丸還少丹間進黑錫丹病齒非腫
非痛虚不能嚼食用局方嘉禾散薑煎食後一服次以
地骨皮煎湯漱之候空心以羊腰子一對切片勿令斷
以䓤絲椒末青鹽蒺藜去刺末固元散二錢拌勻摻於
腰子肉以荳䓻葉或荷葉包褁煨令熟食之服經兩日
頓覺快利飲食如故擦藥用牢牙散引涎止痛方
枯礬露蜂房(微炙)等分為末每服二錢水煎乘熱煠牙冷
即吐之或用蟾酥銀硃摻和為丸如蘿蔔子大每用一
丸搽患處便不痛至三丸吐濃涎數口全愈塞耳方
雄黃定痛膏透關散及巴豈一粒煨黃熟去殼用蒜一
瓣切一頭作盖剜去中心入巴豈其中以蓋合之用綿
裹隨患左右塞耳中常用刷牙牢牙散白牙散麝香
刷牙散羊脛骨灰散長春散沉香散朱砂散妙應散
齲蛀海藏云牙齒等齲數年不愈當作陽明畜血治之
桃仁承氣湯為細末煉蜜丸如桐子大服之好飲過者
多得此疾屢服有效蛀牙痛用巴荳一粒爛研(一方香油)
(燈上燒過)搓乳香細末丸之塞蛀孔中内藜蘆細末於孔
中勿嚥津用不蛀皂角一錠去皮子却於每皂子處
安巴荳一粒鹽泥固濟燒灰研細末用剜耳子抄少許
填入蛀孔内雄雀糞綿裹塞孔内日一二易蘆薈
白膠香塞蛀孔内松脂銳如錐者塞孔中少頃蟲出
脂上蘆薈四分炒研細先用鹽揩淨齒傅少許鶴
虱枝插患處蕪荑仁安蛀齒上有縫就以窒之吳
茱萸雄黃各等分樟腦乳香各少許末之擦痛處鶴
虱細辛白芷乾茄等分為末措痛處如有蛀孔用飯丸
藥末塞孔中蟲蝕牙根肉腐用棘針燒取瀝頻傅之
或煮汁含之亦可煮郁李根白皮濃汁含温米醋漱
出蟲自愈香白芷細辛煎漱天仙子燒煙用竹筒
抵牙引煙熏之即蟲死不再發用小瓦片置油拌榧
子燒煙閣在水碗上以漏斗覆之以蛀牙受漏斗口中
煙其牙内蟲如針者皆落水碗中蛀牙有孔疼痛不
斷根者用雄黃乳香各一錢樟腦少許末之黃蠟為丸
隨孔大小納一丸以鐵打條一尺五寸長如筯小頭大
作一勾頭如鉗尾狀火燒紅筆管筒住只留勾頭勿令
熱傷唇舌須先以筯挑開口唇然後以頭勾炷盪藥上
須容開覺熱為度以水漱之神效有牙蟲已出其孔
穴空虚而痛者宜用乳香少許火炙令輭以實之牙
齗宣露用括蔞根二兩砂鍋内甘草水煮輭取出令乾
雞舌香十枚白芷半兩麝香一分右為細末每用少許
揩牙誤嚥無妨蚯蚓矢水和為泥火燒令赤研如粉
臘月猪脂和傅上日三次永瘥一方同入磁瓶内黃泥
固濟煻火煨燒一夜候冷取出細研用如常法揩牙
生地黃一斤於木臼内搗碎入鹽二合和之上用白麫
裹可厚半寸以來煨於煻灰火中斷煙始成去焦麫入
麝香一分同研末每用少許貼齒根上蔓荆子生地
黃地骨皮青蒿各一兩郁李根皮二兩每服半兩水煎
熱含冷吐牙齒動搖東垣云還少丹常服牢牙齒
地黃丸亦好隂虚内熱者甘露飲外用五靈膏宣
牙膏五倍子散生薑地黃汁製皂角散土蒺藜散黑鉛
砂貼搽生地細剉綿裹着齒上咂之日三四并嚥津
效牙齒不生用黑豆三十枚牛糞火内燒令煙盡取
出細研入麝香少許研勻先以針挑破不生處令血出
却塗藥在上不可見風忌酸鹹物雄鼠矢三七枚麝
香半錢同研細揩齒露蜂房散川升麻散
脣
脣屬足太隂脾經(素問曰脾者倉廪之本營之居也其華在脣靈樞曰脾者主為衛使之迎)
(糧視脣舌好惡以知吉凶故脣上下好者脾端正脣偏舉者脾偏傾揭脣者脾高脣下縱者脾下脣堅者脾堅)
(脣大而不堅者脾脆脾病者脣黃脾絶者脣四面腫又曰脣舌者肌肉之本也足太隂氣絶則脉不榮肌肉脉)
(不榮則肌肉輭肌肉輭則舌萎人中滿人中滿則脣反脣反者肉先死甲篤乙死木勝土也)又屬足
陽明胃經(靈樞曰足陽明所生病者口喎脣胗註所生病者血也胗古疹字脣瘍也又曰陽明氣至)
(則齧脣中藏曰胃中熱則脣黑)又屬手少隂心經(玄珠曰上下脣皆赤者心熱也上脣赤下)
(脣白者腎虚而心火不降也)又屬手太隂肺經(錢仲陽曰肺主脣白白而澤者吉白如枯)
(骨者死脣白當補脾肺蓋脾者肺之母也母子皆虚不能相營其名曰怯故當補若深紅色則當散肺虚熱)
俠口統屬衝任二脉(靈樞曰衝任二脉皆起於胞中上循背裏為經絡之海其浮而外者)
(循腹右上行會於咽喉别而絡脣口故氣血盛則充膚熱肉血獨盛則澹滲皮膚而生毫毛婦人數脫血足氣)
(有餘血不足衝任之脉不營脣口所以無鬚也)上脣俠口屬手陽明大腸經下
脣俠口屬足陽明胃經燥則乾熱則裂風則瞤寒則
揭若脣腫起白皮皺裂如蠶繭名曰繭脣有脣腫重出
如繭者有本細末大如繭如瘤者或因七情動火傷血
或因心火𫝊授脾經或因厚味積熱傷脾大要審本證
察兼證補脾氣生脾血則燥自潤火自除風自息腫自
消若患者忽略治者不察妄用消毒之藥或用藥線結
去反為翻花敗證矣腎虚脣繭時出血水内熱口乾
吐痰體瘦宜濟隂地黃丸肝經怒火風熱𫝊脾脣腫
裂或患繭脣宜柴胡清肝散胃火血燥脣裂為繭或
牙齗潰爛作痛宜清胃散或加芍芎柴胡可治脾胃肝
膽經熱風熱𫝊脾脣口瞤皺或頭目眩或四肢浮腫
如風狀宜用羌活散風熱客於脾經脣燥烈無色宜
瀉黃飲子中氣傷損脣口生瘡惡寒發熱肢體倦怠
宜補中益氣湯思慮傷脾血耗脣皺宜歸脾湯意
思過度蘊熱於脾瀋裂無色脣燥口乾生瘡年久不愈
内服五福化毒丹外用橄㰖燒灰末猪脂調塗或用核
中仁細研傅之又硫黃白礬灰朱砂水銀麝香黃蘗為
末和水銀磁器中獵月猪脂和如泥光淨拭脣却以膏
塗之又八月藍葉絞汁洗不過二日瘥又訶子肉五倍
子等分為末乾貼又黃連一分乾薑半分炮為細末傅
之又大銅錢四文石上磨以猪脂磨取汁塗又蛇蜕灰
晚蠶蛾末油調敷又以甑上滴下汗傅之白荷花瓣貼
之皆神效緊脣白燈散或皂角末少許水調塗風
濕入脾脣口瞷動&KR0857;揭頭目眩痛結核浮腫用薏苡仁
炒防己赤小荳炒甘草炙等分薑煎聖惠獨活散加白
斂黃茋枳殼或升麻飲外用松脂半兩大黃白斂赤小
荳胡粉各二錢半為細末雞子清調塗脾熱脣焦枯
無潤澤宜生地黃煎冬月脣乾拆血出方桃仁搗爛
猪脂調塗脣舌肌者肉之本也脣反者肉先死
舌
舌屬手少隂心經(素問曰心在竅為舌畏寒内經曰心氣通於舌心和則舌能知五味矣病)
(則舌卷短顴赤其脉摶堅而長喬岳曰心絶則舌不能收及不能語)又屬足太隂脾經(李東)
(垣曰舌者心也復能知味是舌中有脾也靈樞曰足太隂之正貫舌中素問曰中央黃色入通於脾故病在舌)
(本靈樞又曰足太隂是動則病舌本強所生病者舌本痛又曰刺舌下中脉太過血出不止為瘖註舌下脉脾)
(脉也瘖不能言也風孫景思曰舌者心氣之所主脾脉之所通二藏不和邪中之則舌強不能言壅熱攻之)
(則舌腫不能轉更有重舌木舌舌腫出血等證皆由心脾二經風熱所乘而然也)又兼屬足陽
眀胃經(張雞峯曰脾胃主四肢其脉連舌本而絡於脣口胃為水穀之海脾氣磨而消之由是水穀之)
(精化為營衛以養四肢若起居失節飲食不時則致脾胃之氣不足而營衛之養不周風邪乘虚而干之則四)
(肢與脣口俱痺語言蹇澀久久不治變為痿疾經云治痿獨取陽明謂足陽明也治法宜多用脾胃藥少服去)
(風藥則可安矣)又屬足少陰腎經(靈樞曰足少隂之正直者繫舌本舌縱涎下煩悗取足少)
(隂玄珠曰舌之下竅腎之津液所朝也註下竅廉泉穴也一名舌本在頷下結喉上素問曰刺足少陰脉重虚)
(出血為舌難以言)又屬足厥隂肝經(靈樞曰肝者筋之合也筋者聚於隂器而脉絡於舌)
(本)舌主嘗五味以榮養於身資於脾以分布津液於
五藏故心之本脉係於舌根脾之絡脉係於舌旁肝脉
循陰器絡於舌本心脾虚風熱乘之則為病風寒濕
所中則舌卷縮而不能言宜小續命湯挾熱升麻湯加
桔梗漱之碧雪傅之七情所鬱則舌腫滿不得息宜
本事方烏星薑末貼手足心心熱則裂而瘡木舌重
舌宜三黃丸真蒲黃摻之三因龍石散三黃丸末水調
貼脚心升麻湯加桔梗玄參黃芩又白礬大黃朴硝擦
漱又醋調五靈脂末烏賊骨真蒲黃末塗之服散肝經
實熱之藥脾熱則滑而胎脾閉則白胎如雪宜薄荷
汁白蜜薑片揩之肝壅則血上湧宜蒲黃或槐花末摻
之服清肝之藥薛新甫云如口舌腫痛或狀如無皮
或發熱作渴為中氣虚熱宜清熱補氣湯若眼如煙
觸體倦少食或午後益甚為隂血虚熱宜清熱補血湯
若咽痛舌瘡口乾足熱日晡益甚為腎經虚火宜六
味丸若四肢逆冷惡寒飲食或痰甚眼赤為命門火
衰宜八味丸若發熱作渴飲冷便閉為腸胃實火宜
涼膈散若發熱惡寒口乾喜湯食少體倦為脾經虚
熱宜加味歸脾湯若舌本作強顋頰腫痛為心脾壅
熱宜玄參升麻湯若痰盛作渴口舌腫痛為上焦有
熱宜清熱化痰湯若思慮過度口舌生瘡咽喉不利
為脾經血傷火動宜加味歸脾湯若恚怒過度寒熱
口苦而舌腫痛為肝經血傷火動宜小柴胡湯加丹皮
山梔血虚者用八珍加參术柴胡山梔丹皮虚甚須加
炮薑舌腫痛舌根腫脹為重舌舌腫而不柔和者為
木舌風寒傷於心脾令人憎寒壯熱齒浮舌腫痛宜金
沸草散漱口吐一半喫一半治舌腫黃藥湯或亂髮
燒灰水調下外用釜底煤研細醋調傅舌上下脱去更
傅能先決去血竟傅之尤佳一方用鹽等分井花水調
傅硼砂細末切生薑蘸藥揩舌腫處即退萆麻取
油蘸紙撚燒煙熏之愈好膽礬研細傅之舌上腫
硬出血海螵蛸蒲黃各等分研細井花水調傅木舌
腫脹馬牙硝丸牛黃散玄參散飛礬散䗪蟲散百草霜
散重舌用一味真蒲黃末摻之又用皂角刺煅朴硝
少許研勻先以手蘸水擦口内并舌上下將藥摻之涎
出自消又用五靈脂一兩去砂石研末米醋一大碗煎
逐旋噙漱口又用皂角不蛀者四五挺去皮弦炙令乾
荆芥穗少許研細末以米醋調塗腫處又以蛇蜕燒灰
研細少許傅之烏犀膏牛黃散黃藥湯亦可
以鈹刀刺之出血愈三因云凡舌腫下必有噤蟲狀
如螻蛄卧蠶有頭尾其頭小白可燒鐵烙烙頭上即消
不急治能殺人東垣云廉泉一穴一名舌本在頷下
結喉上治舌下腫難言舌縱涎出口噤舌根急縮下食
難刺瘧論云舌下兩脉者廉泉也刺禁論云刺舌下脉
太過血不止為瘖刺節真邪論云取廉泉穴血變而止
以明宜出血禁用針或問取廉泉穴二說不同一說取
頷下結喉上一說取舌下兩脉何者為當荅曰舌本者
乃舌根蒂也若取舌下兩脉是取舌稍也舌標也此法
誤也當取頷下者為當此舌根也況足陽明之脉根於
厲兑結於廉泉頷下乃足陽明之所行也若取舌下兩
脉非足陽眀經也戊與癸合廉泉足少隂也治涎下解
云胃中熱上溢廉泉開故涎下當出血瀉胃中熱又知
非舌下兩脉也頷下結喉上者為准矣脹論曰廉泉玉
英者津液之道路也張戴人治南隣朱老翁年六十
餘歲身熱數日不已舌根腫起和舌尖亦腫腫至滿口
比原舌大三倍一外科以燔針刺其舌兩旁下廉泉穴
病勢轉凶將至顛嶻戴人曰血實者宜決之以䤵針磨
令鋒極尖輕砭之日砭八九次出血約一二盞如此者
三次漸覺血少痛減腫消夫舌者心之外候也心主血
故血出則愈又諸痛痒瘡瘍皆屬心火燔針艾火皆失
此義也薛新甫云凡舌腫脹甚宜先刺舌尖或舌上
或邊傍出血泄毒以救其急惟舌下廉泉穴此屬腎經
雖宜出血亦當禁針慎之舌強三因礬石散治風寒
濕舌強不能語牛黃散治舌腫強又用蛇蜕燒存性
全蝎等分為細末傅之舌卷經云邪客手少陽之絡
令人喉痺舌卷口乾心煩臂外廉痛手不及頭刺手中
指次指爪甲上去端如韭葉各一痏又云手陽明之筋
其病支痛轉筋舌卷治在燔針劫刺以知為數以痛為
輸又云厥陰絡者甚則舌卷卵上縮又云肝者筋之合
也肝脉弗榮則筋急筋急則引舌與卵故脣青舌卷卵
縮則筋先死庚篤辛死舌瘡風熱口中乾燥舌裂生
瘡宜甘露飲括蔞根散甘露丸外傅蘆薈散玄參散綠
雲散并以白礬末化湯洗足曾有舌上病瘡久蝕成
穴累服涼劑不效後有教服黑錫丹遂得漸愈此亦下
虚故上盛也又有舌無故常自痺者不可作風治由
心血不足理中湯加當歸服之舌出不收心經熱甚
及傷寒熱毒攻心及傷寒後不能調攝往往有之宜用
珍珠末冰片等分傅之即收或用巴荳一枚去油取霜
用紙撚捲之内入鼻中舌自收(此治傷寒後不能調攝者)治一婦
人産子舌出不能收令以朱砂末傅其舌乃令作産子
狀以二女掖之乃於壁外潛累盆盎置危處墮地作聲
聲聞而舌卷矣舌縱涎下多唾素問口問篇黃帝
曰人之涎下者何氣使然岐伯曰飲食者皆入於胃胃
中有熱則蟲動蟲動則胃緩胃緩則廉泉開廉泉開故
涎下補足少隂蕭炳治口角流涎不止口自喎邪手
足痿輭用神龜滋隂丸通天愈風湯清心道痰丸清心
牛黃丸婁全善治宣文炳口流涎不止喜笑舌瘖脉
洪大用連芩蘗梔白术蒼术半夏竹瀝薑汁服之五日
涎止笑息(流涎者自然流出也)仲景云大病瘥喜出唾久不了
了者胃上有寒當以丸藥温之宜理中丸東垣云多唾
或唾白沫者胃口上停寒也藥中加益智仁自齧舌
靈樞經黃帝曰人之自齧舌者何氣使然岐伯曰此
厥逆走上脉氣皆至也少隂氣至則齧舌少陽氣至則
齧頰陽明氣至則齧脣矣視主病者則補之
證治準繩卷十七
