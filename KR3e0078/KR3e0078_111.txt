證治準繩卷一百十一
明王肯堂撰
外科
下部
便毒
鬼遺云腿䏶兩處起為便毒跨下兩臋尖下大道前(穀道)
小道後(水道)成懸癰皆是虚極人患此癰近穀道左右亦
名痔癰宜急補脾臟及發處貼藥即用發宂散破後用
抽膿膏膿盡用合瘡口散合之慎勿過冬即成冷漏難
治夫便毒生於小腹下兩腿合縫之間其毒初發寒
熱交作腿間腫起疼痛是也夫腎為作強之官所藏者
精與智也男女大慾不能直遂其志故敗精摶血留聚
經隧乃結為便毒矣蓋腿與小腹合縫之間精氣所出
之道路也或觸景而動心或夢寐而不洩既不得偶合
陰陽又不能忘情息念故精與血交滯而成腫結也初
起切不可用寒涼之藥恐氣血愈滯不得宣通反成大
患惟當開鬱散氣淸利熱毒使精血宣暢則自然愈矣
孫按前論蓋思想無窮所願不遂者設也此固一說
而意猶未完果如此論當僧尼孀婦宫人曠夫多有此
患然予目擊商賈中野合不潔淫妓便構此疾或疳瘡
或楊梅者亦由慾火淫熾一旦交合不潔為淫火冲動
膚腠開通是以受毒初發之時慎不宜以敗毒之藥瀉
之何也毒邪非虛不入若復虛胃氣則毒邪下䧟治之
非彌年累月不愈也捷法只宜發汗其次利小便膚腠
所感之邪汗易散也陰莖腿縫皆肝經絡肝腎主下焦
又肝主小便使毒邪從小便中出所治皆順也故治之
不旬日便可奏功若曾已發汗利小便體厚邪固而不
得宣通者乃以破毒活血調氣之劑攻之俟毒氣宣通
隨以補劑托之亦不失先後者也薛便癰屬厥陰肝
經内熱外寒或勞倦過度或房慾不節或慾心不遂或
強固其精或肝經濕熱而致治法内熱外寒者雙解散
勞倦過度者補中益氣湯房慾不節者六味丸料慾心
不遂者先用五苓散加大黃疎其精滯後用地黃丸以
補其肝腎強固其精或濕熱壅滯者宜用龍膽瀉肝湯
疎肝導滯夫便癰血疝也屬厥陰肝經之絡脈衝任督
脈之隧道故婦人患此多在兩拗腫痛或腹中結塊小
便澀滯苟治者得法患者又能調攝何難斂之有若㮣
用大黃等劑以求其内消或令膿從便下損其氣血及
不慎起居飲食者皆為不治
表一人腫痛發熱以荆防敗毒散二劑而止以雙解散
二劑而消
荆防敗毒散治便癰發寒熱或拘急疼痛(方見腫瘍)
裏一人焮腫作痛大小便秘脈有力以玉燭散二劑頓
退更以龍膽瀉肝湯四劑而消
子和玉燭散(即四物湯調胃承氣湯各半服之)
世又方
劉寄奴王不留行大黃金銀花木鼈子
右等分酒水煎露一宿五更服
丹治便毒初起
射干(二寸)生薑(如大指搗細)
右取順流水煎微沸服之以瀉為度又用牛皮膠醋
煑塗患處(射干紫花者是紅花者非)
治已結成膿者
大黃(半兩)枳實厚朴(各三錢)甘草節(一錢)連翹(半兩)桃仁
泥(二十一枚)
右分三服薑三片水煎服
又治便毒
靑皮白芷柴胡赤芍藥檳榔朴硝
烏藥木瓜大黃連翹瓜蔞生地黃
甘草節黃芩三稜蓬术犀角皂角刺
右為㕮咀以水三碗煎至一碗候大饑服以瀉為度
三物湯治便癰
牡蠣大黃山梔子(各等分)
右為末以酒水一大盞煎至七分露一宿空心温服
四神散治便毒初起寒熱欲成癰疽服此神效
大黃木鼈子殭蠶貝母(各二錢半)
用酒水各一鍾煎至一鍾食前熱服若得汗下為妙
雙解散治便毒内藴氣外挾寒邪精血交滯腫結疼
痛
川大黃(三錢)澤瀉牽牛白芍藥桃仁(去皮尖各二錢)
辣桂甘草(各一錢)
右作一服水二鍾生薑五片煎至一鍾食前服
補骨脂散
破故紙(炒研)牛蒡子(微炒)牽牛(炒)大黃(酒捽炒各等分)
右為末每服一兩酒調下
消毒五聖湯治便毒腫疼神效
五靈脂白殭蠶鬱金貝母大黃(各二錢)
右酒水各半煎服連服三貼立愈
消毒飲治便毒初發三四日可消
皂角針金銀花防風當歸大黃甘草
節瓜蔞實(各等分)
右㕮咀水酒各半煎食前温服仍頻提掣頂中髮立
效
又方木鼈子大黃瓜蔞桃仁草龍膽㕮咀濃煎露一
宿淸晨温服立愈
止痛妙絶飲治便毒腫硬不消不潰疼痛無已此方
一服立能止痛
人參大黃(各五錢)
右用酒水各一鍾煎至一鍾入乳香沒藥各一錢空
心食前服
牡蠣散治血疝即便毒
當歸(酒拌)甘草節滑石(煆)牡蠣(煆各一錢半)大黃(三錢)木
鼈子(五枚杵)
作一劑用水二鍾煎一鍾露一宿五更頓服冬月火
温服已未潰膿血從大便出
薛按此方乃鹹寒導滯之劑若久曠房室大小便秘
發熱焮痛或交感強固精氣致精血交錯腫結疼痛
便秘者宜用若勞倦之人不甚焮痛大小便如常或
小便赤色發熱不作膿及潰而不斂宜用十全大補
湯蓋此證多起於勞役不足或房勞過度精氣俱虛
之人俗云一石米瘡此言百日後可愈也若大補氣
血不旬日而愈何用百日蓋瘡之收斂在乎血氣之
盛也嘗治舉人凌待之虚而服尅伐藥幾致危殆予
用托裏健脾藥而消秀才王文遠勞苦患之服小柴
胡湯而表證散後用托裏藥膿成針之而旬日愈胡
判官膿淸脈弱以大補之藥而已愈因新婚復發自
用連翹消毒散致瀉痢不止竟致不救可見此證屬
不足多矣非補不可大抵便毒屬肝經初起堅硬肝
主筋故也五七日後當赤軟膿成故也若尚堅硬乃
元氣不能腐化往往人見堅硬只欲内消反復攻散
藥多致虛虛之禍前所治者即其驗也
又方
山梔大黃乳香沒藥當歸(各半錢)瓜蔞仁
(二錢)代赭石(一錢)
右作一服水煎
表裏一人不慎房勞患此腫痛以雙解散二服其病即
止更以補中湯數劑而膿成針之以八珍湯加五味麥
門柴胡三十餘劑大扺便癰者血疝也俗呼為便毒
言於不便處患之故也乃足厥陰肝經絡及衝任督脈
亦屬肝之旁絡也是氣血流通之道路今壅而腫痛此
則熱毒所致宜先疎導其滯更用托裏之劑此臨證制
宜也
防風通聖散治瘡瘍便毒若瀉去芒硝大黃能解暑
月熱毒或遍身頭而患瘡
芍藥(焙)芒硝滑石(煆)川芎大黃(煨)桔梗石
膏(煆)荆芥麻黃(各四分半)山梔白术連翹當
歸薄荷甘草防風黃芩(焙各八分)
作一劑水二鍾煎八分服
愚按此方非表裏俱實大小便秘者恐不可用宜審
之通聖散合益元散名雙解散
蘇方散治便毒
木鼈肉當歸尾芍藥白芷粉甘草川
芎射干忍冬(即金銀花)大黃沒藥蘇木穿
山甲(煻火煨各六分)
右細切作一服水酒各一盞煎至一盞食前服
流氣活血東垣靑皮湯治便毒
靑皮防風當歸身甘草稍(生各等分)
右㕮咀分作四服水一小碗煎至八分去渣大温服
空心日進三服
復原通氣散便毒初發用此
南木香延胡索天花粉(酒浸)舶上蘹香(炒)白牽
牛(炒)白芷當歸甘草(各一兩)靑木香(半兩)穿山甲
(酒浸炙焦二兩)
右為細末每服二錢食前温酒調服木香湯亦可
補虛府庠沈尼文年二十左拗患之余以肝腎陰虛先
用托裏藥潰而將愈因入房發熱作渴右邊亦作痛膿
水清稀虛證悉至脈洪大而無力勢甚可畏用十全大
補加附子一錢脈證頓退再劑全退後用大補湯三十
餘劑而痊一男子腫而不潰余謂此因陽氣虛弱用
參茋歸术以補托元氣用白芷皂角刺柴胡甘草節以
排膿清肝數劑而潰以八珍加柴胡補其氣血數劑而
愈一人患便毒膿稀脈弱以十全大補湯加五味麥
門白蘞三十劑稍愈更以參茋歸术膏而平因新婚復
發聚腫堅硬四肢冷脈弱皮寒飲食少思此虛極也仍
用前藥加桂附三劑稍可彼欲速愈自用連翹消毒飲
泄利不止而歿一人年踰四十素勞苦患便毒發寒
熱先以小柴胡湯加靑皮一服表證悉退次以補中益
氣湯加穿山甲二劑腫去三四更以托裏之藥五六服
膿成刺去旬日而斂一人腫而不潰以參茋歸术甘
草節皂角刺白芷柴胡數劑而潰以八珍湯加柴胡數
劑愈一人潰而腫不消且不斂診之脈浮而濇以豆
豉灸更以十全大補湯月餘而愈
消毒清火一儒者腫痛便澀用八正散二劑清肝火導
濕熱而腫痛愈再以小柴胡加芎歸澤瀉山梔二劑清
肝火補腎血而小便利一男子潰而腫痛不止此陰
毒未解用活命飲一劑而痛止再劑而腫消一男子
痛甚發熱用前飲一劑痛止再以神效瓜蔞散加山梔
柴胡二劑而消一男子已潰而痛不止小便秘澀此
肝火未解也與小柴胡湯加黃檗知母芎歸痛止便利
更以托裏當歸湯而瘡斂若毒未解而痛不止者便用
活命飲一人膿未成大痛服消毒托裏内消藥不應
脈洪大毒尚在以仙方活命飲一劑痛止又劑而消
一人潰而痛不止諸藥不應診之脈大按之則數乃毒
未解也以仙方活命飲而止又二劑而消一人腫痛
日晡發熱以小柴胡加靑皮天花粉四劑痛止熱退以
神效瓜蔞散四劑而消
瓜蔞散治便癰等惡瘡
瓜蔞(一枚)金銀花牛蒡子(炒各三錢)生薑甘草(各半兩)
右將藥不犯銅鐵器搥碎用酒一大升煎數沸空心
温服
威靈仙散治便毒
威靈仙貝母知母(各一兩)
右三味為末每服三錢空心温酒調下如不散再服
薛按此方通經去膿消毒補虚益氣蓋此證多患於
陰虛之人此方乃是一見也亦有焮痛小便數者宜
先用加減龍膽瀉肝湯大小便秘焮腫作痛宜八正
散增寒發熱荆防敗毒散然後用此方若不作膿或
膿不潰宜用大補之劑潰而不斂者更用豆豉餅灸之
小便不利一老婦腫痛膿未作小便滯肝脈數以加減
龍膽瀉肝湯加山梔黃檗四劑而消
加減龍膽瀉肝湯
龍膽草(酒拌炒)澤瀉車前子(炒)木通生地黃
當歸尾山梔(炒)黃芩(各一錢)甘草(生用五分)
作一劑用水二鍾煎至八分食前服如濕盛加黃連
大便秘加大黃
大便不實一人服尅伐藥以求内消致瀉利少食以二
神丸先止其瀉以十全大補倍加白术茯苓數劑而消
一人年踰四十患便毒尅伐太過飲食少思大便不
實遺精脈微東垣云精滑不禁大便不利腰脚沈重下
虛也仲景曰微弱之脈主氣血俱虛以六君子加破故
紙肉豆蔲煎服泄止食進更以十全大補湯加行經藥
十餘劑而消
婦人一婦素清苦因鬱怒患前症或用敗毒寒涼之藥
反晡熱内熱自汗盜汗月經不行口乾咽燥余謂此鬱
氣傷脾因藥復損先以當歸湯數劑後兼逍遙散各五
十餘劑而諸證皆愈一婦小腹内如有所梗兩拗與
人門俱腫小便淋瀝經候不調内熱作渴飲食少思腹
内初如雞卵而漸大脈洪數而虛左關尤甚屬肝脾鬱
結之證也用加味歸脾湯肝火退而脾土健間以逍遙
散下蘆薈丸而愈一婦兩拗腫痛腹内一塊不時上
攻月餘不調小便不利余以為肝脾氣滯以四君加芎
歸柴胡山梔而愈後因鬱怒前證復作却兼胸脇脹滿
盜汗此肝木甚而傷脾土用加味歸脾湯下蘆薈丸而
痊一婦小腹内或作痛或痞悶兩拗腫痛内熱寒熱
胸膈不利飲食不甘形體日瘦此肝氣滯而傷脾氣朝
用補中益氣湯夕用六味丸漸愈更用蘆薈丸而全愈
一婦兩拗腫痛小腹痞脹小便時數白帶時下寒熱
往來小水淋瀝余謂脾氣滯而血病用龍膽瀉肝湯漸
愈又用加味逍遙散六味丸而全愈一婦人患前證
胸脇脹悶或小便不利或時作痛大便澀滯服疎氣豁
痰等藥益甚余謂肝火氣分之病用龍膽瀉肝湯以清
肝熱又用加味逍遙散以生肝血六味丸以滋腎水而
愈一婦患前證余謂此肝脾鬱怒之證不信别服化
痰利氣之劑胸腹脹悶又服峻利疎導之劑變脾虛發
腫之證而歿一婦兩拗腫痛内熱作渴飲食不甘肢
體倦怠陰中作梗小便赤澀為肝脾陰虛濕熱用加味
歸脾湯而愈後因怒復作小腹腫脹小便不利用小柴
胡加山梔芎歸以清理肝火脹痛頓止又以加味逍遥
散調補肝火而痊一婦人兩拗腫痛寒熱内熱小便
赤澀胸脇不利此肝火動而脾氣傷用補中益氣湯加
茯苓四劑少愈又與加味歸脾湯諸證悉退再用加味
逍遙散而全愈一婦小腹痞悶小便不利内熱體倦
懶食此氣血虚而兼肝火用八珍湯加柴梔膽草治之
而安一婦陰中如梗兩拗腫痛寒熱不食小便頻數
小腹重墜余以為肝脾鬱結所致先以補中益氣湯加
山梔茯苓車前子靑皮以清肝火升脾氣更以加味歸
脾湯二十餘劑調理脾鬱而愈
雜方退毒散治便毒腫結
穿山甲(蘸醋炙焦五錢)木豬腰子(醋微炙三錢)
為末每服二錢食前老酒調下次以醋煑肥皂研膏
敷之妙(木豬腰子即木豬苓)
立消散消便毒癰腫如神
全蝎(炒)核桃(去壳肉只用隔膜炒)
等分為末空心酒調下三錢下午再服三日全愈
又方白僵蠶槐花為末酒調服一方加酒大黃
外治敷藥方治便毒腫痛
雄黃乳香(各二兩)黃檗(一兩)
右為細末用新汲水調敷腫處自消
丹又方用甘草節白芷黃連各等分如破者龍骨白枯
礬赤石脂并用鐡圍散癰疽腫毒亦治用之效
乳香沒藥(各半兩)大黃黃連黃檗南星
半夏防風羌活皂角刺木鼈子瓜蔞
甘草節草烏尖阿膠
右為細末醋調成膏入石器内火熬黑色鵝翎蘸傅
之
毛際瘍
或問小腹至陰之下玉莖之根痒極沸湯沃之稍止而
復作有三四竅黃水淋漓何如曰此廣瘡結毒也詢之
幼時曾生惡瘡旬日後大痛腫甚飲食少進作結毒治
之
囊癰
丹外科精要云癰疽入囊者死囊屬厥陰今以死言之
將以為屬少陰腎經邪余親見入囊者七八人悉以濕
熱入肝經施治而用補陰藥佐之雖膿潰皮脱睪丸懸
掛可畏者皆不死但不知下虚年老者如何耳囊癰
濕熱下注也有作膿者此濁氣潤下將流入滲道因陰
道或虧水道不利而然膿盡自安不藥可也惟在善於
調攝耳又有因腹腫漸流入囊腫甚而囊自裂開睪丸
懸掛水出以麩炭(杉木炭)末傅外以紫蘇葉包裹仰卧養
之大抵此證屬陰道虧濕熱不利所致故滋陰降濕
藥不可缺常治腫痛小便秘滯者用除濕為主滋陰佐
之腫痛已退便利巳和者除濕滋陰藥相兼治之欲其
成膿用托裏為主滋陰佐之候膿成即針之仍用托裏
滋陰若濕毒已盡者專用托裏如膿清或多或斂遲者
用大補之劑或附子餅灸之薛囊癰屬肝腎二經陰
虚濕熱下注若小便濇滯者先分利以泄其毒繼補陰
以令其自消若濕熱退而仍腫痛宜補陰托裏以速其
膿膿焮而便秘者熱毒壅閉也先用托裏消毒散後用
針以泄之膿去即解若膿去而腫痛不減者熱毒未解
也用淸肝養榮湯口乾而小便數者腎經虚熱也六味
丸内熱晡熱者肝經血虚也四物加參术體倦食少者
脾氣虚熱也補中益氣湯膿水淸稀者氣血俱虛也十
全大補湯此證雖大潰而睪丸懸露治得其法旬日肉
漸生而愈若專攻其瘡陰道益虚則腫者不能潰潰者
不能斂少壯者多成痼疾老弱者多致不起亦有患痔
漏久而串及於囊者當兼治其痔切忌寒藥尅伐虧損
胃氣
一人囊癰未作膿而腫痛以加減龍膽瀉肝湯二劑少
愈更以四方加木通知母黃檗而消一人膿熟作脹
致小便不利急針以小柴胡加黃檗白芷金銀花四劑
少愈更以托裏消毒散數劑而消一人年踰五十陰
囊腫痛得熱愈盛服蟠葱散不應肝脈數此囊癰也乃
肝經濕熱所致膿已成急針之進龍膽瀉肝湯脈證悉
退更服托裏滋陰藥外敷杉木炭紫蘇末月餘而愈
一人年踰六十陰囊潰痛不可忍睪丸露出服龍膽瀉
肝湯敷麩炭紫蘇末不應薛意此濕氣熾盛先飲槐花
酒一碗次服前湯少愈更服托裏加滋陰藥而平設以
前藥不應加之峻劑未有不損中氣以致敗也一弱
人腫痛未成膿小便赤澁以製甘草青皮木通黃檗當
歸麥門四劑少愈以清心蓮子飲四劑而消一人焮
腫痛甚小便澁發熱脈數以龍膽瀉肝湯倍車前木通
澤瀉茯苓勢減半仍以前湯加黃檗金銀花四劑又減
二三便利如常惟一處不消此欲成膿再用前湯加金
銀花皂角針白芷六劑微腫痛脈滑數乃膿已成針之
痛腫悉退投滋陰托裏藥及紫蘇末敷之而愈一人
病勢已甚脈洪大可畏用前湯二劑腫少退以仙方活
命飲二劑痛少止脈洪數膿已成須針之否則陰囊皆
潰彼不信更他醫果大潰睪丸掛復求治脈將靜以八
珍湯加黃茋黃檗知母山梔更敷紫蘇末數日而痊
一人連日飲酒陰挺并囊溼痒服滋陰等藥不應薛謂
前陰肝脈絡也陰氣從挺而出素有溼繼以酒為濕熱
合於下焦而然經曰下焦如瀆又云在下者引而竭之
遂以龍膽瀉肝湯及淸震湯而愈此或不應宜補肝湯
及四生散治之儒者陳時用考試不利一夕飲燒酒
入房妻不納翌日陰囊腫脹焮痛遣人求治薛以除濕
熱淸肝火之劑城門夜閉不及歸服翌早報云夜來陰
囊悉腐玉莖下面貼囊者亦腐此肝火挾酒毒而濕熱
熾盛也仍以前藥加參茋歸术四劑腐肉盡脱睪丸懸
掛用大補氣血并塗當歸膏囊莖全復而愈
一人患此腫痛發熱以小柴胡加靑皮黃連四劑少愈
更以龍膽瀉肝湯而消給事陸貞山腫赤脹痛小便
濇滯寒熱作渴此肝腎陰虛濕熱下注也當淸肝火除
濕毒遂用柴胡炒龍膽吳茱萸炒黃連當歸銀花皂角
刺赤芍藥防風木通甘草節一劑腫痛漸退少加防風
木通川芎茯苓作飲下滋腎丸以補陰其熱腫俱退但
内有一條筋不消此肝經血氣虛損也當滋腎水用六
味丸料去茯苓加五味二劑再用補中益氣加茯苓作
飲送滋腎丸筋頓消而愈
加味瀉肝湯治肝經濕熱不利陰囊腫痛或潰爛皮
脱睪丸懸掛或便毒及下疳腫痛或潰爛並皆治之
龍膽草(酒拌炒)當歸尾車前子(炒)澤瀉生地黃
芍藥(炒)黃連(炒)黃檗(酒拌炒)知母(酒拌炒)防風(各一錢)
甘草稍(五分)
作一劑水二鍾煎八分食前服外敷烏金散
京兆朱二峰陰囊脹痛彼以為疝薛診其脈數而滑此
囊癰也因肝腎二經陰虛濕熱所致膿已成矣服活命
飲一劑而潰更用補陰托裏而斂一膏粱之客陰囊
腫脹小便不利此中焦積熱乘虛下注先用龍膽瀉肝
湯加黃檗知母黃連牛膝四劑漸愈後用補陰八珍湯
加柴胡山梔而愈後不守禁忌前證復作仍用補陰八
珍湯補中益氣湯六味丸而痊又因勞發熱自用四物
黃檗知母之類虚證悉具瘡口開大薛謂五臟氣血俱
虚也朝用補中益氣夕用六君子加當歸各五十餘劑
瘡口漸斂又用六味丸調補而愈府庠李逹卿素腎
虛發熱久服黃檗知母之類形體漸瘦遺精白濁晡熱
唾痰薛曰此腎水虧損虛火内熾用補中益氣之類加
五味麥門前證將愈又别用清熱涼血之劑飲食少思
唾痰不止薛以為脾肺復虛不能攝涎歸源仍用前湯
加茯苓半夏而愈後入房頭暈吐痰腰骨作痛大小便
道牽痛薛曰此精已耗而復竭所致危殆之證也遂朝
用前湯加麥門五味夕用六味丸料加五味子萆薢五
十餘劑諸證頓退後又入房陰囊陰莖作痛别用淡滲
之劑陰囊内潰薛用補陰托裏之劑出膿甚多喜腫消
痛止竟不善調養以致大便不通小便如淋痰涎上涌
薛曰腎虚之證復作矣誠為可慮有保其可生者用礞
石滚痰丸牛黃淸心丸之類吐痰愈加薛曰非惟無以
保其生而反促其危矣固辭不治後果歿一男子醉
而入房陰囊腫脹大如斗小腹脹悶小水淋赤發熱口
乾痰涎壅甚此膀胱陰虚酒毒所乘也用六味丸料加
車前牛膝作飲下滋腎丸諸證頓退再加五味麥門二
劑而愈却以補中益氣湯麥門五味調理而康若用淡
滲復損真陰決致不起
加味小柴胡湯治囊癰腐爛或飲食少思日晡發熱
柴胡人參黃芩(炒)川芎白术(炒)黃茋(鹽水浸炒)
當歸(酒洗)黃檗(酒拌炒)知母(酒拌炒)甘草(各一錢)半夏(五分)
作一劑水二鍾煎八分食前服痛甚加黃連小便不
利加木通
知州王汝道先晡熱發熱肢體倦怠入房則腿足酸軟
足心熱至腿膝六脈洪數兩尺為甚余以足三陰虛欲
滋補化源彼反服苦寒降火之劑後陰囊腫脹用治疝
之藥腫脹益甚形氣愈虛服温補之劑腫痛上攻小便
不利兩尺脈洪滑按之虚甚余曰此囊癰也因氣血虛
而不能潰先用補中益氣湯加山藥山茱萸車前子柴
胡山梔一劑腫脹頓消隨用六味丸料加車前牛膝柴
胡山梔一劑小便漸通乃用活命飲與前二藥消息兼
用至二十餘劑囊裂出穢膿甚多乃用托裏消毒散六
劑膿穢淸又用托裏散數劑膿水漸少更用補陰托裏
散及十全大補湯五十餘劑而痊一人年踰五十患
此瘡口不斂診之微有濕熱治以龍膽瀉肝湯濕熱悉
退乃以托裏藥及豆豉餅灸而愈次年復患濕熱頗盛
仍用前湯四劑而退又以滋陰藥而消若潰後虛而不
補少壯者成漏老弱者不治膿清作渴脈大者亦不治
一人患此久不歛以十全大補湯加五味麥門灸以
豆豉餅月餘而平一弱人膿熟脹痛大小便秘急針
之膿出三椀許即鼾睡覺思少健但針遲故用托裏藥
至三十餘劑始差若服解毒藥即潰盡矣
似是而非一人囊腫狀如水晶時痛時癢出水小腹按
之作水聲小便頻數脈遲緩此醉後飲水入房汗出遇
風寒濕毒乘聚於囊名水疝也先以導水丸二服腹水
已去小便如常再以胃苓散倍白术茯苓更用氣針引
去聚水而差一人年踰四十陰囊腫痛以熱手熨之
少緩服五苓散不應尺脈遲軟此下虛寒邪所襲而然
名曰陰疝非瘡毒也治以蟠葱散少可更服葫蘆巴丸
而平一人年踰三十陰囊濕痒莖出白物如膿舉則
急痛此肝疝也用龍膽瀉肝湯而愈陰莖或腫或縮或
挺或痒皆宜此藥治之
治腎癰用石蠏熱水磨服
石灰散治腎漏陰囊先腫後穿破出黃水瘡如魚口
能致命
右用五倍子同石灰炒黃色去灰攤地出火毒砂盆
内研細末不犯銅鐡乾摻上五七次可
治外腎癰瘡
抱雞卵殼鷹爪黃連輕粉(各等分)
右為細末用煎過淸油調塗
烏金散
麩炭紫蘇葉(各半分)
右為末香油調搽
陰瘡
陰器屬足厥陰肝經任脈之會素問云厥陰之脈絡陰
器繫於肝靈樞曰筋者聚於陰器而脈絡於舌本肝者
筋之會也又屬督脈素問曰督脈者其絡循陰器合簒
間是也至於足太陽外合清水内屬膀胱而通水道手
太陽外合淮水内屬小腸而水道出焉則又屬手足太
陽也腎主水則又屬足少陰也飲入於胃游溢精氣上
輸於脾脾氣散精上歸於肺通調水道下輸膀胱則又
屬手太陰也素問又謂前陰者宗筋之所聚太陰陽明
之所合則又屬脾與胃矣癰瘡生其間須細心求而責
之不可專主一厥陰肝經而惟淸肝導濕之為事斯無
誤矣隱處瘙痒成瘡挾有耳鳴目痒鼻赤齒浮指縫
白等症為腎臟風瘡生於陰頭為陰頭癰生於竅
口為下疳瘡今但生於陰莖者皆為下疳姑從之
腎臟風瘡戴院使云㿗風因精未調外為風濕所襲從
陰囊濕汗作痒起流注四肢手义白色悉生瘡痒俗謂
之腎臟風四生飲二兩以竹刀細切豬腰一對銀石器
中酒漉煑爛研細和藥為丸如梧子大如不可丸入酒
醋少許每服五六十丸鹽酒空心下又用花蛇散和消
風散酒調服或升麻和氣飲嚥烏頭煑鹽丸及烏荆丸
或花蛇丸若&KR1155;常濕痒欲得淋洗則以蛇床子一味煎
湯用之
三因四生散治&KR1155;風上攻下注耳鳴目痒鼻赤齒浮
或作口瘡下注陰濕四散搔痒通體生瘡及婦人血
風等症
白附子蒺藜(擦去刺)黃茋(蜜炙)羌活(各等分)
為末每服二錢鹽酒調下有一人將豬腎破開入鹽
摻藥煨亦妙&KR1155;屬宗筋胃陽明養之故有是證
治腎臟風凡指縫白者只一二服效
黃茋(一兩)木通甘草黑牽牛(各半兩)
右四味細剉用螌蝥七枚去翅同藥炒焦黑去螌蝥
餘為末蒸餅糊為丸如桐子大空心鹽湯下三十丸
本事烏頭丸治腎臟風上攻下注生瘡并癬
川烏頭草烏頭(二味以黑豆半升煑透軟去皮臍切曬各一兩)天麻
地龍(去土)白附子(各半兩)
右為末酒糊為丸如桐子大每服二三十丸空心食
前鹽酒鹽湯任下
腎臟風甘草節煎湯洗極效
腎臟風痒不可當者吳茱萸蛇床子等分煎湯洗神效
治腎臟陰汗生瘡用莧菜根莖葉燒灰存性研末抓
破傅之立愈又蒼耳草蛇床子煎湯洗之良
全蝎散治腎臟風發瘡痒
全蠍(三枚焙)明硫黃(二錢研)生虢丹(一錢)輕粉(半錢)雞心檳
榔(一大箇破開好黃丹一錢合内濕紙裹煨)麝香(少許研)
右為細末研勻磁盆收每用少許麻油調抺兩掌先
以鼻嗅男以兩掌揜外腎女以兩掌揜兩乳各睡至
醒次日依前再用藥屢效
牡蠣散治陰囊兩傍生瘡或陰濕水出其痒甚苦夜
則抓之無足後必自痛或兩腋汗脚板心汗濕無可
奈何此藥主之余親得此症受苦數十年得此方隨
用二三日如法擦之二十餘年不發實為神效
牡蠣黃丹(炒各二兩)枯白礬(四兩)
右為細末遇夜睡時用手捏藥於陰痒處痛擦之不
一時又搽之三四次後頓減次夜再搽雖大減又搽
後自然平復如腋汗亦須頻搽方可脚汗先搽後装
藥靴或鞋底上脚板上塗藥纏脚裹之亦可
浴毒湯治小腸風陰瘡痒痛
木通藁本枳殼貫衆荆芥甘松薄
荷白芷
右剉碎用藥二兩水五升入芒硝半兩煎至三升去
滓熱洗浴瘡
陰瘡膏治男女陰瘡
米粉(一酒杯許)芍藥黃芩牡蠣附子白芷(各七)
(錢半)
右六味為㕮咀以不入水豬膏一斤微火上煎三上
三下候白芷黃膏成絞滓去入白粉和取傅瘡上
小浴方治虛勞陰濕痒生瘡
川椒苦參蛇床子(各一兩半)香附子白礬白
芷狗脊細辛(各一兩)桂心(三分)
右㕮咀每用藥一兩以水三升煎至二升去滓傾入
盆子内但乘熱氣坐盆子上熏之良久通身便洗患
處甚者不過三兩度
沐浴長春散治男子下元陰濕久冷陰囊左右夜痒
抓之則喜住之則痛成瘡流水為害甚苦此藥見效
及治婦人下部陰濕胎元久冷
牡蠣蛇床子破故紙紫稍花官桂乾
荷葉(各等分)
右㕮咀每用一兩半水一小鍋入葱白數莖煎至八
分去滓先薰後洗却用後藥
枯礬(一兩)黃丹蛤粉(各半兩)
右件共研為細末熏洗了後以手捏藥末搽濕痒處
銅綠散治男婦陰部濕淹瘡
銅錄(少許)白礬(一錢)乳香(半錢)輕粉(一字)五倍子(細研半兩)
右為細末洗淨摻之
寇有一婦人患臍下腹上連二陰遍滿生濕瘡狀如馬
刀他處並無熱痒而痛大小便澁出黃汁食亦減身面
浮腫醫作惡瘡治用鰻鱺魚松脂黃丹之類塗瘡上愈
熱痛甚治不對故也細問之此人嗜酒貪㗖喜魚蠏發
風等物急令用温水洗拭去膏藥尋馬齒莧四兩研爛
入靑黛一兩再研勻塗瘡上即時熱減痛痒皆去仍服
八正散日三服發散客熱每塗藥一時久即乾又再塗
新濕藥如此二日減三分之一五日減二自此二十日
愈既愈乃問曰此瘡何緣至此曰中下焦畜風熱毒熱
氣若不出當作腸癰内痔仍須禁酒及發風物後不能
禁酒果患内痔
世腎臟風癰灸血郄(即百蟲窠右膝内廉上膝三寸䧟中者)
集腎臟風瘡灸血郄(即百蟲窠針入寸半灸二七壯)灸三陰交
下疳瘡薛下疳瘡屬肝經溼熱下注或陰虚火燥治法
腫痛發熱者血虛而有熱也四物湯加柴胡山梔腫痛
寒熱者肝經濕熱也小柴胡湯加龍膽草黃連腫痛便
澀者濕熱壅滯也龍膽瀉肝湯腫痛腐潰者氣血虛而
有火也八物湯加山梔柴胡日晡熱甚者隂血虛而有
熱也小柴胡湯加參术芎歸日晡倦怠者陽氣虚而下
䧟也補中益氣湯其經久不愈而發寒熱者腎水不能
生肝木也用六味丸若筋縮縱或為痒痛或出白津此
筋疝也用龍膽瀉肝湯氣虚者補中益氣加炒山梔炒
龍膽陰虚火燥者用六味丸莖中痒出白津用補中益
氣湯與淸心蓮子飲間服蓋此證肝經陰虚為本腫痛
寒熱等證為標須用六味丸以生肝血凡脾土虛不能
生金水而見一切肝證者當佐以補中益氣湯加麥門
冬以滋化源丹治男子恥瘡或痛在莖之竅或痛在
莖之標皆手足太陽不利熱毒下傳入於足厥陰故變
紫黑色作蝕瘡毁其莖而死宜以子和泄水丸散導濕
毒無不愈者若已成瘡先泄其根次從標而治外以葱
白黑豆汁渫洗拭乾以黃連木香蜜陀僧乾胭脂之類
細末搽之如内潰膿不出以追膿散上之又用子和泄
水丸如後竅體少可用黃連木香胭脂等貼之一隣
人年三十性狡而躁素患下疳瘡或作或止夏初患白
痢膈上微悶醫與理中湯四貼昏悶若死片時而甦予
脈之兩手皆濇重取略弦似數予曰此下疳瘡之深重
者與當歸龍薈丸去麝四貼而利減與小柴胡去半夏
加黃連芍藥川芎生薑煎五六貼而安一男子近三
十歲有下疳瘡雖屢求治以其不能忌口却之忽一日
頭痛發熱自汗衆作傷寒陽證治之反劇予診其脈弦
甚至七重按則澁予曰此證在厥陰藥與證不相應遂
作小柴胡湯加草龍膽黃連胡黃連帶熱服四劑而病
脱然婁嘗治一男子下疳瘡每恣飲酒則發醫與小
柴胡湯加黃連數貼不效又與玉燭散下之反劇予以
甘草節小建中湯各半煎服之下咽痛止後以四物湯
建中甘草等分與之遂安薛庶吉士劉華甫或莖中
作痛或竅出白津或小便秘澁先用小柴胡湯加山梔
澤瀉黃連木通膽草茯苓二劑以淸肝火導濕熱諸證
漸愈後因勞倦忽然寒熱此元氣復傷也用補中益氣
湯而安又用六味丸生肝血滋腎水而全愈州守姜
節甫患前證膿水淋漓作渴吐痰午前惡寒午後發熱
余曰午前惡寒屬陽氣虛弱午後發熱屬陰血不足不
信反服二陳黃檗知母之類飲食益少大便不實又日
晡熱渴小腹重墜患處焮痛恪用四物黃檗知母之類
飲食亦不思余以脾氣虛而下䧟先用補中益氣湯調
養脾胃以升陽氣諸證漸愈又用六味丸滋補腎水以
生肝血而痊一小兒十五歲患前證雜用消毒之藥
虛證悉具二年餘矣詢之乃稟所致用草薢湯月餘諸
證漸愈又用補陰八珍補中益氣二湯而痊一儒者
莖中作痒發熱倦怠外皮浮腫二年矣用八珍加柴胡
山梔及六味地黃丸而愈有兼陰毛間生蟲作痒者用
桃仁研爛塗之一儒者因勞而患焮痛寒熱體倦頭
疼小便赤澁用補中益氣湯加車前牛膝山梔而愈
一儒者陰莖腐爛腫痛不止日晡熱甚口乾體倦食少
欲嘔此肝脾血虛也先用六君子加柴胡升麻脾胃醒
而諸證退更以補中益氣加炒山梔肝火退而腫痛痊
子和泄水丸(一名大智丸)
大戟芫花甘遂海帶(冼)海藻(洗)郁李仁
續隨子(各半)樟柳根(一兩)
右為細末水煑棗肉為丸如小豆大每服五七十丸
熟水下按此藥太峻用者慎之
治下疳瘡先用張子和泄水去根後用此藥乾上
黃連滑石(各半兩)定粉(三錢)輕粉(少許)乳香(一錢)蜜陀僧
(二錢)
右細末乾上或加乾胭脂或加木香檳榔
大蘆薈丸(一名九味蘆薈丸)治肝火下疳潰爛或作痛焮腫
或治小兒疳膨食積口鼻生瘡牙齦蝕爛等症并蟲
蝕肛門痒痛
胡黃連蘆薈黃連木香白蕪荑青皮
白雷丸鶴蝨草(各一兩)麝香(一錢)
為末蒸餅糊丸桐子大每服一錢空心米飲下
八正散治下疳便毒小便淋漓脈證俱實者
大黃車前子瞿麥萹蓄山梔木通(各二)
(錢)滑石(二兩)甘草(一錢)
右水煎服
洗毒湯治陰蝕瘡
苦參防風露蜂房甘草(炙各等分)
右㕮咀水煎濃汁洗瘡
金銀花散治下疳瘡
金銀花荆芥朴硝蛇床子甘松白芷
檳榔(各一兩)
右㕮咀每用五錢水五椀加葱白三根同煎數沸盆
盛水先熏後洗却上藥
洗藥
黃連黃檗當歸白芷獨活防風朴
硝荆芥(各等分)
八錢五十文烏梅五箇鹽一匙入水同煎温洗日五
七次敷下項藥
敷藥
木香檳榔黃連銅靑輕粉枯礬海
螵蛸麝香(各等分)
右研細末洗後至夜敷上
千金治丈夫陰頭癰師所不能醫用鼈甲一枚燒末以
雞子白和傅良
丹下疳瘡
蛤粉臘茶苦參靑黛蜜陀僧
右用河水洗瘡淨臘豬脂調敷并治膁瘡
又方
青黛海蛤蜜佗僧黃連
共為末敷上
治一切熱毒惡瘡及下疳瘡用蜜陀僧黃檗各一分半
膩粉一錢麝香少許先洗瘡拭乾傅之甚者三四次
治下疳瘡雄黃黃連等分為末濕者乾摻乾者油調傅
先用荆芥射干煎湯洗却敷之妙一方用地骨皮
末傅之神效
追膿錠子(海藏)膿内潰不出此藥追之
雄黃(二錢)巴豆(一錢半)輕粉(一字)
外臺秘要云陰頭瘡蜜煎甘草傅之安
又方用頭髮用鹽水洗去垢膩淨再用米泔洗過又用
淸湯洗曬乾燒灰傅瘡上便結靨
又方蒼耳葉為末傅之
治下疳瘡黑彤兔(一名烏吊上一名孩兒沙)為末傅上神效
七寳檳榔散治下元玉莖上或陰頭上有疳瘡漸至
蝕透久不愈者
檳榔雄黃輕粉蜜陀僧黃連黃檗
朴硝
右為細末和勻先以葱白漿水洗淨軟帛挹乾如瘡
濕乾摻如乾小油調塗
玉粉散治下陰瘡疼不止
滑石蜜陀僧寒水石(煆各半兩)膩粉麝香(各少許)
右為細末油調傅或乾貼患處
蚯蚓散治陰莖瘡
蚯蚓(二分)豆粉(一分)
右用水研塗上乾又傅之一方用豉一分
丹胞散治玉莖上生瘡臭爛者
右用豬胞一個連尿去一半留一半用新磚兩口炭
火煆將豬胞連尿於磚上焙乾不住手一向移放於
兩口磚上輪流不歇莫與火煆著胞待尿乾為度研
為末入黃丹一錢先用葱湯以鵝毛抹洗以舊帛拭
乾此藥摻二五次立見效
地連散治玉莖上生瘡
右用地骨皮煎湯洗以訶子連核燒存性為末乾摻
川連散治下部注瘡
右以川連為細末漿水調成餅攤於碗面上内用艾
及穿山甲三片燒烟覆椀熏成黑色再取下如是者
五次以黃連餅黑色為度地上出烟毒再研細濕則
乾塗乾則淸油調塗三四次先用黃檗藿香茵蔯煎
湯温洗
神妙方治莖頭三五孔小漏瘡出血微膿
右用油髮燒作灰存性研細傅之乾則津唾調傅仍
以米飲調髮灰食前服
麝香散治妬精瘡痒而濕者
麝香黃礬靑礬(各等分)
右為細末小便後用少許傅之
治陰濕生瘡黃水流注
用白礬(不少多)右研為末以冷水洗瘡淨後傅之
津調散治妬精瘡膿汁淋漓臭爛
黃連欵冬花(各等分)麝香(少許一方不用)
右為細末先以地骨皮蛇床子煎湯洗軟帛拭乾津
調傅之忌生湯洗
胭脂散治陰瘡
坏子胭脂眞菉豆粉(各等分)
右同研勻傅之
蝦蟇散治陰濕欲盡瘡痛甚者
蝦蟇(一枚燒灰)兔糞(一兩)
右同研末每用少許傅瘡上日三四次
除疳散治年深疳瘻瘡大效
白芨白蘞黃丹蜜陀僧(各一兩)黃連(半兩)輕粉
(一錢)冰片麝香(各半錢)
右為細末和勻每用或摻或絍瘡中以膏藥貼之
甘石散治下部疳瘡
爐甘石蜜陀僧(各一錢半)輕粉(一分)橡斗子(燒灰存性三錢)龍
骨(半錢)麝香(少許)
右為細末先用荆芥杜仲川椒煎湯放温洗罷次用
藥些少乾貼
梔子散治下疳瘡
右用梔子一枚去穰入明礬末麵糊封合口火燒存
性為末乾摻上隨效
銀粉散治下疳陰頭生瘡
右用墻上白螺螄殼不以多少火内煆酥為末水内
飛過先去土石麤者次用輕粉隨分兩入在末内每
以少許乾貼在瘡上
治下疳瘡
右以孩兒茶研為細末先洗瘡淨乾則小油調傅濕
則乾摻之神效
博金散治下疳瘡臭爛腫痛
白礬(與蜜陀僧同為末相和入於沙鍋内火上炮汗盡)蜜陀僧(已上各伍錢)白
堊(二錢)黃丹輕粉(已上各一錢)乳香(五分)麝香(一字)
右為細末先須另用槐枝葱白鹽甘草熬湯淋溻洗
一二時挹乾摻上項藥每用藥先須洗溻然後摻藥
甚者二五次瘥
勝金散治下疳潰爛或疼痛
黃連黃檗輕粉銀硃孩兒茶(各五分)冰片
(一分)
為細末香油調搽内服加味瀉肝湯
治下疳瘡久不愈橡斗子二個各盛黃丹令滿相合以
亂髮纏定燒烟盡為度同研為末先以葱白熱漿水
洗瘡膿盡次上藥甚者不過三次如神
療人陰生瘡膿出成坎取高昌白礬麻仁等分研煉豬
脂相和成膏槐白皮煎湯洗瘡拭乾即塗膏然後以
楸葉貼其上不過三五度瘥
下疳瘡用五倍子末傅之
婦人隠瘡
運氣陰瘡皆屬寒經云太陽之勝隱中乃瘍隱曲不利
治以苦熱是也
仲景云少陰脈滑而數者陰中即生瘡陰中蝕爛者狼
牙湯洗之用狼牙二兩以水四升煑取半升以綿纏筋
如繭浸湯瀝陰中日三遍
洗溻散(大全)治陰蝕瘡
甘草乾漆(各一兩)黃芩當歸地黃芍藥(各二)
(兩)龜甲(五兩)
右細切以水七升煑取一半去渣以綿帛納湯中用
溻瘡處良久即易日二度每溻湯可走十里許即挹
乾捻取甘濕散薄傅瘡上使徧可經半日又以湯溻
溻訖如前傅藥
甘濕散
蚺蛇膽(眞者)靑木香石硫黃鐵精麝香(各四分臨)
(時入用緣麝辟蛇毒若先相和膽即無力)
右各等分為末更研細有患取如三碁子大和井花
水日再服訖先令便利了即以後方桃枝先熏下部
訖然後取藥如碁子安竹管裏内下部中日再度老
少量減其熏法每日一度不用再
桃枝薰法取東南桃枝五七枚輕打頭使散以綿纏
之又搗石硫黃為末將此綿纏桃枝撚轉之令末少
厚又截一竹筒先内下部中仍以所撚藥桃枝燒著
薰之
蛇床子散濕陰中主藥
用蛇床子仁一味末之以白粉少許和令相得如棗
大綿裹内之自然濕散
補遺治陰瘡搗新桃葉綿裹内陰中日三兩易
餘詳女科前陰諸疾
穿襠發銳疽涌泉疽
或問背之下極發疽何如曰此名穿襠發屬督脈及太
陽經由勞傷憂思積鬱所致活命飲加羌活黃檗内托
羌活湯主之及勝金丹神仙追毒丸壯實者八陣散一粒
金丹下之老弱者十全大補湯人參養榮湯此證宜速
治稍緩則潰爛難收斂成漏者多麻木黑䧟泄瀉嘔噦
疲倦者不治
靈樞曰發於尻名曰銳疽其狀赤堅大急治之不治三
十日死矣
鬼遺云涌泉疽腫起發太陰(太陰尻尾前是也)如伏鼠二十日
不宂死十日可刺發淸膿赤黑者死白者可治
臀癰
或問臀上生癰何如曰腫高根淺為癰腫平根深為疽
俱屬足太陽經濕熱所致宜服内托羌活湯内托復煎
散加羌活主之勝金丹黃茋木香散選用壯實者一粒
金丹八陣散下之老弱者十全大補湯人參養榮湯先
賢云此瘡當服補養之劑若無補養之功其禍多在結
痂之後治之難愈切須戒謹勿輟大補之劑腫而不潰
者服臺閣紫微丸薛臋膀胱經部分也居小腹之後
此陰中之陰其道遠其位僻雖太陽多血氣運難及血
亦罕到中年後尤慮此患治者毋傷脾胃毋損血氣但
當固根本為主若腫硬作痛之形氣虚而邪氣實也用
托裏消毒散主之微腫微痛者形氣病氣俱虛也用托
裏散補之欲作膿用托裏羌活湯若痛甚用仙方活命
飲大勢既退亦用托裏消毒散若脾虛不能消散或不
潰不斂者六君加芎歸黃茋若陰虛不能消散或作渴
便淋者六味丸加五味子陽虛不能潰或膿淸不能斂
者補中益氣湯氣血俱虛者十全大補湯若腫硬未成
膿者隔蒜灸活命飲潰後豆豉餅補中益氣十全大補
二湯若灸後大勢已退餘毒未消頻用葱熨以補益消
餘毒乃善巡撫陳和峰脾胃不健服消導之劑左腿
股及臀患腫余曰此脾氣虛而下注非瘡毒也當用補
中益氣倍加白术彼惑於衆論云白术能潰膿乃專以
散腫消毒為主而腫益甚體益倦余用白术一味煎飲
而消儒者楊啟元左臀患此敷貼涼藥腫徹内股服
連翹消毒散左體皆痛余以為足三陰虧損用補中益
氣湯以補脾肺六味丸加五味子以補肝腎股内消而
臀間潰又用十全大補湯而瘡口斂一儒者腫焮痛
甚此邪毒壅滯用活命飲隔蒜灸而消後因飲食勞倦
腫痛仍作寒熱頭疼此元氣虚而未能復也與補中益
氣湯頻用葱熨法兩月而愈一男子漫腫而色不變
脈滑數而無力膿將成矣念用托裏而欲針彼畏針而
欲内消誤用攻伐之劑頓加惡寒發熱自汗等證余用
十全大補湯數劑腫起色赤仍外針内補而愈吳輔
之父患此内潰腫脹發熱口乾飲食少思此脾胃虛弱
也先用六君加芎歸茋數劑而潰又用十全大補湯倍
加參茋五十餘劑而愈一人年三十脈如屋漏雀啄
腫硬色夭膿水清稀誤服敗毒之藥余曰此足三陰虧
損而藥復傷也余用六君加歸茋附子一錢二劑腫潰
色赤又減附子五分數劑元氣復而瘡愈一男子硬
痛發熱此膀胱氣虛而濕熱壅滯用内托羌活湯二劑
熱痛悉退後用托裏消毒散而潰又用托裏散四十餘
劑而斂一上舍患痔外敷寒涼内服消毒攻潰於臀
膿水淸稀脈洪大而數寒熱作渴余辭不治果歿此足
三陰虧損之證失滋化源以致真氣益虛邪氣愈甚矣
不死何俟
内托羌活湯治尻臀生癰硬堅腫痛大作
羌活黃檗(酒製各二錢)防風當歸身藁本連
翹蒼术陳皮甘草(炙各一錢)肉桂(三分)黃茋(一錢半)
右作一服水一鍾酒半鍾煎至八分食前服
證治準繩卷一百十一
