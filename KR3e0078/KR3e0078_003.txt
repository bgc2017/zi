證治凖繩卷三
明王肯堂撰
凖繩
寒熱門
發熱
凡病鮮有不發熱者而内傷外感其大關鍵也已各立
門詳其治法此又立發熱門者重在内傷示人治熱之
都例也明醫雜著云世間發熱症類傷寒者數種治
各不同張仲景論傷寒傷風此外感也因風寒之邪感
于外自表入裏故宜發表以解散之此麻黃桂枝之義
也以其感于冬春之時寒冷之月即時發病故謂之傷
寒而藥用辛熱以勝寒若時非寒冷則藥當有變矣如
春溫之月則當變以辛涼之藥如夏暑之月則當變以
甘苦寒之藥故云傷寒不即病至春變溫至夏變熱而
其治法必因時而有異也又有一種冬溫之病謂之非
其時而有其氣盖冬寒時也而反病溫焉此天時不正
陽氣反泄用藥不可溫熱又有一種時行寒疫却在溫
暖之時時行溫暖而寒反為病此亦天時不正隂氣反
逆用藥不可寒涼又有一種天行瘟疫熱病多發于春
夏之間沿門闔境相同者此天地之癘氣當隨令參氣
運而施治宜用劉河間辛涼甘苦寒之藥以清熱解毒
已上諸症皆外感天地之邪者若夫飲食勞倦為内傷
元氣此則真陽下陷内生虚熱故東垣發補中益氣之
論用人參黃茋等甘溫之藥大補其氣而提其下陷此
用氣藥以補氣之不足也又若勞心好色内傷真隂隂
血既傷則陽氣偏勝而變為火矣是謂隂虚火旺勞瘵
之症故丹溪發陽有餘隂不足之論用四物加黃栢知
母補其隂而火自降此用血藥以補血之不足者也益
氣補隂皆内傷症也一則因陽氣之下陷而補其氣以
升提之一則因陽火之上升而滋其隂以降下之一升
一降迥然不同矣又有夏月傷暑之病雖屬外感却類
内傷與傷寒大異盖寒傷形寒邪客表有餘之症故宜
汗之暑傷氣元氣為熱所傷而耗散不足之症故宜補
之東垣所謂清暑益氣者是也又有因時暑熱而過食
冷物以傷其内或過取涼風以傷其外此則非暑傷人
乃因暑而自致之之病治宜辛熱解表或辛溫理中之
藥却與傷寒治法相類者也凡此數症外形相似而實
有不同治法多端不可或謬故必審其果為傷寒傷風
及寒疫也則用仲景法果為溫病及瘻疫也則用河間
法果為氣虚也則用東垣法果為隂虚也則用丹溪法
如是則庶無差悞以害人矣今人但見發熱之症一皆
認作傷寒外感率用汗藥以發其表汗後不解又用表
藥以涼其肌設是虚症豈不死哉間有頗知發熱屬虚
而用補藥則又不知氣血之分或氣病而補血或血病
而補氣誤人多矣故外感之與内傷寒病之與熱病氣
虚之與血虚如冰炭相反治之若差則輕病必重重病
必死矣可不畏哉内外傷辨人迎脉大于氣口為外
感氣口脉大於人迎為内傷外感則寒熱齊作而無間
内傷則寒熱間作而不齊外感惡寒雖近烈火不能除
内傷惡寒得就溫暖而必解外感惡風乃不禁一切風
寒内傷惡風唯惡夫些少賊風外感證顯在鼻故鼻氣
不利而壅盛有力内傷證顯在口故口不知味而腹中
不和外感則邪氣有餘故發言壯厲先輕而後重内傷
則元氣不足故出言嬾怯先重而後輕外感頭痛常常
而痛内傷頭痛時止時作外感手背熱手心不熱内傷
手心熱手背不熱東垣辨法大要如此有内傷而無外
感有外感而無内傷以此辨之則判然矣若夫内傷外
感兼病而相合者則其脉證並見而難辨尤宜細心求
之若顯内證多者則是内傷重而外感輕宜以補養為
先若是外證多者則是外感重而内傷輕宜以發散為
急此又東垣未言之意也東垣云五藏有邪各有身
熱其狀各異以手捫摸有三法以輕手捫之則熱重按
之則不熱是熱在皮毛血脉也重按至筋骨之分則熱
蒸手極甚輕摸之則不熱是熱在筋骨間也輕手捫之
則不熱重手加力按之亦不熱不輕不重按之而熱是
熱在筋骨之上皮毛血脉之下乃熱在肌肉也此謂三
法以三黃丸通治之細分之則五藏各異矣肺熱者
輕手乃得微按全無瞥瞥然見于皮毛上為肺主皮毛
故也日西尤甚乃皮毛之熱也其證必見喘咳灑淅寒
熱輕者瀉白散重者涼膈散白虎湯之類治之及地黃
地骨皮散(海藏云皮膚如火燎而以手重取之不甚熱肺熱也目白睛赤煩燥引飲單與黃芩一物)
(湯丹溪青金丸黃芩末粥丸亦名與點丸伐脾肺火此二方瀉肺中血分之火瀉白散瀉肺中氣分之火)
心熱者心主血脉微按至皮膚之下肌肉之上輕手乃
得微按至皮毛之下則熱少加力按之則全不熱是熱
在血脉也日中大甚乃心之熱也其證煩心心痛掌中
熱而噦以黃連瀉心湯導赤散硃砂丸安神丸清涼散
之類治之(千金地黃丸導赤散瀉丙)(門冬丸瀉清心丸府火府丹瀉心湯丁火丹丙丁)
(俱瀉)脾熱者輕手捫之不熱重按至筋骨又不熱不輕
不重在輕手重手之間此熱在肌肉遇夜尤甚其證必
怠惰嗜卧四肢不收無氣以動以瀉黃散調胃承氣湯
治實熱用之人參黃茋散補中益氣湯治中虚有熱者
用之肝熱者按之肌肉之下至骨之上乃肝之熱寅
夘間尤甚其脉弦其證四肢滿悶便難轉筋多怒多驚
四肢困熱筋痿不能起於牀瀉清丸柴胡飲之類治之
兩手脉弦者或寅申發者皆肝熱也俱宜用之(當歸龍薈丸)
(回金丸佐金丸)腎熱者輕按之不熱重按之至骨其熱蒸手
如火如炙其人骨酥酥然如蟲蝕其骨困熱不任亦不
能起于牀滋腎丸六味地黃丸主之以脉言之則輕
按之如三菽之重與皮毛相得洪大而數者肺熱也如
六菽之重與血脉相得洪大而數者心熱也如九菽之
重與肌相得洪大而數者脾熱也如十二菽之重與筋
相得洪大而數者肝熱也按之至骨舉指來疾洪大而
數者腎熱也有表而熱者謂之表熱無表而熱者謂
之裏熱故苦者以治五藏五藏屬隂而居于内辛者以
治六府六府屬陽而在于外故曰内者下之外者發之
又宜養血益隂身熱自除以脉言之浮數為外熱沉
數為内熱浮大有力為外熱沉大有力為内熱晝則
發熱夜則安静是陽氣自旺於陽分也晝則安静夜
則發熱煩躁是陽氣下陷入隂中也名曰熱入血室
晝則發熱煩躁夜亦發熱煩躁是重陽無隂當亟瀉其
陽峻補其隂晝熱則行陽二十五度柴胡飲子夜
熱則行隂二十五度四順飲子平旦發熱熱在行陽
之分肺氣主之故用白虎湯以瀉氣中之火日晡潮
熱熱在行隂之分腎氣主之故用地骨皮散以瀉血中
之火白虎湯治脉洪故抑之使秋氣得以下降也
地骨皮散治脉弦故舉之使春氣得以上升也氣分
熱柴胡飲子白虎湯血分熱清涼飲子桃仁承氣湯
(牽牛味辛烈能瀉氣中之濕熱不能除血中之濕熱防己味苦寒能瀉血中之濕熱又能通血中之滯塞)
骨肉筋血皮毛隂足而熱反勝之是為實熱骨痿肉
燥筋緩血枯皮聚毛落隂不足而有熱疾是為虚熱
能食而熱口舌乾燥大便難者實熱也以辛苦大寒之
劑下之瀉熱補隂經云陽盛隂虚下之則愈脉洪盛有
力者是已不能食而熱自汗氣短者虚熱也以甘寒
之劑瀉熱補氣經云治熱以寒溫而行之脉虚弱無力
者是已金匱云熱在上焦者因欬為肺痿熱在中焦
者為堅熱在下焦者為尿血亦令淋閟不通靈樞云肘
前熱者腰以上熱手前獨熱者腰以下熱肘前獨熱者
膺前熱肘後獨熱者肩背熱臂中獨熱者腰腹熱肘後
以下三四寸熱者腸中有蟲掌中熱者腹中亦熱又云
胃足陽明之脉盛則身以前皆熱又云胃中熱則消穀
令人懸心善饑臍已上皮熱腸中熱則出黃如糜臍已
下皮熱盖胃居臍上故胃熱則臍已上熱腸居臍下故
腸熱則臍已下熱如肝膽居脇肝膽熱則當脇亦熱肺
居胸背肺熱則當胸背亦熱腎居腰腎熱則當腰亦熱
可類推也上焦熱身熱脉洪無汗多渴者宜桔梗湯
易老法涼膈散減大黃芒硝加桔梗同為舟楫之劑
浮而上之治胸膈中與六經熱以手足少陽之氣俱下
膈絡胸中三焦之氣同相火遊于身之表膈與六經乃
至高之分此藥浮載亦至高之劑故施于無形之中隨
高而走去胸膈中及六經之熱也三焦熱用藥大例
上焦熱梔子黃芩中焦熱小便不利黃連芍藥
下焦熱黃蘗大黃上焦熱清神散連翹防風湯涼膈
散龍腦飲子龍腦鷄蘇丸犀角地黃湯中焦熱小承
氣湯調胃承氣湯洗心散四順清涼飲桃仁承氣湯瀉
脾散貫衆散下焦熱大承氣湯五苓散立效散八正
散石韋散四物湯三才封髓丹滋腎丸通治三焦甚
熱之氣三黃丸黃連解毒湯暴熱者病在心肺積熱
者病在腎肝暴熱者宜局方雄黃解毒丸積熱者宜局
方妙香丸暴者上喘也病在心肺謂之高喘宜木香金
鈴子散上焦熱而煩者宜牛黃散有病久憔悴發熱盗
汗謂之五藏齊損此熱勞骨蒸之病也瘦弱虚損煩喘
腸澼下血皆蒸勞也治法宜養血益隂熱自能退此謂
不治而治也錢氏地黃丸主之黃連解毒湯治大熱
甚煩躁錯語不得眠加防風連翹為金花丸治風熱加
柴胡治小兒潮熱與四物相合各半治婦人潮熱隂
覆乎陽火不得伸宜汗經曰體若燔炭汗出而散是也
脉弦而數此隂氣也宜風藥升陽以發火鬱則脉數
峻退矣凡治此病脉數者當用黃栢少加黃連柴胡
蒼术黃茋甘草更加升麻得汗則脉必下乃火鬱則發
之意也男婦四肢發熱肌肉熱筋痺熱骨髓中熱如
火燎火燒捫之令人亦熱四肢主屬脾脾者土也熱伏
地中此病多因血虚而得又因胃虚過食冷物冰水無
度鬱遏陽氣于脾土中經曰火鬱則發之柴胡升陽湯
五心煩熱是火鬱于地中四肢土也心火下陷在脾
土之中故宜升發火鬱以火鬱湯主之手足心熱用
梔子香附蒼术白芷半夏川芎末之神麯糊丸兩手
大熱為骨厥如在火中可灸湧泉穴三壯立愈素問
帝曰人有四肢熱逢風寒如灸如火者何也岐伯曰是
人者隂氣虚陽氣盛四肢者陽也兩陽相得而隂氣虚
少少水不能滅盛火而陽獨治獨治者不能生長也獨
勝而止耳逢風如炙如火者是人當肉爍也仲景有
三物黃芩湯治婦人四肢煩熱小兒斑後餘熱不退
痂不收歛大便不行是謂血燥則當以隂藥治之因而
補之用清涼飲子通大便而瀉其熱潔古云涼風至而
草木實夫清涼飲子乃秋風徹熱之劑也傷寒表邪入
于裏日晡潮熱大渴引飲譫語狂躁不大便是胃實乃
可攻之夫胃氣為熱所傷以承氣瀑瀉其上實元氣乃
得周流承氣之名於此具矣今世人以苦泄火故備陳
之除熱瀉火非甘寒不可以苦寒瀉火非徒無益而反
害之故有大熱脉洪大服苦寒劑而熱不退者加石膏
如症退而脉數不退洪大而病有加者宜減苦寒加石
膏如大便軟或泄者加桔梗食後服此藥誤用則其害
非細用者旋旋加之如食少者不可用石膏石膏善能
去脉數如病退而脉數不退者不治肌熱燥熱目赤
面紅煩渴引飲日夜不息脉浮大而虚重按全無為血
虚發熱症似白虎唯脉不長實為辨也誤服白虎必危
宜當歸二錢黃茋一兩水煎服有腎虚火不歸經游
行於外而發熱者煩渴引飲面目俱赤徧舌生刺兩唇
黑裂喉間如烟火上衝兩足心如烙痰涎壅盛喘急脉
洪大而數無倫次按之微弱者是也宜十全大補湯呑
八味丸或問燥熱如此復投桂附不為以火濟火乎曰
心包絡相火附于右尺命門男子以藏精女子以繫胞
因嗜欲竭之而火無所附故厥而上炎桂附與火同氣
也而其味辛能開腠理致津液通氣道據其窟宅而招
之同氣相求火必下降矣且火從腎出者是水中之火
也火可以水折而水中之火不可以水折故巴蜀有火
井焉得水則熾得火則熄則桂附者固治相火之正藥
歟楊仁齋云凡壯熱煩躁用柴胡黃芩大黃解利之
其熱乍輕而不退盍用黃芩川芎甘草烏梅作劑或用
黃連生地黃赤茯苓同煎臨熟入燈心一捻主之其效
亦速盖川芎生地黃皆能調血心血一調其熱自退
其人脉濇必有漱水之症必有嘔惡痰涎之證必有兩
脚厥冷之證亦必有小腹結急之證或唾紅或鼻衂此
皆滯血作熱之明騐也用藥不止于柴胡黃芩當以川
芎白芷桃仁五靈脂甘草佐之大便秘結者于中更加
大黃濃蜜使滯血一通黑物流利則熱不復作東垣
云發熱晝少而夜多太陽經中尤甚晝病則在氣夜病
則在血是足太陽膀胱血中浮熱微有氣也既病人大
小便如常知邪氣不在藏府是無裏證也外無惡寒知
邪氣不在表也有時而發有時而止知邪氣不在表不
在裏在經絡也夜發多而晝發少是邪氣下陷之深也
此雜證當從熱入血室而論瀉血湯主之丹溪治隂
虚發熱者于血藥四物湯亦分隂陽血之動者為陽芎
歸主之血之静者為隂生地黃芍藥主之若血之隂不
足雖芎歸辛溫亦在所不用若血之陽不足雖薑桂辛
熱而亦用之與瀉火之法有正治有從治皆在臨機應
變飲酒發熱者緣酒性大熱有毒遇身之陽氣本盛
得酒則熱愈熾剛而又剛隂氣破散陽氣亦亡故難治
矣然耗之未至于亡者則猶可治一富家子二十餘歲
四月間病發熱脉之浮沉皆無力而虚熱有往來潮作
無時間得洪數之脉隨熱進退因知非外感之熱必是
飲酒留毒在内今因房勞氣血虚乏而病作問之果得
其情遂用補氣血藥加葛根以解酒毒服一貼微汗反
懈怠熱如故因思是病氣血皆虚不禁葛根之散而然
也必得鷄矩子方可解其毒偶得乾者少許加于藥中
其熱即愈治酒肉發熱青黛瓜蔞仁薑汁又有服金
石辛熱者甘草烏豆湯下火邪者艾湯下冷飲食者乾
薑湯下炙&KR1020;者茶清甘草湯下三消諸失血後蓐勞
久痢諸虚復發熱者皆非美證有當直攻其發者有
不當專治其熱者因他病而發為熱者也當隨證用藥
不可一概求之其他諸證作熱當自治其本病即于
本證藥中加入退熱藥元戎謂參蘇飲治一切發熱
皆能作效不必拘其所因謂中有風藥解表有氣藥和
中則外感風寒及内積痰飲並可用也而合四物湯名
茯苓補心湯尤能治虚熱則此方乃虚實表裏兼治之
劑然不可過如素有痰飲者俟熱退即以六君子湯調
之素隂虚者俟熱退即用三才丸之屬調之
治各有五一治曰和假令小熱之病當以涼藥和之和
之不已次用取二治曰取為熱勢稍大當以寒藥取之
取之不已次用從三治曰從為勢既甚當以溫藥從之
為藥氣溫也味隨所為或以寒因熱用味通所用或寒
以溫用或以汗發之不已又用折四治曰折為病勢極
甚當以逆制之逆制之不已當以下奪之下奪之不已
又用屬五治曰屬為求其屬以衰之緣熱深陷在骨髓
間無法可出鍼藥所不能及故求其屬以衰之求屬之
法是同聲相應同氣相求經曰陷下者灸之夫衰熱之
法同前所云火衰于戌金衰于辰之類是也如或又不
已當廣其法而治之譬如孫子之用兵若在山谷則塞
淵泉在水陸則把渡口在平川廣野當清野千里塞淵
泉者刺俞穴把渡口者奪病發時前清野千里者如肌
羸瘦弱宜廣服大藥以養正治熱以寒溫而行之有
三皆因大熱在身止用黃茋人參甘草此三味者皆甘
溫雖表裏皆熱燥發于内捫之肌熱于外能和之汗自
出而解矣此溫能除大熱之至理一也熱極生風乃左
遷入地補母以虚其子使天道右遷順行諸病得天令
行而必愈二也况大熱在上其大寒必伏于内溫能退
寒以助地氣地氣者在人乃胃之生氣使真氣旺三也
診脉浮大而無力為虚沉細而有力為實沉細
或數者死病熱有火者生心脉洪是也無火者死沉
細是也浮而濇濇而身有熱者死熱而脉静者難
治脉盛汗出不解者死脉虚熱不止者死脉弱
四肢厥不欲見人食不入利下不止者死
潮熱
潮熱有作有止若潮水之來不失其時一日一發若日
三五發即是發熱非潮熱也有虚有實惟傷寒日晡發
熱乃胃實别無虚證其餘有潮熱者當審其虚實若大
便堅澀喜冷畏熱心下愊然睡卧不著此皆氣盛所謂
實而潮熱者也輕宜參蘇飲重則小柴胡湯若氣消
乏精神憔悴飲食減少日漸尫羸雖病暫去而五心常
有餘熱此屬虚證宜茯苓補心湯十全大補湯養榮湯
之類病後欠調理者八珍散主之有潮熱似虚胸膈
痞塞背心疼痛服補藥不效者此乃飲證隨氣而潮故
熱隨飲而亦潮宜于痰飲門求之外有每遇夜身發
微熱病人不覺早起動作無事飲食如常既無别證可
疑只是血虚隂不濟陽宜潤補之茯苓補心湯候熱稍
減繼以養榮湯十全大補湯脉滑腸有宿食常暮發
熱明日復止者于傷飲食門求之濕痿夜熱以黃芩
黃栢黃連白芍藥為末粥丸潮熱者黃連生甘草
辰戍時發加羌活午間發黃連未時發石膏申
時發柴胡酉時發升麻夜間發當歸梢有寒者
加黃茋參术分晝夜例見前發熱門
惡寒(振寒寒痺)(氣分寒血分寒)(三焦寒五藏寒)
經曰惡寒戰慄皆屬于熱又曰戰慄如喪神守皆屬于
火惡寒者雖當炎月若遇風霜重緜在身如覺凛凛戰
慄如喪神守惡寒之甚也原病式曰病熱證而反覺自
冷此為病熱實非寒也或曰往往見有服熱藥而愈者
何也曰病熱之人其氣炎上鬱為痰飲抑遏清道隂氣
不升病熱尤甚積痰得熱亦為暫退熱勢助邪其病益
深或曰寒勢如此誰敢以寒涼藥與之非殺而何曰古
人遇戰慄之證有以大承氣湯下燥糞而愈者惡寒戰
慄明是熱證但有虚實之分耳晝則惡寒是隂氣上
溢于陽分也夜則惡寒是隂血自旺于隂分也有衞
氣虚衰不能實表溫分肉而惡寒者丹溪用參茋之類
甚者加附子少許以行參茋之氣是也有上焦之邪隔
絶榮衞不能升發出表而惡寒者丹溪治一女子用苦
參赤小荳為末虀水吐後用川芎蒼术南星黃芩酒麴
糊丸是也有酒熱内鬱不得泄而惡寒者丹溪治一
人形瘦色黑平生喜飲酒年近半百且有别館一日大
惡寒戰且自言渴却不能飲其脉大而弱唯右關稍實
略類弦重取則澀以黃茋一物與乾葛同煎與之盡黃
茋二兩乾葛一兩脉得小次日安六月大熱之氣反
得大寒之病氣難布息身涼脉遲何以治之曰病有標
本病熱為本大寒為標用涼則順時而失本用熱則順
本而失時故不從標本而從乎中治中治者何用温是
已然既曰溫則不能治大寒之病治大寒者非薑附不
可若用薑附又似非溫治之例然衰其大半乃止脉得
四至餘病便無令治之足矣雖用薑附是亦中治也非
溫而何經曰用熱遠熱雖用之不當然勝至可犯亦其
理也丹溪治色目婦人年近六十六月内常覺惡寒戰
慄喜炎火御緜多汗如雨其形肥肌厚已服附子十餘
貼渾身痒甚兩手脉沉濇重取稍大知其熱甚而血虚
也以四物去川芎倍地黃加白术黃茋炒黃蘗生甘草
人參每服一兩重方與一貼腹大泄目無視口無言知
其病勢深而藥無反佐之過也仍用前藥熱炒與之盖
借火力為向導一貼利止四貼精神回十貼全安又治
蔣氏年三十餘形瘦面黑六月喜熱惡寒兩手脉沉而
濇重取似數以三黃丸下之以薑湯每服三十粒二十
貼微汗而安婦人先病惡寒手足冷全不發熱脉八
至兩脇微痛治者便作少陽治之陽在内伏于骨髓隂
在外致使發寒治當不從内外從乎中治也宜以小柴
胡調之倍加薑棗脾胃之虚怠惰嗜卧四肢不收時
值秋燥令行濕熱少退體重節痛口舌乾食無味大便
不調小便頻數不嗜食食不消兼見肺病灑淅惡寒氣
慘慘不樂面色惡而不和乃陽氣不伸故也升陽益胃
湯主之背惡寒是痰飲仲景云心下有留飲其人背
惡寒冷如冰治法茯苓丸之類是也身前寒屬胃經
云胃足陽明之脉氣虚則身以前皆寒慄治法宜鍼補
三里穴是也手足寒者厥也掌中寒者腹中寒魚
上白肉有青血脉者胃中有寒理中之類治之黃茋
補胃湯治表虚惡賊風上焦不通則陽氣抑遏而皮
膚分肉無以溫之故寒慄東垣升陽益胃湯用升發之
劑開發上焦以伸陽明出外溫之也丹溪吐出濕痰亦
開發上焦使陽氣隨吐升發出外溫之也故寒慄皆愈
振寒謂寒而顫振也經云陽明所謂灑灑振寒者陽
明者午也五月盛陽之隂也陽盛而隂氣加之故灑灑
振寒也此當瀉陽者也又云寒氣客于皮膚隂氣盛陽
氣虚故為振寒寒慄此當補陽者也又云厥隂在泉風
淫所勝病灑灑振寒治以辛涼又云陽明司天之政清
熱之氣持于氣交民病振寒四之氣寒雨降病振慄治
視寒熱輕重多少其制六脉中之下得弦細而濇按
之無力腹中時痛心胃相控睪隱隱而痛或大便溏泄
鼻不聞香臭清濁涕不止目中淚出喘喝痰嗽唾出白
沫腰沉沉苦痛項背胸脇時作痛目中流火口鼻惡寒
時時頭痛目眩苦振寒不止或嗽或吐或嘔或噦則發
躁蒸蒸而熱如坐甑中必得去衣居寒處或飲寒水則
便如故其振寒復至或氣短促胸中滿悶而痛如有隔
咽不通欲絶之狀甚則口開目瞪聲聞于外而淚涕痰
涎大作其發躁方過而振寒復至或面白而不澤者脫
血也悲愁不樂情慘意悲健忘或善嚏此風熱大損寒
水燥金之復也如六脉細弦而濇按之空虚此大寒證
也亦傷精氣以辛甘溫熱潤之劑大瀉西北二方則愈
寒痺帝曰人身非衣寒也中非有寒氣也寒從中生
者何岐伯曰是人多痺氣也陽氣少隂氣多故身寒如
從水中出帝曰人有身寒湯火不能熱厚衣不能溫
然不凍慄是為何病岐伯曰是人者素腎氣勝以水為
事太陽氣衰腎脂枯不長一水不能勝兩火腎者水也
而生於骨腎不生則髓不能滿故寒甚至骨也所以不
能凍慄者肝一陽也心二陽也腎孤藏也一水不能勝
二火故不能凍慄名曰骨痺是人當攣節也治法當求
之痺門
氣分寒桂枝加附子湯桂枝加芍藥人參新加湯血
分寒巴戟丸神珠丸上焦寒陳皮厚朴藿香胡椒理
中丸鐵刷湯桂附丸中焦寒白术乾薑丁香大建中
湯二氣丹附子理中丸下焦寒肉桂附子沉香八味
丸還少丹天真丹海藏云下焦寒四逆例乾薑味苦
能止而不行附子味辛能行而不守泄小便不通二藥
皆陽氣化能作小便若薑附术三味内加茯苓以分利
之為佳附生用而不炮則無火力熱則行而不止兼以
水多煎少則熱直入下焦
五藏寒方肝寒雙和湯心寒定志丸菖蒲丸脾
寒益黃散肺寒小青龍湯腎寒八味丸通治大
寒四逆湯大已寒丸沉香桂附丸
王太僕云小寒之氣溫以和之大寒之氣熱以取之甚
寒之氣則下奪之奪之不已則逆折之折之不盡則求
其屬以衰之東垣云治寒以熱涼而行之有三北方
之人為大寒所傷其足脛脹乃寒勝則浮理之然也若
火灸湯浴必脫毛見骨須先以新汲水浴之則時見完
復矣更有大寒凍其面或耳若近火湯必脫皮成瘡須
先于涼房處浴之少時以溫手慰烙必能完復此涼而
行之除其大寒之理一也大寒之氣必令母實乃地道
左遷入肺逆行于天以涼藥投之使天道右遷而順天
令諸病得天令行而必愈二也况大寒在外其大熱伏
于地下者乃三焦包絡天真之氣所居之根蒂也熱伏
于中元氣必傷在人之身乃胃也以涼藥和之則元氣
反盛而不傷三也
往來寒熱
凡病多能為寒熱但發作有期者瘧也無期者諸病也
内因經云榮之生病也寒熱少氣血上下行(小柴胡與四物)
(各半湯)外因經云風氣盛于皮膚之間内不得通外不
得洩風者善行而數變腠理開則灑然寒閉則熱而悶
其寒也則衰飲食其熱也則消肌肉故使人怢慄而不
能食名曰寒熱又云因于露風乃生寒熱又云風盛為
寒熱(解風湯防風湯)肺經云脉之至也喘而虚名曰肺痺寒
熱得之醉而使内也又曰肺脉微急為肺寒熱脾經
云脾脉小甚為寒熱太陽經云三陽為病發寒熱
陽維經云陽維為病苦寒熱火熱攻肺經云少隂司
天熱氣下臨肺氣上從喘嘔寒熱又云少陽司天火氣
下臨肺氣上從寒熱胕腫又云少隂司天熱淫所勝寒
熱皮膚痛又云歲木不及燥乃大行復則病寒熱瘡瘍
治以寒劑寒熱相錯經云陽明司天之政天氣急地
氣明民病寒熱發暴三之氣燥熱交合民病寒熱又云
陽明司天燥氣下臨肝氣上從民病寒熱如瘧又云少
隂司天之政四之氣寒熱互至民病寒熱治視寒熱多
少其制皮寒熱者不可附席毛髮焦鼻槁腊不得汗
取三陽之絡以補手太隂肌寒熱者肌痛毛髮焦而
唇槁腊不得汗取三陽于下以去其血者補足太隂以
出其汗骨寒熱者病無所安汗注不休齒未槁取其
少隂于隂股之絡齒已槁死不治骨厥亦然(無汗而惡寒者屬表)
(可治寒熱汗出不休骨寒熱者已入骨髓故難治也)灸寒熱之法先灸項大椎
以年為壯數(王註云如患人之年數)次灸撅骨以年為壯數(尾窮)
(謂之撅骨)視背腧陷者灸之(膏盲等腧陷者為筋骨之間陷中也王註以背胛骨際有陷處)
(也)舉臂肩上陷者灸之(肩隅穴也)兩季脇之間灸之(京門穴也)外
踝上絶骨之端灸之(陽輔穴也)足小指次指間灸之(狹溪穴也)腨
下陷脉灸之(承筋穴也)外踝後灸之(崑崙穴也)缺盆骨上切之堅
動如筋者灸之(當隨其所有而灸之)膺中陷骨間灸之(天突穴也未詳是否)
掌束骨下灸之(陽池穴也未詳是否)臍下關元三寸灸之毛際動
脉灸之(氣衝穴也)膝下三寸分間灸之(三里穴也)足陽明跗上動
脉灸之(衝陽穴也)巔上一灸之(百會穴也)凡當灸二十九處灸之
不已者必視其經之過于陽者數刺其俞而藥之(按項大椎)
(至巔上一灸之二十九處也已上出骨空論)邪在肺則病皮膚痛寒熱上
氣喘汗出欬動肩背取之膺中外腧背三節五藏之傍
以手疾按之快然乃刺之取之缺盆中以越之小腹
滿大身時寒熱小便不利取足厥隂絡病者善太息
口苦下利寒熱取陽陵泉病風且寒且熱汗出一日
數過先刺諸分理絡脉汗出且寒且熱三日一刺百日
而已凡刺寒熱皆多血絡必間日而一取之血盡乃
止乃調其虚實寒熱五處及天柱風池腰腧長強大
杼中膂内俞上窌齗交上脘關元天牖天容合谷隂谿
關衝中渚陽池消爍少澤前谷脘骨陽谷少海然谷至
隂崑崙主之身寒熱隂都主之寒熱刺腦戶風
寒熱腋門主之心如懸隂厥脚腨後廉急不可前却
癃癖便膿血足跗上痛舌卷不能言善笑心下痞四肢
倦溺青赤白黃黑青取并赤取榮黃取輸白取經黑取
合血痔泄後重腹痛如癃狀卧仆必有所扶持及失
氣涎出鼻孔中痛腹中常鳴骨寒熱無所安汗出不休
復溜主之骨寒熱溲難腎腧主之肺寒熱呼吸不
得卧上氣嘔沬喘氣相追逐胸滿脇膺急息難振慄脉
鼓氣鬲胸中有熱支滿不嗜食汗不出腰脊痛肺俞主
之咳而嘔鬲寒食不下寒熱皮肉膚痛少氣不得卧
胸滿支兩脇鬲上兢兢脇痛腹䐜胃脘暴痛上氣肩背
寒痛汗不出喉痺腹中痛積聚默默然嗜卧怠惰不欲
動身常濕濕(一作温)心痛無可搖者鬲俞主之欬而脇
滿急不得息不得反側腋脇下與臍相引筋急而痛反
折目上視眩耳中翛然肩項痛驚狂衂少腹滿目&KR0617;&KR0617;
生白翳欬引胸痛筋寒熱唾血短氣鼻酸肝俞主之
寒熱食多身羸瘦兩脇引痛心下賁痛心如懸下引臍
少腹急痛熱面急(一作黑)目&KR0617;&KR0617;久喘咳少氣溺濁赤腎
俞主之寒熱咳嘔沫掌中熱虚則肩背寒慄少氣不
足以息寒厥交兩手而瞀口沫出實則肩背熱痛汗出
暴四肢腫身濕搖肘寒熱饑則煩飽則善面色變(一作癰)
口噤不開惡風泣出列缺主之寒熱胸背急喉痺欬
上氣喘掌中熱數欠伸汗出善忘四肢厥逆善笑溺白
列缺主之胸中膨膨然甚則交兩手而瞀暴痺喘逆
刺經渠及天府此謂之大腧肺系急胸中痛惡寒胸
滿悒悒然善嘔膽汁腦中熱喘逆氣氣相追逐多濁唾
不得息肩背風汗出面腹腫鬲中食饐不下喉痺肩息
肺脹皮膚骨痛寒熱煩滿中府主之寒熱目&KR0617;&KR0617;善
咳喘逆通谷主之煩心咳寒熱善噦勞宫主之寒
熱唇口乾身熱喘息目急痛善驚三間主之(一本云寒熱心背引)
(痛胸中不得息咳唾血涎煩中善饑食不下咳逆汗不出如瘧狀目淚出悲傷心腧主之)寒熱善嘔
商丘主之嘔厥寒時有微熱脇下支滿喉痛嗌乾膝
外廉痛滛濼脛痠腋下腫馬刀瘻肩腫吻傷痛大衝主
之寒熱頭痛喘喝目不能視神庭主之其目泣出頭
不痛者聽會取之寒熱頭痛如破目痛如脫喘逆煩
滿嘔吐流汗頭維主之寒熱胸滿頭痛四肢不舉腋
下腫上氣胸中有聲喉中鳴天池主之寒熱頭痛水
溝主之寒熱善怖頭重足寒不欲食脚攣京骨主之
下部寒熱病汗不出體重逆氣頭眩痛飛陽主之
肩背痛寒熱瘰&KR1349;遶頸有大氣暴聾氣蒙瞀耳目不開
頭頷痛淚出目鼻衂不得息不知香臭風眩喉痺天牖
主之寒熱痠痛四肢不舉腋下腫馬刀挾癭髀膝脛
骨淫濼痠痺不仁陽輔主之寒熱頸瘰&KR1349;欬呼吸灸
手三里左取右右取左寒熱頸瘰&KR1349;大迎主之寒
熱瘰&KR1349;胸中滿有大氣缺盆中滿痛者死外潰不死肩
引項不舉缺盆中痛汗不出喉痺欬嗽血缺盆主之
寒熱頸瘰&KR1349;肩痛不可舉臂臑腧主之寒熱頸瘰&KR1349;
耳鳴無聞痛引缺盆肩中熱痛手臂不舉肩真主之
寒熱瘰&KR1349;目不明欬上氣唾血肩中腧主之寒熱頸
腋下腫申脉主之寒熱頸頷腫後谿主之胸中滿
耳前痛齒熱痛目赤痛頸腫寒熱渴飲輒汗出不飲則
皮亁熱煩曲池主之振寒小指不用寒熱汗不出頭
痛喉痺舌急卷小指之間熱口中熱煩心心痛臂内廉
痛聾欬瘈瘲口乾頭痛不可顧少澤主之振寒寒熱
肩臑肘臂頭痛不可顧煩滿身熱惡寒目赤痛眥爛生
翳膜暴痛鼽衂耳聾臂重痛肘攣痂疥腦滿引臑泣出
而驚頸項強身寒頭不可顧後谿主之振寒寒熱頸
項腫實則肘攣頭眩痛狂易虚則生疣小者痂疥支正
主之寒熱悽厥鼓頷承漿主之肩痛引項寒熱缺
盆主之身熱汗不出胸中熱滿天窌主之寒熱肩
腫引胛中肩臂痠痛臑腧主之臂厥肩膺胸滿痛目
中白翳眼青轉筋掌中熱乍寒乍熱缺盆中相引痛數
欬喘不得息臂内廉痛上鬲飲已煩滿大淵主之寒
熱腹䐜央央然不得息京門主之善齧頰齒唇熱汗
不出口中熱痛衝陽主之胃脘痛時寒熱皆主之寒
熱簒反出承山主之寒熱簒後出瘈瘲脚腨痠重戰
慄不能久立脚急腫痛跌筋足攣少腹痛引喉嗌大便
難承筋主之寒熱脛腫丘墟主之寒熱痺脛不收
陽交主之跟厥膝急腰脊痛引腹簒隂股熱隂暴痛
寒熱膝痠重合陽主之寒熱解孏(一作爛)淫濼脛痠四
肢重痛少氣難言至陽主之寒熱腰痛如折束骨主
之寒熱骨痛玉枕主之黃帝曰人之善病寒熱何
以候之少俞答曰小骨弱肉者善病寒熱黃帝曰何以
候骨之大小肉之堅脆色之不一也少俞答曰顴骨者
骨之本也顴大則骨大顴小則骨小皮膚薄而其肉無
㬷其臂濡濡然其地色怡然不與天同色汚然獨異此
其候也然臂薄者其髓不滿故善病寒熱也問曰病
者有灑淅惡寒而復發熱者何也曰隂脉不足陽往從
之陽脉不足隂往乘之何謂陽不足假令寸口脉微名
曰陽不足隂氣上入陽中則灑淅惡寒也何謂隂不足
假令尺脉弱名曰隂不足陽氣下陷入隂中則發熱也
(凡治寒熱用柴胡之屬者升陽氣使不下陷入隂中則不熱也用黃苓之屬者降隂氣使不得上入陽中則不)
(寒也)右俱靈素難甲乙金匱之文備載之者以世醫書
多不列寒熱門僅僅綱目有之又止鍼法少用藥之方
然知鍼所取之經絡則知藥之所取亦猶是矣吾非不
能一一以藥代之但不欲印定後人眼目仲景曰婦
人中風七八日續得寒熱發作有時經水適斷此為熱
入血室其血必結故使如瘧狀發作有時小柴胡湯主
之小柴胡加減法如寒熱往來經水不調去半夏
加秦艽芍藥當歸知母地骨皮牡丹皮川芎白术茯苓
如小柴胡湯與四物湯各半名調經湯無孕嘔者
加半夏無汗者加柴胡惡寒者加桂有汗者加
地骨皮嗽者加紫苑通經加京三稜廣茂勞者
加鼈甲完顏小將軍病寒熱間作腕後有斑三五點
鼻中微血出兩手脉沉濇胸膈四肢按之殊無大熱此
内傷寒也問之向者卧殿角傷風又渴飲冰酪水此外
感者輕内傷者重外從内病俱為隂也故先斑後衂顯
内隂證寒熱間作脾亦有之非徒少陽之寒熱也與調
中湯數服而愈脉經云大腸有宿食寒慄發熱有時
如瘧輕則消導重則下之當求之傷食門血中風氣
體虚發渴寒熱地骨皮散寒熱體瘦肢節疼痛口乾
心煩柴胡散産後往來寒熱柴胡四物湯黃茋丸
師尼寡婦獨隂無陽欲心萌而不遂隂陽交争寒熱互
作全類溫瘧久則成勞其肝脉弦長而上魚際宜抑隂
地黃丸結熱在裏往來寒熱者大柴胡湯武陽仇
天祥之子病發寒熱諸醫作骨蒸勞治之半年病甚戴
人往視之診其手脉尺寸皆潮于關關脉獨大戴人曰
肺癰也問其乳媼曾有痛處乳媼曰無戴人令兒去衣
舉其兩手觀其兩脇下右脇稍高戴人以手側按之兒
移身避之按其左脇則不避戴人曰此肺部有癰已吐
膿矣
診寸口脉沉而喘曰寒熱脉沉數細散者寒熱也
(沉細為寒數散為熱)脉澀洪大寒熱在中尺膚烘然先熱後
寒寒熱也(言初捫尺膚則熱久之則寒也)尺膚先寒久之而熱者亦
寒熱也(言初捫尺膚則寒久之則熱也)寒熱奪形脉堅搏是逆也尺
肉熱者解㑊安卧脫肉者寒熱不治診寒熱赤脉上
下貫瞳子見一脉一歲死見一脉半一歲半死見二脉
二歲死見二脉半二歲半死見三脉三歲死(見尺脉不下貫瞳子)
(可治也)寒熱病者平旦死
外熱内寒外寒内熱
仲景云病人身大熱反欲得近衣者熱在皮膚寒在骨
髓也活人云先與桂枝湯治寒次與小柴胡湯治熱也
又云病人身大寒反不欲近衣者寒在皮膚熱在骨
髓也活人云先與白虎加人參湯治熱次與桂枝麻黃
各半湯以解其外
上熱下寒上寒下熱
脉經云熱病所謂陽附隂者腰以下至足熱腰以上寒
隂氣下争還心腹滿者死所謂隂附陽者腰以上至頭
熱腰以下寒隂氣上争還得汗者生靈樞經云上寒
下熱先刺其項太陽久留之已刺則熨項與肩胛令熱
下合乃止此所謂推而上之者也上熱下寒視其虚
脉而陷之于經絡者取之氣下乃止此所謂引而下之
者也東垣云另有上熱下寒經曰隂病在陽當從陽
引隂必須先由絡脉經隧之血若隂中火旺上騰于天
致六陽反不衰而上充者先去五藏之血絡引而下行
天氣降下則下寒之病自去矣慎勿獨瀉其六陽此病
陽亢乃隂火之邪滋之只去隂火只損血絡經隧之邪
勿悞也聖人以上熱下寒是有春夏無秋冬也當從
天外引陽下降入地中此症乃上天羣隂火熾而反助
六陽不能衰退先于六陽中决血絡出血使氣下降三
隂雖力微能逐六陽下行以隂血自降故也亦可謂老
陽變隂之象也故經云上熱下寒視其虚脉下陷於經
絡者取之此所謂引而下之也但言絡脉皆是也病大
者三稜鍼决血去陽中之熱熱者手太陽小腸中留火
熱之邪致此老陽不肯退化為隂而下故先决去手太
陽之熱血使三隂得時之用而下降以行秋令奉收道
下入地中而舉藏也乃瀉老陽在天不肯退化行隂道
者也至元戊辰春中書參政楊公正卿年踰七十病面
顔鬱赤若飲酒狀痰稠粘時眩運如在風霧中一日會
都堂此症忽來復加目瞳不明遂歸命予診候兩寸脉
洪大尺脉弦細無力此上熱下寒明矣欲藥之為高年
氣弱不任記先師所論凡上熱譬猶鳥巢高顛射而取
之即以三稜針于顛前髮際疾刺二十餘出紫黑血約
二合許即時頭目清利諸苦皆去自後不復作中書
左丞姚公茂六旬有七宿有暗風至元戊申末因酒病
發頭面赤腫而痛耳前後腫尤甚胸中煩悶嗌咽不利
身半已下皆寒足脛尤甚由是以牀相接作坑身半已
上常卧于牀飲食減少精神困倦而體痛命予治之診
得脉浮數按之弦細上熱下寒明矣内經曰熱勝則腫
又曰春氣者病在頭難經云畜則腫熱砭射之也盖取
其易散故遂于腫上約五十餘刺出血紫黑約一杯數
頃時疼痛消散又于氣海中大艾灸百壯乃助下焦陽
虚退其隂寒次于三里二穴各灸三七壯治足胻下寒
引導陽氣下行故也遂製一方名曰既濟解毒湯以熱
者寒之然病有高下治有遠近無越于此以黃芩黃連
苦寒酒製為引用瀉其上熱桔梗甘草辛甘溫升佐諸
苦藥治其熱柴胡升麻苦平味薄者也陽中之陽散發
上熱連翹苦辛平散結消腫當歸辛溫和血止痛酒煨
大黃苦寒引苦性上行止煩熱投劑之後腫散痛減大
便利再服減大黃慎言語節飲食不旬日良愈
瘧
内經論病諸篇唯瘧論最詳語邪則風寒暑濕四氣皆
得留著而病瘧論邪入客處所則有腸胃之外榮氣之
舍脊骨之間五藏募原與入客于藏府淺深不同語其
病狀則分寒熱先後遇寒熱之多寡則因反時而病以
應令氣生長化收藏之變此皆外邪所致者也及乎語
溫瘧在藏者止以風寒中于腎語癉瘧者止以肺素有
熱然冬令之寒既得以中于腎則其餘四藏令氣之邪
又寧無入客于所屬之藏者乎既肺本氣之熱為瘧則
四藏之氣鬱而為熱者又寧不似肺之為瘧乎此殆舉
一隅可以三隅反也故陳無擇謂内傷七情饑飽房勞
皆得鬱而蘊積痰涎其病氣與衞氣并則作瘧者豈非
用此例以推之歟夫如是内外所傷之邪皆因其客在
榮氣之舍故瘧有止發之定期榮氣有舍猶行人之有
傳舍也故瘧榮衞之氣日行一周歴五藏六府十二經
絡之界分每有一界分必有其舍舍有隨經絡沉内薄
之瘧邪故與日行之衞氣相集則病作離則病休其作
也不惟脉外之衞虚幷入于隂靈樞所謂足陽明與榮
俱行者亦虚以從之陽明之氣虚則天真因水穀而充
大者亦暫衰所以瘧作之際禁勿治刺恐傷胃氣與天
真也必待隂陽并極而退其榮衞天真胃氣離而復集
過此邪留所客之地然後治之或當其病未作之先迎
而奪之丹溪謂瘧邪得于四氣之初弱者即病胃氣強
者伏而不得動至于再感胃氣重傷其病乃作此謂外
邪必用汗解虚者先以參术實胃加藥取汗唯足厥隂
最難得汗其汗至足方佳大率取汗非用麻黃輩但開
鬱通經其邪熱即散為汗矣又云瘧發于子半之後午
之前是陽分受病其病易愈發于午之後寅之前隂分
受病其病難愈必分受病隂陽氣血藥以佐之觀形察
色以别之盖嘗從是法而治形壯色澤者病在氣分則
通經開鬱以取汗色稍夭者則補虚取汗挾痰者先實
其胃一二日方服劫劑形弱色枯者則不用取汗亦不
可劫但補養以通經調之其形壯而色紫黑者病在血
分則開其阻滯色枯者補血調氣夫如是者猶為尋常
之用至于取汗不得汗理血而汗不足若非更求藥之
切中病情直造邪所著處何能愈之乎經云夏傷于
暑秋必痎瘧暑者季夏也季夏者濕土也君火持權不
與之子暑濕之令不行也濕令不行則土虧矣所勝妄
行木氣太過少陽旺也所生者受病則肺金不足所不
勝者侮之故水得以乘之土分土者坤也坤土申之分
申為相火水入于土則水火相干隂陽交争故為寒熱
兼木氣終見三焦是二少陽相合也少陽在濕土之分
故為寒熱肺金不足灑淅寒熱此皆往來未定之氣也
故為痎瘧久而不愈瘧不發于夏而發于秋者以濕熱
在酉之分方得其權故發于大暑以後也在氣則發
早在血則發晏淺則日作深則間日或在頭項或在背
中或在腰脊雖上下遠近之不同在太陽一也或在四
肢者風淫之所及隨所傷而作不必盡當風府也先寒
而後熱者謂之寒瘧先熱而後寒者謂之溫瘧二者不
當治水火當從乎中治中治者少陽也渴者燥勝也不
渴者濕勝也瘧雖傷暑遇秋而發其不應也秋病寒甚
太陽多也冬寒不甚陽不争也春病則惡風夏病則多
汗汗者皆少陽虚也其病隨四時而作異形如此又有
得之于冬而發之于暑邪客于腎足少隂也有藏之于
心内熱熏于肺手太隂也至于少氣煩冤手足熱而嘔
但熱而不寒謂之癉瘧足陽明也治之奈何方其盛也
勿敢必毁因其衰也治法易老瘧論備矣易老云夏
傷于暑濕熱閉藏而不能發洩于外邪氣内行至秋而
發為瘧也初不知何經受病隨其受而取之有中三陽
者有中三隂者經中邪氣其證各殊同傷寒論之也五
藏皆有瘧其治各異肺瘧令人心寒寒甚熱熱間善
驚如有所見者桂枝加芍藥湯心瘧令人煩心甚欲
得清水反寒多不甚熱桂枝黃芩湯肝瘧令人色蒼
蒼然太息其狀若死者四逆湯通脉四逆湯脾瘧令
人寒腹中痛熱則腸中鳴鳴已汗出小建中湯芍藥甘
草湯腎瘧令人灑灑然腰脊痛宛轉大便難目眴眴
然手足寒桂枝加當歸芍藥湯足太陽之瘧令人腰
痛頭重寒從背起先寒後熱熇熇暍暍然熱止汗出難
已羌活加生地黃湯小柴胡加桂湯足少陽之瘧令
人身體解㑊寒不甚熱不甚惡見人見人心愓愓然熱
多汗出甚小柴胡湯足陽明之瘧令人先寒灑淅灑
淅寒甚久乃熱熱去汗出喜見日月光火氣乃快然桂
枝二白虎一黃芩芍藥加桂湯足太隂之瘧令人不
樂好太息不嗜食多寒熱汗出病至則善嘔嘔已乃衰
小建中湯異攻散足少隂之瘧令人嘔吐甚多寒熱
熱多寒少欲閉戶牖而處其病難已小柴胡加半夏湯
足厥隂之瘧令人腰痛少腹滿小便不利如癃狀非
癃也數便噫恐懼氣不足腹中悒悒四物柴胡苦練附
子湯在太陽經者謂之風瘧治多汗之在陽明經
者謂之熱瘧治多下之在少陽經者謂之風熱瘧治
多和之此三陽受病皆謂暴瘧也發在夏至後處暑
前者此乃傷之淺者近而暴也在隂經者則不分三經
皆謂之溫瘧宜以太隂經論之其發處暑後冬至前者
此乃傷之重者遠而深也痎瘧者老瘧也故謂之久瘧
瘧疾處暑前發頭痛項強脉浮惡風有汗桂枝羌活
湯瘧疾頭痛項強脉浮惡寒無汗麻黃羌活湯發
瘧如前證而夜發者麻黃黃芩湯(桃仁散血緩肝夜發乃隂經有邪此湯散)
(血中風寒也)瘧疾身熱目痛熱多寒少脉長睡卧不安先
以大柴胡湯下之微利為度如下過微邪未盡者宜白
芷湯以盡其邪瘧無他證隔日發先寒後熱寒少熱
多宜桂枝石膏湯瘧寒熱大作不論先後此太陽陽
明合病也謂之大争寒作則必戰動經曰熱勝則動也
發熱則必汗泄經曰汗出不愈知為熱也陽盛隂虚之
證當實内治外不治恐久而傳入隂經也桂枝芍藥湯
主之如前藥服之寒熱轉大者知太陽陽明少陽三
陽合病也宜桂枝黃芩湯和之服藥已如外邪已罷
内邪未已再詮下藥從夘至午時發者宜大柴胡湯
下之從午至酉發者知邪在内也宜大承氣湯下之
從酉至子發者或至寅時發者知邪在血也宜桃仁
承氣湯下之前項下藥微利為度更以小柴胡湯徹
其微邪之氣大法先熱後寒者小柴胡湯先寒後熱
者小柴胡加桂枝湯多熱但熱者白虎加桂枝湯多寒
但寒者柴胡桂薑湯此以瘧之寒熱多少定治法也
若多寒而但有寒者其脉或洪實或滑當作實熱治之
若便用桂枝誤也如或多熱而但有熱者其脉或空虚
或微弱當作虚寒治之若便用白虎亦誤也所以欲學
者必先問其寒熱多少又診脉以參之百無一失矣
仲景云瘧脉自弦弦數者多熱弦遲者多寒弦小緊者
可下之弦遲者可溫之弦緊者可發汗及鍼灸也浮大
者可吐之弦數者風疾發也以飲食消息止之隂氣
孤絶陽氣獨發則熱而少氣煩冤手足熱而欲嘔名曰
癉瘧若但熱不寒者邪氣内藏于心肺外舍于分肉之
間令人消爍脫肉又云溫瘧者其脉如平身無寒但熱
骨節疼煩時時嘔逆以白虎加桂枝湯主之瘧多寒
者名曰牝瘧蜀漆散主之外臺牡蠣湯亦主之予弱
冠遊鄉校時校師蔣先生之内患牝瘧身痛逾月不瘥
困甚時予初知醫延予診治告以醫欲用薑附溫之予
曰溽暑未衰明係熱邪安得寒而溫之經云陽幷于隂
則隂實而陽虚陽明虚則寒慄鼓頷也巨陽虚則腰背
頭項痛三陽俱虚則隂氣勝隂氣勝則骨寒而痛寒生
于内故中外皆寒此所云寒乃隂陽交争互作之寒非
真寒也豈得用桂附溫之乃處一方以柴胡升麻葛根
羌活防風補三陽之虚(升之也何曰補曰虚亦非真虚以陷入隂分而謂之虚故升之)
(即補矣)以桃仁紅花引入隂分而取陽以出還於陽分以
猪苓分隔之使不復下陷一劑而病良已瘧病發渴
小柴胡去半夏加括蔞根湯亦治勞瘧張子和法
白虎加人參湯小柴胡湯五苓散神祐丸服
前三服未動次與之承氣湯甘露飲調之人參柴
胡飲子補之在上者常山飲吐之劉立之法先
當化痰下氣調理榮衞草果平胃散理中湯加半
夏藿香正氣散不換金正氣散對金飲子皆
要藥也俟榮衞正方進瘧藥楊仁齋法風瘧自感
風而得惡風自汗煩燥頭疼轉而為瘧風陽氣也故先
熱後寒可與解散風邪如川芎白芷青皮紫蘇之類或
細辛檳榔佐之溫瘧一證亦先熱後寒此為傷寒壞病
與風瘧大略則同熱多寒少小柴胡湯熱少寒多小柴
胡湯内加官桂寒瘧自感寒而得無汗惡寒攣痛面
慘轉而為瘧寒隂氣也故先寒後熱可與發散寒邪生
料五積散增桂養胃湯或良薑乾薑官桂草果之類甚
則薑附湯附子理中湯暑瘧者暑勝熱多得之一名
癉瘧隂氣獨微陽氣獨發但熱不寒裏實不泄煩渴且
嘔肌肉消鑠用小柴胡湯香薷散嘔者縮脾飲加生薑
溫服下消暑圓熱多燥甚者少與竹葉湯常山柴胡于
暑證最便濕瘧者冒襲雨濕汗出澡浴得之身體痛
重肢節煩疼嘔逆脹滿用五苓散除濕湯加蒼术茯苓
輩寒多者术附湯最良牝瘧者久受隂濕隂盛陽虚
陽不能制隂所以多寒不熱氣虚而泄悽慘振振柴胡
桂薑湯減半黃芩加半夏食瘧一名胃瘧飲食無節
饑飽有傷致然也凡食啖生冷鹹藏魚鹽肥膩中脘生
痰皆為食瘧其狀苦饑而不能食食則中滿嘔逆腹痛
青皮陳皮半夏草果縮砂白荳蔲作劑或(闕)獸湯下紅
圓子瘴瘧挾嵐瘴溪源蒸毒之氣致然也自嶺以南
地毒苦炎燥濕不常人多瘴瘧其狀血乘上焦病欲來
時令人迷困甚則發燥狂妄亦有啞不能言者皆由敗
血瘀于心毒涎聚于脾坡仙指為脾胃實熱所致又有
甚于傷暑之瘧耳治之須用涼膈疎通大腸小柴胡加
大黃治瘴木香圓觀音圓皆為要藥戴復菴法不問
寒熱多少且用清脾飲草果飲二陳湯加草果
生料平胃散加草果前胡初發之際風寒在表雖寒
熱過後而身體常自疼常自畏風宜草果飲或養胃湯
每服加川芎草果各半錢熱少者進取微汗寒多者宜
快脾湯或養胃湯每服更加草果半錢服藥後寒仍多
者養胃湯每服加熟附官桂各半錢獨寒者尤宜不效
則七棗湯熱多者宜驅瘧飲或參蘇飲每服加草果半
錢大熱不除宜小柴胡湯渴甚則佐以五苓散入辰砂
少許獨熱無寒宜小柴胡湯熱雖劇不甚渴者于本方
加桂四分熱多而脾氣怯者柴朴湯寒熱俱等者常服
宜如上項二陳湯平胃散加料之法發日進柴胡桂薑
湯候可截則截之有獨熱用清脾飲效者内煩增參作
一錢食瘧乃是飲食傷脾得之或瘧已成而猶不忌
口或寒熱正作時喫食其人噫氣吞酸胸膈不利宜生
料平胃散每服加草果砂仁各半錢仍佐以紅丸子七
香丸暑瘧其人面垢口渴雖熱已過後無事之時亦
常有汗宜養胃湯一貼香薷飲一貼和勻作二服渴甚
汗出多者加味香薷飲間進辰砂五苓散不問已發未
發其人嘔吐痰食俱出宜多服二陳湯加草果半錢又
恐伏暑蘊結為痰宜消暑丸按戴院使處元末國初
大亂之後草昧之初故其用藥多主溫熱醫者當更斟
酌於天時方土物情之間而得其宜以為取捨可也
仲景易老治瘧法晰矣然用之外因暑邪病在盛熱之
時為宜若深秋淒清之候與七情痰食諸傷未可泥也
故又備諸治法然暑月之瘧必脉浮有表證始可用麻
桂羌活等表藥脉洪數長實有熱證始可用白虎等藥
脉沉實有裏證始可用大柴胡承氣等藥若弦細芤遲
四肢倦怠飲食少進口乾小便赤雖得之傷暑當以清
暑益氣湯十味香薷飲投之雖人參白虎非其治也至
于内外俱熱煩渴引飲自汗出而不衰雖熱退後脉長
實自如即處暑後進白虎何害是又不可泥矣澹寮
云用藥多一冷一熱半熟半生分利隂陽按局方交解
飲子即半熟半生之例也東垣云秋暮暑氣衰病熱瘧
知其寒也局方用雙解飲子是已治瘴瘧尤妙邑令劉
蓉川先生深秋患瘧而洞泄不止問予以先去其一為
快予以此方投之一服而二病俱愈外祖母虞太孺
人年八十餘夏患瘧諸舅以年高不堪懼其再發議欲
截之予曰欲一劑而已亦甚易何必截乎乃用柴胡升
麻葛根羌活防風之甘辛氣清以升陽氣使離于隂而
寒自己以知母石膏黃芩之苦甘寒引隂氣下降使離
于陽而熱自己以猪苓之淡滲分利隂陽使不得交併
以穿山甲引之以甘草和之果一劑而止故趙以德云
嘗究本草知母草果常山甘草烏梅檳榔穿山甲皆言
治瘧集以成方者為知母性寒入足陽明藥將用治陽
明獨盛之火熱使其退就太隂也草果性溫燥治足太
隂獨盛之寒使其退就陽明也二經合和則無隂陽交
錯之變是為君藥也常山主寒熱瘧吐胸中痰結是為
臣藥也甘草和諸藥烏梅去痰檳榔除痰癖破滯氣是
佐藥也穿山甲者以其穴山而居遇水而入則是出隂
入陽穿其經絡于榮分以破暑結之邪為之使藥也然
則此方乃脾胃有鬱痰伏涎者用之收效若無痰止于
暑結榮分獨應是太隂血證而熱者當發唇瘡而愈于
此方則無功矣(柴升等藥外因為宜知母等藥内因為宜)東南瀕海海風
無常所食魚鹽人多停飲故風瘧食瘧所由以盛烏頭
草果陳皮半夏施得其宜西北高曠隆冬則水冰地裂
盛夏則爍石流金人多中寒伏暑故多暑瘧寒瘧柴胡
恒山故應合用東南西北往來其間病在未分之際可
與藿香正氣散草果飲是猶養胃湯也治北方瘧以
馬鞭草莖葉煎一盞露一宿早服寒多加薑汁戴云
近世因寒熱發作見其指甲青黑遂名曰沙或戞或挑
或灌以油茶且禁其服藥此病即是南方瘴氣生料平
胃散加草果檳榔正其所宜豈有病而無藥者哉按
南人不以患瘧為意北人則畏之北人而在南方發者
尤畏之以此見治者當知方土之宜也上三條姑引其
端耳潔古家珍治久瘧不能食胸中鬱鬱欲吐而不
能吐者以雄黃散吐之按此必上部脉浮滑有力確知
胸中有澼而後可用不然能無虚虚之禍楊仁齋云有
中年人藏府久虚大便常滑忽得瘧疾嘔吐異常唯專
用人參為能止嘔其他瘧劑並不可施遂以茯苓二陳
湯加人參縮砂而倍用白荳蔲進一二服病人自覺氣
脉頓平于是寒熱不作盖白荳蔲能消能磨流行三焦
榮衞一轉寒熱自平繼今遇有嘔吐發瘧之症或其人
素嘔而發瘧謹勿用常山惟以生萊菔生薑各碾自然
汁半盞入蜜三四匙烏梅二枚同煎吞局方雄黃丸三
四粒候其利下惡血痰水即以人參川芎茯苓半夏砂
仁甘草調之萬一嘔不止熱不退却用真料小柴胡湯
多加生薑主治其或嘔吐大作而又發熱且先與治瘧
生熟飲嘔定以小柴胡湯繼之按仁齋論治雖悉而用
藥不甚中肯綮若審知胸中有澼而吐不若以逆流水
煎橘皮湯導而吐之若吐不出便可定之抑之使下于
隨證藥中加枇杷葉蘆根之屬大抵當審其所以吐之
故從其本而藥之難以言盡也仁齋又云瘧家多蓄
痰涎黃水常山為能吐之利之是固然矣其有純熱發
瘧或蘊熱内實之證投以常山大便點滴而下似泄不
泄須用北大黃為佐大泄數下然後獲愈又云凡瘧皆
因腹中停蓄黃水惟水不行所以寒熱不歇此瘧家受
病之處也治法暑瘧純熱以香薷飲加青皮北大黃兩
個烏梅同煎侵晨温服寒瘧多寒以二陳湯加青皮良
薑多用薑同煎侵晨呑神保丸五粒並欲取下毒水則
去其病根寒熱自解又云瘧有水有血水即水飲也血
即瘀血也唯水飲所以作寒熱唯瘀血所以增寒熱常
山逐水利飲固也苟無行血藥品佐助其間何以收十
全之效耶繼自今瘧家或衂血或大便血絲或月候適
來適去皆是血證當于瘧藥中加五靈脂桃仁為佐入
生薑蜜同煎以治之又云瘧之經久而不歇其故何耶
有根在也根者何曰飲曰水曰敗血是耳惟癖為瘧之
母惟敗血為暑熱之毒惟飲與水皆生寒熱故暑之脉
虚水飲之脉沉癖之脉結挾水飲者為之逐水消飲結
癖者脇必痛為之攻癖敗血暑毒隨證而疎利之寒熱
不除吾未之信按仁齋之論固是矣其于治未也大黃
止能去有形之積不能去水其取瘀血亦必醋製及以
桃仁之屬引之而後行不然不行也常山治瘧是其本
性雖善吐人亦有蒸製得法而不吐者瘧更易愈其功
不在吐痰明矣亦非吐水之劑但能敗胃耳内弟于中
甫多留飲善患瘧嘗一用常山截之大吐瘧亦不止反
益重今談及之猶兀兀欲嘔也甲午以多飲茶過醉且
感時事憤懣于中飲大積腹中常轆轆有聲夏秋之交
病大發始作寒熱寒熱已而病不衰予見其嘔惡用瓜
蒂散人參蘆煎湯導吐之不得吐因念積飲非十棗湯
不能取乃用三藥以黑荳煮製晒乾研為末棗肉和丸
如芥子大而以棗湯下之初服五分後見其不動復加
五分無何腹痛甚以棗湯飲之大便五六行皆溏糞無
水時盖晡時也夜半乃大下積水數斗而疾平然當其
下時瞑眩特甚手足厥冷絶而復甦舉家號泣咸咎予
之孟浪嗟乎藥可輕試哉王海藏云水者肺腎脾三經
所主有五藏六府十二經之部分上而頭中而四肢下
而腰脚外而皮毛中而肌肉内而筋骨脉有尺寸之殊
浮沉之别不可輕瀉當知病在何經何藏方可用之若
誤投之則害深矣况仁齋所用尤非治水之藥其誅罰
無過不為小害故愚謂病人果有積水瘀血其實者可
用小胃丸行水抵當湯行血其虚者不若且以淡滲之
劑加竹瀝薑汁以治痰而于隨證藥中加桃仁韭汁之
屬以活血疾亦當以漸而平慎無急旦夕之功而貽後
悔也瘧發已多徧諸藥未效度無外邪及虚人患瘧
者以人參生薑各一兩煎湯于發前二時或發日五更
連進二服無不愈者愈後亦易康復不煩調將近因人
參價高難用濟貧以白术代之夜發則用當歸亦莫不
應手而愈金匱問曰瘧以月一日發當十五日愈設
不差當月盡日解也如其不差當云何師曰此結為癥
瘕名曰瘧母急宜治之可用鼈甲煎丸瘧母丸鼈甲
醋炙二兩三稜莪术各醋煮一兩香附醋製二兩阿魏
醋化二錢醋糊為丸服之積消及半即止諸久瘧及
處暑後冬至前後瘧及非時之間日瘧並當用瘧母法
治之以鼈甲為君瘧之間日而作者其氣之舍深内
薄于隂陽氣獨發隂邪内著隂與陽争不得出故間日
而作也其有間二日或至數日發者邪氣與衞氣客于
六府而有時相失不能相得故休數日乃作也丹溪曰
三日一作者邪入于三隂經也作于子午夘酉日者少
隂瘧也作于寅申巳亥日者厥隂瘧也作于辰戌丑未
日者太隂瘧也當更參之證與脉而後决其經以立治
法
淹疾瘧病肝病面青脉弦皮急多青則痛形盛胸脇
痛耳聾口苦舌乾往來寒熱而嘔以上是形盛當和之
以小柴胡湯也如形衰骨搖而不能安于地此乃膝筋
治之以羌活湯本草云羌活為君也瘧證取以少陽如
久者發為癉瘧宜以鑱針刺絶骨穴復以小柴胡湯治
之心病面赤脉洪身熱赤多則熱暴病壯熱惡寒麻
黃加知母石膏黃芩湯主之此證如不發汗久不愈為
瘧也淹疾䪼腫面赤身熱脉洪緊而消瘦婦人則亡血
男子則失精脾病面黃脉緩皮膚亦緩黃多則熱形
盛依傷寒說是為濕溫其脉陽浮而弱隂小而急治在
太隂濕溫自汗白虎湯加蒼术主之如久不愈為溫瘧
重暍白虎加桂枝主之淹疾肉消食少無力故曰熱消
肌肉宜以養血涼藥内經曰血主肉肺病面白皮濇
脉亦濇多白則寒暴病濇痒氣虚麻黃加桂枝令少汗
出也傷寒論云夏傷于暑汗不得出為痒若久不痊為
風瘧形衰面白脉濇皮膚亦濇形羸氣弱形淹衞氣不
足腎病面黑身涼脉沉而滑多黑則痺暴病形冷惡
寒三焦傷也治之以薑附湯或四逆湯久不愈為瘧暴
氣衝上吐食夜發俗呼謂之夜瘧太陽經桂枝證形衰
淹疾黑癉羸瘦風痺痿厥不能行也外有傷寒往來
寒熱如瘧勞病往來寒熱亦如瘧謂之如瘧非真瘧也
然傷寒寒熱如瘧初必惡風寒發熱頭痛體疼自太陽
經而來勞病寒熱如瘧初必五心煩熱倦怠咳嗽久乃
成寒熱與正瘧自不同諸病皆有寒熱如失血痰飲癥
瘕積聚小腸㿗疝風寒暑濕食傷發勞勞瘵脚氣瘡毒
已各見本門其餘不能盡舉應有發寒熱者須問其元
有何病而生寒熱則隨病施治凡寒熱發作有期者瘧
也無期者諸病也
厥
婁全善曰王太僕云厥者氣逆上也世謬傳為脚氣讀
此始知其病上古稱之為脚氣也經曰寒厥者手足寒
也曰熱厥者手足熱也曰痿厥者痿病與厥雜合而足
弱痿無力也曰痺厥者痺病與厥病雜合而脚氣頑麻
腫痛也曰厥逆者即前寒厥熱厥痿厥痺厥風厥等氣
逆上而或嘔吐或迷悶或脹或氣急或小腹不仁或暴
不知人世所謂脚氣衝心者是也今人又以忽然昏
運不省人事為厥或問世以手足冷者名為厥何如
曰非也在張仲景論傷寒則以手足熱者為熱厥手足
冷者為寒厥冷者曰逆謂凡厥者隂陽不相順接便為
厥厥者手足逆冷也是故于陽虚而不接者則溫之於
陽陷而伏深不與隂相順者則下之於邪熱入而未深
者則散其傳隂之熱隨其淺深輕重以為治此乃為傷
寒之邪自表入裏至太隂手足厥者獨歸于二經也盖
自傷寒六經傳邪者論故厥隂是兩隂交盡之經熱傳
至此乃極深之時故曰厥隂及内經厥論篇之義則不
然概以足之三陽起於足五指之表三隂起于足五指
之裏故陽氣勝則足下熱隂氣勝則從五指至膝上寒
論得寒厥之由則謂前隂者宗筋之所聚太隂陽明之
所合也此人質壯秋冬隂氣盛陽氣衰之時也奪於所
用下氣上争不能復精氣溢下邪氣因從之而上陽氣
衰不能滲營其經絡陽氣日損隂氣獨在故手足為之
寒也論得熱厥之由則謂人必數醉若飽以入房氣聚
于脾中腎氣有衰陽氣獨勝故手足為之熱也觀其微
旨殆將為腎得先身生之精元氣從此而充二藏相因
脉道乃行運隂陽于内外各有所司陽主表其氣溫隂
主裏其氣寒表裏之脉循環相接于四肢是故舉此脾
胃傷于酒色致隂陽二厥之大者為例著于篇首續叙
十二經之厥逆者止出本經氣逆病形皆不言手足之
厥亦不及受病之由亦非一言而可足既設二例在前
于此便可推而及之故不復言也雖然更以諸篇有關
于厥者詳陳以明之如太隂陽明論曰陽明者五藏六
府皆稟氣于胃今脾病不能與胃行其津液于三隂胃
亦不能行津液于三陽四肢不得稟水穀氣日以益衰
隂道不利筋骨肌肉皆無氣以生即此而言脾胃有更
實更虚互相盛衰衰者不行津液盛者獨行獨行必寒
此脾胃之致厥一也又十二經皆稟氣于胃受胃之寒
則經氣亦寒受胃之熱則經氣亦熱因之經脉不和比
流行相接之際必有所遺寒熱于四末此脾胃之致厥
二也更有脾胃是腎之勝藏脾胃有邪必乘于腎腎乃
治下主厥者也腎受邪則厥此脾胃之致厥三也靈樞
曰衝脉者與少隂大絡同出于腎為五藏六府之海故
五藏六府皆稟焉其上者滲諸陽灌諸精其下者並少
隂之經滲三隂灌諸絡而溫肌肉其别絡結則胕上不
動不動則厥厥則寒矣夫衝脉者是行腎藏治内之陽
者陽即火也故陽動之以正則為生物溫養之少火動
之以妄則為炎熾害物之壯火火壯則元真之陽亦衰
李東垣謂火與元氣不兩立一勝則一負是也如前厥
論謂下氣上爭邪氣因從之而上者非别有其邪即此
火所亂隂陽之淫氣起而上逆者也故經以逆氣為衝
脉之病病機亦言諸逆衝上皆屬于火諸厥皆屬于下
然而在腎之隂陽和則下治不和則下不治不治則寒
熱之厥生矣此腎主厥之道也至于衝脉與胃皆以海
名故十二經稟氣而致厥病悉同又若他篇論厥有謂
因陽氣煩勞則張精絶辟積于夏使人煎厥者有二陽
一隂發病為風厥者有志不足則厥者有藏厥者有暴
不知人之厥者有五絡俱竭而尸厥者凡此諸因上逆
之邪皆相火與五火相扇而起起則變亂其經氣所以
屬風寒燥濕熱之五氣相從而起五氣多相兼化風燥
同熱化濕同寒化病甚則手足經從其所化之寒熱以
為厥盖所逆之氣自下而上者非得之火炎之勢而能
之乎如三焦足少陽衝任督皆自司相火在下者然而
統屬乎腎何則足少隂子與手少隂午對化者寄于其
間如是則腎之元氣安于治下若相火妄動須當先救
其腎分正治從治折其衝逆辨五氣所從之盛衰者補
瀉之雖然亦有不因氣逆而遽冷者如原病式謂隂水
主清淨故病寒則四肢冷是也乃為陽虚而隂獨在故
寒即仲景所謂先厥後熱因寒邪外中陽氣未能勝之
故先厥也雖邪有内外之分然在溫之則一耳
寒熱二厥素問黃帝曰厥之寒熱者何也岐伯對曰
陽氣衰于下則為寒厥隂氣衰于下則為熱厥帝曰熱
厥之為熱也必起于足下者何也岐伯曰陽氣起于足
五指之表隂脉者集于足下而聚于足心故陽氣勝則
足下熱也帝曰寒厥之為寒也必從五指而上于膝者
何也岐伯曰隂氣起于五指之裏集于膝下而聚于膝
上故隂氣勝則從五指至膝上寒其寒也不從外皆從
内也帝曰寒厥何為而然也岐伯曰前隂者宗筋之
所聚太隂陽明之所合也春夏則陽氣多而隂氣少秋
冬則隂氣盛而陽氣衰此人者質壯以秋冬奪于所用
下氣上爭不能復精氣溢下邪氣因從之而上也氣因
于中陽氣衰不能滲榮其經絡陽氣日損隂氣獨在故
手足為之寒也帝曰熱厥何如而然也岐伯曰酒入
于胃則絡脉滿而經脉虚脾主為胃行其津液者也隂
氣虚則陽氣入陽氣入則胃不和胃不和則精氣竭精
氣竭則不榮其四肢也此人必數醉若飽以入房氣聚
于脾中不得散酒氣與穀氣相搏熱盛于中故熱徧於
身内熱而溺赤也夫酒氣盛而慓悍腎氣日衰陽氣偏
勝故手足為之熱也靈樞顛狂篇厥逆為病也足暴
清胸若將裂腸若將以刀切之煩而不能食脉大小皆
濇溫取足少隂清取足陽明清則補之溫則瀉之儒
門事親云西華李政之病寒厥其妻病熱厥前後十餘
年其妻服逍遥散十餘劑終無效一日命予診之二人
脉皆浮大而無力政之曰吾手足之寒時時漬以熱湯
漬而不能止吾婦手足之熱終日沃以冷水沃而不能
已者何也予曰寒熱之厥也此皆得之貪飲食縱嗜欲
遂出内經厥論證之政之喜曰十年之疑今而釋然縱
不服藥愈過半矣僕曰熱厥者寒在上也寒厥者熱在
上也寒在上者以溫劑補肺金熱在上者以涼劑清心
火分取二藥令服之不輟不旬日政之詣門謝曰寒熱
厥者皆愈矣原病式謂厥者有隂陽之辨隂厥者原
病脉候皆為隂證身涼不渴脉遲細而微也陽厥者原
病脉候皆為陽證煩渴譫妄身熱而脉數也若陽厥極
深或失下而至于身冷反見隂證脉微欲絶而死者正
為熱極而然也王安道曰熱極而成厥逆者陽極似隂
也寒極而成厥逆者獨隂無陽也陽極似隂用寒藥獨
隂無陽用熱藥不可不辨也葉氏曰内經所謂寒熱
二厥者乃隂陽之氣逆而為虚損之證也寒厥補陽熱
厥補隂正王太僕所謂壯水之主以鎮陽光益火之原
以消隂翳此補其真水火之不足耳仲景河間安道所
論厥證乃傷寒手足之厥冷也證既不同治法亦異
寒厥表熱裏寒下利清穀食入即吐脉沉伏手足冷四
逆湯主之熱厥腹滿身重難以轉側面垢譫語遺溺
厥冷自汗脉沉滑白虎湯主之熱厥手足熱而游赤
宜升陽泄火湯若大便結實大柴胡湯主之寒厥
手足冷以附子理中湯指尖冷謂之清理中湯主之
寒厥手足冷脉沉數實為熱東垣治中書粘合公
脚漆尻腰背冷脉沉數有力用黃蘗滋腎丸再服而愈
又治中書左丞姚公茂上熱下寒用既濟解毒湯良愈
丹溪治吕宗信腹有積塊足冷至膝用大承氣加減下
之愈此皆寒厥有熱也脉沉細微為寒羅謙甫治征
南副元帥大忒木兒年六十秋七月征南至仲冬病自
利完穀不化臍腹冷痛足胻寒以手搔之不知痛痒常
燒石以溫之亦不得暖診之脉沉細而微此高年氣弱
深入敵境軍務煩冗朝夕形寒飲食失節多飲乳酪履
于卑濕陽不外固由是清濕襲虚病起於下故胻寒而
逆内經云感于寒而受病微則為咳盛則為泄為痛此
寒濕相合而為病也法當急退寒濕之邪峻補其陽非
灸不能病已先以大艾炷于氣海灸百壯補下焦陽虚
次灸三里各三七壯治胻寒而逆且接引陽氣下行又
灸三隂交以散足受寒濕之邪遂處方云寒淫所勝治
以辛熱濕淫于外平以苦熱以苦發之以附子大辛熱
助陽退隂溫經散寒為君乾薑官桂大熱辛甘亦除寒
濕白术半夏苦辛溫而燥脾濕故以為臣人參草荳蔲
甘草太溫中益氣生薑大辛溫能散清濕之邪葱白辛
溫能通上焦陽氣故以為佐又云補下治下制以急急
則氣味厚故大作劑服之不數服瀉止痛減足胻漸溫
調其飲食十日平復明年秋過襄陽值霖雨閱旬餘前
證復作再依前灸添陽輔各二七壯再以前藥投之數
服愈内經寒厥皆屬腎虚云腎藏志志不足則厥又
云腎虚則清厥意不樂又云下虚則厥又云諸厥固泄
皆屬于下是也靈樞逆順肥瘦篇黃帝曰少隂之脉
獨下行何也岐伯曰不然夫衝脉者五藏六府之海也
五藏六府皆稟焉其上者出于頏顙滲諸陽灌諸精其
下者注少隂之大絡出于氣衝循隂股内廉入膕中伏
行骭骨内下至内踝之後屬而别其下者並于少隂之
經滲三隂其前者伏行出跗屬下循跗入大指間滲諸
絡而溫肌肉故别絡結則跗上不動不動則厥厥則寒
矣(經云經絡堅緊火所治之盖灸以治之或湯酒漬之也)運氣寒厥有二一
曰寒經云水平氣曰静順静順之紀其病厥又云歲水
太過寒氣流行邪害心火火燥悸隂厥又云歲金不及
炎火乃行復則病隂厥且格是也二曰寒濕經云太
隂司天之政天氣下降地氣上騰民病寒厥是也千
金方治丈夫腰脚冷不隨不能行方上醇酒三斗水三
斗合著甕中溫漬至膝三日止冷則甕下常著灰火勿
令冷東垣云經云厥在于足宗氣不下脉中之血凝
而留止非火調弗能取之潔古云身熱如火足冷如
冰可灸陽輔穴又云胻痠冷絶骨取之熱厥手足熱
丹溪曰司丞叔平生脚自踝以下常覺熱冬不可加
綿于上嘗自言曰我資稟壯不怕冷予曰此足三隂虚
宜斷慾事以補養隂血庶乎可免笑而不答年方十七
患痿半年而死千金方手足煩者小便三升盆中溫
漬手足素問熱厥取足太隂少陽皆留之暴不知
人之厥已前見卒中暴厥門但有輕而未至于卒仆者
難以諸中目之故復附見于此厥有涎潮如拽鋸聲在
咽中為痰厥先用瓜蒂散或稀涎散或人參蘆煎湯探
吐隨用導痰湯多加竹&KR0377;少加薑汁暴怒氣逆而昏運
者為氣厥宜八味順氣散或調氣散或四七湯手足搐
搦為風厥宜小續命湯因酒而得為酒厥宜二陳湯加
乾葛青皮或葛花解酲湯又有骨枯爪痛為骨厥
身立如椽為骭厥喘而強為陽明厥此皆由氣逆
也厥亦有腹滿不知人者一二日稍知人者皆卒然
悶亂者皆因邪氣亂陽氣逆是少隂腎脉不至也腎氣
衰少精血奔逸使氣促迫上入胸脇宗氣反結心下陽
氣退下熱歸股腹與隂相助令身不仁又五絡皆會于
耳五絡俱絶則令人身脉皆動而形體皆無知其狀如
尸故曰尸厥正由藏氣相刑或與外邪相忤則氣鬱不
行閉于經絡諸脉伏匿昏不知人唯當隨其藏氣而通
之寒則熱之熱則寒之閉則通之仲景云尸厥脉動
而無氣氣閉不通故静而死也菖蒲屑内鼻孔中吹
之令人以桂屑著舌下又剔取左角髮方寸燒灰末
酒和灌之立起遂以竹管吹其兩耳還魂湯奄忽
死去四肢逆冷不醒人事腹中氣走如雷鳴此尸厥也
以熖硝五錢硫黃二錢研細作三服每服好陳酒一大
盞煎覺硝熖起傾于盆内盖著溫服如人行五里又進
一服不過三服即醒灸百會四十九壯氣海丹田三百
壯身溫灸止如無前藥用黑附子一隻炮製人參一兩
分作二服酒三盞煎服或生薑汁酒合煎亦妙灸百會
艾炷止許如菉荳大麤則傷人
診沉微不數為寒厥沉伏而數為熱厥細為氣
虚大如葱管為血虚浮數為痰弦數為熱浮
者外感脉至如喘為氣厥寸沉大而滑沉為實滑
為氣實氣相摶血氣入藏唇口青身冷死如身和汗
自出為入府此為尸厥
證治準繩卷三
