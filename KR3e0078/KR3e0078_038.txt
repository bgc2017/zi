證治準繩卷三十八
明王肯堂撰
類方
七竅門
髭髮
張天師草還丹(海藏)此上少隂下厥隂藥也
地骨皮生地黃兔絲子(酒浸三宿炒黃)牛膝遠志
(去心)石菖蒲(各等分)
右為細末煉蜜丸如桐子大每服三十丸空心温酒
鹽湯亦可修合忌女人鷄犬見
七寶美髯丹補腎元烏鬚髮延年益夀
何首烏(赤白雌雄各一斤)川牛膝(八兩)(以何首烏先用米泔水浸一日夜以)
(竹刀刮去麄皮切作大片用黑豆鋪甑中一層却鋪何首烏一層再鋪豆一層却鋪川牛膝一層又)
(豆一層重重相間面上鋪豆覆之以豆熟為度取去豆晒乾次日如前用生豆再蒸如法蒸七次去)
(豆用)破故紙(半斤以水洗淨用黑芝蔴同炒無聲為度去芝蔴)白茯苓(半斤用人)
(乳汁拌浸透晒乾蒸過)赤茯苓(半斤用黑牛乳汁浸透晒乾蒸過)兔絲子(半斤)
(酒浸一宿洗去砂土晒乾蒸三次晒三次)當歸身(半斤淨身去頭尾酒洗過)枸杞子
(半斤去蒂枯者)
右末之煉蜜丸如龍眼大每日空心嚼二三丸温酒
下或米湯白湯鹽湯皆可(製藥不犯鐡器)
玄精丹北方黑色入通於腎開竅於二隂藏精於腎
其味鹹其類水其病在骨此藥主之血餘自己髮
及父子一本者及少壯男女髮揀去黃白色者用灰
湯洗二三次再以大皂角四兩搥碎煮水洗淨務期
無油氣為佳將髮扯碎曬乾每淨髮一斤用川椒四
兩揀去梗核於大鍋内髮一層椒一層和勻以中鍋
蓋之鹽泥固濟勿令泄氣桑柴慢火煆三炷香退火
待冷取出約重四兩有餘於無風處研為細末
何首烏(用黑豆九蒸九晒揀去豆取淨末一斤)黑脂麻(九蒸九晒取淨末八兩)
破故紙(炒取淨末四兩)生地黃(懷慶沉水者酒浸杵膏八兩)熟地黃(同上)
(製八兩)桑椹(取淨汁熬膏四兩)女貞實(四兩)旱蓮草(取淨汁熬膏四兩)
胡桃肉(研膏二兩)膠棗肉(研膏二兩)槐角子(入牛膽内百日四兩)
右以藥末入諸膏和勻加煉蜜一斤成劑入石臼内
舂千餘下如桐子大每服六十丸空心用何首烏釀
酒每温二三柸送下日三
青絲散(東垣)補虚牢牙黑髭鬚
香白芷白茯苓(各五錢)母丁香細辛當歸
川芎甘草甘松(各三錢)升麻旱蓮草地骨
皮生地黃熟地黃青鹽破故紙(各二錢)
寒水石(七錢煆)香附米(一兩生薑汁浸一宿炒)何首烏(一兩)麝香
(五分)高茶末
右末庚日為始背東面西擦牙早不見日夜不見燈
刷畢嚥藥餘津潤髭一月頓黑(忌食蘿蔔)
擦牙方
六月六日取槐枝刀剉如黃豆麤用一斗著東流
水一桶煮至五分撈去槐枝又煎至三分用食鹽三
斤入鍋炒乾取出研細用黑鉛一斤鍋煆成灰與前
鹽羅成末再入鍋炒如磚色每日擦牙取漱口水通
著打四鬢并髮令自乾日久去頭風固齒去酒刺烏
鬚髮
擦牙烏鬚方
猪牙皂角(七錢炮)白茯苓(去皮)破故紙熟地黃(酒浸焙)
五倍子(製)青鹽細辛(各三錢去根)桑椹子(晒乾五錢)
右為細末每清晨擦牙用水漱口洗鬚鬢不可將漱
水入盆内恐傷眼目
易便擦牙方
用五倍子大者一百個裝食鹽一斤鋪在鍋内大火
燒過存性為細末每日擦之
丁砂散(瑞竹)掠髭髮
大訶子(一箇)母丁香(十五箇)百藥煎(一錢)針砂(少許醋炒七次)
高茶末
右為細末用水一大椀熬數沸不去滓收於淨磁器
内每夜臨卧温漿洗淨髭髮用藥水掠之次早再用
温漿水淨洗百日其髮自黑藥内更浸一新釘尤妙
訶子散(瑞竹)
訶子(兩箇去核)没食子百藥煎(各三兩)金絲礬(一兩半研)
針砂(三兩用好醋一碗磁器浸三日炒七次)
右將蕎麪入針砂打糊先一夜將針砂糊抹在頭上
用荷葉包到天明温漿水洗淨次夜却將前藥末四
味調入針砂糊内用生薑一塊搥碎再加些少輕粉
一處調勻抹在頭上仍用荷葉包到天明用温漿水
加清油數點在内洗盡其髮黑且光
製五倍子法
揀大五倍子去蛀屑敲作碎粒分麤細為二先將麤
片於瓦器中内用文火炒成糊次入細者同炒初時
大黑烟起取出不住手炒將冷又上火炒昏黃煙起
又取開炒再上火炒青黃煙間出即住火先以真青
布一大片浸濕將五倍子傾在布上捏成一團用脚
踏成餅上用濕泥一擔&KR1883;一夜色如烏鵶羽為妙磁
器盛之勿令泄氣
烏鬚易簡方
製五倍子(一錢)膽礬白礬(各七厘)鹽(一分四厘)榆皮麫(二分)
右俱研細末茶清調如稀糊隔湯頓稠黃昏乘熱刷
上待有一箇更次洗去
又方
金鉛(一錢)青錠粉(三分)海沙(一分)樟腦(半分)
右和勻茶滷調搽髭髮點線香一炷完即洗去以油
潤之
點白方
每日拔去白髮即以銀簪點丁香末和薑汁在根孔
内則再生黑鬚
又方
銀礦當歸(各三錢)白礬(生)飛麫真粉(各一分)硃砂
(一分半)
右用清水調拔去白鬚點如前
浸油
銀礦(一兩)當歸(三兩)核桃油(八兩)
右末浸磁礶内七日後搽
黑雲散
五倍子(炒)百藥煎生胡桃皮青石橊皮訶
子肉青木瓜皮青柿子皮何首烏猪牙
皂角(炒黑)青礬細辛水銀(各等分)
右以水銀入石橊皮内月餘再以橊皮曬乾同諸藥
研末煉蜜丸如小錢大常於木炭灰内焙養勿得離
灰如要烏鬚髮時先用皂角水洗淨次用熱酒調化
塗之好熱醋亦可
滋榮散(瑞竹)長養髮髮落最宜
生薑(焙乾)人參(各一兩)
右為細末每用生薑一塊切片蘸藥末於髮落處擦
之二日一次
三聖膏(必用)治髭髮脱落能令再生
黑附子蔓荆子柏子仁(各半兩)
右為末烏雞脂和勻搗研乾置瓦盆内封固百日取
出塗脱處三五日即生
腋氣
六物散治漏腋腋下手掌足心隂下股裏常如汗濕
汙衣
乾枸杞根乾薔薇根甘草(各二兩)胡粉商陸
根滑石(各一兩)
右為末以苦酒少許和塗當微汗出易衣更塗之不
過三著便愈或一歲復發又塗之
治隂汗鵶臭兩腋下臭不可與人同行
白礬蜜陀僧黃丹(各二錢半)麝香(五分)
右於乳鉢内研如飛塵以醋於手心内調藥物搽腋
下經兩時辰許却以香白芷煎湯洗之一日用一次
治腋臭神效
蜜陀僧(四兩)白礬(枯過二兩)輕粉(三錢)
右為細末頻擦兩腋下至半月見效半年全愈
又方
蜜陀僧(一兩)白礬(七錢)碙砂麝香(各少許)
右為細末先用皂角煎湯洗後傅上
又方
用白礬飛過臨睡時以紙襯卓上伸手托壁柱上以
藥乾揩令腋下十分熱痛兩腋揩徧先於日中將所
著上截衣服用灰汁淨洗又泡去衣袖中臭氣皆無
氣息如新衣方可著若洗氣息不斷枉用其藥大槩
藥無不騐多是衣服再作氣故不能斷根一方用燒
好礬石末絹袋盛常以粉腋下不過十度一方唾調
塗之
治腋氣方
右用熱蒸餅一枚擘作兩片摻蜜陀僧細末一錢許
急挾在腋下略睡少時候冷棄之如一腋有病只用
一半葉元方平生苦此疾來紹興偶得此方一次遂
絶根本
又方
撏去腋下毛以甘遂半兩為末用猪肉兩片薄批開
將甘遂摻肉上午後貼放兩腋下候明旦五更濃煎
甘草半兩為湯一碗服之良久瀉出穢物即愈
又方治腋氣先用刀削去腋毛淨用白定粉水調搽
傅患處至過六七日夜後次日早看腋下有一黑點
如針孔大用筆點定即用艾炷灸七枚灸過攻心中
痛當下後藥下之
青木香㯽榔丁香檀香麝香大黃
右煎服以下為度
蠱毒
解毒丸(潔古)善治男子婦人及小兒一切積熱不解停畱
作毒上焦壅熱咽喉不利口乾多渴伏暑困悶霍亂
不寧或山嵐瘴氣及食毒酒毒吐逆不定遊風丹毒
迷惑昏困不省人事虛煩發躁赤目口瘡善解四時
傷寒之疾發散瘟疫毒邪之氣及四方人不服水土
一切諸毒並皆解之常服補真益氣化毒除風神效
不可細述
滑石黃芩貫衆茯苓山梔子乾薑
草龍膽大豆青黛甘草薄荷寒水石
(各一兩)益智仁砂仁山豆根大黃生地黃
桔梗百藥煎紫河車(即蚤休)菉豆粉馬屁勃
板藍根黃藥子(各半兩)
右為細末煉蜜為丸如彈子大每服一丸新汲水化
下細嚼或噙化亦得小兒半丸如婦人血暈不省生
薑薄荷水磨下一丸
又解毒丸解世間不測一切毒
山豆根山茨菰菉豆粉(各二兩)板藍根土馬
㯶黃藥子紫河車續隨子仁木通盆
硝藿香五味子薄荷貫衆寒水石
白殭蠶乾葛雄黃百藥煎(各二兩)茜草根
大黃硃砂(各一兩)麝香(半兩)甘草(臘月竹筒盛置糞清内春日開取隂)
(乾四兩)
右為細末蒸餠如彈子大以螺青三兩和勻畱一半
為衣每服半丸用生薑蜜水化下
三因解毒丸治誤食毒草并百物毒救人於必死
板藍根(四兩乾者洗淨晒乾)貫衆(一兩剉去毛)青黛(研)甘草(生用各一)
(兩)
右為末煉蜜丸如桐子大以青黛另為衣如稍覺精
神恍忽即是誤中諸毒急取十五丸爛嚼用新水送
下或用水浸蒸餅為丸尤佳常服三五丸大解暑熱
神仙解毒萬病丹(一名玉樞丹一名紫金錠)治一切藥毒菰子毒鼠
莽毒惡菌蕈金石毒喫疫死牛馬肉毒河豚毒時行
瘟疫山嵐瘴瘧忽喉閉纏喉風脾病黃腫赤眼瘡癤
衝冒寒暑熱毒上攻或自縊溺水打撲傷損癰疽發
背未破魚臍瘡腫湯火所傷百蟲鼠犬蛇傷男子婦
人或中顛邪狂走鬼胎鬼氣並宜服之凡人居家或
出入不可無此藥真濟世衞家之寶如毒藥嶺南最
多若通宦嶺表纔覺意思不快便服之即安二廣山
谷間有草曰胡蔓草又名斷腸草若人以急水吞之
急死緩水吞之緩死又取毒蛇殺之以草覆上以水
灑之數日菌生其上取為末酒調以毒人始亦無患
再飲酒即毒發立死其俗淫婦人多自配合北人與
之情分相好多不肯還北人回隂以藥置食中北人
還即戒之曰子某年來若從其言即復以藥解之若
過期不往必死矣名曰定年藥北人届彼亦宜誌之
若覺中毒四大不調即便服之或於雞豚魚羊鵝鴨
等肉下藥復食此物即觸發其毒急服此藥一粒或
吐或利隨服便瘥昔有一女子久患勞療病為屍蟲
所噬磨一粒服之一時久吐下小蟲千餘條一大者
正為兩段後只服蘇合香丸半月遂復如常至牛馬
六畜中毒亦以此救之無不效
山茨菰(南北處處有之俗名金燈籠葉似韭花似燈籠色白上有黑點結子三稜二月開花)
(三月結子四月苗苗枯即揠地得之遲則苗腐爛難尋矣與冇毒老鵶蒜極相類但蒜無毛茨菰上)
(冇毛包裹宜辨去皮洗極净焙二兩)川文蛤(一名五倍子搥破洗刮内净焙乾二两)千
金子(一名續隨子去殼揀色極白者用紙包裹换紙硏數十次去盡油以色白再研紙無油成)
(霜為度用一兩)麝香(揀盡血毛皮殼細研淨三錢)紅芽大戟(杭州紫大戟為上江)
(南土大戟次之去蘆根洗極净焙乾一兩半北方綿大戟色白者大峻利反能傷人弱人服有吐血)
(者忌之慎之)
右各研為細末和勻以糯米粥為劑每料分作肆十
粒於端午重陽七夕合如欲急用辰日亦得於木臼
中杵數百下不得令婦人孝子不具足人鷄犬之類
見之切宜秘惜不可廣傳輕之無效如癰疽發背
未破之時用冷水磨塗痛處并磨服良久覺痒立消
隂陽二毒傷寒心悶狂言亂語胸膈壅滯邪毒未
發及瘟疫山嵐瘴氣纏喉風冷水入薄荷一葉同研
下急中顛邪喝叫亂走鬼胎鬼氣並用暖無灰酒
下自縊落水死心頭暖者及驚死鬼迷死未隔宿
者並用冰磨下蛇犬蜈蚣傷並用冷水磨塗傷處
諸般瘧疾不問新久臨發時煎桃柳枝湯磨下
小兒急慢驚風五疳八痢蜜水薄荷一葉同磨下
牙關緊急磨塗一丸分作三服量大小與之牙痛
酒磨塗及含藥少許吞下湯火傷東流水磨塗傷
處打撲損傷炒松節無灰酒下年深日近頭疼
太陽疼用酒入薄荷葉磨紙花貼太陽穴上諸般
癎疾口眼喎斜眼目掣眨言語蹇濇卒中風口噤牙
關緊閉筋脈攣縮骨節風腫手脚疼痛行步艱辛及
一應風氣疼痛並用酒磨下有孕婦人不可服(一方用山)
(豆根全蝎硃砂雄黃各一兩)
保靈丹治蠱毒諸毒一切藥毒神效
硃砂(淨細研一兩)大山豆根(半兩)雄黃黃丹麝香
黃藥子續隨子(生杵末各二錢半)川巴豆(肥者取肉不去油二錢半)
螌蟊(二錢半去頭足)糯米(半生半炒)赤蜈蚣(二條一生一炙)
右各修治入乳鉢研和於端午重陽臘日修合不令
雞犬婦人見用糯米稀糊丸如龍眼核大隂乾磁合
收每一丸好茶清吞下不得嚼破須臾病人自覺心
頭如拽斷皮條聲將次毒物下或自口出或大便出
嫩則是血老則成鼈或蜣蜋諸雜帶命之物藥丸凝
血並下以水洗淨收可救三人如中毒口噤即挑開
下藥或蛇蝎兩汗諸毒以好醋磨傅患處立解服藥
已效如知毒害之家不必研究若訴之其毒再發不
救瘥後更忌酒肉毒食一月惟輭飯可也或急用但
擇吉日精潔修合
青黛雄黃散凡始覺中毒及蛇蟲咬癰疽纔作即服
此令毒氣不聚
好青黛雄黃(各等分)
右研細新汲水調下二錢
歸魂散凡初中蠱在膈上者當用此藥吐之
白礬建茶(各一兩)
右二味為細末每服五大錢新汲水調下頓服一時
久當吐毒出此藥入口其味甘甜並不覺苦味者是
也
雄硃丸治蠱毒從酒食中著者端午日合
麝香(二錢半别研)雄黃硃砂(俱另研水飛過)赤脚蜈蚣(微炙去足)
續隨子(各一兩)
右為細末入雄黃硃砂麝香研勻以糯米煮粥和丸
如芡實大每服一丸熱酒吞下毒當與藥俱下
桔梗散
桔梗(去蘆不以多少擇味苦者剉碎微炒)
右為細末每服三錢米飲調服不拘時候此藥不吐
不利加之易為收賣多服有益如服吐利藥後日進
兩參服使毒氣日漸消散不致再發動也
石刻方治蠱毒無論遠近但煮一鴨卵插銀釵於内
并噙之約一食頃取視釵股俱黑即中毒也
五倍子(二兩)硫黃末(一錢)丁香木香麝香輕粉
(各少許)糯米(二十粒)甘草(三寸半生半熟)
右用水十分於瓶内煎七分候藥面生皺皮為熟絹
濾去滓通口服病人平正仰卧令頭高覺腹中有物
衝心者三次即不得動若吐以盆桶盛之如蛇魚之
類乃是惡物吐罷飲茶一盞瀉亦無妨旋煮白粥補
忌生冷油膩鮓醬十日後服解毒丸三五丸經旬平
復
七寶丸治蠱毒
敗鼓皮蠶退紙(各燒存性)刺蝟皮五倍子續隨
子硃砂(研)雄黃(研各等分)
右為細末糯米稀糊和丸如梧桐子大每服七丸空
心用熱水送下
東坡雄黃丸治蠱毒及蟲蛇畜獸毒
雄黃明礬(生用各等分)
右於端午日合研細鎔黃蠟和丸如梧桐子大每服
七丸念藥王菩陸藥上菩薩七徧白湯送下
蜜髓煎治中蠱毒令人腹内堅痛面目青黃病變無
常
蜜(一碗)猪骨髓(五兩研)
右同煎令熟分作十服日三服即瘥
馬兜鈴根湯治五種蠱毒及草蠱術在西京處及嶺
南人若行此毒入人咽刺痛欲死者用馬兜鈴根一
兩細剉以水一盞煎至七分去滓空心頓服當時吐
出蠱未吐再服以快為度一方以苗為末温水調服
一方用根㨶末水服方寸匕
治諸蠱毒方
右用鰻鱺魚乾末空心服之三五度瘥一方燒炙令
香食之尤佳其魚有五色紋者良
鐵精丸治食中有蠱毒腹内堅痛面目青黃瘦瘁淋
露骨立病變無常
鐵精(乃煅鐵爐中如塵紫色輕者為佳不拘多少)
右為細末以生雞肝搗和丸如梧桐子大曝乾每服
五丸七丸温酒下
治中蠱方
右用山豆根不以多少蜜遣人和水硏已禁聲服少
許不止再服
槲皮散治蠱毒下血如爛肉片心腹㽲痛如有物齧
若不即治食人五藏乃死
槲木(北隂白皮)桃根白皮(各四兩並細剉)蝟皮灰亂髮灰(各一)
(兩)火麻子汁(五升)
右先以水五盞煮槲皮桃根皮取濃汁貳盞和麻子
汁每服暖汁一盞調蝟皮灰髮灰二錢匕令患人少
食旦服須臾用水一盞以雞翎引吐於水中如牛涎
諸蠱並出
治中蠱毒下血如肝
萆麻子(一粒去皮)朴硝(一錢)
右細研作一服新汲水調下連作二三錢效
地榆散治蠱毒下血或腹痛或不痛百治不效煩渴
不止
臭樗根(東引根白皮蜜炙焙乾)地榆(各半兩)
右為細末每服一錢熱米飲調下
苦瓠湯治蠱毒吐血或下血如爛肝
右用苦瓠一枚切以水貳大盞去滓空心分温二服
吐下蠱即愈范汪方云苦瓠毒當臨時量用之肘後
方云用苦酒一升煮令消飲之神騐一名苦葫蘆
療卒中蠱下血如雞肝者晝夜出血石餘四藏皆損惟
心未毁或鼻破待死者
右以桔梗搗屑以酒服方寸匕日參服不能下藥者
以物拗口開灌之心中當煩須臾自定服七日止當
猪肝臛以補之神良
茜根散治蠱注下血如雞肝體熱心腹中煩悶
茜根川升麻犀角屑地榆(剉)黃連(炒各一兩)
右為散每服四錢水一中盞煎六分去滓不拘時温
服
雄黃散治中蠱毒吐血
雄黃(二錢五分研)伏龍肝(半兩研)螌蟊(去足翅糯米炒十四枚去糯米)獺
肝(如棗大炙)
右為細末每服二錢匕空心以酪漿調下或吐蝦蟆
及蛇蟲等出是效
麥麫散治中蠱吐血
右用小麥麫二合分為三服以冷水調下半日服盡
當下蠱即瘥
黃龍湯治因食中毒
右將竈底當釡直下握取赤土為細末以冷水調隨
多少服之或以犀角水磨取汁飲亦治食六畜肉中
毒大效
解一切食毒及飲酒不知中何毒卒急無藥可解
薺苨甘草(生用各二兩)
右細剉以水五盞同煎取二盞停冷去滓分三服一
方解一切藥毒加蜜少許同煎服之
食躁或躁方用豉煮濃汁飲之
解麫毒方
右以蘿菔啖之麥麫太熱蘿菔能解其性
治中豆腐毒方
右用生蘿菔煎湯如非時無蘿蔔用子煎湯亦可有
人好食豆腐因中其毒醫治不效偶更醫醫至中途
適見做豆腐之家夫婦相争因問云今早做豆腐妻
誤將蘿蔔湯置腐鍋中今豆腐不成蓋豆腐畏蘿蔔
也醫得其說至病家凡用湯使俱以蘿蔔煎湯或調
或嚥病者遂愈
解菰子毒及一切菌毒
右用芫花生者為末每服一錢新汲水下以利為好
中蕈毒方
忍冬草生啖之即金銀花也又名老翁鬚又名鴛鴦
草掘地作坑以新汲水投坑中攪之乘渾濁取出
以絹濾過用磁器盛每服時調轉飲一盞至三盞當
效人糞汁飲一升大豆濃煮汁飲之服諸吐
利藥並解取糞汁法截淡竹去青皮浸滲其中取
筒中汁是也食楓樹菌而笑不止亦治以前方
蕈毒吐瀉不止者用細茶芽研細以新汲井水服神效
治蕈毒欲死方用石首魚頭或鮝頭亦妙白水煮
汁灌之即愈治中菌毒用笆竹不入泥者數節煎
湯飲之立效荷葉殺蕈毒
誤食芋煩毒欲死亦治以前方其芋根山東人名魁芋
人種芋三年不收亦成野芋並殺人蜀椒閉口者
有毒誤食之戟人咽喉氣欲絶或吐下白沫身體痺
冷急治之用肉桂煎汁飲之或食蒜或食地漿
或濃煮豆豉汁飲之並解
鉤吻與芹菜相似誤食殺人解之用薺苨八兩水六升
煮取二升并温二服鉤吻生池傍無他異其莖有毛
以此别之
菜中有水莨菪葉員而光有毒誤食之令人狂亂狀如
中風或吐血治之用甘草煮汁服之解
春秋二時龍帶精入芹菜中人偶食之為病發時手青
腹滿痛不可忍名蛟龍病治之用餳糖二三升日兩
度服之吐出如蜥蜴三五枚瘥
食苦瓠中毒治之用黍穰煮汁服之解
飲食中毒煩滿治之用苦參三兩苦酒一升半煮半沸
三上三下服之吐食出即瘥或以水煮亦得犀角
湯亦解
貪食食多不消心腹堅滿痛治之用鹽一升水三升煮
令鹽消分三服當吐出食便瘥
治鬱肉漏脯中毒
燒犬屎酒服方寸匕或服人乳汁或飲韭汁二三升
亦良鬱肉密器蓋之隔宿者是也漏脯茅屋漏下
沾著者是也
治黍禾中藏肝脯食之中毒方
大荳濃汁飲數升即解亦治狸肉漏脯等毒
治食生肉中毒方
掘地深三尺取其下土三升以水五升煮數沸澄清
汁飲一升即愈
治自死六畜肉中毒方用黃蘖搗屑服方寸匕
治食自死鳥獸肉中毒方
右取故頭巾垢一錢匕熱湯中煬服之亦治卒心痛
以沸湯取汁飲之頭巾即縛髻帛也又方飲乳汁數
升良
治食六畜肝中毒方凡物肝藏不可輕啖自死者尤
毒
右用豆豉以水浸絞取汁旋服之
治食馬肝牛肉毒方
右以人乳汁合豉濃汁服之神效
治馬肝毒中人未死方
雄鼠矢二七粒末之水和服日再服(屎尖者是)又人垢取
方寸匕服之佳
治馬肉中毒欲死方
香豉二兩杏仁三兩相和蒸一食頃熟杵服日再服
又方煮蘆根汁飲之良
治噉蛇牛肉食之欲死方飲乳汁一升立愈以泔
洗頭飲一升愈牛膝細切以水一斗煮取一升飲
之即解辨噉蛇牛肉毛髮向後順者是也
鳥獸有中毒箭死者其肉毒
用大荳煮汁及藍汁服之即解
治河豚毒方
五倍子白礬
右等分為細末水調服之
治食河豚魚中毒一時困殆倉卒無藥以青油多灌之
使毒物盡吐出為愈
食魚後中毒物煩亂用陳皮濃煎汁服之即解
食鯸鮧魚中毒用蘆根煮汁服之即解
食蟹中毒用紫蘇煮汁飲三升紫蘇子搗飲之亦良
冬瓜汁飲二升喫冬瓜亦可
食果中毒用猪骨燒過末之服方寸匕亦治馬肝漏脯
等毒
誤飲蛇交水毒方陳齋郎湖州安吉人因涉春渴掬
澗水兩口嚥數日覺心腹微痛日久痛甚服藥醫診
之云心脾受毒今心脈損甚齋郎云去年涉春渴飲
澗水得此病醫云喫却蛇在澗邊遺下不淨在澗水
内蛇已成形在腹中食其心而痛也遂以水調雄
黃服之果下赤蛇數條皆能走
誤吞蜈蚣用生雞血令病人喫須臾以清油灌口中其
蜈蚣滚在血中吐出繼以雄黃細研水調服愈
治中諸藥毒
生甘草黑荳淡竹葉(各等分)
右㕮咀用水一椀濃煎連服
藍根散解藥毒
藍根(剉一握)蘆根(剉一握)菉豆(研二錢半)澱脚(一合研)
右先將二根以水一椀煎至七分去滓次入後二味
和勻分三服或一二服利下惡物不效再服
粉草飲凡中藥毒即令食生黑豆數粒食之聞腥者
即非中毒也若是吐逆躁煩服藥須極冷即解也
甘草(生用一兩)白礬(生半兩)延胡索(一兩)
右剉細每服半錢水一盞煎至六分去滓放冷細細
下之
解一切藥毒草毒六畜肉中毒方
右用白扁豆生曬乾為細末新汲水調下二三錢匕
解藥毒方王仲禮嗜酒壯歲時瘡&KR1439;發於鼻延於顙
心甚惡之服藥不效僧法滿使服何首烏丸當用貳
斤適墳僕識草藥乃掘得之其法忌鐵器但於砂鉢
中藉黑豆蒸熟既成香味可人念所蒸水必能去風
證以頮面初覺極熱漸加不仁至晚大睡眉目耳鼻
渾然無别望之者莫不驚畏王之母高氏曰凡人感
風癩非一日積吾兒遇毒何至於是吾聞
山豆根赤小豆黑蛤粉生薑汁
右急命僕搗捩薑汁以上三味為末調傅之中夜腫
消到曉如初蓋先採何首烏擇焉不精為狼毒雜其
中以致此撓也
解藥過劑毒服附子酒多而覺頭重如斗唇裂血流
急求黑豆菉豆各數合嚼之及濃煎黑豆菉豆湯併
飲服風藥多悶亂不省醋灌濃煎甘草同生薑自
然汁頓飲之又方以螺靑細研新汲水調下
白扁豆飲(一名巴豆膏)解砒毒等
右用白扁豆不拘多少為細末入青黛等分細研再
入甘草末少許巴豆一枚去殼不去油别研為細末
取一半入藥内以砂糖一大塊水化開添成一大盞
飲之毒隨利去後却服五苓散之類
解砒毒鼠莽毒用旋刺下羊血及雞鴨血熱服
藍飲子解砒毒及巴豆毒用藍根砂糖二味相和擂水
服之更入薄菏汁尤妙
解砒毒方其證煩燥如狂心腹攪痛頭旋欲吐不吐
面色青黑四肢逆冷命在須臾不救用菉豆半升擂
去滓以新汲水調通口服或用真靛花二錢分二服
以井花水濃調服之又方治悶絶心頭温者新汲水
調水粉服之
治中砒毒方用甘草汁同藍汁飲之即愈
解砒毒方
右以豆豉煎濃汁飲之亦治服藥過劑心中煩悶
解砒毒用早禾稈燒灰新汲水淋汁濾過冷服一椀毒
從利下即安又方用井花水調豆粉或菉豆擂水汁
皆可
解砒毒
漢椒(四十九粒)黑豆(十四粒)甘草節(二寸碎之)烏梅(二個)
水一盞煎至七分温服
解鼠莽草毒用枯過明礬同上等好茶末少許新汲水
調服人有用之累效又用大黑江豆煮汁服之如欲
試其騐先刈鼠莽苗葉以豆汁澆其根從此敗爛不
復生矣又用枯蓮房殼帶梗隂乾㕮咀煎水二三
碗灌之如無用荷葉中心蒂或用藕節煎至一碗温
冷灌之毒即散
解巴豆毒方其證口乾兩臉赤五心熱利不止諸藥
不效者
右用芭蕉根葉研取自然汁服利止而安
治藥中用巴豆下利不止
乾薑(炮)黃連(微炒各一兩)
右為細末每服二錢水調下如人行五里再服又
煮菉豆湯冷服之瘥
薺苨湯療石毒卒發者慓慓如寒或飲食或不飲食
若服紫石英發毒者亦熱悶昏昏喜卧起止無氣力
或寒皆是藏府氣不和以此治之
薺苨(四兩)茯苓黃芩芍藥(各二兩)蔓菁子(一升)藍子
人參炙甘草(各一兩)
以水一升先煮蔓菁子取八升去滓内餘藥煎取三
升去滓分三服日三若虛弱人加人參一兩若上氣
加茯苓薺苨各一兩甚良
治銀毒方
黃連(去毛)甘草(生剉各二兩)
右剉碎以水三盞煎取二盞去滓時時飲之良
治丹砂毒方
用鹽半兩以冷水攪勻令澄旋旋服之
治石鍾乳毒方
右用紫石英為細末每服一錢匕温水調下連三服
黑鉛酒治中金石藥毒
黑鉛一斤以乾鍋鎔作汁投酒一升如此十數㢠廻候
酒至半升去鉛頓服之效一方以井水磨下解砒毒
解丹毒方以地漿服之甚效治一切藥毒蠱毒金
石毒並用石蟹以熟水磨服
治五石毒用薺苨汁生服良
治丹石毒以蚌肉食之良
治漆毒方一州牧以生漆塗囚兩眼囚已盲適有村
叟憐而語之曰汝急尋蟹搗碎濾汁滴眼内漆當隨
汁流散瘡亦愈矣如其言訪得一小蟹用之目睛好
略無損
治中蠱毒
右用生蒼耳七箇白礬一兩皂角子少許嚼塗咬處
須男子嚼之餘藥傅腫處
治溪毒中毒
右以知母連根葉搗作末服之亦可用水搗取汁飲
三升夏月出行多取此屑自隨欲入水先取少許投
水上流便無畏兼辟射工亦可和水作湯浴之甚佳
葱白湯治中水毒溪毒如傷寒狀
葱白(一握切)豉(半升)葛根(二兩)升麻(七錢半)
右剉如豆大每服四錢匕水二盞煎至一盞去滓不
拘時温服移時再服
五加皮散治中水毒溪毒如傷寒狀
右用五加皮硏為細末每服一錢匕酒一盞調下日
二夜一粥飲調亦得一方以五加皮根燒研為末水
調服
牡丹散治中水毒溪毒下部蟲蝕生瘡
牡丹皮為細末每服二錢匕酒一盞調下日三服
蟲
神效煎紅丸專取一切蟲積神效無比凡人百病皆
因飲酒過度食傷生冷故使脾胃不和心膈脹滿嘔
惡咽酸常吐青水面色痿黃不進飲食山嵐瘴氣水
腫蠱脹齁䶎欬𠻳痰涎壅滯酒積食積氣積氣塊番胃
噎膈嘔逆惡心腸風痔漏臟毒酒痢累藴積熱上攻
頭目下生瘡癬婦人血氣寒熱往來肌體羸弱月經
不調赤白帶下鬼氣鬼胎産後諸疾小兒五疳蟲積
誤吞銅鐵誤食惡毒等物並宜服之每服五更鷄鳴
時用冷茶清吞下更用馬桶盛糞於野地看之庶見
藥功易辨或蟲或積或如爛魚凍或作五色等積若
一次未見蟲積更看第二三次下來此即是病根有
積消積有氣消氣有蟲取蟲有塊消塊若病根去其
病自消若病淺即一服見效若源深更須再一服能
宣導四時藴積春宣積滯不生瘡毒夏宣暑濕不生
熱痢秋宣痰飲不生瘴瘧冬宣風寒不生瘟疫此藥
温和不動元氣真氣亦無反惡小兒半服孕婦休服
其效如神
一上末㯽榔生研細取淨末一斤以二兩為母餘
十四兩上第一次以一等羅篩過取齊曬乾
二上末商陸即樟柳根白者可用赤者殺人金毛
狗脊貫衆各四兩已上三味和一處研極細末上第
二次以二等羅篩過取齊曬乾又方不用貫衆則蟲
出來猶未死也
三上末三稜醋煮莪术醋煮各八兩青木香西木
香各四兩雷丸醋煮二兩半南木香二兩已上六味
和一處研極細末上第三次以三等羅篩過取齊
四上末大黃鍘碎酒浸曬乾研細取淨末一斤上
第四次以四等羅篩取齊曬乾
五上末黑牽牛半生半炒研細取頭末淨一斤上
第五次以五等羅篩過取齊曬乾又方有枳殼一斤
為母有藿香四兩和入諸香
右作五處另研極細末要作五次上末却用茵蔯半
斤大皂角一斤煎汁濾淨法水為丸如菉豆大曬乾
後用丁香末一兩或加蘆薈末一兩亦妙以前淨汁
煎一滚灑入丸藥旋搖令光瑩為度再以阿膠二兩
生以前汁熬鎔灑入丸藥旋搖光瑩曬乾壯人每服
五錢弱人每服四錢五更以茶清吞下小兒減半
萬應丸取蟲積神效
黑牽牛(取頭末)大黃㯽榔(各八兩)雷丸(醋煮)南木香(各一)
(兩)沉香(五錢)
右將黑牽牛大黃㯽榔和一處為末以大皂角苦練
皮各四兩煎汁法水為丸如菉豆大後以雷丸木香
沉香和一處研末為衣每服三四十丸五更用砂糖
水送下或作末服亦可
追蟲丸取一切蟲積
黑牽牛(取頭末)㯽榔(各八兩)雷丸(醋炙)南木香(各二兩)
右為末茵蔯二兩大皂角苦楝皮各一兩煎濃汁法
水為丸如菉豆大大人每服四錢小兒每服三錢或
二錢或一錢半量人虚實五更用砂糖水吞下待追
去惡毒蟲積二三次方以粥補之
下蟲丸追蟲取積
苦楝皮(去外麄皮用根皮為上樹皮次之)
右末麫糊丸如彈子大如欲服藥宜戒午飯晡時預
食油煎雞卵餅一二個待上牀時滚白湯化下一丸
至五更取下異蟲為效
化蟲丸治諸蟲
鶴虱(去土)㯽榔苦楝根(炒各一兩)白礬(枯二錢半)
右為末米糊為丸如桐子大一歲服五丸量人大小
如減丸數温漿水入生麻油三四點打勻送下清米
湯亦可不拘時其蟲細小者皆化為水大者自下
集效丸治因藏府虛弱或多食甘肥致蛔蟲動作心
腹絞痛發則動聚往來上下痛有休止腹中煩熱口
吐涎沫是蛔咬宜服此藥若積年不瘥服之亦愈又
治下部有蟲生痔癢痛
木香鶴虱(炒)㯽榔訶子(麫裹煨去核)蕪荑(炒)附子
(煨去皮臍)乾薑(各七錢半)大黃(一兩半)烏梅(十四個去核)
右為末煉蜜丸如桐子大每服三四十丸食前用陳
皮湯下婦人淡醋湯送下
秘方萬應丸治大人小兒腹内有蟲及積氣塊痛小
兒疳病
三稜(醋炒)莪术(各五錢醋炒)㯽榔(一兩)陳皮(麩炒黃色)橘紅(各五錢)
蕪荑(二錢半)雷丸(五錢)鶴虱(三錢微炒)乾漆(炒無煙五錢)木香(二錢)
(不見火)良薑(二錢陳壁土炒)砂仁(二錢去殼)史君子(取肉)麥糵麫(炒各)
(五錢)胡黃連(炒)炙甘草(各三錢)神麴(炒黃色五錢)
右為細末醋打米糊丸如菉豆大每服三五十丸空
心淡薑湯送下
取蟲積方
㯽榔牽牛(各半斤)雷丸(一兩半)苦練皮(一兩)大黃(四兩)皂
角(半斤)三稜蓬术(各二兩另剉同醋煎)木香(隨意加入)
右為細末煎皂角膏子煮糊和丸如黍米大每服二
錢四更時分冷茶送下小兒一錢下蟲以白粥補之
萬靈丸取積追蟲
黑牽牛(一斤取頭末十兩生用)大腹子(一斤扁者取末七兩生用如尖者是㯽榔)
蓬术(二兩煨)京三稜(炮)雷丸(炮)廣木香(各五兩煨)
右為細末研勻用好紫色皂角半斤去皮弦切碎用
水兩大盞浸一宿冬用浸兩宿撈去麤滓銅磁器内
熬數沸白沫出為度放冷和藥必須揉搗為丸如梧
桐子大每服四錢重五更時砂糖水送下温冷不妨
至天明利三五行看取下是何蟲積以温白粥補之
忌食生冷魚腥硬物孕婦勿服
㯽榔湯治三蟲并寸白蟲
右用㯽榔三枚以灰火煨過麤搗篩用水三盞煎至
一盞半去滓分三服空心日午近夜各一服其蟲盡
下或和葱白鹽豉同煮飲之亦佳一方治寸白蟲用
㯽榔二七枚剉碎以水二升半煮皮取一升半去滓
内末頻服暖卧蟲出或不盡更服取瘥止宿勿食旦
服之
麥門冬湯治肺勞熱生蟲其形如蠶令人欬逆氣喘
或謂憂膈氣膈恚膈寒膈熱膈此皆從勞氣所生名
曰膏肓病針灸不至
麥門冬(去心十兩)乾薑(炮)蜀椒(去日并合口者微炒出汗各一兩)黃茋
(剉)百部(焙)白术人參桂(去麄皮各一兩二錢半)遠志(去心)
附子(炮去皮臍)細辛(去苖葉)炙甘草(各一兩半)杏仁(去雙仁皮尖焙乾麪)
(炒令黃半兩)
右為細末煉蜜和更於鐵臼内塗酥杵令勻熟丸如
酸棗大含化稍稍嚥津一方有㯽榔一方無白术
桑根白皮酒治肺勞熱生蟲在肺為病
桑根白皮(取東引者剉一升)吳茱萸根皮(取東引者淨刷去土五兩)狼
牙(去連苗處淨一錢刷去土三兩)
右細剉用酒七升煮至二升去滓分作三服每日空
心一服一方無狼牙
前胡湯治脾勞有白蟲長一寸在脾為病令人好嘔
胸中欬欬即嘔而不出
前胡(去蘆)白术(剉)細辛(去苗葉)赤茯苓枳殼(去穰麩炒)常
山(剉)松蘿旋覆花(各一兩半)龍膽(去苗)杏仁(去雙仁皮尖麩炒各)
(一兩)
右剉碎每服半兩水二盞入竹葉十片洗淨細切同
煎至一盞去滓空心服吐之即虛若腹中熱滿加芒
硝半錢梔子仁一兩黃芩一兩半苦參一兩一方用
枳實無枳殼
茱萸根浸酒方治脾勞熱有白蟲在脾中為病令人
好嘔
吳茱萸根(取東引者一尺剉)麻子(八升淨揀)陳皮(去白炒二兩)
右先搗碎橘皮麻子如泥然後拌茱萸根用酒一斗
浸一宿慢火上微煎絞去滓分作五服每空心温服
蟲即下凡合藥時忌言合殺蟲藥一方以水煎服
雷丸丸治心藏勞熱傷心有長蟲名曰蟲長一尺貫
心為病
雷丸(灰火炮温)橘皮(湯浸去白焙)桃仁(去雙仁皮尖麩炒各一兩二錢半)貫
衆(大者去鬚半兩)白蕪荑(炒)青箱子(炒)乾漆(炒烟出各一兩)狼牙
(去連苗處淨刷去土一兩半)亂髮(如雞子大一塊燒為灰研)
右為細末研勻煉蜜和更於鐵臼内塗酥杵令勻熟丸如
梧桐子大每服十五丸空心用温酒送下至晚再服
米飲亦得一方不用塗酥一方有殭蠶吳茱萸根皮
貫衆散治腎勞熱四肢腫急有蟯蚘如菜中蟲生於
腎中
貫衆(大者三枚去鬚)乾膝(炒令煙絶二兩)吳茱萸(水洗七徧焙乾炒一兩半)槐
白皮(乾者剉)白蕪荑(炒各一兩)胡粉(炒黃色研一兩)杏仁(去皮尖雙仁炒)
(半兩)
右為細末研勻每服二錢空心井花水調下日晚再
服
水銀膏治蟯蟲咬人下部癢
右水銀一兩用蒸棗膏和丸如人指大綿裹臨卧内
下部中一宿内藥時常留綿帶子在外一方云水銀
損腸宜慎之
蠶蛹汁方治蚘蟲
右取繰絲蠶蛹兩合爛杵生布絞取汁空心頓飲之
非繰絲即須依時收取蠶蛹曝為細末用時以意斟
酌多少和粥飲服之
錫灰丸取寸白諸蟲
錫灰(一兩)雞心㯽榔貫衆(各半兩)木香(二錢半)輕粉
黃丹(各二錢)
右為細末酒醋煮麫糊為丸如荔枝大每服一丸米
泔浸輭日末先喫飯了至黃昏不饑飽時喫肉脯一
片引蟲少刻温酒嚼下至天明蟲出又喫韭菜亦治
寸白蟲
治寸白蟲令化為水
狗脊貫衆白蕪荑酸石畱根(剉各一兩)
右剉碎每服半兩以漿水一大盞煎至伍分去滓四
更初温服先於晚間不得喫夜飯
治寸白蟲為水瀉出永除方
榧子㯽榔蕪荑(各等分)
右為細末每服二錢温酒調服先喫燒牛肉脯後服
藥
聖功散治寸白蟲不拘久近神效
南木香㯽榔(各等分)
右為細末每服二錢温酒調服先明空心先熱嚼炙
猪肉之屬只嚥汁吐去滓便服藥辰已間蟲下其疾
永除
治寸白蟲方
右用榧子四十九枚去皮以月上旬平旦空心服七
枚七日服盡蟲消成水永瘥又云食實七枚七日滿
蟲化為水一方以百枚只燃啖之食盡佳不能者但
啖五十枚亦得經宿蟲消自下一方并治三尺蟲
又方
用黑鉛灰錫灰炒四錢一服先喫猪肉脯少許一時
來却用砂糖濃水半盞調灰五更服蟲盡下白粥將
息一日良予宣和中每覺心中多嘈雜意謂飲作又
疑是蟲漫依良方所說服翼日下蟲二條一長二尺
五寸頭匾闊尾尖銳每寸作一節斑斑如錦紋一條
皆寸斷矣
治濕&KR0630;方
青黛(二兩)黃連黃檗丁香(各一兩)麝香(二分)
右為細末以車脂和如棗大内下部日一二度
治蟲蝕下部肛盡腸穿者
右取長股蝦蟆青背者一枚雞骨一分燒為灰合和
吹下部令深入累用效
證治準繩卷三十八
