證治凖繩卷一百十三
明王肯堂撰
外科
足部(十八)
脚發
靈樞云發於足上下名曰四淫其狀大癰不急治之百
日死發於足膀名曰厲癰其狀不大初徔小指發急
治去之其狀黑者不可消輒益不治百日死薛脚發
之證屬足三隂經精血虧損或足三陽經濕熱下注若
色赤腫痛而潰膿者屬濕熱下注為可治若色微赤微
腫而膿清者屬精血虧損為難治若黑黯不腫痛不潰
膿煩熱作渴小便淋漓者隂敗末傳惡證也為不治其
法濕熱下注者先用隔蒜灸活命飲以解壅毒次服益
氣湯六味丸以補精氣若色黯不痛者着肉灸桑枝灸
以行壅滯助陽氣更用十全大補湯八味丸壯脾胃滋
化源多有復生者若專治其瘡復傷元氣吾未見其生
者閣老靳介菴脚指縫作痒出水腫焮脚面敷止痒
之藥不應服除濕之劑益甚余以為隂虚濕熱下注用
六味地黃丸補中益氣湯愈大參李北溪左足赤腫
作痛此足三陽經濕熱下注先用隔蒜灸活命飲一劑
其痛頓止灸患處出水赤腫頓消次用托裏消毒散四
劑灸患處出膿而愈儒者楊舉元患此微腫痛微赤
焮此足三陽經隂虚濕熱下注用隔蒜灸托裏散而起
發用十全大補湯而膿成乂與加減八味丸料百劑而
歛一儒者患此腫硬色白兩月餘矣此足三隂經虧
損為外寒所侵用大防風湯及十全大補兼服而消後
場屋不利飲食勞倦前症復作盜汗内熱飲食不化便
滑肌瘦此脾土虚寒而命門火不能相生用八味丸益
氣湯百餘劑喜其年壯得愈一男子脚心發熱作渴
引飲或用四物芩連黃檗知母莗腹痛作嘔煩熱大渴
此足三隂虧損前藥復傷脾胃也先用六君加炮薑數
劑而脾胃醒再用補中益氣加茯苓半夏而脾胃健乃
以加減八味丸兼服半載而愈一儒者脚心發熱作
痒以滾湯浸漬潰而出水肌體骨立作渴吐痰此脾腎
虚而水泛為痰也服益氣湯六味丸年餘元氣復而諸
證愈少宗伯顧東江面黧作渴余曰此腎經虧損當
滋化源以杜後患彼雖然之而終不服次年九月内左
足面患疽色黯不痛脚腿沉重用隔蒜灸三十餘壯足
腿即輕瘡出血水數日而消瘡色仍黯時公將北行賀
祝萬夀余診之曰脾脉衰憊陽氣虚極不宜遠行公曰
余得夢屢騐向夢羣仙待我此夀徵也至河間驛聚仙
堂病篤歎曰立齋豈能留我果卒於此亦異數也
脱疽
靈樞云發於足指名曰脱癰其狀赤黑者死不治不赤
黑者不死治之不衰急斬之否則死矣鬼遺云&KR0146;敦
疽發兩足指五日不冗死四日可刺其色發黑癰者不
堪未過節者可治足指生疔重者潰而自脱故曰脱
疽或曰惟足大指患之為脱疽其餘足指患之曰敦疽
易治惟脱疽難治初發結毒焮赤腫痛者以五神散
及以紫河車金線釣葫蘆金雞舌金腦香搗爛敷及以
汁塗傅又以萬病解毒丸磨醋煖塗之未成焮痛者
除濕攻毒更以隔蒜灸之至不痛用十二經消毒散加
引經藥若腫勢盛未得緊急者宜作蛇傷治之及作瘴
氣治之效未成焮痛或不痛或大痛者宜隔蒜灸更
用解毒以消毒萬全湯臨證加減未成若色黑急割
去速服補劑庶可救若黑涎上不可治未成若色赤
焮痛者托裏消毒更兼灸以人參敗毒散去桔梗加赤
牛膝銀花白芷大黃痛止次以十宣散加天花粉金銀
花赤牛膝未成欲成若色紫不痛隔蒜灸五十壯尚
不知痛又明灸之活命飲次以托裏散潰脱而愈
未成欲成大痛色赤而腫隔蒜灸至痛止以加味荆芥
敗毒散加赤牛膝銀花白芷大黃次以活命飲薛脱
疽因醇酒炙煿膏粱傷脾或房勞損腎故有先渴而後
患者有先患而後渴者若色赤作痛自潰者可治色黑
不潰者不治色赤作痛者元氣虚而濕毒壅盛也先用
隔蒜灸活命飲托裏散再用十全大補湯加減八味丸
色黯不痛者腎氣敗而虚火盛也隔蒜灸桑枝灸亦用
十全大補湯加減八味丸則毒氣不致上侵元氣不致
虧損庶可保生亦有因修手足口咬等傷而致者若元
氣虚弱或犯房事外塗寒凉内服尅伐損傷脾胃患處
不潰若黑黯上延亦多致死重者湏當以脚刀轉解周
界輕拽去之則筋隨骨出而毒得洩亦不痛否則毒筋
内斷雖去而仍潰且偏僻之處氣血罕到藥難導逹况
攻毒之劑先傷脾胃不若灸法為良重者湏解去為善
故孫真人云在肉則割在指則截蓋親之遺體雖不忍
傷而遂至夭殁則尤傷矣况解法無痛患者知之一
人足指患此焮痛色赤發熱隔蒜灸之更以人參敗毒
散去桔梗加金銀花白芷大黃二劑痛止又十宣散去
桔梗官桂加天花粉數劑而平一人年踰四十左足
大指赤腫焮痛此腎經積毒下注而然名曰脱疽喜色
赤而腫以人參敗毒散去人參桔梗加金銀花白芷大
黃二劑更以金銀花甘草節瓜蔞四劑頓退再以十宣
散去桔梗桂加金銀花防己數劑愈一人患此色紫
赤不痛隔蒜灸五十餘壯尚不痛又明灸百壯方知乃
以敗毒散加金銀花白芷數劑而愈一膏粱年踰五
十亦患此色紫黑脚焮痛孫真人曰脱疽之證急斬之
去毒延腹必不治色黑不痛者亦不治喜其飲食如故
動息自寧為瘡善證遂以連翹敗毒散六劑更以金銀
花甘草節瓜蔞二十餘劑患指潰脱更以芎歸生芐連
翹金銀花白芷二十餘劑而愈次年忽發渴服生津等
藥愈甚服八味丸而止大抵此症皆由膏粱厚味或
房勞太過丹石補藥所致其發于指微赤而痛可治治
之不愈急斬去之庶可保否則不治色紫黑或發于脚
背亦不治或先渴而後發或先發而後渴色紫赤不痛
此精氣已竭决不可治一芻蕘左足指患一泡麻木
色赤次日指黑五日連足黑冷不知疼痛脉沉細此脾
胃受毒所致進飛龍奪命丹一服翌日令割去足上死
黑肉割後骨始痛可救治以十全大補湯而愈蓋死肉
乃毒氣盛拒截榮氣所致况至隂之下血氣難達經云
風淫末疾是也向若攻伐之則邪氣乘虚上侵必不救
矣一人足指患之大痛色赤而腫隔蒜灸之痛止以
人參敗毒散去桔梗加金銀花白芷大黃而潰更以仙
方活命飲而痊一人足指患之色黑不痛令明灸三
十餘壯而痛喜飲食如常予謂急割去之速服補劑彼
不信果延上遂致不救一人足指患之色紫不痛隔
蒜灸五十餘壯尚不知痛又明灸百壯始痛更投仙方
活命飲四劑乃以托裏藥潰脱而愈一人足指患之
色赤焮痛作渴隔蒜灸數壯以仙方活命飲三劑而潰
更服托裏藥及加減八味丸潰脱而愈若早用前法不
至於此一膏粱之人先作渴足熱後足大指赤痛六
脉洪數而無力左尺為甚余謂此足三隂虚當滋化源
為主固服除濕敗毒等藥元氣益虚色黯延足余乃朝
用補中益氣湯夕用補隂八珍湯各三十餘劑及桑枝
灸潰而膿清作渴不止遂朝以前湯送加減八味丸夕
用十全大補湯三十餘劑而痊是時同患此證服敗毒
之藥者俱不救
附方
五神散搽一切瘴毒蛇傷蝎螫大效
金線釣葫蘆紫河車(各二錢)續隨子(去殼)雄黃(各一錢)麝
香(少許)
為末醋調塗患處蛇傷以刀割去損内以末乾搽或以
唾調搽或加騎蛇獅子根葉同前搗用亦妙
洗瘴方
水苦齊槐枝葉柳枝葉嫩柏葉小青葉
連叉大青煎藥水浸洗
脚氣瘡
夫腎主于脚若腎虚為風濕所搏攻於脚膝則名脚氣
因其氣血壅滯濕毒氣盛在於膚腠不得宣通故令
脚上生瘡也若風毒不散其瘡漸增黃水腫痛身體
壯熱經久難瘥也
犀角散治脚氣風毒生瘡腫痛心神煩熱
犀角屑天麻羌活(去蘆)枳殼(䴸炒去穰)防風黃茋(各去)
(蘆)白蒺藜黃芩白蘚皮(各七錢半)檳榔(一兩)甘草(炙半兩)
烏蛇(二兩酒浸)
每服八錢水一中盞半生薑五片煎一大盞去滓温服不拘時
漏蘆丸治脚氣腫盛生瘡久不瘥膿血長流疼痛
漏蘆秦艽(各去蘆)葳蕤枳殼(䴸炒去穰)檳榔川大黃
(各一兩)防風獨活黃茋(各去蘆)黃芩五加皮赤芍
藥(各七錢半)烏蛇(二兩酒浸)
右研為細末煉蜜和搗二三百下丸如桐子大每服三四
十丸温酒送下不拘時
鹿茸丸治脚氣腿腕生瘡
鹿茸(酥炙另搗成泥)五味子當歸(去蘆二味為末)熟地黃(搗膏)
右等分酒糊和丸梧子大每服三四十丸温酒或鹽湯
食前下次服後方
又方
川芎當歸(去蘆各等分)
右研為細末每服二三錢煎荆芥湯調下空心日進二服
治脚氣脚上生風毒瘡腫疼痛
漏蘆白斂槐白皮五加皮甘草(各七錢半)蒺藜子(三兩)
右每用五兩水一斗煮取六升去滓看冷熱無風處淋洗之
氊礬散治脚爛瘡
竹蛀屑氊燒灰紅棗(燒存性)黃丹白礬(枯)韶粉
右各等分為細末摻之
龍骨散治脚疽并久遠惡瘡他藥無效者
白龍骨(二錢半研)輕粉(二錢半)檳榔(一錢研)豶豬糞(不以多少新瓦上焙)
(龍入火中燒今紅取出存性研為細末五錢)
右研勻先以口含虀水或温鹽湯洗令瘡淨見肉却以真
麻油調藥隨瘡大小傅之未愈再傅三五日可
甲疽(嵌甲)
足三隂經皆起於足指氣血沮而不行結於指甲之間
能成甲疽凡以經絡之所流注非特肌肉之病也或得
於剪甲傷肌或得於甲長侵肉或得於履絇之不適使
氣血沮遏而不通腐潰為疽久則爛指上引於脛膝之
間而瘡疱者是已然病在四末不必治其内惟塗傅滌
濯去惡而除穢及適其行履則愈矣按足指在人體
最下氣血易沮藥力難到虚弱之人小有破損即成瘡
瘍久而不歛况其大者非大補氣血豈能易愈此云病
在四末不必治内非通論也一婦修甲傷次指成膿
不潰焮痛至手誤敷冷藥以致通潰飲食少思彼為毒
氣内攻診脉沉細此痛傷胃氣而然遂刺之服六君子
加藿香當歸食進更以八珍湯加黃茋白芷桔梗月餘
而愈一人傷拇指色紫不痛服托裏藥及灸五十餘
壯作痛潰膿而愈一幼女因凍傷兩足至春發潰指
俱壊令取之服大補藥而愈一女患嵌甲傷指年餘
不愈日出膿數滴予謂足大指乃脾經發源之所宜灸
患處使瘀肉去陽氣至瘡口自合否則不治彼忽之不
早治後變勞症而殁蓋至隂之下血氣難到女人患
此多因紥縛致血脉不通或被風邪所襲則無血氣榮
養遂成死肉惟當壯脾胃行經絡生血氣則愈有成破
傷風以致牙關緊急口眼喎斜者先玉真散一二服後
投以生血通經則可一男子修傷足指色黑不痛而
欲脱余曰此因陽氣虚不能運達於患處也速去之速
服補劑以壯元氣否則死肉延足必不救矣不信果黑
爛上脛而死大抵手足氣血罕到之地或生瘡或傷損
若戕其元氣邪氣愈甚潰爛延上必死不潰而色黯者
亦死若骨斷筋皮尚連者急剪去之精要治甲疽因剔
甲傷肌或因甲長侵肉遂成瘡腫痛復緣穿窄靴研損
四邊腫焮黃水出浸淫相染五指俱爛漸漸引上脚跌
泡漿四邊起如火燒瘡口日夜倍增醫方所不能療者
用綠礬五兩形色似朴硝而綠色置於鐡板上聚炭封
之吹令火熾其礬即沸流出色赤如鎔金汁者是真也
候沸定汁盡去火待冷取出研細色似黃丹收之先以
鹽湯洗瘡帛拭乾用此末傅之愈
聖惠蝦蟆散治甲疽皮厚腫痛
蝦蟆灰(半兩)黃連(研末)膩粉(各半分)麝香(研)雄黃(研)枯白礬
(研各半錢)杏仁(七粒熬黑研如泥)鹿角(七寸燒透細研末)蚺蛇膽(半錢)
相和研勻以臘豬脂調如膏先以甘草蛇床槐白皮
煎湯洗瘡拭乾傅藥以油單紙裹外更着綿帛裹之
三日其剰肉剰甲皆當自落三日一換
豬蹄湯治甲疽及諸癰疽惡瘡有息肉
豬蹄(生者二隻)白斂白芷狼牙芍藥(各三兩)黃連
黃芩大黃獨活(各二兩)
右為㕮咀先以水三斗煮豬蹄至一斗五升候温洗
瘡拭乾敷藥愈
白礬散治男女血風毒氣攻手足指生甲疽瘡久不
瘥者努肉裏甲疼痛出血不定用此縮肉乾瘡
白礬石膽(各半兩)麝香騏驎竭朱紅(各一分)
將白礬石膽於鐵器内以炭火煅過入後三味同研令
細每用少許乾摻瘡上以絹帛子纏定日兩三度
換之
白礬散治甲疽
白礬(燒灰一兩)麝香蘆薈蚺蛇膽(各半分研細)
右以漿水洗瘡乾傅之洗瘡日三兩上以瘥為度
馬齒散治甲疽
牆上馬齒莧(隂乾一兩)木香丹砂(研細)鹽(研細炙用各二錢半)
除丹砂鹽外剉碎拌勻於熨斗内以皮灰火燒過取出
細研即以丹砂鹽末再炒令勻旋取傅瘡上日三兩
度
䕡茹膏治甲疽日夜培增赤肉生甲邊裹甲者
䕡茹黃茋(各二兩)豬脂
右㕮咀苦酒浸一宿與豬脂一處微火上煎取二合絞去
柤以塗瘡上日三兩度其赤肉即消散
綠礬散(卮氏)治甲疽
右綠礬半兩燒熟蘆薈二錢半麝一匙各研如粉用絹
袋盛藥納所患處指袋中綿紥定瘥為度
蛇黃散(海上方)治甲疽腫爛生脚指甲邊赤肉努出時瘥
時發又治嵌甲生入肉常血疼痛
用雄黃半兩蛇蜕一分燒同研如粉先以温泔洗瘡
上軟以尖刀子割去甲角拭乾藥傅上用軟帛裹半
日許藥温即易一日即除痛便止一方用漿水洗淨
以橘刺破一方有黃茋無雄黃
乳香傅方治甲疽努肉褁甲膿血疼痛不瘥
用乳香膽礬各等分研細末時時傅之大凡此疾
湏是剔去甲不藥亦愈或已成瘡久不瘥即用此方
一方二味燒灰為末傅之一方用礬燒灰傅瘡
牡蠣散治甲疽
右用牡蠣頭煆研末每服二錢研靛花酒調下一日
三服
烏梅散治甲疽多年不瘥努肉膿血疼痛
右用烏梅十枚燒灰研為散傅瘡上日三易
又方用鹽梅燒灰傅爛搗裹亦可
丹嵌甲䧟甲割甲成瘡久年不瘥者用黃檗烏頭尖等
分為末洗淨貼之
事蛇治嵌甲累效方
硇砂乳香(並研末各一錢)膩粉(半錢)橄欖核(燒存性三枚)黃丹(一字)
右研為末以生麻油調先以鹽湯洗淨挹乾傅之二次
即效
砂糖方治嵌甲
右用琥珀糖是砂糖熬成小毬兒者燒存性入輕粉
麝香麻油傅甲嵌入肉者不過一兩日自爛陳仲
山寺丞方云治嵌甲别生及無他病者無所損神效
乳没散治嵌甲
用紫馬糞三塊各青布一片包了於新瓦上炭火煆
存性研細末每半兩入没藥拾文輕粉拾文麝香少
許先以葱椒湯洗拭乾口含甘草漿水吐在瘡上再
洗拭淨傅藥濕者乾搽乾者生油調塗初貼一夜極
痛不過三次即去根本昔有人患此二十五年百藥
不效一傅而安
烏倍散(百一選方)治嵌甲
草烏頭(半兩)白牽牛(一兩)五倍子(四兩全者)龍骨(二錢半)
先將上三物搥碎同炒五倍子令焦黑色去三物不
用只取五倍子為末瘡乾用麻油調塗濕即乾貼
黃連散(百一)治嵌甲
黃連韶粉黃檗軟石膏(煅各等分)
右研為細末用水洗瘡令淨軟帛拭乾以新汲水調塗
瘡上兩日一次愈
香胭脂散(百一一名麝香散)治嵌甲侵肉不瘥
五倍子(燒黑存性)染胭脂(各等分)麝香(少許)
右研為細末搽患處愈
雄蟬散治嵌甲
雄黃(通明者)蟬退(三枚酥炙各為細末)
右研和勻濕者乾搽乾者用津入輕粉少許調塗
陀僧散治割甲侵肉不瘥
白礬(飛過)蜜陀僧(各等分)
右研為末乾搽帛裹之亦治脚臭一方用硇砂不用陀僧
黃茋方治陷甲生入肉常有血疼痛
黃茋當歸(各等分)
右研為末貼瘡上若有惡肉更研少許硫黃末同貼
虀水駐車丸治嵌甲膿出痛不可忍
右虀水口噙淨洗却用駐車丸研細傅之(方見雜病滯下)
又方治嵌甲用乳香研細搽之
又方治欲去甲者用綿逐旋摺入甲内漸添之靸起
次用剪子去之
治嵌甲以鴉嘴膽礬為末搽之
乳香散治嵌甲痛不可忍有妨步履
紫藤香(半兩)乳香(半錢)古半兩錢(半錢)輕粉(少許)麝香當門子(少許)
為末細絹羅過每用少許先以甘草湯洗患處用舊絹
挹乾然後傅藥即以燈草塞之
訶子散治嵌甲流膿經久不瘥
訶子(二枚)降真香青黛(各一錢研)五倍子(半兩)
研為末次入青黛一處研勻先用葱鹽湯洗淨剪去
指甲用藥乾貼縫内或用麻油調傅
膽礬散治嵌甲
膽礬(一兩)麝香(一字二味同研細)
右以葱鹽湯洗淨患處挹乾傅藥少許
神應散治足大指角急為甲所入肉便刺作瘡不可
着靴履脚指濕爛婦人有此
右白礬燒汁盡取末着瘡中食惡肉生好肉細細割
去甲角旬日即瘥加雄黃少許同研摻之
脚指縫爛瘡
治脚指縫爛瘡鵝掌皮燒灰存性為末傅之(桐油塗亦妙)
足跗發
鬼遺云陽疽初足跌及足下二十日不冗死十日可刺
發赤白膿血不多其瘡上痒及赤黑者死跗亦作趺
足面也其處結毒腫痛亦名足發背屬足厥隂肝陽明
胃經之會多因濕熱乘虚而下注宜服活命飲加木瓜
肉桂牛膝及隔蒜灸之繼以十全大補湯托裏温中湯
膿稠可治膿清紫陷者死一人脚背患此赤腫作痛
隔蒜灸三十餘壯痛止以活命飲四劑而潰更以托裏
消毒藥而愈一人脚背患之色黯而不腫痛煩躁大
渴尺脉大而澁此精氣已絶不治後殁趙子固母劉
氏年六十左足面一瘡下連大指上延外踝以至膁骨
每歲輒數發發必兼旬累月昏暮痒甚㧓搔移時出血
如泉流呻吟痛楚殆不可忍夜分即漸已明日復然每
一更藥則瘡轉大而劇百試不騐如是二十餘年淳熙
甲辰仲冬之末先生為太府丞一夕母病大作相對悲
泣無計困極就睡夢四神儈默出一室傍有一長榻子
固亦坐因而發嘆一僧問其故子固答之以實僧云可
服牛黃金虎丹又一僧云硃砂亦可既覺頗驚異試取
藥半粒強服之良久大痛舉家相泣且悔俄而下礧磈
物如鐵石者數升是夕瘡但微痒不痛而無血數日成
痂自此遂愈硃砂之說竟不復試先生因圖僧像如所
夢者而記其事金虎丹出和劑局方本治中風痰涎壅
塞所用牛黃龍腦膩粉金箔之類皆非老人所宜今乃
取竒效意熱積臓腑而發於皮膚歲久根深未易洗滌
故假凉劑以攻之不可以常論神僧之夢蓋孝感云
牛黃金虎丹
牛黃(研二兩半)龍腦(生研伍兩)膩粉(研二十五兩)雄黃(研飛一百五十兩)白
礬(枯過二十五兩)金箔(八十片為衣)天雄(炮去皮臍研十二兩半)天竺黃(研二)
(十五兩)天南星(湯洗焙二十五兩研末用牛膽汁和研作餅隂乾無牛膽用法酒蒸七晝夜)
右為細末煉蜜搜和每一兩半作十丸以金箔為衣每
服一丸新汲水化下有孕婦不可服
牛膝散治足蜘蛛背
雞屎子詐死子兩面龜赤牛膝紫金皮山
蜈蚣凌霄根脱殼藤赤葛根天布瓜根背子
蜈蚣用水煎入酒和服
敷藥方
大蕎麥鹿葱根紫金皮山布瓜凌霄根藜蘆
子天南星赤葛根雞屎子苦薄荷天布瓜
背子蜈蚣同砍爛入些醋暖塗敷
又方地燈心砍爛縛之
又方金雞舌砍爛縛之
又方臭藤天布瓜根砍爛酒炒敷之
又方紫鼈蘇檑酒服以查敷患處
百草膏治脚面惡瘡如桐油浸淫延漫及治一切惡
瘡不問乾濕痛痒日近年深百藥不瘥者
右用羊糞二三十粒留瓦上四畔炭火燒烟住火筯
鉗于地上以盞覆存性羅成白灰研細以紗片節去
沙土麻油調敷痒入輕粉痛入麝香少許
足跟疽
或問足跟生疽何如曰是名兔齧以其狀若兔齧故以
為名屬足太陽經宂名申脉在足跟骨下此處乃隂陽
二蹻發源之所由蔵府積熱所致其毒深重最忌毒藥
敷貼宜隔蒜灸之及服活命飲加牛膝肉桂或勝金丹
烏金散紫金丹選用若紫陷麻木神昏脉亂者不治過
時潰爛者有妨飲食二便不調或涉房勞怒氣迷悶者
死薛足跟乃督脉發源之所腎經所過之地若飲食
失節起居失宜虧損足三陽經則成瘡矣若漫腫寒熱
或體倦少食屬脾虚下陷也用補中益氣湯若晡熱作
痛頭目不清屬脾虚隂火也前湯并六味丸若痰涎上
升或口舌生瘡屬腎水乾涸也前湯并加減八味丸凡
此皆當滋其化源若治其外則誤矣俗云兔嚙瘡者蓋
獵人被兔咬足跟久而不歛氣血瀝盡而死大尹陳
汝鄰兩腿酸軟或赤或白足跟患腫或痛或痒後痛而
或如無皮忽如皺裂日晡至夜脹痛焮熱用補中益氣
湯加八味丸料補其肝腎而愈一男子足跟作痛熱
渴體倦小便如淋誤用敗毒散致頭痛惡寒欲嘔不食
吐痰咳𠻳此足三隂虧損而藥復傷余用十全大補湯
加減八味丸各五十餘劑而愈一男子素不慎起居
内熱引飲作渴體倦兩足發熱後足跟作痛或用清熱
除濕之劑更加發腫又服敗毒之藥焮赤痛甚恪用袪
毒清熱潰裂番張狀如赤榴熱痛如錐内熱晡熱此因
足三隂虧損朝用十全大補湯夕用加減八味丸外敷
當歸膏兩月餘而愈其服消毒等藥而没者不能枚舉
一男子亦患此服消毒散搽追蝕藥虚症疊出其形
體骨立自分必死余用十全大補加山茱山藥兩月餘
而愈一膏粱之人兩足發熱作渴左尺脉數而無力
余謂此足三隂虧損防患疽不信反服清熱化痰之藥
更加晡熱頭暈又服四物黃檗知母日晡熱甚飲食漸
少脚小面發疽余用補中益氣六味地黃丸百餘服而
愈其不信患疽以攻不起者多矣一人脚跟生毒如
豆許痛甚狀似傷寒以還少丹内塞散治之稍可次因
納寵作痛反服攻毒藥致血氣弱腿膝軟痿而死蓋足
跟乃二蹻發源之處腎經所由之地瘡口不合則蹻氣
不能發生腎氣由此而泄故為終身之疾况彼瘡先得
于虚復不知戒雖大補氣血猶恐不及安服攻毒暴悍
之藥以戕賊乎
海蔵云足跟瘡久不愈毒氣攻注用白术一味為細末
先以鹽漿水温洗乾貼之二日一換可以負重涉險一
婦人足跟足指腫痛足心發熱者皆因胎産經行失於
調攝虧損足三隂虚熱所致若腫痛或出膿用六味丸
為主佐以八珍湯胃虚嬾食佐以六君子湯寒熱内熱
佐以逍遥散晡熱益甚頭目不清佐以補中益氣湯痰
盛作渴或口舌生瘡亦用前二藥以滋化源大凡發熱
晡熱内熱自汗盜汗等證皆隂虚假熱也故丹溪謂火
起九泉隂虚之極也男子酒色過度者多患此證一
婦人素血虚因大勞兩足發熱晡熱月經過期或用四
物芩連飲食少思胸痞吐痰用二陳枳實黃連大便不
實吐痰無度足跟作痛余曰足熱晡熱月經過期肝脾
血虚也胸痞吐痰飲食少思脾胃氣虚也蓋胃為五臓
之根本胃氣一虚諸病悉至先用補中益氣加茯苓半
夏脾胃漸健乃佐以六味丸補脾腎不兩月而痊一
婦人經候不調發熱晡熱胸膈不利飲食少思服清熱
寬中消導之劑前症益甚更兼肢體酸痛服除濕化痰
等藥經候兩三月一至服通經降火之劑足跟足指作
痛其熱如炙余以為足三隂虧損用補中益氣六味地
黃兩月諸證漸退又用前湯并八珍湯兩月而康一
婦人足跟患腫兩腿酸軟或赤或白或痛或痒或如無
皮或如皺裂日晡至夜脹痛焮熱此屬足三隂虚損用
加减八味丸及逍遥散加熟地川芎百餘劑而餘一
婦人勞則足跟熱痛余作隂血虚用八珍而愈痊後徧
身瘙痒服風藥發熱抽搐肝脉洪數此肝家血虚火盛
而生風以天竺膽星為丸用四物麥門五味芩連炙甘
草山梔柴胡煎送而愈一婦人兩足發熱足跟作痛
日晡熱甚余謂腎肝血虚用逍遥散六味丸五十餘劑
諸症悉愈
或問足跟之旁生疽何如曰此名琉璃疽屬足太陽經
其色黃腫如琉璃多由行路﨑嶇肭傷筋骨脉而成寒
熱併作元氣不足嘔吐昏迷者難治急服五香湯活命
飲勝金丹烏金散選用壯實者一粒金丹或八陣散下
之
足心癰
鬼遺云兩脚心發徹骨者不治如脚心微皮破不至深
發膿不多者可治足心發毒腫病亦名涌泉疽俗名
病穿板又名穿窟天蛇屬少隂腎經虚損所致宜隔蒜
灸之實者服活命飲送六味地黃丸有表裏證量為汗
下虚者十全大補湯八味地黃丸大劑不問晨夜投之
潰爛嘔逆迷悶脉微代者死
五靈散治病穿板亦治穿掌
赤梗金腦香山蜈蚣脱殼藤紫金藤
右水煎入酒
敷穿板藥
右用地燈心桁楜根用醋蒸薰之併敷上
又方滑菜根砍爛縛之
又方仙人掌根水楊梅根二味砍爛縛之
浸洗藥赤梗紅花蜈蚣煎水洗浸之
肉刺
肉刺者生於足指間形如硬胝與肉相附隠痛成刺由
靴履急窄相摩而成
松脂膏治肉刺
右用松脂白膠香各一兩黃臘半兩火上鎔成膏候冷方
貼用物紥定
蕪食膏治肉刺
右用蕪食子三枚肥皂角一挺燒令烟盡細研以釅醋
砂盆内别磨皂角如糊和末敷之立效
薰硫散治肉刺
右用薰陸香石硫黃各等分研勻塗肉刺上以燒釵
烙之效
蟾酥膏治肉刺
右用蟾酥五片湯浸濕膩粉一錢先將蟾酥於盆中以
膩粉同和令勻後用針撥破頭邊然後塗藥密縛之
證治凖繩卷一百十三
