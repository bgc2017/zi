證治準繩卷一百九
明王肯堂撰
外科
肩部
肩疽
靈樞云發於肩及臑名曰疪癰其狀赤黑急治之此令
人汗出至足不害五臟癰發四五日逆&KR0778;之鬼遺云
丁疽發兩肩惡血留結内外榮衛不通發成疔疽五日
腫大令人口噤寒戰十二日可刺不治二十日死陳
乾疽腫發起兩肩及兩大臂連脾骨二七日痛不息亦
不可動五十日身熱不赤六十日可刺刺之無血者死
或問肩上生疽何如曰此處手足三陽交會之所名
曰肩疽由風熱欝結所致或因負重損傷而作服烏金
散勝金丹活命飲加柴胡桔梗壯實者一粒金丹下之
老弱者十全大補湯托之
肩脾疽
或問肩脾内痛漸至潰爛成瘡何如曰此名太隂疽即蓮
子發屬手太隂肺經積熱所致宜活命飲加桔梗黃茋奪
命丹勝金丹黃茋木香散選用壯實者八陣散一粒金丹
下之赤色者可治青黑者不治喘𠻳大渴胷滿脉微者死
左右串
或問左右搭串何如曰左肩骨上生疽串於右者可治
右肩骨上生疽串於左者難治古有此說愚謂不然攻
注左右者氣血不調隂陽交錯也宜勝金丹活命飲加
羌活桔梗壯實者八陣散一粒金丹下之七惡證少何
慮難痊元氣虚憊治之何補哉
缺盆疽
或問一人年六十肩前陷中生疽寒熱大作飲食少進
肩背拘急小水不利胸腹膨脹何如曰是名缺盆疽又
名鎻骨疽屬足陽明胃經手少陽三焦經宜隔蒜灸先
服紫金丹奪命丹而惡證退惟苦小水不利投以六一
散而利後服十全大補湯而安若治之稍緩必致潰爛
是經少血多氣瘡口不合危篤者多矣
肩後疽
或問肩膊後骨上生疽何如曰此名上鼠疽即上搭也
怒氣積欝所致屬太陽兼少陽經初覺宜隔蒜灸活命
飲加羌活桔梗柴胡勝金丹紫金丹奪命丹選用既潰
十全大補湯黃茋木香散人參養榮湯
過肩疽
或問肩後夾脊兩邊腫硬疼痛何如曰此名筋疽亦名
過肩疽初得寒熱似瘧但腫硬無頭急隔蒜灸服活命
飲加羌活勝金丹奪命丹汗之壯實者一粒金丹萬病
觧毒丹選用
&KR1506;癧癰
或問項腋兩乳旁結核或兩胯軟肉處生腫塊何如曰
是名&KR1506;癧癰屬手少陽三焦經其發緩慢是冷證非熱
證也宜用回陽玉龍膏熱藥敷貼服内補十宣散何首
烏散勝金丹選用
腋發
靈樞云發于腋下赤堅者名曰米疽治之以砭石欲細
而長疎砭之塗以豕膏六日巳勿裹之其癰堅而不潰
者為馬刀挾癭急治之鬼遺云内疚疽發兩腋下及
臂并兩手掌中振寒熱血嗌乾飲多即嘔煩心悁悁脉
盛六七八日診如此可汗不汗死
夾肢癰
或問肩膊下隙内生疽何如曰是名夾肢癰屬手少隂
心經手厥隂心包絡風熱所致宜服内托黃茋柴胡湯
壯實者八陣散一粒金丹下之及紫金丹勝金丹選用
老弱者黃茋木香散人參養榮湯十全大補湯主之
臂部(七)
臂癰
鬼遺云垂臂兩處發接骨下臂鵝上起如雞鴨卵大皆
由榮衞不調所為也喜患實處而不透内亦宜急消或
發穴早療兩臂肘起在接骨下引手至小骨之上發
癰癤此處雖實柰連大小筋骨舉動不便垂手多墜疼
如膿深沉徹骨即傷筋脉拳縮不舒搐撮宜急以緩慢
筋脉藥餌治之玄機云在臂外為癰在臂内為魚肚
發在臂上節腫連肩髃為臂風毒宜活命飲加羌活獨
活桂枝桔梗水酒各半煎服及奪命丹紫金丹勝金丹
選用壯實有裏證者一粒金丹八陣散下之若漫腫無
頭服敗毒之藥不能消者宜十全大補湯加桂枝桔梗
托之有嘔吐而數日不食者潰出膿則愈
治驗一人年將六十五月患右臂膊腫盛上至肩下至
手指色變皮膚涼六脉沉細而微此脉證俱寒乃附骨
癰也開發已遲以燔針啓之膿清稀觧次日肘下再開
之加吃逆不絶與丁香柿蒂散兩服稍緩次日吃逆尤
甚自利臍腹冷痛腹滿食減時發昏憒灸左乳下黑盡
處二七壯又處托裏温中湯一兩半與服或曰諸痛瘡
瘍皆屬心火又時當盛暑而用薑附可乎予曰經云脉
細皮寒瀉利前後飲食不入是為五虚況吃逆胃中虚
寒此證内外相反須當捨時從證遂投之諸證悉去飲
食倍進瘡勢温膿色正復用五香湯數服月餘而愈(機按)
(此證多屬虚寒此方專用辛熱以治其寒不用參术以補其虚蓋因吃逆腹滿乃氣欝壅也想必其人年雖老)
(脉證雖虚而形體頗實非隂虚吃逆比)一揮使臂腫一塊不痛不赤脉
弱嬾食時嘔以六君子加藿香酒炒芍藥嘔止食進再
以八珍湯二十餘劑膿成刺之又以十全大補湯而愈
次年傷寒後臂復腫微痛乃傷寒餘毒也然無表證但
虚弱耳先用十宣散四劑取參茋芎歸扶助元氣防風
桔梗白芷厚朴行散腫結肉桂引經破血腫退三四再
用八珍湯膿潰而愈至冬臂復作痛因服袪風藥反筋
攣痛甚此血虚不能養筋筋虚不能束骨用加味十全
大補湯百貼而愈一女臂患腫潰久不歛寒熱交作
五心煩熱飲食少思月水不通以逍遙散月餘少可更
服八珍湯加丹皮香附又月餘經通再加黃茋白歛兩
月餘而愈一人臂腫患毒作痛服寒涼藥食少大便
不實予用理中丸二服更以六君子加砂仁藿香再以
托裏膿潰而愈凡瘡痛甚者若禀厚有近五十左膞
外側紅腫如粟予曰勿輕視得獨參湯數斤乃佳數貼
而止旬餘值大風拔木瘡上起一紅線繞背抵右肋與
大料人參湯加芎术補劑兩月而安一婦臂痛筋攣
不能屈伸遇寒則劇脉緊細此良甫所謂肝氣虚為風
寒流于血脉經絡搏于筋筋不榮則乾急為痛先用舒
筋湯次用四物湯加牡丹皮澤蘭白术而愈亦有臂痛
不能舉或轉左右作痛由中脘伏痰脾氣滯不行宜茯
苓丸或控涎丹治之一人手臂結核如粟延至頸項
狀似瘰癧此風濕流注用加減小續命湯及獨活寄生
湯更以托裏藥倍加參茋歸术百貼而愈(機按此條有證無脉認作)
(風濕流注而治當時必有所見也後用補劑百貼而愈是終不離于虛也)一兒三歲臂患
毒焮痛服觧毒丸搽神功散而消(此條證脉不詳當時必有所見)嘗治
臂毒便閉煩躁服五福化毒丹亦效若膿成急刺用紙
撚醮麻油絍瘡内以膏藥貼之若兒安静不必服藥候
有膿取去仍用絍貼一人臂患疽脉數飲槐花酒一
服勢頓退再與金銀花黃茋甘草十餘服而平(槐花治濕熱之)
(功最為神速胃寒不宜過劑)尹老家貧形志皆苦自幼頽疝孟冬
于手陽明大腸經分出癰第四日稠膿臂外皆腫痛在
手陽明左右經中其脉俱弦按之洪緩有力此得自八
風之變以脉斷之邪氣在表飲食如常大小便如故腹
中和口知味知不在裏也不惡風寒只熱躁脉不浮知
不在表也表裏既和邪在經脉之中故曰凝于血脉為
癰是也癰出身半已上故風從上受因知為八風之變
而瘡只在經脉之中法當却寒調和經脉中血氣使無
凝滯可愈矣宜以白芷升麻湯(機按此方舉一身而言故陽明為一身之中若)
(以各經言之而陽明亦自有表裏中三等之劑太陽亦有表裏之中之方餘經皆可以類推也)一人
年踰三十臂患疽潰而不痛膿稀脉弱丹溪曰疽潰深
而不痛者胃氣大虚不知痛也東垣曰膿水清稀瘡口
不合氣血俱虚也理宜大補彼不聽服消毒藥氣血愈
虚遂不救丹溪曰纔見腫痛參之脉證倘有虚弱便
與滋補氣血可保終吉又曰潰瘍内外皆虚補接為主
兹則見善不從自用己智寧免死乎一人年踰四十
臂患毒焮痛作嘔服托裏消毒藥愈盛予用涼膈散二
劑頓退更以四物湯加芩連四劑而消(機按此所謂腫瘍熱毒攻心而)
(作嘔也)一人兩臂腫痛服托裏藥日盛予謂腫屬濕痛
屬火此濕熱流注經絡也用人參敗毒散加威靈仙酒
炒黃芩南星數劑漸愈更以四物湯加蒼术黃檗桔梗
二十餘劑而消(按此托裏藥日盛故改作濕熱治也)一尚書左右砍爛
入些醋温塗敷患處
赤葛膏治病藕節及臂臑腕掌等處結毒
赤葛根皮山布瓜根山蘇木山樟根皮
紫金皮赤牛膝赤芎根赤毛桃根用皮搗
極爛糟炒敷塗患處
敷病肌石蜦藥
用山樟子葉搗極爛糟炒縛之又用根煎酒服之
臑癰(俗名病藕包)
臑臂表裏俱腫痛赤色惟肘節處差小故名藕包以内
外分隂陽俱如上法
泥油膏治病藕包
用塘泥一分桐油三分共和之以鴨毛掃時時塗勿令乾
二瓜散治病藕包
右用山布瓜根天布瓜根二物砍爛入米醋少許和煖
塗之
或問手臂陽明經分生㿔初如粟米漸大如赤豆痛不
可忍旬日大如胡桃桃枯紫何如曰此名骨螻疽若毒
遊遍身拘急發搐嘔噦不食冷汗自出滑泄煩躁脉亂
者死犯房勞怒氣者死一人患此證一月之後遍身攻
串口吐黃水穢氣滿室既而嘔吐膿血旬日而亡其人
三四日前尚進飲食人與沐浴扶起皮肉俱爛患者不
信醫者不識以致隕身此由七情不和積怒積憂積熱
所致真元虚敗不能勝邪故也縱有丸丹天命而已惟
智者防患於未然急服黃連消毒散勝金丹烏金散活
命飲加羌活選用治之稍緩七惡證多者必死也按
此證發之暴死之速乃隂虚極而火獨光之故前藥不
滋化源而揚湯止沸其能濟乎
手部(八)
手發背(俗名蜘蛛背)
鬼遺云兩手背發癰疽初生如水刺無頭腦頑然滿手
背腫滿後聚毒成瘡深入至骨而為發手背此屬五種
皆發毒之類也手背腫毒乃三陽經風熱欝滯而發
宜服活命飲加芩連山梔桔梗升麻寒加桂枝熱加薑
黃水酒煎服有表證者紫金丹烏金散奪命丹汗之有
裏證者一粒金丹八陣散下之老弱者宜大補之劑
柿根膏治蜘蛛背
右用紫背草狐柿子根皮同砍爛糟炒縛之又方加
岩松子或單用亦可
手心毒
手心結毒焮赤腫痛俗名病穿掌又名穿窟天蛇又名
貧子盂若偏於掌邊者名穿邊天蛇又名穿埂天蛇此
手厥隂心包絡積熱所致初宜隔蒜灸之以泄其毒服
活命飲加桂枝薑黃實者量表裏為汗下於紫金丹奪
命丹烏金散一粒金丹選用既潰參茋大劑補之
蜈蚣散治病穿掌
穿山蜈蚣花心蜈蚣背子蜈蚣山蘇木
飛天蜈蚣金頭蜈蚣酒罈蜈蚣赤牛膝
臭不待根紫背草紫金藤用酒煎服不飲酒
人水煎入少酒和服又用過路蜈蚣溪女葉煎水浸
洗
又方
穿山蜈蚣雞屎子金腦香紫金藤水煎入
酒和服
敷穿掌穿板藥
仙人掌根雞屎根皮赤葛根皮葛合根
山布瓜根背子蜈蚣山樟根皮赤牛膝
落鴉鎗根天布瓜根山枇杷根皮紫河車
紫金皮同擂爛入醋少許和塗患處
又方
仙人掌根磨米醋煖塗傅又用藜蘆子煎醋薰又用
零香子煎水浸洗
浸洗方
石楠藤赤牛膝赤麻藚八角茴香赤藚子
九節香豬屎蘇穿山蜈蚣鉄蔆角含笑葉
鉄梗子落鴉鎗山蓼葉同煎水薰浸淋洗之
潰爛者用搽末
舊飯筲燒存性為末柏油掃患處次搽末或用生肌
散亦大效飯筲要用農家者取其日日貯飯藏氣
者效
虎口疽
虎口結毒焮赤腫痛名合谷疽又名了刺毒又名擘蟹
毒又名手叉發又名病蟹叉此手陽明大腸經風熱積
毒之所致也初覺宜隔蒜灸之服活命飲加桂枝薑黃
桔梗升麻水酒煎服壯實者量表裏為汗下老弱者十
全大補湯十宣散托裏散中選用五指叉處結毒焮
腫者俗名鴉叉
草靈散治病蠏叉
用薢义草(又名薢义穢)搗極爛酒炒縛之
又方山馬稍根皮砍爛糟炒縛之
又方宿地薤白根葉砍爛酒炒縛之
又方㮳子葉砍爛糟炒縛之又以小葉淨瓶子煎水
熏洗亦效
又方碌碡草葉砍爛酒炒縛之又以梗煎水浸洗
落鴉鎗散治鴉义
落鴉鎗大金錢羊蹄菜水楊柳根
右砍爛糟炒縛之
又方
落鴉鎗紫金皮山布瓜根天布瓜根同搗
爛糟炒縛之
又方落鴉鎗根搗爛糟炒縛之
又方落鴉鎗根天布瓜根砍爛糟炒縛之
腕癰
手屈之處結毒焮赤為手屈發俗名手牛押屈此手三
隂經風熱聚毒之所致也治法同前一人年四十手
腕生疽面目手臂俱浮腫飲食全不進者七日矣惟飲
水數升神思昏憒小便不利時值盛暑穢氣逼人惡證
疊見不應用藥姑以玉樞丹加蟾酥塗之出蛆合許膿
升許惡證悉退補養而痊
紫金牛膝散治手半押屈及脚上一切腫毒堆核焮
痛者
紫金皮赤葛根皮赤毛桃根山布瓜根
赤牛膝魚銅根皮天布瓜根落鴉鎗根
同砍爛糟炒熱縛患處
又方
魚桐皮根落鴉鎗根紫金皮同砍爛糟炒
縛之
又方
落鴉鎗葛合根馬藍草天布瓜山蘇木
紫金皮赤毛桃赤牛膝芙蓉葉山布瓜
赤葛根魚桐根李子根同搗爛糟炒縛之
久不退加山樟子葉及根皮
手大指疽
手大指頭發小點如粟漸大如豆或如桃李或青或紫
乍黃乍黑乍白或痒或麻木不痛或大痛徹心此名調
疽屬手太隂肺經積毒毒盛者宜截去之四日刺得血
膿者生得黑血者死急服烏金散紫金丹汗之壯實者
一粒金丹下之毒氣攻心嘔吐不食膨脹者死齒縫出
血者死一人患此色黑不痛其指已死令斬去之速
服補藥恐黑上臂不治彼不信另服敗毒藥手竟黑遂
不救
天蛇頭
手中指頭結毒焮赤腫痛(或不拘何指)名天蛇頭若有膿裂
開有口唇如蛇頭狀是以名焉屬手厥隂心包絡積熱
所致宜服活命飲加柴胡羌活桔梗黃連消毒飲紫金
丹烏金散選用雖黑色頑麻潰爛脫指者亦不死
丹溪云蒲公英草清明時節如薺菜狀中開一朵花如
菊花者取乾與蒼耳草二味等分為末以好醋濃煎浸
洗即愈
蒲公英忍冬酒治天蛇頭極效累騐(見乳癰)
世治天蛇頭蒲公英搗細水和調去查服之又搗查敷
患處累效
治天蛇頭用野落蘇(即兼絲子)金銀花藤天蕎麥
細切碎好米醋濃煎先熏後洗
又方用人糞雜黃泥搗之裹在患處即愈
拔毒散治毒瘡生於手指赤腫堅硬俗呼為發指徹
骨疼痛不可忍者
乳香(少許研)泥蜂窠(壁間採研)研為末用釅醋調塗乾則
以醋潤之痛立止
治惡指諺云天蛇頭
蜈蚣(一條火上燒)以其烟熏病指一二次即安
治蛇消腫散治蛇咬及蛇節疔蛇腹疔蛇頭疔蛇背
疔等證
蛇頭㧓天&KR0034;藤木虱藥仙人薯土木香
紫金藤大小青擂藥酒温服以查敷之
除瘴消痛散治蛇頭子及一切蝮蛇瘴
紫金藤(又名開心草)擂藥酒服之以查敷患處大效
又方金腦香葉擂酒服以查敷之
又方蛇頭㧓草又名赤田藚又名一麻二麻有一箇
根即一麻有二箇根名二麻砍爛用酒炒縛之
又方紫金鍾六月雪二味砍爛糟炒縛之
又方溪汝子葉過路蜈蚣砍爛糟炒縛之如痛
不止用雄黃末燒烟熏之不拘已成未成即尅取效
或加蜈蚣等分亦妙
又方紫金鍾到金鍾野芋子香附子砍爛
用糟炒縛之
又方井邊羊莧子砍爛糟炒縛之
又方山布瓜根磨醋刷以赤梗蜈蚣過路蜈蚣穿山
蜈蚣飛天蜈蚣煎水薰洗亦效
又方獨龍鬚根(即大葉白槲根)砍爛糟炒敷之
地萹蓄散治病蛇頭子
用耳環尻(又名琉璃草又名花管草又名地萹蓄)擂藥酒服又以砍爛
酒炒縛之
敷毒方治蛇頭子一切蝮蛇瘴
地萹蓄金腦香紫河車飛天蜈蚣紫蜈
蚣金鳳尾金雞舌砍爛酒炒縛之
又方地蜈蚣葉溪汝樹葉砍爛冷縛之
又方飛天蜈蚣葉砍爛冷縛之
又方金腦香葉(又名社茶)砍爛冷縛之
又方雞卵一枚開竅傾出以指時數浸之
又方軟骨草赤麻藚金盞草耳環尻
同搗爛鹽酒炒縛之
又方山蓼葉田蔴藚地萹蓄田螺同搗爛
鹽酒炒縛之
又方山布瓜根金腦香葉同搗爛酒炒縛之
浸毒散治前證並效
毛藤子石楠藤鉄蔆角穿山蜈蚣背子蜈
蚣赤麻藚金腦香梭婆子根飛天蜈蚣
赤梗過路蜈蚣同煎水入些醋和煖浸洗
治蛇頭瘡其形生時在手足上瘡傍一塊開如蛇口
之狀痛而流血不止者此藥治之
右用雄黃蜈蚣全蠍各一錢研為細末看瘡濕劈開
入藥擦在瘡上却以小油抹裁帛拴住如乾小油調
搽
五指頭生疽名為敦疽係臟腑積熱治不可緩宜内疎
黃連湯紫金丹烏金散及一粒金丹下之
手指節發
手指節結毒焮赤腫痛又名病繭又名蛇節疔又名釘
節天蛇又名病蛇節治法與天蛇頭大同小異
金雞舌散治病繭
金雞舌根磨酒服或磨半泔半醋煖塗之
又方落鴉鎗根擂酒煖服以查敷患處
代指
代指者先腫焮熱痛色不黯緣爪甲邊結膿劇者爪皆
脫落但得一物冷藥汁溻漬之佳爪者筋之餘筋賴血
養血熱甚注於指端故指腫熱結聚成膿甚則爪甲脫
落此病類於指疽然無藴毒故色不黯黑雖久亦不殺
人内服方聖濟總錄有漏蘆湯藍花湯中用漏蘆藍
花升麻大黃黃芩玄參朴硝既無藴毒何為用硝黃下
藥輕病重治能無過乎故今不取
升麻湯
用升麻甘草各半兩剉細用水二升煎至一升去滓
下芒硝末半兩攪勻温浸指上數十遍冷即再煖以
差為度一方用梔子仁甘草各一兩一方單用
甘草一方單用芒硝一方單用麻黃以上並如
上法煎浸
千金治指痛欲脫用豬脂和鹽煮令消熱内指中一食
久住千金翼和乾薑一方用醬汁一方醬合蜜
煎沸稍熱傅日五七上
丹治手指忽腫痛名為代指以烏梅入醋研浸患處立
瘥
治手指腫酸漿水入少鹽熱浸之冷即易
胷部(九)
井疽
靈樞云發於胷名曰井疽其狀如大豆三四日起不早
治下入腹不治七日死矣或問心窩生疽何如曰此
證初起如黃痘肉色不變名曰井疽又名穿心冷瘻若
冷氣攻心精神恍惚嘔吐冷痰惡聞食臭毒氣内陷腹
脹滿者不治若心躁如焚肌熱如火不時盗汗唇焦舌
乾黃色渴飲冷水者是正候也急服活命飲加黃連桔
梗勝金丹奪命丹汗之壯實者一粒金丹下之惡證多
治稍遲多致顛危宜服犀角解毒丸
甘疽
靈樞云發於膺(膺胸兩旁高處亦謂之臆)名曰甘疽色青其狀如榖
實瓜&KR0803;常苦寒熱急治之去其寒熱不急治十日死死
後出膿
膻中疽
或問心窩上兩乳間生疽何如曰此膻中發疽也蓋膻
中為氣之海氣所居焉能分布隂陽若臟腑隂陽不和
七情不平則發此證宜活命飲加紫蘇薄荷葉汗之奪
命丹勝金丹紫金丹選用稍遲則潰爛惡證多者難治
脾發疽
或問心窩下旁生疽何如曰此名脾發疽毒由多食煎
煿醉飽入房以致毒聚脾經而作活命飲加桔梗升麻
紫金丹勝金丹汗之壯實者八陣散下之老弱者十全
大補湯稍遲則潰傷脾膜膿如蟹沫者死服藥而嘔飲
食不進者死
或問一人年三十胷前肋上堅硬如石者尺許寒熱大
作飲食不進徧身疼痛煩躁不寕胷膈填脹何如曰凡
在胸及胸之側或是肩前下延及脇形長如蛤皆為馬
刀瘡屬手少陽三焦經足陽明胃經手厥隂心包絡欝
火怒氣積痰所致宜灸宜汗攻補兼施則消宜服勝金
丹烏金散壯實者一粒金丹下之活命飲加柴胡過時
則潰爛徹骨久而不歛者死未潰而譫語神昏泄利嘔
吐者不治
一夫人性剛多怒胸前作痛肉色不變脉數惡寒經曰
洪數脉應發熱反惡寒瘡疽也今脉洪數則膿已成但
體豐厚故色不變似乎無膿以痛極始肯針入數寸膿
數椀以清肝消毒藥治之而愈設泥其色而不用針無
可救之理一人年踰四十胸患瘡成漏日出濃椀許
喜飲食如常用十全大補湯加遠志貝母白歛續斷灸
以附子餅膿漸少調護歲餘而愈一少婦胸膺間潰
一竅膿血與口中所唾相應而出以參茋當歸加退熱
排膿等藥而愈或曰此因肺痿所致一人胸腫一塊
半載不消令灸百壯方潰服大補藥不歛灸附子餅而
愈一百戶胸患毒腫高焮赤發熱脉數大小便澁飲
食如常齊氏曰腫起色赤寒熱疼痛皮膚壯熱頭目昏
重氣血實也又曰大小便澁飲食如故腸滿膨脹胸膈
痞悶肢節疼痛身熱脉大精神昏塞臟腑實也進黃連
内疎湯二劑諸證悉退更以荆防敗毒散加黃芩山梔
四劑稍愈再以四物加芩連白芷桔梗甘草金銀花數
劑而消(機按此項治法雖因脉證皆實而用泄法然泄法又有先後次序先攻裏後發表最後又用和)
(觧前賢治病不肯猛浪如此學者可不以此為法哉)
乳癰乳巖
丹溪乳房陽明所經乳頭厥隂所屬乳子之母不知調
養怒忿所逆欝悶所遏厚味所釀以致厥隂之氣不行
故竅不通而汁不得出陽明之血沸騰故熱甚而化膿
亦有所乳之子隔有滯痰口氣焮熱含乳而睡熱氣所
吹遂生結核於初起時便須忍痛揉令此軟吮令汁透
自可消散失此不治必成癰癤治法疎厥隂之滯以青
皮清陽明之熱細研石膏行汚濁之血以生甘草節消
腫導毒以瓜蔞實或加没藥青橘葉皂角針金銀花當
歸頭或湯或散加减隨意消息然須以少酒佐之若加
以艾火兩三壯於腫處其效尤捷彼村工喜於自衒便
妄用針刀引惹拙病良可哀憫若夫不得於夫不得於
舅姑憂怒欝遏時日積累脾氣消沮肝氣横逆遂成隐
核如鼈碁子不痛不痒十數年後方為瘡陷名曰妳巖
以其瘡形嵌凹似巖穴也不可治矣若於始生之際便
能消釋病根使心清神安然後施之治法亦有可安之
理予族姪婦年十八歲時曾得此察其形脉稍實但性
急躁伉儷自諧所難者後姑耳遂以單方青皮湯間以
加减四物湯行經絡之劑兩月而安此病多因厚味
濕熱之痰停蓄膈間與滯乳相搏而成又有滯乳因兒
口氣吹嘘而成又有拗怒氣激滯而生者煆石膏燒樺
皮瓜蔞實甘草節青皮皆神效藥也婦人此病若早治
之便可立消有月經時悉是輕病五六十後無月經時
不可輕易看也薛男子房勞恚怒傷於肝腎婦人胎
産憂欝損於肝脾若焮痛寒熱當發散表邪腫焮痛甚
當清肝消毒並宜隔蒜灸不作膿或膿成不潰托裏散
為主不收歛或膿清稀補脾胃為主若膿出反痛或作
寒熱氣血虚也十全大補湯體倦口乾中氣虚也補中
益氣湯晡熱内熱隂血虚也八珍湯加五味子欲嘔作
嘔胃氣虚也香砂六君子湯食少作嘔胃氣虚寒也前
湯加藿香食少泄瀉脾氣虚寒也前湯加炮黑乾薑若
勞碌腫痛氣血未復也八珍湯倍用參苓歸术若怒氣
腫痛肝火傷血也八珍加柴胡山梔若肝火血虚而結
核者四物湯加參术柴胡升麻若肝脾氣血虚而結核
者四君子加芎歸柴胡升麻欝結傷脾而結核者歸脾
湯兼瓜蔞散若欝怒傷肝脾而結核不痒不痛者名曰
乳岩最難治療苟能戒七情遠厚味觧欝結養氣血亦
可保全
内托升麻湯治婦人兩乳間出黑頭瘡頂陷下作黑
眼并乳癰初起者亦治
升麻葛根連翹當歸身黃檗(各二錢)黃茋(三錢)
牛蒡子甘草(炙各一錢)肉桂(五分)作一服用水一鍾酒
半鍾煎至一鍾食後服
又方治婦人乳中結核
升麻連翹甘草節青皮(各二錢)瓜蔞仁(三錢)
作一服水二鍾煎至一鍾食後細細呷之
乳癰
青皮瓜蔞橘葉連翹桃仁(留尖)皂角刺
甘草節如破多加參茋
神效瓜蔞散治乳癰乳巖神效丹溪亦云妙捷恐貧
賤之家未能辨集者用後蒲公英草尤妙
瓜蔞(一枚去皮焙為末用子多者有力)生甘草當歸(酒浸焙各半兩)乳香
(另研)沒藥(另研各二錢半)共為末用無灰酒三升於銀石器
内慢火熬取一升清汁分作三服食後良久服如有
妳巖便服此藥可杜絶病根如毒氣已成能化膿為
黃水毒未成即於大小便中通利如疾甚再合服以
退為度立效散與此方間服神效但於瓜蔞散方
减去當歸加紫色皂角刺一兩六錢是也
究原五物湯癰疽發背乳癰通用
括蔞(研一枚)皂角刺(半燒帶生)沒藥(各半兩)乳香甘草(各二錢半)
右麄末以醇酒三升煎取二升時時飲之痛不可忍
立止
連翹飲子治乳癰
連翹川芎瓜蔞皂角針橘葉青皮甘
草節桃仁(各二錢)右作一服用水二鍾煎至一鍾
食遠服已破者加參茋當歸未破者加柴胡升麻
清肝解鬱湯治肝經血虚風熱或肝經鬱火傷血兩
乳内結核或為腫潰不愈凡肝胆經血氣不和之症皆
宜用此藥
人參(去蘆)茯芩貝母(去心)山梔(炒)熟地黃芍藥(各一錢炒)
白术當歸(各一錢五分)柴胡川芎陳皮(各八分)甘草
(五分)牡丹皮用水煎服
復元通氣散治婦人發乳癰疽及一切腫毒
木香茴香青皮穿山甲(酥炙)陳皮白芷甘
草漏蘆貝母(去心薑製各等分)
右研為細末每服三錢好酒調下
消毒散治吹乳乳癰并便毒如增寒壯熱或頭痛者宜
先服人參敗毒散一二服方可服此藥如無前證即服
此藥二三劑或腫不消宜服托裏藥
青皮(去白)金銀花天花粉柴胡僵蠶(炒)貝母當
歸(酒拌)白芷(各二錢)
右水煎食遠服如便毒加煨大黃一錢空心服
本草蒲公英草味甘平無毒主婦人乳癰腫水煮汁飲
之及封之立消
丹蒲公英在處田間路側有之三四月開黃花似菊味
甘觧毒散滯意其可入陽明太隂經洗淨細研以忍冬
藤濃煎湯入少酒佐之隨手便欲睡睡覺已失之矣
兵部手集方治&KR0146;乳硬欲結膿服此即消
用鹿角於麄石上磨取白汁塗之乾又塗不得近手
并以人嗍却黃水一日許即散或用鹿角剉為極細
末酒調二三錢服亦效孕婦忌服
乳癰初發方
貝母為末每服二錢温酒調下即以兩身覆按於桌
上垂乳良久自通
時康祖為廣德宰事張王甚謹後授温倅左乳生癰繼
又胸臆間結核大如拳堅如石荏苒半載百療莫效已
而牽掣臂腋徹于肩痛楚特甚亟禱王祠下夢聞語曰
若要安但用薑自然汁製香附服之覺呼其子檢本草
視之二物治證相符訪醫者亦云有理遂用香附去毛
薑汁浸一宿為末二錢米飲調和數服瘡膿流出腫硬
漸消自是獲愈一婦人禀實性躁懷抱久欝左乳内
結一核按之微痛以連翹飲子二十餘劑少退更以八
珍加青皮香附桔梗貝母二十餘劑而消
張氏橘皮湯治乳癰未結即散已結即潰極痛不可
忍者神效因小兒吹乳變成斯疾者並皆治之
用陳皮(湯浸去白晒乾麵炒微黃為細末)麝香研酒調二錢初發覺
赤腫疼痛一服見效
丹乳癰初發腫硬一服瘥用真樺皮(為末)酒服方寸匕睡
醒已失(出靈苑方)
羅勝金丹治婦人吹乳極有神效用百齒霜(即木梳上髮垢)
右一味不拘多少用無根水為丸如梧桐子大每服三
丸倒流水送下食後令病左乳者左卧右乳者右卧於
温處汗出愈(用新汲水傾於房上接之乃倒流水也)
圖經治婦人妳疼痛不可忍用穿山甲(炙黃)木通(各一兩)自
然銅(半兩生用)三味搗細末每服二錢温酒調下無時
簡易獨聖散治婦人吹妳
白丁香(半兩搗羅為末)每服一錢七温酒調服無時
雲岐治婦人吹乳皂角散歌曰
婦人吹乳意如何皂角燒灰蛤粉和煖酒一杯調一
字頃間揉散咲呵呵
又方
用乳香一錢研瓜蔞根末一兩同研勻温酒調服二錢
産後乳膨以大麥芽一兩炒研煎湯飲之自消
丹楊孺人乳腫痛
青皮石膏(煆研)連翹皂角刺(炒)黃藥子當歸頭
木通(各一錢)甘草(生三分)作一貼入好酒些少同煎飲
之又有别藥洗腫處
義二孺人平時乳内有結核不為痛忽乳邊又有一腫
核却頗有些痛
黃芩川芎木通陳皮(各四錢)人參(二錢)大腹皮
(三錢)炙甘草生甘草當歸頭芍藥(各一錢)
分為二貼煎服
二孺人但經將行而乳腫先兩日發口乾而不渴食少
減脉左弦帶數右却平治用四物湯加陳皮白术茯苓
帶熱下與點丸三十粒一後生作勞風寒夜熱左乳
痛有核如掌脉細澀而數此隂滯於陽也詢之已得酒
遂以瓜蔞子石膏乾葛台芎白芷蜂房生薑同研入酒
服之四貼而安一婦人内熱脇脹兩乳不時作痛口
内不時辛辣若卧而起急則臍下牽痛此帶脉為患用
小柴胡加青皮黃連山梔二劑而瘥一婦女發熱作
渴至夜尤甚兩乳忽腫肝脉洪數乃熱入血室也用加
味小柴胡湯熱止痛消
雲岐連翹湯治産後妬乳并癰
連翹升麻芒硝(各一兩)玄參芍藥白歛防
己射干(各八錢)大黃(二錢)甘草(六錢)杏仁(四十枚去皮尖)剉為
散以水六升煮二升下大黃次芒硝分三服
一儒者兩乳患腫服連翹飲反堅硬食少内熱胸脇作
痛日晡頭痛小便赤澁此足三隂虚而兼欝怒前藥服
損脾肺先用六君加芎歸柴胡山梔四十餘劑元氣復
而自潰仍作痛惡寒此氣血虚也用十全大補湯六味
丸而愈封君袁陽涇左乳内結一核月餘赤腫此足
三隂虚兼怒氣所致用八珍加柴梔丹皮四劑赤腫漸
退肉核漸消又用清肝解鬱湯而愈時當仲秋兩目連
劄肝脉微弦此肝經火盛而風動也更加龍膽草五分
并六味地黃丸而愈若用清熱敗毒化痰行氣鮮不誤
者一儒者兩脇作脹兩乳作痛服流氣飲瓜蔞散半
載後左脇下結一塊如核肉色不變勞則寒熱此鬱結
氣傷而為患虚而未能潰也八物加柴胡遠志貝母桔
梗月餘色赤作痛膿將成矣又服月餘針之出膿碗許
頓然作嘔此胃氣虚而有痰也令時啗生薑服六君子
湯嘔止加肉桂而瘡愈彼後出宰每傷勞怒胸乳仍痛
并發寒熱用補中益氣加炒山梔愈一婦人久鬱右
乳内腫硬用八珍湯加遠志貝母柴胡青皮及隔蒜灸
兼服神效瓜蔞散兩月餘而消一婦人左乳内腫如
桃不痛不赤發熱漸瘦用八珍加香附遠志青皮柴胡
百餘劑又兼服神效瓜蔞散三十餘劑膿潰而愈一
婦人因怒左乳作痛發熱表散太過腫熱益甚用益氣
飬榮湯數劑熱止膿成不從用針腫脹熱渴針膿大泄
仍以前湯月餘始愈此證若膿未成未破有薄皮剝起
者用代針之劑其膿自出不若及時用針不致大潰若
濃血未盡輒用生肌反助其邪慎之一婦人膿清腫
硬面黃食少内熱晡熱自汗盗汗月經不行此肝脾氣
血俱虚用十全大補加遠志貝母及補中益氣各三十
餘劑外用葱熨患處諸證尋愈一婦人膿成脹痛欲
針之不從數日始針出敗膿三四碗許虚證蜂起幾至
危殆用大補兩月餘而安若元氣虚弱不作膿者用益
氣養榮湯補之膿成即針若腫痛寒熱怠惰食少或至
夜熱甚用補中益氣兼逍遙散補之為善一婦年二
十有五素虚弱多欝怒時疫後脾胃愈虚飲食愈少又
值氣忿右乳脇下紅腫應内作痛用炒麥䴸熨之腫雖
稍散内痛益甚轉側胸中如物懸墜遂與加减四物湯
内腫如鵝卵外大如盤胸脇背心相引而痛夜熱勢甚
時治者皆以攻毒為言薛云此病後脾弱而復怒傷肝
治法惟主於健脾氣平肝火則腫自消而病自愈矣定
方以八物加陳皮黃芩柴胡山梔白芷服八劑病减六
七去白芷加青皮木香桔梗又六劑而全愈若用攻毒
之劑病胡能瘳
葛稚川方治婦人乳癰
人牙齒燒存性研為極細末以酥調塗貼癰上
敷乳方
天南星生半夏皂角針(燒𢃄性各三分)白芷草烏
殭蠶(焙各一分)研細末多用葱白研取汁入蜜調敷
若破瘡口作膏藥貼
乳巖丹溪云一婦人年六十厚味欝氣而形實多妬夏
無汗而性急忽左乳結一小核大如棋子不痛自覺神
思不佳不知食味絶半月以人參湯調青皮甘草末入
生薑汁細細呷一日夜五六次至五七日消矣此乃乳
巖之始不早治隐至五年十年已後發不痛不痒必於
乳下潰一竅如岩穴出膿又或五七年十年雖飲食如
故洞見五内乃死惟不得於夫者有之婦以夫為天失
於所天乃能生此謂之巖者以其如穴之嵌岈空洞而
外無所見故名巖患此者必經久淹延惟此婦治之早
正消患於未形餘者皆死凡十餘人又治一初嫁之婦
只以青皮甘草與之安隆慶庚午予自秋闈歸則亡
妹已病蓋自七月乳腫痛不散八月用火鍼取膿醫以
十全大補湯與之外敷鉄篐散不效反加喘悶九月産
一女潰勢益大而乳房爛盡延及胷腋膿水稠粘出膿
幾六七升略無歛勢十一月始歸就醫改用觧毒和平
中劑外摻生肌散龍骨寒水石等劑膿出不止流濺所
及即腫泡潰膿兩旁紫黑瘡口十數胷前腋下皆腫潰
不可動側其勢可畏余謂産後毒氣乘虚而熾宜多服
黃茋觧毒補血益氣生肌而醫不敢用十二月中旬後
益甚瘡口廾餘諸藥盡試不效始改用予藥時膿穢粘
滯煎楮葉豬蹄湯沃之頓爽乃治一方名黃茋托裏湯
黃茋之甘温以排膿益氣生肌為君甘草補胃氣觧毒
當歸身和血生血為臣升麻葛根漏蘆為足陽明本經
藥及連翹防風皆散結疎經瓜蔞仁黍粘子觧毒去腫
皂角刺引至潰處白芷入陽明敗膿長肌又用川芎三
分及肉桂炒檗為引用每劑入酒一盞煎送白玉霜丸
疎膿觧毒時膿水稠粘方盛未已不可遽用收澁之藥
理宜追之以翠青錠子外摻明日膿水頓稀痛定穢觧
始有向安之勢至辛未新正患處皆生新肉有紫腫處
俱用葱熨法隨手消散但近腋足少陽分尚未歛乃加
柴胡一錢青皮三分及倍川芎膿水將淨者即用搜膿
散摻之元宵後遂全安萬歷癸卯二月時侍御趙藎
菴提學南畿托敝縣令致意約會于茅山予以館誼不
容辭特往赴之則有病欲求治也袒其胸左乳側瘡口
大如椀惡肉紫黯嶙峋嵌深宛如巖穴之狀臭不可近
予問何從得此曰館試屢下意不能無鬱夏月好以手
捋乳頭遂時時有汁出或曰是真液也不可泄因覆之
以膏藥汁止而乳旁有核既南來校閱勞神乳核輒腫
痛一書吏頗知醫謂汁欲出而為膏藥所沮又不得歸
經故滯為核聞婦人血上為乳汁今汁亦血類也宜飲
芎歸酒行其滯血核自消矣吾以為然而飲之核如故
而吐血衂血大作飲京口張醫藥吐衂止而腸風作張
矜自功謂血從下出者順然體則重困矣復飲他醫藥
便血亦止乳核之勢日益張遂至於潰一草澤醫能煉
砒治痔漏私計此亦漏瘡也納藥其中痛欲死潰不可
支故至此予意在法為不治而見其精神尚旺飲噉自
如無甚惡候尚可延引歲月為之定方而别後校士廣
陵不相聞問遂改用它醫藥至八月初以滯下發噦死
夫男子患乳巖者少矣其起又甚微眇而三為盲醫所
誤遂至此砒誠不可納也芎歸何罪乎不可不書之以
為後鑒
蒲公英草搗爛盫患處神妙天南星末以温酒調塗
之治婦人乳痛成癰以益母草為末水調塗乳上一
宿自瘥生搗爛傅之亦得
婦人吹乳用桑樹
飯搗成膏貼之乳頭裂破丁香末傅之
乳癰乳中穴(在乳下中針入灸分沿皮向後一寸半瀉)甲乳癰寒熱
短氣卧不安膺窗主之乳癰凄素寒熱痛不可按乳
根主之大驚乳痛梁邱主之乳癰有熱三里主之
(乳癰諸藥不能止痛者三里針入五分立止)女子乳癰驚巨虚下廉主之
(千金云臂腫重足蹈不收跟痛)乳癰太衝及復溜主之妬乳太淵
主之婦人乳餘疾盲門主之
證治準繩卷一百九
