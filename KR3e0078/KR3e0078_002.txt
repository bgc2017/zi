證治準繩卷二
明王肯堂撰
凖繩
諸傷門
傷暑(傷暑與熱病外症相似但熱病脉盛中暑脉虚以此别之又有溫濕與中暑同但身)
(涼不渴為異耳)
此事難知傷暑有二動而傷暑心火大盛肺氣全虧
故身熱脉洪大動而火勝者熱傷氣也辛苦人多得之白
虎加人參湯静而傷暑火勝金位肺氣出表故惡寒
脉沉疾静而濕勝者身體重也安樂之人多受之白虎
加蒼术湯傷暑必自汗背寒面垢或口熱煩悶或頭
疼發熱神思倦怠殊甚暑傷氣而不傷形故也但身體
不痛與感風寒異宜香薷飲香薷湯六和湯嘔而渴
者浸冷香薷湯或五苓散兼吞消暑丸嘔不止者枇杷
葉散去茅根吞來復丹嘔而痰却暑散吞消暑丸或小
半夏茯苓湯或消暑飲瀉而渴生料平胃散和生料
五苓散各半貼名胃苓散或理中湯加黃連名連理湯
瀉定仍渴春澤湯或縮脾飲瀉而腹痛有積者生料
五苓散藿香正氣散勻各半貼若瀉雖無積其腹痛甚
生料五苓散加木香七分或六和湯加木香半錢或不
加木香止與二藥煎熟去滓調下蘇合香丸又有不
瀉而腹乾痛者六和湯煎熟調蘇合香丸瀉而發熱
者胃苓散瀉而發渴者胃苓散兼進縮脾飲瀉渴兼作
未透者湯化蘇合香丸吞來復丹或研來復丹作末白
湯調下已透者香薷飲感冐外發熱者六和湯香薷湯
香薷飲身熱煩者五苓散或香薷湯加黃連一錢熱而
汗多畏風甚者生料五苓散熱而渴者五苓散兼進縮
脾飲暑氣攻裏熱不解心煩口乾辰砂五苓散或香
薷飲加黃連一錢若大渴不止辰砂五苓散吞酒煮黃
連丸暑氣攻裏腹内刺痛小便不通生料五苓散加
木香七錢或止用益元散冐暑飲酒引暑入腸内酒
熱與暑氣相併發熱大渴小便不利其色如血生料五
苓散去桂加黃連一錢或五苓散去桂吞酒煮黃連丸
暑氣入腸胃而大便艱澀不通者加味香薷飲仍佐
以三黃丸暑氣入心身煩熱而腫者辰砂五苓散或
香薷飲加黃連一錢傷暑而傷食者其人頭疼背寒
自汗發熱畏食惡心噫酸臭氣胸膈痞滿六和湯倍砂
仁若因暑渴飲食冷物致内傷生冷外傷暑氣亦宜
此藥暑先入心者心屬南方離火各從其類小腸為
心之府利心經暑毒使由小腸中出五苓散利小便為
治暑上劑也有傷于暑因而露卧又為冷氣所入其
人自汗怯風身痛頭痛去衣則凛著衣則煩或已發熱
或未發熱並宜六和湯内加扁豆砂仁一方用藿香一
方用紫蘇正治已感于暑而復外感于風寒或内傷生
冷以藿香紫蘇兼能解表砂仁扁豆兼能溫中然感暑
又感冷亦有無汗者只宜前藥若加以感風則斷然多
汗審是此症宜生料五苓散内用桂枝為佳市井中多
有此病往往日間冐熱經營夜間開窗眠卧欲取清涼
失盖不覺用藥所當詳審有此症而發潮熱似瘧猶未
成瘧者六和湯養胃湯各半貼相和煎有此症而鼻流
清涕或鼻孔熱氣時出者六和湯加川芎半錢羌活黃
芩各七分有因傷暑遂極飲以冷水致暑毒留結心
胸精神昏憒語音不出者煎香薷湯化蘇合香丸若
先飲冷後傷暑者五苓散主之此必心下痞憹生薑湯
調服佳或四君子湯調中亦可中和後或小便不利或
莖中痛宜蒲黃三錢滑石五錢甘草一錢有因傷暑
用水沃面或入水洗浴暑濕相搏自汗發熱身重小便
不利宜五苓散傷暑而大汗不止甚則真元耗散宜
急收其汗生料五苓散倍桂加黃茋如术之數傷暑
自汗手足厥冷者煎六和湯調蘇合香丸傷暑自汗
手足時自搐搦者謂之暑風緣已傷于暑毛孔開而又
邪風乘之宜香薷飲或香薷湯並加羌活一錢痰盛者
六和湯半貼和星香散半貼暑月身痒如針刺間有赤
腫處亦名暑風末子六和湯和消風散調酒服暑風而
加以吐瀉交作者六和湯藿香正氣散各半貼加全蝎
三個有暑毒客於上焦胸膈痞塞湯藥至口即出不
能過關或上氣喘急六和湯浸冷調入麝香少許伏
暑煩渴而多熱痰者于消暑丸中每兩入黃連末二錢
名黃連消暑丸或二陳湯或小半夏茯苓湯並可加黃
連一錢暑氣久而不解遂成伏暑内外俱熱煩躁自
汗大渴喜冷宜香薷飲加黃連一錢繼進白虎湯若伏
藥不愈者暑毒深入結熱在裏譫語煩渴不欲近衣大
便秘結小便赤澀當用調胃承氣湯或三黃石膏湯
時當長夏濕熱大勝蒸蒸而熾人感之四肢困倦精神
短少嬾于動作胸滿氣促肢節沉疼或氣高而喘身熱
而煩心下膨痞小便黃而數大便溏而頻或利出黃如
糜或如泔色或渴或不渴不思飲食自汗體重或汗少
者血先病而氣不病也其脉中得洪緩若濕氣相搏必
加之以遲遲病雖互換少差其天暑濕令則一也宜以
清燥之劑治之内經曰陽氣者衞外而為固也熱則氣
泄今暑邪干衞故身熱自汗以黃茋甘溫補之為君人
參陳皮當歸甘草甘微溫補中益氣為臣蒼术白术澤
瀉滲利而除濕升麻葛根苦甘平善解肌熱又以風勝
濕也濕熱則食不消而作痞滿故以炒麴甘卒青皮辛
溫消食快氣腎惡燥急食辛以潤之故以黃栢辛苦寒
借其氣味瀉熱補水虚者滋其化源以人參五味子麥
門冬酸甘微寒救天暑之傷于庚金為佐名曰清暑益
氣湯此病皆由飲食勞倦傷其脾胃乘天暑而病作也
但藥中犯澤瀉猪苓茯苓燈心通草木通淡味滲利小
便之類皆從時令之旺氣以泄脾胃之客邪而補金水
之不及也此正方己是從權而立之若于其時病濕熱
脾旺之証或小便已數腎肝不受邪者若誤用之必大
瀉真隂竭絶腎水先損其兩目也復立變証加減法于
後如心火乘脾乃血受火邪而不能升發陽氣伏于
地中地者人之脾也必用當歸和血少用黃栢以益真
隂如脾胃不足之証須少用升麻乃足陽明太隂引
經之藥也使行陽道自脾胃中右遷少陽行春令生萬
物之根蒂也更少加柴胡使諸經右遷生發隂陽之氣
以滋春之和氣也如脾虚緣心火亢盛而乘其土也
其次肺氣受邪為熱所傷必須用黃茋最多甘草次之
人參又次之三者皆甘溫之陽藥也脾始虚肺氣先絶
故用黃茋之甘溫以益皮毛之氣而閉腠理不令自汗
而損元氣也上喘氣短嬾言語須用人參以補之心火
乘脾須用炙甘草以瀉火熱而補脾胃中元氣甘草最
少恐滋滿也若脾胃之急痛幷脾胃大虚腹皮急縮者
却宜多用經曰急者緩之若從權必加升麻以引之恐
左遷之邪堅盛卒不肯退反致項上及臀尻肉添而行
隂道故引之以行陽道使清氣出地右遷而上行以和
隂陽之氣也若中滿者去甘草咳甚者去人參口乾嗌
乾者加乾葛如脾胃既虚不能升浮為隂火傷其生
發之氣榮血大虧榮氣伏於地中隂火熾盛日漸煎熬
氣血虧少且心包與心主血血減則心無所養致使心
亂而煩病名曰悗悗者心惑而煩悶不安也是由清氣
不升濁氣不降清濁相干亂于胸中使周身血氣逆行
而亂經云從下上者引而去之故當加辛溫甘溫之劑
生陽陽生而隂長也或曰甘溫何能生血又非血藥也
曰仲景之法血虚以人參補之陽旺則能生隂血也更
加當歸和血又宜少加黃栢以救腎水盖甘寒瀉熱火
火減則心氣得平而安也如煩亂猶不能止少加黃連
以去之盖將補腎水使腎水旺而心火自降扶持地中
陽氣也如氣浮心亂則以朱砂安神丸鎮固之得煩
減勿再服以防瀉陽氣之反陷也如心下痞亦少加黃
連氣亂于胸為清濁相干故以陳皮理之能助陽氣之
升而散滯氣又助諸甘辛為用故長夏濕土客邪火旺
可從權加蒼术白术澤瀉上下分消其濕熱之氣濕氣
大勝主食不消化故食減不知穀味加炒麴以消之復
加五味子麥門冬人參瀉火益肺氣助秋損也此三伏
中長夏正旺之時藥也
夫脾胃虚弱必上焦之氣不足遇夏天氣熱甚損傷元
氣怠惰嗜卧四肢不收精神不足兩脚痿軟遇早晚寒
厥日高之後陽氣將旺復熱如火乃隂陽氣血俱不足
故或熱厥而隂虚或寒厥而氣虚口不知味目中溜火
而視物&KR0617;&KR0617;無所見小便頻數大便難而秘結胃脘當
心而痛兩脇痛或急縮臍下周圍如繩束之急甚則如
刀刺腹難舒伸胸中閉塞時顯嘔噦或有痰𠻳口沃白
沫舌強腰背腹皆痛頭痛時作食不下或食入即飽全
不思食自汗尤甚若隂氣覆在皮毛之上皆天氣之熱
助本病也乃庚大腸辛肺金為熱所乘而作當先助元
氣治庚辛之不足黃茋人參湯主之
夫脾胃虚弱至六七月間河漲霖雨諸物皆潤人汗霑
衣身重短氣甚則四肢痿軟行步不正脚欹眼黑欲倒
者此腎水與膀胱俱竭之狀也當急救之滋肺氣以補
水之上源又使庚大腸不受邪熱不令汗大泄也汗泄
甚則亡津液亡津液則七神無所依經云津液相成神
乃自生津者庚大腸所主三伏之義為庚金受囚也若
亡津液汗大泄濕令亢甚則清肅之氣亡燥金受囚風
木無制故風濕相搏骨節煩疼一身盡痛亢則害承乃
制也孫思邈曰五月常服五味子是瀉丙火補庚金大
腸益五臟之元氣壬膀胱之寒已絶于己癸腎水已絶
于午今更逢濕旺助熱為邪西方北方之寒清絶矣聖
人立法夏月宜補者補天元之真氣非補熱火也令人
夏食寒是也為熱傷元氣以人參麥門冬五味子生脉
脉者元氣也人參之甘補元氣瀉熱火也麥門冬之苦
寒補水之源而清肅燥金也五味子之酸以瀉火補庚
大腸與肺金也當此之時無病之人亦或有二症况虚
損脾胃有宿疾之人遇此天暑將理失所違時伐化必
困乏無力嬾語氣短氣弱氣促似喘非喘骨乏無力其
形如夢寐朦䑃如烟霧中不知身所有也必大汗泄若
風犯汗眼皮膚必搐項筋皮枯毛焦身體皆重肢節時
有煩疼或一身盡疼或渴或不渴或小便黃澀此風濕
相搏也頭痛或頭重上熱壅盛口鼻氣短氣促身心煩
亂有不樂生之意情思慘悽此隂勝陽之極也病甚則
傳腎肝為痿厥厥者四肢如在火中者為熱厥四肢寒
冷者為寒厥寒厥則腹中有寒熱厥則腹中有熱為脾
主四肢故也若肌肉濡潰痺而不仁傳為肉痿症症中
皆有肺疾用藥之人當以此調之氣上衝胸皆厥症也
痿者四肢痿軟而無力也其心煩冤不止厥者氣逆也
甚則大逆故曰厥逆其厥痿多相類也于前已立人參
黃茋五味子麥門冬湯中每加白茯苓二分澤瀉四分
猪苓白术各一分如小便快利不黃澀者只加澤瀉二
分與二术上下分消其濕如行步不正脚膝痿弱兩
足欹側已中痿邪者加酒洗黃栢知母三分或五分令
二足涌出氣力如汗大泄者津脱也急止之加五味
子六粒炒黃栢五分炒知母三分不令妨其食當以意
斟酌若妨食則止候食進再服取三里氣街以三稜針
出血若汗不減不止者于三里穴下三寸上廉穴出血
禁酒濕麵
六七月之間濕令大行子能令母實而熱旺濕熱相合
而刑庚大腸故用寒涼以救之燥金受濕熱之邪絶寒
水生化之源源絶則腎虧痿厥之病大作腰以下痿軟
癱瘓不能動矣步行不正兩足欹側以清燥湯主之
傷濕
濕有天之濕霧露雨是也天本乎氣故先中表之榮衞
有地之濕水泥是也地本乎形故先傷皮肉筋骨血脉
有飲食之濕酒水乳酪之類是也胃為水穀之海故傷
于脾胃有汗液之濕汗液亦氣也止感于外有人氣之
濕太隂濕土之所化也乃動于中治天之濕當同司天
法濕上甚而熱者平以苦溫佐以甘辛以汗為效而止
如金匱要略諸條之謂風濕相搏身上疼痛者是也治
地之濕當同在泉法濕淫于内治以苦熱佐以酸淡以
苦燥之以淡泄之治飲食之濕在中奪之在上吐之在
下引而竭之汗液之濕同司天者治雖人氣屬太隂脾
土所化之濕者在氣交之分也與前四治有同有異何
者土兼四氣寒熱溫涼升降浮沉備在其中脾胃者隂
陽異位更實更虚更逆更從是故陽盛則木勝合為風
濕至陽盛則火勝合為濕熱隂盛則金勝合為燥濕至
隂盛則水勝合為隂濕為兼四氣故淫泆上下中外無
處不到大率在上則病嘔吐頭重胸滿在外則身重腫
在下則足脛胕腫在中腹脹中滿痞塞當分上下中外
而治隨其所兼寒熱溫涼以為佐使至若先因乘尅以
致脾虚津積而成濕者則先治勝克之邪或脾胃本自
虚而生濕者則用補虚為主或鬱熱而成濕者則以發
熱為要或脾胃之濕淫泆流于四藏筋骨皮肉血脉之
間者大概濕主乎否塞以致所受之藏濇不得通疏本
藏之病因而發焉其筋骨皮肉血脉受之則發為痿痺
緩弱痛重不任為用所治之藥各有所入能入于此者
不能入于彼且濕淫為病内經所論叠出于各篇本草
治濕亦不一而見凡切于治功者便是要藥今丹溪書
乃止歸重蒼术一味豈理也哉傷濕為病發熱惡寒
身重自汗骨節疼痛小便秘澀大便多泄腰脚痺冷皆
因坐卧卑濕或冐雨露或著濕衣所致並除濕湯具
前諸症而腰痛特甚不可轉側如纏五六貫重者濕氣
入腎腎主水水流濕從其類也腎著湯滲濕湯小便
秘大便溏雨淫腹疾故也五苓散吞戊巳丸戊巳屬土
土尅水因以得名五苓乃濕家要藥所謂治濕不利小
便非其治也傷濕而兼感風者既有前項證而又惡
風不欲去衣被或額上微汗或身體微腫汗漬衣濕當
風坐卧多有此症宜除濕湯桂枝湯各半貼和服令微
發汗若大發其汗則風去濕在已得汗而發熱不去者
敗毒散加蒼术一錢防已半錢傷濕又兼感寒有前
諸症但無汗慘慘煩痛宜五積散和除濕湯半貼和五
苓散半貼傷濕而兼感風寒者汗出身重惡風喘滿
骨節煩疼狀如歷節風臍下連脚冷痺不能屈伸所謂
風寒濕合而成痺宜防已黃茋湯或五痺湯若因浴
出未解裙衫身上未乾忽爾熟睡攻及腎經外腎腫痛
腰背攣曲只以五苓散一貼入真坏少許下青木香丸
如此三服藏府纔過腫消腰直其痛自止濕熱相搏
者清熱滲濕湯其證肩背沉重疼痛上熱胸膈不利及
徧身疼痛者拈痛湯酒麵乳酪停滯不能運化而濕
自内盛者除濕散及蒼白二陳湯加消息之藥燥之
傷燥
内經曰諸燥枯涸乾勁皴揭皆屬于燥乃陽明燥金肺
與大腸之氣也燥之為病皆屬燥金之化然能令金燥
者火也故曰燥萬物者莫熯乎火夫金為隂之主為水
之源而受燥氣寒水生化之源竭絶于上而不能灌溉
周身營養百骸色乾而無潤澤皮膚滋生毫毛者有自
來矣或大病而尅伐太過或吐利而亡津液或預防養
生悞餌金石之藥或房勞致虚補虚燥劑食味過厚辛
熱太多醇酒炙肉皆能偏助狂火而損害真隂隂中伏
火日漸煎熬血液衰耗使燥熱轉甚為諸病在外則皮
膚皴揭在上則咽鼻焦乾在中則水液衰少而煩渴在
下則腸胃枯涸津不潤而便難在手足則痿弱無力在
脉則細濇而微此皆隂血為火熱所傷也治法當以甘
寒滋潤之劑甘能生血寒能勝熱隂得滋而火殺液得
潤而燥除源泉下降精血上榮如是則氣液宣通内神
茂而外色澤矣滋燥養榮湯大補地黃丸清涼飲子導
滯通幽湯潤腸丸八正散皆燥病中隨症酌用之方藥
也
傷飲食
東垣曰隂陽應象論云水穀之寒熱感則害人六府痺
論云隂氣者静則神藏躁則消亡飲食自倍腸胃乃傷
此乃混言之也分之為二飲也食也飲者水也無形之
氣也因而大飲則氣逆形寒飲冷則傷肺肺病則為喘
咳為腫為水瀉輕則當發汗利小便使上下分消其濕
解酲湯五苓散生薑半夏枳實白术之類是也如重而
蓄積為滿者芫花大戟甘遂牽牛之屬利下之此其大
法也食者物也有形之血也如生氣通天論云因而飽
食筋脉横解腸澼為痔又云食傷太隂厥隂寸口大于
人迎兩倍三倍者或嘔吐或痞滿或下利腸澼當分寒
熱輕重治之輕則内消重則除下如傷寒物者半夏神
麴乾薑三稜廣茂巴豆之類主之如傷熱物者枳實白
术青皮陳皮麥蘖黃連大黃之類主之亦有宜吐者隂
陽應象論云在上者因而越之瓜蒂散之屬主之然而
不可過劑過則反傷脾胃盖先因飲食自傷又加之以
藥過故腸胃復傷而氣不能化食愈難消矣漸至羸困
故五常政大論云大毒治病十去其六小毒治病十去
其七常毒治病十去其八無毒治病十去其九不可過
之此聖人之深戒也傷食之證胸膈痞塞吐逆嚥酸
噫敗卵臭畏食頭痛發熱惡寒病似傷寒但氣口大于
人迎數倍身不痛耳内無熱與傷冷物者治中湯加砂
仁一錢下紅丸子小七香丸内有熱與傷熱物者上二
黃丸枳术導滯丸通用保和丸枳术丸麴糵枳术丸木
香枳术丸檳榔丸木香檳榔丸傷肉食濕麵辛辣厚
味之物填塞悶亂胸膈不快三黃枳术丸傷濕麵心
腹滿悶肢體沉重除濕益氣丸傷熱食痞悶兀兀欲
吐煩亂不安上二黃丸傷濕熱之物不得旋化而作
痞滿悶亂不安枳术導滯丸傷蟹紫蘇丁香湯傷
豆粉濕麵油膩之物白术丸食狗肉不消心下堅或
腹脹口乾發熱妄語煮蘆根汁飲之食魚膾及生肉
在胸膈不化必成癥瘕搗馬鞭草汁及生薑汁飲之
傷冷食半夏枳术丸小便淋加澤瀉寒熱不調每服加
上二黃丸十丸或用木香乾薑枳术丸丁香爛飯丸
張仲景治宿食在上脘以瓜蒂散吐之不即下之凡脉
浮而大按之反濇尺中亦微而濇或數而滑或緊如轉
索無常及下利不欲食者皆宿食也皆用大承氣湯下
之其人熱其傷物亦熱者宜之其人寒其傷物亦寒者
不宜也戴云傷食腹痛脹滿大便不通者遂成食積
小七香丸一貼用水一盞薑三片煎八分去滓吞感應
丸此下傷冷之方也大抵氣口脉緊盛者宜下尺脉
絶者宜吐經曰氣口脉盛傷于食心胃滿而口無味口
與氣口同口曰坤者口乃脾之候故胃傷而氣口緊盛
夫傷有多少有輕重如氣口一盛得脉六至則傷於厥
隂乃傷之輕也枳术丸之類主之氣口二盛脉得七至
則傷于少隂乃傷之重也雄黃聖餅子木香㯽榔丸枳
殼丸之類主之氣口三盛脉得八至九至則傷太隂填
塞悶亂則心胃大痛備急丸神保丸消積丸之類主之
兀兀欲吐不已俗呼食迷風是也經曰上部有脉下部
無脉其人當吐不吐者死瓜蒂散主之如不能吐是無
治也經曰其高者因而越之此之謂也或曰盛食填塞
胸中痞亂兩寸脉當用事今反兩尺脉不見其理安在
曰胸中有食是木鬱宜逹故探吐之食者物也物者坤
土也是足太隂之號也胸中者肺也為物所塞肺者手
太隂金也金主殺伐與坤土俱在手上而旺于天金能
克木故肝木發生之氣伏于地下非木鬱而何吐去上
焦隂土之物木得舒暢則鬱結去矣食塞于上脉絶于
下若不明天地之道無由達此至理水火者隂陽之徵
兆天地之别名也故獨陽不生獨隂不長天之用在於
地下則萬物生長地之用在于天上則萬物收藏此乃
天地交而萬物通也此天地相根之道也故陽火之根
本于地下隂水之源本於天上故曰水出高源故人五
臟主有形之物物者隂也隂者水也右三部脉主之偏
見于寸口食塞于上是絶五臟之源源絶則水不下流
兩尺脉之絶此其理也何疑之有然必視所傷之物冷
熱隨證加減如傷冷物一分熱物二分則用寒藥二停
熱藥一停隨時消息經云必先歲氣無伐天和此之謂
也既有三隂可下之法亦必有三隂可補之法故曰
内傷三隂可用溫劑若飲冷内傷雖云損胃未知色脉
各在何經若面色青黑脉浮沉不一弦而弱者傷在厥
隂若面色紅赤脉浮沉不一細而微者傷在少隂若面
色黃潔脉浮沉不一緩而遲者傷在太隂也傷在厥隂
肝之經當歸四逆湯加吳茱萸生薑湯之類主之傷在
少隂腎之經通脉四逆湯主之傷在太隂脾之經理中
丸湯主之大便耎者宜湯結者宜丸凡諸脾脉微洪
傷苦澀物經曰鹹勝苦微弦傷冷硬物經云溫以克
之微澀傷辛辣物經云苦勝辛微滑傷腥鹹物經
云甘勝鹹弦緊傷酸硬物經云辛勝酸洪緩傷甜
爛物經云酸勝甘微遲傷冷痰積聚惡物溫胃化痰
單伏主物不消化麴糵三稜廣茂之類浮洪而數
皆中酒葛根陳皮茯苓傷食作瀉不止于應服藥中
加肉豆蔲益智仁以收固之傷食兼感風寒其證與
前同但添身疼氣口人迎俱盛俗謂夾食傷寒宜生料
五積散或養胃湯香蘇飲和解飲
傷酒惡心嘔逆吐出宿酒昏冐眩暈頭痛如破宜冲和
湯半夏茯苓湯或理中湯加乾葛七分或用末子理中
湯和縮脾飲酒渴縮脾湯或煎乾葛湯調五苓散久困
於酒遂成酒積腹痛泄瀉或暴飲有灰酒亦能致然並
宜酒煮黃連丸多飲結成酒癖腹中有塊隨氣上下
冲和湯加蓬木半錢酒停胸膈為痰飲者枳實半夏湯
加神麴麥芽各半錢冲和湯加半夏一錢茯苓七分
解酒毒無如枝矩子之妙一名枳梖一名木蜜俗呼癩
漢指頭北人名曰爛瓜江南謂之白石樹杭州貨賣名
蜜屈立詩所謂南山有枸是也樹形似白楊其子著枝
端如小指長數寸屈曲相連春生秋熟經霜後取食如
餳美以此木作屋柱令一室之酒味皆淡薄趙以德治
酒人發熱用枝矩子而愈即此也東垣云酒者大熱
有毒氣味俱陽乃無形之物也若傷之止當發散汗出
則愈矣其次莫如利小便乃上下分消其濕今之病酒
者往往服酒癥丸大熱之藥下之又有用牽牛大黃下
之者是無形元氣受病反下有形隂血乖誤甚矣酒性
大熱已傷元氣而復重瀉之亦損腎水真隂及有形血
氣俱為不足如此則隂血愈虚真水愈弱陽毒之熱大
旺反增其隂火是以元氣消鑠折人長命不然則虚損
之病成矣酒疸下之久則為黑疸慎不可犯宜以葛花
解酲湯主之海藏云治酒病宜發汗若利小便炎燄
不肯下行故曰火鬱則發之以辛溫散之是從其體性
也是知利小便則濕去熱不去若動大便尤為疎陋盖
大便者有形質之物酒者無形之水從汗發之是為近
理濕熱俱去故治以苦溫發其火也佐以苦寒除其濕
也按酒之為物氣熱而質濕飲之而昏醉狂易者熱
也宜以汗去之既醒則熱去而濕留止宜利小便而已
二者宜酌而用之大抵葛花解酲湯備矣
傷勞倦
東垣曰調經篇云隂虚生内熱岐伯曰有所勞倦形氣
衰少穀氣不盛上焦不行下脘不通而胃氣熱熱氣熏
胸中故内熱舉痛論云勞則氣耗勞則喘且汗出内外
皆越故氣耗矣夫喜怒不節起居不時有所勞傷皆損
其氣氣衰則火旺火旺則乘其脾土脾主四肢故困熱
無氣以動嬾于言語動作喘乏表熱自汗心煩不安當
病之時宜安心静坐以養其氣以甘寒瀉其熱火以酸
味收其散氣以甘溫補其中氣經言勞者温之損者溫
之是也金匱要略云平人脉大為勞脉極虚亦為勞矣
夫勞之為病其脉浮大手足煩熱春夏劇秋冬瘥(脉大者熱)
(邪也極熱者氣損也春夏劇者時助邪也秋冬瘥者時勝邪也)以黃茋建中湯治之此
亦溫之之意也盖人受水穀之氣以生所謂清氣營
氣運氣衞氣春升之氣皆胃氣之别名也夫胃氣為水
穀之海飲食入胃遊溢精氣上輸于脾脾氣散精上歸
于肺通調水道下輸膀胱水精四布五經並行合于四
時五藏隂陽揆度以為常也若隂陽失節寒溫不適脾
胃乃傷喜怒憂恐損耗元氣脾胃氣衰元氣不足而心
火獨盛心火者隂火也起于下焦其系繫于心心不主
令相火代之相火包絡之火元氣之賊也火與元氣不
兩立一勝則一負脾胃氣虚則下流肝腎隂火得以乘
其土位故脾證始得則氣高而喘身熱而煩其脉洪大
而頭痛或渴不止其皮膚不任風寒而生寒熱盖隂火
上衝則氣高喘而煩熱為頭痛為渴而脉洪脾胃之氣
下流使穀氣不得升浮是春生之令不行則無陽以護
其榮衞使不任風寒乃生寒熱此皆脾胃之氣不足所
致也然與外感風寒之證頗同而實異内傷脾胃乃傷
其氣外感風寒乃傷其形傷其外則有餘有餘者瀉之
傷其内則不足不足者補之汗之下之吐之尅之之類
皆瀉也溫之和之調之養之之類皆補也内傷不足之
病苟誤認作外感有餘之證而反瀉之則虚其虚也實
實虚虚如此死者醫殺之耳然則奈何唯當以辛甘溫
劑補其中而升其陽甘寒以瀉其火則愈矣經曰勞者
溫之損者溫之又曰溫能除大熱大忌苦寒之藥損其
脾胃今立補中益氣湯主之夫脾胃虚者因飲食勞倦
心火亢甚而乘其土位其次肺氣受邪須用黃茋最多
人參甘草次之脾胃一虚肺氣先絶故用黃茋以益皮
毛而閉腠理不令自汗損其元氣上喘氣短人參以補
之心火乘脾須炙甘草之甘以瀉火熱而補脾胃中元
氣若脾胃急痛幷大虚腹中急縮者宜多用之經曰急
者緩之白术苦甘溫除胃中熱利腰臍間血胃中清氣
在下必加升麻柴胡以引之引黃茋甘草甘溫之氣味
上升能補胃氣之散解而實其表也又緩帶脉之縮急
二味苦平味之薄者隂中之陽引清氣上升也氣亂于
胸中為清濁相干用去白陳皮以理之又能助陽氣上
升以散滯氣助諸甘辛為用脾胃氣虚不能升浮為隂
火傷其生發之氣榮血大虧榮氣不營隂火熾盛是血
中伏火日漸熬煎血氣日減心包與心主血血減則心
無所養致使心亂而煩病名曰悗悗者心惑而煩悶不
安也故加辛甘微溫之劑生陽氣陽生則隂長故血虚
以人參補之更以當歸和之少加黃蘖以救腎水能瀉
隂中之伏火如煩猶不止少加生地黃補腎水水旺而
心火自降如氣浮心亂以硃砂安神丸鎮固之則愈
以手捫之而肌表熱者表證也只服補中益氣湯一二
服得微汗則已非正發汗乃隂陽氣和自然汗出也
若更煩亂如腹中或周身有刺痛皆血澀不足加當歸
身五分或一錢如精神少短加人參五分五味子十
二個頭痛加蔓荆子三分痛甚加川芎五分頂痛腦
痛加藁本五分細辛三分諸頭痛倂用此四味足矣若
頭上有熱則此不能治别以清空膏主之如頭痛有痰
沉重嬾倦者乃太隂痰厥頭痛加半夏五分主薑三分
耳鳴目黃頰頷腫頸肩臑肘臂外後廉痛面赤脉洪
大者以羌活二錢防風藁本各七分甘草五分通其經
血加黃芩黃連各三分消其腫人參五分黃茋七分益
元氣而瀉火邪另作一服與之嗌痛頷腫脉洪大面
赤者加黃芩甘草各三分桔梗七分口乾嗌乾加葛
根五分升引胃氣上行以潤之久病痰嗽肺中伏火
去人參初病勿去之冬月或春寒或秋涼時各宜加不
去根節麻黃半錢如春令大溫只加佛耳草欵冬花各
五分夏月病嗽加五味子三五枚去心麥門冬五分
如舌上白滑胎者是胸中有寒勿用之夏月不嗽亦加
人參二分或三分幷五味子麥門冬各等分救肺受火
邪也食不下乃胸中胃上有寒或氣澀滯加青皮木
香各三分陳皮五分此三味為定法如冬月加益智仁
草豆蔲仁各五分如夏月加黃芩黃連各五分如秋月
加檳榔草豆蔲白豆蔲縮砂各五分如春初猶寒少加
辛熱之劑以補春氣之不足為風藥之佐益智草豆蔲
可也心下痞夯悶加芍藥黃連各一錢如痞腹脹
加枳實木香縮砂仁各三分厚朴七分如天寒少加乾
薑或肉桂心下痞覺中寒加附子黃連各一錢不能
食而心下痞加生薑陳皮各一錢能食而心下痞加黃
連五分枳實三分脉緩有痰而痞加半夏黃連各一錢
脉弦四肢滿便難而心下痞加柴胡七分黃連五分甘
草三分胸中氣壅滯加青皮二分如氣促少氣去之
腹中痛者加白芍藥五分炙甘草三分如惡寒冷痛
者加桂心三分如惡熱喜寒而腹痛者于已加白芍藥
甘草二味中更加生黃芩三二分如夏月腹痛而不惡
熱者亦然治時熱也如天涼時惡熱而痛于已加白芍
藥甘草黃芩中更少加桂如天寒時腹痛去芍藥味酸
而寒故也加益智仁三分或加半夏五分生薑三片
如腹中痛惡寒而脉弦者是木來尅土也小建中湯主
之盖芍藥味酸于土中瀉木為君如脉沉細腹中痛以
理中湯主之乾薑辛熱于土中瀉水以為主也如脉緩
體重節痛腹脹自利米穀不化是濕勝也平胃散主之
脇下痛或脇下縮急俱加柴胡三分甚則五分甘草
三分臍下痛加真熟地黃五分其痛立止如不已者
乃大寒也更加肉桂三二分内經所說少腹痛皆寒證
從復發相報中來也經云大勝必大復從熱病中變而
作也非傷寒厥隂之證乃下焦血結膀胱也仲景以抵
當湯幷丸主之身有疼痛者濕若身重者亦濕加去
桂五苓一錢如風濕相搏一身盡痛加羌活七分防風
藁本根各半錢升麻蒼术各一錢勿用五苓所以然者
為風藥已能勝濕故别作一服與之如病去勿再服以
諸風藥損人元氣而益其病故也小便遺失肺金虚
也宜安卧養氣以黃茋人參之類補之不愈則是有熱
也加黃蘖生地黃各五分切禁勞役如卧而多驚小便
淋者邪在少陽厥隂宜太陽經所加之藥更添柴胡五
分如淋加澤瀉五分此下焦風寒合病也經云腎肝之
病同一治為俱在下焦非風藥行經則不可乃受客邪
之濕熱也宜升舉發散以除之大便秘澀加當歸梢
一錢大黃酒洗煨五分或一錢閉澀不行者煎成正藥
先用清者一口調玄明粉五分或一錢得行則止此病
不宜下下之恐變凶證也脚膝痿輭行步乏力或痛
乃腎肝伏熱加黃蘗五分空心服不已更加漢防已五
分脉緩顯沉困怠惰無力者加蒼术澤瀉人參白术茯
苓五味子各五分右一方加減是飲食勞倦喜怒不
節始病熱中則可用之若末傳寒中則不可用也盖甘
酸適足益其氣耳如黃茋人參甘草芍藥五味之類是
也
内傷始為熱中病似外感陽證頭痛大作四肢疰悶
氣高而喘身熱而煩上氣鼻息不調四肢困倦不收無
氣以動無氣以言或煩躁悶亂心煩不安或渴不止病
久者邪氣在血脉中有濕故不渴如病渴是心火炎上
尅肺金故渴或表虚不任風寒自不欲開惡食口不知
味右手氣口脉大于左手人迎三倍其氣口脉急大而
數時一代而澀澀是肺之本脉代是無氣不相接乃脾
胃不足之脉大是洪大洪大而數乃心脉刑肺急是弦
急乃肝木挾心火尅肺金也其右關脾脉比五脉獨大
而數數中時顯一代此不甚勞役是飲食不時寒溫失
所則無右關胃脉損弱隱而不見惟内顯脾脉如此也
治用補中益氣湯
内傷末傳寒中病似外感隂證腹脹胃脘當心痛四
肢兩脇隔噎不通或涎唾或清涕或多溺足下痛不能
任身履地骨乏無力喜唾兩丸多冷隂隂作痛或妄見
鬼狀夢亡人腰背胛眼脊膂皆痛不渴不瀉脉盛大以
濇名曰寒中治用神聖復氣湯白术附子湯草豆蔲丸
似外感陽明中熱證有天氣大熱時勞役得病或路
途勞役或田野中勞役或身體怯弱食少勞役或長齋
久素胃氣久虚勞役其病肌體壯熱躁熱悶亂大惡熱
渴飲水此與陽明傷寒熱白虎湯證相似鼻口中氣短
促上喘此乃脾胃久虚元氣不足之證身亦疼痛至日
西作必譫語熱渴悶不止脉洪大空虚或微弱白虎湯
證其脉洪大有力與此内傷中熱不同治用清暑益氣
湯饑困勞役之後肌熱躁熱困渴引飲目赤面紅晝
夜不息其脉大而虚重按全無經曰脉虚則血虚血虚
則發熱證象白虎惟脉不長實為辨也誤服白虎湯必
危宜黃茋當歸補血湯
似外感惡風寒證有因勞役坐卧隂涼處後病表虚
不任風寒少氣短促嬾言語困弱無力此因勞役辛苦
腎中隂火沸騰後因脫衣或沐浴歇息于隂涼處其隂
火不行還歸皮膚腠理極虚無陽被風與隂涼所遏以
此表虚不任風寒與外感惡風相似不可同外感治宜
用補中益氣湯
内傷似外感雜證飲食失節勞役所傷脾胃中州變
寒走痛而發黃治用小建中湯或理中湯或大建中湯
選而用之
勞倦所傷虚中有寒理中丸心肺在膈上為陽腎肝
在膈下為隂此上下藏也脾胃屬土處在中州在五藏
曰孤藏在三焦曰中焦因中焦治在中一有不調此丸
專主故名曰理中丸人參味甘温内經曰脾欲緩急食
甘以緩之緩中益脾必以甘為主是以人參為君白术
味甘溫内經曰脾惡濕甘勝濕溫中勝濕必以甘為助
是以白术為臣甘草味甘平内經曰五味所入甘先入
脾脾不足者以甘補之補中助脾必須甘劑是以甘草
為佐乾薑味辛熱喜溫而惡寒者胃也寒則中焦不治
内經曰寒淫所勝平以辛熱散寒溫胃必先辛劑是以
乾薑為使脾胃居中病則邪氣上下左右無所不之故
有諸加減焉若臍下築者腎氣動也去白术加桂氣
壅而不瀉則築然動也白术味甘補氣去白术則氣易
散桂辛熱腎氣動者欲作奔豚也必服辛熱以散之故
加桂以散腎氣泄奔豚氣吐多者去白术加生薑氣
上逆則吐多术甘而壅非氣逆者之所宜千金曰嘔家
多服生薑以其辛散故吐多者加之下多者還用白
术氣泄而不收則下多术甘壅補使正氣收而不下泄
也或曰濕勝則濡泄术專除濕故下多者加之悸者
加茯苓飲聚則悸茯苓味甘滲泄伏水是所宜也渴
欲得水者倍加术津液不足則渴术甘以補津液故加
之腹中痛者加人參虚則痛經曰補可以去弱人參
羊肉之屬是也寒多者加乾薑以辛熱能散寒也
腹滿者去白术加附子内經曰甘者令人中滿术甘壅
補于腹中滿者則去之附子味辛熱氣壅鬱腹為之滿
以熱勝寒以辛散滿故加附子經曰熱者寒之寒者熱
之此之謂也建中湯内經曰肝生于左肺生于右心
位在上腎處在下左右上下四藏居焉脾者土也應中
央處四藏之中州治中焦生育榮衞通行津液一有不
調則榮衞失所育津液失所行必以此湯溫中益脾是
以建中名之焉膠飴味甘溫甘草味甘平脾欲緩急食
甘以緩之建脾者必以甘為主故以膠飴為君而甘草
為臣桂辛熱散也潤也榮衞不足潤而散之芍藥味酸
微寒收也泄也津液不通收而行之是以桂芍藥為佐
生薑味辛溫大棗味甘温胃者衞之源脾者榮之本靈
樞經云榮出中焦衞出上焦是也衞為陽不足者益之
必以辛榮為隂不足者補之必以甘甘辛相合脾胃健
而榮衞通是以薑棗為使也嘔家不用此湯以味甜故
也寶鑑育氣湯參术調中湯養胃進食丸寬中進食
丸和中丸安胃丸補中丸加減平胃散嘉禾散白术散
緩中丸沉香鼈甲散十華散沉香溫脾湯厚朴溫中湯
雙和湯小沉香丸木香分氣丸木香餠子
勞倦所傷虚中有熱金匱要略云夫男子平人脉大
者為勞極虚亦為勞男面色薄者主渴及亡血卒喘悸
脉浮者裏虚也男子脉虚沉弦無力寒熱氣促裏急小
便不利面色白時目眩兼衂少腹滿此為勞使之然勞
之為病其脉浮大手足煩春夏劇秋冬瘥隂寒精自出
酸削不能行男子脉微弱而濇為無子精清冷夫失精
家少腹弦急隂頭寒目瞑髮落脉極虚芤遲為屬穀亡
血失精也調中益氣湯治因饑飽勞役損傷脾胃元
氣不足其脉弦或洪緩按之無力中之下時一濇其證
身體沉重四肢困倦百節煩疼胸滿短氣膈咽不通心
煩不安耳聾耳鳴目有瘀肉熱壅如火視物昏花口中
沃沫飲食失味忽肥忽瘦怠惰嗜卧溺色變赤或清利
而數或上飲下便或時餐泄腹中虚痛不思飲食内經
云勞則氣耗熱則傷氣以黃茋甘草之甘瀉熱為主以
白芍藥五味子之酸能收耗散之氣又曰勞者溫之損
者溫之以人參甘溫補氣不足當歸辛溫補血不足故
以為臣白术橘皮甘苦溫除胃中客熱以養胃氣為佐
升麻柴胡苦平味之薄者隂中之陽為脾胃之氣下溜
上氣不足故從隂引陽以補之又以行陽明之經為使
也如時顯熱躁是下元隂火蒸蒸然發也加真生地
黃二分黃蘖三分如大便虚坐不得或大便了而不
了腹中常逼迫血虚血澀也加當歸身五分如身體
沉重雖小便數多亦加茯苓五分蒼术一錢澤瀉五分
黃蘖三分(時暫從權而祛濕也不可常用兼足太隂已病其脉亦絡于心中故顯濕熱相合而煩亂)
如胃氣不和加湯洗半夏半錢生薑三片有嗽者加生
地黃三分以制半夏之毒痰厥頭痛非半夏不能除此
足太隂經邪所作也如無以上證只服黃茋一錢人參
三錢甘草五分橘皮酒洗三分柴胡二分升麻二分蒼
术五分黃蘖酒洗二分右件剉如麻豆大依前煎服
如秋冬之月胃脉四道為衝脉所逆幷脇下少陽脉二
道而反上行病名曰厥逆内經曰逆氣上行滿脉去形
明七神昏絶離去其形而死矣其證氣上衝咽不得息
而喘息有音不得卧加吳茱萸半錢或一錢半湯洗去
苦觀厥氣多少而用之如夏月有此證為大熱也盖
此病隨四時為寒熱溫涼也宜以酒黃連酒黃蘖酒知
母各等分為細末熟湯為丸如梧桐子大每服二百丸
白湯送下空心服仍多服熱湯服畢少時便以美飲食
壓之不令胃中停留直至下元以瀉衝脉之邪也大抵
治飲食勞倦所得之病乃虚勞七損證也當用溫平甘
多辛少之藥治之是其本法也如時上見寒熱病四時
也又或將理不如法或酒食過多或辛熱之食作病或
寒冷之食作病或居大熱大寒之處益其病當臨時制
宜暫用大寒大熱治法而取效此從權也不可以得效
之故而久用之必致夭横矣靈樞經曰從下上者引而
去之上氣不足推而揚之盖上氣者心肺上焦之氣陽
病在隂從隂引陽宜以入腎肝下焦之藥引甘多辛少
之藥使升發脾胃之氣又從而去其邪氣干腠理皮毛
也又云視前痛者當先取之是先以繆刺瀉其經絡之
壅者為血凝而不流故先去之而後治他病寶鑑桂
枝加龍骨牡犡湯黃茋建中湯人參黃茋散續斷湯柴
胡散秦艽鼈甲散人參地骨皮散地仙散當歸補血湯
犀角紫河車丸人參柴胡散清神甘露丸雙和散四君
子湯猪肚丸酸棗仁丸定志丸麥煎散獨聖散
飲食不節勞役所傷腹脇滿悶短氣遇春則口淡無味
遇夏雖熱猶有惡寒饑則常如飽不喜食冷物升陽順
氣湯主之脾胃不足之證須用升麻柴胡苦平味之薄
者隂中之陽引脾胃中清氣行于陽道及諸經生發隂
陽之氣以滋春氣之和也又引黃茋人參甘草甘溫之
氣味上行充實腠理使陽氣得衞外而為固也凡治脾
胃之藥多以升陽補氣名之者此也饑飽勞役胃氣
不足脾氣下溜氣短無力不能寒熱早飯後轉增昏悶
須要眠睡怠惰四肢不收嬾倦動作五心煩熱升陽補
氣湯主之如腹脹及窄狹加厚朴如腹中似硬加砂仁
脾胃虚弱氣促氣弱精神短少衂血吐血門冬清肺
飲大阿膠丸痰喘人參清鎮丸勞風心脾壅滯痰
涎盛多喉中不利涕唾稠粘嗌塞吐逆不思飲食或時
昏憒皂角化痰丸病久厭厭不能食而藏府或結或
溏此胃氣虚弱也白术和胃丸明醫雜著云東垣論
飲食勞倦為内傷不足之證治用補中益氣湯沂洄集
中又論不足之中又當分别飲食傷為有餘勞倦傷為
不足予謂傷飲食而留積不化以致宿食鬱熱熱發于
外此為有餘之證法當消導東垣自有枳术丸等治法
具于飲食門矣其補中益氣方論却謂人因傷饑失飽
致損脾胃非有積滯者也故只宜用補藥盖脾胃全賴
飲食之養今因饑飽不時失其所養則脾胃虚矣又脾
主四肢若勞力辛苦傷其四肢則根本竭矣或專因飲
食不調或專因勞力過度或飲食不調之後加之勞力
或勞力過度之後繼以不調故皆謂之内傷元氣不足
之證而宜用補藥也但須于此四者之間審察明白為
略加減則無不效矣
虚勞(瘵骨蒸熱)
素問云脉虚氣虚尺虚是謂重虚所謂氣虚者言無常
也尺虚者行步恇然脉虛者不象隂也又云脉細皮寒
氣少泄利前後飲食不入是謂五虚五虚死漿粥入胃
泄注止則虚可活治用黃茋建中湯理中湯之類此
素問但言虚而無勞瘵之名然其因則固屢言之矣凡
外感六淫内傷七情其邪展轉乘于五藏遂至大骨枯
藁大肉陷下各見所合衰憊之證真藏脉見則有死期
又如二陽之病則傳為風消息賁三陽之病傳為索澤
癉成為消中大腸移熱于胃胃移熱于膽則皆善食而
瘦嘗貴後賤病從内生名曰脫營嘗富後貧名曰失精
暴樂暴喜始樂後苦皆傷精氣精氣竭絶形體毁阻離
絶菀結喜怒憂恐五藏空虚血氣離守靈樞曰怵惕思
慮則傷神神傷則恐懼自失破㬷脫肉毛瘁色夭死於
冬又諸熱病在膚肉脉筋骨之間者各客於所合之本
藏不得客于所不勝及考醫和視晉平公之疾曰是謂
近女室女隂物而晦時淫則生内熱惑蠱之疾非鬼非
食疾不可為也至漢張仲景金匱要略明立虚勞門於
是巢元方撰病源候論遂有虚勞有蒸病有注病皆由
此而推之者也虚勞者五勞六極七傷是也五勞者志
勞思勞心勞憂勞瘦勞六極者氣極血極筋極骨極肌
極精極七傷者曰隂寒曰隂痿曰裏急曰精速曰精少
隂下濕曰精滑曰小便苦數臨事不舉又曰大飽傷脾
大怒氣逆傷肝強力舉重久坐濕地傷腎形寒飲冷傷
肺憂愁思慮傷心風雨寒暑傷形大恐懼不節傷志蒸
有五骨蒸脉蒸皮蒸肉蒸内蒸又有二十三蒸胞玉房
腦髓骨血脉肝心脾肺腎膀胱膽胃三焦小腸肉膚皮
氣各有一蒸其狀徧身發熱多因熱病愈後食牛肉或
飲酒或房欲而成注者注之為言住也邪氣居人身内
生既連滯停住死又住易傍人也即所謂傳尸已别立
門外今已虚勞骨蒸合為一門而列古明醫治法于後
金匱云五勞虚極羸瘦腹滿不能飲食食傷憂傷飲
傷房室傷饑傷勞傷經絡榮衞氣傷内有乾血肌膚甲
錯兩目黯黑緩中補虛大黃䗪蟲丸主之按虚勞發熱
未有不由瘀血者而瘀血未有不由内傷者人之飲食
起居一失其節皆能成傷此亦可以睹矣故以潤劑治
乾以蝡動噉血之物行死血死血既去病根已剗而後
可從事乎滋補之劑仲景為萬古醫方之祖有以哉又
以陳大夫傳仲景百勞丸可與䗪蟲丸互用治法機
要云虚損之疾寒熱因虚而感也感寒則損陽陽虚則
隂盛故損則自上而下治之宜以辛甘淡過于胃則不
可治也感熱則損隂隂虚則陽盛故損則自下而上治
之宜以苦酸鹹過于脾則不可治也自上而損者一損
損于肺故皮聚而毛落二損損于心故血脉虚弱不能
榮于藏府婦人則月水不通三損損于胃故飲食不為
肌膚也自下而損者一損損于腎故骨痿不起于牀二
損損于肝故筋緩不能自收持三損損于脾故飲食不
能消尅也故心肺損則色弊肝腎損則形痿脾胃損則
穀不化也治肺損皮聚而毛落宜益氣四君子湯
治心肺虚損皮聚毛落血脉虚耗婦人月水愆期宜益
氣和血八物湯治心肺損及胃損飲食不為肌膚宜
益氣和血調飲食十全散治腎損骨痿不能起于牀
宜益精補腎金剛丸治腎肝損骨痿不能起于牀宜
益精筋緩不能自收持宜緩中牛膝丸治肝腎損及
脾食穀不化宜益精緩中消穀煨腎丸如陽盛隂虚
肝腎不足房室虚損形瘦無力面多青黃而無常色宜
榮血養腎地黃丸如陽盛隂虚心肺不足及男子婦
人面無血色食少嗜卧肢體困倦宜八味丸如形體
瘦弱無力多困未知隂陽先損夏月宜地黃丸春秋宜
腎氣丸冬月宜八味丸病久虚弱厭厭不能食和中
丸肝勞盡力謀慮而成虚寒則口苦骨疼筋攣煩悶
宜續斷湯灸肝俞實熱則關格牢澀不通眼目赤澀煩
悶熱壅毛悴色夭宜羚羊角散心勞曲運神機而成
虚寒則驚悸恍惚神志不定宜遠志飲子酸棗仁湯實
熱則口舌生瘡大小便秘澀宜黃芩湯脾勞意外致
思而成虚寒則氣脹咽滿食不下噫氣宜白术湯生嘉
禾散大健脾散實熱則四肢不和脹滿氣急不安宜小
甘露飲肺勞預事而憂所成虚寒則心腹冷氣胸滿
背痛吐逆不止宜溫肺湯實熱則氣喘面目苦腫宜二
母湯腎勞矜持志節所成虚寒則遺精白濁腰脊如
折宜羊腎丸實熱則小便黃赤澀痛隂生瘡宜地黃丸
肝傷筋極虚則手足拘攣腹痛指甲痛轉筋宜木瓜
散當歸枸杞續斷實則咳而脇下痛脚心痛不可忍手
足甲青黑宜五加皮散心傷脉極虚則咳而心痛咽
腫喉中介介如梗宜茯神湯遠志酸棗仁朱砂龍齒實
則血焦髮落唇舌赤語澀肌瘦宜麥門冬湯脾傷肉
極虚則四肢倦關節痛不食隂引肩背皆強宜半夏湯
豆蔲厚朴陳皮益智實則肌肉痺腠理開汗大泄四肢
緩弱急痛宜薏苡仁散肺傷氣極虚則皮毛焦津液
枯力乏腹脹喘息宜紫菀湯人參黃茋白石英實則喘
息衝胸心恚腹滿熱煩嘔口燥咽乾宜前胡湯腎傷
骨極虚則面腫垢黑脊痛氣衰毛髮枯槁宜鹿角丸益
智五味鹿茸實則面焦耳鳴小便不通手足痛宜元參
湯藏府氣虚視聽已卸精極虚則遺精白濁體弱小
腹急莖弱核小宜磁石丸鹿茸蓯蓉破故紙龍骨人參
附子鍾乳實則目昏毛焦虚熱煩悶泄精宜石斛湯
古今錄驗五蒸湯甘草炙一兩茯苓三兩人參二兩乾
地黃三兩竹葉二把葛根三兩知母二兩黃芩二兩粳
米二合石膏五兩碎右十味㕮咀以水九升煮小麥一
升至六升去麥入藥煎至二升半分三服實熱黃連
黃芩黃蘖大黃虚熱烏梅秦芄柴胡氣也青蒿鼈甲
蛤蚧牡丹皮小麥血也肺(鼻乾)烏梅紫苑天門冬麥門
冬皮(舌白唾血)石膏桑白皮膚(昏昧嗜睡)牡丹皮氣(徧身氣熱)
(喘促鼻乾)人參黃芩梔子大腸(鼻右孔乾痛)芒硝大黃脉(唾白)
(浪語經絡溢脉緩急不調)當歸生地黃心(舌乾)黃連生地黃血(髮焦)
地黃當歸桂心童子小便小腸(下唇焦)木通赤茯苓生
地黃脾(唇焦)芍藥木瓜苦參肉(食無味而嘔煩躁不安)芍藥
胃(舌下痛)石膏粳米大黃芒硝葛根肝(眼黑)前胡當歸川
芎筋(甲焦)川芎當歸膽(眼白失色)柴胡栝蔞三焦(乍寒乍熱)
石膏竹葉腎(兩耳焦)石膏知母生地黃寒水石腦(頭眩)
(悶熱)羌活地黃防風髓(髓沸骨中熱)當歸地黃天門冬骨
(齒黑腰痛足逆冷疳蟲食藏)鼈甲當歸地骨皮牡丹皮生地黃肉
(肢細趺腫藏府俱熱)石膏黃蘖胞(小便黃赤)生地黃澤瀉茯苓沉香
滑石膀胱(左耳焦)澤瀉茯苓滑石凡此諸蒸皆因熱
病後食肉油膩行房飲酒犯之而成久蒸不除變成疳
病即死矣珍珠囊云地為隂骨為裏皮為表地骨皮
瀉腎火牡丹皮瀉包絡火總治熱在外無汗而骨蒸知
母瀉腎火治熱在内有汗而骨蒸四物湯加二皮治婦
人骨蒸玄珠云五行六氣水特五之一耳一水既虧
豈能勝五火哉虚勞等證蜂起矣其體虚者最易感于
邪氣當先和解微利微下之從其緩而治之次則調之
醫者不知邪氣加于身而未除便行補劑邪氣得補遂
入經絡至死不悟如此誤者何啻千萬良可悲哉夫涼
劑能養水清火熱劑能燥水補火理易明也勞為熱證
明矣還可補乎惟無邪無熱無積之人脉舉按無力而
弱者方可補之又必察其胃中及右腎二火虧而用之
心虚則動悸恍惚憂煩少色舌強宜養榮湯琥珀定神
丸之類以益其心血脾虚面黃肌瘦吐利清冷腹脹腸
鳴四肢無力飲食不進宜快胃湯進食丸之類以調其
飲食肝虚目昏筋脉拘攣面青恐懼如人將捕之狀宜
牛膝益中湯虎骨丹之類以養助其筋脉肺虚呼吸少
氣喘乏咳嗽嗌乾宜枳實湯加人參黃茋阿膠蘇子以
調其氣腎虚腰背脊膝厥逆而痛神昏耳鳴小便頻數
精漏宜八味丸加五味鹿茸去附子用山藥等丸以生
其精陳藏器諸虚用藥凡例虚勞頭痛復熱加枸
杞萎𬎼虚而欲吐加人參虚而不安亦加人參
虚而多夢紛紜加龍骨虚而多熱加地黃牡蠣地膚
子甘草虚而冷加當歸川芎乾薑虚而損加鍾乳
棘刺蓯蓉巴戟天虚而大熱加黃芩天門冬虚而
多忘加茯苓遠志虚而口乾加麥門冬知母虚而
吸吸加胡麻覆盆子栢子仁虚而多氣兼微咳加五
味子大棗虚而驚悸不安加龍齒沙參紫石英小草
若冷則用紫石英小草若客熱即用沙參龍齒不冷不
熱皆用之虚而身強腰中不利加磁石杜仲虚而
多冷加桂心吳茱萸附子烏頭虚而勞小便赤加黃
芩虚而客熱加地骨皮白术黃耆虚而冷加隴西
黃茋虚而痰復有氣加生薑半夏枳實虚而小腸
利加桑螵蛸龍骨雞䏶胵虚而小腸不利加茯苓澤
瀉虚而損溺白加厚朴髓竭不足加地黃當歸
肺氣不足加天門冬麥門冬五味子心氣不足加上
黨人參茯苓菖蒲肝氣不足加天麻川芎脾氣不
足加白术白芍藥益智腎氣不足加熟地黃遠志牡
丹皮膽氣不足加細辛酸棗仁地榆神昏不足加
朱砂預知子茯神證治要訣云五勞皆因不量才力
勉強云為憂思過度嗜欲無節或病失調將積久成勞
其證頭旋眼暈身疼脚弱心怯氣短自汗盗汗或發寒
熱或五心常熱或往來潮熱或骨蒸作熱夜多惡夢晝
少精神耳内蟬鳴口中無味飲食減少此皆勞傷之證
也五藏雖皆有勞心腎為多心主血腎主精精竭血燥
則勞生焉治勞之法當以調心補腎為先不當用峻烈
之劑惟當溫養滋補以久取效天雄附子之類投之適
足以發其虚陽緣内無精血不足當此猛劑然不可因
有熱純用甜冷之藥以傷其胃氣獨用熱藥者猶釡中
無水而進火也過用冷藥者猶釜下無火而添水也非
徒無益而又害之宜十全大補湯或雙和散或養榮湯
七珍散樂令建中湯皆可選用間進雙補丸諸發有
雜病如咳嗽吐血不得卧盗汗寒熱潮熱等已見各門
審之因虚勞得之並宜用前藥未效用十四味建中湯
(無熱脉不數乃可用)或大建中湯渴而不勝熱藥者七珍散加木
香五味子各七分熱多黃茋鼈甲散或人參散獨五心
發熱將欲成勞者茯苓補心湯飲食減少畏食而嘔
者難獨用前滯甜藥須斟酌用前快脾之劑縮砂陳皮却
不可少仍下鹿茸橘皮煎丸如不嘔不畏食用前十全
大補湯雙和散等藥亦當少加快脾之劑以為之防
有患精血不足明知當補腎方欲一取之歸茋等藥其
人素減食又恐不利于脾方欲理脾則不免用疏刷之
藥又恐愈耗腎水今一舉而兩得之功莫若鹿茸橘皮
煎丸為第一故曰精不足者補之以味又曰補腎不如
補脾以脾上交于心下交于腎故也道家交搆心腎以
脾為黃婆者即此意若腎元大段虚損病勢困篤則腎
又不容少緩不必拘于此說要知於滋腎之中佐以砂
仁澄茄之類于壯脾之中參以北五味黃茋之屬此又
臨時審病用藥之活法難經曰腎有兩者非皆腎也
其左為腎右為命門命門者諸精神之所舍原氣之所
繫也男子以藏精女子以繫胞故知腎有二也男子藏
精者氣海也女子繫胞者血海也所主者二受病者一
也是故左腎為隂合主地道生育之化故曰元氣之舍
也若夫腎之藏精者是受五藏六府之精輸納入精房
血海而藏之然精有隂有陽隂陽平則兩腎和而不偏
不平則偏隂陽俱不足則兩腎俱虚故東垣治兩虚者
以仲景八味丸補之偏于左腎之隂精不足則以地黃
丸主之以三才封髓丹主之右腎之陽火不足則以八
味丸天真丸之類主之此用方之凡例也丹溪論勞
瘵主乎隂虚者盖自子至巳屬陽自午至亥屬隂隂虚
則熱在午後子前寤屬陽寐屬隂隂虚則汗從寐時盜
出也升屬陽降屬隂隂虚則氣不降氣不降則痰涎上
逆而連綿吐出不絶也脉浮屬陽沉屬隂隂虚則浮之
洪大沉之空虚也此皆隂虚之證用四物湯加黃栢知
母主之然世醫遵用治疾乃百無一效者何哉盖隂既
虚矣火必上炎而川芎當歸皆味辛氣大溫非滋虚降
火之藥又川芎上竄尤非虚炎短乏者所宜地黃泥膈
非胃弱食少痰多者所宜黃栢知母苦辛大寒雖曰滋
隂其實燥而損血雖曰降火其實苦先入心久而增氣
反能助火至其敗胃所不待言用藥如此烏能奏功也
予每用薏苡仁百合天門冬麥門冬桑根白皮地骨皮
牡丹皮枇杷葉五味子酸棗仁之屬佐以生地汁藕汁
乳汁童子小便等如咳嗽則多用桑皮枇杷葉有痰則
增貝母有血則多用薏苡仁百合增阿膠熱盛則多用
地骨皮食少則用薏苡仁至七八錢而麥門冬常為之
主以保肺金而滋生化之源無不應手而效盖諸藥皆
稟燥降收之氣氣之薄者為陽中之隂氣薄則發泄辛
甘淡平寒涼是也以施于隂虚火動之症猶當溽暑伊
鬱之時而商颷颯然倏動則炎歊如失矣與治暑熱用
白虎湯同意然彼是外感外感為有餘故用寒沉藏之
藥而後能輔其偏此是内傷内傷為不足但用燥降收
之劑而已得其平矣此用藥之權衡也虚勞之疾百
脉空虚非粘膩之物填之不能實也精血枯涸非滋濕
之物濡之不能潤也宜用人參黃茋地黃天麥門冬枸
杞子五味子之屬各煎膏另用青蒿以童便熬膏及生
地汁白蓮藕汁人乳汁薄荷汁隔湯煉過酌定多少幷
麋角膠霞天膏合和成劑每用數匙湯化服之如欲行
瘀血加入醋製大黃末子玄明粉桃仁泥韭汁之屬欲
止血加入京墨之屬欲行痰加入竹瀝之屬欲降火加
入童便之屬凡虚勞之症大抵心下引脇俱疼盖滯
血不消新血無以養之也尤宜用膏子加韭汁桃仁泥
呼吸少氣嬾言語無力動作目無精光面色㿠白皆
兼氣虚用麥門冬人參各三錢橘紅桔梗炙甘草各半
兩五味子二十一粒為極細末水浸油餠為丸如雞頭
子大每服一丸細嚼津唾嚥下名補氣丸氣虚則生
脉散不言白术血虚則三才丸不言四物大略前言
薏苡仁之屬治肺虚後言參茋地黃膏子之類治腎虚
盖肝心屬陽肺腎屬隂隂虚則肺腎虚矣故補肺腎即
是補隂非四物黃栢知母之謂也勞瘵兼痰積其證
腹脇常熱頭面手足則于寅夘時分乍有涼時者是也
宜以霞天膏入竹瀝加少薑汁調玄明粉行之若頑痰
在膈上膠固難治者必以吐法吐之或沉香滚痰丸透
膈丹之類下之甚則用倒倉法若肝有積痰汚血結熱
而勞瘵者其太衝脉必與衝陽脉不相應宜以補隂藥
呑當歸龍薈丸古方柴胡飲子防風當歸飲子麥煎
散皆用大黃盖能折炎上之勢而引之下行莫速乎此
然惟大便實者乃可若溏泄則雖地黃之屬亦不宜况
大黃乎透肌解熱柴胡乾葛為要劑故治骨蒸方中
多用之如秦芄鼈甲散人參地骨皮散人參柴胡湯皆
退熱之劑然非常用多服之藥也衍義云柴胡本經並
無一字治勞今治勞方中鮮有不用者凡此誤世甚多
嘗原病勞有一種真藏虚損復受邪熱者如經驗方治
勞熱青蒿煎丸用柴胡正合宜耳服之無不效熱去即
須急已若無邪熱不死何待又大忌芩連栢驟用純苦
寒藥反瀉其陽但當用瓊玉膏之類大助陽氣使其復
還寅夘之位微加瀉隂火之藥是也有重隂覆其陽
火不得伸或洒洒惡寒或志意不樂或脉弦數四肢五
心煩熱者火鬱湯柴胡升麻湯病去即已不可過劑
服寒凉藥證雖大減脉反加數者陽鬱也宜升宜補大
忌寒涼犯之必死男子肌瘦氣弱咳嗽漸成勞瘵用
猪肚丸服之即肥有面色如故肌體自充外看如無
病内實虚損俗呼為桃花蛀當看有何證候于前項諸
藥審而用之右所列五勞六極二十三蒸諸治法亦
略備矣然當以脾腎二藏為要何以言之腎乃繫元氣
者也脾乃養形體者也經曰形不足溫之以氣者也謂
真氣有少火之溫以生育形體然此火不可使之熱熱
則壯壯則反耗真氣也候其火之壯少皆在兩腎間經
又曰精不足補之以味五味入胃各從所喜之藏而歸
之以生津液輸納于腎者若五味一有過節反成其藏
有餘勝克之禍起矣候其五味之寒熱初在脾胃次在
其所歸之藏即當補其不足瀉其有餘謹守精氣調其
隂陽使神内藏夫如是則天樞開發而胃和脉生故榮
衞以周于内外無不被滋養而病愈矣勞疾久而嗽
血咽疼無聲此為自下傳上若不嗽不疼久而溺濁脫
精此為自上傳下皆死證也骨蒸之極聲嗄咽痛面
黧脉躁汗出如珠喘乏氣促出而無入毛焦唇反皆死
證也又骨肉相失聲散嘔血陽事不禁晝涼夜熱者
死
附水丘先生紫庭治瘵秘方人有傳尸&KR0008;殜伏連五
勞七傷二十六蒸其候各異其源不同世醫不明根本
妄投藥石可勝歎哉予休心雲水遠絶人事遂以所傳
樞要精微以示世醫使之明曉夫傳尸勞者男子自腎
傳心心而肺肺而肝肝而脾女子自心傳肺肺而肝肝
而脾脾而腎五藏復傳六府而死矣或連及親族至於
滅門其源皆由房室飲食過度冷熱不時憂思悲傷有
欲不遂驚悸喜懼或大病後行房或臨尸哭泣尸氣所
感邪氣一生流傳五藏蠧食傷心雖有諸候其實不離
乎心陽腎隂也若明隂陽用藥可以返魂奪命起死回
生人知勞之名未知其理人生以血為榮氣為衞二者
運轉而無壅滯勞何由生故勞者倦也血氣倦則不運
凝滯疎漏邪氣相乘心受之為盗汗虚汗憂悲恐懼恍
惚不安腎受之為骨蒸為鬼交陽虚好色愈甚肝受之
為瘰癧脇滿痞聚拳攣拘急風氣乘之為疼痛脾受之
為多思慮慕清涼不食多食無味肺受之為氣喘痰涎
睡卧不安毛髮焦枯至於六府亦各有證今人多用涼
藥則損胃氣雖盧扁亦難矣予之所論但在開關把胃
何則勞病者血氣不運遂致乾枯此關脉閉也故先用
開關藥通其血脉既開關則須起胃盖五藏皆有胃氣
邪氣附之則五藏衰弱若不把胃則他藥何由而行故
開關把胃乃治勞妙法也然必須明隂陽且如起胃陽
病藥不可過暖隂病藥不可過涼今人言丁香厚朴肉
桂蓯蓉可補五藏不知用之則喘息閉嗽如火益熱或
以治鬼為先務要當法藥相濟道力資扶然後鬼尸可
逐也此論上合黃帝岐扁下明藏府隂陽非患人有福
亦不遭逢寶之總論病證如夜夢鬼交遺精自泄
夢魂不安常見先亡恐怖鬼神思量飲食食至不進目
睛失白骨節疼痛五心煩熱頭髮作滯面臉時紅如傅
臙脂唇紅異常肌膚不潤言語氣短大便秘澀或時溏
利小便黃赤或時白濁項生瘰&KR1031;腹中氣塊鼻口生瘡
口舌乾燥咽喉不利仰卧不得或時氣喘涕唾稠粘上
氣憤滿痰吐惡心腹脇妨悶隂中冷痛隂痒生瘡多濕
轉筋拘急或忿怒悲啼舌直苦痛目睛時疼盗汗擡肩
喘息陽道虚剛如手足心煩疼口乾舌瘡小便黃赤大
便難及熱多咽喉痛涎唾黃粘及兼前項一二證即是
陽病當用陽病開關散為瀉陽而補隂如大便溏利小
便白濁飲食不化胃逆口惡雖有熱痰唾白色及小便
多仍兼前項數症即是隂病當用隂病開關藥凡勞病
虚極亦多令人煩躁大小便不利宜兼諸脉證審之隂
陽二症皆用起胃散又歌訣云水丘道人年一百煉
得龍精幷虎魄流傳此法在人間聊向三天助隂德扶
危起死莫蹉跎此藥于人有效多不問隂陽與冷熱先
將脾胃與安和脾經虚冷昜生寒最是難將熱藥攻閉
却大便幷上氣為多厚朴與蓯蓉此法精關兩道方病
人入口便知良但須仔細看形候莫向隂中錯用陽涕
唾稠粘小便赤乾枯四體無筋力烏龍膏子二十圓便
似焦枯得甘滴遺精夢泄腹彭高咳嗽隂疼為患勞此
病是隂須識認便當急下玉龍膏嗽裏痰涎仰卧難隂
陽交倂候多端却須兼服訶黎散治取根源病自安
七寶圓瀉骨蒸傳尸邪氣陽病可服黃連四兩為細末
用猪肚一個洗淨入藥末線縫之用童便五升文火煮
令爛乾為度以肚細切同藥爛研置風中吹乾丸如桐
子大朱砂麝香作衣空心麥門冬水下或用陽病開關
散咽下無朱砂亦可
陽病開關散北柴胡去蘆桔梗炒秦艽麥門冬去心各
半兩芍藥木香澤瀉各一兩木通半兩甘草一錢炙當
歸桑白皮蜜炙地骨皮各一兩㕮咀每服三錢水一盞
薑三片煎六分空心服小便多即病去也
隂病開關散當歸赤芍藥肉桂白芷甘草炙各半兩木
香二錢製枳殼三錢天南星一錢去皮薑汁浸一宿焙
㕮咀每服三錢薑三片煎七分入無灰酒三分盞童便
三分盞又煎七分溫服先服此起胃散一二日後不問
退否兼玉龍膏服之
起胃散隂陽二候皆用黃茋炙二兩白术炒一兩白芷
半兩人參半兩山藥一兩㕮咀每服三錢加木瓜煎或
加沉香茯苓甘草各半兩
烏龍膏烏梅去核柴胡紫苑生乾地黃木香各一兩秦
艽實好者貝母麵炒去心防風各三錢杏仁五兩麵炒
為末皂角六十片二十片去黑皮醋炙為末二十片燒
灰存性二十片湯浸去黑皮用精猪肉刴爛如泥同皂
角一處入水五升細揉汁入童便三升無灰酒一升倂
熬如膏和前藥末為丸如梧桐子大每服二十丸空心
麥門冬湯下甚者二十日效
玉龍膏青蒿子柴胡白檳榔各二兩製鼈甲白术赤茯
苓木香牡蠣各半兩地骨皮半兩人參一兩生乾地黃
一兩當歸三錢朱砂一錢豆䜴心二合虎頭骨斫開酒
炙黃赤色一兩肉蓯蓉酒浸一宿炙一兩鼈甲湯煮去
皮裙酒浸炙黃赤皆為末又加烏梅肉枳殼右前件末
成却以杏仁五升壯者以童便浸春夏七日秋冬十日
和瓶日中晒每日一換新者日數足以清水淘去皮尖
焙乾别以童便一升于銀石器内以文火煎至隨手爛
傾入砂盆用柳木槌研爛為膏細布濾過入酥一兩薄
荷自然汁二合攪勻和藥用槌搗五百下丸如梧桐子
大空心湯下十五丸加至三十丸如覺熱減丸數服熱
少還添加減經月日諸證皆退進食安卧面有血色乃
藥行也當勤服無怠忌莧菜白粥冷水生血雀鴿等物
訶黎散治勞嗽上氣赤茯苓二兩訶黎勒皮二兩木香
半兩檳榔一兩當歸一兩炒大黃一兩炒吳茱萸湯泡
七次半兩㕮咀每服三錢生薑三片水一盞煎六分溫
服
傳尸勞
本事方云葛稚川言鬼疰者是五尸之一疰又按諸鬼
邪為害其變動乃有三十六種至九十九種大約使人
淋漓沉沉默默的不知其所苦而無處不惡累年積月
漸就頓滯以至于死傳于勞人乃至滅門覺知是候者
急治獺肝一具隂乾取末水服方寸七日三服效未知
再服此方神良紫庭方云傳尸伏尸皆有蟲須用乳
香熏病人之手乃仰手掌以帛覆其上熏良久手背上
出毛長寸許白而黃者可治紅者稍難青黑者即死若
熏之良久無毛者即非此症屬尋常虚勞症也又法燒
安息香令烟出病人吸之嗽不止乃傳尸也不嗽非傳
尸也直指方云瘵蟲食人骨髓血枯精竭不救者多
人能平時愛護元氣保養精血瘵不可得而傳惟夫縱
慾多淫精血内耗邪氣外乘是不特男子有傷婦人亦
不免矣然而氣虚腹餒最不可入勞瘵之門弔喪問喪
衣服器用中皆能乘虚而染觸間有婦人入其房覩其
人病者思之勞氣隨入染患日久莫不化而為蟲治療
之法大抵以保養精血為上去蟲次之安息蘇合阿魏
麝犀丹砂雄黃固皆驅伐惡氣之藥亦須以天靈盖行
乎其間盖尸傳者鬼氣也伏而未起故令淹纏得枯骸
枕骨治之鬼氣飛越不復附人于是乎瘥外此則虎牙
骨鯉魚頭皆食人之類也其亦枕骨之亞乎要之發用
以前當以川芎當歸先立乎根本之地先用芎歸血
餘散吞北斗符次用鼈甲生犀散取蟲蘇遊論曰傳
尸之候先從腎起初受之兩脛痠疼腰背拘急行立脚
弱飲食減少兩耳颼颼真似風聲夜卧遺泄隂汗痿弱
腎既受訖次傳于心心初受氣夜卧心驚或多恐悸心
懸懸氣吸吸欲盡夢見先亡有時盗汗飲食無味口内
生瘡心氣煩熱惟欲眠卧朝輕夕重兩頰口唇悉皆紋
赤如傅臙脂有時手足五心煩熱心受已次傳于肺肺
初受氣咳嗽上氣喘卧益甚鼻口乾燥不聞香臭如或
忽聞惟覺朽腐氣有時惡心欲吐肌膚枯燥時或疼痛
或似蟲行乾皮細起壯如麩片肺既受已次傳于肝肝
初受氣兩目胱胱面無血色常欲顰眉視不能遠目常
乾澀又時赤痛或復睛黃常欲合眼及時睡卧不著肝
既受已次傳于脾脾初受氣兩脇虚脹食不消化又時
瀉利水穀生蟲有時肚痛腹脹雷鳴唇口焦乾或生瘡
腫毛髮乾聳無有光潤或時上氣撐肩喘息利赤黑汁
見此證者乃不治也
夫骨蒸殗殜伏連屍疰勞疰蟲疰毒疰
熱疰冷疰食疰鬼疰善皆曰傳屍以疰者注
也病自上注也其變有二十二種或三十六種或九十
九種大略令人寒熱盗汗夢與鬼交遺精白濁髮乾而
聳或腹内有塊或腦後兩邊有小結復連數箇或聚或
散沉沉默默咳嗽痰涎或咯膿血如肺痿肺癰狀或腹
下利羸瘦困乏不自勝持積月累年以至于死死復傳
注親屬乃至滅門者是也更有蜚尸遁尸寒尸喪尸與
尸疰謂之五尸及大小附著等證乃挾諸鬼邪而害人其
證多端傳變推遷難以推測故自古及今愈此病者十不
一得所謂狸骨獺肝天靈盖銅鎖鼻徒有其說未嘗取效
惟膏肓俞四花穴若及早灸之可否幾半晚亦不濟矣
上清紫庭追勞方云三尸九蟲之為害治者不可不知
其詳九蟲之内三蟲不傳蝟蛔寸白也其六蟲者或臟
種毒而生或親屬習染而傳疾之初覺精神恍惚氣候
不調切在戒忌酒色調節飲食如或不然五心煩熱寢
汗忪悸如此十日頓成羸瘦面黃光潤此其證也大抵
六蟲一旬之中徧行四穴周而復始病經遇木氣而生
立春一日後方食起三日一食五日一退方其作苦百
節皆痛蟲之食也退即還穴醉睡一醉五日其病乍静
候其退醉之時乃可投符用藥不然蟲熟于符藥之後
不能治也一蟲在身中占十二穴六蟲共占七十二穴
一月之中上十日蟲頭向上從心至頭遊四穴中十日
蟲頭向内從心至臍遊四穴下十日蟲頭向下從臍至
足遊四穴陽日長雄隂日長雌其食先藏府脂膏故其
色白五藏六府一經食損即皮聚毛脫婦人即月信不
行血脉皆損不能榮五藏六府也七十日後食人血肉
盡故其蟲黃赤損于肌肉故變瘦劣飲食不為肌膚筋
緩不能收持一百二十日外血肉食盡故其蟲紫即食
精髓傳于腎中食精故其蟲色黑食髓即骨痿不能起
于牀諸蟲久即生毛毛色雜花鍾孕五藏五行之氣傳
之三人即自能飛其狀如禽亦多品類傳入腎經不可
救治利藥下蟲後其蟲色白可三十日服藥補其蟲黃
赤可六十日服藥補其蟲紫黑此病已極可百二十日
服藥補又云蟲頭赤者食患人肉可治頭口白者食患
人髓其病難治只宜斷後故經曰六十日者十得七八
八十日内治者十得三四過此以往不知生全但可為
子孫除害耳
第一代為初勞病謂初受其疾不測病源酒食加餐
漸覺羸瘦治療蹉跎乃成重病醫人不詳其故悞藥
多死
已上諸蟲在人身中縈著之後或大或小令人夢寐顛
倒魂魄飛揚精神離散飲食不減形容漸羸四肢酸疼
百節勞倦增寒壯熱背膊拘急頭腦疼痛口苦舌乾面
無顏色鼻流清涕虚汗常多行步艱辛眼睛多痛其蟲
遇丙丁日食起醉歸心俞穴中四穴輪轉周而復始候
蟲大醉方可醫灸取出蟲後用藥補心(此用守靈散)
第二代為覺勞病謂傳受此病已覺病者患人乃自知
夜夢不祥與亡人為伴侣醒後全無情思昏沉似醉神
識不安所食味輒成患害或氣痰發動風毒所加四體
不和心胷滿悶日漸羸瘦骨節乾枯或嘔酸水或是醋
心唇焦口苦鼻塞胷痛背膊酸疼虚汗常出腰膝刺痛
如此疾狀早須醫治過時難療致傷性命
已上諸蟲在人身中令人氣喘唇口多乾咳𠻳增寒心
煩壅滿毛髮焦落氣脹呑酸津液漸衰次多虚渴鼻流
清水四肢將虚臉赤面黃皮膚枯瘦腰膝無力背脊痠
疼吐血唾膿語言不利鼻塞頭痛胷膈多痰重者心悶
吐血僵臥在地不能自知其蟲遇庚辛日食起醉歸肺
俞穴中四穴輪轉周而復始俟蟲大醉方可治醫取出
其蟲補肺則差(虚成)
第三代為傳尸勞病謂傳受病人自尋得知之日漸
消瘦頓改容顏日日恓惶夜夜憂死不遇良醫就死
伊邇
已上諸蟲在人身中令人三焦多昏日常思睡
嘔吐苦汗或吐清水或甜或苦粘涎常壅腹脹
虛鳴卧後多驚口鼻生瘡唇黑面青日漸消瘦
精神恍惚魂魄飛揚飲食不消氣咽聲乾目多
昏淚其蟲遇庚寅日食起醉歸厥隂穴中四穴
輪轉周而復始俟蟲大醉方可取治蟲出之後
補氣即差
第四代
已上諸蟲在人身中令人藏府虛鳴嘔逆傷中痃癖氣塊
增寒壯熱肚大筋生腰背疼痛或虛或瘦瀉利無時行履
困重四肢憔悴上氣喘急口苦舌乾飲食及水過多要喫
酸醎之物其蟲遇戊巳日食起醉歸脾俞穴中四穴輪轉
周而復始俟蟲大醉方可治取蟲出之後補脾為瘥(魂停)
第五代
已上諸蟲入肝經而歸腎得血而變更也令人多怒氣
逆筋骨拳孿四肢解散唇黑面青增寒壯熱腰背疼痛
起坐無力頭如斧斫眼睛時痛翳膜多淚背膞刺痛力
乏虛羸手足乾枯卧著牀枕不能起止有似風中肢體
頑麻腹内脹滿眼見黑花忽然倒地不省人事夢寐不
祥覺來徧體虛汗或有面色紅潤如平時者或有通靈
而言未來事者其蟲遇癸未日食起醉歸肝俞穴中四
穴輪轉周而復始俟蟲大醉方可醫救取蟲出後補肝乃瘥(金明)
第六代(此代蟲有翅足全者千里傳疰所謂飛尸不以常法治也)
已上諸蟲在人身中居于腎藏透連脊骨令人思食百
味要喫身體危羸腰膝無力髓寒骨熱四體乾枯眼見
火生或多黑暗耳内虚鳴隂汗燥痒冷汗如油夢多鬼
交小便黃赤醒後昏沉臍下結硬或奔心腹看物如豔
心腹悶亂骨節疼痛食物進退有時喘嗽其蟲遇丑亥
日食起醉歸腎俞穴中四穴輪轉周而復始俟蟲大醉
可醫治取蟲後補腎填精瘥(育嬰散)
證治準繩卷二
