證治凖繩卷二十八
明王肯堂撰
類方
諸風
眩暈
消風散(見頭)
川芎散(本事)治風眩頭暈
山茱萸(一兩)山藥甘菊花人參茯神
小川芎(各半兩)
右為末每服二錢酒調下日三服不可悞用野菊花
麢羊角散治一切頭眩
麢羊角茯神(各二錢半)芎藭防風白芷
甘草半夏(湯洗各半兩)枳殼附子(各二錢半)
右為粗末每服四錢水一鍾生薑五片慢火煎七分
溫服
都梁丸(百一)治風吹項背頭目昏黑眩痛
香白芷(大塊者用沸湯泡洗四五次焙乾)
右為末煉蜜丸如彈子大每服一丸細嚼用荆芥湯
點茶下
青州白丸子(見中風)
芎藭散治風頭旋眼目昏痛眩暈倦怠心忪
芎藭前胡白殭蠶(炒)人參蔓荆子
天麻(酒浸焙)防風(去叉各半兩)
右為細末每服二錢食後温酒調下
白术飲治風邪在胃頭旋不止復加嘔逆
白术厚朴(去皮薑炙)甘菊花(各半兩)防風(去叉)白芷
人參(各半兩)
右㕮咀每服五錢生薑五片煎一盞食前温服
防風飲子療風痰氣發即頭旋嘔吐不食
防風人參橘皮(各二兩)白术茯神
(各三兩)生薑(四兩)忌醋桃李雀肉蒜麵
右剉碎以水六升煮三升去渣分四服一日令盡
菊花散治一切風頭目昏眩面浮腫
菊花旋覆花牛蒡子羌活獨活
甘草(炙各等分)
右㕮咀每服五錢水二鍾生薑三片煎一鍾食遠服
不換金正氣散薑附湯(俱見中寒)
濟生三五七散治陽虚風寒入腦頭痛目眩運轉如
在舟車之上耳鳴風寒濕痺脚氣緩弱等疾
天雄(炮去皮)細辛(洗去土各三兩)山茱萸(去核)乾薑(炮各五兩)
防風山藥(炒各七兩)
右為細末每服二錢食前温酒調下
黃連香薷飲十味香薷飲消暑丸(俱見傷暑)
腎著湯滲濕湯(俱見傷濕)
濟生芎术湯治冒雨中濕眩暈嘔逆頭重不食
川芎半夏(製)白术(各兩)一甘草(炙半兩)
右每服四錢生薑七片同煎不拘時服一方有
附子桂心無半夏
羌活湯(東垣)治風熱壅盛上攻頭目昏眩
羌活防風黃芩(酒洗兩各一)柴胡(七錢)黃連
(酒煑一兩)黃檗(酒炒)瓜蔞(酒洗兩各半)甘草(炙七錢)澤瀉
(三錢)白茯苓(五錢)
右粗末每服五錢水煎食後臨卧通口熱服日二服
鈎藤散(木事)治肝厥頭暈清頭目
鈎藤陳皮半夏麥門冬茯苓
(各半兩)石膏人參甘菊花防風(各半兩)
甘草(二錢半)
右為粗末每服四錢水一鍾半薑七片煎
仙术芎散治風熱壅塞頭目昏眩消痰飲明耳目清
神
川芎連翹黃芩山梔子菊花
防風大黃當歸藿香葉芍藥
桔梗(已上各七分)石膏滑石(各一錢半)蒼术甘草
(各一錢)薄荷葉縮砂仁荆芥(各四分)
右作一服水二鍾煎至一鍾食後服
蔓荆子散治風頭旋暈悶起則欲倒
蔓荆子甘菊花半夏(湯泡)羚羊角(屑)枳殼(麩炒)
茯神(去木)芎藭黃芩防風(各七錢半)麥門冬(去心焙)
石膏(各一兩)地骨皮赤箭細辛甘草(炙各半兩)
右㕮咀每服三錢水一中盞生薑半分煎至六分
去滓不拘時溫服忌熱麵飴糖羊肉
羌活湯治風頭眩筋脈拘急痰涎壅滯肢節煩疼
羌活前胡(去苗)石膏(研碎)白茯苓(去皮)芎藭
枳殼(麩炒)黃芩(去黑心)甘菊花防風細辛(去葉)
甘草(炙剉)蔓荆子麻黃(去根節煑掠去沫焙各一兩)
右㕮咀每服三錢水一盞生薑三片雞蘇二葉同煎
至七分去滓不拘時服
芎术除眩湯(直指)治感濕感寒頭重眩暈
附子(生)白术川芎(各半兩)官桂甘草
(炙各二錢半)
右剉每服三錢加薑七厚片同煎食前服
理中湯(見霍亂)來復丹(見中暑)養正丹(見氣)
十四友丸(見驚)安腎丸(見喘)七氣湯(見氣)
益氣補腎湯
人參黃茋(各一錢二分)白术(二錢)白茯苓(一錢)
甘草(炙五分)山藥山茱萸肉(各一錢半)
水二鍾棗二枚煎八分食前服
補肝養榮湯
當歸川芎(各二錢)芍藥熟地黃陳皮
(各一錢半)甘菊花(一錢)甘草(五分)
水煎食前服若腎虚氣不降者去菊花入前補腎湯
芎歸湯治產後去血過多眩暈不省及傷胎崩中金
瘡拔齒去血過多懸虚心煩眩暈頭重目暗舉頭欲
倒用川芎當歸各等分每服五錢水煎不拘時服
守中丸治風頭眩腦轉目系急忽然倒仆
人參白术甘菊花枸杞子山藥
(各二兩)白茯苓(去皮十兩)麥門冬(去心三兩)生地黃(二十斤絞取汁)
右為細末先用生地黃汁於銀器内入酥三兩白蜜
三兩同煎逐旋掠取汁上金花令盡得五升許於銀
器内拌炒前七味藥漸漸令盡候乾入白蜜同搗數
千杵丸如梧子大每服五十丸空心溫酒送下服百
日後五臟充滿肌膚滑潤此藥須擇四季旺相日或
甲子日修合亦名五芝地仙金髓丸
半夏白术天麻湯(東垣)
天麻(五分)半夏(湯洗一錢半)白术(一錢)人參蒼术
橘皮黃茋澤瀉白茯苓(各五分)神麯
(一錢炒)大麥蘖(一錢半)乾薑(三分)黃檗(二分)
右件㕮咀每服半兩水二盞煎至一盞去查帶熱服
食前此頭痛苦甚謂之足太隂痰厥頭疼非半夏不
能療眼黑頭旋風虚内作非天麻不能除其苗為定
風草亦治内風之神藥也内風者虚風是也黃茋甘
温瀉火補元氣人參甘溫瀉火補中益氣二术俱甘
苦溫除濕補中益氣澤瀉茯苓利小便導濕橘皮苦
溫益氣調中升陽神麯消食蕩胃中滯氣大麥蘖寬
中助胃氣乾薑辛熱以滌中寒黃檗苦大寒酒洗以
主冬天少火在泉發躁也右氣虚挾痰眩暈余嘗治
一人卧則稍輕但舉足則頭旋眼黑以天麻半夏茯
苓白附陳皮僵蠶參茋甘草當歸生薑黃芩煎湯服
之五六日愈蓋倣此方加減之也
旋覆花湯(濟生)
旋覆花半夏橘紅乾薑(各一兩)檳榔
人參甘草白术(各半兩)
右剉每服一兩薑水煎服
半夏加茯苓湯(見嘔吐)
茯苓半夏湯治胃氣虚弱身重有痰惡心欲吐風邪
羈絆於脾胃之間當先實其脾胃
茯苓白术半夏炒麴(各一錢)陳皮
天麻(各三錢)
右作一服水二鍾薑五片煎至一鍾食前服
柴胡半夏湯治風證不敢見風眼澀頭痛有痰眼黑
惡心兀兀欲吐風來覺皮肉緊手足重難舉居暖處
有微汗便減如見風即復作一名補肝湯
柴胡蒼术(各一錢半)半夏(二錢半)白茯苓(二錢)炒麴
藁本(各一錢)升麻(半錢)
右作一服水二鍾薑五片煎至一鍾食遠服
玉液湯治七情所傷氣鬱生涎隨氣上逆頭目眩暈
心嘈忪悸眉稜骨痛
半夏(肥大者陸錢湯泡七次切作片)
右用生薑十片水煎八分入沈香末少許不拘時溫服
五苓散(見消癉)
人參前胡湯治風痰頭暈目眩
人參(去蘆一錢半)前胡南星(湯泡)半夏麴木香
枳殼(麩炒)橘紅赤茯苓紫蘇葉甘草
(炙各一錢)
右作一服水二鍾生薑五片煎一鍾食後服
漢防己散治上焦風痰攻注頭目旋暈心神煩亂
漢防己麥門冬(去心焙)前胡(已上各一兩)半夏(湯泡)
旋覆花防風細辛甘草(炙已上各半兩)
赤茯苓人參芎藭麢羊角屑
枳實(䴸炒)荆芥(已上各七錢五分)
右㕮咀每服三錢水一中盞生薑半分煎至六分不
拘時溫服忌飴糖羊肉
麢犀湯治暗風頭旋眼黑昏眩倦怠痰涎壅盛骨節
疼痛
麢羊角屑旋覆花紫苑(去苗土)石膏甘草
(炙各一兩)細辛(去葉半兩)前胡(七錢五分)犀角屑(二錢五分)
右每服三錢水一盞生薑三片棗一枚煎七分去滓
食後溫服
人參丸治風頭旋目眩痰逆惡心胸膈痞滯咳嗽痰
涎喘滿嘔逆不欲飲食
人參白术旋覆花(炒)炙甘草(各一兩)枳殼
(麩炒)麥門冬(去心焙)前胡(各二兩)木香(半兩)
右為細末湯浸蒸餅為丸如梧桐子大每服五十丸
食後生薑湯下
袪痰丸治風頭旋痰逆惡心胸膈不利
南星(生)半夏(生)赤茯苓(去皮)陳皮(去白)乾薑
(泡各等分)
右麫糊如梧子大每服五十丸不拘時米飲送下
天南星丸治風虚痰頭目旋暈肢節拘急
天南星(泡)附子(泡去皮臍)白附子(泡)華隂細辛半夏
(湯泡)旋覆花芎藭(各半兩)天麻(一兩)甘草(二錢)
右麫糊丸如桐子大每服三十丸加至五十丸不拘
時候用荆芥薄荷煎湯下
麝香天麻丸治風痰氣厥頭疼目眩旋暈四肢倦怠
睡卧不寧精神不爽
麝香(二錢研)天麻(酒浸)防風芎藭(各一兩)甘菊花
(七錢五分)南星(一枚重一兩者先用白礬湯浸洗七次後用水煮令軟切片焙乾)
右為細末煉蜜丸雞頭實大每服一丸不拘時細嚼
荆芥湯送下
青黛散(子和)
猪牙皂角(一箇)玄胡索(一分)青黛(少許)
右為末水調豆許鼻内灌之其涎自出先仰卧灌鼻
俟喉中酸味即起身涎出口咬銅錢一文任流下
瓜蒂神妙散(見頭痛但河間方無瓜蒂一分)
神芎散治風熱上攻頭目眩痛上壅鼻塞并牙關悶痛
川芎鬱金荆芥薄荷紅豆(各等分)
右為細末入盆硝研勻鼻内搐之力慢加藥
鬱金散治頭痛眩暈
鬱金滑石川芎(各等分)
右為細末每服二錢空心用虀汁調服此水鬱達之
之法也若胸中有宿痰宜瓜蒂散吐之
獨聖丸
瓜蒂(不以多少)鬱金(各等分)
右為細末每服一錢或二錢虀汁調下用雞翎探吐
後服愈風餅子(方見頭痛)
防風通聖散(河間)
防風川芎當歸芍藥大黃
薄荷葉麻黃連翹芒硝(盆硝是以上各半兩)
石膏黃芩桔梗(各一兩)滑石(三兩)甘草(二兩)
荆芥白术梔子(各二錢半)
右為末每服二錢水一盞生薑三片煎至六分溫服
涎嗽加半夏(半兩製)如服藥不可無生薑同煎
賈同知通聖散(防風三芍藥各二錢半芩甘草膏滑石各兩薄荷黃石)
(桔梗各一兩荆川芎錢當歸白大黃山麻黃各連翹各半兩芥三半术梔子二)
(錢半縮無芒硝無砂)
崔宣武通聖散(防風子芍藥錢荆芥川當歸大白术山梔各二半芎黃)
(薄荷甘麻黃石連翹一黃芩滑桔梗兩縮砂各半兩草膏各兩石三)
劉庭瑞通聖散(有縮砂無芒硝其餘皆同緣庭瑞於河間守真先生得師傳之秘從二年始受)
(於方斯可取為端而可淮憑以用之兼庭瑞以用治病百發百中何以疑之因錄耳以前藥庭瑞臨時以)
(意加減一依前法欶加薑製半夏半兩)
若勞汗當風寒薄為皶鬱乃痤此勞汗出於玄府脂
液所凝去芒硝倍加芍藥當歸發散玄府之風當調
其榮衞俗云風刺或生[病-丙+(穩-禾)]疹或赤或白倍加麻黃
鹽䜴葱白出其汗麻黃去節亦去芒硝以鹹走血而
内凝故不用之發汗罷依前方中加四物湯黃連解
毒三藥合而飲之日二服故内經曰以苦發之為熱
在肌表連内也小便淋閉去麻黃加滑石連翹煎
藥中調木香末一錢匕麻黃主於表而不主於裏故
去之腰脇走注疼痛者加硝石當歸甘草一服各
二錢調車前子末海金砂末各一錢故經曰腰者腎
之府破傷風者如在表則辛以散之在裏則苦以
下之兼散之汗下後通利榮血袪逐風邪每一兩加
荆芥穗大黃各二錢調全蝎末一錢羌活末一錢
諸風癎搐小兒急慢驚風大便袐結邪熱暴甚腸胃
乾燥寢汗咬牙上竄睡語筋轉驚悸肌肉蠕動每一
兩加大黃二錢梔子二錢茯苓末二錢匕如肌肉蠕
動者調羌活末一錢經曰肌肉蠕動命曰微風風
傷於肺咳嗽喘急者每一兩加半夏桔梗紫苑各二
錢如打撲傷損肢節疼痛腹中惡血不下每一兩
加當歸大黃各三錢半調没藥乳香末各二錢解
利四時傷寒肉外所傷每一兩加益元散一兩葱白
十莖鹽䜴一合生薑半兩水一碗同煎至五七沸或
煎一小碗溫冷服一半以筯投之即吐吐罷後服一
半稍熱服汗出立解如飲酒中風身熱頭痛如破
者加黃連鬚二錢葱白十莖依法立愈慎勿用桂枝
麻黃湯解之頭旋腦熱鼻塞濁涕時下各一兩加
黃連薄荷各二錢半内經曰膽移熱於腦則辛頞鼻
淵鼻淵者濁涕下不已王註曰膽液不澄則為濁涕
不已如水泉者故曰鼻淵也此為足太陽脈與陽明
脈俱盛也如氣逆者調木香末一錢
搜風丸(河間)治邪氣上逆風熱上攻頭目眩暈大小便
結滯
人參茯神(各半兩)滑石(二兩)藿香(二錢半)乾薑
白礬(生各一兩)蛤粉南星(一作半兩)大黃黃芩(各二)
(兩)牽牛(四兩)薄荷(半兩)半夏寒水石(各一兩)
右為末滴水丸小豆大每服十丸生薑湯下加至二
十丸日三服
白术附子湯(仲景)治風虚頭重眩苦極不知食味
白术(二兩)附子(一兩半泡去皮)甘草(炙一兩)
右每服五錢薑五片棗一枚水煎去柤温服
芎附湯(見鼻衂)正元散(見自汗)靈砂丹(見嘔吐)
養正丹(見氣)茸硃丸(見頭痛)
沈香磁石丸治上盛下虚頭目眩暈耳鳴耳聾
沈香(别碎)蔓荆子青鹽(别研)甘菊花(各半兩)巴戟
(去心)葫蘆巴山藥(炒)川椒(去日炒)磁石(火煅醋淬細研水飛)
山茱萸(去核)陽起石(火煅研)附子(泡去皮臍各一兩)
右為細末用酒煮米糊和丸梧子大每服五十丸加
至七十丸空心用鹽湯送下
松花浸酒方治風頭旋腦皮腫痺右以松花并臺
春三月取五六寸如鼠尾者不拘多少蒸細切一升
生絹囊盛貯以酒三升浸五日每日空心暖飲五合
晚食前再服
癲
星香散(見中風)壽星丸(見癎)
抱膽丸治男婦一切癲癎風狂或因驚恐怖畏所致
及婦人產後血虚驚氣入心并室女經脉通行驚邪
藴結累效
水銀(二兩)朱砂(一兩細研)黑鉛(一兩半)乳香(一兩細研)
右將黑鉛入銚子内下水銀結成砂子次下朱砂滴
乳乘熱用柳木槌研勻丸雞頭大每服一圓空心井
花水吞下病者得睡切莫驚動覺來即安再一圓可
除根
清心湯即涼膈散加黃連麥門冬(見發熱)四七湯(見氣)
靈苑辰砂散(見狂)養正丹(見氣)三生飲(見卒中)
三化湯(見中風)
五邪湯治中風神思昏憒五邪所侵或歌或哭或笑
或喜或怒發則無時
防風(去蘆)桂心白芍藥白术(去蘆)遠志(去心)
獨活(去蘆)甘草(炙)人參(去蘆)秦艽(去蘆土)牡礪(煅)
石膏禹餘糧(醋淬各二兩)雄黃(水飛)防己(去皮)
石菖蒲茯神(去木)蛇蛻皮(炒各一兩)
右每服四錢水煎去柤溫服不拘時候日進二服
九精丸(一名九物牛黃丸)治男子沾鬼魅欲死所見驚怖欲
走時無休止邪氣不能自絶者
牛黃(土精一云火精)龍骨(水精)荆實(人精)玄參(玄武精去蘆)
赤石脂(朱雀精)玉屑(白虎精)曾青(蒼龍精)空青(天精研)雄黃
(地精無石者炒研以上各一兩)右九味名九精上通九天下通
九地為細末煉蜜和丸如小豆大每服一丸日三
服以知為度
附方
獨效苦丁香散(得效)治忽患心疾癲狂不止得之驚憂
之極痰氣上犯心包當伐其源右以苦丁香(即瓜蒂)
半兩為末每服一錢重井花水調滿一盞投之得大
吐之後熟睡勿令人驚起凡吐能令人目翻吐時令
閉雙目或不省人事則令人以手密掩之信乎深痼
疾必投瞑眩之藥吐不止以生麝香少許溫湯調下
即解
控涎丹下痰涎(見行痺)
甘遂散治癲癎及婦女心風血邪
甘遂一錢為末用猪心取三管血三條和甘遂多少
和之將心批作三片入藥在内合之線縛外用皮紙
裹濕慢火煨熟勿令焦取藥細碾入辰砂末一錢和
勻分作四丸每服一丸將所煨猪心煎湯化下再服
用别猪心亦可過半日大便下惡物後調和胃氣凡
此病乍作乍醒者甦不食迷癡者不治
瀉心湯治心受積熱譫言發狂踰牆上屋
大黃黃芩黃連(各五錢)
右剉散每服四錢水一盞半煎服
引神歸舍丹治心氣亦治心風
大天南星(刮去皮取心秤一兩生用)附子(一枚重七錢以上者炮去皮臍)朱砂
(一兩水飛)
右用麫糊猪心血圓梧子大煎忘憂草根湯下子午兩時服
秘方半夏丸(集驗)治心風狂張德明傳其内人失心狂
數年服此藥而愈後再作服人參琥珀丸而安
半夏(一兩用生薑汁煮三五十沸取出切作塊更煮令熟焙乾為細末)麝香(一錢硏)
水銀(半兩)生薄荷(一大握和水銀研如泥)
右件藥入薄荷泥内更研千百下丸如芥子每服十
五丸金銀湯臨卧下三日再服
人參琥珀丸
人參(去蘆)琥珀(另研)茯神(去木)白茯苓(去皮)石菖蒲
(節密小者)遠志(各半兩酒浸半日去心)乳香(另研)酸棗仁(溫酒浸半日去)
(殼紙上炒令香熟)硃砂(另研水飛各二錢半)
右為細末煉蜜丸桐子大每服二十丸食後溫酒送
下日再服如不能飲棗湯下可常服
寧志丸(得效)
好硃砂一兩將熟絹一小片包裹線紥獖猪心一枚
竹刀切開不犯鐵用紙拭去血入硃砂包於猪心内
再用線縳合又用甜笋殼重裹麻皮紥定無灰酒二
升入銀器或砂礶内煮酒盡去包取出硃砂另研將
猪心竹刀細切砂盆内研爛却入後藥末并硃砂棗
肉為丸留少硃砂為衣藥末須隔日碾下棗肉於煮
猪心日絶早煮熟去皮核取肉四兩用患心風服此
一料其病頓減
人參白茯苓當歸(洗去土及蘆)石菖蒲
乳香(别研)酸棗仁(用五兩許湯浸去皮可取半兩淨仁炒令赤香熟為度以上各)
(半兩)
右和丸如桐子大以硃砂為衣每服五十丸人參湯下
蘂珠丸
大猪心(一枚取血)大硃砂(一兩為末)青靛花(一匙)
右先將青靛花猪心血一處同研次以硃砂末共丸
如梧子大每服二十丸茶酒任下不拘時
一醉散即一醉膏(見狂)
天門冬煎治風癲
天門冬(十斤湯浸二日去心)生地黃(肥淨者三十斤)上二味安木
臼内搗一二千杵取其汁再入溫湯更搗又取其
汁不論幾次直待二藥無味方止以文武火熬成
膏子盛磁器内每服一匙溫酒化下不拘時日進
三服
狂
生鐵落飲
生鐵四十斤入火燒赤沸砧上鍛之有花出如蘭如
蛾紛紛墮地者是名鐵落用水二斗煮取一斗入後藥
石膏(三兩)龍齒(研)白茯苓(去皮)防風(去蘆各一兩半)玄參
秦艽(各一兩)
右為粗散入鐵汁中煮取五升去查入竹瀝一升和
勻温服二合無時日五服
硃砂圓鎮心神化痰涎退潮熱利咽膈止煩渴
鐵粉天竺黃(各一兩)金銀箔(各二十片)人參(二錢)腦子(半錢)
生麝香(一錢)輕粉(二錢)真犀角(二錢)海金砂(一兩)硃砂(五錢)
右為末水圓硃砂為衣共圓作六百圓每一圓至五
圓痰盛潮熱薄荷沙糖生葛自然汁井水下狂言譫
語涎壅膈上地龍三兩薄荷及砂糖水研心神不寧
金銀箔薄荷湯化下
抱膽丸(見癲)養正丹(見氣)瓜蒂散(見傷食)
来甦膏(瑞竹)治遠年近日風癎心病風狂中風涎沬
潮閉牙關不開及破傷風搐
用皂角一兩肥大不蛀者去皮弦切碎用漿水一大
碗春秋浸三四日冬七日夏一二日揉開取淨浸
透皂角汁入銀器或砂鍋内以文武火熬用新柳
條槐枝攪熬似膏藥取出攤於夾紙上隂乾收頓
如遇病人取手掌大一片用溫漿化在盞内用小
竹管盛藥水將病人扶坐定頭微擡起以藥吹入
左右鼻孔内良久扶起涎出為驗欲要涎止將溫
鹽湯令病人服一二口便止忌雞魚生硬濕麵
大承氣湯(見大便不通)
當歸承氣湯(保命)
當歸大黃(各一兩)甘草(半兩)芒硝(七錢)
右剉如麻豆大每二兩水一大碗薑五片棗十枚煎
至一半去查熱溫服
洗心散治風壅涎盛心經積熱口苦舌燥眼澀多淚
大便袐結小便赤澀
白术(一兩半)麻黃(和節)當歸(去苗洗)荆芥穗芍藥
甘草大黃(麵裹煨去麵切焙各六兩)
右剉散每服三錢水一盞半生薑三片薄荷葉七皮
水煎服為末茶調下
涼膈散解毒湯(俱見發熱)
寧志膏(本事)
人參酸棗仁(各一兩)辰砂(五錢)乳香(二錢半)
右為細末煉蜜和丸如彈子大每服一丸薄荷湯送
下予族弟緣兵火失心制此方與之服二十粒愈親
舊傳去服之皆驗
一醉膏治心恙
用無灰酒二盌香油四兩和勻用楊柳枝二十條逐
條攪一二百下候香油與酒相入成膏煎至八分灌
之熟睡則醒或吐下即安矣
靈苑辰砂散治風痰諸癎狂言妄走精神恍惚思慮
迷亂乍歌乍哭飲食失常疾發仆地吐沫戴目魂魄
不守
辰砂(一兩須光明有牆壁者)酸棗仁(半兩微炒)乳香(半兩光瑩者)
右量所患人飲酒幾何先令恣飲沈醉但勿令吐至
靜室中以前藥都作一服溫酒調作一盞調之令頓
飲如飲酒素少人但以隨量取醉服藥訖便安置床
枕令卧病淺者半日至一日病深者三兩日令家人
潛伺之鼻息勻調但勿喚覺亦不可驚觸使覺待其
自醒即神魂定矣萬一驚寤不可復治吳正肅公少
時心病服此一劑五日方寤遂瘥
袪風一醉散治陽厥氣逆多怒而狂
硃砂(水飛半兩)曼陀羅花(二錢半)
右每服二錢温酒下若醉便卧勿令驚覺為佳有痰
者先服勝金丸一方加乳香二錢依前法服之
防己地黃湯治病如狂狀妄言獨語不休無寒熱其
脈浮
防己(一錢)桂枝防風(各三兩)甘草(二錢)
右四味以酒一杯漬一宿絞取汁生地黃二斤㕮咀
蒸之如斗米飯久以銅器盛其汁更絞地黃汁和分
再服
驚氣丸(本事)治驚痙積氣痙風邪發則牙關緊急涎潮
昏塞醒則精神若癡
附子木香白僵蠶白花蛇橘紅
天麻麻黃乾葛(各半兩)紫蘇葉(一兩)南星
(洗切薑汁浸宿半兩)硃砂(一錢留少許為衣)
右為末加腦麝少許同研極勻煉蜜杵丸如龍眼大
每服一丸金銀薄荷湯化下温酒亦得此子家袐方
也戊申年軍中一人犯法褫衣將受刑而得釋精神
頓失如痴予與一丸服訖而寐及覺病已失矣提轄
張載揚其妻因避寇失心已數年予授此方不終劑
而愈又黃彦奇妻狂厥者踰十年諸醫不驗予授此
方去附子加鐵粉亦不終劑而愈鐵粉非但化痰鎮
心至如摧抑肝邪特異若多恚怒肝邪太盛鐵粉能
制伏之素問云陽厥狂怒治以鐵落飲金制木之意
也此亦前人未嘗論及
牛黃膏(保命)治熱入血室發狂不認人者
牛黃(二錢半)朱砂鬱金牡丹皮(各三錢)腦子
甘草(各一錢)右為細末煉蜜丸如皂角子大新汲水
化下
妙香散(見心痛)青州白丸子(見中風)
六一散即天水散(見傷暑)十四友丸(見驚)
癎
龍腦安神丸(集驗)治男婦小兒五積癲癎無問遠年近
近日發作無時但服此藥無不痊愈
龍腦(研)麝香(硏)牛黃(各三錢研)犀角屑茯神(去木)
人參(去蘆)麥門冬(去心)硃砂(水飛各二兩)金箔(三十五片)
馬牙硝(二錢)甘草(炙)地骨皮桑白皮(各一兩炒)
右為細末煉蜜和丸如彈子大金箔為衣如有風癎
病歲久冬月用溫水化下夏月用涼水化下不拘時
候如病二三年日進三服小兒一丸分作二服又治
男婦虚勞發熱喘嗽新汲水一盞化開服其喘滿痰
嗽立止又治男子婦人語澀舌強食後溫涼水化下
日進三服
龍齒丹治因驚神志恍惚久而成癎時發時止
龍齒(研)白僵蠶(炒)白花蛇肉(酒浸)硃砂(水飛)
鐵粉(研)石菖蒲遠志(去心)木香橘紅(去白)
麻黃(去節)天南星(薑製)天麻人參(去蘆各半兩)
紫蘇子(一兩)龍腦(研半錢)全蝎(二錢半炒)麝香(一錢另研)
右為細末次入研藥和勻煉蜜為丸每一兩作十五
丸每服一丸空心薄荷湯下
三聖散
瓜蒂(揀淨炒微黃)防風(去蘆各三兩)藜蘆(聖惠方減用之或壹兩或半兩或叁錢)
右為粗末每服約半兩以虀汁三茶盞先用二盞煎
三五沸去虀汁次入水一盞煎至三沸却將先二盞
同一處熬二沸去查澄清放溫徐徐服之以吐為度
不必盡劑
清神湯治心熱痰迷胞絡
茯神(去皮木)黃連(各二錢)酸棗仁(炒)石菖蒲栢子仁
(去殼)遠志(各一錢甘草同煮去骨)甘草(五分)若痰壅加南星
半夏橘紅瓜蔞仁竹瀝薑汁水二鍾煎八分食遠
服
承氣湯(見大便不通)東垣安神丸(見虚煩)
通聖散(見眩暈)星香散(見中風)
楊氏五癎丸治癲癎潮發不問新久
白附子(半兩炮)半夏(二兩湯洗)皂角(二兩搥碎用水半升揉汁去柤與白礬一)
(處熬乾為度研碎)天南星(薑製)白礬(生)烏蛇(酒浸各一兩)
全蝎(炒二錢)蜈蚣(半條)白僵蠶(炒一兩半)麝香(三字研)硃砂
(二錢半水飛)雄黃(一錢半水飛)
右為細末生薑汁煮麵糊為丸如桐子大每服三
十丸生薑湯温下
犀角丸(河間)治風癲癎發作有時揚手擲足口吐痰涎
不省人事暗倒屈伸
犀角末(半兩)赤石脂(三兩)樸硝(二兩)白僵蠶(一兩)
薄荷葉(一兩)
右為末麵糊丸如梧子大每服二三十丸溫水下日
三服不拘時如覺痰多即減數忌膩炙煿
參硃丸治風癎大有神效
人參蛤粉硃砂(各等分)
右研細末猪心血為丸如梧子大每服三十丸金
銀煎湯下食遠服
琥珀壽星丸(局方用南星一斤硃砂二兩琥珀一兩無猪心血)
天南星(一斤)掘坑深二尺用炭火五斤於坑内燒熱
紅取出炭掃淨用好酒一斤澆之將南星趁熱下
坑内用盆急蓋訖泥壅合經一宿取出再焙乾為
末
琥珀(四兩另研)硃砂(一兩研飛以一半為衣)
右和勻猪心血三箇生薑汁打麵攪稠將心血和入
藥末丸如桐子大每服五十丸煎人參湯空心下
日三服
葶藶苦酒湯治發狂煩躁面赤咽痛
苦酒(一斤半)葶藶(一合)生艾汁(無生艾以熟艾汁半升)
右煎取七合作三服
瀉青丸(見頭痛)導赤散(見發熱)
妙香丸治丈夫婦人時疾傷寒解五毒治潮熱積熱
及小兒驚癎百病
巴豆(三百一十五粒去皮心膜炒熟硏如麪)牛黃(研)龍腦(研)
膩粉(硏)麝香(研各三兩)辰砂(飛研九兩)金箔(研九十片)
右合研勻煉黃蠟六兩入白蜜三分同煉令勻為丸
每兩作三十丸如治潮熱積熱傷寒結胸發黃狂走
躁熱口乾面赤大小便不通煎大黃炙甘草湯下一
丸毒利下血煎黃連湯調膩粉少許如患酒毒食毒
茶毒氣毒風痰伏痞吐逆等並用膩粉龍腦米飲下
中毒吐血悶亂煩躁欲死者用生人血下立愈小兒
百病驚癎急慢驚風涎潮搐搦用龍腦膩粉蜜湯下
菉豆大二丸諸積食積熱頰赤煩躁睡卧不寧驚哭
瀉利並用金銀薄荷湯下更量歲數加減如大人及
婦人因病傷寒時疾隂陽氣交結伏毒氣胃中喘躁
眼赤潮發不定再經日數七八日已下至半月日未
安醫所不明證候脈息交亂者可服一丸或分作三
丸亦可並用龍腦膩粉米飲調半盞已來下此一服
取轉下一切惡毒涎并藥丸瀉下如要却收水洗淨
以油單紙裹埋入地中五日取出可再與大人小兒
依法服一丸救三人即不堪使如要藥速行即用針
刺一孔子冷水浸少時服之即效更速
五生丸李仲南傳治癎有神
南星半夏川烏白附子(各一兩)
大豆(去皮秤二錢半)
右滴水為丸桐子大每服三五丸不得過七丸薑湯下
又五生丸治風癎
川烏頭附子(各生用去皮臍)天南星半夏(生)
乾生薑(各半兩)
右為丸如桐子大每服五丸冷酒下不拘時
升陽湯治陽蹻癎足太陽下行宜升陽氣
麻黃(八錢不去節)羌活(一兩半)防風根(八錢)炙甘草(五錢)
每服三錢水五大盞煎至一盞去查稍熱服宿食消
盡腹中空服之後避風寒一二時辰乃效
厚朴丸(見反胃)
妙功丸治諸癎無不愈者
丁香木香沈香(各半兩)乳香(研)麝香(叧研)
熊膽(各二錢半)白丁香(三百粒)輕粉(四錢半)雄黃(研)青皮(去白)
黃芩胡黃連(各半兩)黃連黑牽牛(炒)雷丸
荆三稜(煨)甘草(炙)蓬莪茂陳皮(去白)鶴蝨
(各一兩)大黃(一兩半)巴豆(七粒去皮心膜油)赤小豆(三百粒)
右為細末蕎麵一兩半作糊和勻每兩作十丸硃砂
水飛一兩為衣隂乾每服一丸用溫水浸一宿去水
再用溫水化開空心服之小兒加減服十年病一服
即愈若未愈三五日再服重者不過三服昔有一人
好酒得癎病二十年用藥一服取下蟲一枚約長四
五寸身有鱗其病遂愈
金匱風引湯除熱癲癎
大黃乾薑龍骨(各四兩)桂枝(去皮三兩)甘草(炙)
牡礪(煅各二兩)凝水石滑石赤石脂石膏
紫石英白石脂(各六兩)
右杵粗末篩以韋囊盛之取三指撮井花水三升煮
三沸去柤溫服一升深師云大人風強少水驚癎瘈
瘲日數十發醫所不治除熱方效宜風引也
治癎疾
川芎(二兩)防風猪牙皂角鬱金明礬(各一)
(兩)蜈蚣(黃脚赤脚各一條)
右蒸餅丸如梧子大空心茶下十五丸一月除根
神應丹治諸癎
好辰砂(不以多少)
右細研猪心血和勻以蒸餅裹劑蒸熟就熱取出丸
如桐子大白水下
珠子辰砂丹治風癎久不愈
山藥人參遠志防風紫石英
茯神虎骨虎睛龍齒五味子
石菖蒲丹參細辛(各二錢半)真珠末(四分)辰砂
(二錢研為衣)
右為末麵糊如桐子大硃砂為衣每服三五十丸
金銀花湯下日進三服忌魚肉濕麵等物
治風癎及心風病
皂角三挺搥碎挼濾取汁如稀糊攤紙上曝令乾取
兩葉如小錢大用溫漿水浸洗下去紙注於兩鼻内
各一蜆殼許須臾涎下咬筯瀝涎盡後用
赭石(生一兩)白礬(生二兩)
右為丸如桐子大每服三十丸冷水下無時以效為度
法煮蓖麻子治諸癎病不問年深日近
蓖麻子(取仁二兩)黃連(一兩剉如豆大)
右用銀石器内水一大碗慢火熬水盡即添水熬三
日兩夜為度去黃連只用蓖麻子仁風乾不得見
日用竹刀切每箇作四段每服五粒作二十段荆
芥湯下食後日二服(凡服蓖麻子者終身忌食豆若犯之則腹脹而死)
銀箔丸治風癎積年不瘥風痰漸多得熱即發
銀箔(三十片)鐵粉(研)防風(去蘆)人參(去蘆)川升麻
生地黃犀角屑龍齒(研)熊膽(各一兩)烏蛇肉
(酒浸)麥門冬(去心各一兩半)
右蜜和丸如桐子大每服二三十丸食後溫水送下
可日進二服
牛黃丸治風癎病精神不全常有痰涎在胸膈嘔吐
不出煩悶氣壅
牛黃(研)麝香(各半兩硏)虎睛(一對)蜣蜋(去頭足翅)犀角屑
安息香獨活(去蘆)茯神(去木)遠志(去心)甘草(各一兩炙)
防風(去蘆一兩半)人參(去蘆)鐵粉(研)硃砂(水飛)龍齒
(各二兩研)
右蜜和丸如梧子大每服三十丸荆芥湯下不拘時
勝金丸治風癎有驚駭不時旋暈潮搐口吐痰沫忽
然仆地不省人事
天南星(鹽製)皂角(去皮弦子)川烏頭(生用)細辛(去苗)
桔梗(去蘆)威靈仙何首烏白礬(炒)白僵蠶(炒)
烏蛇(酒浸各一兩)荆芥穗川芎(各二兩)
右為細末酒糊丸如桐子大每服二十丸食後溫酒
送下日二服
雌雄丸(又名六珍丹)治風癎失性顛倒欲死或作牛吼馬
嘶雞鳴羊呌猪聲&KR0008;腑相引氣爭掣縱吐沫
雌黃(葉子者)雄黃(水飛)真珠(各一兩)鉛(二兩熬成屑)硃砂(半兩)
(水飛)水銀(一兩半)
右蜜和丸如桐子大每服三丸至五丸薑棗湯送下
虎睛丸治癎疾潮搐精神恍惚煩亂不寧口乾喜水
或時譫語
虎睛(一對)犀角屑遠志(去心)梔子仁大黃(各一兩)
右煉蜜和丸如菉豆大每服二十丸温酒下食後服
控涎丸治諸癎久不愈頑涎聚散無時變生諸證
川烏(生用)半夏(湯洗)生殭蠶(炒各半兩剉碎生薑汁浸一宿)全蝎
(七枚炒)鐵粉(三錢研)甘遂(二錢半麵裹煨)
右為細末生薑自然汁打糊為丸如菉豆大硃砂為
衣每服十五丸食後生薑湯送下忌食甘草
虚煩
梔子豉湯(仲景)
梔子(十四枝擘)香豉(四合)
右二味以水四升先煮梔子得二升半内豉煮取一
升半去滓分二服温進一服得吐者止後服
竹葉石膏湯治大病後表裏俱虚内無津液煩渴心
躁及諸虚煩熱(方見消癉)
人參竹葉湯治汗下後表裏虚煩不可攻者
淡竹葉(一握)人參炙甘草(各二兩)製半夏(二兩半)
石膏麥門冬(去心各五兩)
右㕮咀每服四錢水一盞半薑五片粳米一撮煎去
滓空心服濟生方除石膏加茯苓小麥
陳皮湯(三因)治動氣在下不可發汗發之反無汗心中
大煩骨節疼痛目眩惡寒食反嘔逆穀不得入
陳皮(一兩半去白)甘草(炙五錢)人參(二錢五分)竹茹(五錢)
右剉如麻豆大每服五錢水一盞半薑三片棗一枚
煎七分食前服
淡竹茹湯(三因)治心虚煩悶頭疼氣短内熱不解心中
悶亂及婦人產後心虚驚悸煩悶欲絶
麥門冬(去心)小麥(各二兩半)甘草(炙一兩)人參白茯苓
(各一兩半)半夏(湯洗七次二兩)
右剉散每服四錢水二盞薑七片棗三枚淡竹茹
一塊如指大煎七分食前服
朱砂安神丸(東坦)治心亂煩熱怔忡心神顛倒兀兀欲
吐胸中氣亂而熱有似懊憹之狀皆膈上血中伏熱
蒸蒸不安宜用權法以鎮隂火之浮行以養上焦之
元氣用甘草之甘溫補之當歸生地又為長生隂血
之聖藥黃連去心煩除濕熱朱砂納浮游之火而安
神明
硃砂(一錢研水飛)黃連(淨酒炒一錢半)甘草(炙五分)生地黃
當歸頭(各一錢)
右為細末蒸餅為丸如黃米大每服十丸津下
麥門冬湯(見喘)妙香丸(見癎)溫膽湯(見驚)
酸棗湯(見不得卧)八珍湯人參養榮湯(俱見虚勞)
滋胃丸(見小便不通)
遠志湯治心虚煩熱夜卧不寧及病後虚煩
遠志(黑豆甘草同煮去骨)黃茋當歸(酒洗)麥門冬(去心)
酸棗仁(炒研)石斛(各一錢半)人參(去蘆)茯神(去皮木各七分)
甘草(五分)煩者加竹葉知母
水二鍾煎八分食遠服
五芩散(見消癉)清心蓮子飲(見赤白濁)
濟生小草湯治虚勞憂思過度遺精白濁虚煩不安
小草黃茋(去蘆)當歸(去蘆酒浸)麥門冬酸棗仁
(炒研)石斛(去根)人參(各一兩)甘草(炙半兩)
右剉散每服三錢水一鍾生薑五片煎服不拘時
地仙散治大病後煩熱不安一切虚煩熱
地骨皮(去木二兩)防風(去蘆一兩)甘草(炙半兩)
右剉散煎同上
竹葉湯治妊娠苦煩悶名曰子煩
防風黃芩麥門冬(各二兩)白茯苓(四兩)
右剉散每服四錢水二盞竹葉十數片煎七分溫服
竹茹湯治妊娠煩躁或胎不安
淡竹茹(一兩)水煎服
益母丸
知母(不以多少炒)
右棗肉為丸彈子大每服一丸人參煎湯化下
紫蘇飲治子懸腹痛或臨產驚恐氣結連日不下或
大小便不利
當歸甘草(炒)大腹皮(黑豆浸水泡)人參川芎
橘皮白芍藥(炒各五分)紫蘇(一錢)
分氣飲治脾胃虚弱氣血不和胸膈不利或痰氣喘
嗽飲食少思
陳皮茯苓半夏(薑汁炒黃色)桔梗(炒)大腹皮
紫蘇梗枳殼(麩炒)白术(炒)山梔(炒各一錢)甘草(炙五分)
右薑棗水煎服
三物黃芩湯(仲景)
黃芩(一兩)苦參(二兩)乾地黃(四兩)
右以水八升煮取二升溫服一升多吐下蟲
竹皮大丸
生竹茹石膏(各五錢)桂枝(二錢半)甘草(一兩七錢半)白薇
(二錢半)
右五味為末棗肉和丸彈子大以飲服一丸日夜
二服有熱者倍白薇煩喘者加柏實二錢半
人參當歸散
生乾地黃人參當歸肉桂麥門冬
(去心各一兩)白芍藥(二兩)
右每服四錢水二盞先以粳米一合淡竹葉十片煎
去米葉入藥并棗三枚煎温服血熱甚者加生地黃
甘竹湯治産後内虚煩熱短氣
甘竹茹(一升)人參茯苓甘草(各一兩)黃芩(三兩)
右㕮咀水六升煮二升分三服
芍藥梔豉湯治婦人產後虚煩不得眠者
芍藥當歸梔子(各五錢)香豉(半合)
右如前梔子豉湯修服產後傷寒便同下後變證(按此)
(方雖雲岐法不若仲景酸棗湯穏當)
躁
霹靂煎隂盛隔陽身冷脈沈煩躁不飲水
用附子一枚泡取出用冷灰培之以半兩入真臘
茶一大錢同研勻更分二服每用水一盞煎至六
分臨熟入蜜半匙候溫冷服須煩躁止得睡汗出
瘥
理中湯(見霍亂)
譫妄
加減續命湯(三因)
麻黃(三兩)人參桂枝白术(各二兩)當歸
防己黃芩甘草白芍藥芎藭
杏仁(各一兩)
右剉散每服四錢棗二枚水煎七分不拘時服
桃奴湯治五尸及心腹暴痛
桃奴當歸(去蘆)人參(去蘆)乾薑(炮)芎藭
甘草(炙)桂心(各三兩)鬼箭犀角屑(各一兩)麝香(半錢)
為㕮咀每服四錢水二盞煎至一盞半去柤温服
不拘時日進二服若腹脹者加大黃一兩
太一備急散(一名雄黃散)治卒暴中惡客忤五尸入腹鬼
刺鬼痱及中蠱疰吐血心腹痛并隂毒傷寒六七日
不瘥者
雄黃(硏水飛)硃砂(研水飛各二兩)川椒桂心芫花
(醋拌炒各半兩)巴豆(去皮心膜油)藜蘆(各二錢半)附子(炮去皮臍)野葛
(七錢半)
右為末盛磁器内封之勿令泄氣若有急疾每服一錢
温水下不拘時老幼減半服之病在頭自&KR0008;病在膈自吐
病在腹自利此藥如湯炮雪隨手而應不可不知
烏頭湯治八風五尸惡氣游走腹中絞痛流入四肢
來往不定
川烏頭(生用去皮臍)赤芍藥乾薑(炮)細辛(去苗)
桂心熟地黃當歸(去蘆)吳茱萸(各一兩)
炙甘草(二兩)
右每服三錢水一盞半煎一盞去柤空心温服
仲景三物備急丸治諸卒暴病若中惡客忤心腹脹
滿卒痛如刀錐刺口噤氣急停屍卒死
大黃(煨)乾薑(炮各一兩)巴豆(三十粒去心膜油研泥)
右件皆須精新多少隨意先搗大黃乾薑為細末將
研巴豆入藥中合搗千下或用煉蜜和丸如小豆大
温水苦酒服之每服三丸送下喉未醒更服三丸腹
中鳴轉得利便活若口噤斡齒灌之如藥入喉中即
瘥
太一神精丹治客忤霍亂腹痛脹滿尸疰惡風癲狂
鬼語蠱毒妖魅瘟瘧一切惡毒
雄黃(油煎七日)雌黃硃砂(光瑩者)磁石曾青(各一兩)
金牙石(六錢)
右各研細將雄雌二黃硃砂醋浸三日曾青用好酒
於銅器中浸紙封曝百日急用七日亦得如天隂用
火焙乾六味同研勻用砂合盛令藥滿得三分許以
此凖合子大小先以赤石脂末固縫外用六一泥固
濟訖須候透乾以晴明六合吉日合别用泥作三個
柱子高五寸令平穏如鼎足狀安合子下置炭火三
斤逐旋添炭常令及五斤只在合底不得過口燬五
日為度放冷水中浸合子候泥透剝去泥將合子輕
手取開其藥精英五色盡在蓋上亦有三色者純白
為上研細棗肉丸如粟米大每服一丸米飲服之如
口噤牙緊斡前兩齒灌下即甦
六一泥法礬石(黃泥裹火燒一伏時研細)黃礬(遠看如金絲色精明其色本綠)
(以黃泥裹火燒通赤如血取出研細)蚯蚓糞鹹土鹽(各一兩)黃泥
(一斤)同為末以紙一處搗和成泥
八毒赤丸(寳鑑)治鬼疰病入國信副使許可道到雄州
病請予看脈予診之脈中乍大乍小乍短乍長此乃
氣血不勻邪氣傷正本官說在路宿邯鄲驛中夢青
衣婦人不見面目以手去脇下打了一拳遂一點痛
往來不止兼之寒熱而不能食乃鬼擊也予曰可服
八毒赤丸本官言嘗讀名醫錄云此藥為殺鬼杖子
遂予藥三粒臨卧服旦下清水二斗立效又進白海
青陳慶玉第三子因晝卧水仙廟中夢得一餅食之
心懷憂思心腹痞滿飯食減少約一載有餘漸漸瘦
弱腹脹如蠱屢易醫藥及師巫禱之皆不效又不得
安卧召予治之予診之問其病始末因思之此疾既
非外感風寒又非内傷生冷將何據而醫因思李子
豫八毒赤丸頗相當遂合與五七丸服之下青黃涎
斗餘漸漸氣調以别藥理之數月良愈不二年身體
壯實如故故因錄之此藥可謂神妙宜齋戒沐浴志
心淨室中修合
雄黃礜石硃砂附子(炮)藜蘆
牡丹皮巴豆(各一兩)蜈蚣(一條)
右丸如小豆大每服五七丸冷水送下無時
雄硃散治因喪驚憂悲哀煩惱感尸氣成諸證變動
不已似冷似熱風氣觸則發
雄黃硃砂桔梗羌活芍藥
當歸升麻川芎龍腦川烏
南星(炮)山梔陳皮木香莽草
白术枳殼檳榔黃芩(各等分)麻黃(五分)
蘇子殭蠶(炒)虎脛骨(醋炙)鬼箭羽(炒各等分)蜈蚣(二條酒炙)
右為末每服二錢酒調下日三服(此方分兩有誤)
仲景還魂湯(見卒中)
人參散治心臟風邪有如鬼語悶亂恍惚
人參(去蘆)赤茯苓(去皮)石菖蒲鬼箭犀角屑
(各七錢半)龍齒(一兩研)
右每服四錢水一中盞煎七分去柤温服不拘時
茯神散治心臟風邪見鬼妄語有所見聞心悸恍惚
茯神(去木一兩)遠志(去心)黃連沙參(去蘆各半兩)人參(去蘆)
石菖蒲麢羊角屑(各七錢半)赤小豆(四十九粒)甘草(二錢半炙)
右㕮咀每服五錢水一中盞煎至七分去柤溫服不
不拘時候
金箔丸治心臟風邪恍惚狂言意志不定
金箔(二百片)膩粉(半兩)
右用新鐺子中先布金箔逐重用粉隔之後下牛乳
一小盞文火煎至乳盡金箔如泥於火上焙乾研末
蒸餅和丸如小豆大每服五丸食後新汲水下
鎮心丸治心風狂言多驚迷悶恍惚
牛黃(研)鉛霜(各七錢半研)硃砂(水飛)龍齒(研)龍膽草
天竺黃(研)遠志(去心)生乾地黃(各半兩)金箔(五十片)
人參(去蘆)茯神(去木)犀角屑(各一兩)鐵粉(七錢半研)
右為細末入另研藥和勻煉蜜丸如小豆大每服七
丸煎竹葉湯送下不拘時
九物牛黃丸(即九精丸)五邪湯(並見癎)
琥珀地黃丸治產後惡露未盡胸腹作痛或小便不
利
琥珀(另研)延胡索(糯米同炒赤去米)當歸(各一兩)蒲黃(四兩炒香)
生地黃(研取汁留滓)生薑(各二斤研取汁留滓銀石器用薑汁炒地黃滓地黃汁炒)
(薑滓各乾為末)
右為末煉蜜丸如彈子大每服一丸當歸煎湯化下
奪命散治産後血暈入心經語言顛倒健忘失志
没藥血竭(等分)
右研細末用童便細酒各半盞煎一二沸調下二錢
良久再服其惡血自下行
又方治產後敗血衝心發熱狂言奔走脈虚大者
乾荷葉生地黃牡丹皮(等分)右濃煎調蒲
黃二錢匕一服即定
調經散治產後心中煩躁起卧不安乍見鬼神言語
顛倒此藥主之每服加龍膽一捻得睡即安
没藥琥珀(並細者)桂心(各一錢)芍藥當歸
(各二錢半)細辛(五分)麝香(少許)
右為末每服半錢薑汁温酒各少許調服
柏子仁散治產後狂言由内虚敗血挾邪攻心
柏子仁遠志(去心)人參桑寄生防風
琥珀當歸(炒)生地黃(焙)甘草(各等分)
右為粗末先用白羊心一个切片以水一大盞半先
煮至九分去羊心入藥末五錢煎至六分去柤不拘
時溫服
循衣撮空
生地黃黃連湯
川芎生地黃當歸(各七錢)赤芍藥梔子
黃芩黃連(各三錢)防風(一兩)
右為粗末每服三錢水一盞煎七分去查取清飲無
時徐徐與之若脈實者加大黃下之
大抵此證非大實即大虚當審其因察其脈參其證
而分若黑白矣實而便秘大氶氣瀉之虚而便滑獨
參湯補之厥逆者加附子婁全善云嘗治循衣摸牀
者數人皆用大補氣血之劑惟一人兼瞤振脈代遂
於補劑中略加桂二分振亦止脈和而瘉
喜笑不休
黃連解毒湯(見發熱)
治喜笑欲死者針列缺二宂在手大指後臂上三寸及
大陵二宂在掌後横紋中針三分
治喜死四肢冷氣絶色不變者刺陽池宂用口溫針勿
令針入三分徐徐出針以手捫其宂即復甦也
善太息
半夏湯治膽腑實熱精神恍惚寒濕泄瀉或寢汗增
風善太息
半夏(一錢五分)黃芩遠志(各一錢)生地黃(二錢)秫米
(一合)酸棗仁(三錢炒)宿薑(一錢五分)
驚
五飲湯(見痰飲)
溫膽湯(三因)治心膽虚怯觸事易驚或夢寐不祥遂致
心驚膽懾氣鬱生涎泄與氣搏變生諸證或短氣悸
乏或復自汗
半夏(湯洗)枳實竹茹(各一兩)橘皮(一兩半去白)甘草
(各四錢)白茯芩(七錢)
右每服四錢水盞半薑七片棗一枚煎七分食前熱服
十四友丸補諸虚不足益血收斂心氣治怔忡不寧
精神昏憒睡卧不安
柏子仁(另研)遠志(湯洗去心酒灑蒸)酸棗仁(炒香)紫石英
(明亮者)乾熟地黃當歸(洗)白茯苓(去皮)茯神(去木)
人參(去蘆)黃茋(蜜炙)阿膠(蛤粉炒)内桂(去粗皮各一兩)龍齒
(二兩)辰砂(别研二錢半)
右蜜丸如梧子大每服三四十丸食後棗湯送下
平補鎮心丹(和劑)治心血不足時或怔忡夜多異夢如
墮崖谷常服安心腎益榮衞
酸棗仁(去皮炒二錢半)車前子(去土)白茯苓(去木)麥門冬(去心)
五味子(去枝梗)茯神(去木)肉桂(去皮不見火各一兩二錢半)龍齒
熟地黃(酒浸蒸)天門冬(去心)遠志(去心甘草水煮)山藥(薑汁製半各一兩)
人參(去蘆)硃砂(細研為衣各半兩)
右煉蜜丸如梧子大每服三十丸空心米湯温酒下
又平補鎮心丹治證同前
熟乾地黃生乾地黃乾山藥天門冬
麥門冬(去心)柏子仁茯神(各四兩一方七兩)辰砂(别研為衣)
苦梗(炒各三兩)遠志(去心甘草煮三四沸七兩)石菖蒲(節密者十六兩)當歸
(去蘆六兩)龍骨(一兩)
右為細末煉蜜丸如梧子大每服三十丸空心米飲
吞下温酒亦得漸加至五十丸宜常服
遠志丸治因事有所大驚夢寐不祥登高涉險神魂
不安心志恐怯
遠志(去心蘆汁淹)石菖蒲(各五錢)茯神(去皮木)茯苓人參
龍齒(各一兩)
右蜜丸如桐子辰砂為衣每服七十丸食後臨卧熟水下
妙香散(見狂)
琥珀養心丹治心血虚驚悸夜卧不寧或怔忡心跳
者
琥珀(另研二錢)龍齒(煅另研一兩)遠志(黑豆甘草同煮去骨)石菖蒲
茯神人參酸棗仁(炒各五錢)當歸
生地黃(各七錢)黃連(三錢)柏子仁(五錢)硃砂(另研三錢)
牛黃(另研一錢)
右為細末將牛黃硃砂琥珀龍齒研極細以猪心血丸
如黍米大金箔為衣每服五十丸燈心湯送下
定志丸治心氣不足驚悸恐怯
菖蒲(炒)遠志(去心各二兩)茯神人參(各三兩)
右為末煉蜜為丸如桐子大硃砂為衣每服五十丸
米湯下一方去茯神名開心散服二錢匕不時
寧志丸治心虚血少多驚
人參(去蘆)茯神(去木)白茯苓(去皮)柏子仁遠志
(酒浸去心焙)酸棗仁(酒浸去殼微炒)當歸琥珀(已上各半兩)
石菖蒲硃砂(另研)乳香(各二錢半)
右蜜丸如梧子大每服三十丸食後用棗湯送下
人參遠志丸治心氣不安驚悸恍惚
人參(去蘆)遠志(去心)酸棗仁(炒)黃茋(已上各半兩)桔梗
(去蘆)官桂(去皮)丹砂(各二錢半)天門冬(去心)白茯苓(去皮)
菖蒲(各七錢半)
右為細末蜜丸如桐子每服三十丸食遠米湯下
真珠母丸(本事)治肝經因虚内受風邪卧則寬散而不
收若驚悸狀
珠母(研細七錢五分)當歸熟地黃(各一兩半)人參犀角
酸棗仁柏子仁茯芩(各一兩)沈香龍齒(各一兩)
右為細末煉蜜丸如桐子大辰砂為衣每服四五十
丸金銀薄荷湯下午後卧時服
獨活湯
獨活羌活人參前胡細辛
半夏五味子沙參白茯苓酸棗仁
(炒)甘草(各一兩)
右粗末每服四錢薑三片烏梅半個同煎不拘時服
紹興癸丑予待次四明有董生者患神氣不寧每卧
則神飛揚覺身在牀而神魂離體驚悸多魘通夕無
寐更醫不效予為胗視詢之曰醫作何病治董曰衆
皆以為心病予曰以脈言之肝經受邪非心病也肝
氣因虚邪氣襲之肝藏魂者也遊魂為變平人肝不
受邪卧則魂歸於肝神靜而得寐今肝有邪魂不得
歸是以卧則魂飛揚若離體也肝主怒故小怒則劇
董欣然曰前此未之聞雖未服藥已覺沈疴去體矣
願求治之予曰公且持此說與衆醫議所治之方而
徐質之閱旬日復至云醫徧議古今方無與病相對
者故予處此二方以贈服一月而病悉除此方用真
珠母為君龍齒佐之真珠母入肝經為第一龍齒與
肝同類也龍齒虎睛今人例以為鎮心藥殊不知龍
齒安魂虎睛定魄各言其類也蓋東方蒼龍木也屬
肝而藏魂西方白虎金也屬肺而藏魄龍能變化故
魂遊而不定虎能專靜故魄止而有守予謂治魄不
寧者宜以虎睛治魂飛揚者宜以龍齒萬物有成理
而不失在夫人達之而已
羌活勝濕湯(見腰痛)壽星丸(見癎)
控涎丹(見行痺)黃連安神丸(見虚煩)
寒水石散(三因)治因驚心氣不行鬱而生涎涎結為飲
遂成大疾忪悸隕獲不自勝持少遇驚則發尤
宜服之但中寒者不可服
寒水石(煆)滑石(水飛兩各一)生甘草(二錢半)
右為末每服二錢熱則新汲水下寒則薑棗湯下加
龍膽少許尤佳
加味四七湯(得效)治心氣鬱滯豁痰散驚
半夏(薑製二錢半)厚朴(薑製炒)茯苓(去皮各一錢半)紫蘇葉
茯神(去皮各一錢)遠志(去心)石菖蒲甘草(各半錢)
右水二鍾薑三片紅棗一枚煎一鍾不拘時服
十味溫膽湯治證見前溫膽湯下兼治四肢浮腫飲
食無味心虚煩悶坐臥不安
半夏(湯泡)枳實(䴸炒)陳皮(去白各二錢)白茯苓(去皮一錢半)
酸棗仁(炒)遠志(去心甘草汁煮)五味子熟地黃(酒焙)洗人
參(去蘆各一錢)粉草(炙半錢)
右水二鍾薑五片紅棗一枚煎一鍾不拘時服
養心湯治心虚血少驚惕不寧
黃茋(炙)茯神(去木)白茯苓(去皮)半夏麴當歸
川芎(各一錢半)遠志(去心薑汁淹焙)酸棗仁(去皮隔紙炒香)柏子仁
辣桂五味子人參(各一錢)甘草(炙半錢)
右水二鍾生薑五片紅棗二枚煎一鍾食前服加檳
榔赤茯苓治停水怔悸
附方
茯神散治風驚心神不定常多恐怖
茯神(去木)生乾地黃人參(去蘆)石菖蒲沙參
(去心各一兩)天門冬(去心一兩半)甘草(炙)遠志(去心)犀角屑
(各半兩)
右㕮咀每服五錢入赤小豆二十粒同煎不拘時服
人參散治風驚悶亂恍惚
人參(去蘆)甘草(炙)龍齒(各二兩)犀角屑白茯苓
(去皮)生乾地黃(各一兩)麥門冬(去心一兩半)
右㕮咀每服五錢水煎七分去滓温服不拘時
金箔散治風驚手足顫掉神昏錯亂
金箔銀箔(各五十片)鐵粉(二兩另研)人參(去蘆)琥珀(另研)
酸棗仁犀角屑(各一兩)龍齒(另研)茯神(去木)麥門冬
(去心各一兩半)防風(去蘆)葳𬎼玄參(去蘆)露蜂房
(各七錢半)牛黃(半兩另研)
右末入牛黃金銀箔研勻每服一錢薄荷酒下不拘時
鐵粉散治風驚
鐵粉(研)光明砂(水飛)鉛霜(研)天竺黃(研各一兩)
右細研如粉每服半錢不拘時竹瀝調下
鐵精丸治驚風恍惚寢寐不安
鐵精(另研)龍齒(研)犀角屑麥門冬(去心)人參
(去蘆)茯神(去木)防風(去蘆各一兩)石菖蒲遠志(去心各七錢半)
生乾地黃(一兩半)右為細末煉蜜和搗三二百下
丸如桐子大每服二十丸不拘時粥飲送下
菖蒲丸治同前
石菖蒲遠志(去心)鐵粉(研)硃砂(水飛兩各一)金箔
羚羊角屑(七錢半)防風(去蘆七錢)白茯苓(去皮)人參(去蘆各一兩半)
右為細末入研令勻煉蜜和丸如梧子大每服二十
丸粥湯不拘時
茯神丸治心臟風虚驚悸心忪常多健忘
茯神(去木)人參(去蘆)麥門冬(去心)熟乾地黃黃芩
薏苡仁柏子仁犀角屑(各一兩)龍齒(研)雲母粉
(各一兩半)防風(去蘆)黃耆(各七錢半)
右為細末入研勻煉蜜和搗二三百下丸如梧子大
每服二十丸温粥飲下無時
人參丸治心藏風虚驚悸心忪或因憂慮之後時有
恍惚心神不安
人參(去蘆)熟乾地黃龍齒(各一兩研)茯神(去木一兩半)
白术(去蘆)甘草(炙)麥門冬(去心各半兩)防風(去蘆七錢半)
金箔銀箔(各五十片)
右為細末入研令勻煉蜜和搗二三百下丸如梧子
大每服十五丸不拘時
悸
半夏麻黃丸(金匱)
半夏麻黃(各等分)
右為末煉蜜丸如小豆大飲服三丸日三服
溫膽湯(見驚)導痰湯(見痰飲)壽星丸(見癎)
茯苓甘草湯治心下停水忪悸
茯苓(去皮)桂枝(各三兩)生薑(半兩)甘草(二錢)
右水二鍾煎至一鍾不拘時服
茯苓飲子(濟生)治痰飲蓄於心胃怔忡不已
赤茯苓(去皮)半夏(湯泡)茯神(去木)麥門冬(去心)橘皮
(去白各一錢半)檳榔沈香(不見火)甘草(炙各一錢)
水二鍾薑三片煎八分食遠服
薑术湯治停飲怔忡
白薑(生)白术茯苓半夏麴(各一錢)辣桂
甘草(各五分)水一鍾薑三片紅棗一枚煎六分不
拘時服
五芩散(見消癉)
炙甘草湯(一名復脈湯)治脈結代心動悸
甘草(一兩二錢一字)人參(六錢二字)生地黃(一兩半)阿膠(六錢二字)
桂枝麻子仁麥門冬(各一兩)
水酒合五升生薑一兩大棗十二枚清酒二升三合水
二升七合煮取二升去滓内阿膠烊盡分三服
人參養榮湯(見虚勞)
和劑排風湯治風虚冷濕閉塞諸經令人怔忡宜加
炒酸棗仁(方見中風)
滋隂抑火湯
當歸芍藥(煨)生地黃川芎黃連
知母熟地黃(各一錢)肉桂甘草(各五分)若身
如飛揚心跳不定加紫石英人參各一錢
右水二鍾煎七分入童便半盞食前服
定志丸(見驚)妙香散(見狂)穀神嘉禾散(見反胃)
附方
濟生益榮湯治思慮過多耗傷心血心血既傷神無
所守是以怔忡恍惚善悲憂少顔色夜多不寐小便
或濁
當歸(去蘆酒浸)黃茋(去蘆)小草酸棗仁(炒去殼)茯神
(去木)柏子仁(炒)木香(不見火)白芍藥麥門冬(去心)
人參紫石英(煆研)甘草(炙各一錢)
右作一服水二鍾薑三片紅棗一枚煎一鍾不拘時服
秘傳酸棗仁湯治心腎水火不交精血虚耗痰飲内
蓄怔忡恍惚夜卧不安
酸棗仁(去皮炒)遠志(去心製)黃耆白茯苓蓮肉
(去心)當歸(酒浸)人參茯神(各一兩)粉草(炙)陳皮(各半兩)
右㕮咀每服四錢水一盞半薑三片棗一枚以瓦器
煎七分日二服臨卧一服
葉氏鎮心爽神湯治心腎不交上盛下虚心神恍惚
睡多驚悸小便頻數遺泄白濁
石菖蒲(去毛半兩)甘草(炙四錢)人參(去蘆)赤茯苓當歸
(酒浸焙)酸棗仁(各三錢)南星(炮)陳皮(去白)乾山藥
細辛(去苗)紫苑(去蘆)半夏(製)川芎(不焙)五味子
通草麥冬(去心)覆盆子柏子仁(炒)枸杞子(各二錢半)
右㕮咀每服四錢水一盞蜜一匙煎五分去滓入麝
香少許再煎一二沸温服不拘時
俞居士選奇方治心常忪悸行險懼往忘前失後
白檀香白茯苓桂心(各拾二分)石菖蒲天竺黃
熟地黃蘇合香犀角(各四分)天門冬(去心)遠志(去心)
人參(各六分)甘草(一錢)右為細末煉蜜丸如櫻桃大
每服一丸食後噙化或米飲嚥下
參乳丸治心氣不足怔忡自汗
人參(去蘆一兩)乳香(三錢另研)當歸(二兩)
右為細末研勻山藥煮糊丸如桐子大每服三十丸
食後棗湯送下
龍齒丹治心血虚寒怔忡不已痰多恍惚
龍齒遠志(去心甘草水煮)酸棗仁(炒去殼研)官桂(去皮不見火)
當歸(去蘆酒浸)琥珀附子(炮去皮臍切作片薑汁浸一宿)南星(剉碎)
(薑汁浸一宿各一兩)木香(不見火)沈香(另研不見火)紫石英(醋煆淬)
熟地黃(酒蒸焙各半兩)
右蜜丸梧子大硃砂為衣每服五十丸不拘時棗湯下
靈砂寧志丸治男婦大病後損傷榮衞失血過多精
氣虚損心神恍惚不得眠睡飲食全減肌體瘦弱
辰砂(二兩不夾石者用夾絹袋盛懸於銀石器内用椒紅三兩取井花水調椒入於器内可八)
(分别用鍋子注水置朱砂器在内重湯煮令魚眼沸三晝夜為度取出辰砂細硏水飛)白术
鹿茸(燎去毛酥炙黃)黃茋(蜜炙各三兩)石菖蒲(二兩)茯神(去木)人參
(各三兩)
右為末入辰砂研勻棗肉和杵一二千下丸如桐子
每服三十丸空心温酒米飲下
附棗肉靈砂專治虚人夜不得睡夢中驚魘自汗公悸
靈砂(二錢研)人參(半錢)酸棗仁肉(一錢)
右為末棗肉丸如菉豆大臨卧棗湯吞五七粒
辰砂遠志丸安神鎮心消風化痰
石菖蒲(去毛)遠志(去心)人參茯神(去木)辰砂(各半兩)
川芎山藥鐵粉麥門冬(去心)細辛
天麻半夏麴南星(炒黃)白附子(生各一兩)
右為末用生薑五兩取汁入水煮糊丸如菉豆大别
以朱砂為衣每服三十粒臨卧薑湯下
葉氏人參固本丸夫心生血血生氣氣生精精盛則
鬚髮不白容貌不衰今人滋補血氣多用性熱之藥
殊非其治此方蓋用生地黃能生精血用天門冬引
入所生之地熟地黃能補精血用麥門冬引入所補
之地又以人參能通心氣使五味併歸於心
生地黃(洗)熟地黃(洗再蒸)天門冬(去心)麥門冬(去心)人參
(各半兩)
右煉蜜丸梧子大空心温酒或鹽湯下
濟生方心丹治男婦心氣不足神志不寧一切心疾
並治之
朱砂(五十兩)遠志(去心甘草煮)熟地黃(酒洗蒸焙)新羅人參
木鼈仁(炒去殼)當歸(去蘆酒浸焙)麥門冬(去心)石菖蒲
石蓮肉(去心焙)黃耆(去蘆)茯神(去木)柏子仁(揀淨)
茯苓(去皮)益智仁(各三兩)白术(五兩)
右加人參等十四味各如法修製剉碎拌勻次將硃
砂滚和以夾生絹袋盛貯用麻線緊紥袋口却用瓦
鍋一口盛水七分重安銀礶一箇於鍋内入白蜜二
十斤將藥袋懸之中心不令著底使蜜浸過藥袋以
桑柴火燒令滚沸勿使火歇煮三日蜜焦黑再換蜜
煮侯七日足住火取出淘去衆藥洗淨硃砂令乾入
牛心内仍用銀鍋於重湯内蒸如湯乾復以熱水從
鍋弦添下候牛心蒸爛取砂再換牛心如前法蒸凡
七次其砂已熟即用沸水淘淨焙乾入乳鉢玉杵研
至十分細米粽為丸如豌豆大隂乾每服二十丸食
後參湯麥門冬湯任下
補心神效丸(百一)
黃耆(蜜炙焙)茯神(去木)人參(去蘆)遠志(去心各四兩)朱砂(一兩别研)
柏子仁(别研)酸棗仁(去殼)五味子(各二兩)
右為末煉蜜和丸如桐子大每服五十丸米飲温酒
任下盜汗不止麥䴸湯下亂夢失精人參龍骨湯下
卒暴心痛乳香湯下虚煩發熱麥門冬湯下吐血人
參湯下大便下血地榆湯下小便出血茯苓車前子
湯下下中風不語薄荷生薑湯下風癎涎潮防風湯
下
八物定志丸補益心神安定魂魄治痰去胸中邪熱
人參(一兩半)菖蒲遠志(去心)茯苓茯神(去皮)
(各一兩)朱砂(一錢)白术麥門冬(去心各半兩)
右為細末煉蜜丸如梧子大米飲下三十丸不拘時
天王補心丸寧心保神益血固精壯力強志令人不
忘除怔忡定驚悸清三焦化痰涎袪煩熱療咽乾育
養心神
人參(去蘆五錢)當歸(酒浸)五味子麥門冬(去心)天門冬
(去心)柏子仁酸棗仁(各一兩)白茯苓(去皮)玄參丹參
桔梗遠志(各五錢)生地黃(四兩)黃連(酒洗炒二兩)
右為末煉蜜丸如梧子大硃砂為衣每服二三十丸
臨卧燈草竹葉煎湯下此方聞人道長所常服當提
學南畿心神甚勞而不傷此丹之功也與劉松石中
丞所傳少石菖蒲熟地黃杜仲百部茯神甘草六味
補心丹(玄珠)治心氣不足驚悸健忘又能安養心神兼
治五臟無偏勝之弊可以久服
麥門冬(二兩半)遠志(甘草湯煮)石菖蒲香附(童便浸各二兩)
天門冬白术括蔞根貝母熟地黃
茯神地骨皮(各一兩半)人參川當歸牛膝
黃茋(各一兩)木通(八錢)
右為末棗肉和丸如桐子用酒或圓眼湯下五十丸
天地丸治心血燥少口乾咽燥心煩喜冷怔忡恍惚
小便黃赤或生瘡瘍
天門冬(去心二兩)熟地黃(九蒸九曝二兩)
右蜜丸如梧子大每服百丸不拘時用人參煎湯下
恐
人參散治膽虚常多畏恐不能獨臥如人捕之狀頭
目不利
人參枳殼五味子桂心甘菊花
茯神茱萸枸杞(各七錢半)柏子仁熟地(各一兩)
右為細末每服二錢温酒調下
茯神散治膽虚冷目眩頭疼心神恐畏不能獨處胸
中滿悶
茯神(一兩)遠志防風細辛白术
前胡人參桂心熟地黃甘菊花
(各七錢半)枳殼(半兩)
右為末每服三錢水一盞薑三片煎六分温服
補膽防風湯治膽虚目暗喉痛數唾眼目眩冒五色
所障夢見被人鬭訟恐懼面色變者
防風(一錢)人參(七分)細辛芎藭甘草茯
苓獨活前胡(各八分)
右粗末每服四錢水盞半棗二枚煎八分食前服
一士人苦學久困場屋得疾吐衂盈盆尫嬴骨立夜
卧交睫則夢鬭爭敗負恐怖之狀不可形容如是者
十年矣每勞則發醫以補心安神藥投之漠如也一
日讀素問藏氣法時論乃知人魂藏於肝肝又藏血
作文既苦衂血過度則魂失養故交睫則若魘乃肝
虚膽怯故多負多恐耳非竣補不奏功而草木之藥
不堪任重乃以酒熔鹿角膠空腹飲之五日而睡卧
安半月而肌肉生一月而神氣安始能出戸蓋鹿角
膠峻補精血血旺而神自安也
健忘
歸脾湯(濟生)治思慮過勞傷心脾健忘怔忡
人參茯神龍眼肉黃茋酸棗仁
(炒研)白术(各二錢半)木香炙甘草(各五分)
右水二鍾生薑五片紅棗一枚煎一鍾服無時薛新
甫加遠志當歸各一錢
加味歸脾湯(即前方加牡丹皮山梔各一錢治脾經血虚發熱等證)壽星丸(見癎)
小定志丸寧志膏(見狂)
人參養榮湯(見虚勞)導痰湯(見痰飲)
朱雀丸(百一)治心腎不交心神不定事多健忘
沈香(半兩)茯神(二兩)右為細末蜜丸如小豆大
每服三十丸食後用人參湯下
加味茯苓湯(得效)治痰迷心竅多忘失事
半夏(湯泡)陳皮白茯苓益智仁香附
人參(各一錢)甘草(炙五分)
水一鍾半薑三片烏梅一枚煎七分食遠服
讀書丸
石菖蒲兔絲子(酒煮)遠志(各一兩)地骨皮(二兩)生地黃
五味子川芎(各一兩)
右為末薄糊丸桐子大每服七八十丸臨卧白湯下
二丹丸治健忘養神定志和血安神外華腠理
天門冬(去心)熟地黃丹參(各一兩半)白茯苓(去皮)麥門冬
(去心)甘草(各一兩)遠志(去心)人參(去蘆各半兩)
右煉蜜和丸如桐子大以硃砂半兩研極細為衣每
服四五十丸加至百丸空心煎愈風湯送下(方見風門)
菖蒲益智丸治善忘恍惚破積聚止痛安神定志聰
明耳目
菖蒲(炒)遠志(去心薑汁淹炒)川牛膝(酒浸)桔梗(炒)人參
(各三兩七錢半)桂心(三錢)茯苓(一兩七錢半)附子(一兩炮去皮臍)
右為細末煉蜜丸如梧子大每服三十丸食前用温
酒或米湯送下
健志丸久服令人不忘耳目聰明身體輕健
天門冬(去心)遠志(去心)白茯苓(去皮)熟地黃(各等分)
右為細末煉蜜和丸如梧子大每服四五十丸空心
米飲送下日進二服
大益智散治心志不寧語言健忘
熟地黃人參(去蘆)白茯苓(去皮)蓯蓉(酒浸各二兩)遠志
(去心)兔絲子(酒浸各七錢半)蛇床子(二錢半)
右細末每服一錢食後米飲下日進二服忌食猪肉
不忘散
石菖蒲白茯苓(去皮)茯神(去木)人參(去蘆各一兩二錢半)遠志
(去心一兩七錢半)
右為細末每服一錢食後温酒調下
開心散治好忘
石菖蒲(一兩)白茯苓(去皮二兩)遠志(去心)人參(去蘆各二錢半)
右為細末每服一錢食後米飲調下
蓯蓉散久服至老不忘
肉蓯蓉(酒浸)續斷(各二錢半)遠志(去心)石菖蒲白茯苓
(去皮各七錢半)
右為細末每服二錢食後温酒調下
證治準繩卷二十八
