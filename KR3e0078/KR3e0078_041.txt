證治凖繩卷四十一
明王肯堂撰
傷寒
太陽病
發熱惡寒惡風頭痛強項身體痛
黃經曰太陽之為病頭項強痛而惡風寒不傳經者固
有之然而傳者多矣如經言傷寒一日太陽受之脉若
靜者為不傳頗欲吐及煩燥脉數急者為傳也又曰傷
寒二三日陽明少陽證不見者為不傳也太陽經治法
有汗吐下温和解調併刺俱有之蓋太陽所感非一傳
變多端故也雖發汗解肌一法證有輕重脉有浮沈用
藥必宜隨脉證用之庶造仲景之深意如發熱惡寒脉
浮緊麻黃湯自汗惡風脉浮緩桂枝湯此脉證相應之
定法也又如項背強几几反汗出惡風桂枝加葛根脉
微而惡寒桂枝麻黃各半湯發熱惡寒熱多寒少脉微
弱者桂枝二越婢一湯脉浮緊自汗出小便數心煩微
惡寒脚攣急桂枝加附子湯又如汗後復宜汗者發汗
遂漏不止惡風小便難四肢微急難以屈伸桂枝加附
子湯服桂枝大汗出脉洪大者與桂枝如前法若如瘧
狀日再發宜桂枝二麻黃一湯仲景汗劑二十七湯所
治五十九證大宜精别如何而用青龍湯如何而用五
苓散如何而用茯苓甘草湯之類盖病有輕重治有急
緩故也清碧杜先生曰傷寒陽熱之證傳經之邪變態
不一辨之不精則汗吐下三法之治一差死生反掌矣
非比隂寒之邪中在一經不復傳變易於治也不過隨
寒邪輕重用温藥治之一定之法耳今之庸工好用熱
劑而不知涼藥之妙且難也
汗
桂枝湯桂枝加葛根湯桂枝加厚朴杏子湯
桂枝加附子湯桂枝去芍藥湯桂枝去芍
藥加附子湯桂枝麻黃各半湯桂枝二越婢
一湯桂枝二麻黃一湯桂枝去桂加茯苓白
术湯葛根湯葛根加半夏湯葛根黃連黃
芩湯麻黃湯大青龍湯小青龍湯桂枝
加芍藥人參新加湯麻黃杏仁甘草石膏湯
五苓散桂枝去芍藥加蜀漆龍骨牡蠣救逆湯
桂枝加桂湯桂枝甘草龍骨牡蠣湯桂枝
附子湯茯苓甘草湯文蛤散去桂加白术
湯甘草附子湯
吐
梔子豉湯梔子甘草豉湯梔子生薑豉湯
梔子厚朴湯梔子乾薑湯瓜蒂散
下
調胃承氣湯大柴胡湯承氣湯柴胡加芒
硝湯桃仁承氣湯抵當丸大陷胷湯扺
當湯大陷胷丸白散十棗湯大黃黃連瀉
心湯附子瀉心湯
温
甘草乾薑湯芍藥甘草湯四逆湯乾薑附
子湯茯苓桂枝甘草大棗湯厚朴生薑甘草
半夏人參湯茯苓桂枝白术甘草湯芍藥甘
草附子湯茯苓四逆湯桂枝甘草湯真武
湯小建中湯炙甘草湯
和解
小柴胡湯柴胡加龍骨牡蠣湯小陷胸湯
柴胡桂枝乾薑湯半夏瀉心湯生薑瀉心湯
甘草瀉心湯柴胡桂枝湯桂枝人參湯
白虎湯白虎加人參湯黃芩湯黃芩加半
夏生薑湯
調
赤石脂禹餘糧湯旅復代赭石湯黃連湯
刺
縱横刺期門服桂枝刺風池風府太少併病
刺期門熱入血室刺期門太少併病刺大根
肺俞太陽之為病脉浮頭項強痛而惡寒(成經曰尺)
(寸俱浮者太陽受病太陽主表為諸陽主氣脉浮頭項強痛而惡寒者太陽表病也但有一毫頭)
(痛即為在表)太陽病發熱汗出惡風脉緩者名為中
風(太陽病上條所揭云云者是也後皆倣此成風陽也寒隂也風則傷衞發熱汗出惡風者衞)
(中風也榮病則發熱無汗不惡風而惡寒衛病則發熱汗出不惡寒而惡風以衛為陽衛外者也病)
(則不能衛固其外而皮腠疎故汗出而惡風也傷寒脉緊傷風脉緩者寒性勁急而風性解緩故也)
太陽病頭痛發熱汗出惡風者桂枝湯主之
太陽病發熱汗出者此為榮弱衛強故使汗出欲
救邪風者宜桂枝湯(成太陽中風風併於衛則衛實而榮虚榮者隂也衛者陽)
(也發熱汗出隂弱陽強也内經曰隂虚者陽必凑之故少氣時熱而汗出與桂枝湯解散風邪調和)
(榮衛)太陽中風陽浮而隂弱陽浮者熱自發隂弱
者汗自出嗇嗇惡寒淅淅惡風翕翕發熱鼻鳴乾
嘔者桂枝湯主之(成陽以候衛隂以候榮陽脉浮者衛中風也隂脉弱者榮氣弱)
(也風并於衛則衛實而榮虚故發熱汗自出也經曰太陽病發熱汗出者此為榮弱衛強者是也嗇)
(嗇者不足也惡寒之貌也淅淅者灑淅也惡風之貌也衛虚則惡風榮虚則惡寒榮弱衛強惡寒復)
(惡風者以自汗出則皮膚緩理疎是亦惡風也翕翕者熇熇然而熱也若合羽所復言熱在表也鼻)
(鳴乾嘔者風擁而氣道也與桂枝湯和榮衛而散風邪也)病人藏無他病時
發熱自汗出而不愈者此衛氣不和也先其時發
汗則愈宜桂枝湯主之(時發熱自汗出謂有時而發熱自汗出有時而止惟)
(其時作時止故病留連而不愈也當其發熱自汗之時不可與藥當先其時作候其時止而後與之)
(故曰先其時也素問曰當其盛而必毁因其衰也事必大昌其是之謂歟)
桂枝湯方
桂枝(三兩去皮)芍藥(三兩)甘草(二兩炙)生薑(三兩切)
大棗(十二枚擘)
右五味㕮咀以水㭍升微火煮取三升去滓適寒温服
一升服已須臾歠熱稀粥一升餘以助藥力温覆令一
時許徧身漐漐微似有汗者益佳不可令如水流漓病
必不除若一服汗出病差停後服不必盡劑若不汗更
服依前法又不汗後服小促其間半日許令三服盡若
病重者一日一夜服周時觀之服一劑盡病證猶在者
更作服若汗不出乃服至二三劑禁生冷粘滑肉麵五
辛酒酪鼻惡等物(小促宋板作少從容)
成經云桂枝本為解肌若脉浮緊發熱汗不出者不
可與之常須識此勿令誤也蓋桂枝湯本專主太陽
中風必也皮膚疎湊又自汗風邪干於衛氣者乃可
投之也仲景以解肌為輕以發汗為重故發汗吐下
後身疼不休者津液内耗也雖有表邪而止可解肌
故須桂枝湯少和之也桂味辛熱用之為君桂猶圭
也宣導諸藥為之先聘是謂辛甘發散為陽之意蓋
發散風邪必以辛為主内經所謂風淫所勝平以辛
佐以苦以甘緩之以酸收之是以芍藥為臣而甘草
為佐也内經曰風淫於内以甘緩之以辛散之生薑
味辛温大棗味甘温是用以為使而此又不特專於
發散以脾主為胃行其津液薑棗之用專行脾之津
液而和榮衛者也麻黃湯不用薑棗者謂專於發汗
不待行化而津液得通矣
龐凡桂枝湯病證者常自汗出小便不數手足温和
或手足指稍露之則微冷覆之則温渾身熱微煩而
又憎寒始可行之若病者無汗小便數或手足逆身
冷不惡寒反惡熱或飲酒後愼不可行桂枝湯也脉
緊必無汗設有汗不可誤作桂枝證
許有人病發熱惡寒自汗脉微弱而浮三服湯而愈
此方在仲景一百十三方内獨冠其首今人全不用
何也仲景云太陽中風陽浮而隂弱陽浮者云云至
翕翕發熱宜桂枝湯此脉與證仲景說得甚明後人
看不透所以不敢用也假令寸口脉微名曰陽不
足隂氣上入陽中則灑淅惡寒也尺脉弱名曰隂不
足陽氣下陷入隂中則發汗也此謂元氣受病而然
也又曰陽微則惡寒隂微則發熱醫既汗之使陽氣
微又大下之令隂氣弱此謂醫所使也大抵隂不足
陽往從之故内陷而發熱陽不足隂往乘之故隂上
入陽中則惡寒舉此二端明白易曉何憚而不用桂
枝湯哉
垣仲景治表虛製此湯桂枝味辛熱發散助陽體輕
本乎天者親上故桂枝為君芍藥甘草佐之如陽脉
濇隂脉弦法當脱中急痛乃製小建中湯以芍藥為
君桂枝甘草佐之一則治其表虚一則治其裏虛故
各有主用也後學當觸類而長之以桂枝易肉桂
治寒腹痛神品藥也如夏中熱腹疼少加黃芩去桂痛
立止桂於春夏二時為禁藥
陶桂枝麻黃湯為當時傷寒設與過時之温暑者何
預焉若以此二湯通治春温夏暍之病則誤之甚矣
太陽病或已發熱或未發熱必惡寒體痛嘔逆脉隂陽
俱緊者名曰傷寒(成經曰凡傷於寒則為病熱為寒氣客於經中陽經怫結而成熱也中風)
(即發熱者風為陽也及傷寒云或已發熱或未發熱以寒為隂邪不能即熱欝而方變熱也風則傷衛寒則傷)
(榮衛虚者惡風榮虚者惡寒榮傷寒者必惡寒也氣病者則麻血病者則痛風令氣緩寒令氣逆體痛嘔逆者)
(榮中寒也經曰脉盛身寒得之傷脉隂陽俱緊者知其傷寒也但見惡寒即為在表此是要訣)太
陽病頭痛發熱身疼腰痛骨節疼痛惡風無汗而喘者
麻黃湯主之(成寒則傷榮頭痛身疼腰痛以至牽連骨節疼痛者太陽經榮血不利也内經曰風)
(寒客於人使人毫毛畢直皮膚閉而為熱者寒在表也風并於衛衛實而榮虚者自汗出而惡風寒也寒并於)
(榮榮實而衛虚者無汗而惡風也以榮強衛弱故氣逆而喘與麻黃湯以發其汗)
麻黃湯方
麻黃(三兩去節)桂枝(二兩去皮)甘草(一兩炙)杏仁(七十個泡)
(去皮尖)
右四味以水九升先煮麻黃減二升去上沬内諸藥煮
取二升半去滓温服八合覆取微似汗不須啜粥餘如
桂枝法(凡用麻黃去節先滚醋湯略浸片時撈起以備後用庶免太發如冬月嚴寒腠理緻密生用)
一曰麻黃後汗出不止者將病人髮浸水盆中足
露出外用炒糯米一升龍骨牡蠣藁本防風各一兩
研為細末周身撲之隨後袐方用藥免至亡陽而死
此良法也吳或云發汗必用麻黃亦有禁用者何也
凡傷寒發於天令寒冷之時且其寒邪在表閉其腠
理身疼拘急惡寒而無汗者須用麻黃辛苦之藥為
能開發腠理逐寒邪汗出而解也惟夏月炎暑之時
為禁用之藥故宜辛涼之劑以發之乃葛根䓤白豆
豉之類是成本草言輕可去實即麻黃葛根之屬實
謂寒邪在表汗不出而腠密邪氣勝而表實輕劑所
以揚之麻黃味甘苦用以為君者以麻黃為輕劑而
專主發散也風邪在表而膚理疎者必以桂枝解其
肌今寒邪在經表實而腠密非桂枝所能獨散必專
麻黃以發汗而桂枝所以為臣也内經曰寒淫於内
治以甘熱佐以辛苦者兹是類歟内經曰肝若急急
食甘以緩之肝者榮之主也傷寒榮勝衛固血脉不
流必用味甘之物以緩之故以甘草味甘平杏仁味
苦温為之佐使且桂枝湯主中風風則傷衛風邪併
於衛則衛實而榮弱仲景所謂汗出惡風者此為榮
弱衛強故桂枝湯佐以芍藥用和榮也麻黃湯主傷
寒寒則傷榮邪併於榮則榮實而衛虛内經所謂氣
之所併為血虛血之所併為氣虚者是矣故麻黃湯
佐以杏仁用利氣也
太陽中風脉浮緊發熱惡寒身疼痛不汗出而煩躁者
大青龍湯主之若脉微弱汗出惡風者不可服服之則
厥逆筋惕肉瞤此為逆也(成此中風見寒脉也浮則為風風則傷衛緊則為寒寒則)
(傷榮榮衛俱病故發熱惡寒身疼痛也風并於衛者為榮弱衛強寒并於榮者為榮強衛弱今風寒兩傷則榮)
(衛俱實故不汗出而煩躁也與大青龍湯發汗以除榮衛風寒若脉微弱汗出惡風者為榮衛俱虚反服青龍)
(湯則必亡陽故生厥逆筋惕肉瞤此治之逆也)傷寒脉浮緩身不疼但重乍
有輕時無少隂證者大青龍湯發之(成此傷寒見風脉也傷寒者身疼此)
(以風勝故身不疼中風者身重此以兼風故乍有輕時不發厥吐利無少隂裏證者為風寒外甚也與大青龍)
(湯以發散表中風寒)
大青龍湯方
麻黃(六兩去節)桂枝(二兩去皮)甘草(二兩炙)杏仁(四十枚去)
(皮尖)生薑(三兩切)大棗(十二枚擘)石膏(鷄子大碎)
右七味以水九升先煮麻黃減二升去上沬内諸藥煮
取三升去滓温服一升取微似汗汗出多者温粉粉之
一服汗者停後服若復服汗多亡陽遂(一作逆)虛惡風煩
躁不得眠也
成青龍東方甲乙木神也應春而主肝專發生之令
為敷榮之主萬物出甲開則有兩岐肝有兩葉以應
之謂之青龍者以發散榮衛兩傷之邪是應肝木之
體耳桂枝湯主中風麻黃湯主傷寒中風脉浮緊為
中風見寒脉傷寒脉浮緩為傷寒見風脉是風寒兩
傷也風兼寒寒兼風雖欲與桂枝湯解肌以袪風而
不能已其寒或欲以麻黃湯發汗以散寒而不能去
其風兹仲景所以特處青龍湯而兩解也麻黃味甘
温桂枝味辛熱寒則傷榮必以甘緩之風則傷衛必
以辛散之此風寒兩傷榮衛俱病故以甘辛相合而
為發散之劑表虛膚腠疎則以桂枝為主此為表實
腠理密者則以麻黃為主是先麻黃為君後桂枝為
臣也甘草味甘平杏仁味甘苦苦甘為助佐麻黃以
發表大棗甘温生薑味辛温辛甘相合佐桂枝以解
肌風陽邪寒隂邪風則傷陽寒則傷隂榮衛隂陽為
風寒兩傷則非輕劑可獨除散也必須輕重之劑以
同散之乃得隂陽之邪俱已榮衛之氣俱和是以石
膏味苦辛微寒質重而又專逹肌表為使也大青龍
發汗之重劑用之稍過則有亡陽之失經曰若脉微
弱汗出惡風者不可服服之則厥逆筋惕肉瞤此為
逆也又曰一服汗者停後服若再服汗多亡陽遂致
惡風煩躁不得眠也用者宜詳審之
吳大青龍湯仲景治傷寒發熱惡寒煩躁者則用之
夫傷寒邪氣在表不得汗出其人煩躁不安身心無
如之奈何如脉浮緊或浮數者急用此湯發汗則愈
乃仲景之妙法也譬若亢熱已極一雨而涼其理可
見也若不曉此理見其躁熱投以寒涼之藥其害豈
勝言哉若脉不浮緊而數無惡風惡寒身疼者亦不
可用之也如誤用之其害亦不淺也所以脉證不明
者多不敢用也
許仲景治傷寒一則桂枝二則麻黃三則青龍桂枝
治中風麻黃治傷寒青龍治中風見寒脉傷寒見風
脉三者如鼎立人皆能言之而不曉前人處方用藥
之意故醫遂多不用無足怪也且脉緩而浮者中風
也故嗇嗇惡風淅淅惡寒翕翕發熱仲景以桂枝對
之脉浮緊而濇者傷寒也故頭痛發熱身疼腰痛骨
節疼痛惡寒無汗而喘仲景以麻黃對之至於中風
脉浮緊傷寒脉浮緩仲景皆以青龍對之何也予嘗
深究三旨若證候與脉相對無不應手而愈何以言
之風傷衛衛氣也寒傷榮榮血也榮行脉中衛行脉
外風傷衛則風邪于陽陽氣不固發越而為汗是以
自汗是表虚故仲景用桂枝以發其邪芍藥以和其
血盖中風則病在脉之外其病稍輕雖同曰發汗特
解肌之藥耳故仲景於桂枝證云今半身漐漐微似
有汗不可如水淋漓病必不除是知中風不可大發
汗汗過則反動榮血邪氣乘虚襲之故病不除也寒
傷榮則寒邪入隂血而榮行脉中者也寒邪居脉中
非特榮受病邪自内作則併與衛氣犯之久則浸淫
及骨是以汗不出而熱齒乾而煩冤仲景以麻黃發
其汗又以桂枝甘草助其發散欲滌除内外之邪榮
衛之病耳大抵二藥皆發汗以桂枝則發其衛之邪
麻黃并榮與衛治之亦自有淺深也何以驗之仲景
桂枝第十九證云病當自汗出者此為榮氣和榮氣
和者外不諧以衛氣不共榮氣諧和故爾以榮行脉
中衛行脉外復發其汗榮衛和則愈宜桂枝湯又四
十七證云發熱汗出此為榮弱衛強故使汗出者欲
救邪風宜桂枝湯是知中風汗出者榮和而衛不和
又第一卷云寸口脉浮而緊浮則為風緊則為寒風
則傷衛寒則傷榮榮衛俱病骨節煩疼當發其汗是
知傷寒浮緊者榮衛俱病也麻黃湯中并用桂枝此
仲景之言也至於青龍雖治傷風見寒脉傷寒見風
脉之病然仲景又云汗出惡風者不可服之服之厥
逆便有筋惕肉瞤之證故青龍一證尤難用藥須是
形證諦當然後可行故王實夫證止用桂枝麻黃各
半湯治之盖慎之也
陶熱盛而煩手足自温脉浮而緊此傷風見寒脉也
不煩少熱四肢微厥脉浮而緩此傷寒見風脉也二
者為榮衛俱病法宜大青龍湯但此湯險峻須風寒
俱甚又加煩躁乃可與之不如桂枝麻黃各半湯為
穩尤不若九味羌活湯加石膏知母枳殼也
温粉方
白术藁本川芎白芷(各等分)
右研為細末每末一兩入米粉三兩和勻撲周身止
汗若汗過多恐亡陽遂厥逆惡風煩躁不得眠故宜
以此粉止之
太陽病項背強几几反汗出惡風者桂枝加葛根湯主
之(按詩豳風狼跋云赤舄几几注云几几&KR0008;貌&KR0008;謂拘著舄屨頭為行戒状如刀衣鼻在屨頭言拘者取自)
(拘持使低目不妄顧視按此可以想見項背拘強之狀若作鳥羽釋則几當音殊而於拘強之義反不切矣後)
(證葛根湯者乃桂枝湯中加麻黃葛根也其證無汗故以麻黃發之此證有汗故去麻黃而曰桂枝加葛根湯)
(也若有麻黃則亦葛根湯矣成氏不當設疑於注以眩後學故辨之也)
桂枝葛根湯方
葛根(四兩)芍藥(二兩)甘草(二兩)生薑(三兩切)桂枝
(二兩去皮)大棗(十二枚擘)
右七味以水一斗煮取三升滓温服一升
太陽病項背強几几無汗惡風葛根湯主之
葛根湯方
葛根(四兩)麻黃(三兩去節)桂(二兩去皮)芍藥(二兩切)甘
草(二兩炙)生薑(三兩切)大棗(十二枚擘)
右七味㕮咀以水一斗先煮麻黃葛根減二升去沫
内諸藥煮取三升去滓温服一升覆取微似汗不須
啜粥餘如桂枝法將息及禁忌
(本草云輕可去實麻黃葛根之属是也此以中風表實故加二物於桂枝湯中也)
太陽病得之八九日如瘧狀發熱惡寒熱多寒少其人
不嘔清便欲自可一日二三度發脉微緩者為欲愈也
脉微而惡寒者此隂陽俱虚不可更發汗更下更吐也
面色反有熱色者未欲解也以其不能得小汗出身必
痒宜桂枝麻黃各半湯(成傷寒八九日則邪傳再經又徧三陽欲傳二隂之時也傳經)
(次第則三日傳徧三陽至四日陽去入隂不入隂者為欲解其傳隂經第六日傳徧三隂為傳經盡而當解其)
(不解傳為再經者至九日又徧三陽陽不傳隂則解如瘧發作有時也寒多者為病進熱多者為病退經曰厥)
(少熱多其病為愈寒多熱少陽氣退故為進也今雖發熱惡寒而熱多寒少為陽氣進而邪氣少也裏不和者)
(嘔而利今不嘔清便自調者裏和也寒熱間日發者邪氣深也日一發者邪氣復宋本作有常也日再發者邪)
(氣淺也日二三發者邪氣微也内經曰大則邪至小則平言邪甚則脉大邪小則脉微今日數多而脉微緩者)
(是邪氣微緩也故云欲愈脉微而惡寒者表裏俱虛也故不可更發汗更下更吐也隂陽俱虚則面色青白反)
(有熱色者表未解也熱色為赤色也得小汗則和不得汗則邪氣外散皮膚而為痒也與桂枝麻黃各半湯小)
(發其汗以除表邪首一節至寒少止為自初至今之證下文皆擬病防變之辭當分作三截看至欲愈也是)
(不須治至吐也是宜温之至未是小汗之麻黃發桂枝止一發一止則汗不得大出矣)
桂枝麻黃各半湯方
桂枝(一兩十六銖去皮)芍藥生薑(切)甘草(炙)麻
黃(各一兩去節)大棗(四枚擘)杏仁(二十四枚湯浸去皮尖及雙仁者)
右七味以水五升先煮麻黃一二沸去上沫内諸藥
煮取一升八合去滓温服六合
太陽病發熱惡寒熱多寒少脉微弱者此無陽也不可
發汗宜桂枝二越婢一湯(前脉微緩面有熱色身痒以桂麻各半小汗之者猶未弱)
(也此微而加弱焉則又虚於前證矣雖小汗亦不宜故云不可發汗訣詞也然病在太陽表證未罷桂枝發散)
(之藥終不可無但不令汗而已)
桂枝二越婢一湯方
桂枝(去皮)芍藥甘草(各七錢半)生薑(一兩二銖切)大
棗(四枚擘)麻黃(七錢半去節)石膏(一兩碎綿褁)
右七味㕮咀以水五升先煮麻黃一二沸去上沫内
諸藥煮取二升去滓温服一升本方當裁為越婢湯
桂枝湯合飲一升今合為一方桂枝二越婢一
胃為十二經之主脾治水榖為卑藏若婢内經曰脾
主為胃行其津液是湯所以謂之越婢者以發越婢
氣通行津液外臺方一名越脾湯即此義
凡仲景稱太陽病者皆表證發熱惡寒頭項強痛也
若脉浮大則與證相應宜發汗今見表證而脉反微
不與證應故不可發汗但用一二各半湯等和之可
也
若太陽中暍發熱惡寒脉微弱手足逆冷而渴者白虎
加人參湯(方論見暑病)
太陽病六七日表證仍在脉微而沈反不結胸其人發
狂者以熱在下焦少腹當鞕滿小便自利者下血乃愈
所以然者以太陽隨經瘀血在裏故也抵當湯主之(方論)
(見畜血)太陽病身黃脉沈結少腹鞕小便不利者為無
血也小便自利其人如狂者血證諦也亦扺當湯主之
(詳畜血)
凡仲景稱太陽證脉沈者皆謂發熱惡寒頭項強痛
而脉反沈也其證兼發狂小腹鞕者為畜血此條抵
當湯是也
兼關節痛小便不利身黃者為濕痺(論見濕)
兼卒口噤反張者為痙若無汗惡寒名剛痙宜葛根湯
若有汗不惡寒名柔痙宜瓜蔞桂枝湯(詳雜病痙門)
病發熱頭痛脉反沈若不瘥身體疼痛當救其裏宜四
逆湯少隂病始得之反發熱脉沈者麻黃附子細辛
湯主之
趙竊詳太陽病發熱頭痛法當脉浮今反沈少隂脉
沈法當無熱今反熱仲景於此兩證各言反者謂反
常也盖太陽病脉似少隂少隂脉病似太陽所以皆
謂之反而治之當異也今究其旨均是脉沈發熱以
其有頭痛故為太陽病陽證當脉浮今反不能浮者
以裏虚久寒正氣衰微所致又身體疼痛故宜救裏
使正氣内復逼邪出外而乾薑生附子亦能出汗而
解假使裏不虚寒則脉當見浮而正属太陽麻黃證
也均是脉沈發熱以其無頭痛故名少隂病隂病當
無熱今反熱則寒邪在表未傳於裏但以皮腠鬱閉
為熱而在裏無熱故用麻黃細辛以發表間之熱附
子以温少隂之經假使寒邪入裏則外必無熱當見
吐利厥逆等證而正属少隂四逆湯也由此觀之表
邪浮淺發熱之反猶輕正氣衰微脉沈之反為重此
四逆湯不為不重於麻黃附子細辛湯也又可見熟
附配麻黃發中有補生附配乾薑補中有發仲景之
旨微矣
麻黃附子細辛湯方
麻黃(二兩去節)細辛(二兩)附子(一枚炮去皮破八片)
右三味以水一斗先煮麻黃減二升去上沫内藥煮
取三升去滓温服一升日再服
成内經曰寒淫於内治以甘熱佐以苦辛以辛潤之
麻黃之甘以解少隂之寒細辛附子之辛以温少隂
之經
趙詳仲景發汗湯劑各分輕重不同如麻黃桂枝湯
青龍各半越婢等湯各有差等至於少隂發汗二湯
雖同用麻黃附子亦有加減輕重之别故以加細辛
為重加甘草為輕辛散甘緩之義也其第一證以少
隂本無熱今發熱故云反也盖發熱為邪在表而當
汗又兼脉沈属隂而當温故以附子温經麻黃散寒
而熱須汗解故加細辛是汗劑之重者第二證既無
裏寒之可温又無裏熱之可下求其所以用麻黃附
子之義則是脉亦沈方可名曰少隂病身亦發熱方
行發汗藥又得之二三日病尚淺比之前證亦稍輕
故不重言脉證而但曰微發汗所以去細辛加甘草
是汗劑之輕者
凡仲景稱太陽病不惡寒者皆謂發熱頭項強痛脉
浮而反不惡寒也其證兼渴者為温病兼汗出者為
柔痙(方論見温病柔痙)
傷寒六七日發熱微惡寒支節煩疼微嘔心下支結外
證未去者柴胡加桂枝湯主之(成傷寒六七日邪當傳裏之時也支散也嘔而)
(心下結者裏證也法當攻裏發熱微惡寒支節煩疼為外證未去不可攻裏與柴胡桂枝湯以和解之按支)
(字訓散字未瑩支節支結復不同支節猶云枝節古字通也支結猶云支撐而結當活看不可拘泥文字若訓)
(作散則不能結也南陽云外證未解心下妨悶者非痞也謂之支結)
柴胡加桂枝湯方
桂枝(去皮)黃芩人參(各一兩半)甘草(一兩炙)芍藥
生薑(切各一兩半)大棗(六枚擘)柴胡(四兩)半夏(二兩)
(半)
右九味以水七升煮取三升去滓温服
凡仲景稱表不解者皆謂太陽病發熱惡寒頭項強
痛脉浮也盖病雖屬太陽表證而有裏兼之者則不
言太陽病但稱表不解也其兼心下支結者此條柴
胡桂枝湯是也
兼心下有水氣乾嘔而欬者小青龍也(方論見欬)兼脇痛
手足温而渴者小柴胡也兼心下痞者先用桂枝解
表後以瀉心攻痞也(方論見痞)
兼下利腹滿脹者先以四逆温裏後以桂枝攻表也(方論)
(見下利)
太陽病欲解時從已至未解太陽病未解脉隂陽俱
停必先振慄汗出而解但陽脉微者先汗出而解隂脉
微者下之而解若欲下之調胃承氣湯主之太陽病
脉浮緊發熱身無汗自衂者愈
太陽外證未解不可下之下之為逆欲解外者宜桂枝
湯主之(經云本發汗而欲下之為逆也若先發汗治不為逆)
海大小調胃三承氣湯必須脉浮頭痛惡風惡寒表
證盡罷而反發熱惡熱譫語不大便方可用之若脉
浮緊下之必結胷若脉浮緩下之必痞氣
許常記一親戚病傷寒身熱頭痛無汗大便不通已
四五日予訊問之醫者治大黃朴硝等欲下之予曰
子姑少待予為視之脉浮緩居密室中自稱甚惡風
予曰表證如此唯大便不通數日腹且不脹别無所
苦何遽便下之大抵仲景法須表證罷方可下不爾
則邪乘虛而入不為結胸則為熱利也予作桂枝麻
黃各半湯繼以小柴胡漐漐汗出大便亦通而解
仲景云凡傷寒之病多從風寒得之始則表中風寒
入裏則不消矣擬欲攻之當先表解乃可下之若表
已解而内不消大滿大堅實有躁糞者自可除下之
雖四五日不能為禍也若不宜下而便攻之内虛熱
入為挾熱自利煩躁之變不可勝數輕者困篤重者
必死矣原本正文重疊予刪正此段其理甚明大
抵風寒入裏不消必有躁糞或大便堅袐須是脉不
浮不惡風表證罷乃可下之大便雖四五日不通亦
無害若不顧表而下遂為挾熱利也
右桂枝麻黃為長沙入手第一方而粗工以之殺人
者往往而是故易水師弟以它藥代之不知者謂長
沙有遺巧余謂此正易水師弟不及長沙處而婆心
切矣中醫守之可以萬全今具摭為後賢表證治例
及補養兼發散二條于後臨病之工宜詳玩焉
發熱(發熱者無休止時也寒熱者寒已而熱熱已而寒相繼而發也潮熱者有時熱有時止如)
(潮汛之不失其期也若發熱不惡寒而渴為温病發汗已身體灼熱者為風温若發熱手或微)
(厥下利清穀此為隂證也失下血氣不通四肢逆冷却發熱此熱深厥亦深也頭痛發熱惡寒)
(身不疼痛此傷食證也不惡寒身不痛知非傷寒頭不痛脉不緊知非裏實但煩熱者虛煩也)
中風即發熱者風傷衛也傷寒不即發熱者寒傷榮也
經云傷寒一二日或已發熱或未發熱是也凡翕翕發
熱而有惡風惡寒頭痛脉浮者表熱也此由風寒客於皮
膚陽氣怫鬱所致宜汗之若小便黃非在外凡蒸蒸發
熱而兼有譫語大便秘小便赤腹滿惡熱脉滑實者裏
熱也此由陽氣下陷入隂中所致宜下之若小便清非
在内也其在少隂厥隂發熱者謂之反發熱惟太隂無
發熱之侯若脉隂陽俱盛熱不止者死下利發熱汗後
復發熱脉躁疾不為汗衰狂言不能食隂陽不交者死
蘭臺治例曰邪在三陽太陽證多與潮熱若同而異
邪在三隂少隂證多與煩躁相類而非
發熱惡寒脉浮者屬表即太陽證也(方論見前太陽病條)發熱
汗出不惡寒反惡熱者属裏即陽明證也(方論見自汗)發
熱脉弦細頭痛者属半表半裏即少陽證也(論見口苦咽乾)
發熱而嘔者小柴胡湯(論見嘔)發熱欬嗽表不解者小
青龍湯兼脇痛喜嘔者小柴胡加乾薑五味子湯(方論見後)
發熱而喘表不解者小青龍去麻黃加杏仁湯兼胷
滿者麻黃湯(方論見喘)發熱口渴有属表者有屬裏者治
法方論甚衆(並見渴門)發熱汗解半日許復煩躁脉浮數
大者可更發汗宜桂枝湯(詳煩)發汗後惡風寒者虛故
也不惡寒但惡熱者實也當和胃氣宜調胃承氣湯(經曰)
(汗出不惡寒者此表解其中氣裏未和與調胃承氣湯和胃)
太陽病三日發汗不解蒸蒸發熱者属胃也調胃承氣
湯主之(海大黃洩實芒硝軟堅甘草和中必躁實堅三證全者可用)
調胃承氣湯方
大黃(一兩海宜酒浸盖邪氣居高非酒不到譬如物在高巔人跡所不及必射而取之故用)
(酒浸引上若生用苦洩峻下則遺高分之邪熱所以愈後或目赤或喉閉或頭腫肺上反生熱證矣)
甘草(半兩炙海甘以緩之)
芒硝(九錢海辛以潤之鹹以飲之)
右㕮咀水一盞煮大黃甘草至七分去滓入芒硝更
上火微煮合沸少少温服
成内經曰熱淫於内治以鹹寒佐以苦甘芒硝鹹寒
以除熱大黃苦寒以蕩實甘草甘平助二物推陳而
緩中
發熱汗出不解心下痞鞕嘔吐而利者大柴胡湯(論見痞)
發汗後身灼熱脉浮汗出身重多眠鼻鼾者風温(論見)
(風温)發汗後仍發熱心悸頭眩身瞤動振振欲擗地者
宜眞武湯(論見下利)汗出熱不去内拘急四肢疼下利厥
逆惡寒者宜四逆湯(論見下利)大汗出脉隂陽盛不解者
死(内經云温病汗徹復熱而脉躁疾不為汗衰狂言不能食謂之隂陽交者必死也)
太陽病先發汗不解而復下之脉浮者不愈浮為在外
而反下之故令不愈今脉浮故知在外當須解外則愈
桂枝湯主之汗下後仍頭痛發熱心下滿小便不利
者桂枝去桂加茯苓白术湯(論見結胷)大下後身熱不去
心中結痛者梔子豉湯主之(論見心痛)大下後身熱不去
微煩者梔子乾薑湯(方論見煩)陽明病下之其外有熱手
足温心中懊憹飢不能食但頭汗出者梔子豉湯(論見煩)
太陽病當惡寒發熱今自汗出不惡寒發熱關上脉
細數者以醫吐之過也一二日吐之者腹中飢口不能
食三四日吐之者不喜糜粥欲食冷食朝食暮吐以醫
吐之所致也此為小逆(成惡寒發熱為太陽表病自汗出不惡寒發熱者陽明證本太)
(陽表病醫反吐之傷動胃氣表邪乘虚傳於陽明也以關脉細數知醫吐之所致病一二日為表邪尚寒而未)
(成熱吐之則表寒傳於胃中胃中虛寒故腹中飢而口不能食病三四日則表邪已傳成熱吐之則表熱乘虚)
(入胃胃中虛熱故不喜糜粥欲食冷食朝食暮吐也朝食暮吐者晨食入胃胃虚不能尅化故停久而復吐出)
(者知為醫誤吐之胃虚所致本太陽病吐小為逆以傳陽明故以為逆然陽明雖為入府猶是陽經故不為大)
(逆而曰下逆也)
瘥後更熱者小柴胡湯脈浮者以汗解脉沈者以下解
(詳勞傷)
傷寒脉浮滑此表有熱裏有寒白虎湯主之(前篇云熱結在裏表)
(裏俱熱者白虎湯主之又云其表不解不可與白虎湯此云脉浮滑表有熱裏有寒者必表裏字差矣又陽明)
(一證云脉浮遲表熱裏寒四逆湯主之又少隂一證云裏寒外熱通脉四逆湯主之以此見差明矣又陽明篇)
(曰脉滑而疾者小承氣湯既用承氣是為裏熱也又厥隂篇曰脉滑而厥者裏有熱白虎湯主之是謂滑為裏)
(熱明矣况知母石膏性皆大寒豈應以水濟水成氏隨文釋之非也)
白虎湯方
知母(六兩)石膏(一斤)甘草(二兩)粳米(六合)
右四味以水一斗煮米熟湯成去滓温服一升日三服
成白虎西方金神也應秋而歸肺熱甚於内者以寒
下之熱甚於外者以涼解之其有中外俱熱内不得
泄外不得發非是湯則不能解暑暍之氣得秋而止
故曰處暑是湯以白虎名謂能止熱也内經曰熱淫
所勝佐以苦甘又曰熱淫於内以苦發之欲徹表熱
必以苦為主故以知母苦寒為君熱則傷氣寒以勝
之甘以緩之熱勝其氣必以甘寒為助是以石膏甘
寒為臣脾苦濕急食甘以緩之熱氣内餘消爍津液
必以甘平之物緩其中故以甘草粳米為使是太陽
中暍得此湯則頓除即熱見白虎而盡矣立秋後不
可服白虎為大寒劑秋時服之必為噦逆虚羸者多
矣
垣身以前胃之經也胸胃肺之室也邪在陽明肺受
火制故用辛寒以清肺所以號為白虎湯也
海夫傷寒表證發熱惡熱而渴與下雜證同但頭痛
身熱目痛鼻乾不得卧白虎主之乃陽明經病也正
陽陽明氣病脉洪大先無形也雜病裏證發熱惡熱
而渴但目赤者病藏也手太隂氣不足不能管領陽
氣也宜以枸杞生地黃熟地黃之類主之脈洪大甚
則嘔血先有形也氣病在裏誤用血藥無傷也為
安血而益隂也血病在裏誤用氣藥如白虎湯者非
也為瀉肺而損隂也
垣辯誤服白虎變證昔西臺掾葛君瑞二月中病
傷寒發熱以白虎湯主之病者面黑如墨本證遂不
復見脉沈細小便不禁東垣初不知也及診之曰此
立夏以前誤服白虎白虎大寒非行經之藥止能寒
藏府不善用之則傷善氣本病曲隱於經絡之間或
投以大熱之藥求以去隂邪他證必起非所以救白
虎也可用温藥升陽行經有難者曰白虎大寒非大
熱何以救君之證奈何東垣曰病隱經絡間陽道不
行而本證見矣又何難哉果如其言而愈
張活人謂白虎湯治中暍併汗後一解表藥耳非正
傷寒藥也而夏月隂氣在内白虎尤宜戒之夫白虎
湯具載仲景之書證治昭然明白何為言非正傷寒
之藥也况傷寒論言無表證者可與白虎湯今云汗
後一解表藥耳于法既無表證何解之有又曰夏月
隂氣在内白虎尤宜戒之而明理論又云立秋後不
可服秋則隂氣半矣而白虎大寒苦不能禁服之而
為噦逆不能食或虚羸者多矣夫傷寒之法有是證
則投是藥安可拘于時而為治哉假如秋冬之間患
傷寒身無表證而大煩渴于法合用白虎湯苟拘其
時何以措手若以白虎為大寒其承氣又何行于冬
令乎既以夏宜戒秋後不可行然則宜乎何時也雖
然經云必先歲氣無代天和此言常也假如賊邪變
出隂陽寒熱亦當捨時從證豈可以時令拘哉
傷寒脉浮發熱無汗其表不解者不可與白虎湯若大
渴欲飲水無表證者白虎加人參湯主之(成傷寒脉浮發熱無汗其)
(表不解不渴者宜麻黃湯渴者宜五苓散非白虎所宜大渴欲水無表證者乃可與白虎加人參湯以散裏熱)
(臨病之工大宜精别張經言可與某湯或言不可與者此設法禦病也又云宜某湯此臨證審决也言某湯)
(主之乃對証施治也此三者方法之條目也包藏深理非一言可以具述)
脉浮而遲表熱裏寒下利清穀者四逆湯(論見下利)下利
厥逆汗出熱不去者四逆湯
少隂病下利清穀厥逆裏寒外熱者通脉四逆湯(方論見下)
(利)身熱手足逆冷而脉虚當夏月發者為中暑(論見中暑)
傷寒表不解乾嘔發熱而咳下利者小青龍去麻黃
加芫花湯(論見欬)太陽與陽明合病必下利其證頭痛
腰疼身熱鼻乾脉浮大而長者宜葛根湯(論見合病)發熱
下利脉微遲厥逆者通脉四逆湯太陽與少隂合病
自下利其證頭寒胷滿往來寒熱脉大而弦者宜黃苓
湯(論見合病)下利清穀脉沈遲其人面赤微熱而厥者必
鬱冒汗出自解發熱下利厥逆躁不得卧者死發
熱而利汗不止者死(二論俱見下利)
發熱吐利心下痞硬者大柴胡湯渴者五苓散不渴者
理中湯(論并見痞及吐利門)
發熱經水適來適斷小柴胡湯刺期門(論見譫語瘧狀)發熱
脉數消榖不大便者有瘀血宜抵當湯(論見畜血)
戴諸陽發熱已見前三陽經隂不發熱惟少隂能發
熱然少隂發熱有二證初得病即見少隂證發熱惡
寒頭不疼宜麻黃細辛附子湯若下利清穀身熱
躁擾裏寒外熱仲景謂之反發熱此乃隂盛隔陽宜
四逆湯附子理中湯盖陽氣傳隂經而下利者乃是
熱利陽陷入裏外所以無熱隂氣入隂經而下利者
乃是裏寒自利寒既在裏為主則陽氣必客於外所
以外反熱要知隂證發熱自是不同發於陽而發熱
者頭必痛發於隂而發熱者頭不痛此為驗也又
發汗後只惡寒者為虛虛乃表虛發汗後只惡熱者為
實實乃裏實只惡寒者是發其汗或汗出大過所謂
陽微則惡寒宜芍藥甘草附子湯只發熱者是表已
解而裏不消所謂隂微則發熱宜大柴胡湯或小承
氣湯又有汗下後隂陽不相入水火不相濟致餘
熱未退不可更用冷藥内外俱未可故宜小建中湯
若其人已虚虚能生熱宜小建中湯加當歸一錢或
四君子湯加黃茋半錢或十全大補湯調其榮衛虛
者四柱湯眞武湯審之是邪熱未解雖經汗下却
不畏虚而養病宜竹葉石膏湯
宋元諸賢表證發熱治例
潔有汗不得服麻黃無汗不得服桂枝然春夏汗孔疎
雖有汗不當服桂枝宜用黃茋湯和解之秋冬汗孔閉
雖無汗不當服麻黃宜用川芎湯和解之春夏有汗脉
微而弱惡風寒者乃太陽證秋冬之脉也宜用黃茋湯
無汗亦用川芎湯秋冬有汗脉盛而浮發熱惡熱者乃
陽明證春夏之脉也宜用黃茋湯無汗亦用川芎湯大
抵有汗皆宜黃茋湯無汗皆宜川芎湯主之
黃茋湯有汗則能止之
白术黃茋防風(各等分)
右㕮咀每服五七錢至一兩水煎温服汗多惡風甚
者加桂枝
川芎湯無汗則能發之
川芎蒼术羌活(各等分)
右㕮咀每服五七錢至一兩水煎熱服無汗惡風甚
者加麻黃一二錢
海神术湯治内傷冷飲外感寒邪無汗者
蒼术(制)防風(各二兩)甘草(一兩炒)
右㕮咀加䓤白生薑同煎服如太陽證發熱惡寒脉
浮而緊者加羌活二錢如太陽證脉浮緊中帶弦
數者是兼少陽也加柴胡二錢如太陽證脉浮緊
中帶洪者是兼陽明也加黃芩二錢
婦人服者加當歸或加术香湯或加藁本湯各二錢
如治吹妳煎調六一散三五錢神效
又神术湯六氣加减例
太陽寒水司天加羌活桂枝餘歲非時變亦加冬亦
加
陽明燥金司天加白芷升麻餘歲非時變涼濕亦加
秋亦加
少陽相火司天加黃芩地黃餘歲非時變雨濕亦加
夏亦加
太陽濕土司天加白术藁本餘歲非時變熱濕亦加
夏末秋初亦加
少隂君火司天加細辛獨活餘歲非時變熱亦加春
末夏初亦加
厥隂風木司天加川芎防風餘歲非時變温和亦加
夏亦加
已上神术湯六氣加减法非止為司天之氣設也至
於歲之主氣與月建日時同前應見者皆當隨所見
依上例加减之按海藏此論與戴人云病如不是當
年氣看與何年運氣同便向此中求妙法方知皆在
至眞中之歌相表裏實發前人之所未發也盖海藏
此論所謂某氣司天加某藥者治常氣之法也所謂
隨所應見加减者治變氣之法也戴人所謂看與何
年同氣求治法者亦治變氣之法也能將二公之法
擴充行之則内經運氣之本義燦然矣夫内經論運
氣有常氣有變氣常氣者有定紀如某年屬某氣司
天當寒某年屬某氣司天當熱是也變氣者無定紀
如某年屬某氣司天當寒反熱當熱反寒是也王氏
註文釋以經無定紀之變氣作有定紀之常氣使後
學皆以年歲占運氣而其應者十無一二是以人莫
之信而其道湮晦久矣二公生數千百年之後復啟
其端而續之與程朱續孔孟不傳之緒同功也今僕
謹於海藏逐年司天加藥之後伸餘歲變常之義同
志者幸究心焉
白术湯治内傷冷物外感風寒有汗者
白术(三兩)防風(二兩)甘草(一兩炙)
右㕮咀每服五錢水一盞薑三片煎至七分温服一
日止一二服待二三日漸漸汗少為解
又白术湯治傷寒上解三陽下安太隂
白术(如汗之改用蒼术)防風(各二兩)
每服五錢水煎七分温服用後方加减若發熱引
飲加黃芩甘草頭痛惡風者加羌活散三錢羌活
一兩半川芎七錢細辛二錢半(去蘆)若身熱目痛者
加石膏湯四錢石膏二兩知母半兩白芷七錢腹
中痛加芍藥湯三錢芍藥二兩桂枝半兩往來寒
熱而嘔者加柴胡散三錢柴胡一两半夏半兩心
不痞加枳實一錢若有裏證加大黃一錢次二錢
又次三錢邪去止之
潔古云有汗不得服麻黃無汗不得服桂枝若未瘥則
其變不可勝言故立此法使不犯三陽禁忌解表神方
九味羌活湯(陶尚文註云不問四時但有頭疼骨節痛發熱惡寒無汗脉浮緊者宜用此湯以代)
(麻黃為穩當如頭疼發熱惡風自汗脉浮緩者宜用加减冲和湯即羌活湯中减蒼术細辛加白术黃茋)
(是也)
羌活(一兩半治太陽肢骨疼君主之藥也然非無為之主乃於亂反正之君也故大無不通小)
(無不入關節痛者非此不除)
防風(一兩半治一身盡痛乃卒伍卑賤之下職聽君命將令而行隨所使所引而至)
蒼术(一兩半雄壯上行之藥能除濕下安太陽使邪氣不内傳之於足太隂脾)
細辛(半兩治足少隂腎若頭痛)川芎(一兩治厥隂頭痛在腦)
白芷(一兩治陽明頭痛在額)生地黃(一兩治少隂心熱在内)
黃芩(一兩治太隂肺熱在内)
甘草(一兩能緩裏急調和諸藥故有國老之稱)
已上九味雖為一方然亦不可執當視其經絡前後
左右之不同從其多少大小輕重之不一增損用之
其效如神㕮咀水煎服若急欲汗者須熱服以熱湯
助之若緩欲汗者温服不用湯助也
脉浮而不解者先急後緩脉沈而不解者先緩後急
此湯不獨解利治雜病亦神中風行經者加附子
中風袐澁者加大黃中風并三氣合而成痺等證各
隨十二經上下内外寒熱温涼四時六氣加減補瀉
用之煉蜜作丸亦可加生地黃各半治兩感傷寒
如神用豆淋酒煎治破傷風
解表雜方
和解散(和劑)治四時傷寒頭痛煩躁自汗咳嗽吐利(平胃)
(加藁枯)
陳皮(洗)厚朴(去粗皮薑汁炙各四兩)藁本桔梗甘
草(各半斤)蒼术(去皮一斤)
右為粗末每服三錢水一盞半薑三片棗二個煎七
分不拘時熱服
十味芎蘇散(澹寮香亦名芎芷蘇散)治四時傷寒發熱頭痛
川芎(七錢)紫蘇葉乾葛柴胡茯苓(各半两)
半夏(六錢)陳皮(三錢半)枳殼(炒三錢)桔梗(二錢半)
甘草(二錢)
右㕮咀用每服三錢水一盞薑三片棗一枚煎七分
温服無時
養胃湯(和劑)治外感風寒内傷生冷憎寒壯熱頭目昏
疼不問風寒
二證夾食停痰俱能治之但感風邪以微汗為好
半夏(湯洗七次)厚朴(去粗皮薑汁炒)蒼术(米泔浸一宿洗切炒各一兩)
橘紅(七錢半)藿香葉(洗去土)草果(去皮膜)茯苓(去黑)
(皮)人參(去蘆各半兩)炙甘草(二錢半)
右㕮咀每服四錢水一盞半薑七片烏梅一個煎六
分熱服兼治飲食傷脾發為痎瘧寒多者加附子為
十味名不換金散
五積散(和劑)治隂經傷寒脾胃不和及感寒邪
白芷川芎炙甘草茯苓(去皮)當歸(去净蘆)
肉桂(去粗皮)芍藥半夏(湯洗七次各三兩)陳皮(去白)
枳殼(去瓤䴸炒)麻黃(去根節各六兩)乾薑(爁)厚朴(去粗皮薑)
(制各四兩)蒼术(米水浸去皮二十四兩)桔梗(去蘆十二兩)
右除肉桂枳殼二味别為粗末將一十三味慢火炒
令色轉攤冷次入枳桂令勻每服三錢水一盞半薑
三片䓤白三段煎一鍾不拘時熱服胃寒用煨薑挾
氣加茱萸調經催生又艾醋服若脾胃不和内傷
冷物渾身疼痛頭昏無力胷膈不利飲食不下氣脉不
和四肢覺冷或睡裏虚驚至晩心躁困倦即入鹽少
許同煎若隂經傷寒手足逆冷及虛汗不止脉細
疾面青而嘔更宜加附子同煎加减多少並在臨時
消息之
海麻桂芍藥甘草即麻黃桂枝各半湯也蒼术甘草
陳皮厚朴即平胃也枳桔陳茯半即枳梗半夏等湯
也加芎歸治血又加乾薑為厚朴散此數藥相合為
解表温中之劑消痞調經之方雖為内寒外感表裏
之分所制實非仲景表裏麻黃桂枝薑附之的方也
惟在活法者變而通之
人參敗毒敗(和劑)治傷寒頭痛壯熱惡寒及風痰咳嗽
鼻塞聲重風濕身腫體痛惡風疫癘四時通用傷風
有汗夏至後用
羌活獨活前胡柴胡芎藭枳殼白
茯苓桔梗人參(已上各一兩)甘草(半兩)
右為末每服三錢水一盞生薑三片薄荷少許同煎
至七分去滓温服
參蘇飲(元戎)治内外感一切發熱主藥又云前胡葛根
自能解肌枳殼陳皮自能寬膈大治中焦滿痞凡有熱
不得拘其所見小兒室女尤宜服之
木香(半兩)紫蘇葉乾葛半夏(湯洗七次薑汁炒)前
胡(去苖)人參(去蘆)茯苓(去皮各七錢半)枳穀(去瓤䴸炒)桔
梗(去蘆)甘草(炙)陳皮(去白各半兩)
右㕮咀每服四錢水一盞半生薑七片棗一枚煎不
拘時稍熱服若素有痰者候熱退以二陳六君子湯
間服
右方治痰飲停積中脘閉塞眩暈嘈煩忪悸嘔逆及
痰飲中人停留關節手脚嚲曳口眼喎斜半身不遂
食已則嘔頭疼發熱狀如傷寒者悉治之一法用
此藥三两加四物湯二两合和名茯苓補心湯大治
男子婦人虛勞發熱或五心煩熱并衂血吐血便血
及婦人下血過多致虛熱者並宜服之或因用心太
過發虛熱者及往來寒熱者用之神效
加味香蘇散(拔粹)
香附子(三兩)紫蘇梗(二兩)陳皮(一兩)甘草(半兩)
右為剉散每服四錢水一盞半煎一盞生薑三片連
根䓤白二莖同煎熱服
頭痛加川芎白芷頭痛如斧劈加石膏連鬚䓤頭
偏正頭風加細辛石膏薄荷太陽宂疼加荆芥穗
石膏傷風自汗加桂枝傷寒無汗加麻黃(去節)乾
薑傷風惡寒加蒼术傷風咳嗽不止加半夏杏
仁(去皮尖)傷風胸鬲痞塞加製枳殼傷風發熱不
退加漳柴胡黃芩傷風鼻塞聲重咽鬲不和加苦
梗旋覆花傷風痰涎壅盛加白附子天南星傷風
鼻内出血加茅花傷風氣促不安加大腹皮桑白
皮傷風鼻塞不通頭昏加羌活荆芥傷風不散
吐血不時加生地黃傷風不解耳内出膿疼痛加
羌活荆芥傷風不解咽喉腫痛加苦梗傷風中
脘寒不思飲食加去白青皮枳殼傷風嘔吐惡心
不止加丁香半夏傷風頭暈眼花顛倒支持不住
加熟附子傷風時作寒慄加桂枝傷風痰壅嘔
惡不止加白附子旋覆花半夏傷風後時時作虛
熱不退加人參傷風飲食不能消化加縮砂仁青
皮傷風一向不解作潮熱白日至日中不退日日
如是加地骨皮漳柴胡人參菴䕡初感風頭痛作
熱鼻塞聲重加羌活川芎感風腰痛不能伸屈加
官桂桃仁感風渾身痛不止加赤芍藥紫金皮感
風頸項強急不能轉頭加羌活官桂腹肚疼痛加
木香腹肚疼刺不可忍加薑黃茱萸七粒小腹
疼痛無時不可忽加木香薑棗婦人忽然大便腫
痛不能下地加木香木瓜茱萸婦人被氣所苦胸
鬲痞疼脅肋刺痛小便急疼加木香枳殼婦人被
氣疼所苦加木香縮砂仁脾胃不和中脘不快加
榖芽神曲傷食吐嘔泄瀉腹痛加乾薑木香心
卒痛者加延胡索酒一盞飲酒太過忽遍身發疽
或兩目昏黃加山茵陳山梔子中酒吐惡加烏梅丁
香婦人經水將行先作寒熱加蘇木紅花婦人産
後作虚熱不退煩渴加人參地黃産後發熱不退
加人參黃茋産後腰疼不已加當歸官桂冷嗽不
已加乾薑五味子杏仁脾寒加良薑青皮草果
脚氣加木香木瓜牛膝紫金皮茱萸川練子感風
寒發熱頭疼加不換金正氣散感寒頭痛壯熱惡
寒身痛不能轉動加生料五積散飲食不下欲吐
不吐加丁香與蘿蔔子感寒頭痛發熱身疼分隂
陽加敗毒石膏婦人産後風脚手疼痛生料五積
散人參敗毒散加木瓜不換金正氣散加生地黃川
芎同煎
十神湯(和劑)治時令不正瘟疫妄行感冒發熱或欲出
疹此藥不問隂陽兩感風寒並宜服之
川芎甘草麻黃(去根節)乾葛紫蘇升麻
赤芍藥白芷陳皮香附子(各等分)
右㕮咀每服五錢薑䓤煎如頭痛甚更加䓤白三莖
中滿氣實加枳殼煎並熱服
吳此湯用升麻葛根能解利陽明經瘟疫時氣發散
之藥也非正傷寒之藥若太陽經傷寒發熱用之則
引邪入陽明經傳變發癍矣慎之
藿香正氣散(和劑)治傷寒頭痛憎寒壯熱或感濕氣霍
亂吐瀉常服除山嵐瘴氣伏暑吐瀉脚轉筋加香薷
扁豆黃連名藿薷湯
大腹皮白芷茯苓(去皮)紫蘇莖葉藿香(各三)
(兩)厚朴(去粗皮薑製)白术陳皮(去白)苦梗半
夏麯(各二兩)甘草(一兩炙)
右㕮咀每服三錢薑三片棗一枚煎熱服
吳此方宋人所製治内傷飲食外感寒邪憎寒拘急
頭痛嘔逆胷膈滿悶與夫傷食傷冷傷濕中暑霍亂
山嵐瘴氣不伏水土寒熱作瘧並宜增損用之非正
傷寒之藥若病在太陽經頭疼發熱骨節痛者此
方全無相干如妄用之先虚正氣逆其經絡雖出汗
亦不解變成壊證者多矣凡傷寒發熱脉沈與元氣
虛人并夾隂傷寒發熱者皆不可用切宜戒之
大白术湯(保命)和解四時傷寒混解六經不犯禁忌
白术石膏(各二兩)防風羌活川芎(各一兩)
甘草(五錢或一兩)黃芩枳實知母(七錢)白芷(一兩)
(半)細辛(三錢)
右為粗末每服半两水一盞半煎至一盞大温服未
解更一服兩服藥查又作一服春倍防風羌活夏
倍黃芩知母季夏雨淫倍术白芷秋加桂枝五錢冬
加桂八錢或一兩
右以上諸方皆為元氣不虚者設也如芎蘇香蘇散
則内傷少而外感多者宜之和解散養胃湯則外感
少而内傷多者宜之五積散則寒多者宜之冬亦宜
之大白术湯則熱多者宜之春夏亦宜之敗毒散則
宜於挾濕者參蘇飲則宜於挾痰者十神正氣則吳
氏之議當矣大抵證兼表裏邪由錯雜似傷寒而非
正傷寒者乃可於諸方中斟酌選用若脉證與麻黃
桂枝脗合自當遵仲景法治之即元氣素虚或平素
有熱不宜麻桂者亦必如潔古海藏法緩緩消減庶
無誤爾人命至重死不復生臨病之工宜詳審焉
戴院使(元禮)治法傷風傷寒初得病時並宜和解散
芎芷香蘇散或養胃湯加草芎各半錢熱服温覆若
的是傷風有前自汗惡風等證可用桂枝湯令其熱
服温覆喘加杏仁一錢咳加五味子一錢渴加人參
半錢外熱未止者敗毒散熱而有汗者敗毒散加桂
枝半錢或陽旦湯嘔者不宜用桂枝湯合於本方加
半夏一錢添薑煎此非合病之嘔係傷寒雜病即非
正寒故可用也風寒二證理當發汗而其人虚不可
汗者宜桂枝湯加黃茋半錢若的是傷寒有前惡寒
無汗等證可用五積散厚被覆之取汗喘嗽者杏子
湯加麻黃半錢欲汗而不得汗者再進已汗而身熱
不退者參蘇飲或敗毒散加桂枝半錢嘔者養胃湯
此非治合病之嘔若風寒俱傷或惡風而無汗或惡
寒而無汗疑似之間只宜五積散半貼加敗毒散半
貼名交加散喘嗽者小青龍湯有初得病太陽證具
俱寒而未即為熱至一二日後方熱此傷於寒若傷
風即有熱矣但寒未熱者五積散發汗有已服解表
藥不惡風不惡寒諸表證已罷於裏又未躁未渴小
便亦未赤大便如常獨身熱未除者宜香蘇散敗毒
散小柴胡湯加桂枝半錢有已服解表藥證已罷又
無裏證其人體痛不減者恐是發汗多榮衛不和所
致宜小建中湯用半厚半薄之桂
河間劉氏治法傷寒表實無汗頭項痛腰脊強身熱
惡寒肩背拘急手足指末微厥脉浮緊而濇當以清
解散加天水散汗之傷風表虛自汗頭項強痛肢節
煩疼鼻鳴乾嘔惡風手足温脉浮緩當以通解散或
天水散解之或表虚或表實但口乾煩渴者悉宜雙
解散汗之汗後餘熱不解以涼膈散退之或日深或
日淺但有表證而脉浮數者先以天水連翹飲子清
之待脉浮而裏熱減然後以雙解散汗之傷寒表不
解脉浮小便不利微熱口乾五苓散分之表熱多裏
熱少益元一涼膈半和解之裏熱多表熱少涼膈一
益元半調之若表裏俱熱頭痛口乾自汗不止白虎
湯治之或半在表半在裏往來寒熱口苦舌乾耳聾
乾嘔胸脇痞痛小柴胡湯和解之或膈熱嘔吐不止
者半夏橘皮湯治之或飲水不止以成濕熱大便泄
瀉小便赤澁腹滿急痛頭痛口乾者桂苓甘露飲主
之或濕熱内餘而成下痢頻併少腹而痛者黃連解
毒湯治之傷寒日深表裏熱勢極甚心下急鬱微煩
或發熱汗出不解心下痞鞕嘔吐下利或陽明病多
汗或太隂腹滿實痛或少隂下利清水心下痛而口
乾或無表裏證但發熱七八日脉雖浮數宜雙除表
裏之熱大柴胡湯微下之或加小承氣湯尤妙傷寒
日深裏熱極甚日晡潮熱譫言妄語發狂腹滿實痛
法當大承氣湯下之或用三一承氣湯尤良
右戴氏用藥偏熱劉氏用藥偏寒於世運風土禀質
感受各有所宜臨病者詳審而酌施之方許親見長
沙耳劉氏所用諸方前條無之今列于後
通聖散(輕劑)治風熱鬱結憎寒發熱筋脉攣痺肢體焦痿
頭目暈眩耳鳴鼻塞口苦舌乾咽喉不利涕唾稠粘
咳嗽上氣腸胃燥澁便血瘀血瘡痬腫痛痎瘧不痊
婦人産後血滯腹痛小兒驚風積熱并墜馬跌仆疼
痛或傷寒傷風等證並皆治之
防風芒硝連翹川芎麻黃薄荷白
芍藥當歸大黃(各五錢)黃芩桔梗石膏(各一)
(兩)甘草(二兩)荆芥山梔白术(各一錢)滑石
(三兩)
右㕮咀每服一两或二两水二盞生薑三片同煎七
分去滓温服不拘時如發散風寒加䓤白三莖如治
痰𠻳每服加半夏少許
涼膈散(清劑)治心火上盛膈熱有餘目赤頭眩口瘡唇
裂鼻衂吐血欬嗽痰涎淋閉不利大小便不通或傷
寒半表半裏及胃熱發癍及隂耗陽竭用以養隂退
陽或汗下後餘熱不解并小兒瘡痘黑陷並皆治之
連翹(一兩)甘草山梔黃芩大黃薄荷(各五)
(錢)朴硝(二錢半)
右為㕮咀每服一兩水一盅竹葉三十片同煎七分
去滓入生蜜少許食後温服加黃連五錢名清心湯
天水散(淡劑)治傷寒表裡俱熱煩渴口乾小便不通及
霍亂吐瀉下利腸澼偏主石淋及婦人産難催生下
乳神仙之妙藥也
桂府滑石(膩白者六兩)粉草(一兩研)
右為極細末每服三錢白湯調下新汲水亦得加
薄荷末少許名鷄蘇散加青黛末少許名碧玉散治
療竝同但以避世俗之輕侮爾
三一承氣湯治傷寒大承氣湯證腹滿實痛調胃承
氣證譫語下利小承氣湯證内熱不便三乙承氣湯
合而為一也及治中風僵仆風癎發作並皆服之此
下劑也
大黃芒硝厚朴枳實(各一兩)甘草(五錢宣明論方)
(甘草倍于四味)
右㕮咀分作三服水二盞生薑三片同煎七分去柤
温服不拘時候以利為度
雙解散治傷寒傷風或有汗或無汗表證悉具内熱
口乾
通聖天水(各一半)
右為㕮咀每服二两水二大盅生薑三片葱白三根
同煎七分去滓微熱服以取其汗
清解散治一切感冒
蒼术(炒)荆芥(各二兩)甘草(一兩)麻黃(一两半)
右四味㕮咀每服一两水二盅生薑三片䓤白一莖
同煎七分去滓微熱服以被盖覆取汗為度
半夏橘皮湯治一切嘔吐不止
人參白术白茯苓甘草黃芩半夏
厚朴藿香葉葛根橘皮(各等分)
右為㕮咀每服一两水一碗煎七分去滓入生薑自
然汁少許温服不拘時
補飬兼發散例
丹溪云有卒中天地之寒氣者有口食生冷之物者
故傷寒為病必身犯寒氣口食寒物者是以從補中
益氣湯加發散藥属内傷者十居八九其法邪之所
湊其氣必虚只用補中益氣湯中從所見之證出入
加減氣虚甚者少用附子以行參术之氣(補中益氣湯方見雜)
(病勞倦門)内傷之病專主東垣内外傷辨甚詳世之病
此者為多但有挾痰挾外邪者鬱熱於内而發者皆
以補元氣為主宜看其所挾而兼用藥一男子素
嗜酒因暴風寒衣薄遂覺倦怠不思飲食半日至睡
後大發徧身疼痛如被杖微惡寒天明診之六脉浮
大按之豁然左為甚予作極虚受風寒治之人參為
君黃芪白术歸身為臣蒼术甘草木通乾葛為佐使
大劑與之至五貼後通身汗如兩凡三易被得睡覺
來諸證悉除盧兄年四十九歲自來大便下血脉
來沈遲濇面黃神倦者二年矣九月間因勞倦發熱
自服參蘇飲二貼熱退早起小勞遇寒兩手背與面
紫黑昏仆少時却醒身大熱妄語口乾身痛至不可
眠脉之三部不調微帶數重取虚豁左手大於右手
以人參二錢半帶節麻黃黃茋各一錢白术二錢當
歸五分與三五貼得睡醒來大汗如雨即安兩日後
再發脇痛欬𠻳若睡時𠻳不作而妄語且微惡寒診
其脉似前而左略帶緊余曰此體虚再感寒也再以
前藥加半下茯苓至十餘貼再得大汗而安後身倦
不可久坐不思飲食用補中益氣去涼藥加神麯半
夏砂仁五七十貼而安杭州葉君章臘月因齋素
中飢而冒寒作勞遂患發熱頭痛醫與小柴胡湯遂
自汗神昏耳聾目不見物余診其脉大如指似有力
熱不退與人參黃茋白术熟附子炙甘草作大劑服
之一日而汗少二日而熱減半耳微有聞目能視物
初用藥至四貼前藥中加蒼术與兩服再得汗而熱
除本日遂去蒼术附子又與前藥作小劑服三日而
安吕仲修年六十六歲正月間因忍飢冒寒作勞
頭痛惡寒發熱骨節皆疼無汗至次日妄語熱愈甚
而妄語時止時作熱亦不為十分自服參蘇飲兩貼
汗不出又再進一服以衣覆取汗大出而熱不退至
第四日余診其脉兩手皆洪數而右為甚此因飢而
冒寒加之作勞陽明經雖受寒氣不可攻擊宜急以
大劑補之以回其虚俟胃氣充實自能出汗而解遂
以參茋白术歸身陳皮炙甘草每貼加熱附子一片
一晝夜服五貼至第三日口稍乾言語有次諸證雖
解而熱未退遂去附子加白芍又兩日思食却作肉
羹間與之又三日精神全二日許自汗出而熱退診
其脉不數洪脉却尚有些洪脉作大脉論年高而誤
汗此後必有虚證見又與前藥至次日言我大便自
病來不曾更衣今穀道逼痛虚坐努責狀如不堪醫
者必欲投大黃巴豆等劑余謂大便非實祕為是氣
因誤汗而虚不得充腹無力可努仍與前補藥以肉
粥及蓯蓉與之一日半煎濃䓤椒湯浸下體下大便
軟塊者五六枚診其脉仍舊大未斂此因氣血未得
回復又與前藥兩貼經两日小便不通少腹下妨悶
頗為所苦但仰卧則點滴而出予曰補藥服之未盡
於前藥内倍加參茋大劑服兩日小便方利而安
汪機治一人年三十餘因冒寒發熱醫用發表不瘉
繼用小柴胡熱熾汗多遂昏昏憒憒不知身之所在
卧則如雲之停空行則如風之飄毛兼有消穀善飢
夢遺諸證觀其形類肥者曰此内火燔灼而然虚極
矣診其脉皆浮洪如指曰脉經云脉不為汗衰者死
在法不治所幸者脉雖大按之不鼓形雖長而色尚
蒼可救也醫以外感治之所謂虚其虚誤矣經云邪
之所凑其氣必虚宜以内傷為重遂用參茋歸术大
劑少加桂附服十餘貼病减十之二三再減桂附加
芍藥黃芩服十餘貼病者始知身卧于牀足履于地
喜曰可不死矣服久果起
薛院使已治一人年七十九仲冬將出少妾入房致
頭痛發熱眩暈喘急痰涎壅盛小便頻數口乾引飲
徧舌生刺縮斂如荔枝然下唇黑裂面目俱赤煩躁
不寐或時喉間如烟火上衝急飲涼茶少解已濱於
死脉洪大而無倫且有力捫其身烙手此腎經虚火
遊行於外投以十全大補加山茱萸澤瀉丹皮山藥
麥門五味附子一鍾熟寐良久脉證各减三四再與
八味丸服之諸證悉退後畏冷物而痊
本事方黃茋建中加當歸湯治發熱頭疼脉浮數而
尺中遲弱者宜先服此藥補血却與麻黃桂枝軰
黃茋當歸(各一兩半)白芍藥桂枝甘草(各一兩)
右㕮咀每服五錢薑三片棗一枚水煎日三夜二服
如脉尚沈遲再進一服
海黃茋湯治傷寒兩感拘急三焦氣虛自汗及手足
出汗或手背徧多或肢體振搖腰腿沈重面赤目紅
但欲睡眠頭面壯熱兩脇熱甚手足自温两手心熱
自利不渴大便或難或如常度或口乾咽燥或渴欲
飲湯不欲飲水或少欲飲水嘔噦間作心下滿悶腹
中痛痛或時喜笑或時悲哭或時太息或時語言錯
亂疑作譫語狂言者非也神不守舍耳始得病于寤
寐之間或恐悸頭項不甚痛行步只如舊此隂盛陽
虚之故也兩手脉浮沈不一或左或右往來不定有
沈濇弱微弦五種隂脉形狀按之全無力浮之損小
沈之亦損小皆隂脉也宜先緩而後急緩宜用黃茋
湯
黃茋湯方
人參生薑黃芩白茯苓白术白芍藥
(各一兩)甘草(七錢)嘔者加藿香陳皮各五錢甚者
加乾薑炮一錢
右㕮咀水煎量證加減多少用之如大便秘結者
調中丸主之
調中丸方
人參白术白茯苓乾薑甘草(各等分)
右為末煉密丸每兩作十丸或五丸每服一二丸水
少許煎服若病急者黃茋湯每服加乾薑一錢大便
結者理中丸主之
理中丸方
人參白术乾薑(炮恐熱以生薑代之)甘草(炙)
右等分為末煉蜜丸每兩作五丸白湯化下先緩後
急也若尤急者無汗宜附子乾薑甘草湯若自汗者
宜白术附子甘草湯量脉證可於四逆湯或眞武湯
或通脉四逆湯選用之
丹絜矩新書謂有雜合邪者當以雜合法治之譬如
惡寒發熱得之感冒明是外合之邪已得浮數之脉
而氣口又緊盛明為食所傷病者又怠倦脉重按俱
有豁意而胸膈痞滿間引兩脇其脉輕取又似乎眩
此又平昔多怒奸邪之所為也細取左尺大細沈弱
此又平時房勞之過也治法宜以感冒一節且放後
先視其形色強弱厚薄且以補中化食行滯清涼胃
火而以羌辣行之則中氣稍回傷滯稍行津液得和
通體得汗外感之邪自解醫者不肯詳審求之只顧
表散外邪又不推究兼見之邪脉亦不窮問所得之
病因與性情之執者巧施雜合治法將見正氣自虚
邪氣愈固皆拙工之過也
婁此篇集丹溪海藏諸賢治傷寒皆以補養兼發散
之法實本經成敗倚伏生於動動而不已則變作及
風雨寒熱不得虚邪不能獨傷人之旨也盖凡外傷
風寒者先因動作煩勞不已而内傷體虚然後外邪
得入故一家之中有病者有不病者由體虚則邪入
而病體不虛則邪無隙可入而不病也是故傷寒為
病属内傷者十居八九後學無知舉世皆謂傷寒無
補法但見發熱不分虛實一例汗下而致天横者滔
滔皆是此實醫門之罪人也今集此法於仲景之後
其應如響使人遵之不犯虚虛實實之戒也
右綱目之文余見世醫泥於傷寒無補法多犯虚虛
實實之戒故備述之而删其純内傷者及丹溪醫按
之庸蕪者又增近代二醫按以為虚人感寒之活例
云爾神而明之存乎其人不可泥也余嘗治一刻字
工人新婚冬月冒寒表證悉具令以人參紫蘇莖葉
各一兩煎湯飲之汗出而愈一孕婦春夏之交患温
病頭痛發熱不惡寒而渴未及療治胎隨去血無筭
昏眩欲絶余令以麥門冬觔許入淡竹葉香豉頻頻
飲之亦汗出而愈盖用勞復法治之得此活法則於
治是病庶幾可十全矣
韓秪和氏和解因時法
傷寒病有可汗者論中但統言其可汗證及可汗脉或
云脉浮而數或云脉浮緊或云脉浮無汗而喘或云脉
浮為在表今略舉數條後人但憑其脉之大㮣並不分
脉浮有隂陽虚盛之理又不知有可汗不可汗之證誤
投發表藥則多變成陽毒之患矣今舉病人有汗惡風
無汗惡寒分二等及據立春已後立秋已前氣候輕重
各立方治之庶學者易為開悟耳
一病人二三月已前两手脉浮數或緩或緊按之差軟
寸關尺若力齊等其力不甚大不甚小者亦未可便
投解表藥此是見裏證未見表脉也宜候寸脉力小
如關尺即可投解表藥大抵治傷寒病見證不見脉
未可投藥見脉未見證雖少投藥亦無害也凡治雜
病以證為先脉為後治傷寒病以脉為先證為後
一病人兩手脉浮數而緊名曰傷寒若關前寸脉力小
關後尺脉力大雖不惡風不自汗出此乃隂氣已盛
先見於脉也若不投藥和之後必惡風及自汗出若
立春已後至清明已前宜調脉湯主之清明已後至
芒種已前宜葛根柴胡湯主之芒種已後至立秋已
前宜人參桔梗湯主之
調脉湯方
葛根(一兩)前胡(去苖)防風(各七錢半)甘草(半兩炙)
為粗末每服五錢水一盞生薑一塊如小指大劈破
煎七分去滓温服如寸脉依前力小加棗三枚同煎
葛根柴胡湯
葛根(一兩半)柴胡(去蘆一兩)芍藥桔梗甘草(炙各)
(七錢半)厚朴(半兩)
右㕮咀每服五錢水一盞生薑三片煎至七分去滓
熱服如寸脉依煎力小加䓤白三寸同煎服
人參桔梗湯
人參桔梗(各七錢半)麻黃(去節一兩)石膏(三兩)甘草
(炙七錢半)
右每服五錢水一盞荆芥五穗同煎至七分去滓熱
服如寸脉依煎力小加麻黃二分去節同煎服
一病人兩手脉浮數而緩名曰中風若寸脉力小尺脉
力大雖不惡風不自汗此乃隂氣已盛先見於脉也
若不投藥和之後必惡風自汗出若立春已後清明
已前宜薄荷湯主之清明已後芒種已前宜防風湯
主之芒種已後至立秋已前宜香芎湯主之
薄荷湯
薄荷(一兩)葛根人參甘草(炙各半兩)防風(去蘆二兩)
右㕮咀每服五錢水一盞煎至七分去滓熱服如三
五服寸脉力尚小加薄荷二分同煎
防風湯
防風(去蘆一兩)桔梗(三錢)甘草(炙)旋覆花(各半兩)
厚朴(三分)
右㕮咀每服五錢水二盞薑一塊同煎熱服如三五
服寸脉力尚小加荆芥穗五七莖同煎
香芎湯
川芎(二錢半)石膏(二兩)升麻(三兩)甘草(炙)厚朴
(製各半兩)
右㕮咀每服五錢水二盞煎七分温服如三五服後
寸脉力尚小加細辛二分同煎
前二段文將中風傷寒各立法者何盖謂病人始得
病三日已前或因中風脉緩或因傷寒脉緊然脉雖
先見而證猶未見尚可以藥解之故立方耳
一病人两手脉浮數或緊緩寸脉短反力小於關尺脉
者此名隂盛陽虛也若自汗出惡風是邪氣在表隂
氣有餘也素問云隂氣有餘為多汗身寒即可投消
隂助陽表劑以治之若立春已後清明已前宜六物
麻黃湯主之清明已後芒種以前宜七物柴胡湯主
之芒種已後立秋已前宜發表湯主之
六物麻黃湯
麻黃(去節一兩)葛根蒼术(各七錢半)人參甘草(炙各)
(半兩)
右㕮咀每服五錢水一盞棗二枚煎七分熱服如三
五服後汗未止惡風者加荆芥七錢三五服後不惡
風猶汗者加丁香皮半兩
七物柴胡湯
柴胡蒼术(各二兩)荆芥麻黃(各一兩)甘草(炙七)
(錢)
右㕮咀每服五錢水一盞薑一塊棗二枚同煎七分
熱服如三五服後汗未止惡風者入䓤白三寸如三
五服後汗未止加當歸一兩同煎
發表湯
麻黃(去節一兩)蒼术(二兩)當歸(半兩)炙甘草丁香
皮(各七錢半)人參(半兩)
右㕮咀每服五錢水一盞入薑一塊棗三枚同煎至
七分去滓熱服如三五服汗未止猶惡風者加桂枝
七錢如汗未止更加細辛半兩以汗止為度
一病人脉浮數或緊或緩其脉上出魚際寸脉大於關
尺者此名陽盛隂虛也若發冒悶口燥咽乾者乃是
邪氣在表陽氣獨有餘也素問曰陽氣有餘為身熱
無汗是也可投消陽助隂藥以解表若立春已後至
清明已前宜人參湯主之清明已後至芒種已前宜
前胡湯主之芒種已後至立秋已前宜石膏湯主之
人參湯
人參(半兩)柴胡(一兩)芍藥炙甘草(各七錢半)石膏
(二兩)
右㕮咀每服五錢水一盞薑一塊煎七分熱服如三
五服後熱不解者入豉三十粒同煎服
前胡湯
前胡(一兩)石膏(二兩)炙甘草(半兩)桔梗豉(各七錢半)
右每服五錢水一盞薑五片煎七分去滓熱服如三
五服熱尚未解加豉三十粒煎再服
石膏湯
石膏(三兩)芍藥柴胡(各一兩)升麻黃芩炙
甘草(各七錢半)
右㕮咀每服五錢水一盞半豉一合煎八分熱服如
三五服後熱未解者加知母一兩又未解加大黃一
兩
一病人兩手脉浮數或緊或緩三部俱有力無汗惡風
者此是隂陽氣俱有餘素問曰隂陽有餘則無汗而
寒是也可用藥平之若立春已後至清明已前宜解
肌湯主之清明已後至芒種已前宜芍藥湯主之芒
種已後至立秋已前宜知母湯主之
解肌湯
石膏(二兩)麻黃(去節七錢半)炙甘草升麻(各半兩)
右㕮咀每服五錢水一盞入豉半合煎至八分去滓
熱服如三五服後猶惡風者加麻黃半两石膏一兩
芍藥湯
炙甘草(半兩)芍藥(一兩)石膏(三兩)荆芥穗(一兩)
右㕮咀每服五錢水一盞生薑一塊煎至七分去滓
熱服如三五服後猶惡風者每服加生薑一塊同煎
服
知母湯
知母(一兩)石膏(二兩)麻黃升麻(各一兩)炙甘草
(半兩)
右㕮咀每服五錢水一盞入生薑一塊同煎至七分
去滓温服如三五服後猶惡風者加麻黃升麻各半
兩
前三段文將中風傷寒一法治者因病人始得病後
脉證俱見若投解劑必不能愈故立前方同法治之
仲景云傷寒為病脉緩者為中風脉緊者名傷寒今
分此二端何也始因冬寒毒之氣中人其内伏之陽
沈潜于骨髓之内每至春夏發時或因外傷寒而引
内邪出或因外傷風而引内邪出及乎内邪既出而
為病一也古人云立此二端恐後人疑其緊脉與緩
脉治别也若中風與傷寒脉異何故仲景無别法治
之此乃後人不究仲景之心也病人始得病一二日
至五六日尚有表脉及表證亦可依脉證投藥凡投
解表及發表藥每一日可飲三服病證甚可至五服
外不可頓服藥也如證未解次日依前再投如證依
前未解可作熱粥投之粥内加䓤白亦可如有汗出
勿厚衣盖覆恐汗出太過作亡陽證也
海藏云韓氏微旨可汗一篇有和解因時法言傷寒
之脉頭小尾大傷風之脉頭大尾小李思訓保命新
書亦分尺寸與仲景同之非若前人總言尺寸脉俱
浮而緊尺寸脉俱浮而緩緊則為傷寒無汗緩則為
傷風自汗又有傷寒有汗者傷風無汗者脉亦互差
與證不同前人已盡之矣惟韓李所言頭小尾大即
為傷寒尾小頭大即為傷風人病間有脉證未顯于
尺寸者故韓李述為和解因時法也又恐後人疑其
不與前聖合遂於本方内又立加減法數條亦不越
前人之意何其當哉盖二公者當宋全盛之時故又
戒麻黃桂枝不可輕用改用石膏升麻葛根柴胡之
平劑當時則可非百代常行之道時世遷移之法也
可汗一篇若隨湯液隨證應見自有定規雖明哲不
可踰也
又寸口脉小飲冷與霧露所傷同作中焦治今韓李
云傷寒寸小者勿認與飲冷霧露同傷一體也飲冷
霧露所傷寸口舉按全無是隂氣在胃不和陽氣不
能升越也傷寒寸口小者只於關部下至&KR1864;胱本部
見之寸口雖小只是舉之微小沈得之有也非若飲
冷舉按全無也若果寸口舉按全無即不可解表只
宜温中不可不知
惡寒(此門係初稿故仲景法與後人續法混列以其頗有條理不復改正讀者詳之)
惡寒者風寒客於榮衛非寒熱之寒又非惡風也故不
待見風而後怯寒雖身大熱亦不欲去衣被也甚則向
火增被不能遏其寒所以然者由隂氣上入陽中或陽
氣微或風虚相摶之所致也惡寒一切属表雖裏證悉
具而微惡寒者亦表未解猶當先解其外俟不惡寒乃
可攻也經云發熱惡寒發於陽可發汗無熱惡寒而踡
脉沈細發於隂可温裏惡寒雖悉属表亦有虚實之分
若汗出而惡寒為表虚無汗而惡寒為表實表虚可解
肌表實可發汗
傷寒太陽病在表故惡寒少陽半在表半在裏亦微惡
寒陽明在裏本不惡寒或惡寒者與太陽合病也
太陽發熱惡寒脉浮(方論見前太陽病發熱門)
陽明中風口苦咽乾腹滿微喘發熱惡寒脉浮而緊亦
麻黃湯證也陽明病脉遲汗多微惡寒者表未解亦桂
枝湯證也(三時用代藥如前例)
少陽證頭汗出微惡寒小柴胡加桂枝湯
三隂為少隂經有惡寒之證太隂厥隂皆不惡寒然少
隂惡寒又有二證發於少隂者無熱而惡寒宜温之属
理中湯四逆湯少隂(無熱惡寒)
似與前太陽經未即熱一條相似所謂寒未即熱者為
太陽證具而未熱耳此之無熱惡寒盖無太陽頭痛等
證知為少隂也
少隂病下利惡寒而踡四逆湯眞武湯小建中湯若
惡寒而踡時時自煩欲去衣被者活人用大柴胡湯下
之趙氏以為宜温散隂邪導引眞陽汗而可解也若下
之非惟不能解表反虚其裏使惡寒之邪乘虚内陷縱
使其脉沈滑而實亦未可遽用大柴胡必須先解表使
惡寒證罷而後可用也少隂病惡寒身踡而利手逆
冷者不治(無陽故也)少隂四逆惡寒而身踡脉不至不煩
而躁者死
外有太隂自利不渴厥隂下利厥逆俱或惡寒太隂宜
理中湯厥隂宜四逆湯前既言二隂不惡寒今又言或
惡寒要知太隂厥隂皆不惡寒者此陽傳隂者也三隂
皆能惡寒者隂入隂者也特在少隂為多耳
惡寒脉微而復利利止亡血也四逆加人參湯主之(成惡)
(寒脉微而利者陽虚隂盛也利止則津液内竭故云亡血金匱玉函曰水竭則無血與四逆湯温經㫑陽加人)
(參生津液益血)
四逆加人參湯方
人參乾薑甘草(各一两)附子(一枚去皮煨)
右㕮咀每服五錢水煎温服日三
發汗病不解反惡寒者虚故也芍藥甘草附子湯主之
(成發汗病解則不惡寒發汗病不解表實者亦不惡寒今發汗病且不解又反惡寒者榮衛俱虚也汗出則榮)
(虚惡寒則衛虚與芍藥甘草附子湯以補榮衛)
芍藥炙甘草(各三兩)附子(一枚炮去皮破捌片)
已上三味以水五升煮取一升伍合去滓分温服
疑非仲景意(成芍藥之酸收斂津液而益榮附子之辛熱固陽氣而補衛甘草之甘調和辛)
(酸而安正氣)
下後復發汗心振寒脉微細者此内外俱虚也當歸四
逆湯眞武湯太陽病下後脉促胸滿者桂枝去芍藥湯
主之
桂枝去芍藥湯方
桂枝(去粗皮)生薑(切各一兩半)炙甘草大棗(六枚)
右㕮咀每服五錢水煎温服
若微惡寒者去芍藥加附子湯主之(前方加附子半箇去皮炮活人云)
(芍藥味酸脉促胸滿恐成結胸故去芍藥单用辛甘之味發散毒氣也)
傷寒汗下後心下痞而惡寒者表未解也先用桂枝湯
解表用大黃黃連瀉心湯攻痞若痞而汗出惡寒者表
已解也附子瀉心湯主之(方論見痞)
背惡寒背負陽抱隂背寒者陽弱也然有隂陽二證少
隂一證以隂寒氣盛不能消耗津液故口中和三陽合
病以陽氣陷人津液為之涸故舌乾口燥以此别之思
過半矣口中和而背惡寒者属少隂宜附子湯(見欲寐嗜)
(卧)舌乾口燥内有熱證口中不仁背惡寒者為三陽
合病宜白虎湯(見發熱)經云腹滿身重而垢譫語遺尿
口中不仁為三陽合病白虎加人參湯主之(見渴)若自汗
者亦用白虎加人參湯又陽明證背微惡寒無大熱
口中燥渴者亦用白虎加人參湯中暑亦有背惡寒
證但面垢自汗脉虚而伏詳見雜病中凡脾胃素虚
之人遇暑月閒飲冰水或噉生冷寒氣蓄聚隂上乘陽
故寒從背起冷如掌大此當以温藥主之(大順散之類)
惡風
衛氣者所以温分肉充皮膚肥腠理司開闔者也故風
邪中於衛也則必惡風惡風寒俱為表證但惡風比惡
寒為輕耳惡寒者雖不當風而時自怯寒惡風者居密
室之中幃幕之内則無所畏或當風或揮扇則淅淅然
而惡也惡寒則有隂陽之分惡風唯属陽耳所以三隂
之證並無惡風惡風雖在表而發散又自不同若無汗
惡風則為傷寒當發其汗故用麻黃湯若汗出惡風則
為中風當解其肌故用桂枝湯裏證雖具而惡風未罷
皆當先解其外也
發熱惡風為表虚属太陽病(見發熱太陽病條)發汗後遂汗
漏不止其證似風濕相摶證背惡風汗出小便不利四
肢難屈伸但心下不滿者身不痛用桂枝加附子湯(見自)
(汗)風濕相摶者骨節煩痛掣痛用甘草附子湯(方見體痛)
身熱惡風項強脇滿手足温而渴者用小柴胡湯(見脇)
(痛)
頭痛
傷寒頭痛雖属三陽惟太陽經獨多盖太陽為病属表
而頭痛專為主表雖有傷寒六七日頭痛不大便有熱
而與承氣湯下之者却云若小便清者知熱不在裏仍
在表是知頭痛属表明矣太隂少隂二經之脉從足至
胸而還不上循頭故無頭痛惟厥隂脉循喉嚨之後上
連目系與督脉會於巔亦有頭痛乾嘔吐涎沬吳茱萸
湯一證却無身熱亦與陽證不同也然風温病在少隂
濕温病在太隂而頭反痛至於隂毒亦然是又不可拘
拘為者内因頭痛作止有時外因頭痛常常有之直須
傳入裏方罷
發熱頭痛惡風屬太陽(方論見太陽病發熱)大便不利六七日
頭痛身熱小便赤者宜承氣湯若小便利者知不在裏
仍在裏須發汗若頭痛者必衂宜桂枝湯(論見胃實)和解
服桂枝湯或下之仍頭項強痛翕翕發熱兼心下滿微
痛小便不利者桂枝去桂加茯苓白术湯(方論見項強)太
陽中風下利嘔逆表解者可攻之其人漐漐汗出發作
有時頭痛心下痞鞕引脇下痛乾嘔短氣汗出不惡寒
者表解裏未和也十棗湯(方論見脇滿痛)
張或謂十棗湯與桂枝去桂加茯苓白术湯二者皆
屬飲家俱有頭項強痛之病何也此經絡所繋非偶
爾而言也針經曰太陽&KR1864;胱之脉起于目内&KR1475;皆上
額交巔上其支者從巔上至耳上角直者從巔入絡
腦還出别下項循肩膞内俠脊抵腰中入循膂絡腎
属&KR1864;胱上文所絡腎者即三焦也夫三焦者為陽氣
之父决瀆之官引導隂陽開通閉塞水道出以氣化
而言也緣太陽經多血少氣既病則氣愈弱其時表
病而裏熱未甚微渴而恣飲水漿為水多氣弱不能
施化遂停伏于内則本經血氣因而凝滯致有頭痛
項強之患矣若伏飲流行經絡疏利而頭痛自愈矣
温病發熱頭痛脉反沈若不瘥身痛當救裏四逆湯(論見)
(發熱)刺太陽病頭痛至七日以上自愈者以行其經盡
故也若欲作再經者針足陽明使經不傳則愈(傷寒自一)
(日至六日傳三陽三隂經盡至七日當愈經曰七日太陽病衰頭痛少愈若七日不愈則太陽之邪再傳陽明)
(針足陽明為迎而奪之使經不傳則愈吳脉浮頭痛太陽也宜刺腕骨京骨又云表證頭疼惡寒發熱刺合谷)
陽明身熱頭痛漱水不欲嚥必發衂脉數者犀角地黃
湯茅花湯(見鼻衂)陽明病表裏大熱煩渴引飲頭痛如
破者宜竹葉石膏湯陽明頭痛不惡寒反惡熱大便
實調胃承氣湯陽明病反無汗而小便利二三日嘔
而欬手足厥者必苦頭痛若不欬不嘔手足不厥者頭
不痛(内經曰巨陽受邪少隂為衰得熱則痛從之從之則厥也太陽與少隂為合此證當是太陽未全罷)
(耳經又曰陽明則喘而啘啘則惡人小便利者寒邪内攻肢厥頭痛者寒邪外攻也)
吳陽明頭痛額前目痛鼻乾脉長也無汗者葛根加
䓤白白芷汗之若有汗曾經發汗頭痛不解者宜葛
根䓤白湯主之若不惡風而反惡熱自汗煩渴脉洪
數飲水頭痛白虎加白芷湯主之若内有燥屎蒸蒸
發熱頭痛者調胃承氣湯主之凡陽明頭痛無汗者
葛根麻黃䓤白白芷石膏之属也有汗則白芷石膏
葛根川芎湯也
傷寒脉弦細頭痛發熱者属少陽不可發汗汗之則譫
語此属胃胃和則愈胃不和則煩而悸宜小柴胡湯(論見)
(口苦)
吳少陽經頭痛頭角或耳中痛脉弦數口苦發熱往
來寒熱者並用小柴胡湯和之一方加川芎尤妙盖
川芎亦胆經藥也凡少陽頭痛不分有汗無汗皆以
柴胡湯主之非次頭痛及發寒熱脉緊不大即是上
膈有痰瓜蒂散吐之
頭痛乾嘔吐涎沫者吳茱萸湯(方論見吐)活人云厥隂頭
痛為欲愈小建中湯
活若已發汗或未發汗頭痛如破者用連鬚䓤白湯
連鬚䓤白湯方
䓤白(連鬚切半升)生薑(二兩)
右以水二升煮取一升分二次温服再不止者宜服
後方
葛根䓤白湯方
葛根芍藥知母(各半兩)川芎䓤白生薑
(各一兩)
右以水三升煎至一升熱服
若非次頭痛胸中滿及發寒熱脉緊而不大者即是膈
上有涎宜用瓜蒂末一錢煖水調下吐涎立愈
雲傷寒汗下後頭痛起目眩者宜獨活湯
防風獨活旋覆花當歸(各七錢)
右㕮咀羌水同煎服
傷寒熱病後頭痛不止者用石膏川芎湯
石膏川芎(各一兩)
右㕮咀每服五錢水煎服
海太陽頭痛有汗桂枝湯無汗麻黃湯陽明頭痛白
虎湯少陽頭痛小柴胡湯太隂頭痛脉浮桂枝湯
脉浮理中湯俱加川芎細辛少隂頭痛小柴胡湯麻
黃附子細辛湯厥隂頭痛外傷本經桂枝麻黃各半
嘔而微吐苦水吳茱萸湯
垣太隂頭痛者必有痰也少隂頭痛者足寒而氣逆也
盖太隂少隂二經雖不至頭然痰與氣逆壅於膈中則
頭上氣不得暢降而為痛也
雲如脉浮而頭痛過在手足太陽刺完骨京骨如脉
浮而長過在手足陽明刺合谷衝陽如脉浮而弦過
在手足少陽刺陽池丘墟風府風池此刺頭痛之法也
集傷寒頭痛刺合谷攅竹
項強
發熱惡風項強者属太陽(方論見太陽病發熱)太陽病項背強
几几反汗出惡風者桂枝加葛根湯主之太陽病項背
強几几無汗而惡風者葛根湯主之皆發散之劑也而
有輕重不同者盖發熱汗出惡風為表虛表虚者可解
肌無汗惡風者為表實表實者可發汗是以為治不同
也太陽傷寒項背強其或太陽中風加之寒濕而成
痙者亦項強也經曰病者身熱足寒頸項強急惡風時
頭熱面赤目脉赤獨頭面搖動卒口噤背反張者痙病
也金匱曰太陽病項背強几几然脉反沈遲者此為痙
桂枝加括蔞湯主之服桂枝湯或下之仍頭項強痛
翕翕發熱無汗心下滿微痛小便不利者桂枝去桂加
茯苓白术湯(張或問上條所云頭項強痛此邪氣仍在表也雖經汗下而未解猶宜解散之何故)
(去桂加茯苓白术湯主之是無意於表也予曰此非桂枝證乃属飲家也夫頭頸強痛既經汗下而不解心下)
(滿而微痛小便不利此為水飲内蓄邪不在表故云去桂枝加茯苓白术若得小便利水飲行腹滿減而熱自)
(除則頭項強痛悉愈矣且如十棗湯證頭亦痛乃邪熱内蓄而有伏飲故頭痛其飲水頭痛不須攻表但宜逐)
(飲飲盡則病安矣)傷寒四五日身熱惡風頭項強脇下滿手
足温而渴者小柴胡湯若下後不能食身黃小便難
者與柴胡湯必反重(方論俱見脇痛)結胸者項強如柔痙狀
下之則和大陷胸丸(方論見結胷)太陽與少陽併病頭項
強痛或眩冒時如結胸心下痞鞕者當刺大椎第一間
肺俞肝俞不可汗汗則譫語脉弦五六日譫語不止刺
期門(成太陽之脉絡頭下項頭項強痛者太陽表病也少陽之脉循胸絡脇如結胸狀心下痞鞕者少陽)
(裏病也太陽少陽相併為病不純在表故頭頂不但強痛而或眩冒亦未至入裏故時如結胸心下痞鞕邪在)
(半表半裏之間也刺大椎第一間肺俞以瀉太陽之邪刺肝俞以瀉少陽之邪邪在表則可發汗邪在半表半)
(裏則不可發汗發汗亡津液損動胃氣少陽之邪因干於胃土為木刑則發譫語脉弦至五六曰傳經盡邪熱)
(去而譫語當止若不止為少陽邪熱甚也刺期門以瀉肝胆之氣宜柴胡桂枝栝蔞實柴胡加龍骨湯)
太陽少陽併病心下鞕頸項強而眩者當刺大椎肺俞
慎勿下之(成心下痞鞕而眩者少陽也頸項強者太陽也刺大椎肺俞以瀉太陽之邪以太陽脉下)
(項夾脊故爾肝俞以瀉少陽之邪以胆為肝之府故爾太陽為在表少陽為在裏即是半表半裏證前證云不)
(可發汗汗則譫語見發汗攻太陽之邪少陽之邪益甚于胃必發譫語此云慎勿下之攻少陽之邪太陽之邪)
(乘虚入裏必作結胸經曰太陽少陽並病而反下之成結胸小柴胡加桂亦可)
桂枝去桂加茯苓白术湯方
芍藥生薑白茯苓白术(各一兩半)甘草(一兩)
大棗(六枚)
右㕮咀每服五錢水煎温服小便利即愈
心下滿痛小便利者成結胸小便不利為停飲故加
苓术以行之
項強卒口噤背反張為痙(方論見雜病痙門)
體痛
體痛乃六經俱有之證有表有裏有寒有熱有風有濕
如太陽傷寒榮血不利身痛者宜發汗若汗後脉沉遲
體痛者又宜温之中暍身痛者白虎湯解之裏寒外熱
身痛者先當救裏而後攻表寒在三隂則脉沈身痛風
在三陽則支節煩痛四逆柴胡之劑可不審哉太陽
身痛但拘急耳中濕身痛不可轉側隂毒身痛體勢沈
重宛如被杖以此别之
太陽發熱惡寒身體痛者属太陽病麻黃湯大青龍湯
是也(方論見太陽病發熱下同)若兼心下支結者柴胡加桂枝湯
若兼下利清穀腹脹者先以四逆温裏後以桂枝發
表若尺脉遲者血少榮氣不足活人先以黃茋建中
湯養其血俟尺脉回却用柴胡等湯和解之
黃茋建中湯方
黃茋桂枝(各一錢半)白芍藥(三錢)甘草(一錢)
右四味以水一盅半薑五片棗二枚煎至八分去滓
入稠餳一大匙再煎服舊有微溏或嘔者不用餳
按熱多寒少尺脉遲者榮血不足黃茋建中湯夫血
不足而用黃茋者黃茋味甘加以甘草大能生血此
仲景之妙法盖稼穡作甘甘能補胃胃為血之海氣
血所從以生又内經曰無陽則隂無以生以甘益胃
而生血旨哉今人但知參茋為氣藥故表而出之
發汗後身體痛脉沈遲者桂枝加芍藥生薑人參新加
湯主之
桂枝人參(各一兩半)芍藥生薑(各二兩)甘草(一兩)
大棗(六枚)
右㕮咀每服五錢水煎温服
成汗後身痛邪氣未盡也脉沈遲榮血不足也經云
其脉沈者榮氣微也又云遲者榮氣不足血少故也
與桂枝湯以解未盡之邪加芍藥生薑人參以益不
足之血
張或云經言表邪盛脉浮而緊法當身痛宜以汗解
之况身痛皆係表邪未盡此又加人參芍藥生薑以
益血何也予曰表邪盛則身疼血虚則身亦痛其脉
浮緊者邪盛也其脉沈微者血虚也盛者損之則安
虚者益之則愈仲景凡言發汗後以外無表證裏無
熱證止餘身痛一事而已若脉稍浮盛則為表邪未
盡解今言脉沉遲此血虚以致然也故加人參生薑
芍藥以益血
温病熱頭痛脉反沈若不瘥身痛當救裏四逆湯(論見發熱)
傷寒八九日風濕相摶身體痛煩不能自轉側不嘔
不渴脉浮虚而濇者桂枝附子湯主之(成傷寒與中風家至七八)
(日再經之時則邪氣多在裏身必不若疼痛今日數多復身體疼煩不能自轉側者風濕相摶也煩者風)
(也身疼不能自轉側者濕也經曰風則浮虚脉經曰脉來濇者為病寒濕也不嘔不渴裏無邪也脉得浮)
(虚而濇身有疼煩知風濕但在經也與桂枝附子湯以散表中風濕)
桂枝附子湯方
桂枝(四兩去粗皮)附子(三枚炮去皮破八片)生薑(三两切)炙
甘草(二兩)大棗(十二枚擘)
右五味以水六升煮取二升去滓分温三服(成風在表者散)
(以桂枝甘草之辛甘濕在經者逐以附子之辛熱薑棗辛甘行榮衛通津液以和表也)
若其人大便鞕小便自利者去桂枝加白术湯主之(成桂)
(發汗走津液此小便利大便鞕為津液不足去桂加术)風濕相摶骨節煩疼掣
痛不能屈伸近之則痛劇汗出短氣小便不利惡風不
欲去衣或身微腫者甘草附子湯主之
甘草白术(各一兩)桂枝(二兩)附子(一枚炮)
右㕮咀作四劑水煎温服(活人云身腫者加防風一兩悸氣小便不利者加白)
(茯苓一兩半)
陽明病欲食小便反不利大便自調其人骨節痛翕翕
如有熱奄然發狂濈然汗出而解者此水不勝穀氣與
汗共併脉緊則愈(桂枝湯)
太隂中風四肢煩疼陽微隂濇而長者為欲愈
少隂病身痛手足寒骨節痛脉沈者附子湯少隂病
至四五日腹痛小便不利四肢沈重疼痛自下利者有
水氣真武湯
厥隂大汗出熱不去内拘急四肢痛又下利厥逆而惡
寒者四逆湯身體痛下利(方論見下利條)身體痛吐利為霍
亂(方論見吐利條)身體痛手足寒若脉沈但欲寐者附子湯
(方論見但欲寐)若大汗出熱不去内拘急自利惡寒者四逆
湯(方論見下利)若夏月中暑脉虚而渴者白虎加人參湯
(方論見中暑)身痛如被杖面目青咽痛者為隂毒升麻鼈
甲去雄黃蜀椒湯(方論見隂毒)
垣風濕相摶一身盡痛者補中益氣湯加羌活防風升
麻藳本蒼术治之如病去勿再服以諸風藥損人元氣
而益其病故也
海神术湯治風濕惡寒脉緊無汗白术湯治風濕惡
風脉緩有汗(俱見傷寒發熱條)
右二术湯治風濕又當隨證加減其詳並見痙條及
白术神术二湯後
活杏仁湯治風濕身體疼痛惡風微腫
桂枝(二兩)麻黃(去節湯泡乾)芍藥天門冬(去心各一兩)
生薑(一兩半)杏仁(二十五枚去皮尖炒)
右㕮咀每服五錢水煎温服
垣麻黃復煎湯治隂室中汗出懶語四肢困倦乏力
走疰疼痛乃下焦伏火不得伸浮而躁熱汗出一身疼
痛盖風濕相摶也以麻黃發汗漸漸發之在經者亦宜
發汗况值季春之月脉緩而遲尤宜發之令風濕去而
陽氣升困倦乃退血氣俱得生旺也
麻黃(去節用水五盞先煎令沸去上沫查再煎至三盞方入下藥)黃茋(各二錢)
白术人參柴胡根防風生地黃(各五分)
羌活黃檗(各一錢)甘草(三分)杏仁(三箇去皮尖)
右㕮咀作一服入麻黃湯煎至一盞臨卧服勿飽服
當歸拈痛湯治濕熱為病身體疼痛(方見雜病身體痛門)
證治準繩卷四十一
