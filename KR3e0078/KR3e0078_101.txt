證治凖繩卷一百一
明王肯堂撰
外科
禁忌(十五)
薛仲景先生治傷寒有汗吐下三法東垣先生治瘡瘍
有疎通托裏和榮衞三法用之得宜厥疾瘳矣假如瘡
瘍瘇硬木悶煩熱便秘脈沈而實其邪在内當先疎其
内以下之焮瘇作痛便利調和脈浮而洪其邪在表當
先托其裏以汗之元戎云榮衞充滿抑遏而為癰者當
泄之以奪盛熱之氣榮衞虛弱壅滯而為癰者當補之
以接虛怯之氣又東垣先生云瘡瘍雖面赤伏熱不得
攻裏裏虛則下利仲景先生云瘡家雖身體疼痛不可
發汗汗之則發痙苟不詳審妄為汗下以致血氣虧損
毒反延陷少壯者難以潰斂老弱者多致不救
東垣瘡瘍及諸病面赤雖伏火熱禁不得攻裏為陽氣
怫鬱邪氣在經宜發表以去之故曰火鬱則發之雖大
便數日不見宜多攻其表以發散陽氣少加潤燥藥以
潤之如見風脈風證只用發表風藥便可以通利大便
若口乾燥秘濇尤宜潤之慎不可下也九竅不利皆不
可下瘡瘍鬱冐俗呼昏迷是也慎不可下汗之則愈
丹溪精要云大黃治癰疽之要藥以其宣熱拔毒又云
瘡始作皆須以大黃等湯極轉利之且排日不廢繼又
自言患癰疽者每有泄瀉皆是惡候此是不能無疑者
也借曰前用大黃恐因病體實而大腑秘結有積熱沈
痼之積者發也止可破結導滯推合轉動而已豈可謂
極轉利之而且排日不廢乎若下利之後又與利藥恐
非防微杜漸之意瘡之始作即周禮腫瘍之時也腫在
肌肉若非大滿大實堅之證自當行仲景發表之法借
五香湯為例散之於外何必遽以峻下之藥以奪其裏
自取其禍乎
精要云大凡癰疽不可舍五香湯此又不能無言者也
開卷便於第一論中詳言之吾不知良甫之時有許多
大腑堅秘病氣鬱塞若是之頑厚可以驟散而大下者
若果有之亦當開陳時之先後證之可否庶乎後人不
敢孟浪殺人也或曰癰疽用大黃走泄以去毒自孫真
人行千金方已言之矣良甫祖述其說何吾子病之深
也曰大黃除諸實熱而性峻急孫以盛行奇術於公卿
間時在晚宋民不知兵交游於富貴之家肉食之輩固
皆捷效今良甫不分貧富苦樂勞逸一㮣用之寧無孟
浪之患乎況有房勞而虛者憂怒而虛者極意貪求而
虛者強力動勞而虛者大醉過飽而虛者皆因氣弱而
濇血少而獨生疽固是難治之病若大腑秘而稍安穀
食肯守戒律甘心澹味者猶為可治但費補工夫耳苟
因旬日半月大便秘實不知其氣不降也便以為實而
行大黃些少寒熱不知其血氣不和也便以為有外感
而行表散如此害人甚速
仲景云瘡家雖不疼痛不可發汗汗之則痙(發汗為大汗出非謂)
(諸托裏之藥輕輕表散也)
丹排膿内補十宣散若用之於些少癰疽與冬月儘可
助内托之功若於冬月腫瘍用之亦可轉重就輕移深
為淺若潰瘍與夏月用之其桂朴之溫散佐以防風白
芷吾恐雖有參芪難為倚仗比見世人用此方者不分
癰疽冬夏無經絡無先後如盲人騎瞎馬半夜臨深池
危哉又云内補十宣散瀉衞燥血藥太多止可用於
輕小證候虛之甚者恐難倚仗
精要云内托散一日至三日之内進十數服治毒氣攻
衝臟腑名護心丸此方專為服丹石而發疽者若不因
丹石而發恐非必用之劑若夫年老者病深者證憊者
體重者菉豆雖補將有不勝重任之患矣
丹夫外施敷貼正與發表之意同經曰發表不遠熱大
凡氣得熱則散冷則斂向見鄭經歷性嗜酒與煎&KR1020;年
五十餘忽春末夏初在額絲竹空穴湧出一角長短大
小如鷄距稍堅求予治予曰此非膏粱所致而何宜斷
厚味先解食毒針炙以開泄壅滯未易治也此少陽經
所過氣多血少者鄭以憚煩召他醫以大黃朴硝腦子
等冷藥罨之一夕豁開如醬蚶徑三寸一二日後血自
蚶中濺出高數尺而死此冷藥外逼熱鬱不得發宜其
發之暴如此也李世英疽不熱不痛屬陰切不可用
冷藥敷貼恐逼毒氣入内薛内經云五臟不和九竅
不通六腑不和留結為癰又云形傷痛氣傷瘇此則臟
腑不和瘡發於外也明矣塗貼寒涼豈能調和臟腑宣
通氣血耶設使瘇痛熱渴脈滑數而有力屬純陽宜内
用濟陰丹外用益陽散則熱毒自解瘀滯自散若似瘇
非瘇似痛非痛似潰不潰似赤不赤脈洪數而無力屬
半陽半陰宜内用沖和湯外用陰陽散則氣血自和瘀
滯自消若微瘇微痛或色黯不痛或堅硬不潰脈洪大
按之微細輭弱屬純陰宜内服回陽湯外敷抑陰散則
脾胃自健陽氣自回丹溪先生云敷貼之劑應酬輕小
熱證耳若不辨其陰證陽證之所由分而妄敷寒涼之
劑迷塞腠理凝滯氣血毒反内攻而肉反死矣況運氣
得寒而不健瘀血得寒而不散瘀血得寒而不潰新肉
得寒而不生治者審焉
蜞針法謂開門放毒以為要捷恐可施於輕小證候耳
愚謂蜞之所吮止膚間惡血若積毒於臟腑者徒竭之
於外而不及於裏恐未為得往見張兄之子甫二歲徧
身赤疹如霞片予向見其母久病痁謂毒熱在血所成
者張曰誰不因母血所成何謂毒熱之血予曰其母雖
痁食肉如平時肉性熱與宿痰之熱相摶非毒歟張不
之信自取五六大蜞吮其血疹頓消乳食起居如舊予
曰非其治也未可以為喜張怒越二三日大發熱而暴
死非竭之於外血去而氣不能獨居乎
薛氏論見前内消條
薛用藥之法如執權衡當察病勢輕重邪畜表裏瘡毒
瘇潰元氣虛實若不詳究其因率爾投治實實虛虛七
惡之禍不能免矣治者審之吴庠盛原博掌後患疔
紅絲至腕惡寒發熱勢屬表證與奪命丹一服紅絲頓
消又用和解之劑大勢已退彼别服敗毒藥發熱口乾
紅絲仍見脈浮大而虛此氣血受傷而然以補中益氣
湯主之而愈蓋奪命散毒性尤猛烈瘡邪已散而復用
之是誅伐大過失内經之旨矣一儒者元氣素弱予
補其氣血出膿而愈後因勞役瘡痕作癢乃别服敗毒
藥一劑以致口噤舌強手足搐搦痰涎上涌自汗不止
此氣血傷而發痙也用十全大補加附子一錢灌服而
甦一男子患疔服奪命丹汗不止而瘡不痛熱不止
而便不利此汗多亡陽毒氣盛而真氣傷矣用參芪歸
术芍藥防風五味二劑諸證悉愈惟以小便不利為憂
予曰汗出不宜利小便汗既止陽氣復而自利矣仍用
前藥去防風加麥門倍用當歸黃芪四劑便行瘡潰而
愈東垣曰瘡瘍食肉乃自棄也瘡瘍乃營氣而作今
反補之自棄何異雖用藥治不能愈也精要曰羊鷄
牛鵝魚麪煎煿炒炙酒等味犯之必發熱用梔子黃芩
湯最效丹溪曰梔芩苦參犀角佐輔人參固可解食
毒之熱若寒月與虛人寧無加減乎内經謂膏粱之變
足生大疔此言瘡疽之因也禁戒厚味恐其引起宿火
之熱此誠富貴豢養口腹者所當謹若素貧者大不然
矣予治一人背癰徑尺穴深而黑家貧得此急作參耆
歸术膏多肉餛飩與之而安多肉餛飩補氣之有益者
也
腫瘍(十六)
癰疽初發壅腫而未見膿者也集驗論瘡瘍之法其
名有三曰癤曰癰曰疽癤者初生突起浮赤而無根脚
腫見於皮膚間止闊一二寸有少疼痛數日後則微輭
薄皮剝起始出清水後自破膿出如不破用替鍼丸拔
毒膏貼之膿出即愈癰者初生紅腫突起無頭便用火
鍼鍼之即散不散鍼侵根脚闊三四寸發熱惡寒煩渴
或不發熱抽掣疼痛四五日後按之微輭此證毒氣浮
淺春夏宜用防風敗毒散加葱頭薑棗煎服秋冬去薑
棗葱頭加木香身半已上加括蔞與半已下宜加射干
治早者即散或用追毒丸返魂丹復元通氣散微利之
膿成用鈹針破開或用替針丸咬開又一等皮色不變
但略微腫肌肉内痛夜間痛甚發熱惡寒煩渴此熱毒
深亦名為疽謂其能傷筋脈骨髓也日久按之心中微
輭膿成後用火烙開以决大膿外用拔毒乳香膏貼之
宜服内托之藥初發急用大針於腫硬處針之則散疽
者初生白粒如粟米大便覺癢痛觸著其痛應心此疽
始發之兆也急用火針於白粒上針開或誤觸破或入
湯便覺微赤腫痛三四日後不散根脚赤暈展開須詳
看之方見其暈闊狹如闊四五寸左右渾身發壯熱微
渴瘡上亦熱此疽也用火針於初起白粒上刺入一寸
餘徑寸之間四邊刺四處便用四味紫葛湯淋洗一日
夜共五六次洗之洗了以輭帛拭乾看疽上或有漸生
白粒如黍米或多或少可用銀篦兒挑去勿令見血或
有少血亦不妨不見血尤妙却用老皮散傅之用涼水
調大鐵篐散圍貼如留瘡口瘡口處用水調正鐵篐散
貼之未可用膏藥如再要洗須先去圍藥令淨然後洗
之一次洗一次點檢疽上漸生白粒有則如前挑之六
七日瘡頭無數如蜂房膿不肯出仍淋洗圍貼冬月用
五香連翹湯大黃一味隨虛實加減夏秋用黃連羌活
散春末夏初用防風敗毒散加葱白棗煎服秋去之加
木香若形氣實脈洪滑有力痛腫焮開壯熱便閉於五
利大黃湯漏蘆湯返魂丹追毒丸復元通氣散選一藥
以通利之若大便潤便止藥四十歲已前可用之虛弱
年老之人雖有便閉之證須慎之勿令過也瘡熱暈赤
焮開圍貼如赤暈收斂却再換鐵篐散不及用火針證
七八日後中間初起白粒處此竅已潰通内大膿可用
皮紙撚小紙紝撚入竅中令透漸漸流出可不用針砭
如要膿透必以大針刺開或周圍四五處其竅四邊如
蜂房處膿不肯出用正鐵篐散香油調貼一證初生白
粒誤觸後便覺情懷不舒暢背上沈重如負五七斤米
樣身體煩疼胸膈痞悶而躁飲食無味怕聞食氣所謂
外如麻裡如瓜者疽毒深惡内連腑臟也三五日内皆
可用烙於中間左右上下令毒氣通暢後膿從諸竅而
出五六日不散疽頂生白粒如椒者數日後漸生多間
有大如蜂房蓮子者指捺有膿血而不流時有清水流
出微腫不突根脚紅暈漸漸展開或痒痛或不痛或根
脚暈紫赤焮開至七八寸疽不甚熱此證甚重用紫葛
湯加米醋一盞淋洗可使紅活如法去白粒𫝊老皮散
圍大篐散瘡口塗正鐵篐散每用前法如得根脚紅暈
收疽突此藥力到變重為輕如起第一顆頂上白粒雖
有膿而紝引不透按之猶硬或漸不疼便宜用火烙開
透若根脚仍舊紫黑瘡反陷下如牛項之皮漸變黑色
肌骨腐潰恍惚沈重用拔毒乳香膏貼四邊仍用大鐵
篐散圍却用猪蹏湯洗此數項變證必多又宜隨證調
理脈若虛弱便用大料人參當歸濃湯調解毒行經之
藥凡癰疽必服萬全散夏月用桃紅散服以護心若見
膿之後當以潰瘍法調理(按集驗治法未可盡據為凖繩更當以後論為主參酌諸)
(方用之)大法腫高焮痛脈浮者邪在表也宜托之如内
托復煎散腫硬痛深脈沈者邪在内也宜下之如黃
連内疎湯仙方活命飲苦參丸外無焮腫内則便利
調和者邪在經絡也宜調和榮衞如托裡榮衞湯白芷
升麻輩焮痛躁煩或咽乾作渴者宜降火如黃連解
毒湯焮痛發熱或拘急或頭痛者邪在表也宜散之
如荆防敗毒散人參敗毒散輩大痛或不痛者邪氣
實也隔蒜炙之更用解毒如仙方活命飲煩躁飲冷
焮痛脈數者邪在上也宜清之如清涼飲或金銀花散
惡寒而不潰者氣實兼寒邪也宜宣而補之如十宣
散焮痛發熱汗多大渴便秘譫語者結陽證也宜下
之如黃連内疎湯破捾丹輩不作膿或熱而不潰者
虛也宜補之如補中益氣湯八物湯十全大補湯輩
焮痛或不痛及麻木者邪氣盛也隔蒜炙之腫痛或
不作腫者邪氣凝結也宜解之如仙方活命飲腫痛
飲冷發熱睡語者火也宜清之如清心湯或防風通聖
散加黃連不作膿或不潰及不斂者陽氣虛也宜補
之如托裏消毒散
潔古云瘡瘍者火之屬須分内外若其脈沈實當先疎
其内以絕其原也其脈浮大當先托裏恐邪氣入内也
有内外之中者邪氣至其遏絶經絡故發癰腫經曰榮
氣不從逆於肉理乃生癰腫此因失托裏及失疎通又
失和榮衞也治瘡之大要須明托裏疎通行榮衞三法
托裏者治其外之内疎通者治其内之外行榮衞者治
其中也内之外者其脈沈實發熱煩躁外無焮赤痛甚
邪氣深於内也故先疎通臟腑以絶其原(内疎黃連湯)外之
内者其脈浮數焮腫在外形證外顯恐邪氣極而内行
故先托裏以防其干也(内托復煎散)内外之中者外無焮惡
之氣内亦臟腑宣通知其在經當和榮衞也(當歸黃芪湯)用
此三法之後雖未瘥必無變證亦可使邪氣峻減而易
痊也東垣云瘡疽之發其受之有内外之别治之有
寒溫之異受之外者法當托裏以溫劑反用寒藥則是
皮毛始受之邪引入骨髓受之内者法當疎利以寒劑
反用溫劑托裏則是骨髓之病上徹皮毛表裏通潰其
為一瘡助邪為毒苦楚百倍輕則危殆重則死矣予聞
潔古云瘡瘍之生也表裏不同或攻或發少有差舛變
證隨能殺人甚於傷寒也針炙施治各隨其宜所用之
藥又當明入五臟君臣是其法也
内疎黃連湯治嘔啘心逆發熱而煩脈沈而實腫硬
木悶而皮色不變色根係深大病遠在内臟腑秘澀
當急疎利之
黃連芍藥當歸㯽榔木香黃芩
梔子薄荷桔梗甘草(各一兩)連翹(二兩)
右除㯽榔木香為末外並剉每服一兩水一盞半煎
一盞先喫一二服次每服加大黃一錢再加二錢以
利為度如有熱證止服黃連湯大便秘澀加大黃如
無熱證止用復煎散時時呷之如此内外皆通榮衞
和調則經絡自不遏絶矣
内托復煎散治腫焮於外根盤不深形證在表其脈
浮痛在皮内恐邪氣盛則必侵於内急須内托以救
其裏
地骨皮黃芪防風(各二兩)芍藥黃芩白术
茯苓人參甘草當歸防巳(各一兩)桂(五錢)
右㕮咀先將蒼术一斤用水五升煎至三升去蒼术
滓入前藥十二味再煎至三四盞絞取清汁作三四
服終日服之又煎蒼术滓為湯去滓再依前煎十二
味藥滓服之此除濕散鬱熱使胃氣和平如或未已
再作半料服之若大便秘及煩熱少服黃連湯如微
利煩熱已退却服復煎散半料如此使榮衞俱行邪
氣不能内侵也
當歸黃芪湯治瘡瘍臟腑已行而痛不可忍者
當歸黃芪地黃川芎地骨皮芍藥(各半)
(錢)
右㕮咀水煎服如發熱加黃芩如煩躁不能睡
卧者加梔子如嘔則是濕氣侵胃倍加白术右三
方乃易水師弟治瘡之三法今特列於篇首而以古
今諸方臚列於後臨病之工詳審脈證而施用之庶
乎可以無失矣
發表内經曰汗之則瘡已東垣云東南二方者在人則
為丙小腸熱甲膽風小腸與膽皆居其下其性炎上其
瘡外有六經之形證内無便溺之阻隔飲食如故清便
自調知不任裏非疽瘡也止癰癤也小則為癤大則為
癰其邪所受於下風濕之地氣自外而來侵加於身者
也經云營氣不從逆於肉理乃生癰腫諸痛痒瘡皆屬
心火此瘡自外而入是丙小腸左遷入於膽作痛而非
癢也此二方皆主血血為病必痛此元氣不足營氣逆
行其瘡初出未有傳變在於肌肉之上皮毛之間只於
風熱六經所行經絡地分出矣宜瀉其風濕熱醫者只
知陰覆其陽則汗也此宜發汗者乃濕熱鬱其手足少
陽致血脈凝逆使榮衞周身元氣消弱也其風熱鬱滯
於下其面色必赫赤而腫微黯色東方青埋没之色也
風水之性上衝顔必忿色其人多怒其瘡之色亦赫赤
腫硬微帶黯色其瘡之形勢亦奮然高起結硬而作痛
也其脈止在左手左手主表左寸外洪緩左關洪緩而
弦是客邪在於血脈之上皮膚之間宜急發其汗而通
其榮衞則邪氣去矣以托裏榮衞湯主之劉宗厚曰
前論大要三法即此瘡宜汗之及先托裏恐邪氣入内
言外因也宜先疎内以絶其源言内因也當和榮衞謂
不内外因之證也故瘡之發於皮表者因大略言汗其
汗下和之間然亦有外治之次第焉如郭氏治驗云一
婦人五十九歲右耳下天容穴間患一疔瘡其頭黑黶
四邊泡起黃水時流渾身麻木發熱譫語時時昏沈六
脈浮洪用烏金散汗之就以鈚針先刺瘡心不痛周遭
再刺十餘下紫黑血出方知疼痛就以寸金錠子紝入
瘡内外用提丁錠子放於瘡上膏藥貼護次日汗後精
神微爽却用破棺丹下之病即定其疔潰動後用守效
散貼塗紅玉錠子紝之八日其疔自出矣兹所謂審脈
證汗下之間外治次第如此殊勝不察脈證但見發熱
譫語便投涼劑與下或兼以香竄之藥遂致悮人者遠
矣
丹溪曰癰疽因積毒在臟腑非一朝夕今發於外宜以
標本為治當先助氣壯胃使根本堅固而以行經活血
為佐參以經絡時令使毒氣外發此正仲景解表用麻
黃桂枝之意施治之早可以内消此乃内托之本意也
托裏榮衞湯治癰疽疔腫及無名腫毒
桂枝(七分)人參黃芪紅花蒼术柴胡
連翹當歸身羌活黃芩防風甘草(炙各)
(一錢)
右作一服水一鍾酒一鍾煎至半鍾食前服
加味當歸飲子治諸瘡瘍諸痛癢瘡屬心火火鬱
則發之
當歸生地黃升麻(各五錢)防風(二錢五分)荆芥穗
何首烏(各二錢)柴胡白芍藥川芎羌活
黃芪(各二錢)紅花蘇木甘草(各一錢)
右㕮咀每服五錢水二盞生薑三片煎至八分食遠
服沐浴取微汗效速使血氣通和服之應效
人參敗毒散
人參獨活柴胡桔梗(炒)羌活枳殼(麩炒)
茯苓川芎前胡甘草(各一錢)
作一劑水二鍾薑三片煎一鍾服後服内托復煎散
郭氏神效烏金散治癰疽疔腫時毒附骨疽諸惡瘡
等證若瘡黑陷如石堅四肢冷脈細或時昏昧譫語
循衣煩渴危篤者服此汗之瘡起
蒼耳頭(端午日午時收)小草烏頭火麻頭(火日收)木賊(去節)
蝦蟆頭樺皮節(酥炙)麻黃(去根節)
右曬乾各等分同入磁器内鹽泥固濟炭火内從早
煆至申分如黑煤色為度碾為末每服二錢病重者
三錢用熱酒調下未汗再一服如汗乾却服解毒疎
利之藥如修合此藥必選天晴好日於靜室中勿令
鷄犬猫畜及陰人見也又名首功玄黑散
奪命丹治諸般腫毒疔疽惡瘡
蟾酥輕粉(各五分)硃砂(三錢)白礬(枯)寒水石銅綠
(各一錢)蝸牛(三十一粒另研)乳香没藥麝香(一錢)
右件為細末將蝸牛另碾一處丸如丸不就用好酒
糊為丸如菉豆大每服一丸生葱三五莖嚼極爛吐
於手心包藥在内熱酒和葱送下如重車行伍七里
汗出為效重者再服一二丸
蟾酥丸治疔黃一切惡瘡
川烏蓮花蕊硃砂(各一錢半)乳香没藥(各二錢)
輕粉蟾酥(各一錢)麝香(五分)
右為細末糊為丸菀豆大每服一丸病重者二丸依
前法服取汗右三方郭氏稱為首藥皆主乎發散
首出太陽例後二方出少陰例然皆劫劑也智者當
較輕重陰陽之分取擇用之
寸金丹二名返魂丹三名再生圓四名追命丹五名
延壽圓六名來甦圓七名知命圓八名得道圓非人
勿示此方若有人患瘡身未爛者與三丸服之嚥下
便活如口噤但幹開牙關研化三圓灌下喉中立生
此方治發背腦疽癰腫徧身附骨腫痛先覺時飲水
口中煩渴發熱四肢沈重體壯熱
麝香(一分)南乳香烏金石輕粉雄黃狗寶
没藥(各一錢)蟾酥(二錢)粉霜黃蠟(各三錢)磠砂(五錢)
鯉魚膽狗膽(各一箇乾用)金頭蜈蚣(七條全者酥炙黃色)
頭首男孩兒乳(一合)
右件為細末除黃蠟乳汁二味熬成膏子同和丸如
菉豆大小兒丸如芥子大每服一丸病重者加三丸
白丁香七箇研爛新汲水調送下用衣服蓋之睡勿
令透風汗出為度大叚疼痛如無頭瘡腫不過三服
立效服藥後喫白粥瓜虀就睡大妙
烏金散治疔毒腫痛
牙皂(四分)人言(製)蟾酥麝香(各五分)血餘(煆過)蛇蛻(煆過)
蜂房(煆各一錢)蟬蛻(酒洗)血竭乳香(炙)&KR0008;蠶(炒去絲各二錢)辰
砂(研水飛)雄黃穿山甲(炙黃各二錢五分)全蝎(三錢湯泡七次)天
龍(四錢酒炙去頭足)川烏尖没藥(炙)
右各為細末稱凖分兩和勻每服三分赤砂糖調葱
頭酒送下取汗為度
勝金丹治症同前
麝香白砒(製各五分)蟾酥(一錢)雄黃辰砂乳香
没藥血竭(各一錢五分)全蝎(泡炙)天龍(去頭足炙)穿山甲(炙各)
(三錢)殭蠶(炙去絲五錢)
右為細末和勻服法同前
奪命丹治證同前
輕粉麝香白砒(製各五分)白礬辰砂(為衣)血竭(各一)
(錢)蟾酥(乾者二錢酒化入藥)銅綠寒水石(煆)乳香没藥
雄黃(各二錢)蝸牛(二十一箇連殼)
右為末先將蝸牛研爛如泥勻和前藥為丸如菉豆
大如丸不就加好酒打三五百下每服二三丸先用
葱白三寸與病者嚼爛吐於男左女右手心將藥丸
褁入葱白用無灰酒三四盞溫熱送下被蓋取汗為
度重者不過三服右自烏金散以下皆治毒瘡初
發憎寒壯熱面赤身拘急疼痛者取汗之峻劑東垣
雖左袒汗而托裏榮衞一方則固丹溪所謂助氣壯
胃使根本堅固而以行經活血為佐者也與烏金奪
命之取汗異矣當歸飲子亦同此意而微有氣血溫
涼之分焉故與敗毒散同列為發表之方而後所列
東垣分經諸方則正丹溪所云云雖曰解表不以取
汗為功尤可師法學者詳之
垣通父家翟梗於尻臋上足太陽經生癰堅硬腫痛大
作左右尺脈俱緊按之無力
内托羌活湯
羌活黃栢(酒洗各二錢)防風藁本連翹當歸
(各錢)一肉桂(三分)甘草(炙)蒼术陳皮(各五分)黃芪(一錢五分)
右作一服酒二大盞水一大盞煎至一盞去查熱服
空心以夾被蓋覆其癰使藥行罷去之一服愈
丹王姑丈七十餘患項疽脈實而稍大此因憂悶而生
太陽經治之
歸頭(二錢)黃栢(一錢半酒)羌活地黃(酒)黃芩(酒炒)桔梗(一錢)
黃連(酒炒)連翹防風甘草(生)人參陳皮防
巳澤瀉(五分)
白水煎服
淨腋湯治皮膚痒腋下瘡背上瘡耳聾耳鳴
麻黃草䓻防風柴胡黃芩(酒)蒼术(各一錢)
桂枝羌活(各二錢)桔梗甘草生地(各五分)當歸
梢(七分)紅花(少許)升麻(半分)連翹(一錢半)
右剉如麻豆大都作一服水二大盞煎至一盞去查
稍熱服
尹老家素貧寒形志皆苦於手陽明經分出癰第四日
忽腫幼有&KR1155;疝其臂外皆腫痛先腫在陽明左在寸皆
短中得之俱弦按之洪緩有力此癰得自八風之變以
脈斷之邪氣在表然其證大小便如故飲食如常腹中
和口知味知不在裏也不惡風寒止熱躁脈不浮知不
在表也表裏既和知邪止在經脈之中凝滯為癰出身
半已上風從生受之也故與卻寒邪和經脈中氣血使
無凝滯也
白芷升麻湯
白芷(七分)升麻桔梗(各五分)甘草(炙)黃芩(生)歸梢
生地(各一錢)酒黃芩黃芪連翹(各二錢)中桂(炒)
紅花(炒)
右水酒各一盞同煎至一盞臨卧熱服一服愈此
證雖曰經脈之中然得之自八風之變其藥制度皆
發表之意
婦人兩乳間出黑頭瘡瘡頂陷下作黑眼子其脈弦洪
按之細小
升麻連翹葛根(各一錢半)肉桂(三分)黃芪歸身
甘草(炙各一錢)黍粘子(五分)黃栢(二錢)
右作一服水一盞酒半盞煎至一盞二服愈
羅汗之則瘡已丁巳年委予從軍回住曹州有趙同
知舅經歷病頭面赤腫耳前後尤甚疼痛不可忍發熱
惡寒牙關緊急涕唾稠粘飲食難下不得安卧一瘍醫
腫上砭刺四五百餘針腫赤不減其痛益甚不知所由
然予往診視其脈浮緊按之洪緩此寒覆皮毛鬱遏經
絡熱不得升聚而赤腫經云天寒地凍則水冰人氣在
中皮膚緻腠理閉汗不出血氣強内堅濇當是之時善
行水者不能注水善穿地者不能鑿凍善用針者亦不
能取四厥必待天溫水釋凍解而水可行地可穿人脈
亦猶是也又曰冬月閉藏水冰地拆故用藥多而少針
石也宜以苦溫之劑溫經散寒則已所謂寒緻腠理以
苦發之以辛散之也宜以托裏溫經湯麻黃苦溫發之
者也防風辛溫散之者也升麻苦平葛根甘平解肌出
汗專治陽明經中之邪故以為臣血流而不行者則痛
以香白芷歸身辛溫以破血散滯濕熱則腫蒼术苦甘
溫體輕浮力雄壯能泄皮膚腠理間濕熱人參甘草甘溫
白芍藥酸微寒調中益氣使托其裏也故以為佐各剉
如麻豆大同秤水煑餌之以薄衣覆其手以厚被覆其
身且卧於暖處則經血溫腠理開寒乃散陽氣伸大汗
出腫減八九再服去麻黃防風加連翹鼠粘子痛腫悉
去經言汗出則瘡已信哉
托裏溫經湯治寒覆皮毛鬱遏經絡不得伸越熱伏
榮中聚而赤腫痛不可忍惡寒發熱或相引肢體疼
痛
麻黃(去根節)白芷當歸(各二錢)防風(去蘆)葛根(各三錢)升
麻(四錢)甘草(炙)白芍藥(各一錢半)人參蒼术(各一錢)
右剉如麻豆大每服秤一兩水二盞先煮麻黃令沸
熟去沫再下餘藥同煎至一盞去查大温服訖卧於
暖處即以綿衣覆之得汗而散
疽病津王世祥年七十歲感寒濕地氣二月間得附骨
癰於丸腿外側足少陽之分少侵足陽明分闊六七寸
長一小尺堅硬漫瘇不辨肉色皮澤深以指按至骨大
痛又行步作痛與藥下咽疼痛立止二日後柔輭而腫
消矣
内托黃芪酒煎湯
柴胡鼠粘子(各錢半)連翹肉桂(各一錢)黃芪當
歸梢(各二錢)黃栢甘草(炙各五分)升麻(七分)
作一貼好酒一盞半煎至一盞大溫空心食消盡服
之少時以早膳壓之使不令大熱上攻犯上中二焦
也
賈德茂男十歲四月天氣大熱於左足大腿近膝股内
足厥陰肝之經少侵足大陰脾之經分出附骨疽不辨
肉色漫腫皮澤木硬痛勢甚大其脈在三部細弦按之
洪緩略有力
内托黃茋柴胡湯
黃茋(二錢)柴胡梢(一錢)羌活(五分)連翹(一錢二分)肉桂(三分)土瓜
根(酒製一錢)生地(一錢)黃栢(酒洗三分)當歸尾(七分半)
右作一服酒一盞水三盞煎至一盞空心熱服一服
愈右方皆東垣及羅謙甫丹溪隨癰疽所發分野
制之也其方皆以發表為先不過一二服而愈如癰
疽發在太陽經分野必用防風羌活陽明經分野必
用香白芷升麻少陽經分野必用柴胡太陰經分野
必用芍藥升麻少陰經分野必用獨活厥陰經分野
必用青皮柴胡皆以桂佐之身半已下者必用酒水
多熟煎之空心服使藥下行身半已上者必用酒水
少帶生煎之臨卧服使藥上行脈細小無力必於本
經藥中加辛熱劑脈洪大有力必於本經藥中加苦
寒劑隨證加減活潑潑地其效如神真良醫也
辛涼解表脈有力而數者春夏者宜之其藥則前條東
垣謙甫丹溪諸方(除托裏溫經湯)皆是也
丹吕孺人惡寒發熱腹上有小疽此血少有熱與此藥
白术川芎(三錢)赤芍藥連翹(二錢半)陳皮黃芩
防風(二錢)木通(一錢半)甘草(五分)
分五貼水煎服又治一好酒老媼腦疽脈弦緊急
且濇用大黃酒煨細切酒拌炒為末又酒拌炒人參
入薑煎調一錢重過兩時再與得睡而上半身汗睡
覺病已亦辛涼解表之意
當歸拈痛湯治一切風濕熱毒浸淫瘡瘍下注濕毒
脚膝生瘡赤腫裏外膁瘡膿水不絶或痒或痛脈沈
緊實數動滑者並宜服之
羌活人參苦參(酒製)升麻葛根蒼术(各二錢)
甘草(炙)黃芩(酒製)茵蔯葉(酒炒半兩)防風當歸身澤
瀉知母(酒製)豬苓(各三錢)白术(一錢半)
右㕮咀每服一兩水煎空心服臨睡再服之按此
足太陽陽明三陰藥也東垣木處為治脚氣濕熱之
劑然世人用治已上諸瘡甚驗故錄之
縮毒金粉散(鬼遺)治但疼痛不急脹
乾葛甘草鬱金川芎瓜蔞根白芷(各等)
(分)
右並生為末每服一錢溫酒入蜜調下不拘時此藥
大敗五臟積毒凝滯日三服
復煎散治癰疽發背
黃檗黃芩黃連知母生地黃(酒洗各一錢)防
巳山梔羌活黃茋麥門冬甘草(炙)獨
活人參(各半錢)當歸尾(二錢)陳皮防風梢甘草
梢(生)蘇木當歸身五味子豬苓藁本
連翹桔梗(各一錢半)
右㕮咀每服四錢水一盞煎至七分去滓隨證上下
食前後服
羌活當歸湯(腦疽)黃檗當歸湯(發背)黃連消毒飲(腦疽)
内托升麻湯(乳癰)散腫潰堅湯升麻調經湯(並瘰癧)
連羌散堅湯消腫湯(並馬刀)柴胡通經湯(馬刀)
郭氏升麻牛蒡子散(時毒)中和湯(時毒)
辛平解表不寒不熱半陰半陽者宜之
良方升麻和氣飲治瘡瘇癤疥痒痛
甘草陳皮(各一兩半)芍藥(七錢半)大黃(半兩煨)乾葛蒼
术桔梗升麻(各一兩)當歸茯苓白芷(各二兩)
乾薑枳殼(各半錢)三因方有厚朴(半錢)
右㕮咀每服一兩水煎按此手足太陰陽明經藥
也五積散加減法世俗多用之故收入蓋欲燥脾胃
勝濕和氣為治瘡之劑然臨證而不通變恐未合宜
也
當歸飲子(見前)
聖濟總錄金鍼散治發背諸瘡腫
皂角針(春取一半新採一半黑者)
右一味不拘多少晒乾為末食後酒調二三錢服
按丹溪曰此藥治癰疽已破未破皆用直領到患處
謂當入羣隊中用也
辛溫解表脈無力而緩者秋冬者宜之
精要十宣散
人參當歸黃茋(各二兩)川芎防風厚朴
桔梗官桂甘草白芷(各一兩)
右為細末每服二錢如至六錢止熱酒調下日數服
以多為妙不飲酒者用木香濃煎湯下然不若酒力
之勝也許學士云此方得于都下異人濟苦者不可
勝數陳無擇謂此藥在苐四節服者非也早服中
病者必消散衞生寶鑑曰諸痛痒瘡瘍皆屬心火
言其常也如瘡盛形羸邪高痛下始熱終寒此反常
也固當察時下之宜而權治故曰經者常也法者用
也醫者意也隨其宜治之可收十全之功矣故此方
用之於癰疽初發或已發或内托然瘡症脈緩澁或
身倦惡寒熱少脈弦或緊細者宜用之散風寒助陽
之劑也表裏氣血之藥若施之於積熱焮毒更不分
經絡時宜不能無悮也丹溪曰精要謂排膿内補十
宣散治未成者速散已成者速潰誠哉是言也若用
之於些小癰瘡與冬月時令儘收内托之功若於冬
月腫瘍用之亦可轉重就輕移深為淺若潰瘍於夏
月用之其桂朴之溫散佐以防風白芷吾恐雖有參
芪難為倚仗比見世人用此者不分癰疽冬夏無經
絡無前後如盲人騎瞎馬夜半臨深池危哉
十六味流氣飲治無名惡腫癰疽等證
川芎當歸芍藥防風人參木香黃
茋官桂桔梗白芷㯽榔厚朴烏藥
甘草紫蘇枳殼
右㕮咀水煎服按此表裏氣血藥也復以疎風助
陽之劑世俗多用之故收入非脈之洪緩沈遲緊細
者不宜用此每見外科諸家載此往往不分經絡脈
證不具時宜但云化毒消腫有云不退者加以補氣
血之藥蓋又使人不能無疑也用者當觸類而長之
凡治瘡瘍不審元氣虛實病在表裏便服敗毒流
氣等藥必有失悮蓋敗毒散發表藥也果有表症止
宜一二服多則元氣損毒愈盛雖有人參亦莫能補
流氣飲耗血藥也果氣結胸滿只宜二三服多則血
反致敗雖有芎歸亦難倚仗丹溪曰此不係膏粱丹
毒之變因虛勞氣鬱所致也
千金托裏散治一切瘡腫發背疔瘡
黃茋(一兩半)厚朴防風桔梗(各二兩)連翹(二兩二錢)木
香没藥(各三錢)乳香(二錢)當歸(半兩)川芎白芷芍
藥官桂人參甘草(各一錢)
右為細末每服三錢酒一大盞煎二三滚和前藥服
辛熱解表脈無力而遲者陰證者大寒之時者宜之
托毒散(鬼遺)治癰疽初起高腫發痛不定喘息氣粗
附子(一枚炮去皮尖)當歸麻黃甘草官桂川芎
羌活石韋龍膽草
右九味等分為末每服二錢水一大盞薑三片鹽少
許同煎
丹溪治一男子年五十餘形實色黑背生紅腫近胛骨
下痛甚脈數而洪緊食亦嘔正冬月與麻黃桂枝湯加
酒黃檗生附子括蔞子甘草節羌活青皮人參黃茋半
夏生薑六貼而消此非内托之意歟
攻裏
内疎黃連湯(方見前)
聖濟射干湯治癰疽發背諸瘡腫痛脈洪實數者
射干犀角升麻玄參黃芩麥門冬
大黃(各一兩)山梔(半兩)
右㕮咀每服五錢加竹葉芒硝一錢以利為度按
此足陽明手太陰經藥也
托裏散治一切惡瘡發背疔疽便毒始發脈洪弦實
數腫甚欲作膿者三服消盡
大黃牡蠣瓜蔞根皂角針朴硝連翹
(各三錢)當歸金銀花(各一錢)赤芍藥黃芩(各二錢)
為粗末每半兩水酒各半煎服按此足厥陰太陰
陽明經藥也
破棺丹治諸熱腫一切風熱瘡症發熱多汗大渴便
祕譫語結陽之證
大黃(二兩半半生半熟)芒硝甘草(各二兩)
右為末煉蜜丸如彈子大每服半丸病重一丸至二
丸食後童便入酒半盞化服或白湯合酒化服按
此仲景正陽陽明經藥也
瀉心湯治瘡毒癰腫發躁煩渴脈實洪數者
大黃(四兩)黃連山梔漏蘆澤蘭連翹黃
芩蘇木(各二兩)犀角(一兩)
右㕮咀每服三五錢水煎服按此手少陰太陰少
陽藥也出足陽明例
清涼飲治瘡瘍煩躁飲冷焮痛脈實大便祕結小便
赤澁
大黃(炒)赤芍藥當歸甘草
右水煎服
精要漏蘆湯
生黃茋連翹沈香漏蘆(各一兩)粉草(半兩)大黃
(一兩)
右為細末每服二錢薑棗湯調下
内消升麻湯治血氣壯實若患癰疽大小便不通
升麻大黃(各二兩)黃芩(一兩半)枳實(麩炒)當歸芍藥
甘草(炙各一兩)
右㕮咀水煎食前服
孫真人單煮大黃湯(脈實沈而數膏粱食肉之輩大腑祕者詳審用之)
錦文大黃(酒洗去皮)
右一味剉如麻豆大水煮服
宣毒散治一切毒瘡其功不可盡述
大黃(煨)白芷(各五錢)
作一劑水二鍾煎一鍾食前服
薛按此方乃宣通攻毒之劑若脈沈實便秘者乃毒
在臟也宜服之以絶病源其功甚大或臟腑調和而
脈不實恐不可用醫林集要方大黃一斤白芷六兩
為末每服三錢熱酒調下更用茶清調搽患處命名
萬金散蓋因其功而珍之也當以水迭為丸令可服
吴江申命憲兄背患疽木悶堅硬脈沈實乃毒在内
用一服大小便下汚物再服而消恐患者忽此二藥
故以所嘗治驗者告之
治背瘡荆芥穗木鼈子肉大黃歸頭甘草節除荆芥穗
為君外餘各等分酒水各一盌煎至七分空心向東飲
即下積與粥便止若結成者用川棟子七枚燒灰酒下
次與十四枚又次與二十一枚三貼後雖結亦小矣(陶氏)
内托散治諸腫毒惡瘡一服立愈
大黃牡蠣(各半兩)瓜蔞(二枚)甘草(三錢)
右剉每服三錢水一大椀煎七分去滓溫服
祕傳背瘡方
大黃(五錢)甘草節(一錢)木鼈仁(五枚)
右先將甘草木鼈剉碎同酒水各半小椀砂銚内文
武火熬數沸後下大黃煎至七分去滓盛磁器内以
青布覆之明星下露一宿五更溫服打下膿血是驗
却用生料四君子湯煎服
漏蘆湯(見四卷股部附骨疽條)
車螯散治癰疽初發腫痛或少年熱盛發背等急宜
宣毒利下熱退為度大人小兒四季皆可服之
紫背車螯(一雙鹽泥固濟火煅通紅地上出火毒用)輕粉甘草(各二錢)
大黃(五錢)黃芩漏蘆(去須)瓜根(各半兩)
右為末每服二錢薄荷湯下速利酒亦可
内消丸(寶鑑)治瘡腫初生及瘰癧結核熱毒鬱滯服之
内消
薄荷葉皂角(不蛀者水煮至軟二味各半斤煎膏)牽牛(半斤取頭末)青
皮陳皮(各一兩)沈香(半兩)廣茂(炮)京三稜(炮各三錢)
右為末入牽牛頭末用煎膏和丸如菉豆大每服三
十丸煎連翹湯送下食後
神仙解毒萬病丸(又名追毒丸一名玉樞丹)治一切毒及菰子鼠
莽菌蕈金石或喫疫死牛馬河豚等毒或時行瘟疫
山嵐瘴瘧急喉閉纏喉風脾病黃腫赤眼及衝冐寒
暑熱毒上攻或自縊或溺水或打撲傷損癰疽發背
瘡腫湯火或蛇蟲犬鼠所傷或中邪狂走鬼胎鬼氣
並宜服之居家出入不可無此藥真濟世衞身之寶
毒藥如嶺南兩廣最多若從宦於此纔覺意思不快
服之即安彼澗有草曰胡蔓草又名斷腸草陰置水
中飲之即死又有取毒蛇殺之以草覆上以水洒之
數日菌生其上取為末酒調以毒人始亦無患再飲
酒即發立死其或淫婦多與北人配合北人回密與
藥置食中乃戒之曰子某年來若從其言婦乃以藥
解之過期則必死矣名曰定年藥凡北人至彼方亦
宜知之若覺中毒四大不調即便服此況彼下藥時
必於鷄豚等肉投之後再食前物必發其毒急服此
一錠或吐或利隨手便差昔有一女子久患勞瘵為
屍蟲所噬磨一錠服之一時吐下小蟲千餘條後只
服蘇合香丸半月遂如常如牛馬六畜中毒亦以此
藥救之無不效者
文蛤(三兩淡紅黃色者搥碎洗淨一名五倍子)山茨菰(二兩)續隨子(去殼研細)
(以紙包壓去油再研一兩)紅芽大戟(洗淨一兩五錢)麝香(三錢研)
右各另為細末和勻以糯米粥和合於木臼中杵千
餘下每料分作四十錠於端午重陽七夕合如欲急
用辰日亦得勿令婦人孝服不具足人及鷄犬之類
見之合宜珍重否則無效如癰疽發背未破用冷
水磨塗痛處并服良久覺痒立消陰陽二毒傷寒
心悶語狂胸膈壅滯邪毒未發及瘟疫山嵐瘴氣纏
喉風冷水入薄荷一葉同研下急中顛邪喝呌亂
走鬼胎鬼氣並用暖無灰酒下自縊或落水死心
頭暖者及驚死鬼迷死未隔宿者並冷水磨灌下
蛇犬蜈蚣傷並用冷水磨塗傷處如腹脹或迷悶者
更宜服之諸般瘧疾不問新久臨發時煎桃柳枝湯
下小兒急慢驚風五疳八痢蜜水薄荷一葉同磨
下牙關緊急磨一錠外塗内服量大小用之牙痛
酒磨塗及含少許吞下湯火傷東流水磨塗傷處
打撲傷損炒松節酒下年深日久頭痛太陽疼
用酒入薄荷磨紙花貼太陽穴上并服之諸般癎
疾口眼歪斜眼目掣貶夜多唾涎言語謇澁卒中風
口噤牙關緊急筋脈攣縮骨節風腫手脚疼痛行步
艱難一應風氣疼痛並用酒磨下有孕婦人不可服
薛治一婦人腹内結塊久而不消又一婦人月經
過期不至腹内作痛服破血行氣之劑不效服此並
痊一婦人苦頭風作暈數年亦服之吐痰碗許遂
不再發一男子喉閉水漿難下一男子纏喉風
痰涎壅盛一婦人中風牙關緊急痰涎涌出隨服
並愈一男子便毒堅硬一男子患痔未成膿苦
痛大便俱難各進一錠後去二次痛即止不日而消
一男子患發背瘡頭如粟重如負石内服外塗後
去三四次每去肛門如炙即日而瘳三男子剝自
死牛即日遍身患紫泡不計其數已而俱憒各灌一
錠吐瀉而甦一藥不下者遂死一小兒昏憒六日
不省一小兒驚風發慉諸藥不效穵口灌之並蘇
一男子中風牙關緊急口出涎水亦灌之尋愈
一女子為邪所交腹作痞服之隨下惡物其邪仍至
又服半錠每夜更炙二三錠使烟氣盈屋遂不再至
一家患傳屍勞兄弟五人已死者三人有方士令
服此藥遂各進一錠一下惡物如膿狀一下死蟲如
蛾形俱獲生其人遂以此藥廣濟屍證無不驗者余
常用治一切雜病及瘡疽等毒未成膿者甚效其已
成膿者亦能殺大勢考其藥品雖不言補今羸瘦之
人服之並效誠神劑也然以價計之用銀三錢藥有
七十錠可救七十人有力之家當合之以濟人近人
製此往往加以硃砂雄黃考之諸方並無此味余故
不用恐亂其真也識者當自知之
郭氏瑞效丸治腸癰胃癰内積兼男子婦人積聚證
當歸京三稜㯽榔木鼈子穿山甲(炒各一兩)
牡蠣(為末炒山甲都用)連翹枳殼(炒各一兩半)磠砂(焙)琥珀
(各一兩)巴豆(二十一粒去油)麝香(少許)
右為末酒糊為丸桐子大每服十丸至二三十丸溫
酒下臨卧再服如利動臟腑減丸數大小便有膿血
出者却用别藥調治之
萬靈奪命丹(郭氏又名延壽濟世膏)治一切瘡腫疔疽初起脈
沈實及服汗藥後毒氣在裏不盡者宜此下之
朱砂鹽花(各二錢半)雄黃明礬(生用)楓香(各二錢)赤石
脂黃丹琥珀輕粉(各一錢半)麝香片腦(各一錢)
巴豆(去殼水煮十沸)萆蔴子(另研各四十九个)
右為末用巴豆萆蔴子膏和藥為丸如和不就加煉
蜜就成膏收磁器内如用時旋丸芡實大每服一丸
井花水下或湯亦得忌熱物半日大人小兒以意加
減與服
一粒金丹治一切惡瘡癰腫無名腫毒
沈香木香乳香(各五分)巴豆霜(一錢五分)
各為細末照稱分數和勻用黑肥棗二箇半去皮
搗爛為丸如芡實大每服一丸量人虛實先呷水一
口行一次胃氣壯實者只可呷水三四口不可太過
後用水一口送藥下行盡數次以米飲補之
威靈仙飲
生威靈仙(不拘多少為末)
每服一錢空心溫酒調服逐日微利為度戴復菴
治癰疽癤毒並威靈仙飲微利之
發表攻裏五香連翹湯治諸瘡腫初覺一二日便厥
逆咽喉塞發寒熱
沈香木香麝香丁香(各一兩)乳香(二兩)連翹
射干升麻獨活桑寄生甘草(炙各五錢)大黃
(一兩半)木通(二兩)
右㕮咀每服五錢水一盞半煎七分溫服取利
按丹溪曰精要第一論云不問癰疽瘡癤虛熱冷熱
先與内托散五香連翹湯沈麝湯等諸方不冷不熱
不問老幼少壯陰陽虛實冷熱多服為妙夫癰疽瘡
癤臟腑陰陽有淺深虛實冷熱用藥有補瀉溫涼老
幼少壯其稟受厚薄形志苦樂隨年歲而增損柰何
欲以不冷不熱四五方而通治之又以多服為妙此
不能無疑也學者當審經絡察病機而處治豈可仗
此為通治之法乎
千金漏蘆湯治癰疽丹痃惡肉時行熱毒赤腫
漏蘆連翹黃芩白斂枳殼升麻粉
草麻黃朴硝(各一兩)大黃(一兩半)
右除硝外每服二錢水一盞薑三片薄荷三葉同煎
溫服取利為度
防風通聖散治時毒熱毒便秘熱燥若時毒饑饉之
後胃氣虧損者須當審察非大滿大實不用
防風當歸川芎芍藥大黃芒硝連
翹薄荷麻黃桔梗石膏黃芩(各一兩)白
术山梔荆芥(各二錢五分)甘草(二兩)滑石(一兩)
右水煎服或為末白湯調下仍量人虛實按此表
裏氣血之藥也治一切風毒積熱瘡腫脈候弦洪實
數浮緊氣血實盛者不可缺此見近有秘傳外科家
方以是藥加人參赤茯苓黃蒼术金銀花名消腫托
裏散雖以參芪為主復云人參無亦可蓋使人不能
無疑而難用也且臨證加減須較表裏之法如表證
多者當從此方以辛甘為主散之也裏證多者方可
從變故此分辛溫辛平辛涼之異
升麻和氣飲治瘡腫癤疥痒痛(此與前條方大黃有多少之異故兩列之)
升麻桔梗蒼术乾葛甘草大黃(煨各一錢)
陳皮(二錢)當歸半夏茯苓白芷乾薑枳
殼(各五分)芍藥(一錢半)
右作一服水二鍾煎至一鍾食遠
半表半裏中和湯治瘡屬半陰半陽似潰非潰似腫
非腫此因元氣虛弱失於神托所致
人參陳皮(各二錢)黃茋白术當歸白芷(各一)
(錢半)茯苓川芎皂角刺(炒)乳香没藥金銀
花甘草節(各一錢)
右水酒各半煎服
證治凖繩卷一百一
