證治準繩卷七十四
明王肯堂撰
幼科
肝臟門
慢驚
慢驚之候或吐或瀉涎鳴微喘眼開神緩睡則露睛驚
跳搐搦乍發乍静或身熱或身冷或四肢熱或口鼻
冷氣面色淡白淡青眉唇間或青黯其脉沈遲散緩蓋
由急驚過用寒凉或轉太驟𫝊變成之又有吐利不止
而成者有氣虚暴吐瀉而成者有夏月脾胃伏熱大吐
瀉當解暑熱不可專曰固陽有藏虛洞洩成者有久痢
氣脱而成者有下積取瀉成者有吐血瀉血而成者有
傷寒𫝊變陰證成者有得之久𠻳作癎者有得之發癎
不已者有得之蟲積衝心者有得之卵腫疝氣腹痛其
或汗出太過脾困煩渴四肢浮腫大小便閉走馬急疳
並𫝊慢候惟吐瀉積痢成虛致之則證變甚速凡纔經
吐瀉便是慢驚湏用温中扶裏或搐來緊急乃慢驚初
𫝊尚有陽證不可誤作急驚用藥世言搐慢為慢驚非
也若泥此往往指慢脾為慢驚矣凡慢驚男子以瀉得
之為重女子以吐得之為重又吐有五證瀉有五證各
明所因主治古云病家怕驚不怕瀉醫家怕瀉不怕驚
如因洩瀉不止且先治瀉若更治風則驚風愈甚如因
他證例當循原施治也其慢驚候若從急驚𫝊來祇可
截風調胃均平陰陽不可全用陽藥使陽歸陽復作急
驚之候用藥施治無過不及可也急驚以關格不通
略施腦麝開通定其搐搦尚可慢驚陰重陽虧諸經已
虛不宜通關又凉其藏易作慢脾風慢驚危急如眼睛
昏定定而眨雖眨不左右顧或竄視四肢厥冷汗出如
流口面慘黯指甲黑四體垂嚲至重慢驚證眼半開半
合似睡不睡是也其脉或浮或沈身或熱或凉或吐或
瀉或不吐瀉或食乳或阻乳名半陰半陽合病即如傷
寒半表半裏也治法大要審問源流施治不可概曰
慢驚證如因吐瀉得之用湯氏醒脾散之類他證可以
類推次第於後然慢驚已𫝊屬陰亦湏準較陰陽虧盛
淺深不可温燥之劑太過錢慢驚因大病後或吐瀉
或只吐不瀉變成脾胃虛損徧身冷口鼻氣出亦冷手
足時瘈瘲昏睡露睛此無陽也宜括蔞湯主之東都
王氏子吐瀉諸醫用藥下之至虛變慢驚其候昏睡露
睛手足瘈瘲而身冷錢曰此慢驚也與括蔞湯其子胃
氣實即開目而身温王疑其子不大小便令諸醫以藥
利之醫留八正散等數服不利而身復冷令錢氏利小
便錢曰不當利小便利之必身冷一二日果身冷矣因
抱出錢曰不能食而胃中虛若利大小便則脾胃俱虛
當身冷而閉目即死今幸胎氣實而難衰也錢氏用益
黃散史君子丸四服令微能飲食至日午果能飲食所
以然者謂利大小便脾胃虛寒當補脾不可别攻也後
又不語諸醫作失音治之錢曰既失音何開目而能飲
食又牙不緊而口不噤也諸醫不能曉以地黃補腎錢
曰此因用凉藥利小便致脾腎俱虛今脾已實腎尚虛
故補腎必安治之半月而能言一月而痊潔慢驚者
陰證俱臟受病蓋小兒吐瀉病久脾胃虛損若不早治
則成慢驚名曰瘈瘲似搐而不甚搐也因脾胃虛損故
大便不聚當去脾間風先用宣風散導之後用益黃散
史君子丸平之則其利自止既已失治則脾胃俱虚致
被肝木所乘是為慢驚當用温補羌活膏主之垣閻
孝忠編集錢氏方以益黃補土悞矣其藥有丁香辛熱
助火火旺土愈虛矣青橘皮瀉肺金丁香辛熱大瀉肺
與大腸脾實當瀉子今脾胃虛反更瀉子而助火重虛
其土殺人無疑矣其風木旺證右關脉洪大掌中熱腹
皮熱豈可以助火瀉金如寒水來乘脾土其病嘔吐腹
痛瀉痢青白益黃散聖藥也今立一方先瀉火補金大
補其土是為神治之法以黃耆二錢人參一錢炙甘草
五分加白芍藥一錢此四味皆甘温能補元氣甘能瀉
火内經云熱淫於内以甘瀉之以酸收之白芍藥酸寒
寒能瀉火酸味能瀉肝而大補肺金所補得金土之位
金旺火虚風木何由而來尅土然後瀉風之邪夫益黃
散理中丸養神之類皆治脾胃寒濕大盛神品之藥也
若得脾胃中伏火勞役不足之證及服熱藥巴豆之類
胃虚而成慢驚之證用之必傷人命夫慢驚風者皆由
久瀉脾胃虚而生也錢氏以羌活膏療慢驚風悞矣脾
虛者由火邪乘其土位故曰從後來者為虛邪火旺能
實其木木旺故來尅土當於心經中以甘温補土之源
更於脾土中瀉火以甘寒更於脾土中補金以酸凉致
脾土中金旺火衰風木自虛矣海驚啼手足瘈瘲睡
卧不穩四君子加全蝎去尾尖毒炒鈎藤白附子炒等
分同煎脾胃虛弱生風多困四君子加炒半夏麯没
石子等分為細末入冬瓜子少許同煎服丹頻吐瀉
將成慢驚用錢氏白术散加山藥扁豆炒肉豆蔲麫煨
各一錢入薑一片煎服若慢驚已作加細辛天麻各一
錢全蝎三箇去稍白附子八分麫煨驚而瀉用參苓芍
藥酒炒白术薑煎夏月加黃連甘草竹葉服之曾治
慢驚者考之古書亦無所據惟載陰癎而已蓋慢驚屬
陰陰主静而搐緩故曰慢其候皆因外感風寒内作吐
瀉或得於大病之餘或𫝊誤轉之後目慢神昏手足偏
動口角流涎身微温眼上視或斜轉及两手握拳而搐
或兼两足動掣各辨男左女右搐者為順反此為逆口
氣冷緩或䪿門陷此虛極也脉沈無力睡則揚睛謂两
目半開半合此真陽衰耗而陰邪獨盛陰盛生寒寒為
水化水生肝木木為風化木尅脾土胃為脾之府故胃
中有風瘈瘲漸生其瘈瘲證狀兩肩微聳兩手垂下時
復動搖不已名為慢驚宜以青州白丸子蘇合香丸入
薑汁杵勻米飲調下虛極者加金液丹次用冲和飲同
七寳散水煨薑煎服使氣順風散少解吐瀉間以胃苓
湯救其表裏若吐不止可投定吐飲瀉不减宜服六桂
散或曰生湯去胃風定瘈瘲清神氣五苓散導其逆調
榮衛和陰陽若痰多唇白四肢如冰不省人事此虚慢
之極用固真湯速灌之以生胃氣胃氣既回投醒脾散
沈香飲調理薛慢驚之證吐瀉痰鳴氣喘眼開神緩
昏睡露睛驚跳搐搦乍發乍静或身熱身冷面淡青白
或眉唇青赤其脈遲沈而緩是也稟賦不足或久病脾
虚及常服尅伐之藥者多致此證若因土虛不能生金
金不能平木木來侮土而致前證者以五味異功散加
當歸酸棗仁佐以鈎藤飲子補土平木若脾土虚寒者
用六君子加炮薑木香不應急加附子以回陽氣蓋陰
血生於脾土宜四君子當歸酸棗仁凡元氣虧損而至
昏憒者急灸百會穴若待下痰不愈而後灸之則元氣
脱散而不救矣慢脾風慢脾風之候面青額汗舌短
頭低眼合不開睡中搖頭吐舌頻嘔腥臭噤口咬牙手
足微搐而不收或身冷身温而四肢冷其脈沈微陰氣
極盛胃氣極虛十救一二蓋由慢驚之後吐瀉損脾病
𫝊已極總歸虛處惟脾所受故曰脾風若逐風則無風
可逐若治驚則無驚可治但脾間痰涎虚熱往來其眼
合者脾困氣乏神志沈迷痰涎凝滯而已然慢脾之名
又曰虛風小兒或吐或瀉之後面色虚黃因虛發熱纔
見搖頭斜視昏困額汗身亦粘汗聲沈小而焦即脾風
之證不必皆因急慢風𫝊次而至又當識之又慢脾之
候言脾而不言胃何也蓋胃為腑屬陽非若脾乃陰臟
也故小兒病𫝊在腑多自愈在臟不可不治蓋小兒純
陽之氣在腑為順在臟為逆古人皆理其臟未言治腑
也又腎一臟常主虛不可攻治若腎臟有患但清心肺
緣心與腎即既濟也肺與腎又子母也無與腎藥及諸
補藥也慢脾惟吐與瀉積與痢傳入慢候其證變至速
虛又速也治必循次平和無令速愈之理藥和且平調
脾養胃不可過劑也錢氏有黃土湯以土勝水水得其
平則風自止以脾土為本也治法大要生胃回陽若
眼半開半合手足不冷證候尚在慢驚則勿用回陽或
已入慢脾而陽氣未甚脱者亦未可即用硫黃附子等
劑手足漸煖仍以醒脾散等調之曾氏用青金丹天
麻飲灌服或六柱散固真湯
錢氏方
瓜蔞湯
瓜蔞(二錢)白甘遂(末一錢)
右同於慢火上炒焦黃研勻每服一字麝香薄荷湯
調服右瓜蔞湯錢氏治慢驚法脈有力者宜用蓋
濕痰積於膈中使風火不得開發而身冷故用瓜蔞
湯劫去濕痰使風火得伸而身温搐止若脈無力者
不宜用之便當補脾及温白丸羌活膏之類
青州白丸子治小兒驚風大人諸風
半夏(生七两)南星(生三两)白附子(生二两)川烏(生半两去皮臍)
右為末以生絹袋盛井花水擺出如未出者更以手
揉出如有滓更研再入絹袋擺盡為度於磁盆中日
曬夜露至曉撇去舊水别用井花水攪又曬至來日
早再换新水攪如此法春五日夏三日秋七日冬十
日去水曬乾後如玉片研細以糯米粉煎粥清丸菉
豆大每服三五丸薄荷湯下癱風酒下並無時
異功散温中和氣治吐瀉不思食(方見吐瀉)
温白丸治小兒脾氣虛困泄瀉瘦弱冷疳洞利及因
吐瀉或久病成慢驚瘈瘲
天麻(生半两)白殭蠶(炒)白附子(生)天南星(剉湯洗焙乾各一两)
乾蝎(去毒一錢)
右為末湯浸寒食麫為丸如菉豆大仍於寒食麫中
養七日取出用每服五七丸至二三十丸空心生薑
米飲下量病勢漸加丸數服之(寒食麫謂寒食日煮喫麫取之以焙乾貯)
(用也)
釣藤飲子治吐利脾胃氣弱虚風慢驚
釣藤(七錢半)蟬殼防風(去蘆)人參(去蘆)麻黃(去節)白殭蠶
(炒黃)天麻蝎尾(炒去毒各半两)甘草(炙)川芎(各二錢五分)麝香
(一錢另研)一方有蜣螂三箇去頭足炙黃
右為末每服二錢水一盞薑三片煎六分温服量多
少與之寒多者加附子半錢服無時
羌活膏治脾胃虛或吐瀉後為慢驚者亦治傷寒無
不效
防風(去蘆)川芎人參(去蘆)白附子(炮)赤茯苓(去皮各半两)
天麻(一两)白殭蠶(湯浸炒黃)乾蝎(炒去毒)白花蛇(酒浸焙各一分)川
附子(炮去皮臍)麻黃(去節各三錢)肉豆蔲沈香母丁香
藿香葉木香(各二錢)輕粉真珠末牛黃(各一)
(錢五分)龍腦(半字)麝香辰砂雄黃(各一錢已上七味各另研)羌
活(半兩)
右為細末煉蜜作劑旋丸如豆大每服一二丸食前
服或薄荷湯或麥門冬湯化下實熱急驚勿服性温
故也
海藏返魂丹治小兒諸癲癎潮發瘈瘲口眼相引項
背強直牙關緊急目直上視及諸病久虚變生虛風
多睡者因荏苒不解速宜服之
烏犀(剉屑二两)水銀天麻(酒洗焙乾)㯽榔(各半两)殭蠶(去絲嘴微)
(炒)硫黃(半两研末入水銀置磁石盞内慢炒成沙火要看緊慢)白附子(炮)川
烏(炒通赤留煙少許入碗内以一盞子蓋上新土圍之待冷取出)獨活(去蘆)乾蝎(炙)
萆薢(炒各一两)肉桂(去粗皮)當歸(酒浸焙乾炒)細辛(根)防風(去蘆)
天南星(薑汁煮軟炒黃)阿膠(杵碎炒)藿香(洗去土)烏蛇(酒浸一宿炙熟)
(去皮骨)沈香槐膠羌活白花蛇(酒浸一宿炙熟去皮骨)
麻黃(去根節)半夏(薑汁浸三宿炒)&KR0008;羊角(鎊)陳皮(去白炒已上各一两)
天竺黃(研)木香人參(去蘆)乾薑(炮)茯苓(去皮)蔓荆子
(去白皮)晚蠶沙(微炒)敗龜板(醋酒炙黃)藁本(去土)桑螵蛸(炒)白
芷何首烏(米泔浸宿煮焙)虎骨(酒醋塗炙黃)砂仁白术(酒浸)
(一宿切焙)枳殼(炒去白)丁香厚朴(去皮薑汁塗炙各三分)蟬殼(炒)
川芎附子(水浸炮去皮尖)石斛(去根)肉豆蔲(去殼微炒)龍腦(另研)
雄黃(研水飛)硃砂(研水飛各一两)&KR1401;粉(另研)麝香(另研各一錢)烏雞
(一隻去嘴翅足)狐肝(三貝二味臘月内入瓦瓶固濟火煅赤候冷取出研用)金箔(三十)
(片為衣)
右藥五十八味炮製如法煉蜜合和搗三五千下丸
如桐子大金箔為衣每一歲兒温薄荷自然汁化下
無時右閻氏宗錢氏治慢驚法脈無力者宜之其
法以青州白丸子兼異功散羌活膏温白丸鈎藤飲
子之類服之至有往往死中得生者
湯氏法
凡吐瀉成虛風慢脾先用奪命散青州白丸子末煎如
稀糊入蜜調控下涎後服袪風醒脾等藥
奪命散(方見後通治急慢驚下)
治虚風八仙散風盛者服之
白天麻白附子花蛇肉防風南星半
夏冬瓜子全蝎(各等分)加川烏
右㕮咀每服一錢水半盞薑二片棗半枚煎二分熱
服加薄荷尤佳
醒脾散昏困者服之
白术人參甘草橘紅茯苓全蝎(各半两)
半夏木香(各一分)白附子(炮四箇)南星(炮两枚)陳倉米
(二百粒一方無白术半夏加蓮肉一錢亦可)
右為末每服一錢水半盞薑二片棗半箇煎二分漸
漸服之不可頓服頓服必吐
釀乳方
人參木香藿香沈香橘皮神麯麥
芽(各等分)丁香(减半)
右㕮咀每服四錢水一碗薑十片紫蘇十葉棗三枚
煎至半碗乳母食後湏去乳汁盡方取服之即仰卧
霎時令藥入乳之絡次令兒吮數口不可過飽此良
法也如嘔定一日急宜截風服八仙散兩日後宜醒
脾散如前件藥俱用不效危困可憂湏診太衝脈未
絶者當灸百會一穴前後髮際两耳尖折中乃是穴
也方書所載但云頂上旋毛中殊不審有雙頂者又
有旋毛不正者庸醫之輩習循舊本悞人多矣炙後
即當控涎用青州白丸子末用煎如稀糊入煉蜜調
奪命散良久涎下細研靈砂米飲調旋抹口中漸看
退證如風盛服八仙散昏困服醒脾散常令减乳乳
母服釀乳藥如此調理無不愈者間有稟受不堅五
行數短者雖神聖工巧不能奪其造化矣若涎已
離膈但在喉中如鋸藥不能入又不可控當用别法
撩之兼搐鼻噴嚏得出次服奪命散庶免再作
撩痰方
川烏尖白附尖(各七箇去皮生用)蝎梢(七枚)石綠(少許)
右為末一處和勻用軟雞翎蘸藥入喉中逐漸抽出
頻用帕子拭之右湯氏治慢驚法先用奪命散白
丸子控涎候涎下一回用八仙醒脾等一回令乳母
用釀乳法如危極者却灸百會及撩痰法但奪命用
礞石氣虛者難用必與東垣益黃散相兼服之可也
陳氏法
治慢驚風先服芎蝎散用手法斡出寒痰冷涎自不癡
呆次服油珠膏後服益真湯温壯元氣時服前朴散寬
上實下
芎蝎散治小兒腦膸受風䪿顱開解皮肉筋脈急脹
腦骨縫青筋起面少血色或腹中氣響時便青白色
沫或嘔吐痰涎欲成慢驚搐足脛冷者
川芎蓽撥(各一兩)細辛半夏(酒浸一宿湯洗焙各二錢)蝎梢
(去毒一錢)
右細末一週兒抄一銅錢用數沸湯調稍熱饑服如
痰滿胸喉中眼珠斜視速與服若目上直視不轉睛
者難救或痰氣壅塞不能咽藥用一指於兒喉靨□
中探入就斡去痰涎氣稍得通次用補脾益真湯或
以油珠膏選用此方累世活人多矣
油珠膏治氣逆嘔吐風痰作搐
石亭脂(硫黃中揀取加蠟者)滑石(各半两)黑附子(炮去皮臍)半夏(酒浸)
(一宿湯洗七次焙乾)南星(醋浸一宿湯洗七次焙乾各一錢)
右細末每服一錢用冷清虀汁半盞滴麻油一點如
錢抄藥在油珠上湏臾墜下却去虀汁與兒服之更
用清虀汁三五口嚥下肚饑服服訖後一時方與乳
食
補脾益真湯治胎弱吐乳便清而成陰癎氣逆涎潮
眼珠直視四肢抽掣或因變蒸客忤及受驚誤服凉
藥所作
木香當歸人參黃耆丁香訶子陳
皮厚朴(薑製)甘草(炙)肉荳蔲(麫裹煨)草菓茯苓
白术桂枝半夏(湯泡)附子(泡各半两)全蝎(炒每服加一枚)
右㕮咀每服三錢水一盞半薑一片棗一枚煎六分
稍熱饑服服訖令揉心腹以助藥力候一時方與乳
食渴者加茯苓人參甘草去附子丁香肉蔲瀉
者加丁香訶子肉嘔吐加丁香半夏陳皮腹痛
者加厚朴良薑咳𠻳加前胡五味子去附子官桂
草菓肉蔲足冷加附子丁香厚朴惡風自汗加
黃耆官桂痰喘加前胡枳實赤茯苓去附子丁香
肉蔲草菓氣逆不下加前胡枳殼㯽榔去當歸附
子肉蔲腹脹加厚朴丁香前胡枳殼
前朴散治心腹結氣或嘔噦吐瀉腹脹痛驚悸
前胡白术人參陳皮良薑藿香甘
草厚朴(各等分)
右剉每服三錢水一盞煎七分稍熱空心服
小兒誤服凉藥或用帛蘸水繳口因此傷動脾胃或泄
瀉或腹脹或腹中響小兒面少血色常無喜笑不看
上而視下小兒䪿顱高急頭縫青筋時便青糞小
兒肥壯糞如清涕或如凍汁小兒時時扎眼糞便青
白沫有時乾硬已上五證忽然嘔吐者必成陰癎俗
謂慢驚是也小兒頭雖熱眼珠青白而足冷或腹脹而
足冷或瀉而足冷或嘔而足冷或渴而足冷(頭熱目赤痰塞鼻喉)
(咽皆無根之火逆也)已上五證忽然吐而作搐者名曰慢脾風速
與補脾益真湯一服三錢重加蝎一枚如因驚而搐者
前朴散一服三錢重加附子前胡各半錢同煎
右陳文忠治慢驚法其治之次第自成一家故另錄
之以備採用其醫案所言芎蝎散油珠膏累累取效
曾氏方
冲和飲治感冒風寒頭痛發熱肩背拘急惡心嘔吐
腹痛膨脹兼寒濕相搏四肢拘急冷氣侵襲腰足痛
疼
蒼术(米泔水浸一宿去粗皮剉片炒微黃色一两二錢)人參(去蘆)前胡(去蘆)桔
梗(炒各五錢)枳殼(去穰麩炒微黃色)麻黃(去節)陳皮(去白各三錢)川芎
白芷半夏(湯洗七次薑汁浸曬乾炒)當歸(酒洗)薄桂(去粗皮)白
芍藥赤茯苓(去皮各一錢半)乾薑厚朴(去粗皮薑汁浸一宿慢火)
(炒乾各二錢)甘草(炙七錢半)
右剉每服二錢水一盞薑二片葱一根煎七分無時
温服傷冷惡心嘔吐煨薑同煎開胃進食加棗子煎
空心温投寒疝痛入鹽炒茱萸蘹香同煎
七寳散治時氣傷風傷寒頭昏體熱咳𠻳及脾胃肺
臟不和口中腥氣異常或牙縫微有鮮血兼調理諸
病後小證得中以其品味不僭不燥為佳
紫蘇(去老梗)淨香附(各三两)甘草陳皮(去白)桔梗(剉炒各二)
(两半)川芎白芷(各一两)
右㕮咀每服二錢水一盞薑二片煎七分無時温服
痰𠻳加製半夏口腥氣入鹽煎調理諸疾加棗子煎
六柱散治吐痢泄瀉胃虚脾慢手足俱冷六脉沈微
人參(去蘆)白茯苓(去皮)熟附子南木香肉荳蔲
白术(六味各半两)
右碎每服二錢水一盞薑二片棗一枚煎七分不拘
時温服
曰生湯治吐瀉痢後將傳慢驚慢脾神昏脉弱飲食
不進睡露揚睛晝輕夜重急宜投服
北南星(一两剉碎瓦器盛東壁土同醋煮少時濾乾切片焙)人參(去蘆)冬瓜子
仁(打碎各五錢)
右件㕮咀每服二錢水一盞半薑三片慢火煎七分
候温無時少與緩服投之急必吐
固真湯主吐瀉痢後胃虚脾慢四肢口鼻氣冷沈困
不省人事
人參(去蘆)附子(湯製泡製去皮臍)白茯苓(去皮)白术(各二錢五分)山
藥(去黑皮)黃耆(蜜水塗炙)肉桂(去粗皮)甘草(濕紙裹煨透各二錢)
右件㕮咀每服二錢水一盞薑三片棗一枚煎七分
空心温服或無時
醒脾散主醒脾養胃止吐痢進飲食及調理病後神
昏目慢貪睡多困脈弱微有痰涎並宜投服
人參(去蘆)白茯苓(去皮)藿香葉白术甘草(炙各五錢)丁
香(四十粒不見火)天南星(八錢剉作小塊紙裹水透濕泡過用)&KR1190;砂仁(四十粒)
右碎每服二錢水一大盞薑三片冬瓜子仁五十粒
搯碎慢火煎七分空心緩投服之急必吐
沈香飲治吐痢後神昏倦怠飲食减少脾胃氣虚水
穀不化或隨時直五心煩熱盜汗常出或聞食心惡
沈香丁香南木香藿香葉(各二錢半)陳皮(去白)白
术半夏(湯洗七徧薑汁製)白茯苓(去皮)肉荳蔲(各五錢)粉草
(炙三錢)
右除沈香丁香不過火餘七味或曬或焙仍同三味
研為細末每服半錢至一錢用紫蘇木瓜煎湯空心
調服棗湯亦好
天麻飲治諸般風搐不省人事
天麻(明亮者)川烏(炮製去皮臍各七錢)
右剉每服二錢水一盞薑三片慢火煎若稀糊無時
勤與温服
薛氏方
术附湯治風濕相𫝊身體煩疼不能轉側不嘔不渴
大便堅硬小便自利及風證頭目眩重等證
白术(四两)甘草(炒二两)附子(炮去皮臍一两)
右為末入附子每服三錢薑五片棗一枚水煎服
愚按附子温中回陽為慢脾之聖藥也如元氣未脱
用之無有不應湏用每隻重一兩三四錢端立不尖
底平週圍如蓮花瓣者佳否則悞用川烏也製法切
去皮尖以童便浸之秋冬七日春夏五日每日一換
浸畢切作四塊以濕草紙包數層微火煨半日取出
切開無白星為度如急用炮至裂紋即投童便中良
久浸透切片如色白再微炙之氣脱甚者急生用亦
效
太乙保生丹治慢驚尚有陽證者
全蝎(青者十四箇)白附子(生用)真殭蠶牛膽南星蟬
殼琥珀防風朱砂(各一錢)麝香(五分)
右為末米糊丸桐子大金箔為衣每服一二丸薄荷
湯化下
聚寳丹治慢驚
人參茯苓琥珀天麻真殭蠶全蝎(炙)
防風牛膽南星白附子(生用)烏蛇肉(酒浸焙一錢)朱
砂(半錢)麝香(少許)
右為末煉蜜丸桐子大每服二丸菖蒲湯下
金箔鎮心丸治風壅痰熱心神不寧驚悸煩渴唇焦
頰赤夜卧不安譫語狂妄
朱砂(一两)白茯苓人參甘草(各半两)山藥(一两半)片
腦牙硝(各一錢半)麝香(五分)金箔(十二貼)草紫河車(二錢半黑)
(豆煎煮)
右為末煉蜜為丸每用五錢作五十丸以金箔為衣
每服一丸薄荷湯化下含化亦得
天南星散治慢驚驅風豁痰
南星(重八九錢者一箇掘地坑深尺許先用炭五觔燒通紅以好米醋一碗灑坑中即投南星)
(以火炭密蓋又用盆覆時許取出)
右為末入琥珀全蝎各一錢每服二字煎生薑防風
湯下
烏沈湯治慢驚驅風助胃
天麻(二錢)人參真川烏(生用)全蝎(焙)南星(焙)木香
沈香(各一錢)甘草(炒半錢)
右為末每服三五分薑水煎服
沈香散助胃氣止吐瀉
茯苓(二錢)沈香丁香木香藿香厚朴(製)甘
草(炙各一錢)
右為末每服一字米飲湯調下
蘇青丸
蘇合香丸(一分)青州白丸子(二分)
右和勻每服五分薑湯調下
銀白散治胃虛吐瀉
糯米(炒二两五錢)扁豆(蒸二两)藿香(二錢)白术(炒两)丁香(二錢)
甘草(炙三錢)
右為末紫蘇米飲調下直指方加炮白附子全蝎木
香石蓮薑水煎
釣藤散治吐痢脾胃氣虚生風
釣藤鈎(二錢)蟬殼天麻防風蝎尾(去毒)人參(各半)
(两)麻黃殭蠶(炒)甘草(炙)川芎(各二錢五分)麝香(五分)
右為末水煎服虛寒加附子一錢
黑附子湯治慢脾風四肢厥冷
附子(炒去皮三錢)木香人參(各一錢半)白附子(一錢)甘草(炙五)
(分)
右為散每服三錢薑五片水煎若手足既温即止後
服
生附四君子湯治吐瀉不思乳食凡虚冷病先與數
服以正胃氣
人參白术附子木香茯苓橘紅甘
草(各等分)
右為末每服五七分薑棗水煎服
辰砂膏治慢脾冷痰壅滯手足冷而微搐者
黑附子(一枚重一两以上者去皮臍頂上挖一孔入辰砂末一錢仍用附子塞之炭火燒存)
(性)牛膽南星(半两)白附子(炮)五靈脂蝎梢(各二錢半)
右為末煉蜜丸桐子大每服二三錢生薑汁泡湯下
七寳辰砂丹治風痰奇效慢驚慢脾以辰砂為主木
香佐之用開元錢一箇背後上下有兩月片者放鐡
匙上炭火内燒少頃成珠子取入盞中作一服用木
香煎湯送下人參湯亦可
觀音全蝎散治小兒外感風寒内傷脾胃致吐瀉不
止遂成慢驚等證
全蝎(二十一箇)天麻(泡)防風(去蘆)羌活(各半錢)川白芷甘
草(炙)扁豆(薑製)黃耆(蜜炙各三錢)砂仁赤茯苓(各五錢)
右同為末每服一錢用冬瓜仁煎湯不拘時調服
青州醒脾散治小兒慢驚神昏目慢多困有痰
人參白术木香白茯苓白附子天麻
全蝎(炒)殭蠶(去絲嘴炒各等分)
右剉碎每服二錢水一盞生薑三片棗一枚煎至五
分不拘時服
雜方
世治慢驚神效用一粒丁香一箇蝎一字辰砂一點血
已上俱為末男用男左手中指血女用女右手中指
血蘸末擦唇上愈
木醒脾丸治小兒慢脾風因吐痢後虛困昏睡欲生
風癎
厚朴白术硫黃(入豆腐中煮三五沸)天麻全蝎防
風官桂人參(各一錢)
右為細末酒浸蒸餅和丸如雞頭大每一丸搥碎温
米飲下
蝎梢丸治小兒胎虛氣弱吐痢生風昏困嗜卧或潮
搐
全蝎(微炒)白附子(煨裂各半两)硫黃半夏(薑汁製焙乾各一两)
右為末薑汁糊丸如麻子大每服三十丸荆芥湯下
量兒大小加减服之
世治小兒慢驚風身冷瘈瘲方
天麻防風川烏全蝎(去翅足薄荷葉包炒)南星
右㕮咀等分水煎服
湯氏治慢驚方
真川烏(一枚去皮生用)全蝎(等分)
右二件㕮咀分二服水二盞薑十片煎半盞旋旋滴
入口中
無陰癎即慢驚風
黑附子(生用去皮臍)南星(生)半夏(各二錢)白附子(一錢半)
右研細井水浸七日每日換水浸訖控乾入硃砂二
錢麝香一錢研勻每服一錢薄荷湯調下量兒加减
一方用黑附子生去皮臍為末每服二錢以水一盞
半生薑二片煎至半盞分二服量兒加减吐者入丁
香五箇同煎空心服或水浸炊餅為丸如粟米每服
二十丸生薑湯下亦可
錢回生散治小兒吐瀉或誤服冷藥脾虛生風成慢
驚大南星重八九錢已上者用地坑子一箇深三寸
許用炭火五斤燒紅入好酒半盞在内然後入南星
却用炭火三两條蓋在地坑上候南星微裂取出剉
碎再炒勻熟不可稍生放冷為末每服半錢濃煎生
薑防風湯調服
又方梓朴散
厚朴半夏(湯洗數次薑汁浸半日曬乾一錢)
右米泔三升同浸一百刻水盡為度如百刻水未盡
少加火熬乾去厚朴只將半夏為末每服五分或一
字薄荷湯調下無時
豆卷散治小兒慢驚多因藥性太温及熱藥治之有
驚未退而别生熱證者有因病愈而致熱證者有反
為急驚者甚多當問病幾日因何得之曾以何藥療
之可用解毒藥無不效宜此方
大豆黃卷(水浸黑豆生芽是也曬乾)管仲板藍根甘草(炙各)
(一两)
右為末每服半錢水煎服甚者三錢藥水内入油數
點煎又治吐蟲服不拘時右諸家雜治慢驚其首
一方用人血蘸藥末擦唇者甚效後一方解藥太過
之毒尤見錢氏憂人之切也
黃耆益黃散治胃中風熱
黃耆(二錢)人參甘草(半生半炙)陳皮(不去白各一錢)白芍藥(七分)
黃連(少許)白茯苓(四分)
右為粗末每服水二盞煎五沸去渣温服
丹治驚而有熱者
人參茯苓白芍藥(酒炒)白术
右入生薑煎服暑月加黃連生甘草竹葉煎服
陳明遠治小兒驚因脾虛肝乘之手足搐動四肢惡寒
而食少方
白术(二錢)茯苓(一錢)
右煎湯入竹瀝熱下龍薈丸二十丸保和丸二十丸
生氣散
丁香(三字)白术青皮(各二錢)甘草(炙)木香人參(各一)
(錢)
右為末每服半錢沸湯點服或用和劑方調氣散亦
可
參苓白术散(見不能食)理中湯(見吐瀉)
王氏惺惺散治小兒吐瀉脾弱内虛生驚
人參茯苓木香天麻扁豆全蝎(全炙)陳
米(炒各等分)
右剉散每服二錢薑棗煎服
醒脾散治吐瀉脾困不食痰作驚風
人參白茯苓白附子(炮)天麻(焙)甘草(炙)石菖
蒲(一寸九節者)木香石蓮肉白术(各一錢)全蝎(焙半錢)
右為末每三字薑棗煎服有熱去木香或加南星半
夏陳皮陳米
大醒脾散治吐瀉脾困不能食痰作驚風
南星白茯苓淨陳皮(各一分)全蝎(焙)甘草(炙)白
附子(炮)蓮肉人參木香(各半分)陳倉米(二百粒)
右為末每服三字薑棗煎驅風醒脾二方通用亦可
釀乳小兒胃虛不消乳食尤湏節約
演山觀音全蝎散因吐後傳慢驚候清神固氣補虚
益脉開胃止吐
黃耆人參(各一分)木香炙甘草蓮肉(炒)扁豆
(炒)白茯苓白芷全蝎防風羌活(各一錢)天
麻(二錢)
為末每一錢棗半箇煎無時服慢脾尤宜服
湯氏醒脾散吐瀉不止痰作驚風脾困不食
白术人參甘草(炙)淨陳皮白茯苓全蝎
(各半两)半夏麯木香(各一分)白附(四箇炮)南星(一箇炮)陳
倉米(二百粒)演山加天麻殭蠶無陳皮半夏陳米
右為末每服一錢水半盞薑二片棗半箇煎時時服
頻則吐
直指星香全蝎散治慢驚風已傳昏迷痰搐
南星(濕紙煨二錢)木香人參淨陳皮(各一錢)全蝎(炙二)
(箇)甘草(炙半錢)
剉細每服一錢入紫蘇薑棗濃煎旋以匙送下有熱
加防風
烏蝎四君子湯四君湯加生川烏焙過全蝎為末各
少許每服半錢薑棗煎服如再服即去川烏
調氣散治小兒慢驚之後以此調之
木香香附子人參陳皮藿香甘草(各等)
(分)
右剉散每服二錢薑三片棗一枚水一盞温服
定志丸(見前急驚)
右方皆以參耆白术甘草為主乃治慢驚之正藥也
黑附湯(即前黑附子湯無人參)
金液丹
舶上硫黃(十两研細用磁合盛令八分水和赤石脂封縫鹽泥固濟曬乾地上埋一小&KR0008;)
(子盛水滿安合子在上又以鹽泥固濟以炭火煅三日三夜候冷取出為末)
右以柳木槌乳鉢研極細每服二錢生薑湯下
生附四君子湯
右以四君子湯加生附子四分之一厥逆者對加每
服一錢薑三片煎一匙送下
異功散
人參茯苓白术甘草橘紅木香
右剉散每服三字薑棗煎一方無木香
天麻飲六柱散(二方並見前)
大醒脾散治慢脾風内虚昏悶不省
人參茯苓木香(炮)全蝎(焙)南星(炮)白术陳
皮石蓮肉甘草(炙)木香砂仁白附子(炮各)
(等分)陳米(一撮炒)
右剉碎每服二錢用水一盞生薑三片棗一枚煎至
五分不拘時服量兒大小加减與服
實脾散治脾胃虛冷吐瀉不止乳食不進慢脾等證
人參白茯苓白术砂仁麥芽神麯
陳皮石蓮肉乾山藥良薑(炮)青皮冬瓜
仁(各五錢)丁香木香薏苡仁(炒)扁豆(薑炒)香附子
(炒)甘草(炙)陳米(炒各二錢)肉豆蔲(二枚煨)
右為細末每服半錢或一錢用米湯不拘時調服
固真湯(方見前)
右皆慢脾風之主藥也
通治急慢驚急驚合凉瀉慢驚合温補此定法也其間
有急驚凉瀉而不愈變為慢驚有慢驚温補而不愈變
為急驚者宜用通治急慢驚藥
湯奪命散大能控風涎不問急慢驚風痰潮壅盛塞
於咽喉其響如潮名曰潮涎百藥不能過咽命在湏
臾但先用此藥入喉痰即墜下功有萬全奪天地之
造化也
青礞石(一两入甘窩子同熖硝一两炭火煅通紅湏硝盡為度候冷如金色取用)
右為細末急驚風痰壅上身熱如火用生薄荷自然
汁入蜜調微温服之良久其藥自裹痰墜下從大便
出如稠涕膠粘乃藥之功也次服退熱袪風截驚等
藥慢風亦以痰涎潮上塞住咽喉藥食俱不能入醫
者技窮勢迫以待其盡但用此藥以青州白丸再研
為末煎如稀糊熟蜜調下其涎即墜入腹次服花蛇
川烏全蝎蜈蚣等藥
大黑龍丸治小兒急慢驚風神效(方見急驚條)
鎮驚丸
琥珀辰砂真珠母青皮甘草(各二錢半)青黛
蘆薈柴胡青礞石(硝煅各半两)天竺黃膽星
(各二两)天麻乳香(各一两)雄黃(一錢半)
右為末甘草膏丸如雞頭大慢驚參术湯下急驚薄
荷薑蜜湯下
曾氏鎮驚丸(方見急驚)
小兒急慢驚風
全蝎(四十九箇微炒黃)辰砂(半两研極細和勻)
右取蚯蚓十條洗淨入小瓶内以温火煅蚯蚓化為
水和丸如胡椒大每服三丸用順流水化下
小兒急慢驚風
殭蠶(三條)辰砂(豆大一粒)全蝎(一箇)真珠末(一撮)
右末取蓬蒿中小蟲兒每一箇研作一丸如麻子大
每一粒用乳汁下
保命丹(本事)治小兒急慢驚風四肢逆冷眼直口噤涎不
止
虎睛(一對安瓦上以瓦蓋之慢火逼乾)硃砂(半两)全蝎麝香(各半錢)
天麻(一分)蜈蚣(二條去頭尾赤脚者)
右為細末煉蜜丸如大豆大瓦罐貯之又入腦麝窨
定急驚薄荷蜜湯化下慢驚薄荷湯化下各三丸
温驚丸(一名粉紅丸)
南星(為末入臘月牛膽中陰乾百日為末四两)硃砂(二錢半)天竺黃(一两)柸
子臙脂(半錢)龍腦(五分另研)
右用牛膽汁和丸如雞頭大每服一丸小者半丸沙
糖水下
抱龍丸治傷風瘟疫身熱昏睡氣粗風熱痰實壅𠻳
驚風潮搐及蠱毒中暑沐浴後並可服壯實小兒宜
時與服之(丹溪云抱龍丸心肺肝藥也)
南星(如無牛膽者祇將生者剉炒熟用四两)天竺黃(一两)雄黃(水飛)辰砂
(另研各半两)麝香(另研一錢)
右為細末煮甘草膏和丸皂莢子大温水化下百日
小兒每丸分作三四服五歲兒一二丸大人三五丸
亦治室女白帶伏暑用鹽少許嚼一二丸新汲水送
下臘月雪水煮甘草和藥尤佳一法用漿水或新水
浸南星三日候透煮軟三五沸取出乘軟切去皮祇
取白軟者薄切焙乾炒黃色取末八两以甘草二两
半拍破用水二碗浸一宿慢火煮至半碗去渣漸漸
傾入南星末内慢研令甘草水盡方入餘藥
琥珀抱龍丸(曾氏)抱龍之義抱者保也龍者肝也肝應東
方青龍木木生火所謂生我者父母也肝為母心為
子母安則子安心藏神肝藏魂神既定驚從何生故
曰抱龍丸理小兒諸驚四時感冐風寒瘟疫邪熱致
煩燥不寧痰𠻳氣急及瘡疹欲出發搐並宜可投其
藥性温平不僭不燥常服袪風化痰鎮心解熱和脾
胃益精神
真琥珀天竺黃檀香(細剉)人參(去蘆)白茯苓(去皮各一)
(两半)粉草(三两去節)枳殼(水浸去穰麩炒微黃)枳實(水浸去穰麩炒微黃各一两)
硃砂(五两先以磁石引去鐡屑次用水乳鉢内細杵取浮者飛過淨器内澄清去上餘水如此)
(法一般精製見硃砂盡矖乾用)山藥(去黑皮一斤剉作塊慢火炒令熱透候冷用)南星
(一两剉碎用臘月雄黃牛膽釀經一夏)金箔(百片去護紙取見成藥一两同在乳鉢内極細)
(杵仍和勻藥藥末用)
右前十二味除硃砂金箔不入碾内餘十味檀香不
過火外九味或曬或焙同研為末和勻硃砂金箔每
一兩重(取新汲井水一两重入乳鉢内略杵)勻隨手丸如雞頭子大陰
乾晴霽略曬日色燥甚則拆裂宜頓放當風處取其
自乾治法並用葱湯無時化服或薄荷湯痰壅𠻳甚
淡薑湯下痘瘡見形有驚温淨湯下心悸不安燈草
湯下暑天悶熱麥門冬熟水下百日内嬰兒每丸作
三次投二歲已上者止一丸或二丸其品劑修合之
時但缺一味不依製度必無效矣常用瓦瓶入麝香
同收毋使散泄氣味入珍珠末一两合和名金珠散
蓋珍珠能鎮心寧肝墜痰尤效治法湯使同前
又琥珀抱龍丸專治小兒急慢驚風發熱咳𠻳作搐
痰喘驚悸生薑薄荷湯下時行痘疹發熱嘔吐驚
跳白湯下傷風發熱咳𠻳鼻塞驚哭葱湯下因
著驚發熱睡卧不寧燈心湯下夏月發熱嘔吐麥
門冬湯下因母發熱過乳温熱不寧甘草湯下
脾胃不和頭熱黃瘦懶食砂仁湯下週歲小兒服
一丸未及者半丸連進一二丸無不效騐忌食魚腥
生冷食乳者乳母同忌
琥珀(二錢半包在精猪肉内煨過取出研末二錢)牛膽南星(一两六錢臘月用牛)
(膽作成者妙)僵蠶(二錢炒)雄黃辰砂人參白茯苓
(各三錢)天竺黃(五錢)鈎藤(全用鈎子一两五錢)真正牛黃(五分)真麝
香(一錢)
右各味不可短少分釐碾為極細末用粉甘草八两
剉碎以水四大碗熬膏二盞入藥末為丸每一丸五
分重金箔為衣外用黃蠟包之一料作二百丸
又琥珀抱龍丸治病法如前
琥珀(一两五錢研)牛黃(一錢研)人參檀香白茯苓(各一)
(两半)硃砂(研)珍珠(各五錢研)枳殼枳實牛膽南星
天竺黃(各一两)山藥(十两)甘草(三两以上各為細末)金箔(四百片)蜂
蜜(二片)黃臘(二十五斤)
此藥一料五百丸每丸五分重專治嬰孩小兒諸驚
四時感冐瘟疫邪熱煩燥不寧痰𠻳氣急瘡疹欲出
發搐並皆治之其藥性温平不寒不燥驅風化痰鎮
心解熱安魂定驚和脾健胃添益精神葱白煎湯或
薄荷湯下痰壅咳甚生薑湯下痘疹見形有驚
白湯下心悸不安燈心湯下並不拘時服初生
數月者每丸作四次服或三分之一或半丸數歲者
每服一丸更量兒大小加减酌用可也
世奪命散治急慢驚風諸藥無效此藥隨手奏功
白附子(三錢)黑附子(炮去皮臍半两急驚不用)南星(炮一两)天麻
(三錢)辰砂(另研二錢半)防風半夏(各半两)全蝎(去毒七枚)蜈蚣
(炙一錢)麝香(半錢)僵蠶(煨)
右為末三歲兒半錢薄荷生薑自然汁加好酒滚湯
各少許調服急驚加輕粉腦子各少許
太乙保生丹(見慢驚)
湯治慢驚甚騐
赤脚蜈蚣(酒炙一條)白僵蠶(炒七條)辰砂(另研一錢)全蝎(用薄荷葉)
(包炙七枚)青州白丸子(三十丸)
右為末入麝香少許慢驚人參麥門冬湯調下急驚
加腦子牛黃各少許金銀薄荷湯調下
羅天麻散治小兒急慢驚風及大人中風涎盛半身
不遂言語艱澁不省人事
半夏(七錢)天麻(二錢半)甘草(炙)茯苓白术(各三錢)
右用水一盞入磁礶内煮藥令水乾將老薑三錢同
煮候乾為細末每服一錢五分薑棗湯調下
雄黃散主暴中急慢驚風齁䶎痰涎滿口及雨侵閉
汗不通或凉或熱坐卧生煩
雄黃(紅亮者二錢半)白藥(去黑皮)川烏頭(泡裂去皮臍)草烏頭(泡裂)
(去皮)天麻(去殼者)川芎(五味各半两)
右除雄黃外五味剉焙同雄黃為末驚風痰湧每服
半錢或一錢用薑汁茶酒調下發汗薑葱薄荷水煎
并投三服取效
經治驚風墜涎天南星一箇重一两者换酒浸七伏時
取出新瓦上炭火炙乾烈地上去火毒搗末入硃砂
二錢半研為細末每服五分荆芥湯空心及午時各
調下一服
田天麻防風丸治小兒驚風身熱喘粗多睡驚悸搐
掣神昏痰涎不利等證
天麻防風人參(各一两)蝎尾(去毒半两)甘草硃砂
雄黃牛黃麝香(各一錢)僵蠶(炒半兩)
右為末煉蜜丸如櫻桃大硃砂為衣每服薄荷湯下
一二丸
雲七味羌活膏治急慢驚風壯熱
羌活獨活天麻全蝎(去毒)人參殭蠶(炒各半两)
烏蛇肉(酒浸一宿焙乾一两)
右為末煉蜜和丸如皂子大每两作五十丸每服一
丸荆芥湯下
經治小兒驚風全蝎一錢不去頭尾用薄荷葉裹炙乾
同研為末作四服白湯下
衍治小兒驚風殭蠶蝎梢等分天雄尖附子尖共一錢
炮過為末每調一字薑湯調下
羅小兒驚風釀乳方用白羊頭一箇丁香同熬至熟乳
母空心盡食之
丹孫女因胎中受濕熱日午發搐唇黑面青每日作一
次未半週難與藥且釀乳飲之
白术陳皮半夏芍藥青皮(各五分)人參
川芎木通(各三錢)黃連(二錢)甘草(炙一錢)
右分八服薑五片與乳母煎服
小兒急慢驚風發熱口瘡手足伏熱痰熱痰喘痰𠻳並
用涌法重劑以瓜蒂散輕劑苦參赤小豆末酒酸虀
汁調服之後用通神散蜜丸服之間以桑牛陰乾研末
調服以平其氣
本褊銀丸治小兒急慢驚風積痼
青黛(三錢)水銀(一皂角子大同黑鉛錫炒砂子)寒食麫黃明膠(炒焦)
(為末各一錢)輕粉(炒豆許)雄黃粉霜硃砂(各一两)巴豆
(二十一粒去油)腦麝(少許)
右研細滴水為丸如麻子大捏匾曝乾磁盒盛之一
歲一丸隨意加减煎棗子湯送下不得化破
博治急慢驚風乳香甘遂各半两同研細每服半錢用
乳香湯調下或用童便調下尤妙
劫風膏治急慢驚搐臍風撮口牙關緊閉痰涎壅盛
咽喉腫痛
葳靈仙(去蘆一两半細剉焙研為末)
右用皂莢三兩去皮弦搥損挪温水一盌絹濾過慢
火熬若稀糊入醇醋半兩再熬三五沸去火候冷用
前藥末亭分乳鉢内杵勻丸芡實大先用鹽梅肉擦
牙根次以此膏一丸或二丸温白湯濃調抺入左右
牙關内即開續進别藥熬時得瓦器為上銀器尤佳
及解風痰壅盛淡薑湯調化無時少與含嚥咽喉腫
痛温茶清調下或薄荷湯以上諸方通治急慢驚
風蓋謂虛實兩見急慢互出故有通治之法合而言
之急慢雖異皆本之於痰故礞石星半之屬通能治
之者也分而言之礞石之屬瀉痰青黛之屬瀉木硃
砂之屬瀉火皆為氣實之劑參草之屬補土天麻全
蝎之屬補木烏附之屬補火又皆治氣虚之劑故補
瀉兼施虛實通治之法也
霹靂散解急慢驚風不省人事
豬牙皂角(三錢)細辛川芎白芷(三味各二錢)躑躅花
(一錢半)
右剉晒為末每以少許用大燈心三寸長蘸點鼻内
得噴嚏為驗前藥不可焙焙則不應
目睛瞤動薛目者肝之竅也肝膽屬風木二經兼為相
火肝藏血血不足則風火内生故目睛為之瞤動經曰
曲直動搖風之象也宜用四物益其血柴胡山梔清其
肝陰血内榮則虚風自息矣若因肝經血燥而自病者
用六味丸以滋其源因肺金尅肝木者用瀉白散以平
金邪若眼眶瞤動者肝木乘脾土也用抱龍丸若愈後
驚悸不寐或寐中發搐咬牙目睛瞤動者血虛不能榮
筋脉也用補中益氣湯或歸脾湯加茯苓五味蓋有餘
者邪氣實也不足者真氣虚也凡病氣有餘當認為不
足此證兼屬肝脾多為慢驚之漸
唇口蠕動薛唇為脾之華口乃脾之竅又陽明之迴環
唇口而交人中陽明胃也是以脾胃虚者多有熱證不
獨病後而已夫脾主涎脾虚則不能收攝多兼流涎或
誤認為痰而用袪逐之藥則津液益枯不能滋養筋脉
遂致四肢抽搐病勢愈甚原其治法與慢脾風相同當
用大補脾胃之藥加升麻柴胡切勿用青皮龍膽草之
類兼察其色黃者脾弱也青者肝勝也青黃不澤木來
尅土也青赤相兼木火風熱也黑為寒水反來侮土白
為氣虚亡陽凡此宜用六君子湯加小柴胡湯若四肢
微搐或潮熱往來或泄瀉嘔吐而色痿黃皆脾胃有傷
也宜用白术黃芪川芎當歸人參陳皮肉豆䓻神麯乾
葛白芍藥黃連炙甘草白茯苓以補胃氣若脾胃虛弱
者用五味異功散虚寒加木香炮薑若脾氣下陷者用
補中益氣湯以升其陽作渴者用七味白术散以生津
液若肝木侮脾者用補中益氣湯加茯苓半夏芍藥以
制肝補脾
目直視薛小兒忽然驚搐目直者皆肝之風熱也若肝
虚生風則目連劄而不搐及多欠咬牙若肝經風實則
目直大呌呵欠項急頓悶若肝經有熱則目直視不搐
得心熱則搐氣熱則外生氣温則内生其證手尋衣領
及亂捻物宜用瀉青丸吐熱飲水喘悶宜用瀉白散凡
病之新久皆能引肝風風内動則上生於目故目為之
連劄若熱入於目牽其筋脉兩眥俱緊不能轉視故目
直也亦有飲食停滯中焦致清陽不升濁陰不降肝木
生發之氣不得升致生虛風者湏詳審之若胸滿腹痛
嘔吐惡食輕則消導化痰重則探吐滯積更湏審其所
傷寒物熱物亦有因感冐吐瀉致使土敗木侮而生虚
風者不可遽服驚藥宜用六君子加芍藥木香柴胡制
肝補脾若因脾土虛而自病者用五味異功散凡飲食
停滯痰涎壅滿而見驚證者實因脾土虚弱不能生金
金虚不能平木故木邪妄動也宜健脾消食其證自愈
若輒用驚搐之藥反成其風而益其病也况臟腑脆嫩
不可投以峻厲之劑治者審之
睡中驚動薛小兒睡中驚動由心腎不足所致蓋心主
血與神肝藏血與魂肺主氣與魄腎主精與恐小兒臟
腑脆弱易為驚恐恐則氣下驚則心無所依神無所歸
且夫人之神氣寤則行於目寐則棲於腎今心腎既虚
則不能寧攝精神故睡中驚動也治宜清心安神用茯
苓補心加酸棗仁茯神五味子亦有驚嚇而作者因
擊動其肝故魂不安也治宜鎮驚定魂用安神鎮驚丸
若飲食間因驚而停滯者用六君子加神麯厚朴食既
消而驚未定用茯苓補心湯若木火太過而心神不寧
者用導赤散風熱相摶者用柴胡梔子散食鬱生痰驚
動不安者用四君以健脾神麯半夏以化痰山梔芍藥
以清熱
目動咬牙薛小兒驚後目微動咬牙者皆病後亡津液
不能榮其筋脉也亦有肝經虛熱而生風者當審其氣
血有餘不足而治之其日中發熱飲冷而動者氣有餘
也用瀉青丸夜間盜汗及睡不寧而動者血不足也用
地黃丸或因肝經風邪𫝊於脾腎者亦令咬牙先用柴
胡清肝散次用五味異功散六味地黃丸若因脾胃虛
熱用補中益氣湯加芍藥山梔實熱用瀉黃散蓋牙牀
屬手足陽明故也若肝腎熱用五味地黃丸
泄瀉薛小兒驚瀉者肝主驚肝木也盛則必𫝊尅於脾
脾土既衰則乳食不化水道不通故泄瀉色青或兼發
搐者蓋青乃肝之色搐乃肝之證也亦有因乳母脾虚
受驚及怒動肝火而致者經曰怒則氣逆甚則嘔血及
飱泄法當平肝補肺慎勿用峻攻之藥脾氣益虛肝邪
彌甚甚至抽搐反張者亦肝火熾盛中州虧損之變證
也凡見驚證即宜用四君六君異功散等方加白附子
定風柴胡平肝引經以杜漸則必不至瀉搐而自安矣
今已見瀉吐驚搐尚不知補脾平肝以保命抱龍鎮驚
等藥治之其亦去生遠矣
腹痛蟬蜕釣藤飲治肚痛驚啼
釣藤鈎天麻茯苓川芎白芍藥(各三錢)甘
草蟬蜕(各一两)
右入燈心水煎服
煩渴閻氏云驚風或泄瀉等證煩渴者皆津液内耗也
不問陰陽宜煎錢氏白术散使滿意取足飲之彌多彌
好
清心丸治驚熱煩燥
人參茯神防風硃砂柴胡(各三錢)金箔(三十)
(片)
右為末煉蜜丸如桐子大每服一二丸竹瀝調下
神芎丸治風熱壅滯頭目昏眩口舌生瘡牙齒疳蝕
或徧身瘡疥咬牙驚惕怔忡煩躁作渴或大便澁滯
或積熱腹滿驚風潮搐等證
大黃(生)黃芩(各二两)生牽牛末(一錢)滑石(四两)黃連薄
荷葉川芎(各半两)
右為末水糊丸桐子大每服三四丸温熟水下
潮熱似瘧曾又有急驚天釣之後變作潮熱手足逆冷
有似瘧疾蓋因病瘉之時不善將護外感風邪乘虚而
入於經絡再未解散以致如此經曰重陽必陰又曰亢
則害承乃制此其義也宜服柴胡加桂湯及當歸散氣
實者則以烏犀丸水晶丹略與通利勻氣散止補後以
參苓白术散調理自然平瘉此證所用藥品間使苦寒
之味務在消陽盛之火肺金得勝肝木自平而風邪亦
散斯為良法
柴胡加桂湯(見傷寒)當歸散(見痢)烏犀丸水晶丹(並見)
(癖積)勻氣散(見腹痛)參苓白术散(見泄瀉)
雜證類驚海藏云心神不安四君子加辰砂半分棗湯
調下又有一證欲發瘡疹先身熱驚跳或發搐搦此
非驚風當用發散藥曾暑風一證因夏月感冐風熱
太甚致面垢唇紅脈沈細數忽發驚搐不省人事治用
消暑清心飲辰砂五苓散及琥珀抱龍丸自安切勿以
温劑調補
消暑清心飲解伏熱中暑煩躁作渴神氣不清及有
驚搐名暑風證投之即效
香薷(去老梗)澤瀉(去粗皮各一两)扁豆(炒熟去殼研)淨黃連羌
活豬苓(去皮)厚朴(去粗皮薑汁浸透炒)白术乾葛赤茯
苓(去皮)升麻川芎(各半两)甘草(三錢)
右剉每服二錢水一盞煎七分無時帶凉服治暑風
證先投此劑得效次服却暑丹其搐不發矣
薛氏於急慢驚癎之外又出驚風一證其候虚惕怔忡
氣怯神散痰涎來去泄瀉色青蓋驚之輕而虚者也若
驚入心則面赤夜啼用梔子清肝散加黃連入肝則面
青眼竄用柴胡清肝散入脾則面黃嘔吐虚汗嗜卧用
六君加柴胡山梔入肺則面白喘急用異功散加柴胡
桔梗入腎則面黑嚙奶咬牙用六味地黃丸若因乳母
恚怒肝火或膏粱積熱遺兒為患或兒吐瀉傷脾清氣
不升風木陷入太陰傳變等因皆能致此當隨主治否
則必成慢脾也湏預慎防為善
鍼灸小兒急驚灸前頂二穴三壯取法在百會前一寸
若不愈灸两眉心及鼻下人中一穴炷如小麥大若小
兒慢驚灸尺澤穴各三壯在肘中横紋約上動脈中炷
如小麥大若睡中驚掣灸足大指次指之端去爪甲
如韭葉許各一壯若角弓反張身強灸鼻上入髮際
三分三壯次灸大椎下節間三壯若睡中驚不合眼
目灸屈肘後横紋中三分各一壯
診錢咬牙甚者發驚目直面青身反折者生驚呵
欠面青者驚風呵欠面黃者脾虚驚目赤兼青者
發搐
驚癎發搐男發搐目左視無聲右視有聲女發搐目右
視無聲左視有聲相勝故也更有發時證(潔古先生云男為木故左)
(視木位無聲右視金位相擊則有聲女為金故右視金位無聲左視木位亦相擊有聲)李寺丞
子三歲發搐自卯至巳目右視大呌哭錢見曰此逆也
男為陽木發左視無聲則順右視有聲則逆所以然者
左肝木也右肺金也逆則二臟相戰金木相擊而有聲
也治宜瀉強補弱假令女發搐目左視是肺來乘肝肝
不能任故呌哭也當瀉其肺後治其心續治其肝若病
在秋(日西時同)肺兼旺位當大瀉其肺若病在春(早晨時同)此肝
旺之時尚不能勝肺是肺強而肝火弱也當補其肝腎
大瀉其肺若男發搐目右視是肝來勝肺而呌哭當瀉
其肝心若病在春夏(早晨日中時同)肝心旺時當大瀉其肝若
病在秋冬(日晡時同)此肺旺之時尚不能勝肝是肝強而肺
極虚也當補其肺大瀉其肝所以言目反視者乃肝主
目也凡搐則是風熱相搏於内風屬肝故外見於目也
今此病男反女證故稍易治於女也先瀉其肺以瀉肺
湯主之二日不悶亂知病退也後用地黃丸補腎三服
後用瀉青丸各二服以瀉心肝五日而愈又肺虛不
瀉者何也曰假令男目右視木尅金肝旺勝肺而但瀉
肝若更病在春夏金氣極虚故當補其肺慎勿瀉也
湯凡搐男左女右為順易治男右女左為逆難治脈
訣啓蒙曰小兒脈促急為虛驚直指云浮數洪緊為
急驚沈遲散緩為慢驚虎口脈紋青紫為驚風
紅者風熱輕赤者脈熱盛紫者驚熱青者驚積
青紫相半驚積風熱俱有主急驚風青而淡紫伸
縮來去主慢驚風紫絲青絲或黑絲隱隱相雜似出
而不出主慢脾風形勢灣入裏者順出外者逆
不治證搐而不休休而再搐驚呌發搐瀉出足冷
痰滿胸喉口開目直
急驚眼睛翻轉口中出血两足擺跳肚腹搐動或神緩
而摸體尋衣或證篤而神昏氣促噴藥不下通關不嚏
心中熱痛忽大呌者不治慢驚四肢厥冷吐瀉咳𠻳面
黯神慘鵶聲胃痛两脇動氣口生白瘡髮直搖頭眼青
不轉涎鳴喘嗌頭軟大小二便不禁手足一邊牽引者
皆為不治慢脾身冷粘汗直卧如尸喘𠻳頭軟背直
口噤搖頭痰如牽鋸之聲面無潤澤之色縮唇氣粗者
不治
禁忌治小兒急驚方搐不用驚擾此不足畏慢驚雖静
乃危病也急驚方搐時但扶持之不可擒捉蓋風氣方
盛恐流入筋脈或至手足成拘攣也
證治準繩卷七十四
