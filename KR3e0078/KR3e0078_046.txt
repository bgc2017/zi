證治準繩卷四十六
明王肯堂撰
傷寒
合病倂病
合病併病汗下吐後等病
表裏合病必下(利汗)太陽與陽明合病必自下利葛根湯
主之不下利但嘔者葛根加半夏湯主之太陽與少
陽合病自下利者與黃芩湯若嘔者黃芩加半夏生薑
湯主之陽明與少陽合病必下利脉滑而數者有宿
食也當下之宜大承氣湯(俱詳下利)
倂病二陽併病太陽出汗不徹因轉屬陽明自汗不惡
寒太陽證不罷面赤躁煩短氣者更發汗則愈二陽
併病太陽證罷潮熱譫語者下之即愈(論詳譫語)太陽與
少陽併病項強眩冐心下鞕如結胸者刺胸腧肝腧(論見)
(項強)
合併病
合病兩經俱病倂則一經證罷而併歸於一經也太陽
與陽明合病有三證其邪湊有淺深之殊故用藥有汗
下和解之異治見各條三陽合病有二證其一證用白
虎湯其一證無治法後人用小柴胡白虎之類蓋此二
證俱有三陽之候故不可汗下二陽併病有二證表未
解者汗之表已解有裏證者下之太陽與少陽併病有
三證其一由誤下以致心下鞕成結胸其一項強如柔
痙狀心下鞭如結胸刺肺俞肝俞慎勿發汗汗則讝語
不止宜刺期門其一心下鞭項強而眩者刺大椎肺俞
不宜下也
合病太陽與陽明合病胸滿而喘者不可下麻黃湯
太陽與陽明合病自下利葛根湯不下利但嘔者葛根
加半夏(或曰由太陽表未罷而陽明裏又至兩陽合病熱甚於表乘虚漸攻於裏故下也其不下利而)
(嘔者邪氣雖攻裏未入於胃但氣逆而嘔故加半夏以止嘔逆龐氏曰外證必頭痛腰疼肌熱目疼鼻乾也脈)
(浮大太陽受病也長者陽明也頭腰太陽也肌目鼻陽明也)
太陽與少陽合病自下利者與黃芩湯若嘔者黃芩加
半夏湯(或曰此表實裏虚熱入攻裏故自下利若兼痰飲則嘔也)
陽明少陽合病必下利脈長者為順脈弦者為負負者
剋賊也脈滑而數者有宿食大承氣湯(或曰陽明土少陽木其脈弦者)
(木乘土也不弦者不負也負者必死若滑而數者有宿食非負也故宜下)
三陽合病腹滿身重難以轉側口不仁面垢讝語遺尿
不可汗下若自汗者白虎湯三陽合病脈浮大見關
上但欲眠目合則汗小柴胡白虎湯(或曰此二證俱有三陽之證此不可)
(汗下)
併病二陽併病太陽初得時汗之不徹轉屬陽明續自
微汗不惡寒大柴胡湯若太陽證不罷不可下可小
發汗設面色緣緣正赤陽氣怫鬱在表汗之不徹其人
煩躁短氣不知痛處宜更發汗則愈葛根湯二陽併
病太陽證罷潮熱手足汗大便難讝語者大承氣湯太
陽少陽併病反下之成結胸心下鞕下利不止水漿不
下心煩生薑瀉心湯小陷胸湯太陽與少陽併項強
痛或眩冐時如結胸心下痞鞕刺大椎第一間肺俞肝
俞不可汗汗則讝語不止刺期門太陽少陽併病心
下鞭項強而眩者刺大椎肺俞慎勿下
趙愚嘗疑合病併病之難明也久矣姑釋之蓋合病
者二陽經或三經同受病病之不傳者也併病者一
陽經先受病又過一經病之傳者也且如太陽陽明
併病一證若併而未盡是傳未過尚有表證仲景所
謂太陽證不罷面色赤陽氣怫鬱在表不得越煩躁
氣短是也猶當汗之以各半湯若併之已盡是謂傳
過仲景所謂太陽證罷潮熱手足汗出大便鞭而譫
語者是也法當下之以承氣湯是知傳則入府不傳
則不入府所以仲景論太陽陽明合病止出三證如
前太陽陽明併病則言其有傳變如此也又如陽經
互相合病皆自下利仲景於太陽陽明合病則主以
葛根湯太陽少陽合病主以黃芩湯少陽陽明合病
主以承氣湯至於太陽少陽併病其證頭項強痛眩
冐如結胸心下痞鞭當刺大椎肺俞肝俞不可汗下
太陽陽明併病已見上論但三陽合病仲景無背惡
寒語句雖别有口燥渴心煩背微惡寒者乃屬太陽
證而非三陽合病也活人言三陽合病背惡寒者非
也三陽若與三隂合病即是兩感所以三隂無合病
例也
張夫併者乃催併督併之義非吞併就之理然催併
係去聲吞併之併乃上聲史記曰始皇初併天下即
此理也夫併之理乃前病未解後病已至有逼相併
之義故曰併病也經曰太陽與少陽併病頭項強痛
或眩冐云云如果併作一家則仲景不具兩經之證
而言也其非併字明矣
又曰或云三陽合病有太陽陽明有正陽陽明有少
陽陽明似乎重出予曰各有所指不過表裏之分耳
夫三陽合病在表三陽陽明病在裏事在兩途即非
重出在表者宜解散以痊安在裏者非攻下則不可
然表裏證治迥各不同惟編目有似乎重出
發汗後不解
傷寒初感始以太陽故以發汗為首汗行如雨散雲收
其病乃愈倘汗行不解者或表邪未盡或熱邪傳裏或
邪氣乘虚内客故有汗後而不解者
發汗病不解反惡寒虚也芍藥甘草附子湯太陽病
發熱汗不解仍發熱心下悸振振欲擗地真武湯發
汗後身疼痛脈沉者桂枝加芍藥人參新加湯太陽
發汗遂漏不止其人惡風小便難四肢拘急難以屈伸
桂枝加附子湯大汗出熱不去内拘急四肢疼下利
惡寒四逆湯發汗過多冐心心下悸欲得按桂枝甘
草湯汗後腹脹滿厚朴生薑人參湯太陽病發汗
後大汗出胃中乾燥不得眠欲飲水者少少與之則愈
若脈浮小便不利微熱消渴者五苓散發汗已脈浮
數煩渴五苓散服桂枝湯脈洪大與桂枝湯如前法
若形如瘧日再發汗出必解麻黃湯發熱汗出不解
心中痞鞕嘔吐不和大柴胡湯服桂枝湯大汗出大
煩渴不解脈洪大白虎加人參湯發汗後臍下悸欲
作奔豚茯苓桂枝甘草大棗湯發汗後不惡寒但惡
熱蒸蒸發熱者實也調胃承氣湯發汗後不可更行
桂枝汗出而喘無大熱者麻黃杏仁甘草湯
下後不解
去傷寒之邪不過汗吐下之三法也三法得當病勢易
衰則愈矣三法失宜病勢危惡傳變不已誠可慮也况
發汗吐下後邪氣乘虚而未散或壅窒而未盡則當量
其虚實以治之先賢謂之邪氣之虚實發汗吐下之不
瘥温補針艾之適當則萬全之功可得矣若過經者以
六日傳六經七日為一候若不愈十三日乃再傳經盡
所以謂之過經也
傷寒五六日大下後身熱不去心中結痛未欲解也栀
子䜴湯下後心煩腹滿卧起不安梔子厚朴湯陽明
病下之心中懊憹而煩梔子䜴湯若有燥屎者大承氣
湯太陽病下後脈促胸滿桂枝去芍藥湯微惡寒者
去芍藥方中加附子醫以丸藥下之身熱不去微煩梔
子乾薑湯太陽病桂枝證醫反下之利遂不止脈促
者表未解喘而汗出者葛根黃連黃芩湯服桂枝湯
或下之仍頭痛項強無汗翕翕發熱心下滿微痛小便
不利桂枝去桂加茯苓白术湯太陽病過經十餘日
二三下之嘔不止心中微煩大柴胡湯下之六七日
大下後寸脈沉而遲手足厥逆下利脈不至咽喉不利
吐膿血瀉利不止為難治麻黃升麻湯
汗吐下後不解
五六日已發汗復下胸脇滿微結小便不利渴而不嘔
但頭汗出往来寒熱心煩為未解柴胡桂薑湯太陽
汗吐下解後心下痞鞕噫氣不除者旋覆代赭石湯
太陽先發汗不解而復下之脈浮者則知病在外當須
解外桂枝湯發汗若下之病仍不解煩躁不得眠茯
苓四逆湯大汗若大利而厥者四逆湯下後復發
汗晝日煩躁不得眠夜而安静不嘔不渴無表證脈沉
微身無大熱乾薑附子湯下後復發汗必振寒脈微
細此内外俱虚也傷寒本寒後復吐下之食入口即
吐乾薑黃連黃芩人參湯發汗吐下後虚煩不得眠
劇者反覆顛倒心中懊憹梔子䜴湯發汗若下之煩
熱胸中窒梔子豉湯吐下後不大便五六日至十餘
日日晡發潮熱不惡寒獨語如見鬼狀循衣摸牀脈弦
者生濇者死但發熱讝語者大承氣湯吐下後腹脹
滿邪熱入胃也調胃承氣湯太陽吐下後微煩小便
數大便鞭小承氣湯吐下後七八日不解結熱在裏
表裏俱熱時時惡風大渴舌上乾燥煩欲飲水白虎加
人參湯吐下後心下逆滿氣上衝胸頭眩脈沉緊發
熱則動經身為振搖茯苓桂枝白术甘草湯
喘
成肺主氣形寒飲冷則傷肺故其氣逆而上行衝衝而
氣急喝喝而息數張口擡肩搖身滚肚是為喘也有邪
在表致氣不利而喘者麻黃湯桂枝加厚朴杏仁湯有
水射肺而喘者小青龍湯發汗後飲水必喘以水灌之
亦喘及傷寒心下有水氣乾嘔發熱而欬或喘者小青
龍去麻黃加杏仁是欲發散水寒也經曰喘而汗出者
與葛根黃芩黃連湯以利之(此邪氣内攻氣逆不利因喘而汗出見其邪氣在裏)
(也雖表未解未可和之)汗出而喘者與麻黃甘草石膏湯以發之
(此外邪壅盛使氣不利汗出而喘不已見其邪氣在表也雖經汗下亦可發之)若傷寒止於邪
氣在表而喘者心腹必濡而不堅設或腹滿而喘則又
為可下之證經曰短氣腹滿而喘有潮熱者此外欲解
可攻裏也又汗出髮潤喘不休者為肺絶身汗如油喘
而不休為命絶直視讝語喘滿者死是皆不治之喘也
太陽病頭痛發熱身痛腰痛骨節痛惡風無汗而喘麻
黃湯太陽與陽明合病喘而胸滿者不可下麻黃湯
許有人病傷寒脈浮而長喘而胸滿身熱頭痛腰脊
強鼻乾不得卧予曰太陽陽明合病仲景云中有三
證下利葛根湯不下利嘔逆者加半夏喘而胸滿者
麻黃湯也治以麻黃湯得解
傷寒表不解心下有水氣乾嘔發熱而欬或喘者小青
龍湯(方見太陽病)發汗後飲水多必喘以水灌之亦喘(喘肺)
(疾飲水多而喘者飲冷傷肺也以冷水灌洗而喘者形寒傷肺也或用小青龍加杏仁猪苓湯)傷
寒心下有水氣欬而微喘發熱不渴服湯已渴者此寒
去欲解也小青龍湯喘家有汗桂枝湯加厚朴杏仁
佳(太陽病為諸陽主氣風甚氣擁則生喘也與桂枝湯以散風加厚朴杏仁以降氣)太陽病
下之微喘者表未解故也桂枝加厚朴杏仁湯主之(下後)
(大喘則為裏氣太虚邪氣傳裏正氣將脫也下後微喘則為裏氣上逆邪不能傳裏猶在表也與桂枝湯以解)
(外加厚朴杏仁以下逆氣)
桂枝加厚朴杏仁湯方桂枝(去皮)芍藥生薑(切各三兩)厚
朴(炙去皮)甘草(炙各二兩)杏仁(去皮尖五十枚)大棗(二十枚擘)
右七味以水七升煮取三升去滓温服一升
發汗後不可更行桂枝湯汗出而喘無大熱者可與麻
黃杏仁甘草石膏湯主之(成發汗後喘當作桂枝加厚朴杏仁湯汗出則喘愈今汗)
(出而喘為邪氣壅甚桂枝湯不能發散故不可更行桂枝湯汗出而喘有大熱者内熱氣甚也無大熱者表邪)
(必甚也與麻黃杏仁甘草石膏湯以散其邪張予觀仲景常言發汗後乃表邪悉解止餘一證而已故言不可)
(更行桂枝湯今汗出而喘無大熱乃上焦餘邪未解當用麻黃杏仁甘草石膏湯以散之夫桂枝加厚朴杏仁)
(湯乃桂枝證悉具而加喘者用之註言汗出而喘以為邪氣壅甚非桂枝所能發散此誤也况身無大熱更無)
(證何故復言表邪必甚其後章下後不可更行桂枝湯條下注曰汗下雖殊既不當損正氣則一其言有至理)
(存焉可見汗後所注之誤矣原其理當時因事發機前後失於照應故有此等之弊也)下後不
可更行桂枝湯若汗出而喘無大熱者可與麻黃杏仁
甘草石膏湯(成上條云發汗後不可更行桂枝湯汗出而喘無大熱者為與此證法同汗下雖殊)
(既不當損正氣則一邪氣所傳既同遂用一法治之經所謂若發汗若下若吐後是矣)
麻黃杏仁甘草石膏湯方
麻黃(四兩去節)杏仁(五十枚去皮尖)甘草(炙二兩)石膏(半斤碎緜裹)
右四味以水七升先煮麻黃減二升去上沫内諸藥
煮取二升去滓温服一升
(肝苦急急食甘以緩之風氣通於肝風邪外甚故以甘劑發之)
太陽病桂枝證醫反下之利遂不止脈促者表未解也
喘而汗出者葛根黃芩黃連湯(方見下利)
陽明中風口苦咽乾腹滿微喘發熱惡寒脈浮而緊若
下之則腹滿小便難麻黃湯陽明脈浮無汗而喘者
發汗則愈宜麻黃湯陽明病脈浮而緊咽燥口苦腹
滿而喘發熱汗出不惡寒反惡熱身重白虎湯五苓散
傷寒四五日脈沉而喘滿沈為在裏而反發其汗津
液越出大便為難表虚裏實久則讝語(邪氣入内之時得脈沈而喘滿)
(裏證具也則當下之反發其汗令津液越出胃中乾燥大便必難久則屎燥必發讝語也大承氣湯)
陽明病脈遲雖汗出不惡寒者其身必重短氣腹滿而
喘有潮熱者此外欲解可攻裏也手足濈然而汗出者
此大便已鞭也大承氣湯主之病人小便不利大便
乍難乍易時有微熱喘冐不能卧者有燥屎也宜大承
氣湯
診傷寒吐下後不大便潮熱若劇則不識人循衣摸牀
微喘直視脈弦者生濇者死(詳循衣摸牀)濕家下後額汗
微喘大小便利者死(論見體痛)少隂病息高者死(詳見厥利論見)
(欲寐)厥冷無脈灸之不還反微喘者死(詳見厥利)直視譫
語喘滿者死(論見譫語)脈浮洪汗出如油髮潤喘不休為
命絶
附
活隂證喘促者返隂丹主之四肢逆冷喘促入口便佳
(方見隂毒)
病人小渴與水劇飲之致停飲心下滿結者喘死甚衆
當以五苓散或陷胸丸主之(方見渴及結胸)
戴喘嗽有隂陽太陽經喘嗽略於前本經言之詳見嗽
門少陽有嗽無喘有喘非少陽也其見少陽證而嗽者
宜小柴胡湯加北五味子六分乾薑四分陽明有喘無
嗽有嗽非正陽明也其陽明證喘有潮熱者宜大承氣
湯隂證喘惟少隂有之若四肢沈重疼痛小便如常大
便自利而嗽者真武湯去芍藥加北五味乾薑各半錢
細辛三錢此隂中之隂若四肢厥逆腹中痛泄利下重
而咳四逆湯加北五味乾薑各半錢下利嘔渴身煩不
得眠而咳嗽者豬苓湯此隂中之陽諸隂喘促最為危
證返隂丹
吳凡表有寒發喘者脈浮緊惡寒身疼無汗也宜麻黃
湯汗之若表有風發喘者脈浮緩惡風自汗也宜桂枝
湯加厚朴杏仁主之凡陽明内實不大便腹滿短氣發
潮熱而喘者大柴胡加厚朴杏仁湯或小承氣湯凡隂
證厥逆脈沉細而微氣促而喘無汗者宜四逆湯加五
味杏仁凡虚人脈伏若手足逆冷而喘者五味子湯凡
暴冐風寒脈浮無汗而喘蘇沈九寳湯凡熱盛有痰脈
弦數而喘不可汗不可下以小柴胡湯加知母貝母瓜
蔞仁胸滿者加枳殼桔梗心下滿者加枳實黃連舌燥
飲水而喘者加知母石膏主之古人云諸喘為惡故非
輕也華佗曰盛則為喘蓋非肺氣盛也乃肺中之邪火
盛也所以瀉白者瀉肺中之火也非瀉肺也又為瀉心
湯乃瀉心下之痞滿者也衛生寳鑑曰凡看文字有餘
當認足不足者蓋受病為不足病氣為有餘也
五味子湯(方見厥門)
蘇沉九寳湯桑白皮(上)甘草(下)大腹皮(下)官桂(下)麻
黃(中)薄荷(下)陳皮(上)紫蘇(中)杏仁(去皮尖炒中)生薑(三片)
烏梅(半個)
右用水二鍾煎至八分去滓通口服
加減瀉白散治煩熱胸膈不利上氣喘促口乾或欬
者
桑白皮(二錢)知母橘紅瓜蔞仁(去殼)細黃芩貝
母桔梗甘草(各一錢五分)地骨皮(一錢)
右煎服法同前
短氣
成短氣者氣急而短促似喘而非喘喘則張口擡肩短
氣只是氣促不能相續似喘而不擡肩似呻吟而無痛
也有責為實者(經曰短氣腹滿而喘有潮熱此外欲解可攻裏此短氣之實者也)有責
為虚者(經曰趺陽脈浮而緊緊則為寒微則為虚微虚相搏則為短氣此短氣之虚也)有在表
者(經曰短氣但坐以汗出不徹故也更發汗則愈與其風濕相搏汗出短氣小便不利惡風者甘草附子湯)
(此邪在表而氣短也)有在裏者(經曰乾嘔短氣汗出不惡寒此表解裏未和十棗湯與太陽病醫反)
(下之短氣煩躁懊憹心中硬成結胸大陷胸湯此邪在裏而短氣也)治各有異大抵短氣
為實要略曰短氣不足以息者實也又水停心下亦令
短氣要略曰食少飲多水停心下微者短氣學者察諸
表證短氣骨節痛不得屈伸汗出小便不利惡風身腫
者為風濕宜甘草附子湯(方論見體痛)短氣腹滿脇痛其
人若脈弦浮大外不解無汗嗜卧身黃小便難有潮熱
者小柴胡湯(論見胃實方見往来寒熱)裏證若表未解手足濈然汗
出或有潮熱者宜大承氣湯(方論見潮熱)若表解心下痞
鞭乾嘔短氣者宜十棗湯(方論見脇滿痛)
汗不徹短氣煩躁若發汗不徹續微汗出不惡寒表證
不罷面赤者為併病更發汗則愈(論見面赤)
下後若下後心中懊憹心下鞭痛者用大陷胸湯(論見結胸)
診趺陽脈微而緊緊則為寒微則為虚微緊相搏則為
短氣坐而伏者短氣也
附
陶傷寒失於汗下或因汗下後虚令人氣逆不相接續
者名短氣分虚實治之此與喘證不相類
吳因汗吐下後元氣虚弱脈来微虚氣不能相接而短
少者以人參益氣湯凡隂證脈弱沉細而遲手足逆冷
面上惡寒如刀割口鼻之氣難以布息而短者宜四逆
湯加人參主之又食少飲多水停心下令人短氣煩悶
茯苓甘草湯
身重
成身重之由有風濕有風寒有風濕俱見有火逆有易
病有三陽合病雖所得不一然悉屬三陽非若身疼兼
有三隂裏寒也壊病有矣寒則無之識者鑒焉
太陽傷寒脈浮緩身不疼但重乍有輕時無少隂證者
大青龍湯發之(詳太陽病)發汗已身猶灼熱名曰風温脈
浮汗出身重多眠鼻息鼾(詳風温宜活人萎蕤湯)風温脈浮身
重汗出惡風者宜
防已黃茋湯防已(一兩)甘草(半兩)白朮(七錢半)黃茋(去蘆一兩一錢)
右㕮咀每服五錢生薑四片大棗一枚水一盞半煎
至八分温服良久再服服後當如蟲行皮中從腰下
如冰後坐被上又以一被繞腰已下温令微汗瘥
喘者加麻黃半兩胃中不和者加芍藥三分氣上
衝者加桂三分下有沈寒者加細辛三分
脈浮宜以汗解用火炙之邪無從出因火而盛病從腰
以下必重而痺名火逆也脈浮數者法當汗出而愈
若下之身重心悸者不可發汗當自汗出乃解所以然
者尺中脈微此裏虚須表裏實津液自和便自汗出愈
傷寒八九日下之胸滿煩驚小便不利讝語一身盡
重不可轉側者柴胡加龍骨牡蠣湯主之(方見驚重張病有身不)
(能轉側下後血虚津液不榮於外也身疼不能轉側者風濕相搏於經而裏無邪也經曰傷寒八九日風濕相)
(搏身疼體煩不能自轉側不嘔不渴脈浮虚而濇者以桂枝附子湯主之此以柴胡加龍骨牡蠣湯主之以上)
(二證言不能轉側頗相似論疼與重俱不相侔各從本法為宜也)
陽明病脈遲汗出不惡寒身重短氣腹滿而喘或潮熱
或不潮熱承氣湯證(詳腹滿)陽明病脈浮緊口苦咽燥
腹滿而喘發熱汗出不惡寒身重忌汗忌燒鍼忌下(詳自)
(汗注云此證宜和解之)
三陽合病腹滿身重難以轉側口不仁而面垢讝語遺
尿發汗則讝語下之則額上生汗手足逆冷若自汗出
者白虎湯主之(成腹滿身重難以轉側口不仁而讝語者陽明也鍼經曰少陽病甚則面微塵)
(此面垢者少陽也遺尿者太陽也三者以陽明證多故出陽明篇中三陽合病為表裏有邪若發汗攻表則燥)
(熱益甚必愈讝語若下之攻裏表熱乘虚内陷必額上汗出手足逆冷其自汗出者三陽經熱甚也内經曰熱)
(則腠理開榮衛通汗大泄與白虎湯以解内外之熱)
少隂病腹痛小便不利四肢沈重疼痛下利者真武湯
中暍發熱惡寒身重而痛手足逆冷小有勞身即熱小
便已洒洒然毛聳其脈弦細芤遲口開前板齒燥此為
太陽中暍忌汗下温鍼(宜白虎加人參湯詳暑病)
隂陽易身重少氣少腹裏急或引隂中熱上衝胸眼花
者此為隂陽易宜燒裩湯(方論見隂陽易)
難轉側
三陽合病腹滿身重難轉側汗出者白虎湯(論見身重)下
後胸滿煩驚小便不利譫語身重不可轉側者柴胡牡
蠣湯(論見驚)風濕相摶身體煩痛不能自轉側不嘔不
渴脈浮虚而澁者桂枝附子湯(論詳身體痛)
面赤(面垢)(眼花)(面青)
太陽病面反有熱色二陽併病面色緣緣正赤陽明面
合赤色皆是表邪必發散解肌而愈少陽目赤和解而
安少隂面赤色厥隂面少赤帶陽二日必四逆而後可
也面赤雖由陽熱而生然各經俱無可下之證在少隂
厥隂者正證有下利厥逆脈微實為隂寒之病縦面赤
似陽只是兼化而已
太陽病如瘧狀若脈微惡寒面反有熱色而身痒者桂
枝麻黃各半湯小汗之(方論見發熱)脈浮而遲面熱赤而
戰惕者六七日當汗出而解反發熱者瘥遲為無陽不
能作汗其身必痒也
二陽併病太陽初得病時發其汗汗先出不徹因轉屬
陽明續自微汗出不惡寒若太陽證不罷者不可下之
下之為逆如此可小發汗設面色緣緣正赤者陽氣怫
鬱在表當解之薰之若發汗不出出不足言陽氣怫鬱
不得越當汗不汗其人躁煩不知痛處乍在腹中乍在
四肢按之不可得其人短氣但坐以汗出不徹故也更
發汗則愈何以知汗出不徹以脈澁故知也(因發不透徹而面赤)
(躁煩短氣者不足言陽氣怫鬱止是當汗不汗也故更發汗則愈)陽明病面合赤色
不可攻(葛根湯)少隂病下利清榖手足厥逆脈微欲絶
身反不惡寒者通脈四逆湯加葱白(詳下利)厥隂下利
清榖脈沈遲面少赤身有微熱者必鬱冐汗出而解病
人必微厥所以然者其面戴陽下虚故也(詳下利)面赤
而身熱足寒卒口噤背反張者痙病也(詳雜病痙門)面赤
而斑斑如錦紋咽喉痛唾膿血者陽毒也(詳陽毒)面垢
三陽合病腹滿身重難轉側口不仁譫語面垢遺尿不
可汗下面青太陽病汗後遂發熱惡寒復加燒針因
胸痞面青膚瞤者難治色微黃身足温者易愈
目赤少陽中風兩耳無聞目赤胸滿而煩者不可吐下
(小柴胡湯)
附
面黃孫兆口訣云工部郎中鄭忠厚患傷寒胸腹滿
面黃如金色諸翰林醫官商議略不定推讓曰胸滿
可下恐脈浮虚召孫至曰諸公雖疑不用下藥鄭之
福也下之必死某有一二服藥服之必瘥遂下小陷
胸湯尋利其病遂良愈明日而色改白京師人稱服
壊病
仲太陽病三日已發汗若吐若下若温針仍不解者此
為壊病桂枝不中與也觀其脈證知犯何逆隨證治之
按逆者謂不當汗而汗不當下而下或汗下過甚皆
不順於理故云逆也隨證治之者如後云汗後病不
解及發汗若下之病仍不解某湯主之之類是也隨
證治之一句語活而義廣玉韓諸家以壊病另作一
證而以羊肉湯主之誤矣
本太陽病不解轉入少陽者脇下鞭滿乾嘔不能食往
来寒熱尚未吐下脈沉緊者與小柴胡湯若已吐下發
汗温針讝語柴胡證罷此為壊病知犯何逆以法治之
趙仲景論中所謂壊病者以太陽病誤汗吐下後虚
煩結胸痞氣吐後内煩腹脹滿等證是也此正謂桂
枝不中與小柴胡湯證罷者渴嘗指異氣之病如活
人所謂異氣為壊病之說仲景又云更感異氣變為
他病者即索矩所謂二氣三氣雜合為病是也以其
未可定名而非有名四種温病之比故以變病名之
且四經温病仲景以為冬傷於寒至發為温病温病
未巳重遇於邪變為温瘧風温温毒温疫病未嘗壊
故以變證名之一曰壊病一曰變證名目自是不同
可見異氣不為壊病也審矣假如温瘧果為壊病則
仲景不言小柴胡湯證罷也請人思焉
是齋方傷寒隂陽二證不明或投藥錯誤致患人困重
垂死七日以後皆可服傳者云千不失一用好人參一
兩去蘆薄切水一大升於銀石器内煎至一盞以新水
沈之取冷一服而盡汗不自他出只在鼻梁尖上涓涓
如水是其應也妙甚蘇韜光云侍郎方丈嘗以救數十
人王使君宰清流日倅車申屠行父子之婦産後病時
疫一十餘日已成壊病偶見問因勸其只服人參一味
遂安是時未知有此方偶然暗合耳
海陽證大汗大下後亡陽於外亡血於内上而津脫下
而液脫津液兩亡宜以羊肉湯補之矧隂證者豈可不
温補哉此與傷寒太陽證振搖與真武湯一例外之陽
病至此尚温况内之隂候豈得不補耶
韓産脫血虚者宜用羊肉湯傷寒汗下太過亡陽失血
若只用救逆效必遲矣與羊肉湯為效神速病人面色
雖見陽是客熱上焦中下二焦隂氣已盛若調得下焦
有陽則上焦陽氣下降丹田知所歸宿矣夫氣有高下
病有遠近證有中外治有輕重各適其至所為故病八
九日汗下太過二脈沈細無力多踡足卧惡聽人聲皮
有粟時戰如瘧宜羊肉湯主之
羊肉湯方當歸白芍藥牡蠣(煅赤各一兩)生薑(二兩)桂
枝(七錢半)龍骨(煅通赤半兩)黑附子(炮去皮臍四錢)
右為粗末每服一兩羊肉四兩葱白五寸去黃心同
剉爛以水五升熬減一半以来濾絞去渣分三服服
之按此方隂證宜之
鼈甲散治傷寒八九日不瘥諸藥不效名壞傷寒
鼈甲(醋炙為末)升麻前胡烏梅肉枳實犀角
(鎊)黃芩(各半兩)甘草(二錢半)生地黃(一兩)每服五錢水
一盞半煎至八分去滓服按此方陽證宜之
振戰慄
成振者聳動也戰者戰搖也慄者心戰也振輕而戰重
也戰外而慄内也振者責其虚寒虚則不至於争故止
於振聳耳戰者為正與邪争為則股慄而戰矣戰雖重
於振而慄重於戰也戰者正氣勝慄則邪氣勝也皆邪
正之相爭也
太陽傷寒若吐若下後心下逆滿氣上衝胸起則頭眩
脈沈緊發汗則動經身為振振搖者茯苓桂枝白朮甘
草湯主之(成吐下後裏虚氣上逆者心下逆滿氣上衝胸表虛陽不足起則頭眩脈浮緊為邪在表)
(當發汗脈沈緊為邪在裏則不可發汗發汗則外動經絡損傷陽氣陽氣外虚則不能主持諸脈身為振振搖)
(也與此湯以和經益陽)
茯苓桂枝白术甘草湯方桂枝(去皮三兩)茯苓(四兩)白术
甘草(各二兩炙)
右四味以水六升煮取三升去滓分温三服
(陽不足者補之以甘茯苓白术生津液而益陽也裏氣逆者散之以辛桂枝甘草行陽散氣)
太陽病發汗汗出不解其人仍發熱心下悸頭眩身瞤
動振振欲擗地真武湯主之(方見下利)
孫太乙宫道士周德真患傷寒發汗出多驚悸目眩
身戰掉欲倒地衆醫有欲發汗者有作風治者有用
冷藥解者病皆不除召孫至曰太陽經病得汗早欲
解不解者因太陽經欲解復作汗腎氣不足汗不来
所以心悸目眩身轉遂作真武湯服之三服微汗自
出遂解盖真武湯附子白术和其腎氣腎氣得行故
汗得来也若但責太陽者惟能乾涸血液耳仲景云
尺脈不足榮氣不足不可以汗以此知腎氣怯則難
得汗也明矣許學士云鄉里有一姓高者子年三十
初得病身微汗脈弱惡風醫以麻黃藥與之汗遂不
止發熱心多驚悸夜不得眠譫語不識人筋惕肉瞤
振振動搖醫又進鎮心藥予曰強汗之過也仲景曰
脈微汗出惡風不可服青龍湯服之則筋惕肉瞤此
為逆也惟真武湯可救進此三服佐以清心竹葉湯
數日遂愈(清心竹葉湯方未考)
下後復發汗必振寒脈微細所以然者以内外俱虚故
也亡血家不可發汗發汗則寒慄而振太陽病火
熨其背大汗出火熱入胃發譫語十餘日振慄自下利
者此為解也(詳譫語)脈浮緊按之芤當戰而汗出解脈
芤為虚是以發戰脈浮為在表故當汗出解也(論見首卷)
太陽病脈隂陽俱停等必戰慄汗出而解(論見發熱)凡柴
胡證下之若柴胡證不罷者復與柴胡湯必蒸蒸而振
發熱汗出而解(論見往来寒熱)脈浮而遲面熱赤而戰惕者
當汗出解也反發熱者脈遲不能作汗其身必痒也(論見)
(面赤)諸乘寒者則為厥鬱冐不仁口急不能言戰而慄
也隂中於邪必内慄也表氣微虚裏氣不守故邪中於
隂也
韓汗下後戰者與救逆湯微減與羊肉湯再投而戰
解若隂氣内盛正氣太虚心慄鼓頷身不戰者遂成
寒逆宜灸之或用大建中湯仲景治尸厥戰而慄者
刺期門巨闕
吳凡振者大抵氣血俱虚不能榮養筋骨故為之振
搖而不能主持也須大補氣血則可予曾用人參養
榮湯得效又一人身搖不得眠者以十味温膽湯倍
加人參遂愈内經曰寒之傷人使人毫毛畢直鼔頷
戰慄而無汗按此表寒而戰慄也經言病有戰而汗
出因得解其脈浮而緊按之反芤此為本虚故當戰
而汗出也又曰脈隂陽俱停以三部浮沉遲數脈同
等必先振慄汗出而解若脈浮數按之不芤其人本
不虚者則汗出而解不發戰也若不發戰而心慄者
此隂中於邪必内慄也凡正氣怯弱寒邪在内必為
慄也學者宜詳究焉
加味人參養榮湯治發汗過多氣血俱虚而筋惕肉
瞤或身振搖者人參(二錢半)茯苓甘草(炙)川芎(各一)
(錢)白术麥門冬(去心)當歸身(各一錢半)五味子(十五粒)肉
桂(一錢有熱者減半)生地黃(一錢半有熱者用此無汗用熟地黃)黃茋(二錢半有)
(自汗者用二錢)生薑(三片)棗子(二枚擘)水二鍾煎至一鍾去
滓温服如隂虚相火動者加知母黃蘗各一錢酒炒
用若陽虛下寒脈微者加熟附子一錢肉桂倍之不
得眠加遠志酸棗仁各一錢
加味温膽湯治虚煩身振不得眠人參(二錢半)橘紅
茯苓黃連(酒炒)軟苗柴胡當歸身川芎
白芍藥生地黃酸棗仁(以上各一錢)半夏(七分)甘草
(五分)竹茹(一團)生薑(三片)上煎服法同前
筋惕肉瞤
成經云陽氣者精則養神柔則養筋發汗津液枯少陽
氣大虚筋肉失養故惕惕而跳瞤瞤然而動也直宜温
經益陽真武之類是矣又傷寒吐下後復發汗筋脈動
惕者久而成痿及太陽病發汗復下之表裏俱虚復加
燒針因膚瞤者難治二者逆之甚也又非若但發汗後
可比發汗吐下庸可忽諸
太陽病脈微弱汗出惡風者不可服大青龍湯服之則
厥逆筋惕肉瞤宜真武湯太陽病已汗不解仍發熱
頭眩身瞤振振欲擗地者真武湯(或以人參養榮湯倍人參當歸)傷
寒吐下後復發汗虚煩脈甚微八九日心下痞脇下痛
氣上衝咽喉眩冐經脈動惕者久而成痿(真武湯桂枝苓术甘草湯)
陽明傷寒吐下後不解不大便五六日至十餘日日
晡時發潮熱不惡寒獨語如見鬼狀循衣摸牀惕而不
安微喘直視脈弦者生澀者死但發熱譫語者大承氣
湯陽明脈浮而緊咽燥口苦腹滿而喘發熱汗出不
惡寒反惡熱身重若加燒針必怵惕躁煩不得眠若
動氣在左頭汗不止者活人用防風白朮牡蠣次服建
中湯
診汗下吐温針後若膚瞤動胸煩面色青黃者難治(論見)
(痞)
活傷寒吐下後發汗脈微心下痞脇痛氣上衝筋脈
動惕此為逆甚
吳夫此證皆因發汗攻表太過邪熱未解血氣虚奪
筋肉失養所致或不因此由素禀血少邪熱摶於血
脈之中火性動惕故也曾治一人傷寒不經發汗七
八日筋脈動惕潮熱来尤甚其肉不瞤大便秘結不
行小便赤澀以手按臍旁鞭痛此有燥屎也以加味
大柴胡湯下之而愈又一人傷寒十餘日曾三四次
發汗過多遂變肉瞤身振搖筋脈動惕此汗多氣血
俱虚故也以加味人參養榮湯二劑而愈又一人汗
後虚煩不得眠筋惕肉瞤内有熱以加味温膽湯治
之而愈凡治此證最要察虚實也
叉手冐心
發汗過多叉手自冐心心下悸欲得按者桂枝甘草湯
(見悸)
驚悸
驚悸之别雜病中辨之甚明傷寒中有單言驚者有單
言悸者理不得淆故兩分之其兼言驚悸者則少陽耳
聾目赤胸滿而煩者不可吐下吐下則悸而驚一條而
已
海茯苓丸治傷寒後或用心勞倦四肢羸弱心忪驚
悸吸吸短氣茯神麥門冬(去心)熟地(各一兩)牡丹皮
人參黃茋(各七錢)桂枝甘草(炙)牛膝澤瀉
(各半兩)研為細末煉蜜和搗三五百杵丸如梧桐
子大每服二十丸食前温酒下
犀角湯治傷寒後伏熱在心怔忡驚悸不得眠睡
犀角屑(半兩鎊)茵蔯蒿(七錢半)茯苓(二兩)芍藥(二兩)生地黃
(焙二兩)麥門冬(去心一兩半)山梔(半兩)為㕮咀每服五錢
水一盞半薑二片竹葉三七片同煎至七分食後服
麥門冬茯苓飲子治傷寒後心神恍惚不得卧
麥門冬(去心)赤茯苓(去皮)知母(焙)芎藭炙甘草酸
棗仁(微炒)陳皮(去白炒)㯽榔(各一兩)為㕮咀每服五錢
水一盞半生薑五片煎温服日三
驚
夫驚壊病也由誤下火逆温針所致仲景之法不過隨
其逆而調之傷寒八九日下之胸滿煩驚小便不利讝
語一身盡重不可轉側者柴胡加龍骨牡蠣湯主之(成傷)
(寒八九日邪氣已成熱而復傳陽經之時下之虚其裏而熱不除胸滿而煩者陽熱客於胸中也驚者心惡熱)
(而神不守也小便不利者裏虚澤液不行也讝語者胃熱也一身盡重不可轉側者陽氣内行於裏不營於表)
(也與柴胡湯以除胸滿而煩加龍骨牡蠣鉛丹收斂神氣而鎮驚加茯苓以行盡液利下利加大黃以逐胃熱)
(止讝語加桂枝以行陽氣而解身重雜錯之邪斯悉愈矣)
柴胡加龍骨牡蠣湯方半夏(湯洗二合)柴胡(四兩)大黃(二兩)人
參桂枝(去粗皮)茯苓龍骨鉛丹牡蠣(熬)生
薑(各一兩半)大棗(六枚)右十一味以水八升煮取四升
内大黃切如碁子更煮一二沸去滓温服一升
傷寒脈浮醫以火迫刧之亡陽必驚狂起卧不安者桂
枝去芍藥加蜀漆牡蠣龍骨救逆湯主之(成傷寒脈浮責邪在表醫)
(以火刧發汗汗大出者亡其陽汗者心之液亡陽則心氣虚心惡熱火邪内迫則心神浮越故驚狂起卧不安)
(與桂枝湯解未盡表邪去芍藥以芍藥益隂非亡陽所宜也火邪錯逆加蜀漆之辛以散之陽氣亡脱加龍骨)
(牡蠣之澀以固之本草云澀可去脫龍骨牡蠣之屬是也)
桂枝去芍藥加蜀漆龍骨牡蠣救逆湯方桂枝(去粗皮)
生薑(切)蜀漆(洗去腥各三兩)牡蠣(熬五兩)龍骨(四兩)甘草(炙二兩)
大棗(十二枚擘)研為末以水一斗二升先煮蜀漆減
二升内諸藥煮取三升去滓温服一升
太陽傷寒者加温針必驚也(心屬火火先入心心主血而藏神血如水也神如魚)
(也兩陽相熏灼水熱湯沸則魚驚躍不能安矣)風温脈浮自汗身重多眠若
被火者微則發黃劇則如驚癎時瘈瘲(論見風温)
吳大抵傷寒汗吐下之後虚極之人或因事未决遂
生驚悸者宜養血安神鎮心之劑或硃砂安神丸之
類
悸
成悸心忪也築築惕惕然動怔怔忪忪不能自安也有
氣虚而悸有停飲而悸有汗下後而悸者(汗為心液汗去心虚如魚)
(無水故悸)傷寒二三日心悸而煩者小建中湯少隂病四逆
或悸者四逆散加桂是氣虚而悸也(陽氣内弱心下空虛故悸)飲水
多心下悸是停飲而悸也(心為火而惡水水既内停心不自安則為悸也)太陽
病發汗過多叉手自冐心心下悸者太陽病若下之身
重心下悸者不可發汗少陽病不可發汗汗則譫語此
屬胃胃和則愈胃不和則煩而悸少陽病不可吐下吐
下則悸而驚是數者皆汗下後挟邪而悸者也其治或
鎮固之或化散之惟飲之為悸甚於他邪雖有餘邪必
先治悸何者以水停心下無所不入侵於肺為喘嗽傳
於胃為噦噎溢於皮膚為腫漬於腸間為利治不可緩
也故經曰厥而心下悸宜先治水與茯苓甘草湯後治
其厥厥病甚重猶先治水况病之淺者乎
太陽傷寒二三日心中悸而煩者小建中湯(方見腹痛)傷
寒脈結代心動悸炙甘草湯主之(成結代之脈動而中止能自還者名曰結)
(不能自還者名曰代由血氣虛衰不能相續也心中悸動知真氣内虚也與炙甘草湯益虚補血氣而復脈)
炙甘草湯方(一名復脈湯)甘草(炙四兩)生薑(切)桂枝(去粗皮各三兩)
人參阿膠(各二兩)生地黃(一斤)麥門冬(去心)麻子仁(各半)
(升)大棗(十二枚擘)上九味以清酒七升水八升先煮
八味取三升去滓内膠烊消盡温服一升日三服
(補可以去弱人參甘草大棗之甘以補不足之氣桂枝生薑之辛以益正氣聖濟經曰津耗散為枯五臟)
(痿弱榮衛涸流濕劑所以潤之麻仁阿膠麥門冬地黃之甘潤經益血復脈通心也)
太陽病小便利者以飲水多必心下悸小便少者必苦
裏急也(成飲水多而小便利者則水不内蓄但胸中水多令心下悸金匱要略曰食少飲多水停心下)
(甚者則悸飲水多而小便不利則水蓄於内而不行必苦裏急也小便不利茯苓甘草湯裏急十棗湯)
脈浮數者法當汗出而愈若下之身重心悸者不可發
汗當自汗出乃解所以然者乃中脈微此裏虚須表裏
實津液自和便自汗出愈(詳自汗)發汗過多其人叉手
自冐心心下悸欲得按者桂枝甘草湯主之(成發汗過多亡陽也)
(陽受氣於胸中胸中陽氣不足故病叉手自冐心心下悸欲得按者與桂枝甘草湯以調不足之氣)
桂枝甘草湯方(桂枝之辛走肺而益氣甘草之甘入脾而緩中)
桂枝(去粗皮四兩)甘草(炙二兩)上二味以水三升煮取
一升去滓頓服
發汗後其人臍下悸者欲作奔豚茯苓桂枝甘草大棗
湯主之(汗者心之液發汗後臍下悸者心氣虚而腎氣發動也腎之積名曰奔豚發則從少腹上至心)
(下為腎氣逆欲上凌心今臍下悸為腎氣發動故云欲作奔豚與茯苓桂枝甘草大棗湯以降腎氣)
茯苓桂枝甘草大棗湯方茯苓(半斤)桂枝(去粗皮四兩)甘草
(二兩炙)大棗(十五枚擘)上四味以甘爛水一斗先煮茯
苓減二升内諸藥煮取三升去滓温服一升日三服
作甘爛水法取水二斗置大盆内以杓揚之水上有
珠子五六千顆相逐取用之
(茯苓以伐腎邪桂枝能泄奔豚甘草大棗之甘滋助脾土以平胃氣煎用甘爛水者揚之無力取不助腎)
(氣也)
太陽病汗出不解其人仍發熱心下悸頭眩身瞤動振
振欲擗地真武湯少陽中風兩耳無所聞目赤胸中
滿而煩者不可吐下吐下則悸而驚(救逆小柴胡去黃芩加茯苓趙少)
(陽經病證為不可吐下吐下則悸而驚又云尚未吐下脈沈緊者小柴胡湯又云已吐下發汗温針後譫語為)
(壊病蓋不可吐下者禁止之辭也未吐下者未經誤治但可和解而已已吐下者失於誤治成壊病也活人於)
(少陽經病證中云尚未可吐下今添一可字恐未穏)傷寒五六日中風往來寒
熱胸脇滿默默不欲飲食心煩喜嘔或心下悸或不渴
身有微熱或欬者小柴胡湯傷寒脈弦細頭痛發熱
者屬少陽不可汗汗則譫語此屬胃胃和則愈胃不和
則煩而悸(調胃承氣湯)少隂病四逆其人或欬或悸或小
便不利或腹中痛或泄利下重者四逆散主之(悸者加桂五分)
厥隂傷寒厥而心下悸者宜先治水當服茯苓甘草
湯却治其厥不爾水漬入胃必作利也
手足厥冷而悸者茯苓甘草湯手足厥而不温者四逆
散加桂枝
霍亂吐利心悸者理中丸加茯苓
藏結與結胸痞氣大同小異
問曰病有結胸有藏結其狀何如荅曰按之痛寸脈浮
關脈沈名曰結胸也何謂藏結答曰如結胸狀飲食如
故時時下利寸脈浮關脈細小沈緊名曰藏結舌上白
胎滑者難治(成結胸者邪結在胸藏結者邪結在藏二者皆下後邪氣乘虚入裏所致下後邪氣)
(入裏與陽相結者為結胸以陽受氣於胸中故爾與隂相結者為藏結以隂受之則入五藏故爾氣宜通而塞)
(故痛邪結陽分則隂氣不得上通邪結隂分則陽氣不得下通是二者皆心下鞭滿寸脈浮關脈沈知邪結在)
(陽也寸脈浮關脈小細沈緊知邪結在隂也隂結而陽不結雖心下結痛飲食亦自如故隂氣乘陽虚而下故)
(時時自下利隂得陽即解藏結得熱證多則易治舌上白胎滑者邪氣結胸中亦寒故云難治按本文曰如)
(結胸狀則與結胸當有分别矣註曰是二者皆心下鞭痛欠穏當如結胸狀飲食如故只是按之不痛耳既結)
(於藏而舌白胎又為胸寒外證上下俱病故難治也王朝奉云可刺關元宂)藏結無陽證
不往來寒熱其人反静舌上胎滑者不可攻也(成藏結於法當)
(下無陽證為表無熱不往来寒熱為半表半裏無熱其人反静為裏無熱經云舌上如胎者以丹田有熱胸中)
(有寒以表裏皆寒故不可攻胡王朝奉云可刺關元宂服小柴湯)病胸中素有痞連
在臍旁引入少腹入隂筋者此名藏結死病發於陽
而反下之熱入因作結胸痛發於隂而反下之因作痞
所以成結胸者以下之太早故也(張或謂成無已註云無熱而惡寒者發於)
(隂也既無熱而惡寒為隂證安可有下之理又豈止作痞而已哉夫仲景所謂隂陽者指表裏而言也非此之)
(謂也病在表則當汗而反下之因作結胸病雖在裏尚未入腑而輒下之因作痞所以成結胸者下之太早故)
(也痞者下之太早故也經曰脈浮而緊浮則為風緊則為寒風則傷衛寒則傷榮又曰脈浮而緊復下之緊反)
(入裏則作痞由此推之風邪入裏則結胸寒邪入裏則為痞然此亦皆太陽病之所致非隂證之所為也又云)
(病在陽應以汗解陽指表證而言也明矣况痞證諸條未有因無熱而惡寒下之而成者此成先生之誤也)
傷寒五六日嘔而發熱柴胡證具而以他樂下之柴胡
證仍在者復與柴胡湯此雖已下之不為逆必蒸蒸而
振却發熱汗出而解若心下滿而鞭痛者此為結胸也
大陷胸湯主之若滿而不痛者此為痞柴胡不中與也
宜半夏瀉心湯(活人云知是痞先用桔梗湯尤妙此方行氣下膈用無不效正氣未衰裏不受)
(邪故蒸蒸而振發熱汗出然後則愈若下後邪傳裏甚心下痞而鞭痛者為結胸宜大陷胸湯以下裏邪痞微)
(但滿而不痛此為柴胡不可用半夏瀉心湯無已云下後陽邪傳裏者則結於胸中以胸中為陽受邪與陷胸)
(湯仲景於心下滿而鞭痛者與結胸在心之下乎無已巧言曲喻以陽受氣於胸中陽邪傳裏則結於胸為結)
(胸者誤也)
證治準繩卷四十六
