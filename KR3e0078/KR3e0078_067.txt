證治準繩卷六十七
明王肯堂撰
女科
胎前門
泄瀉
薛米食所傷用六君加穀糵麵食所傷用六君加麥糵
肉食所傷用六君加山查若兼寒熱作嘔乃肝木侮脾
土用六君加柴胡生薑兼嘔吐腹痛手足逆冷乃寒水
侮土六君加薑桂不應用錢氏益黃散(見幼科脾臟)若元氣
下陷發熱作渴肢體倦怠用補中益氣湯(見雜病勞倦)若泄
瀉色黃乃脾土之真色用六君加木香肉菓若作嘔不
食腹痛惡寒乃脾土虛寒用六君加木香薑桂若瀉在
五更侵晨飲食少思乃脾腎虚弱五更服四神丸(見泄瀉)
日間服白术散如不應或愈而復作或飲食少思急用
八味丸(見雜病虚勞)補命門火以生脾土為善邊太常側
室妊娠泄瀉自用枳术黃連之類腹悶吐痰發熱惡寒
飲食到口即欲作吐強匙許即吞酸不快欲用袪痰理
氣余曰此因脾胃傷而痰滯中脘若治痰氣復傷脾胃
矣遂以參术炮薑為末丸如黍米不時含嚥三五丸漸
加至三日後日進六君子湯而尋愈進士王檄徵之
内懷妊泄瀉惡食作嘔余曰脾氣傷也其夫憂之強進
米飲余謂飲亦能傷胃且不必強俟脾胃醒宿滯自化
飲食自進不信别用人參養胃湯飲之吐水酸苦又欲
投降火寒藥余曰若然則胃氣益傷也經曰損其脾胃
者調其飲食適其寒温後不藥果愈
加味理中湯人參白术白芍藥白茯苓乾
薑黃連藿香葉木香訶子肉肉菓
甘草(各一錢)
右㕮咀用水二鍾薑三片大棗二枚煎一鍾飢時服
餘方並詳第二卷泄瀉及雜病泄瀉門
滯下
薛治痢之法當參前篇其下黃水乃脾土虧損真色下
陷也當升補中氣若黃而兼青乃肝木尅脾土宜平肝
補脾若黃而兼白乃子令母虛須補肺胃若黃而兼黑
是水反侮土矣必温補脾胃若黃而兼赤乃心母益子
但補中益氣若腸胃虚弱風邪客之用胃風湯或胎氣
不安急補脾胃而自安矣凡安胎之藥當臨病制宜不
必拘用阿膠艾葉之類地官胡成甫之内妊娠久痢
自用消導理氣之劑腹内重墜胎氣不安又用阿膠艾
葉之類不應余曰腹重墜下元氣虛也胎動不安内熱
盛也遂用補中益氣湯而安又用六君子湯全愈壺
仙翁治湯總兵夫人妊娠病痢不止翁診其脉虛而滑
兩關若濇此由胎氣不和相火炎上而有熱似痢實非
也乃用黃芩白术以安胎四物生地黃以調血數劑而
安
當歸芍藥湯治妊娠下痢腸痛(即當歸芍藥散見前心腹痛)
本治婦人胎前產後赤白痢
生薑(年少者百錢老者二百錢用自然汁)鴨子(一枚)
右將鴨子打破傾入薑汁内攪勻煎八分入蒲黃三
錢再煎五七沸空心熱服立效
無妊娠下痢赤白絞刺疼痛
雞子(二枚烏雞者佳破孔傾出清留黃用之)黃丹(一錢入雞子殼内同黃攪勻以厚紙)
(糊牢鹽泥固濟火上煨焙乾為細末)
右每服二錢米飲調下一服愈者是男二服愈者是
女
大治妊娠素弱頻倂下痢腹痛羸瘦面色痿黃不進飲
食厚朴(一兩半)白术熟地黃川芎白芍藥
當歸乾薑人參(各兩)一訶子(三錢)甘草(一錢)
右㕮咀每服四錢薑三片水煎
又方治妊娠下痢腹痛小便澀
當歸黃芪(各一兩)糯米(一合)
右細切和勻水煎分四服
羅大寧散治妊娠下痢赤白灰色泄瀉疼痛垂死者
黑豆(三十五粒)粟殼(二兩半生半炒)甘草(二兩半生半炒)
右為粗末都作一服生薑三片同煎食前服
治妊娠挾熱下痢亦治男子常痢
黃連黃蘗(各一兩)山梔仁(二十枚)
右㕮咀每服五錢水二盞浸二時久煮十餘沸頓服
若嘔加陳皮(一兩半)生薑(三兩)
黃連湯治妊娠下痢赤白膿血不止
黃連(二兩)厚朴(薑製)阿膠(炙)當歸乾薑(各一兩半)艾葉
黃蘗(各一兩)
右為細末空心米飲調下方寸匕日三服
療妊娠白膿痢腹中冷
乾薑(四兩)赤石脂(六兩)粳米(一升炒黃)
右用水七升煎取二升温分三服
厚朴散治妊娠下痢黃水不絶
厚朴(薑炙三兩)黃連(三兩)肉豆蔲(一枚連皮用)
右為粗末水煎頓服
草菓飲治妊娠臟氣本虛脾胃少弱臟腑虛滑腹臍
疼痛日夜無度厚朴(薑製二兩)肉豆蔲(一箇麪裹煨)
右㕮咀每服三錢薑三片水同煎
大小便不通
大夫妊娠大小便不通由臟腑之熱所致若大腸熱則
大便不通小腸熱則小便不利大小腸俱熱則大小便
俱不通更推其因而藥之薛前證若大腸血燥用四
物湯加桃仁條芩大腸氣滯用紫蘇飲加杏仁條芩腸
胃氣虛用六君子加紫蘇杏仁肝脾藴熱用龍膽瀉肝
湯心肝虛熱用加味逍遥散加車前子亞卿李蒲汀
側室妊娠大小便不利或用降火理氣之劑元氣反虛
肝脉弦急脾脉遲滯視其面色青黃不澤余曰此鬱怒
所致也用加味歸脾湯為主佐以加味逍遥散而安
主政王天成之内妊娠痢疾愈後二便不通其家世醫
自用清熱之劑未效余診其脉浮大而濇此氣血虚也
朝用八珍湯加桃仁杏仁夕用加味逍遥散加車前子
而瘥
小品療妊娠子淋大小便並不利氣急已服豬苓散不
瘥宜服甘遂散下之
甘遂散方用泰山赤皮甘遂(二兩)為末以白蜜二合和服
如豆大一粒覺心下煩得微下者日一服下之後還
服豬苓散不得下日兩服漸加至半錢以微利為度
(經心錄同輕此藥太峻不可用)
豬苓散療妊娠小便澀痛兼治胎水豬苓(五兩去皮)為
末白湯調方寸匕加至二匕日三夜二不瘥宜轉下
之服前藥
葵子湯(古冷錄驗)治妊娠得病六七日以上身熱入臟大
小便不利安胎除熱葵子滑石(四兩碎)
右以水五升煮至一升去滓盡服須臾當下便愈
又方葵子(一合)朴硝(二兩)每服三錢水煎温服
治妊娠大小便不通心腹脹滿妨悶不欲飲食手足煩
熱檳榔赤茯苓大腹皮木通郁李仁(去皮)
(尖)北五味子(各一兩)桑寄生甘草苦梗(各半兩)
右為粗末每服三錢水一盞煎至六分温服
治妊娠大小便不通熱閉心膈腹脇脹悶妨害飲食
大黃木通檳榔(各一兩)枳殼(七錢半)大腹子(三枚)訶
子(四箇去核半生半煨)
右為細末以童便一盞蔥白二寸同煎至六分調下
二錢
當歸散治胎前諸疾或因怒中氣衝子臟或衝脬脉
腹急肚脹腰腹時疼不思飲食四肢浮腫氣急時喘
大便忽難小便忽澀產門忽腫
當歸(一兩)赤茯苓枳殼白芍藥川芎(各二兩)川
白薑(炮)木香(煨)粉草(各半兩)
右㕮咀每服三大錢水一盞半生薑三片煎至八分去
滓無時温服如稟受氣弱及南人枳殼減半如氣
實及北人於内加分兩服之或連日大便袐澀加蜜
同煎
初虞世治妊娠大便袐澀方枳殼(三兩)防風(二兩)炙草(一兩)
右為細末沸湯點服一二錢空心日三
又治虛羸大便袐方枳殼(製)阿膠(炒各等分)
右為細末煉蜜和劑杵二三千下丸如梧子大别硏
滑石末為衣温湯下二十丸半日來未通再服三十
丸止於五十丸
又方車前子(一兩)大黃(炒半兩)
右為細末每服三錢空心蜜湯調下
大腹皮湯治妊婦大小便不通
枳殼大腹皮赤茯苓(各一兩)甘草(二錢)
右為末蔥白湯調下二錢
補遺局方八正散治妊婦心經藴熱臟腑袐結大腸
不通小便赤澀癃閉(見雜病淋)右陳良甫氏所錄諸方今
並存之内甘遂朴硝非至實至危不得已而為之不
可輕用其他亦宜審訂而用之仍味薛氏之說參之
以雜病諸方法庶無誤也
小便不通
大妊娠小便不通為小腸有熱傳於胞而不通耳若兼
心肺氣滯則致喘急陳無擇云妊娠胎滿逼胞多致小
便不利若心腎氣虛清濁相干則為諸淋若胞系了戾
小便不通名曰轉胞若胎滿尿出名曰遺尿丹轉胞
病胎婦稟受弱者憂悶多者性急躁者食味厚者大率
有之古方皆用滑利疎導藥鮮有應效因思胞為胎所
壓展在一邊胞系了戾不通耳胎若舉起懸在中央胞
系得疎水道自行然胎之墜下必有其由一日吳宅寵
人患此脉之兩手似濇重取則弦左手稍和予曰此得
之憂患濇為血少氣多弦為有飲血少則胞弱而不能
自舉氣多有飲中焦不清而隘則胞知所避而就下故
喜墜遂以四物湯加參术半夏陳皮生甘草生薑空心
飲隨以指探喉中吐出藥汁候少頃氣定又與一貼次
日亦然如是八貼而安此法果為的確恐偶中耳後有
數人歴歴有效未知果何如耶仲景云婦人本肌盛頭
舉身滿今反羸瘦頭舉中空減胞系了戾亦致胞轉其
義未詳必有能知之者一婦人四十一歲妊孕九箇
月轉胞小便不出三日矣下急脚腫不堪存活來告急
予往視之見其形瘁脉之右濇而左稍和此飽食而氣
傷胎系弱不能自舉而下墜壓著膀胱偏在一邊氣急
為其所閉所以水竅不能出也轉胞之病大率如此予
遂製一方補血養氣血氣既正胎系自舉則不下墜方
有安之理遂作人參當歸身尾白芍藥白术帶白陳皮
炙甘草半夏生薑煎濃湯與四貼任其叫噉至次早又
與四貼藥查作一貼煎令頓飲之探喉令吐出此藥湯
小便立通皆黑水後就此方加大腹皮枳殼青蔥葉縮
砂仁二十貼與之以防產前後之虛果得就蓐平安產
後亦健一婦人妊娠七八箇月患小便不通百醫不
能利轉加急脹診其脉細弱予意其血氣虛弱不然水
載其胎故胎重墜下壓住膀胱下口因此溺不得出若
服補藥升扶胎起則自下藥力未至愈加急滿遂令一
老婦用香油塗手自產門入托起其胎溺出如注脹急
頓解一面却以人參黃芪升麻大劑煮服或少有急滿
仍用手托放取溺如此三日後胎漸起小便如故薛
前證亦有脾肺氣虛不能下輸膀胱者亦有氣熱鬱結
膀胱津液不利者亦有金為火爍脾土濕熱甚而不利
者更當詳審施治司徒李杏岡仲子室孕五月小便
不利諸藥不應余曰非八味丸不能救不信别用分利
之藥肚腹腫脹以致不起儒者王文遠室患此小腹
腫脹幾至於殆用八味丸一服小便滴瀝再以前丸之
料加車前子一劑即利肚腹頓宛而安
仲問曰婦人病飲食如故燥熱不得卧而反倚息者何
也師曰此名轉胞不得溺也以胞系了戾故致此病但
利小便則愈宜腎氣丸主之(即八味丸方見雜病虛勞每以酒下十五丸至二十)
(丸日再服)
產療小便不通及胞轉桑螵蛸搗末米飲服方寸匕日
三服
仲妊娠有水氣重身小便不利洒淅惡寒起即頭眩葵
子茯苓散主之葵子茯苓(各三兩)
右二味杵為散飲服方寸匕日三服小便利則愈
妊娠小便難飲食如故歸母苦參丸主之
當歸貝母苦參(各四兩)
右為末煉蜜丸如小豆大飲服三丸加至十丸(男子加滑)
(石半兩)
大治妊娠卒不得小便杏仁一味去皮尖搗丸如菉豆
大燈心湯吞七丸立利
丹朱宅婦人三十餘歲懷胎四箇月大小便閉因與通
利藥冬葵子等已通但氣未順此由性急血耗氣亂須
和其氣滋其血乃安
陳皮青皮芍藥(一錢)人參歸身尾川芎
地黃白术(半兩)茯苓木通甘草(二分)
獨聖散治妊娠小便不通用蔓荆子為末每服二
錢食前濃煎蔥白湯調下
淋
大妊娠小便淋者乃腎與膀胱虛熱不能制水然妊婦
胞繫於腎腎間虛熱而成斯證甚者心煩悶亂名曰子
淋也薛前證若頸項筋攣語濇痰甚用羚羊角散(見身)
(體痛)若小便濇少淋瀝用安榮散若肝經濕熱用龍膽瀉
肝湯(見前陰諸疾)若肝經虛熱用加味逍遥散腿足轉筋而
小便不利急用八味丸緩則不救若服燥劑而小便頻
數或不利用生地黃茯苓牛膝黃蘗知母芎歸甘草若
頻數而色黃用四物加黃蘗知母五味麥冬玄參若肺
氣虛而短少用補中益氣加山藥麥冬若陰挺痿痺而
頻數用地黃丸若熱結膀胱而不利用五淋散(見淋)若脾
肺燥不能化生宜黃芩清肺飲(見淋)若膀胱陰虛陽無所
生用滋腎丸(見淋)若膀胱陽虛陰無所化用腎氣丸一
婦人每怒發熱脇脹小便淋濇如遇經行旬餘未巳受
胎三月因怒前證復作朝用加味逍遥散夕用安胎飲
各二劑而安五月又怒復下血如經行四日未止仍用
前藥而愈一妊娠飲食後因惱怒寒熱嘔吐頭痛惡
寒胸腹脹痛大便不實其面青色小便頻數時或有血
服安胎止血之劑益甚余曰寒熱嘔吐而腹脹此肝木
尅脾土而元氣傷也大便不實而面青此飲食傷脾兼
肝侮土也小便頻數而有血此肝熱傳胞而兼挺痿也
用六君子加枳殼紫蘇山梔二劑脾胃頓醒又用加味
逍遥散加紫蘇枳殼二劑小便頓清後節飲食調理而
安
地膚大黃湯(外臺)療妊娠子淋宜下
川大黃地膚草(各三兩)知母黃芩豬苓赤
芍藥通草川升麻枳實甘草(各二兩)
右㕮咀每服四錢水一盞煎七分去滓温服
療妊娠患淋小便澀不利小腹水道熱痛
冬葵子(半升)芍藥(二兩)黃芩赤茯苓車前子(各三兩)
右㕮咀以水七升煎至二升温分三服
療妊娠數月小便淋瀝疼痛心煩悶亂不思飲食
瞿麥穗赤茯苓桑白皮木通葵子(各一兩)
黃芩芍藥枳殼車前子(各半兩)
右為粗末每服四錢水一盞煎至六分温服
安榮散治妊娠小便澀少遂成淋瀝
麥門冬(去心)通草滑石人參細辛(各二錢)當歸
(去蘆酒浸)燈草甘草(各半兩)
右為細末每服二錢不拘時麥門冬煎湯調服
大腹皮散治妊娠大小便赤澀
大腹皮枳殼(去白䴸炒)甘草(炙各一錢)赤茯苓(去皮三錢)
右為細末每服二錢不拘時濃煎蔥白湯調下
經心錄療妊娠患子淋小便數出少或熱疼痛及子煩
地膚子(三兩)右細切水四升煮取二升半去滓分三
服日三服
補遺治胎前諸般淋瀝小便不通
檳榔赤芍藥(各等分)
右剉每服五錢水煎温服甚效
豬苓散療妊娠子淋小便澀痛(方見前大小便不通)
遺尿
薛若脬中有熱宜用加味逍遥散若脾肺氣虚宜用補
中益氣湯加益智若肝腎陰虛宜用六味丸一妊婦
遺尿内熱肝脉洪數按之微弱或兩太陽作痛脇肋作
脹余以為肝火血虛用加味逍遥散六味地黃丸尋愈
後又寒熱又發熱或恚怒前證仍作用八珍散逍遥散
兼服以清肝火養肝血而痊
白薇散療妊娠胎滿不知小便出時(見前三卷遺尿)
桑螵蛸散治妊娠小便不禁
桑螵蛸(二十枚炙黃)
右為細末每服二錢空心米飲調下
又方益智仁為末米飲調下亦效
尿血
大妊婦勞傷經絡有熱在内熱乘於血血得熱則流溢
滲入脬故令尿血也薛前證因怒動火者宜小柴胡
湯加山梔因勞動火者宜用補中益氣湯若因厚味積
熱宜用清胃散(見雜病齒)加犀角連翹甘草若因肝經血熱
宜用加味逍遥散若因脾氣下陷宜用補中益氣湯若
因脾虛血熱宜用加味逍遥散一妊婦因怒尿血内
熱作渴寒熱往來胸乳間作脹飲食少思肝脉弦弱此
肝經血虛而熱也用加味逍遥散六味地黃丸兼服漸
愈又用八珍湯加柴胡丹皮山梔而痊
千金療妊娠卒下血及子淋方葵子(一升研)以水五
升煮取二升分三温服又方生艾葉(一斤硏冬用乾者亦)
(得)以酒五升煮取二升分三服又方生地黃
(一斤切)以酒四升煮取二升分三温服亦療落身後
血
續斷湯治妊娠下血及尿血
當歸生地黃(各一兩)續斷(半兩)赤芍藥(二錢半)
右為細末空心蔥白煎湯調下二錢
療妊娠尿血方阿膠熟地黃(各等分)
右為細末空心粥飲調下一錢
補遺薑蜜湯治妊娠小便尿血
生薑(七片)蜜(半盞)白茅根(一握)右入水濃煎服
五苓散去桂加阿膠(炒)同為粗末每服四錢用車前子
白茅根濃煎温服又方白茅根濃煎湯吞酒蒸
黃連丸
眼目
一婦將臨月忽然兩目失明不見燈火頭痛眩暈項腮
腫滿不能轉頸諸治不瘥反加危困偶得消風散服之
病減七八獲安分娩其眼弔起人物不辨乃以四物湯
加荆芥防風更服眼科天門冬飲子二方間服目漸稍
明大忌酒麵煎炙雞羊鵝鴨豆腐辛辣熱物并房勞此
證因懷妊多居火間衣著太煖伏熱在内或酒麵炙煿
太過以致胎熱也
天門冬飲子治妊娠肝經風熱上攻眼目帶弔失明
天門冬(去心)知母茺蔚子五味子防風(去蘆)
茯苓(去皮)川羌活(去蘆)人參(各一錢)
右作一服水二鍾生薑三片煎至一鍾食後服
臟躁悲傷
陳良甫記管先生治一妊娠四五箇月臟躁悲傷遇晝
則慘慼淚下數欠象若神靈如有所憑醫與巫皆無益
與仲景大棗湯一投而愈薛前證或因寒水攻心或
肺有風邪者治當審察一妊婦無故自悲用大棗湯
二劑而愈後復患又用前湯佐以四君子加山梔而安
一妊婦悲哀煩躁其夫詢之云我無故但自欲悲耳
用淡竹茹湯為主佐以八珍湯而安
仲景婦人臟躁悲傷欲哭象如神靈所作數欠伸用甘麥
大棗湯主之
甘麥大棗湯方甘草(三兩)小麥(一升)大棗(十枚)
右以水六升煮取三升温分三服亦補脾氣
許學士云鄉里有一婦人數次無故悲泣不止或謂之
有祟祈禳請禱備至終不應予忽憶金匱有一證云婦人
臟躁悲傷欲哭象如神靈數欠伸者宜甘麥大棗湯予
急令治藥盡劑而愈古人識病制方種種絶妙如此
淡竹茹湯治妊婦心虛驚悸臟躁悲傷不止又治虚
煩甚效麥門冬(去心)小麥半夏(湯泡各二兩半)人參白
茯苓(各一兩半)甘草(一兩)
右剉散每服四錢薑五片棗一枚淡竹茹一團如指
大同煎温服又方治胎臟躁自悲自哭自笑
右以紅棗燒存性米飲調下
妊病可下胎斷胎
大全妊娠羸瘦或挾疾病臟腑虛損氣血枯竭既不能
養胎致胎動而不堅固終不能安者則可下之免害妊
婦也薛前證宜用腰腹背痛門方論主之其胎果不
能安者方可議下慎之慎之鴻臚張淑人痢疾後胎
動心神不安肢體殊倦用八珍散二十餘劑漸愈因勞
加煩熱頭痛以大劑補中益氣湯加蔓荆子治之熱痛
頓止仍用前散又五十餘劑而安其後生產甚易今
大中丞許少薇公向令金壇時夫人胎漏療治不止時
迫於上計公欲因其勢遂下之謀於余余第令服佛手
散以為可安即安不可安即下順其自然而已既數服
公憂疑不決女科醫者撿方以進乃用牛膝一兩酒煎
服謂牛膝固補下部藥耳用之何害公遂信而服之而
胎果下余時有從母之戚未及知比知而馳至則聞盈
庭皆桂麝氣盖因胞衣未下許醫又進香桂散矣血遂
暴下如大河決不可復止亟煎獨參湯未成而卒公哀
傷甫定而過余謝且諗余曰牛膝補藥而能墮胎何也
余對曰生則宣而熟則補故破血之與填精如箭鋒相
拄豈獨牛膝哉鹿角亦墮胎破血而煎為白膠則安胎
止血因其熟而信其生此之謂粗工公歎恨無已余故
特著之以為世戒
大全治妊娠母因疾病胎不能安可下之取七月七日
法麫(大全作麯)四兩水二大盞煎取一盞三分綿濾去滓分
温三服立下又方大麯五升清酒一斗煮二沸去渣
分五服隔宿勿食但再服其子如糜母無疾苦(千金不傳妙)
又方麥糵一升為末和水煮二升服之即下(神效)
又方附子二枚為末以淳苦酒和塗右足去之大良
又方取雞子一枚以三指撮鹽放雞子中服之立出
按陳良甫所列有牛膝湯桂心散諸方婁全善皆不
之取而獨取此數方其見卓矣
斷產丹斷子法用白麵麯一升無灰酒五升打作糊
煮二升半用絹帛濾去查作三服候前月經將來日晚
下吃一服次日五更吃一服天明吃一服月經即行終
身絶子
大斷産驗方故蠶紙方圓一尺燒為末酒飲調服終身
不復還孕又方用油煎水銀一日方息空心服棗
核大一丸永斷孕不損人四物湯每服五錢加芸薹子
二錢於經行後空心温服薛前云用蠶故紙尺許燒
灰為末產後酒服之血虛者終不復孕大抵斷產之劑
多用峻厲往往有不起者是則產之害未若斷產之害
也吾聞閣老張羅峰太常李恒齋俱因服斷產之劑自
謂形體俱怯遇勞必病有由然矣按夷堅志載東京
女子白牡丹以售墮胎藥生得惡報今雖列如上方以
備萬一之用用者尚其慎之
胎自墮
丹陽施陰化胎孕乃成血氣虛損不足營養其胎自墮
或勞怒傷情内火便動亦能墮胎推原其本皆因於熱
火能消物造化自然病源乃謂風冷傷於子臟而墮此
未得病情者也予見賈氏婦但有孕至二月左右必墮
診其脉左手大而無力重取則濇知其血少也以其妙
年則補中氣使血自榮時正夏初教以濃煎白术湯下
黃芩末一錢服三四十貼遂得保全其生因而思之墮因
内熱而虛者於理為多曰熱曰虛當分輕重盖孕至三
月正屬相火所以易墮不然何以黃芩熱艾阿膠等為
安胎妙藥耶好生之工幸無輕視一婦年三十餘或
經住或形成未具其胎必墮察其性急多怒色黑氣實
此相火太甚不能生氣化胎反食氣傷精故也因令住
經第二月用黃芩白术當歸甘草服至三月盡止藥後
生一子一婦經住三月後尺脉或濇或微弱其婦却
無病知是子宫真氣不全故陽不施陰不化精血雖凝
終不成形至產血塊或產血胞一婦腹漸大如懷子
至十月求易產藥察其神色甚困難與之藥不數日生
白蟲半桶盖由婦之元氣太虛精血雖凝不能成胎而
為穢腐藴積之久濕化為熱濕熱生蟲理之所有亦須
周十月之氣發動而產終非佳兆其婦不及月死濕熱
生蟲譬之溝渠汚濁積久不流則諸蟲生於其間矣
汪石山治一婦長瘦色黃白性躁急年三十餘常患墮
胎已七八見矣診其脉皆柔軟無力兩尺雖浮而弱不
任尋按曰此因胎墮太多氣血耗甚胎無滋養故頻墮
譬之水涸而禾枯土削而木倒也況三月五月正屬少
陽火動之時加以性躁而急發之故墮多在三五七月
也宜大補陰湯去桂加黃蘗黃芩煎服仍用硏末蜜丸
服之庶可保生服半年胎固而生二子錢仲陽治一
孕婦病醫言胎且墮錢曰姙者五臟傳養率六旬乃更
候其月偏補之何必墮已而母子皆全陳斗嵓治一
婦有胎四月墮下逾旬腹腫發熱氣喘脉洪盛面赤口
鼻舌青黑陳診之曰脉洪盛者胎未墮也面赤心火盛
而血乾也舌青口鼻黑肝既絶而胎死矣内外皆曰胎
墮久矣復診色脉如前以蛇蛻煎湯下平胃散加芒硝
歸尾一倍服之須臾腹鳴如雷腰腹陣痛復一死胎墮
下病亦愈程仁甫治一婦年近四十稟氣素弱自去
其胎五日内漸漸腹脹如鼓至心前上吐不能食用補
藥不效診六脉微弱但只叫脹死此乃損傷脾氣而作
脹然急則治其標若泥丹溪法恐緩不及事矣用桃仁
承氣加枳實厚朴倍硝黃煎服四分吐去其一次早仍
不通事急又服琥珀丸三錢至申時大通脹減但體倦
四肢無力口不知味發熱再用參芪歸芍查术陳皮八
劑而安江應宿治汪鎬妻三十五歲厭產誤服打胎
藥下血如崩旬餘腹痛一陣即行或時鼻衂諸藥不效
診得六脉數而微弦乃厥陽之火泛逆投四物換生地
黃加阿膠炒黑山梔蒲黃一劑而愈
薛氏云大抵治法須審某月屬某經育養而藥之
濟生芎藭補中湯治懷孕血氣虚弱不能衛養以致
數月而墮名曰半產(每見婦人孕不能滿十月而損墮得服此遂安全)
芎藭五味子阿膠(蛤粉炒)乾薑(炮各一錢)黃芪(去蘆蜜炙)
當歸(酒浸)白芍藥白术(各一錢半)杜仲(去粗皮炒去絲)人參
木香(不見火)甘草(各五分炙)
右作一服水二鍾煎至一鍾不拘時服
阿膠湯治妊娠數墮胎小腹㽲痛不可忍
阿膠(炙燥)熟乾地黃(焙)艾葉(微炒)芎藭當歸(切焙)
杜仲(去粗皮炙剉)白术(各一兩)
右㕮咀每服四錢水一盞半棗三枚擘破同煎至八
分去滓食前温服
杜仲丸治妊娠三兩箇月胎動不安防其欲墮宜預
服之杜仲(薑製炒去絲)續斷(酒浸各二兩)
右為細末煮棗肉杵為丸梧子大每服七十丸米飲
送下
四製艾附丸治婦人數墮胎由氣不升降所以胎氣
不固尤宜服此
香附(杵去毛淨一斤分四分一分酒浸一分醋浸一分童便浸一分鹽水浸七日取出焙乾)
右為細末醋煮糊和丸梧子大每服七十丸空心温
酒下肥人只依本方瘦人加澤蘭葉赤茯苓(各二兩)
一方用香附子(一斤)艾葉(四兩)當歸(二兩俱用醋煮)
删繁方治妊娠懷胎數落而不結實或冷或熱百病
之源(經心錄同)
甘草黃芪人參川芎白术地黃
吳茱萸(各等分)一方有當歸乾薑
右為末空心温酒調二錢忌菘菜桃李雀肉醋物
婁按丹溪論俱是虛熱而無寒者今姑存此一方以
俟施之于千百而一者也
醋附丸治數墮胎(方見血崩)
千金療妊娠三箇月胎欲墮方灸膝下一寸七壯妊
子不成時時墮胎後漏下五色疼痛灸胞門(關門左邊二寸名胞)
(門右邊二寸名子戶)胎墮後為半産夫妊娠日月未足胎氣未全
而産者謂之半產盖由妊婦衝任氣虛不能滋養於胎
胎氣不固或攧撲閃墜致氣血損動或因熱病温瘧之
類皆名半産仲景謂虚寒相搏此名為革婦人則半産
漏下是也又云半産俗呼小産或三四月或五六月
皆為半産以男女成形故也或因憂恐悲哀暴怒或因
勞力打撲損動或觸冐暑熱忌黑神散恐犯熱藥轉生他
疾宜玉燭散和經湯之類便産須知云小産不可輕視將養十
倍於正産可也又云半産即肌肉腐爛補其虚損生其肌肉益
其氣血去其風邪養其臟氣將養過於正産十倍無不平復宜
審之薛小産重於大産盖大産如粟熟自脱小産如生採破
其皮殼斷其根蒂也但人輕忽致死者多治法宜補形氣生
新血去瘀血若未足月痛而欲産芎歸補中湯倍加知母止之
若産而血不止人參黃茋湯補之若産而心腹痛當歸川芎
湯主之胎氣弱而小産者八珍湯固之若出血過多而發熱聖
愈湯汗不止急用獨參湯發熱煩躁肉瞤筋惕八珍湯
大渴面赤脉洪而虚當歸補血湯身熱面赤脉沉而微
四君薑附東垣云晝發熱而夜安静是陽氣自旺於陽
分也晝安静而夜發熱是陽氣下陷於陰中也如晝夜
俱發熱者是重陽無陰也當峻補其陰王太僕云如大
寒而甚熱之不熱是無火也熱來復去晝見夜伏夜發
晝止時節而動是無火也如大熱而甚寒之不寒是無
水也熱動復止倏忽往來時動時止是無水也若陽氣
自旺者補中益氣湯陽氣陷於陰者四物二連湯重陽
無陰者四物湯無火者八味丸無水者六味丸一妊
婦五月服剪紅丸墮胎腹中脹痛服破血藥益甚手按
之愈痛余曰此峻藥重傷脾胃受患用八珍倍參茋半
夏乳没二劑痛止數劑全愈史仲子室年甫二十疫
胎墮時咳服清肺解表喘急不寐請視余曰脾土虛不
能生肺金藥重損之與補中益氣加茯苓半夏五味炮
薑四劑漸愈再往視又與八珍加五味及十全大補湯
而全愈陳氏婦張素怯弱生女自乳因病疥年餘遂
致羸困復因執喪禮勞頓數欲眩仆一日感氣忽患心
脾高腫作疼手不可按嘔吐不止六脉微細之極陳翁
自以脉雖虛而病形則實誤臆諸痛不可補氣乃用青
皮香附吳萸等藥而愈繼復患瘧且墮胎又自投理氣
行血之藥病去元氣轉脫再投參茋補劑不應矣六脉
如絲欲絶思非附子不能起因亟請薛診之云此由理
氣損真之誤也連投參茋歸术附子薑桂六劑間用八
味丸五日眠食漸甘六脉全復薛諭之云向使心脾疼
時即服此藥瘧亦不作矣一妊婦墮胎昏憒不省自
汗發搐時吐痰自用養血化痰之劑昏憒不省痰涎湧
出彼以為中風欲用袪風化痰予曰此屬脾氣虚寒所致
遂用十全大補加炮薑二十餘劑尋愈
生地黃湯治妊娠胎氣損動氣血不調或攧撲閃墜
以致胎墮墮後惡滯不盡腹中㽲痛
生乾地黃(焙一兩)大黃(暴煨)芍藥白茯苓(去黑皮)
當歸(切炒)細辛(去苗)甘草(炙)黃芩(去黑皮)桂(去粗皮各半兩)
右㕮咀每服五錢水一盞半入生薑大棗拍碎同煎
至一盞去滓不拘時温服
人參湯治半產後血下過多心驚體顫頭目運轉或
寒或熱臍腹虛脹疼痛
人參麥門冬(去心焙)生乾地黃(焙)當歸(洗焙)芍藥
黃茋白茯苓(去皮)甘草(炙各一兩)
右㕮咀每服三錢水一盞煎至七分去滓食前温服
大墮胎後復損經脉而下血不止甚則煩悶至死皆以
調補胃氣為主薛前證若肝經血熱用四物參术山
梔肝經風熱用防風黃芩丸肝經怒火用加味逍遥散
脾經氣虛用四君歸地脾經鬱滯用加味歸脾湯氣滯
不和用紫蘇飲胃氣下陷用補中益氣湯
人參黃茋湯治小產氣虛血下不止
人參黃茋(炒)當歸白芍藥(炒)白术(炒)艾葉(各一)
(錢)阿膠(炒二錢)作一劑水煎服
治妊娠損動下血不止腹痛宜服此
阿膠(一兩炒)艾葉(半兩)
右用水一大盞煎六分去滓空心服
療妊娠損動下血不止方
甘草(一兩炙)阿膠(二兩)雞子(一箇)
右以水二大盞煮甘草一盞三分去滓下雞子膠候
膠烊攪勻分三服
龍骨散療因損娠下惡血不止
龍骨當歸地黃(各二兩)艾葉(一兩炒)地榆阿膠
芍藥乾薑(各一兩半)蒲黃(一兩二錢半)牛角腮(炙焦二兩半)
右共為細末食前用米飲調下二錢
千金療落胎下血不止方
右以生大黃汁一小盞調代赭石末一錢日三服
治妊娠下血不止疼痛方亦治小便不禁
家雞翎(燒灰)細硏以温酒調下二錢如人行五里再
服以效為度
千金療妊娠胎墮下血不止方
以丹參(十二兩)細切酒五升煮取三升分三服
補遺催生如神散妙又方香附子為末米飲調下
當歸酒治妊娠墮胎後血不出
當歸(炙令香)芍藥(炒各二兩)
㕮咀每服三錢匕無灰酒一盞入生地黃汁一合銀器
内慢火煎至七分去滓温服以惡血下為度
烏金散治妊娠墮胎後惡血不下兼治諸疾血病
好墨(二兩折二寸挺子燒通赤用好醋一升醮七遍又再燒通赤放冷别研為末)
沒藥(硏)麒麟竭(各二錢半)麝香(一錢)
右為細末每服温酒調下一錢匕如血迷心用童便加
酒調下二錢匕
治妊娠墮胎後血不出少腹滿脹
用羚羊角燒灰細硏加麵每服三錢不拘時以豆
淋酒調下
治妊娠墮胎下血不盡苦煩滿欲極時發寒熱狂悶
鹿角屑(一兩熬)用水一大盞煎豉一合取汁六分
三服調鹿角屑二錢服日三須臾血下
紅藍花散治墮胎後血不出奔心悶絶不識人
紅藍(微熬過)男子髮(燒存性)京墨(燒紅)血竭(硏)蒲黃(隔紙炒各)
(等分)右為細末以童便小半盞調二錢服之立效
白蜜湯治墮胎後惡血不出
白蜜(二兩)生地黃(取汁一盞)酒(半盞)
右汁與酒共入銅器中煎五七沸入蜜攪勻分兩服
服三劑百病可愈
豬膏飲治墮胎血不出上搶心疼痛煩憒
豬膏(七合)白蜜(三合)生地黃(切二兩)
右先將豬膏地黃汁相和煎令赤色去地黃内蜜攪勻
分温二服相次再服
當歸湯治妊娠墮胎胞衣不出
當歸(切炒)牛膝(酒浸切焙各一兩半)木通(剉)滑石(研各二兩)冬葵子
(炒二合)瞿麥穗(一兩)
右㕮咀每服三錢水一盞半煎至七分去滓温服未
下再服以下為度
地黃湯蒲黃(炒)生薑(切炒各二錢半)生地黃(半兩以銅竹刀切炒)
右以無灰酒三盞於銀器内同煎至二盞去滓分三
服末下再作服
澤蘭湯澤蘭葉(切研)滑石末(各半兩)生麻油(少許)
右以水三盞先煎澤蘭至一盞半去滓入滑石末并
油更煎三沸頓服之未下更服
蒲黃酒(作丸名槐半丸)蒲黃(炒一合)槐子(十四枚為末)
右以酒三盞煎至二盞去滓分温二服未下更作服
又治妊娠不足月欲產腹痛為末蜜丸酒下
治墮胎胞衣不出腹中㽲痛牽引腰脊(下並聖惠方)用蟻
窟土三升炒熱帛裹搨心下胞自出也
又方好墨細硏末温酒調下二錢頻服效
治妊娠胎死腹中衣不出及產後卒有别病欲至狼狽
方刺熱羊血飲一小盞極效
又方以水噀其面神驗加醋少許
又方洗兒水半盞令母服其衣即出勿令產婦知
又方治胞衣不下腹滿則殺人用水一盌煮豬脂
一兩煮十數沸和脂服之當下
又方(出如宜方)以雞子一枚取清吞之又方(出如宜方)用鐵斧燒
令通赤投酒中沸定則出飲之
當歸川芎湯治小產後瘀血心腹痛或發熱惡寒
當歸川芎熟地黃(自製)白芍藥(炒)玄胡索(炒)
紅花香附青皮(炒)澤蘭牡丹皮桃仁
右各等分水煎入童便酒各小半盞服若以手按
腹愈痛此瘀血為患宜此藥或失笑散消之若按之
不痛此是血虛宜四物參苓白术若痛而作嘔此是
胃虛宜六君子若痛而作瀉此是脾虛宜六君子送
二神丸
芎藭湯治墮胎心腹疼痛
芎藭芍藥白术阿膠(炒令燥)甘草(炙各一兩)
右㕮咀每服三錢水一盞入艾葉糯米生薑同煎至
六分食前服一方無白术有人參
當歸散治產後氣血虛弱惡露内停增寒發熱
當歸白芍藥(炒)川芎黃芩(炒各一兩)白术(五錢)
右為細末温童便調下二錢
聖愈湯治血虛心煩睡卧不寧或五心煩熱
熟地黃(酒拌蒸半日)生地黃(酒拌)川芎人參(各七錢五分)
當歸(酒拌)黃茋(炒各五錢)用水煎服
當歸補血湯治肌熱躁熱目赤面紅煩渴引飲晝夜
不息脉洪大而虚重按全無此脉虚血虛也若誤服
白虎湯必死
當歸(三錢)黃茋(一兩)用水煎服
四物二連湯治血虛發熱或口舌生瘡或晝安夜熱
當歸川芎熟地黃芍藥胡黃連
宣黃連(各一錢)右作一劑水煎服
東垣云婦人分娩及半產漏下昏冒不省瞑目無所知
覺盖因血暴亡有形血去則心神無所養心與包絡者
君火相火也得血則安亡血則危火上熾故令人昏冒
火勝其肺瞑目不省人事是陰血暴去不能鎮撫也血
已虧損往往用滑石甘草石膏之類乃辛甘大寒之藥
能瀉氣中之熱是血虧瀉氣乃陰虧瀉陽使二者俱傷
反為不足虚勞之病昏迷不省者上焦心肺之熱也此
無形之熱用寒凉之藥驅令下行豈不知上焦之病悉
屬於表乃陰證也汗之則愈今反下之幸而不死暴虧
氣血必夭天年又不知内經有說病氣不足宜補不宜
瀉但瞑目之病悉屬於陰宜汗不宜下又不知傷寒鬱
冒得汗則愈是禁用寒凉藥也分娩半產本氣不病是
暴去其血亡血補血又何疑焉補其血則神昌常時血
下降亡今當補而升舉之心得血而養神不昏矣血若
暴下是秋冬之令太旺今舉而升之助其陽則目張神
不昏矣今立一方補血養血生血益陽以補手足厥陰
之不足也
全生活血湯紅花(三分)蔓荆子細辛(各五分)生地黃(夏月)
(加之)熟地黃(各一錢)藁本川芎(各一錢半)防風(諸陽既陷何以加之)
(血下脫故也)羌活獨活甘草(炙)柴胡(去苗)當歸身(酒洗)
葛根(各二錢)白芍升麻(各三錢)
右㕮咀每服五錢水二盞煎至一盞去滓食前稍熱
服
胎不長
大夫妊娠不長者因有宿疾或因失調以致臟腑衰損
氣血虛弱而胎不長也當治其疾疚益其氣血則胎自
長也薛前證更當察其經絡審其所因而治之一
妊婦胎六月體倦懶食面黃晡熱而胎不長因勞欲墜
此脾氣不足也用八珍湯倍加參术茯芩三十餘劑脾
胃漸健胎安而長矣一妊婦因怒寒熱往來内熱晡
熱脇痛嘔吐胎至八月而不長此因肝脾鬱怒所致用
六君加柴胡山梔枳殼紫蘇桔梗病愈而胎亦長矣
安胎白术散治妊娠宿有冷胎痿不長或失於調理
傷胎多墮此藥補榮衛養胎氣
白术川芎(各一兩)吳茱萸(湯泡半兩)甘草(炙一兩半)
右為細末每服二錢食前温酒調下忌生冷果實
白术散(見前胎動不安)
黃芪散主妊娠胎不長安胎和氣思食利四肢
黃茋白术陳皮麥門冬白茯苓前胡
人參(各七錢半)川芎甘草(各半兩)
右㕮咀每服三錢水一盞薑三片棗一枚煎至七分
去滓温服
人參丸主妊娠胎不長宜服養胎
人參白茯苓當歸柴胡刺薊厚朴
桑寄生(各一兩)枳殼(七錢半)甘草(半兩)
右為細末煉蜜為丸如梧子大每服二十丸食前温
酒吞下
集驗治婦人懷胎不長方鯉魚(長一尺者去腸肚鱗)以水漬没
内鹽及棗煮熟取汁稍稍飲之當胎所腹上當汗出
如牛鼻狀雖有所見胎雖不安者十餘日輒一作此
令胎長大甚平安
附枳實檳榔丸安胎養氣調和經候癥瘕癖塊有似
孕婦可以久服血氣通和
枳實(生用)檳榔黃連黃蘗黃芩當歸
木香阿膠(灰炒硏各半兩)
右為細末水和丸如小豆大每服三十丸不拘時用
温酒米飲送下
日月未足欲產過期不產
大全婦人懷胎有七月八月而產者有至九月十月而
產者有經一年二年乃至四年而後產者各依後法治
婁先期欲產者凉血安胎過期不產者補血行滯
薛一妊婦八箇月胎欲墜似產卧久少安日晡益甚此
氣血虛弱朝用補中益氣湯加茯苓半夏隨愈更以八
珍湯調理而安
集驗知母丸治日月未足而痛如欲産者兼理産難及
子煩知母(不拘多少)為細末煉蜜丸如雞頭實大温酒
嚼下日三服一方丸如梧子大粥飲下二十丸
槐子丸治妊娠月數未足而似欲產腹痛者
槐子蒲黃(各等分)
右為細末蜜丸如梧子大温酒下二十丸以痛止為
度又方取蒲黃如棗核大篩過以井花水調服
又方用梁上塵竈突煤同為末空心温酒服方寸匕
千治日月未足欲產搗菖蒲根汁一二升灌喉中
羅治過期不產方四物湯加香附桃仁枳殼縮砂紫
蘇水煎服即生
鬼胎
大全夫人臟腑調和則血氣充實風邪鬼魅不能干之
若榮衛虛損則精神衰弱妖魅鬼精得入於臟狀如懷
娠故曰鬼胎也薛前證因七情脾肺虧損氣血虚弱
行失常道衝任乖違而致之者乃元氣不足病氣有餘
也若見經侯不調就行調補庶免此證治法以補元氣
為主而佐以雄黃丸之類行散之若脾經鬱結氣逆者
用加味歸脾湯調補之若脾虛血不足者用六君芎歸
培養之肝火血耗者用加味逍遥散滋抑之肝脾鬱怒
者加味歸脾逍遥二藥兼服腎肝虛弱者用六味地黃
丸一婦人經閉八月肚腹漸大面色或青或黃用胎
證之藥不應余診視之曰面青脉濇寒熱往來肝經血
病也面黃腹大食少體倦脾經血病也此鬱怒傷脾肝之
證非胎也不信仍用治胎散之類不驗余用加味歸脾
逍遥二藥各二十餘劑諸證稍愈彼欲速效别服通經
丸一服下血昏憒自汗惡寒手足俱冷嘔吐不食余用
人參炮薑二劑漸愈又用十全大補五十餘劑而安
雄黃丸治妊娠是鬼胎致腹中黑血散下腹痛
雄黃(細硏)鬼臼(去毛)莽草丹砂(細研)巴豆(去皮心油)獺肝(炙令)
(黃各半兩)蜥蜴(一條炙黃)蜈蚣(一條炙黃)
右為細末蜜丸如梧子大空心温酒下二丸日兩服
後當利如不利加至三丸初下清水次下蟲如馬尾
狀無數病極者下蛇蟲或如蝦蟇卵雞子或如白膏
或如豆汁其病即除
治婦人鬼胎及血氣不可忍方螌蝥(去頭足翅炒)延胡索
(炒各三兩)
右為細末再硏如麵温酒調服半錢胎下為度
治婦人虛羸有鬼胎癥塊經候不通以芫花根(三兩)剉炒
令黃色為細末桃仁煎湯調下一錢當下惡物
補遺治婦人鬼胎如抱一甕
吳茱萸川芎秦艽柴胡殭蠶巴戟
巴豆(不去油)芫花(醋煮二兩)
右為末煉蜜丸梧子大每服七丸蜜酒下即出惡物
而愈
右方俱犯毒藥不可輕用姑以古方存之耳
臨產坐草法
脉訣欲產之婦脉離經沉細而滑也同名夜半覺痛應
分誕來日日午定知生(脉經曰離經其脉浮腹痛引腰脊為欲生也但離經者不產也)
(又云其脉離經夜半覺日中則生也經者常也謂離其常處為離經假如孕婦昨日見左沉實為男之脉今日)
(或脉浮是離其尋常之脉而異於昨日又且腹痛知是將誕也通真子引難經一呼三至曰離經為解李晞范)
(又引難經一呼一至曰離經以解沈細而滑皆非也難經言損至二至雖同名離經其脉與理則不同且脉經)
(明言離經其脉浮也不曾援引難經之文合脉訣因其言脉浮又添沉細而滑同名離經盖以前所診男女脉)
(或云浮大為女若只脉浮為離經若平常見浮大為女之脉安辨離經故又增沉細而滑以見離為浮大之常)
(經為常滑也聖惠方云夜半子時覺腹痛來日午時必定生產謂子午相衝正半日時數也通真子曰夜半痛)
(日午生此言恐未為的又曰腹痛而腰不痛未產也若腹痛連腰痛甚者即產所以然者腎繫於腰胞繫於腎)
(故也診其尺脉轉急如切繩轉珠者即產也生產有難易痛來有緊慢安可定以半日當以活法)身重
體熱寒又頻舌下之脉黑復青反舌上冷子當死腹中
須遣母歸冥面赤舌青細尋看母活子死定應難唇口
俱青沫又出母子俱死總教拚面青舌赤沫出頻母死
子活定知真不信若能看應驗尋之賢哲不虛陳(脉指南作)
(面青舌赤盖面以候母舌以候子今云子活合以舌赤為是若云舌青則與前面赤舌青母活子死之候相反)
(若胎先下其子得活如未下子母俱亡子自身重體熱寒又頻至此並不用脉只以外候參訣母生死盖以)
(臨產脉不可定但當以察色而知之)
楊子建十產論
一曰正產者婦人懷胎十月滿足忽腰腹作陣疼痛相
次胎氣頓陷至於臍腹痛極乃至腰間重痛榖道挺迸繼
之漿破血出兒子遂生名曰正產二曰傷產者盖一
人之生陰注陽定各有時日不可改移今有未產一月
已前忽然臍腹疼痛有如欲產仍却無事是名試月非
正產也但一切產母未有正產之候即不可令人抱腰
產母亦不可妄亂用力盖欲產之婦臍腹疼痛兒身未
順收生之婦却教產母虛亂用力兒身纔方轉動却被
產母用力一逼使兒錯路忽横忽倒不能正生皆緣產
母用力未當之所致也凡產母用力須待兒子順身臨
逼門戶方始用力一送令兒下生此方是產母之用力
當也若未有正產之候而用力傷早幷妄服藥餌令兒
下生譬如揠苗而助長無益而有害矣此名傷產
婁右傷產一法最為切要慎勿輕忽也凡十月未足
臨產腹痛或作或止或痛不甚者名曰弄痛非正產
之候或腹雖痛甚而腰不甚者非正產之候胎高未
陷下者非正產之候穀道未挺迸者非正產之候水
漿未破血未出者非正產之候漿血雖出而腹不痛
者非正產之候凡未有正產候且令扶行熟忍如行
不得或凭物坐之或安卧之或服安胎藥一二服得
安即止慎勿妄服催生藥餌愴惶致令產母憂恐而
挫其志務要產母寬心存養調停亦令坐婆先說解
論之如覺心中煩悶可取白蜜一匙新汲水調下切
勿妄亂用力先困其母直待子逼門戶腰重痛極眼
中如火穀道挺迸時是正產候方可用力并服催生
藥也予男婦於未產一月已前腰腹俱痛全似將產
其痛至甚但遇已牌稍止如此者將十餘日計無所
出因閱此條遂與安胎藥加參术數服間與肉味養
之由是平復不痛又二十餘日始生一男是時若妄
動亂用力并服催生等藥立見危亡矣
三曰催產者言婦人欲產漿破血下臍腹作陣疼痛極
甚腰重穀道挺迸已見是正產之候但兒却未生即可
服藥以催之或有經及數日產母困苦已分明見得是
正產之候但兒子難生亦可服藥以助產母之正氣令
兒速得下生此名催產四曰凍產者冬月天冷產母
經血得冷則凝以致兒子不能生下此害最深若冬月
產者下部不可脫去綿衣并不可坐卧寒處當滿房著
火當有煖氣令產母背身向火令臍下腿膝間常煖血
得熱則流散使兒易生此名凍產
薛荆婦孟冬分娩艱難勞傷元氣產子已死用油紙
撚燒斷臍帶藉其氣以煖之俄頃忽作聲此兒後無
傷食作瀉之證可見前法之功不誣
五曰熱產者盛夏之月產婦要温凉得所不可恣意取
凉傷損胎氣亦不可人多熱氣逼襲產母使產母血沸
而有發熱頭痛面赤昏昏如醉乃至不知人事此名熱
產(若夏月風凉陰雨亦不可任意取凉恐生大病)六曰横產者兒先露手或
先露臂此由產母未當用力而用之過也兒身未順用
力一逼遂至身横不能生下當令產母安然仰卧後令
看生之人先推其手令直入上漸漸逼身以中指摩其
肩推上而正之或以指攀其耳而正之須是產母仰卧
然後推兒直上徐徐正之候其身正煎催生藥一盞吃
了方可用力令兒下生此名横產七曰倒產者產母
胎氣不足關鍵不牢用力太早致兒子不能廻轉即便
直下先露其足當令產母仰卧令看生之人推其足入
去不可令產母用分毫力亦不得驚恐使兒自順去
蛇蛻散治妊婦欲產時不肯伸舒行動多曲腰眠卧
忍痛兒在腹中不能得轉故脚先出謂之逆生須臾
不救母子俱亡用烏蛇蛻(一條)蟬蛻(十四枚)血餘(一握用胎)
(髮)並燒灰存性硏分二服温酒調連進之仰卧少頃或
用小絹針於兒脚心刺三五刺用鹽少許塗刺處即
時順生母子俱活又法以鹽塗兒足底又可爪甲
搔之幷以鹽摩母腹上又以手中指取鍋底墨交
畫兒足下即順生又方取其父名書兒足下即順
生若孕婦横生不可出者以車前子為末酒服二
錢匕又方兔絲子為末酒調服一錢匕米飲調下亦得
又以百草霜香白芷(不見火各等分)用童便與好醋各一合
調成膏沸湯浸服甚者二服即生若婦人横逆難產
子死腹中先用黑豆一大合炒熟水與童便合煎服
神效又方用艾葉半斤酒四升煮取一升服之
又以當歸為末酒服方寸匕紫蘇湯調服亦可
八曰偏產者兒身未正產母用力一逼致令兒頭偏拄
左腿或偏拄右腿故頭雖露偏拄一畔不能生下當令
產母仰卧次令看生之人輕輕推兒近上以手正其頭
令兒頭頂端正然後令產母用力一送即便生下若是
小兒頭後骨偏拄穀道只露其額當令看生之人以綿
衣炙温裹手於穀道外方輕輕推兒頭令正便令產母
用力送兒生也此名偏產九曰礙產者兒身已順而
露正頂不能生下盖因兒身回轉肚帶攀其肩以此露
正頂不能生下當令產母仰卧令看生之人輕推兒近
上徐徐引手以中指按兒肩下撥其肚帶仍須候兒身
正順方令產母用力一送使兒生下此名礙產
右横產倒產偏產礙產四法若看生之人非精良妙
手不可依用此法恐恣其愚以傷人命也按倒產者
今世往往隨其倒足生下並無後患子母雙全不必
依推足上之法亦可又礙產者往往肚帶有纏在兒
頂上而兒頭自出在產門外看生之人以手撥其肚
帶從兒頭頂過而下之者又有肚帶纏在頂上一匝
而兒與胞衣自然同下者皆無妨不必以此礙産之法
入產門撥下也
十曰坐產者兒將欲生其母疲倦久坐椅褥抵其生路
急於高處懸一手巾令產母以手攀之輕輕屈足坐身
令兒生下非坐在物上也此名坐產十一曰盤腸產
者臨產母腸先出然後兒生趙都運恭人每產則大腸
先出然後產子產後其腸不收甚以為苦醫不能療偶
在建昌得坐婆一法而收之其法以醋半盞新汲水七
分調停噀產母面每噀一縮三噀收盡此良法也
按前證古方以萆麻子四十九粒硏塗產母頭頂腸
收上急洗去其腸若乾以磨刀水少許濕潤之内用
磁石煎湯飲之即收上磁石須陰陽家用有驗者若
以水噀母面恐驚則氣散
丹產後腸不收香油五斤煎熱盛盆中候温坐油盆中
約一食時以皂角末吹入鼻中嚏作立上妙(見斗門)
大半夏為末搐鼻中則腸上矣又方以大紙撚蘸香
油點燈吹滅以烟薰產母鼻中腸即上矣
又方腸出盛以潔淨漆器濃煎黃茋湯浸之腸即上
薛欲產之時覺腹内轉動即當正身仰卧待兒轉身向
下時作痛試捏產母手中指中節或本節跳動方與臨
盆即產矣若初覺不仰卧以待轉胞或未產而水頻下
此胞衣已破血水先乾必有逆生難產之患若胎衣破
而不得分娩者保生無憂散以固其血自然生息如血
已耗損用八珍湯料一斤益母草半斤水數椀煎熟不
時飲之亦有得生者凡孕婦只腹痛未產也若連腰痛
甚者將產也盖腎候於腰胞繫於腎故也凡孕家宜預
請有仁心知事穩婆常以恩結其心先與說知倘有生
息不順只說未產或遇雙胎只說胎衣未下恐驚則氣
散愈難生息余家親驗之大抵難產多患於鬱悶安樂
富貴之家治法雖云胎前清氣產後補血不可專執若
脾胃不實氣血不充宜預調補不然臨產必有患難
如因難產或大寒時急以大油紙撚徐徐燒斷其臍帶
雖兒已死令煖氣入腹多得復生切勿用刀斷之
催生法
大大凡生產自有時候未見時候切不可強服催生滑
胎等藥或勢不得已則服之又云切不可坐早及令坐
婆亂動手凡催生藥必候腰痛甚胎陷下漿血破方可
服大法滑以流通澀滯苦以驅逐閉塞香以開
竅逐血氣滯者行氣胞漿先破疲困者固血
丹溪云催生只用佛手散最穩當又效捷(方見胎產大法)
滑劑催生如聖散黃蜀葵子(小半合一方二錢重)硏爛以酒攄
去滓温服神妙或漏血胎乾難產痛極者并進三服
良久腹中氣寬胎滑即產須見正產候方可服之歌
曰黃葵子炒七十粒細研酒調濟君急若遇臨危產
難時免得全家俱哭泣又方以香油白蜜小便
和勻各半盞調益母草末服一方止用油蜜小便
能下難產又方治横倒生者明阿膠(炒)滑石末
(各一兩)葵子(二兩)
右水一盞半煎至一盞去滓分二服
治難產五六日不得分娩者疲困虛乏光明水膠二兩
微火焙好酒一升半煎滚入膠候烊再入新雞子一
枚鹽一錢匕攪勻放温令產母坐椅上伸腰大口作二
次服覺小便重即生緣坐草早驚動故也
苦劑催生柞木飲子治產難或横或倒死胎爛脹腹
中此方屢用神效
大柞木枝(一大握長一尺洗淨寸剉生用)甘草(大者五寸剉作五段)
右用新汲水三升半同入新磁瓶内以紙三重封緊
文武火煎至一升半令香候產婦腰重痛欲坐草時
温飲一小盞(腰未重痛勿服)便覺心下開豁如覺渴再飲一
盞至三四盞覺下重便生此方最驗
梅治難產礙胎在腹中如已見兒胎衣不出或胎死者
蒺藜子貝母各四兩為末米飲下一匙如人行四五
里許不下再服
按苦能下氣柞木蒺藜貝母則又不專於苦要之亦
有利竅行血之功兹特因婁氏所編而列之耳
香劑乳硃丹
右用通明乳香硏細以豬心血為丸梧子大朱砂為
衣日乾每服一粒催生冷酒化下良久未下再服一
粒若大段難產以蓮葉心蒂七箇水二盞煎至一盞
放温化下一粒良久未下再服其驗如神如胎下
胞衣不下者服此便下若胎横逆不順即先服神應
黑散再服此藥催之合藥時要五月五日午時極妙
或七月七日三月三日及初上辰日亦可又方
通明乳香(如皂角子大)為末腰痛時用新汲水一小盞入
醋少許同煎令產母兩手捉兩石燕坐婆調藥飲水須
臾坐草便生無痛楚神良
開骨膏(五月五日午時作)
乳香硏細滴水丸如芡實大每服一粒無灰酒吞下
又方乳香朱砂(等分)為細末麝香酒調下
催生丹治產婦生理不順產育艱難或横或逆
十二月兔腦髓(去皮膜硏如泥)母丁香(一錢細末)乳香(二錢半另硏)
麝香(另硏一字)
右三味拌勻以兔腦髓和丸雞頭實大陰乾油紙裹
每服一丸温湯下即產兒握藥出
如意散臨產腰痛方可服之
人參(為末)乳香(各一錢)朱砂(二錢)
右同硏臨產急用雞子清一箇調藥末再用生薑自
然汁調開冷服如横倒等即時端順子母無恙
勝金散郭稽中云產難者因兒轉身將兒枕血塊破
碎與胞中敗血壅滯兒身不能便利是以難產急服
勝金散消散其血使兒自易生陳無擇云多因兒未
轉順坐草太早或努力太過以致胞衣破而血水乾
產路澀而兒難下宜先服催生如神散以固其血設
或逆生横產當用前法針刺之
麝香(一錢硏)鹽䜴(一兩以青布裹了燒紅急硏細)
右取秤錘燒赤焠酒中以酒調服一錢
行氣催生湯治妊娠欲產痛陣尚疎難產經三兩日
不生胎死腹中或產母氣乏委頓產道乾澀纔覺痛
密破水後便可服
蒼术(二兩米泔浸洗剉炒黃)小厚枳殼(去穰麩炒)白桔梗薄陳
皮(去白)楊芍藥川白芷大川芎大當歸(去尾各一)
(兩)交趾桂(去粗皮不見火)半夏(湯洗)粉草麻黃(去節)軍薑(去皮)
厚朴(去粗皮剉薑汁炒)南木香(不見火)杏仁(去皮尖另硏)白茯苓
(各五錢)
右為末每服二錢順流水温暖調下若覺熱悶白蜜
湯下或剉散入真米醋一合煎方内用楊芍藥肉桂能
開通子宫其餘藥皆助氣之盛關竅自通麻黃内通
陽氣陽氣盛則血行血行即產矣外却寒邪内去積
聚皆得其宜寒月用之甚確隆暑不宜輕服但以五
苓散用葵子燈心煎湯調下卻暑清魂滑胎易產胞
漿見破則胎乾難產用白蜜清油浸以熱酒令得所
頓服胎氣既潤即分娩矣
治難產縮砂香附(醋炒)枳殼甘草滑石
右為末白湯調下
行血本草主難產搗益母草取汁七大合煎減半頓服
立產無新者以乾者一大握水七合煮服
丹易產天麻丸天麻(即益母草六月間帶根花葉採晒乾不以多少)為末煉
蜜丸龍眼大臨產熟水嚼一丸能除產後百病
佛手散(方及加減法見胎產大法)
如聖散專治孕婦難產紫蘇葉當歸(各等分)
右㕮咀每服三錢或五錢用長流水煎服如無流水
以水順攪動煎服即下又方取夫裩帶五寸燒存
性酒調下又方取槐樹東枝令產婦把之易產
又方用紫蘇煎湯調益元散服之即產
無憂散治胎肥氣逆臨褥難產
當歸(去蘆酒浸)川芎木香(不見火)白芍藥枳殼(去白鹽炒)
甘草(炙各一錢半)乳香(另硏)血餘(燒存性另硏各半錢)
右作一服水二鍾煎至一鍾入乳香血餘和勻不拘
時服
固血治胞漿先破惡水來多胎乾不得下時須先與
四物湯補養血氣次更濃煎蔥湯放冷令坐婆洗產
戶須是欵曲洗令氣上下通暢更用酥調滑石末塗
產戶裏次服神妙乳硃丹或葵子如聖散
催生如聖散治逆產横生瘦胎
百草霜香白芷(不見火為末)
右二味等分研勻每服二大錢於臨產時以童便并
少米醋打為膏沸湯調下集驗用酒童便各半盞同
煎纔沸即熱服不過再服即産(丹溪用芎歸湯調血血得黑則止此藥大)
(能固血免得乾生)
婦人臨產累日氣盡不能生兼惡露出盡胞乾終不產
者用赤小豆一斗水九升煮令熟去豆滓以阿膠三
兩入豆汁溶化每服止半盞未產再服即出
破血半夏湯治胎乾而不能產
半夏麯(一兩半)大黃(五錢)肉桂(七錢半)桃仁(三十枚微炒)
右為粗末先服四物湯一二服次服半夏湯薑三片
水煎又方當歸為末酒調方寸匕服之
七聖散臨產腰疼時方服延胡索沒藥白礬
白芷薑黃當歸桂心(各等分)
右為末臨產陣痛時燒鏵刃鐵(即犁頭)令通赤淬酒調
下三錢服一兩杯立產
勝金散治難產逐敗血即自生若横逆則轉正子死
腹中則胎軟膨寬即產祖宗祕傳千金不授
王不留行酸漿草(死胎倍用)茺蔚子白蒺藜(去刺)五
靈脂(行血宜生用各等分)
右為散每服三錢取利方水一盞半入白花劉寄奴
子一撮同煎温服大效
外取如聖膏治產難併治胞衣不下兼治死胎
用萆麻子七粒去殼細硏成膏塗脚心胞即下速洗
去不洗腸出却用此膏塗頂上腸自縮入一方萆
麻子百粒雄黃一錢細硏用如上法
催生萬金不傳遇仙丹
萆麻子(十四粒去殼)硃砂(研)雄黃(研各一錢半)蛇蛻(一尺燒存性)
一方萆麻子三粒
右為末漿水飯和丸如彈子大臨產時先用椒湯淋
渫臍下次安藥一丸於臍中用蠟紙數重覆上闊帛
束之頭生下急取去藥一丸可用三次
三麻四豆脫衣裳硏碎將來入麝香若有婦人遭產難
貼在臍中兩分張(用萆麻三粒巴豆四粒去殼入麝研細貼臍中)
立聖丹治產難危急者寒水石(四兩二兩生用二兩煅赤)
右同硏細入朱砂同硏如深桃花色每用三分井花水
調如薄糊以紙花剪如杏葉大攤上貼臍心候乾再
易不過三上便產横逆惡候死胎不下並治神驗(寒水)
(石非方解石即今人謂軟石膏是也此方異人所傳甚妙)
雜方圖經云令產婦兩手各握石燕一枚須臾子下
救產難經曰不生雲母粉半兩温酒調服入口即産萬
不失一(陸氏云已救三五百人效)治横逆產理不順用伏龍肝
細研每服一錢酒調服其土從兒頭上戴出妙
世如聖散治催生累效靈妙之理人所難通用實殊
效臨產時令人路上尋破草鞋一隻取耳燒灰温
酒調下三錢匕得左足者男得右足者女覆者死側者
有驚果是神奇用此送催生丸尤妙
勝金丹治難產神妙敗兔毫筆頭一枚燒灰硏細搗
生藕汁一盞下之若產母虛弱及素有冷疾者恐藕
冷動氣即於重湯内煖過服立產
針灸東婦人將產預先胎破惡水長流坐草早無血可養
枯竭獨陰(五分在足小指第三節間)承陰(一寸五分)
玉催生難產及死胎大衝(八分補百息)合谷(補)三陰
交(五分瀉立時分解)足小指節(三壯心術多此一穴)產子上衝逼心
巨闕(令正坐用抱頭抱腰微偃針入六分留七呼得氣即瀉立甦如子掬母心生下手心有針痕子)
(頂母心人中有痕向後枕骨有痕是其驗也神效)合谷(三分留三呼補之)三陰交(五分)
(瀉寸吸)張仲文横產難產右脚小指尖頭(灸三壯立產)
集又法獨陰(同上法取灸七壯禁刺)合谷(補)三陰交(瀉)
桑難產三陰交
治驗淳于意治菑川王美人懷子而不乳召臣意往飲
以莨𦿆藥一撮以酒飲之旋乳意復診其脉而脉躁躁
者有餘病即飲以消石一劑出血血如豆比五六枚
滑伯仁治一婦難產七日而不乳且食甚少伯仁視之
以涼粥一盂搗楓藥煎湯調啖之旋乳或詰其理滑曰
此婦食甚少未有無穀氣而生者夫楓葉先生先落後
生後落故以作湯飲也龐安常治一婦產七日而子
不下百治不效龐視之令其家人以湯温其腰腹自為
上下拊摩孕者覺腸胃微痛呻吟間生一男其家驚喜
而不知所以龐曰兒已出胞但一手誤執母腸不能脫
非符藥所能為吾隔腹捫兒手所在針其虎口痛即縮
手所以遽生無他術也取兒視之右手虎口針痕存焉
一婦累日產不下服催生藥不效龐曰此必坐草太
早心下懷懼氣結而不行非不順也素問云恐則氣下
盖恐則精神怯怯則上焦閉閉則氣逆逆則下焦脹氣
乃不行矣以紫蘇飲一服便產及治婦人子懸證(紫蘇飲見)
(胎上逼心)吳茭山治一婦產難三日不下服破血行經之
藥俱罔效吳因製一方以車前子為君冬葵子為臣白
芷枳殼為佐使已服午產衆醫異之吳曰本草謂催生
以此為君毛詩采芣苡以防產難是也劉復真遇府
判女產不利己斂劉取紅花濃煎扶女于凳上以綿帛
蘸湯盫之連以澆帛上以器盛水又煖又淋久而甦醒
遂生男子盖遇嚴冬血冷凝滯不行温即產見亦神矣
哉一醫宿客店值店婦產數日不下下體已冷無藥
甚窘以椒橙茱萸等煎湯可下手則和臍腹入門處皆淋
洗之氣温血行遂產
交骨不開薛交骨不開產門不閉皆由元氣素弱胎前
失於調攝以致氣血不能運達而然也交骨不開陰氣
虚也用加味芎歸湯補中益氣湯產門不閉氣血虛也
用十全大補湯地官李孟卿娶三十五歲女為妾及
娠慮其產難索加味芎歸湯四貼備用至期果產門不
開止服一貼頓然分娩上舍費懷德之室產門不開
兩日未生服前藥一劑即時而產上舍傳此方用之者無
有不驗一婦人分娩最易至四十妊娠下血甚多産
門不開與前湯一劑又以無憂散斤許煎熟時時飲之以
助其血而產
加味芎歸湯主交骨不開不能生產
川芎當歸敗龜板(一枚酥炙)婦人頭髮(生男女多者一握燒存性)
右為散每服五錢水煎服約人行五里即生如死亦
下灼過龜板亦可
下死胎法
產難子死腹中者多因驚動太早或觸犯禁忌致令產
難胞漿已破無血養胎枯涸而死故也須驗產母舌若
青黑其胎死矣當下之
大法寒者熱以行之熱者凉以行之燥者滑以潤
之危急者毒藥下之
熱劑烏金散治難產熱病胎死腹中或因顛仆或
從高墜下或房室驚搐或臨產驚動太早觸犯禁忌
或產時未到經血先下惡露已盡致胎乾子死身冷
不能自出但視產婦面赤舌青是其候也面青舌赤
母死子活唇青吐沫子母俱斃又有雙胎或一死一
活其候難知臨時觀變可也
熟地黃(洗切焙乾酒炒)真蒲黃大當歸交阯桂楊
芍藥軍薑(去皮)粉草(各一兩)小黑豆(四兩)百草霜(五錢)
右為末每用二錢米醋半合許沸湯六七分浸起温
服疑貳之際且進佛手散酒水合煎二三服探之若未
死子母俱安若胎已死立便逐下的知其胎死進此
藥後更進香桂散須臾如手推下常用催生更加好
滑石末半兩葵子五十粒槌碎黃柞葉七八片蔥白二
寸順流水煎湯調下盖滑石能利小便柞葉行氣逐
血蔥白内通陽氣氣盛血行即產矣
大全下死胎方桂枝(二錢)麝香當門子(一箇)同硏煖酒服
須臾如水推下(一名桂香散)此藥比之用水銀等不損
血氣(趙和叔傳)一方單用桂末一錢痛時童便調下名
救苦散
一穩婆之女勤苦負重妊娠腹中陰冷重墜口中甚穢
余意其胎必死令視其舌果青黑與朴硝半兩許服之
隨下穢水而愈一婦胎死服朴硝而下穢水肢體倦
怠氣息奄奄用四君為主佐以四物薑桂調補而愈
寒劑治妊娠三五箇月胎死在腹内不出
大腹子赤芍藥榆白皮(各三兩)當歸(一兩炒)滑
石末(七錢半)瞿麥葵子(炒)茯苓粉草子芩(各半兩)
右為粗末每服四錢水一盞煎至七分去滓不拘時
温服
鄧知縣傳療死胎不出朴硝半兩研細以温童便調服
屢效
治死胎不下指甲青舌青脹悶口中作屎臭先以平胃
散一貼作兩服每服酒水各一盞煎至一盞却投朴
硝末半兩再煎三五沸温服其胎化血水下
本治子死腹中不出用辰砂一兩水煮四五沸末之然
後取酒調服立出
外療子死腹中真珠二兩為末酒調服盡立出
滑劑千金治小兒死腹中葵子末酒服方寸匕若口噤
不開格口灌之藥下即活療妊娠胎死腹中或母
疾欲下胎榆白皮煮汁服二升
大治子死腹中或半生不下或半着脊骨在草不產血
氣上盪母心面無顔色氣欲絶
豬脂(一斤)白蜜(一斤)淳酒(二升)
右三味合煎取二升分温二服不能飲隨所能服之
毒劑一字神散治子死胎不下胞破不生此方屢效
救人無量
鬼臼(黃色者不以多少去毛碾為末極細如粉不用羅以手指撚之)
右每服二錢用無灰酒一盞同煎至八分通口服立
效如神
雜方世治生產不順胎死腹中胞衣不下臨產危急妙
蛇退(一條全者香油燈上燒研)麝香(少許)
右為末童便酒各半盞調一服即生效
楊氏療有孕月數未足子死腹中母欲悶絶取大豆三
升醋煮濃汁三升頓服立效一方用黑豆
本事治妊娠熱病胎死腹中鹿角屑一兩水一盞蔥五
莖豆䜴半合同煎至六分去滓温分二服
又方取死胎烏雞一隻去尾細切以水三升煮取二
升去雞通手用衣帛蘸洗摩臍下胎自出
證治準繩卷六十七
