證治準繩卷七十五
明王肯堂撰
幼科
肝臟門
驚悸
薛人身有九藏心藏神肝藏魂二經皆主於血血虧則
神魂失寧而生驚悸也經曰東方青色入通於肝其病
發驚駭又曰二陽一陰發病主驚駭驚者心卒動而恐
怖也悸者心跳動而怔忡也二者因心虛血少故健忘
之證隨之用四物安神之類丹溪謂亦有屬痰者宜用
温膽湯加辰砂遠志之類若思慮便動虛也用養心湯
時作時止痰也用茯苓丸觸事易驚心膽虛怯也用温
膽湯卧驚多魘血不歸源也用真珠母丸夢寐不寧肝
魂失守也用定志丸恐畏不能獨處膽氣虛冷也用茯
神湯睡卧煩躁膽氣實熱也用酸棗仁丸眩運驚悸風
痰内作也用本事辰砂遠志丸思慮鬱結脾虛氣滯用
歸脾湯前證雖曰屬心與肝而血之所統實主於脾脾
之志曰思思慮多則血耗損而不能滋養於肝心者脾
使之也思慮内動未嘗有不役其心者夫心為君火之
藏十二宫之主也夫君之德不怒而威無為而治故宜
鎮之以静謐戒之以妄動動則相火翕合煽爍陰精精
血既虧則火空獨發是以驚悸怔忡之所由生五志之
火心所不能制者矣故治脾者不可不知養心養心者
不可不知鎮静而寡欲然人孰無思也思之正則無妄
動之欲矣朱子曰必使道心常為一身之主而人心每
聽命焉此善養於心者也
温膽湯治心膽虛怯觸事易驚或夢寐不祥遂致心
驚膽懾氣鬱生涎涎與氣搏變生諸證或短氣悸乏
或復自汗膽虛不能制脾則脾之水飲作矣
半夏(湯洗)竹茹枳實(麩炒)橘皮(去白各二两)甘草(炙一两)白
茯苓(一两半)
右每服四錢水一盞半薑五片棗一枚煎七分食前
服
寧志丸治心虛多驚若有痰宜吐之
人參白茯苓茯神栢子仁琥珀當歸
酸棗仁(温酒浸半日去殼)遠志(炒各半两)乳香硃砂石
菖蒲(各三錢)
右為末蜜丸桐子大每服三十丸食後棗湯下
茯神散治五藏氣血虚弱驚悸怔忡宜用此安神定
志
茯神(去木)人參龍齒(另研)遠志(去心)桂心防風獨
活酸棗仁細辛白术(炒各三錢)乾薑(炮三两)
右為末每服四五錢水煎服蜜丸亦可
治要茯苓補心湯治心氣不足喜悲愁怒衂血面黃
五心煩熱或咽喉間痛舌本作強
茯苓(四錢)桂心甘草(炒各三分)紫石英(煅)人參麥門
冬(去心各一錢)大棗(二枚)
右水煎服
茯神湯治膽氣虚冷頭痛目眩心神恐畏不能獨處
胸中煩悶
茯神(去木)酸棗仁(炒)黃耆(炒)梔子仁(炒)白芍藥(炒)五
味子(杵炒)桂心熟地黃(自製)人參(各一两)甘草(五錢炒)
右每服五錢薑水煎
酸棗仁丸治膽氣實熱不得睡卧神志不安驚悸怔
忡
茯神(去木)酸棗仁(炒)遠志(去心)栢子仁(炒)防風(各一两)枳
殼(麩炒)生地黃(杵膏各半两)青竹茹(二錢五分)
右為末蜜丸梧子大每服七八十丸滚湯下
定志丸治心神虚怯所患同前或語言鬼怪喜笑驚
悸
人參茯苓(各一两五錢)菖蒲遠志(去心各一两)
右為末蜜丸如梧子大每服七八十丸滚湯下
治要茯苓散治心經實熱口乾煩渴眠卧不得心神
恍惚
茯神麥門冬(各一两半)通草升麻(各一两二錢半)紫苑
桂心(各七錢五分)知母(一两)大棗(十二枚)淡竹茹(五錢)赤石脂
(一两七錢五分)
右每服一两水煎
朱雀丸治心病怔忡不止
白茯苓(二两)沈香(半两)
右為末蜜丸小豆大每服三十丸人參煎湯下
世𫝊蜜陀僧散治驚氣入心絡不能語者昔有人為
狼及犬蛇所驚皆以此而安
蜜陀僧(研極細末如粉)
右茶清調一錢七
丹溪硃砂丸治勞役心跳
硃砂當歸身白芍藥側栢葉(各三錢)川芎
陳皮甘草黃連(炒各一錢半)
右用豬心血為丸粟米大每服百丸龍眼湯下
本事辰砂遠志丸消風化痰鎮心安神
人參石菖蒲(去毛)遠志(去心)茯神(各一两)川芎山藥
白附子麥門冬細辛鐡粉辰砂(各五錢)
右為末用生薑汁入水糊丸菉豆大以硃砂為衣每
服一二十丸臨睡生薑湯下
加味歸脾湯去丹皮山梔即歸脾湯治脾虛弱損健
忘驚悸等證
人參黃耆茯神(去木各一錢)甘草(五分)白术(炒一錢)木
香(五分)遠志(去心)酸棗仁(炒研)龍眼肉當歸牡丹皮
山梔(炒各一錢)
右水煎服愚按前方若乳母憂思傷脾血虛發熱
食少體倦或脾虚不能統攝以致陰血妄行或健忘
怔忡驚悸少寐或心脾作痛自汗盜汗或肢體腫痛
大便不調或婦人經候不調晡熱内熱或蠒唇流注
等證致兒為患者令子母俱服之
辰砂膽星膏治小兒痰熱氣熱氣急喘𠻳驚悸不安
辰砂(一錢)牛膽南星(一两)琥珀青礞石末(各一錢)天竺
黃(二錢)甘草(五分)麝香(少許)
右為細末煉蜜丸如芡實大每服半丸不拘時服薑
湯化下
木通散治小兒肝心有熱驚悸用此藥瀉肝風降心
火利驚熱
羌活山梔子(各二錢)大黃(煨)木通赤茯苓甘
草(各一錢)
右剉每服二錢入紫蘇葉些少水一盞煎至五分不
拘時服
癎
婁驚癎即急慢之證但驚癎發時仆地作聲醒時吐沫
急慢驚則不作聲不吐沫也仁齋曰癎小兒之惡候
也蓋小兒血脈不斂氣骨不聚為風邪所觸為乳哺失
節停結癖積而得之其候神氣拂鬱瞪眼直視面目牽
引口噤涎流腹肚脹膨手足搐掣似死似生或聲或啞
或項背反張或腰脊強直但四體柔弱發而時醒者為
癎若一身強硬終日不醒則為痙證矣
陰陽二癎陽癎初作時病先身熱瘈瘲驚啼呌噉而後
發脈浮者為陽癎乃急驚也内在六腑外在皮膚為易
治若病先身冷不驚瘈不啼呼而作脈沈者為陰癎
乃慢驚也此病内在五藏外在骨髓劇者難治曾陽
癎者因感驚風三次發搐不與去風下痰則再發然三
次者非一日三次也或一月或一季一發驚搐必經三
度故曰三次所謂驚風三發便為癎即此義也其病主
身熱自汗兩目上視嚼沫咬牙手足掣搦面色紅紫六
脈浮數以百解散加五和湯水煎疎解次下痰用水晶
丹或半夏丸陰癎者因慢驚後去痰不盡痰入心包
而得四肢逆冷吐舌搖頭口嚼白沫牙關緊閉但不甚
驚搐作啼面色或白或青脈息沈微故嬰孩寳書云睡
中吐舌更搖頭正此之謂治以固真湯加曰生湯同煎
調寬氣飲和解
風驚食三癎千金云小兒之癎有三風癎驚癎食癎也
風癎緣衣煖汗出風因入也初時先屈指如數物乃作
驚癎起於驚怖大啼乃作食癎其先不哺乳吐而變熱
後發然風癎驚癎時時有之十兒之中未有一二凡是
先寒後發熱者皆食癎也驚癎皆按圖灸之風癎當以
豬心湯食癎當下乃愈紫霜丸佳按此論三癎蓋有
三因之分風癎屬外因驚癎屬内因食癎屬不内外因
也又按全嬰方云風癎因將養失度血氣不和或厚衣
汗出腠理開舒風邪而入之其病在肝肝主風騐其證
目青面紅發搐宜驅風膏大青膏琥珀散鎮驚藥有熱
四順飲退後與利驚丸下其痰涎驚癎因血氣盛實臟
腑生熱或驚怖大啼精神傷動外邪所入為之其病在
心心主驚驗其證忽然呌聲發搐宜琥珀散紅龍散鎮
心丸有熱四順飲利驚丸下之不生别病也食癎其病
在脾脾納食驗其證噯吐酸氣即發搐此病或大便酸
臭紫丸子下之已上三證大同小異並屬陽也各目睛
鮮斜手足潮搐或作豬聲發過即差皆十生一死也
五臟癎三因云古方有五癎五臟癎六畜癎等名證不
同難於備載别錄有五癎之證一曰馬癎作馬嘶鳴以
馬屬在午手少陰君火主之故其病應於心二曰羊癎
作羊呌聲以羊屬未足太陰濕土主之應乎脾三曰雞
癎作雞呌聲以雞屬酉足陽明燥金主之應乎胃四曰
豬癎作豬呌聲以豬屬亥手厥陰心包主之應乎右腎
五曰牛癎作牛吼聲以牛屬丑手太陰濕土主之應乎
肺此五癎應乎五畜應乎五臟者也發則旋暈顛倒口
眼相引目睛上搖手足搐搦背脊強直食頃乃甦各隨
所感施以治法錢凡治五癎皆隨臟治之每臟各一
獸犬癎反折上竄犬呌肝也羊癎目瞪吐舌羊呌心也
牛癎目直視腹滿牛呌脾也雞癎驚跳反折手縱雞呌
肺也豬癎如尸吐沫豬呌腎也五癎重者死病後甚者
亦死輕者五色丸主之薛面赤目瞪吐舌齧舌心煩
氣短其聲如羊者曰心癎面青唇青两眼上竄手足
攣掣反折其聲如犬者曰肝癎面黑目振吐涎沫形
體如尸其聲如豬者曰腎癎面如枯骨目白反視驚
跳反折搖頭吐沫其聲如雞者曰肺癎面色痿黃目
直腹滿自利四肢不收其聲如牛者曰脾癎五癎通
用五色丸為主仍參以各經之藥心癎屬血虛者用
養心湯發熱飲冷為實熱用虎睛丸發熱飲湯為虛熱
用妙香散肝癎者虛證用地黃丸抽搐有力為實邪
用柴胡清肝散大便不通用瀉青丸腎癎者用地黃
丸紫河車丸之類腎無瀉法故徑從虛治之肺癎者
屬氣虚用補肺散面色痿黃者土不能生也用五味異
功散面色赤者陰火上衝於肺也用地黃丸脾癎者
用五味異功散若面青瀉利飲食少思用六君子加木
香柴胡按千金叙六畜癎無五臟之分屬錢氏始分
之而無馬癎一證曾氏謂初發作羊犬聲者咽喉為風
痰所梗聲自如此其理甚明言六畜者特強名耳故丹
溪謂於經既無所據而治法亦未見有五者之分所以
不必分五也
治法仁齋曰大概血滯心竅邪氣在心積驚成癎通行
心經調平血脈順氣豁痰乃其要也假令小兒有熱有
痰不欲乳哺眠睡不安常常驚悸此皆發癎之漸即以
紫霜丸導之(方見變蒸熱)時間量與紫霜丸减其盛氣則無
驚風癎釣之患癎證方萌耳後高骨間必有青紋紛紛
如線見之則為爪破湏令出血啼呌亦得氣通諸癎發
不能言者蓋咽喉為氣之道路風傷其氣以掩聲音道
路之門抑亦血滯於心心竅不通所致耳南星炮為末
雄豬膽汁調和少許啖之輒效若夫錢氏五癎丸并南
星散以菖蒲煎湯調下甘遂豬心湯和蘇合香丸一丸
皆治癎之要藥也劉小兒神尚弱驚則神不守舍舍
空則痰涎歸之或飲食失節脾胃有傷積為痰飲以致
痰迷心竅而作者治法當尋火尋痰而前人多用鎮墜
清心之藥固可以治熱可以清痰若有頑痰膠固者此
藥未易驅逐在上者必用吐吐後方宜服此藥有痰實
在裏者亦湏下之隨病輕重而用之也潔如有客痰
發熱而有聲煎大黃荆芥湯下五色丸潮熱有時積
熱也桃枝丸主之(方見積熱)壯熱不退當用地骨皮散(方見潮熱)
下五色丸風熱當用防風黃芩湯下大青膏身温
不熱當用白虎湯加蒼术下五色丸薛此皆元氣不
足之證湏以紫河車(即小兒胞衣)丸為主而以補藥佐之設
若泛行尅伐復傷元氣則必不時舉發久而變危多至
不救一老人生子方週歲秋初暴冷忽發搐似驚癎
過則氣息淹淹此元氣虛弱所致與補中益氣湯而愈
一小兒十歲一小兒七歲各有癎證歲發二次後因
出痘及飲食停滯舉發頻數用六君子補中益氣二湯
而愈一小兒患前證每發吐痰困倦半晌而甦諸藥
不應年至十三而頻發用紫河車生研爛入人參當歸
末丸桐子大每服三五十丸日進三五服乳化下一月
漸愈又佐以八珍湯全愈一小兒七歲發驚癎每作
先君令其恣飲人乳後發漸疎而輕至十四歲復發仍
用人乳不應余令用肥厚紫河車研爛人乳調如泥日
服二三次至數具而愈後常用加减八味丸而安至二
十三歲發而手足厥冷仍用前法佐以八味丸十全大
補湯而痊
通治五癎錢氏五色丸
硃砂(研半两)水銀(一分)雄黃(熬一两)鉛(三两同水銀熬)真珠末(研一)
(两)
右煉蜜丸如麻子大每服三四丸金銀薄荷湯下
三因六珍丹
雄黃雌黃未鑽真珠(各一两)鉛(二两熬成屑)水銀(一两)
(半)
右研合極勻蜜丸桐子大每服三丸至五丸薑棗湯
下湏搗二三萬杵乃可丸
風癎口議云先用化痰寬利胸膈開通關竅安鎮心神
然後與治風癎藥服之又云先用化風丹去其風熱次
服奪魂散定癎
散風丹治小兒風癎先用此藥
牛膽南星(一錢)羌活獨活防風天麻人參
川芎荆芥穗細辛(各一錢)
右為末煉蜜為丸如梧桐子大每服二丸用薄荷紫
蘇湯不拘時送下
保安丸治小兒諸風癎久後亦驗
五靈脂(半两)川烏(生用去皮尖二錢半)
右為末豬心血為丸如梧桐子大每服一丸用生薑
湯化下不拘時服
獨活湯治小兒風癎解表通裏
獨活麻黃(去節)川芎(各一錢)大黃甘草(炒各半錢)
右剉碎每服二錢用水一鍾生薑二片煎至四分不
拘時温服
細辛大黃湯治小兒風癎内熱
天麻防風(各半两)細辛大黃(焙)川芎(各二錢半)甘草
(炙一錢半)
右剉碎每服二錢入犀角少許用水一鍾煎至四分
不拘時服
牛黃丸治小兒風癎迷悶抽掣涎潮
牛膽南星全蝎(焙去毒)蟬殼(各二錢半)防風牛黃
白附子(生)真殭蠶(炒去絲觜)天麻(各一錢半)麝香(半錢)
右為末以煮棗去皮核取肉和水銀半錢研極細次
入藥末和丸如菉豆大每服三五丸用荆芥生薑煎
湯送下不拘時服
化風丹凉風化痰退熱定搐
牛膽南星(二錢)羌活獨活天麻防風甘草
荆芥穗人參川芎(各一錢)
右為末煉蜜為丸如皂子大每服一丸薄荷湯化開
服(一方有全蝎一枚草一方有細辛無甘)
驚癎口議先凉三焦利驚去熱安神定志平調臟腑温
化痰涎然後與治驚癎藥服之
比金丹
人參白茯苓遠志(去心)山藥辰砂天麻
石菖蒲川芎甘草(炙各一分)天南星(炮二錢生薑汁製)麝
香(一字)
右為細末煉蜜為丸皂子大每服一粒煎金銀薄荷
湯化下一方有琥珀(二錢)青黛(一錢)無山藥
錢氏蛇黃丸治驚癎因震駭恐怖呌號恍惚是也
蛇黃(真者三箇火煅醋淬)鬱金(七分一處為末)麝香(另入一匙)
右為末飯丸桐子大每服一二丸煎金銀磨刀水化
下
鎮驚丸治小兒一切驚癎
茯神(去木)鐡粉遠志(去心薑製焙)紫石英(燒醋淬研)人參(去蘆)
琥珀滑石蛇黃(煅醋淬)南星(炮各二錢半)龍齒熊
膽(各半分)輕粉(三分)
右為細末煉蜜為丸如梧桐子大硃砂為衣每服三
五丸煎金銀湯磨化不拘時服
虎睛丸治小兒驚癎邪氣入心
虎睛(細研)遠志(薑製焙去心)犀角(鎊)大黃(濕紙裹煨)石菖蒲
麥門冬(去心二錢)蜣蜋(三枚去足翅炒)
右為細末粟米粉打糊為丸如梧桐子大每服五七
丸竹葉煎湯磨化或金銀煎湯亦可不拘時服
七寳鎮心丸治小兒驚癎心熱
遠志(去心薑製焙)雄黃鐡粉琥珀(各二錢)硃砂(一錢)金
銀箔(四片)麝香(少許)
右為細末煮棗取肉為丸如梧桐子大每服三五丸
煎去心麥門冬湯化下不拘時服
清神散治小兒驚癎
犀角白蘚皮石菖蒲遠志(去心薑製焙)半夏(湯泡)
(各二錢半)茯神(半两)大黃(焙)人參甘草(炙各一錢半)
右為末每服半錢煎去心麥門冬湯調不拘時服
食癎妙聖丹治小兒食癎通利
雄黃蝎梢硃砂代赭石(煅醋淬)輕粉麝香
(各二錢半)巴豆(三箇去皮出油)杏仁(去皮尖微炒二錢)
右為末蒸棗肉為丸如梧桐子大每服三五丸木香
煎湯磨化不拘時服
天麻丸治小兒食癎有痰
南星(炮二錢)白附子(炮)天麻牙硝川靈脂全
蝎(焙各一錢)輕粉(半錢)巴豆霜(去油二錢半)
右為末稀麫糊為丸如麻子大每服十丸用薄荷煎
湯或薑湯送下亦可不拘時服
清鎮蛇黃散治小兒諸癎
蛇黃(一箇煅醋淬七次研細)鬱金雄黃(各二錢)青礞石硃
砂(各一錢)鐡粉(篩淨細研三分)
右為末搗粳米飯為丸如梧桐子大每服三五丸人
參煎湯磨化不拘時服
地龍散治小兒諸癎發歇無時
乾地龍(半两焙)虎睛(一對炙)人參(二錢半)金銀箔(三十片)天
竺黃硃砂代赭石(煨醋淬)鐡粉(各二錢半)雄黃(一錢半)
輕粉(半錢)
右為末每服半錢紫蘇湯調不拘時服
龍腦安神丸
茯苓(三两)人參地骨皮甘草麥門冬桑白
皮(各二两)馬牙硝(二錢)龍腦麝香(各三錢)牛黃(半两)硃砂
(二錢)烏犀(一两)金箔(三十五片)
右為細末煉蜜為丸如彈子大金箔為衣如風癎冬
月温水化下夏月凉水化下不以時二三歲者日進
二服小兒一丸分二服虚勞發熱咳𠻳新汲水下
奪魂散定癎
白殭蠶(去絲炒令黃色半两)蛇含石(燒紅用米醋淬七八次碾碎)白附子
(炮各二分)生銀生金牛黃(如無以膽製倍加用之)烏梢蛇頭
(七八寸許酒炙)白茯苓天麻(各二錢)天南星(末一分生薑汁浸一宿焙)
蜈蚣(一條酒浸炙焦)犀角(鎊二錢)腦子(少許)麝香(少許)
右件為末蒸棗肉為丸如麻子大每服十丸至十五
丸二十丸煎金銀薄荷湯下硃砂為衣
本草古鏡味辛無毒主驚癎邪氣小兒諸惡疾煮取汁
和諸藥煮服之彌古者尤佳
鎮心雌黃丸治小兒癲癎欲發眼暗瘈瘲聲惡嚼舌
雌黃黃丹(各一两)麝香(研一錢)
右為末拌令極勻用牛乳汁半升熬成膏入前藥末
杵三五百下丸如菉豆大每服三丸温熱水下一日
三服此方得自名醫之家極有神效
拔萃妙香丸安神通關辟惡氣
辰砂(研九两)龍腦膩粉麝香(研各七錢半)牛黃(半两)金
箔(九十片研)
右合研勻煉蜜去蠟淨入沙蜜白者七錢半同煉勻
為丸每兩作三十丸米飲化下
鎮心丸
硃砂龍齒牛黃(各一錢)鐡粉琥珀人參
茯神防風全蝎(七箇炙)
右為末燈心湯調下三歲一字
蜜陀僧散治心癎不語及諸驚失音用蜜陀僧為末
每服一匙米醋湯調下大人服一錢熱酒下
代赭石散治陰陽癎
代赭石(煅醋淬研為末水飛過曬乾)
右為末每服半錢以金銀煎湯和金箔銀箔調連進
二服脚脛上有赤斑乃邪氣發出可治無赤斑則難
治
神應丹
辰砂(不以多少研)
右以豬心血和之得所以蒸餅裹劑蒸熟取出就丸
如桐子大每服一丸後食臨卧煎人參湯下
清心牛黃清心丸治小兒躁悶項背強直腰背反張
時發時醒
牛黃(一两二錢研)麝香(研)龍腦(另研)&KR0008;羊角(末鎊各一两)當歸
(去蘆)防風(去蘆)黃芩麥門冬(去心)白芍藥白术(各一两半)
柴胡(去苗)杏仁(去皮尖雙仁麩炒黃另研)桔梗白茯苓(去皮)芎藭
(各一两二錢半)阿膠(剉碎蛤粉炒)肉桂(去粗皮)大豆卷(碎炒各一两七錢半)
蒲黃(炒)人參(去蘆)神麯(炒各二两半)甘草(炒五錢)雄黃(八錢另研)
(飛)白歛乾薑(各七錢半)金箔(一千二百片内四百片為衣餘入藥内另研)
犀角(末二两)乾山藥(十两)大棗(一百枚蒸熟去皮核爛研成膏入藥)
右除棗杏仁及牛黃麝香雄黃龍腦四味另為細末
入前藥和勻煉蜜與棗膏為丸每兩作十丸用金箔
為衣每服一丸温白湯化下食後服小兒驚癎即酌
度多少以竹葉煎湯温化服
比金丸虎睛丸(二方俱見前)
清神湯治驚癎
犀角(鎊)遠志(薑製焙)白鮮皮石菖蒲人參甘
草(炒各一錢半)
右為末每服五七分麥門冬煎湯調下
酸棗仁丸(見驚悸)養心定志丸(見驚悸)
養心湯治心血虛怯驚癎或驚悸怔忡盜汗無寐吐發
熱煩躁
黃耆白茯苓茯神半夏麯當歸川芎
辣桂栢子仁酸棗仁五味子人參(各三)
(錢)甘草(炒四錢)
右每服一二錢薑棗水煎
妙香散治心氣不足驚癎或精神恍惚虚煩少寐盜
汗等證
辰砂(三錢)麝香(一錢)木香(煨一錢五分)茯苓山藥茯神
遠志黃耆(炒各一两)桔梗甘草人參(各五錢)
右各另為末每服一錢温酒或白湯調服
治痰半夏丸(方見驚搐)
星蘇散治諸風口噤不語
天南星(略炮剉)
右每服五七分薑四片紫蘇五葉水煎入雄豬胆少
許温服
治癎方治太陽陽明二經為病
荆芥穗(四两)白礬(為細末二两)
右棗肉為丸如桐子大每服二十丸荆芥湯下次三
十丸四十丸又次五十丸俱食前
礬丹
虢丹晉礬(各一两)
右丹塼鑿一窠可容二兩許先安丹在下次安礬在
上以炭五斤煅令炭盡取出細研以不經水豬心血
為丸如菉豆大每服十丸至二十丸橘皮湯下
元成二白丸
白礬(一塊約一两)
右用生蒸餅劑裹蒸熟去皮可丸入輕粉一字或半
錢量虛實加减丸桐子大每服二三十丸生薑湯下
小兒丸小
硃砂滚涎散治小兒五癎
硃砂白礬(生用)赤石脂硝石(各等分)
右為細末研蒜膏為丸如菉豆大每服三十丸食後
荆芥湯下
琥珀夀星丸
天南星(一箇掘坑用火煅燒坑紅出炭淨入好酒一升在火穴中放入南星蓋穴勿令通氣)
(過一宿取出焙末)琥珀(四两)硃砂(二两半為衣)
右以豬心血打乾糊丸如桐子大每服五十丸煎人
參湯送下
南星五生丸
南星半夏川烏白附子大豆(去皮各一两)
右為細末滴水為丸每服二丸至五丸不過七丸薑
湯下
斷癎丸治小兒諸癎痰盛
皂角(盈尺者三挺去皮搥碎水三升浸收汁濾過磁器内熬成膏)白礬(煅枯研細一两)
(半)蝎梢(炒)真殭蠶(炒)雄黃(另研)硃砂(另研)白附子(各半两)
麝香(一錢另研)烏蛇(酒浸取肉焙乾二錢半)南星(濕紙裹炮熟一两)赤蜈
蚣(一條酒浸炙去頭足)
右為末用水煮半夏糊和前項皂角膏為丸如梧桐
子大每服三五丸用生薑湯磨化不拘時服
定癎丸治小兒五癎
赤脚蜈蚣(一條去頭蝎足酒浸炙)梢(去毒)烏蛇肉(酒炙)白附子(生)
天南星(末)圓白半夏(末用薑汁和一宿各二錢半)熊膽白礬
(新瓦上煅枯各一錢二分半)
右為末稀麫糊為丸如梧桐子大硃砂為衣每服二
三丸用薄荷煎湯磨化不拘時服
治小兒驚癎
膽星(二两)全蝎(去毒炒半两)白附子殭蠶(炒)川芎(各一两)
薄荷(半两)
右為末粥丸青黛為衣每服一二丸薑湯下
吐痰碧穹丹
石綠(研九度飛十两)附子尖烏頭尖蝎梢(各五十箇)
右為末入石綠令勻麫糊丸如雞頭每服用薄荷汁
半盞化下一丸更以酒半合温服之湏臾吐出痰涎
然後隨證治之
下痰控涎丸
川烏(生)半夏(各半两)殭蠶(生薑汁浸一宿半两)全蝎(去尖七箇)鐡粉
(三錢)甘遂(二錢半)
右為末生薑自然汁或薄糊丸如菉豆大硃砂為衣
每服十五丸薑湯下忌甘草
治小兒癎用甘遂末一錢豬心一箇取三管頭血三條
和甘遂末將猪心批作兩片入藥在内以線縳定外濕
紙包裹入文武火煨熟不可過度取藥細研入辰砂末
一錢和勻分作四丸每服一丸豬心湯化下再服另取
豬心煎湯此方神效
下劑水晶丹(方見癖積)四順飲五和湯(二方並見熱)利驚
丸(方見驚搐)紫霜丸(方見變蒸熱)
當歸大黃湯治小兒諸癎作熱利下心中惡血
大黃(濕紙裹)甘草(炙)當歸赤芍藥(各三錢)半夏(製)川
芎(各一錢)
右為末每服一錢或二錢水八分鍾煎四分無時服
表劑百解散大青膏(並見驚搐)驅風膏(瀉青加辰砂全蝎)温
劑(治陰癎宜之)固真湯曰生湯(並見驚搐)茯神湯(方見驚悸)
元戎小靈寳丹
附子(炮一两)天麻全蝎白殭蠶(炒)藿香葉南
星(炮)白附子(炮各半两)
右為末酒糊丸桐子大温酒下一十五丸
羅謙甫治魏敬甫之子四歲從長老摩頂授記衆僧念
呪因而大恐遂發驚搐痰涎壅塞目多白睛項背強急
喉中有聲一時許方醒後每見皂衣人輒發多服硃犀
龍麝鎮墜之藥四十餘日前證猶在又添行步動作神
思如癡子診其脈沈弦而急黃帝鍼經云心脈滿大癎
瘈筋攣又云肝脈小急癎瘈筋攣蓋小兒血氣未定神
氣尚弱因而驚恐神無所依又動於肝肝主筋故癎瘈
筋攣病久氣弱小兒易為虛實多服鎮墜寒凉之劑復
損其氣故添動作如癡内經云暴攣癎眩足不任身取
天柱穴是也天柱穴乃是太陽之脈所發陽蹻附而行
也又云癲癎瘈瘲不知所苦两蹻主之男陽女陰潔古
云晝發治陽蹻申脈夜發治陰蹻照海先各灸两蹻各
二七壯次處沈香天麻湯
沈香益智川烏(炮去皮各二錢)天麻防風半夏
(湯炮)附子(炮去皮臍各三錢)羌活(五錢)甘草(炙)當歸薑屑(各一)
(錢半)獨活(四錢)
右㕮咀每服五錢生薑三片水煎温服舉痛論云恐
則氣下精怯而上焦閉又云從下上者引而去之以
羌活獨活苦温味之薄者陰中之陽引氣上行又入
太陽之經為引用故以為君天麻防風辛温以散之
當歸甘草辛甘温以補氣血之不足又養胃氣故以
為臣黑附子川烏頭益智仁大辛温行陽退陰又治
寒客傷胃腎主五液入脾為涎以生薑半夏燥濕化
痰十劑云重可去怯沈香辛温體重氣清去怯安神
故以為使氣味相合升陽補胃恐怯之氣自得平矣
牛黃丸治因驚中風五癎天釣客忤潮涎灌壅
白花蛇(酒浸取肉)白附子全蝎真川烏(一枚半两者生)天
麻薄荷葉(各半两已上六味先為細末次入)雄黃(五两)辰砂(三錢)腦
子(另研半两)牛黃(三錢)麝香(一錢)
右為一處和勻麻黃去根二兩酒一升煎麻黃至一
盞去麻黃用酒熬藥得所勿至焦赤衆手疾丸如芡
實大蜜器盛之一丸作五服煎金銀薄荷湯磨化大
能發散驚邪
治五癎得效方
露蜂房(焙)石綠(各一两)桂心遠志(去心)人參(各半两)硃
砂(一錢)
右為末粥丸如桐子大每服二三十丸白湯下
補劑斷癎丹治癎瘥後復作連綿不除服之有驗
黃耆(蜜水塗炙)釣藤鈎細辛甘草(炙各半两)蛇蜕皮(二寸)
(酒炙)蟬蜕(去土四箇)牛黃(一錢另研)
右為末煮棗肉丸麻子大煎人參湯下每服數丸量
兒加减
紫河車丸
紫河車即小兒胞衣肥厚者一箇洗淨重湯蒸爛研
化入人參當歸末和勻為丸如芡實大每服五六丸
乳汁化下
八味地黃丸(即六味地黃丸加附子肉桂各一两)治禀賦命門火衰不能
生土以致脾土虛寒或飲食少思或食而不化臍疼
腹痛夜多漩溺等證經云(闕)益火之源以消陰翳蓋
謂此也或乳母命門火衰兒飲其乳致前證者子母
並宜服之
加减八味丸治禀賦腎陰不足或吐瀉久病津液虧
損口乾作渴或口舌生瘡两足發熱或痰氣上湧或
手足厥冷等證(即地黃丸加肉桂一两五味子四两)
地黃丸治小兒肝經虚熱血燥或風客淫氣而患瘰癧
結核或四肢發搐眼目抽動痰涎上湧又治腎疳腦
熱肢體消瘦手足如冰寒熱往來滑泄肚脹口臭乾
渴齒齦潰爛爪黑面黧徧身或兩耳生瘡或耳内出
水或發熱自汗盜汗便血諸血失音等證其功不能
盡述(即六味地黃丸方見腎臟)
八珍湯治氣血俱虚陰火内熱或因尅伐之劑脾胃虧
損肌肉消瘦等證(即四君四物二湯方見虚勞)
十全大補湯治氣血虚弱或禀賦不足寒熱自汗食减
體瘦發熱作渴頭痛眩暈最宜用之(方見虚勞)
灸法小兒癲癎驚風目眩灸神庭一穴七壯在鼻柱直
上入髮際五分小兒諸癎如噦吐清沫灸巨闕穴三
壯在鳩尾下一寸陷中是穴小兒雞癎善驚及掣目
搖頭灸少陰二壯取法在掌後去腕半寸陷中是穴
小兒驚癎者先驚呌乃發也灸頂上旋毛中三壯及耳
後青絡脈炷如小麥大小兒驚癎灸鬼祿一穴三壯
取法在上唇内中央絃上是穴小兒食癎者先寒熱
灑淅乃發也灸鳩尾穴上五分三壯小兒牛癎目視
直腹脹乃發也灸鳩尾一穴三壯取法胸蔽骨下五分
陷中是穴小兒馬癎張口搖頭身折反馬鳴也灸僕
參穴各三壯取法在足跟骨下白肉際陷中拱取之是
穴小兒羊癎目瞪吐舌羊鳴也灸第九椎下節間三
五壯按靈樞經云暴攣足不任身取天柱天柱穴足
太陽也又云癲癎瘈瘲不知所苦當灸兩蹻之下男陽
女陰潔古云晝發灸陽蹻夜發灸陰蹻各二壯陽蹻起
於跟中循内踝上行至咽喉交貫衝脈照海穴也
不治證錢五癎重者死病後甚者亦死小兒癎病目
直無聲目睹不轉眼生白障眼慢唇黑瞳人䂃動目間
青黑面青指黑口出涎沬如白膿口噤肚脹下乳喉如
牽鋸之聲多睡不乳身熱下血不乳身體痿軟不醒腹
内虚鳴唇逆而痛吐利不止汗出壯熱不止卧久不寢
身體反張大人脊下容一手小兒脊下容一指並不治
中風
張涣等方有中風方論今見小兒絶無患者而用藥多
犯香燥恐血熱生風類中風證誤用之則為害不淺故
一切削而不載薛氏云中風之證西北方有之東南氣
温腠理疎泄人患之者皆類中風也况小兒元氣未充
皮毛不固易虚易實外邪乘之則壯熱抽掣氣粗涎涌
甚至昏憒口噤即似中風悞以續命等湯投之多至不
救大人且無真中况小兒乎凡有前證當辨其因若陽
明經氣虛風邪所乘筋脈拘急者為外因足厥陰肝火
熾盛筋脈偏急者為内因脾肺虛弱腠理不密外邪乘
入或驚風過服金石之劑耗損肝血或吐瀉後内亡津
液不能養肝致口眼喎斜者皆肝血不足肝火生風之
類中風之類證也
角弓反張
錢肝有風甚則身反張強直不搐心不受熱當補腎治
肝補腎地黃丸治肝瀉青丸丹溪云痙比癎為虚宜
帶補多是氣虚有火兼痰用人參竹瀝治之不用兼風
藥此論實發前人所未發湯氏雖云痙候十無一生蓋
未嘗有此法施於人也薛錢仲陽曰角弓反張者由
風邪客於太陽經也經曰風從上受足太陽主周身之
氣其脈起於目内眥而行於背肝屬木主風所以風邪
易侵也夫小兒肌膚未密外邪易傷肝為相火其怒易
發若身反張強直發熱不搐者風傷太陽也宜用人參
羌活散小續命湯若因暴怒而擊動其肝火者宜用瀉
青丸若飲前劑其證益甚者此邪氣已去而脾氣虧也
宜用異功散加芎歸補之若因肝經虚熱或因尅伐真
氣虛熱生風者宜用異功散地黃丸補之若因下而脾
氣困&KR0629;腹肚膨脹者此中氣損也宜用白术散補之若
氣血素弱或服攻伐之劑而手尋衣領咬牙呵欠者肝
經虛甚也急用地黃丸以補之仍與肝藏參覽一小
兒忽腰背反張目上視面青赤白青屬肝主風赤屬心
主火此風火相摶用柴胡梔子散倍加釣藤鈎頓安而
痰如舊又用抱龍丸而愈一小兒忽腰背反張服治
驚之藥後不時舉發面色黃白肢體甚倦余用五味異
功散十餘劑而愈後因驚兼飲食不節不時舉發隨用
前藥即愈遂日以參术末每服五七分炮薑大棗煎湯
調下服至二兩而不發已上二證元氣虚而病氣實也
若用攻邪之藥皆誤矣一小兒素患前證痰盛面色
素白而兼青余謂肺氣不能平肝肝氣乘脾脾氣虚而
生痰耳先用抱龍丸二服以平肝隨用六君子湯以補
脾肺月餘而痊半載之後復發謂非逐痰不能全愈遂
用下劑痰涎甚多而咽喉如鋸聲余曰乃脾不能攝涎
也咽間鳴乃肺氣虚甚也遂用人參五錢炮薑三分水
煎服而醒至第四劑後加棗二枚人參服數兩而愈後
每發非獨參湯不應若執常方鮮有不誤者
人參羌活散(方見驚搐)小續命湯(方見雜病中風)瀉青丸(方見肝臟)
異功散(方見吐瀉)柴胡梔子散(方見積熱)抱龍丸(方見驚搐)
六君子湯(方見吐瀉)
灸角弓反張鼻上入髮際三分灸三壯大椎下節間灸
三壯
診湯氏曰身軟時醒者為癎身強直反張如弓不時醒
者為痙痙候十無一生
搖頭
湯肝風搖頭諸方不載鄭都丞子患七年搖頭三年下
血已服百餘方前後所服治搖頭者無非風藥止血者
或作痢或作腸風百藥無效余既視其病又知其詳亦
不明其標本退而思之乃肝血液盛外有風熱乘之肝
屬木盛而脾土為木所尅脾與肺是子母俱為肝所勝
而血遂漬於大便故便血不止遂處一方但損肝驅風
而益脾初亦一時之見祇數服而愈十餘日後血止而
下白膿遂得以安
清肝益胃丸
犀角屑甘草(各一分)瓜蔞根黃耆(蜜炙)羌活白
芍藥(各半两)蛇退皮(炙赤)釣藤鈎麻黃(去節各一錢)防風
(五两)
右為末棗肉丸食後薄荷湯下只二服作效頭搖即
止便血隨愈次間服胃風湯數日頓除沈舍人子服
之亦驗
薛經曰諸風掉眩皆屬肝木木得風則搖動乃肝經火
盛而生虛風也便血者風木搖動則土受凌虐而不能
統血也或食酸味過多以益其脾致令陰結經曰結陰
者便血一升再結二升三結三升又邪在至藏則陰脈
不和陰脈不和則血留之結陰之病陰氣内結不得外
行滲入腸間故便血也血亦有乳母恚怒風熱熾盛或
肝木傷脾使清氣不升或風邪侵入大腸者治法若因
風熱用柴胡清肝散若因怒火用加味小柴胡湯若清
氣不升脾氣下陷者用補中益氣湯若風邪侵於大腸
者用清肝益胃丸肝經血熱妄行者用六味地黃丸脾
土不能培肝木者用六君柴胡釣藤鈎肝木勝脾土者
用四君芍藥釣藤鈎結陰者用平胃地榆湯一小兒
傷風咳𠻳痰湧余謂脾虚肺弱痰壅不密風邪外乘用
六君子湯加桔梗桑皮杏仁而愈後飲食停滯作瀉腹
脹仍用六君子加山查厚朴而安又停食作瀉服消導
之藥更加咳𠻳余謂當調補脾土不信自用發表尅滯
前證益甚更加搖頭余以天麻散倍加釣藤鈎及異功
散而愈一小兒項間結核面色痿黃肌體消瘦咬牙
抽搐搖頭目劄此肝木尅脾土也用六君子湯及九味
蘆薈丸頓愈一小兒病後遇驚即痰甚咬牙抽搐搖
頭作瀉恪服腦麝硃砂等藥以致慢驚而卒
海食療云蛇蜕皮主去風邪明目治小兒一百二十種
驚癎寒熱痔蠱毒安胎熬用治癎弄舌搖頭者宜用
全蜕
余猶憶少時聞友人孫彭山云嘗見姻家一小兒患驚
搐延專科治之諸證悉退而搖頭不止後一老醫至於
常服藥中加入紫河車即時愈按紫河車草名神農木
經名蚤休唐本名金線重樓錢氏方名白甘遂主治驚
癎搖頭弄舌乃本經正文古人謂遵白字療病多效不
虛也
偏風口噤
薛小兒偏風者屬少陽厥陰肝膽二經證也噤者筋急
由風木太甚而乘於脾以勝水濕則筋太燥然燥金主
於收斂勁切故也又曰風之為病善行而數變或左或
右其因一也治湏審而藥之若足陽明胃經氣虚風邪
所乘其筋脈偏急者屬外因若足厥陰肝經風熱乘脾
筋脈偏急者屬内因若脾肺虚弱腠理不密外邪所乘
或服金石之劑耗損肝血或吐瀉後内亡津液不能養
肝致口眼歪斜或半身不遂諸證皆屬肝血不足肝火
生風宜滋腎水養肝血壯脾土治法脾胃虛而動風者
異功散加柴胡釣藤鈎脾肺虚而外邪所乘者用釣藤
飲肝火血燥者用六味地黃丸津液不足者用白术散
若兼目緊上視寒熱往來小便淋漓面色青潔兩脇脹
痛之類皆肝經之本病也或唇口歪斜腹痛少食目胞
浮腫面色青黃肢體倦怠之類皆肝木乘脾之證也當
審五臟相勝而主之設執其見證㮣投風藥反成壊證
者有矣一小兒口眼喎斜面色或青或赤此肝心風
火乘脾也朝用柴胡清肝散夕用異功散加釣藤鈎而
愈其時有患前證服袪風導痰之藥者皆不能起一
小兒痢後患前證發搐面色痿黃肢體倦怠此元氣虚
尅伐多矣余用補中益氣湯加釣藤鈎子服而漸愈後
因乳母七情飲食失宜或兒乳食過多前證仍作服補
中益氣湯五味異功散而愈
錢全蝎散治小兒驚風中風口眼喎斜言語不正手
足偏癈不舉
全蝎(去毒炒)殭蠶(直者炒)川芎黃芩(去心)甘草桂枝
赤芍藥麻黃(去節各一两)天麻(六錢)天南星(湯泡七次去皮)
(臍切焙乾五錢)
右為粗末每服三錢水一鍾半薑七片煎七分温服
無時量大小與之一日三四服忌羊肉
胃風湯治風冷乘虚入客腸胃水穀不化泄瀉注下
及腸胃濕毒下如豆汁或淤血日夜無度
人參白茯苓芎藭肉桂當歸白芍藥
白术(各等分)
右為散每服二錢入粟米數粒同煎
口喎失音(論見前中風條)
硃砂丸治小兒口眼喎斜筋脈牽引
硃砂(五錢)全蝎(炒)天麻白附子(炮)殭蠶(炒去絲觜)乾薑
(炮)牛黃(各五分)麝香(一分)
右為末粳米糊丸如黍米大每服三十丸用薄荷湯
不拘時化服
全蝎散治小兒口眼喎斜語言不清
全蝎(炒)川芎黃芩殭蠶(炒去絲觜)赤芍藥甘草
硃砂南星(湯炮去皮臍焙)天麻(各三錢)
右為細末每服一錢用生薑湯不拘時調服
寬氣飲治小兒風痰壅滿風傷於氣不能言語
枳殼(去穰一两)人參(去蘆五錢)天麻殭蠶(炒去絲觜)羌活甘
草(炙各三錢)
右剉碎每服二錢用水一盞生薑三片煎五分不拘
時服
木通湯治小兒血滯於心心竅不通語言不出
木通石菖蒲(多用)防風枳殼全蝎(焙)殭蠶(炒)
甘草木香南星(炮各等分)
右剉碎每服二錢用水一盞豬心三片生薑一片紫
蘇五葉煎至五分不拘時服
天釣(内釣附)
天釣亦驚風之證但天釣發時頭目仰視驚風則無也
湯小兒瘈瘲不定翻眼擡睛狀若神&KR1090;頭目仰視名為
天釣凡有此疾宜服蘇合香丸灸兩手大拇指兩甲肉
相半男先灸左女先灸右及兩足大拇指中間各三五
壯又灸前後手心各五壯此皆得效之法
九龍控涎散治天釣
赤脚蜈蚣(酒塗炙一條)滴乳天竺黃(二味另研各一錢)臘茶
雄黃(另研)甘草(炙各二錢)荆芥穗(炒)白礬(枯各一錢)菉豆(半生)
(半炒一百粒)
右為末每服半錢人參薄荷湯調下
釣藤飲治天釣潮熱
釣藤人參犀角屑(各半两)全蝎天麻(各二分)甘
草(半分)
右為末每服一錢水煎服
張小兒心膈壅滯邪熱痰涎藴積不得宣通或乳母飲
酒食肉煩毒之氣流入乳中令兒宿滯不消邪寒毒氣
乘於心神致使驚悸眼目翻騰壯熱不休四肢瘈瘲其
病名曰天釣甚者爪甲皆青狀如神祟今集經效名方
治之於後
一字散醒風爽精神
天南星(半两微炮裂)蟬殼(微炒)乾蝎白殭蠶(各一分)
右件搗羅為細末次入蕎麥麫一分用醋石榴殼一
枚將諸藥入在石榴殼内以鹽泥封裹於竈下慢火
上燒之泥乾燥為度取出再研勻每服一字温酒調
下
雙金散治天釣驚風目久不下
蜈蚣(一箇去頭足尾用真酥塗慢火炙黃置砧子上面南立用竹刀子當脊縫中亭利作两半)
(箇左邊者入一貼子内寫左字右邊者亦入一貼子内寫右字不得交錯即大悞矣)麝香(一錢)
(細研先將左邊者同於乳鉢内研作細末却入在左字貼内收起别用乳鉢將右邊字者入麝香同)
(研極細却入右字貼内收不得相犯每有病者眼睛釣上止見白睛兼角弓反張更不能出聲)
(者)
右用細葦筒子取左字貼内藥少許吹在左邊鼻裏
右亦如之用藥不可多若眼未全下更添些小兒意
量度其眼隨手便下即止
牛黃散清心截風
牛黃(半两細研)硃砂(細研水飛)麝香天竺黃(並細研)蝎梢
釣藤(俱為末各一分)
右件一處研勻每服一字新汲水調下
白銀丹治驚風涎潮
天南星(一两一半炮一半生用)白殭蠶(半两)全蝎白附子(各一)
(分)牛黃(研)麝香(研)粉霜(各半分已上㨶羅為細末次用牛黃等同研勻用)
水銀(半两煮青州棗肉二十箇同研水銀星盡成膏)
右都和上件藥石臼内搗一二百下如黍米大每服
五粒至七粒薄荷湯下
抵聖丹治驚風胸膈不利乳食不下
錫恡脂(一两細研水飛淘去黑水令盡)牛黃(研)鉛霜(細研)熊膽(各一分研)
麝香(半分研)蟾酥(一錢研)
右件通研勻粳米飯和如黍米大每服五粒至七粒
新汲水下
薛天釣者發時頭目仰視驚悸壯熱兩目反張淚出不
流手足搐掣不時悲笑如鬼祟所附甚者爪甲皆青蓋
因乳母厚味積毒在胃致兒心肺生熱痰鬱滯或外挾
風邪為患法當解利其邪用釣藤飲上氣喘粗者用烏
蝎四君子湯内釣者腹痛多喘唇黑囊腫傴僂反張眼
尾赤此胎中受風及外驚所致若内臟抽掣作痛狂呌
或泄瀉縮脚内證一作外證亦然極難調理内證服聚
寳丹外證服釣藤飲進乳食者可治若腹痛唇黑囊腫
之類用聚寳丹若外驚内臟抽搐之類用釣藤飲若因
乳母醇酒厚味積毒在胃用加味清胃散若因乳母鬱
怒積熱在肝用加味逍遙散加味歸脾湯俱加漏蘆子
母俱服凡母食膏粱厚味飼兒之時先擠去宿乳然後
吮之一小兒因乳母受驚發搐時目赤壯熱腹痛哭
而曲腰用四物加柴胡防風又用加味逍遙散加熟地
黃以清肝熱生肝血再用地黃丸滋腎水以生肝木母
子俱安一小兒曲腰而啼面青唇黑此寒氣所乘内
釣腹痛也用五味異功散加木香乾薑一劑與母服之
頓愈後因母感寒腹痛而啼用人參理中湯一劑與母
服其子亦安一小兒曲腰乾啼手足並冷用六君加
乾薑木香服之未應又加肉桂母子俱服而愈一小
兒忽乾啼作瀉睡中搐手足冷此脾土虛寒肝木侮之
而作發搐乃内釣也用益黃散一劑而安用四君加柴
胡升麻乳食漸進而安一小兒乾啼面青或赤手足
並熱或用清熱之劑久不愈診其乳母有肝火氣滯用
加味逍遙散及越鞠丸以治其母時灌子數滴不旬日
子母並愈一小兒患前證服魏香散而愈後復作服
袪風鎮驚之藥上氣喘粗此元氣虚寒也余先用烏蝎
四君子湯稍愈但倦怠殊甚用補中益氣湯及五味異
功散而痊一小兒因母每感寒腹痛飲燒酒發熱痰
盛面赤手足並熱屬胃經實熱之天釣也用清胃散子
母服之並愈後因傷乳吐瀉面色或青或白手足並冷
屬脾氣虚寒用六君木香乾薑而愈三歲後傷食腹痛
唇黑作瀉數去後而無糞或糞少而青此氣虚寒下陷
用補中益氣湯漸愈一小兒啼哭陰囊腫大眼目上
翻赤脈流淚此肝熱内釣用柴胡清肝散加釣藤鈎治
之諸證漸愈又用釣藤飲而痊後復發或用袪病根之
藥致乳食日少肚中脹痛手足浮腫余先用六君升麻
柴胡數劑諸證稍愈又傷乳食吐瀉用平胃散一服即
愈一小兒因乳母懷抱鬱結腹痛發搐久而不愈用
加味歸脾湯加漏蘆母子並服漸愈又母大怒發厥而
甦兒遂食乳腹痛作瀉面青作嘔先用小柴胡湯二劑
母子並服少愈其母又嚥酸腹脹用越鞠丸加味歸脾
湯佐以加味逍遙散而痊
釣藤膏魏香散(二方並見腹痛)
釣藤飲治小兒臟寒夜啼陰極發躁此方主之
釣藤茯神茯苓川芎當歸木香甘
草芍藥(各一錢)
右為末每服一錢薑棗水煎若心經熱臉紅舌白小
便赤澁用釣藤飲去木香加硃砂末一錢木通湯下
釣藤飲治天釣風搐
釣藤犀角天麻(各七分)全蝎(五箇)木香甘草(各五)
(分)
右作一服水一鍾生薑三片煎至五分不拘時服
釣藤飲子治驚風天釣卒然驚悸眼目翻騰
釣藤(炒五分)麻黃(去節)甘草(炙各三分)天麻川芎防風
人參(各七分)全蝎(炒去毒五箇)殭蠶(炒七箇)
右作一服水一鍾生薑三片煎至五分不拘時服
乳香丸治驚風内釣腹痛驚啼
乳香(半錢)没藥沈香(各一錢)蝎梢(十四箇)雞心㯽榔(一錢)
(半)
右為末蜜丸桐子大每服二三錢菖蒲釣藤鈎煎湯
下
木香丸治同前
木香全蝎(各五分)没藥懷香釣藤鈎(各一錢)
右各别為末以大蒜研爛和丸桐子大曬乾每服二
丸釣藤煎湯下
牛黃丸治小兒一切驚風五癎天釣客忤痰涎四肢
抽掣
白花蛇(酒浸取肉)白附子全蝎川烏(一隻重半两生用去皮臍)
天麻薄荷葉(各半两已上先為細末次入)雄黃(半两)辰砂(三錢)牛
黃(一錢)麝香片腦(各半錢另研)
右件為細末一處和勻麻黃去節二兩酒一升煎麻
黃至一盞去麻黃用酒入蜜少許熬成膏劑煎藥末
為丸如芡實大用金箔為衣每服一丸用薄荷湯化
下大能發散風邪
塗頂膏治天釣風備急
烏頭(生用去皮臍)芸臺子(各二錢)
右為末每用一錢新汲水調敷兒頂上
天漿子散治小兒天釣驚風
天漿子(炙)蝎梢犀角屑丹砂(另研)雄黃(另研)附子
(去皮臍)南星(炮去皮)白附子半夏水銀(另研)乳香(另研)
白殭蠶膩粉(另研)牛黃(另研各一錢)麝香(一字另研)銀箔(五片)
(另研)
右為細末和勻每服一字用薄荷湯調下量兒大小
加减服
青黛丸治小兒天釣客忤五疳八痢十二種驚癎
青黛天竺黃乾蝦蟇(一箇黃泥包裹燒赤去泥)乾蝸牛殼
黃連人參地龍(去土)釣藤(炒)龍膽草(各二錢半)蘆
薈熊膽(各半两)牛黃麝香雄黃丹砂(各一錢)
夜明沙(去土淨)胡黃連(各三錢)
右為細末蒸餅糊為丸如麻子大一歲三丸空心米
飲湯送下
再生散治小兒天釣驚風潮搐項筋緊強手足厥冷
烏蛇(酒浸取肉)天麻南星(炮去皮)全蝎(炒去毒各二錢半)麝香
&KR1401;粉(各五分)丹砂(二錢另研)牛黃(另研)白附子(炮各一錢)
右為細末和勻每服半錢煎金銀薄荷湯調下量兒
大小加减服
三白散治小兒盤腸氣釣先服此藥後服釣藤膏
白牽牛(一两炒)白术桑白皮陳皮木通(各三錢)
右為細末每服半錢用生薑湯調不拘時服
廣利方治癎迷嚼舌仰視牛黃大豆許和蜜水調
拘攣
續命湯治小兒手足拘攣不能屈伸
麻黃人參黃芩川芎芍藥甘草(炙)防
風杏仁(去皮尖炒)官桂(去皮)防己附子(炮裂去皮臍各等分)
右剉碎每服二錢水一鍾生薑三片煎至五分不拘
時服
追風散治小兒感冐發熱手足拘攣
人參茯苓防風川芎柴胡羌活枳
殼桔梗甘草(各等分)
右剉碎每服二錢水一鍾生薑三片煎至五分不拘
時服
手拳不展
張涣云小兒所受肝氣怯弱致筋脈攣縮兩手伸展無
力薏苡丹主之
薏苡丹治手拳不展
薏苡仁(湯浸去皮研細)當歸(洗焙)秦艽(去蘆)防風酸棗仁(炒)
羌活(各等分)
右為細末煉蜜和如芡實大每服一粒至二粒麝香
荆芥湯化下不拘時候
聖惠方兒在胞母臟腑虚為風冷所乘兒生肝氣不足
致筋脈攣縮不得伸展故手拳不展薏苡仁散(前就此加减以)
(其方平和故列於首)
薏苡仁(七錢五分)秦艽防風酸棗仁(微炒)甘草(微炙赤各)
(半两)當歸(焙)桂心(各二錢半)
為散每一錢水一小盞煎五分不計時候量兒加减
&KR0008;羊角散治兒手不展是風邪滯氣所客令榮衛不
通
&KR0008;羊角羌活五加皮白蘚皮桂心(各二錢半)
麻黃(半两去根節)甘草(炙微赤一錢二分半)
為散每服一錢水一小鍾煎五分量兒加减不拘時
温服
脚拳不展
張渙云緣禀受腎氣不足者氣血未榮脚指拳縮手足
不能伸展海桐皮散主之
海桐皮散治脚拳不展
海桐皮當歸(湯洗焙乾)牡丹皮熟地黃牛膝(酒浸)
(焙各一两)山茱萸補骨脂(各半两)
右為細末每服一錢水八分入葱白二寸煎至五分
去滓温服食前
聖惠兒在胞母臟腑有積冷為風邪所乘生後腎氣不
足氣血未榮故脚指拳縮不展宜當歸散
當歸(焙)麻黃(去根節各半两)羌活酸棗仁(微炒)人參杜
仲(微炙)桂心(各二錢半)
右為細末每服一錢水一小盞薑少許煎五分量兒
大小乳前分减服
乾地黃丸
生地黃郁李仁(湯浸去皮尖微炒各半两)牛膝防風桂
心海桐皮羌活白茯苓薏苡仁(各二錢半)
右為末蜜丸如菉豆乳前温酒下七丸量兒加减
證治準繩卷七十五
