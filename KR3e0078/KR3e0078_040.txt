證治準繩卷四十
明王肯堂撰
傷寒
總例下
(可下隂陽)(不可下表裏)(可吐)(不可吐)(愈解)(死證)
可下大法秋宜下凡可下者用湯勝丸散中病便止
不必盡劑也下利三部脈不平按之心下鞭者急下之
下利脈遲而滑者内實也利未欲止當下之少隂
病得之二三日口燥咽乾者急下之少隂病六七日
腹滿不大便者急下之陽明少陽合病必下利其脈
不負者為順也負者失也互相尅賊名為負也脈滑而數
者有宿食當下之問曰人病有宿食何以别之師曰
寸口脈浮而大按之反濇尺中亦微而濇故知有宿食
當下之下利不欲食者以有宿食故也當下之下
利差至其年月日時復發者以病不盡故也當下之
下利脈反滑當有所去下乃愈脈雙弦而遲者必心
下鞭脈大而緊者陽中有隂也可下之陽明病讝語
有潮熱反不能食者胃中有燥屎五六枚也若能食者
但鞭耳得病二三日脈弱無太陽柴胡證煩躁心下
痞至四五日雖能食以承氣湯少少與微和之令小安
至六日與承氣湯一升若不大便六七日小便少者雖
不大便但初頭鞭後必溏此未定成鞭也攻之必溏須
小便利屎定鞭乃可攻之陽明病脈遲雖汗出不惡
寒者其身必重短氣腹滿而喘有潮熱者此外欲解可
攻裏也手足濈然汗出者此大便已鞭也二陽併病
太陽證罷但發潮熱手足漐漐汗出大便難而讝語者
下之則愈病人小便不利大便乍難乍易時有微熱
喘冒不能卧者有燥屎也大下後六七日不大便煩
不解腹滿痛者此有燥屎也所以然者本有宿食故也
以上俱屬大承氣湯證
陽明病發熱汗多者急下之傷寒後脈沈沈者内實
也下之解太陽病未解脈隂陽相停必先振慄汗出
而解但尺脈實者下之而解病人無表裏證發熱七
八日雖脈浮數者可下之傷寒發熱汗出不解心中
痞鞭嘔吐而下利者傷寒十餘日熱結在裏復往來
寒熱者以上俱屬大柴胡湯證
少隂病下利清水色純青心下必痛口乾燥者可下之
病腹中滿痛者此為實也當下之腹滿不減減不
足言當下之傷寒六七日目中不了了睛不和無表
裏證大便難身微熱者此為實也急下之汗出譫語
者以有燥屎在胃中此為風也須下者過經乃可下之
下之若早者語言必亂以表虚裏實故也下之愈病
人煩熱汗出則解又如瘧狀日晡所發熱者屬陽明也
脈實者可下之以上俱屬大柴胡大承氣證
下利讝語者有燥屎也陽明病其人多汗以津液外
出胃中燥大便必鞭鞭則讝語以上俱屬小承氣湯
證陽明病脈遲雖汗出不惡寒者其身必重短氣腹
滿而喘有潮熱者此外欲解可攻裏也手足濈然汗出
者此大便已鞭也大承氣湯主之若汗出多微發熱惡
寒者外未解也桂枝湯主之其熱不潮未可與承氣湯
若腹大滿不通者與小承氣湯微和胃氣勿令至大泄
下陽明病潮熱大便微鞭者可與大承氣湯不鞭者
不可與之若不大便六七日恐有燥屎欲知之法少與
小承氣湯湯入腹中轉失氣者此有燥屎也乃可攻之
若不轉失氣者此但初頭鞭後必溏不可攻之攻之必
脹滿不能食也欲飲水者與水則噦其後發熱者大便
必復鞭而少也宜以小承氣湯和之不轉失氣者慎不
可攻也陽明病讝語發潮熱脈滑而疾者小承氣湯
主之因與承氣湯一升腹中轉氣者更服一升若不轉
氣者勿更與之明日又不大便脈反微濇者裏虚也為
難治不可更與承氣湯
陽明病不吐不下心煩者屬調胃承氣湯
太陽病不解熱結膀胱其人如狂血自下下者愈其外
未解者尚未可攻當先解其外外解已但少腹急結者
乃可攻之宜桃核承氣湯太陽病六七日表證仍在脈
微而沈反不結胸其人發狂者以熱在下焦少腹當鞭
滿而小便自利者下血乃愈所以然者以太陽隨經瘀
熱在裏故也宜下之太陽病身黃脈沉結少腹鞭滿
小便不利者為無血也小便自利其人如狂者血證諦
也陽明證其人喜忘者必有畜血所以然者本有久
瘀血故令喜忘屎雖鞭大便反易其色必黑以上俱
抵當湯證傷寒有熱少腹滿應小便不利今反利者
為有血也當下之宜抵當丸
陽明病發熱汗出者此為熱越不能發黃也但頭汗出
身無汗劑頸而還小便不利渴引水漿者以瘀熱在裏
身必發黃宜下之以茵陳蒿湯傷寒七八日身黃如
橘子色小便不利腹微滿者亦屬茵陳蒿湯證
但結胸無大熱者以水結在胸脇也但頭微汗出者
傷寒六七日結胸熱實脈沈而緊心下痛按之石鞭者
俱屬大陷胸湯結胸者項亦強如柔痙狀下之則
和(大陷胸丸)
太陽病中風下利嘔逆表解者乃可攻之其人漐漐汗
出發作有時頭痛心下痞鞭滿引脇下痛乾嘔則短氣
汗出不惡寒者此表解裏未和也屬十棗湯
吳經言太陽病發熱汗出不解其人蒸蒸發熱者屬
胃也調胃承氣湯下之凡潮熱腹痛者大柴胡加厚
朴下之凡陽明病汗多胃中必燥大便必鞭鞭則譫
語小承氣湯若讝語脈滑而疾發潮熱者大柴胡湯
凡讝語有潮熱不食者胃中必有燥屎五六枚小承
氣湯若能食大便鞭者大承氣湯凡汗出讝語必有
燥屎調胃承氣湯凡潮熱手足漐漐然汗出大便難
而讝語者大承氣湯凡五六日不大便繞臍痛煩躁
發作有時者此有燥屎也調胃承氣湯凡曾經下後
又六七日不大便煩熱不解腹滿痛者此有燥屎也
大承氣湯病人小便不利大便乍難乍易時有微熱
喘滿不能卧者有燥屎也大承氣湯凡吐後腹脹滿
者調胃承氣湯凡汗吐下後微煩小便數而大便鞭
者小承氣湯凡腹滿不減者小承氣湯凡下利脈滑
而數者有宿食也小承氣湯凡病腹中滿痛者有宿
食也小承氣湯凡脈沈有力内實潮熱不解者大柴
胡湯大抵下藥必切脈沈實或沈滑沈疾有力者可
下也再以手按臍腹鞭者或叫痛不可按者則下之
無疑也凡下後不解者再按臍腹有無鞭處如有手
不可按下未盡也復再下之若下後腹中虚輭脈無
力者此為虚也以參胡三白湯和之若發熱或潮熱
或往來寒熱不解者宜小柴胡湯增損和之若煩熱
不得眠者宜竹葉石膏湯或十味温膽湯
活傷寒裏證須看熱氣淺深故仲景有直下之者如
大小承氣十棗大柴胡湯是也有微和其胃氣者如
調胃承氣湯脾約丸少與小承氣微和之之類是也
虚者十補勿一瀉強實者瀉之虚實等者雖瀉勿
大泄之此金匱語也故王叔和序傷寒有承氣之戒
垣藥用大承氣湯最緊小承氣次之調胃承氣又次
之大柴胡湯又次之
海大承氣湯治大實大滿滿則胸腹脹滿狀若合瓦
大實則不大便也痞滿燥實四證俱備則用之雜病
則進退用之大黃(治大實)芒硝(治大燥此二味治有形血藥也)厚
朴(治大滿)枳實(治痞此二味治無形氣藥也)
小承氣湯治痞實而微滿状若飢人食飽飯腹中無
轉失氣即大承氣只去芒硝心下痞大便通熱甚
須可下宜此方調胃承氣湯治實而不滿者腹如
仰瓦腹中有轉失氣有燥糞不大便而譫語堅實之
證宜用之
右已上三法不可差差則無者生之有者遺之假令
調胃承氣證用大承氣下之則愈後元氣不復以其
氣藥犯之也若大承氣證用調胃承氣下之則愈後
神癡不清以其無氣藥也小承氣證若用芒硝下之
則不利不止變而成虚矣
垣三一承氣湯辨實則瀉之人所共知如緩急輕
重之劑則臨時消息焉如不惡寒反惡熱發渴譫語
腹滿而喘手足濈然汗出急下之宜大承氣湯如邪
未深恐有燥糞少腹痛小承氣湯試之腹中轉失氣
者有燥糞也乃可攻之不轉失氣者初鞭後溏尚未
可攻攻之則腹滿不能食若腹不通止與小承氣湯
微和胃氣勿令大泄如發汗不惡寒但實者胃實也
當和胃氣調胃承氣湯主之
成大熱結實者與大承氣湯小熱微結者與小承氣
湯以熱不大甚故于大承氣湯中去芒硝又以結不
至堅故減厚朴枳實如不至大堅然邪熱已甚而須
攻下者亦未可投大承氣湯必以輕緩之劑攻之于
大承氣湯中減厚朴枳實加甘草乃輕緩之劑以調
胃也設若大承氣湯證反用調胃承氣湯下之則邪
氣不伏小承氣湯證反用大承氣湯下之則過傷正
氣而腹滿不能食故有勿大泄之戒此仲景所以分
而治之未嘗越聖人之制度後之醫者以此三藥合
而為一且云通治三藥之證及傷寒雜病内外一切
所傷若如此說與仲景之方甚相背戾且失軒岐緩
急之旨由是紅紫亂失迷惑世人一唱百和使病者
暗受其弊將何所咎哉倘有公心審是者當于内經
仲景方中求之貴使藥證相對以聖賢之心為心則
方之真偽自可得而知矣
海傷寒外證全是下證而脈反細不可下者瀉心湯
主之脈有力者黃連瀉心湯無力者半夏瀉心湯
不可下脈濇而弱弱反在關濡反在巔微反在上濇反
在下微則陽氣不足濇則無血陽氣反微中風汗出而
反躁煩濇則無血厥而且寒陽微則不可下下之則心
下痞鞭動氣在右不可下下之則津液内竭咽燥鼻
乾頭眩心悸也動氣在左不可下下之則腹内拘急
食不下動氣更劇雖有身熱卧則欲踡動氣在上不
可下下之則掌握熱煩身上浮冷熱汗自泄欲得水自
灌動氣在下不可下下之則腹脹滿卒起頭眩食則
清穀心下痞也咽中閉塞不可下下之則上輕下重
水漿不下卧則欲踡身急痛下利日數十行諸外實
者不可下下之則發微熱亡脈厥者當臍握熱諸虚
者不可下下之則大渴求水者易愈惡水者劇脈濡
而弱弱反在關濡反在巔弦反在上微反在下弦為陽
運微為隂寒上實下虚意欲得温微弦為虚虚者不可
下也微則為欬欬則吐涎下之則欬止而利因不休利
不休則胸中如蟲齧粥入則出小便不利兩脇拘急喘
息為難頸背相引臂則不仁極寒反汗出身冷若冰眼
睛不慧語言不休而穀氣多入此為除中(一名消中)口雖欲
言舌不得前脈濡而弱弱反在關濡反在巔浮反在
上數反在下浮為陽虚數為無血浮為虚數生熱浮為
虚自汗出而惡寒數為痛振而寒慄微弱在關胸下為
急喘汗而不得呼吸呼吸之中痛在於脅振寒相搏形
如瘧狀醫反下之故令脈數發熱狂走見鬼心下為痞
小便淋漓少腹甚鞭小便則尿血也脈濡而緊濡則
衛氣微緊則榮中寒陽微衛中風發熱而惡寒榮緊胃
氣冷微嘔心内煩醫謂有大熱解肌而發汗亡陽虚煩
躁心下苦痞堅表裏俱虚竭卒起而頭眩客熱在皮膚
悵怏不得眠不知胃氣冷緊寒在關元技巧無所施汲
水灌其身客熱應時罷慄慄而振寒重被而覆之汗出
而冒巔體惕而又振小便為微難寒氣因水發清穀不
容閒嘔變反腸出顛倒不得安手足為微逆身冷而内
煩遲欲從後救安可復追還脈浮而大浮為氣實大
為血虚血虚為無隂孤陽獨下隂部者小便當赤而難
胞中當虚今反小便利而大汗出法應衛家當微今反
更實津液四射榮竭血盡乾煩而不眠血薄肉稍而成
暴(一作黑)液醫復以毒藥攻其胃此為重虚客陽去有期
必下如汙泥而死脈浮而緊浮則為風緊則為寒風
則傷胃寒則傷榮榮衛俱病骨節煩疼當發其汗而不
可下也趺陽脈遲而緩胃氣如經也趺陽脈浮而數
浮則傷胃數則動脾此非本病醫特下之所為也榮衛
内陷其數先微脈反但浮其人必大便鞭氣噫而除何
以言之本以數脈動脾其數先微故和脾氣不治大便
鞭氣噫而除今脈反浮其數改微邪氣獨留心中則飢
邪熱不殺穀潮熱發渴數脈當遲緩脈因前後度數如
法病者則飢數脈不時則生惡瘡也脈數者久數不
止止則邪結正氣不能復正氣却結於藏故邪氣浮之
與皮毛相得脈數者不可下下之必煩利不止少隂
病脈微不可發汗亡陽故也陽已虚尺中弱濇者復不
可下之脈浮大應發汗醫反下之此為大逆也脈
浮而大心下反鞭有熱屬藏者攻之不令發汗屬府者
不令溲數溲數則大便鞭汗多則熱愈汗少則便難脈
遲尚未可攻二陽併病太陽初得病時而發其汗汗
先出不徹因轉屬陽明續自微汗出不惡寒若太陽證
不罷者不可下下之為逆結胸證脈浮大者不可下
下之即死太陽與陽明合病喘而胸滿者不可下
太陽與少陽合病者心下鞭頸項強而眩者不可下
諸四逆厥者不可下之虚家亦然病欲吐者不可下
太陽病有外證未解不可下下之為逆病發于陽
而反下之熱入因作結胸病發于隂而反下之因作痞
病脈浮而緊而復下之緊反入裏則作痞夫病陽
多者熱下之則鞭本虚攻其熱必噦無陽隂強大
便鞭者下之必清穀腹滿太隂之為病腹滿而吐食
不下自利益甚時腹自痛下之必胸下結鞭厥隂之
為病消渴氣上撞心心中疼熱飢而不欲食食則吐蚘
下之利不止少隂病飲食入口則吐心中嗢嗢欲吐
復不能吐始得之手足寒脈弦遲者此胸中實不可下
也傷寒五六日不結胸腹濡脈虚復厥者不可下此
亡血下之死傷寒發熱頭痛微汗出發汗則不識人
熏之則喘不得小便心腹滿下之則短氣小便難頭痛
背強加温針則衂傷寒脈隂陽俱緊惡寒發熱則脈
欲厥厥者脈初來大漸漸小更來漸大是其候也如此
者惡寒甚者翕翕汗出喉中痛若熱多者目赤脈多睛
不慧醫復發之咽中則傷若復下之則兩目閉寒多便
清穀熱多便膿血若熏之則身發黃若熨之則咽燥若
小便利者可救之若小便難者為危殆傷寒發熱口
中勃勃氣出頭痛目黃衂不可制貪水者必嘔惡水者
厥若下之咽中生瘡假令手足温者必下重便膿血頭
痛目黃者若下之則目閉貪水者若下之其脈必厥其
聲嚶咽喉塞若發汗則戰慄隂陽俱虚惡水者若下之
則裏冷不嗜食大便完穀出若發汗則口中傷舌上白
胎煩躁脈數實不大便六七日後必便血若發汗則小
便自利也得病二三日脈弱無太陽柴胡證煩躁心
下痞至四日雖能食以承氣湯少少與微和之令小安
至六日與承氣湯一升若不大便六七日小便少雖不
大便但頭鞭後必溏未定成鞭攻之必溏須小便利屎
定鞭乃可攻之藏結無陽證不往來寒熱其人反静
舌上胎滑者不可攻也傷寒嘔多雖有陽明證不可
攻之陽明病潮熱大便微鞭者可與大承氣湯不鞭
者不可與之若不大便六七日恐有燥屎欲知之法少
與小承氣湯湯入腹中轉失氣者此有燥屎也乃可攻
之若不轉失氣者此但初頭鞭後必溏不可攻之攻之
必脹滿不能食也欲飲水者與水則噦其後發熱者大
便必復鞭而少也宜小承氣湯和之不轉失氣者慎不
可攻也傷寒中風醫反下之其人下利日數十行穀
不化腹中雷鳴心下痞鞭而滿乾嘔心煩不得安醫見
心下痞謂病不盡復下之其痞益甚此非結熱但以胃
中虚客氣上逆故使鞭也(甘草瀉心湯)下利脈大者虚也
以強下之故也設脈浮革因爾腸鳴者(當歸四逆湯)陽明
病身合色赤不可攻之必發熱色黃者小便不利也
陽明病心下鞭滿者不可攻之攻之利遂不止者死利
止者愈陽明病自汗出若發汗小便自利者此為津
液内竭雖鞭不可攻之須自欲大便宜蜜煎導而通
之若土瓜根及猪膽汁皆可為導
雲非陽明之本病不可下陽明本病胃家實故也
非痞滿燥實不可下非潮熱發渴不可下非罵
詈親疎不可下非脈沈數不可下非棄衣而走
登高而歌如見鬼狀不可下
活脈浮者不可下脈虚者不可下惡寒者不可
下嘔吐者不可下不轉失氣者不可下(轉失氣者下泄)
(也)小便清者不可下大便堅小便數者不可用
承氣湯攻之(乃脾約丸證也)大便鞭小便少者未可攻
陽明病自汗出若發汗小便自利者不可下(宜用蜜煎導之)
吳凡有惡風惡寒者凡腹滿時減時滿者凡腹脹滿
可揉可按虚軟者凡隂虚勞倦凡手足逆冷尺脈弱
者凡脈在表俱不可下凡脈沈不實不疾按之無力
者凡亡血虚家及婦人經水適來適斷或熱入血室
與夫胎前産後崩漏等證及小便頻數小便清而大
便秘者俱不可下
戴陽明下證已具其人喘嗽或微惡寒為太陽陽明
或往來寒熱為少陽陽明於陽明證中而有太陽少
陽證未罷此非正陽明也慎未可遽下所以古註陽
明有三常須識此
可吐大法春宜吐凡用吐湯中病即止不必盡劑也
病如桂枝證頭不痛項不強寸脈微浮胸中痞鞭氣
上撞咽喉不得息者此為有寒當吐之(一云此以内有之痰宜吐之)
病胸上諸實(一作寒)胸中鬱鬱而痛不能食欲使人按
之而反有涎唾下利日十餘行其脈反遲寸口脈微滑
此可吐之吐之利則止少隂病飲食入口則吐心中
嗢嗢欲吐復不能吐者宜吐之宿食在上脘者當吐
之病手足逆冷脈乍結以客氣在胸中心下滿而煩
欲食不能食者病在胸中當吐之
吳凡病在膈上者脈大胸滿多痰者食在胃口脈滑
者俱宜吐之華佗謂傷寒三四日邪在胸中者宜吐
之凡吐用瓜蒂散或淡鹽湯或温茶湯與之如人弱
者以人參蘆湯吐之亦可若痰多者以二陳湯一甌
乘熱與之以指探喉中即吐也凡老人怯弱與病勞
内傷虚人并婦人胎前産後血虚脈弱小者皆不可
吐凡藥發吐者如防風桔梗山梔只用一味煎湯温
服之則吐蓋誤吐則損人上焦元氣為患非輕可不
慎哉
不可吐太陽病當惡寒發熱今自汗出反不惡寒發熱
關上脈細數者以醫吐之過也若得病一二日吐之者
腹中飢口不能食三四日吐之者不喜糜粥欲食冷食
朝食暮吐以醫吐之所致也此為小逆太陽病吐之
但太陽病當惡寒今反不惡寒不欲近衣者此為吐之
内煩也少隂病飲食入口則吐心中嗢嗢欲吐復不
能吐始得之手足寒脈弦遲者此胸中實不可下也若
膈上有寒飲乾嘔者不可吐也當温之少陽中風兩
耳無所聞目赤胸中滿而煩者不可吐下吐下則悸而
驚四肢厥逆虛家新産脈微皆不可吐
愈解問曰脈病欲知愈未愈者何以别之答曰寸口關
上尺中三處大小浮沈遲數同等雖有寒熱不解者此
脈為隂陽和平雖劇當愈(針經禁服篇云寸口人迎兩者相應若引繩大小齊等者)
(名曰平人言手之寸口脈與喉旁之人迎脈等齊為平人後條云六脈隂陽俱停必先振慄汗出而解者是也)
凡得病厥脈動數服湯藥更遲脈浮大減小初躁後
静此皆愈證也脈浮數而微病人身温和者欲解也
凡病反能飲水者為欲愈太隂中風脈陽微隂濇
而長者為欲愈少隂中風脈陽微隂浮者欲愈厥
隂中風脈微浮者欲愈不浮未愈
太陽病已至未解陽明病申至戌解少陽病寅至
辰解
太隂病亥至丑解少隂病子至寅解厥隂病丑至
卯解
問曰凡病欲知何時得何時愈答曰假令日中得病夜
半愈者以陽得隂則解也夜半得病日中愈者以隂得
陽則解也病家人請云病人苦發熱身體疼病人自
卧師到診其脈沈而遲者知其瘥也何以知之表有病
者脈當浮大今反沈遲故知愈也假令病人云腹内卒
痛病人自坐師到脈之浮而大者知其瘥也何以知之
若裏有病者脈當沈而細今脈浮大故知愈也
問曰病有戰而汗出者因得解者何也答曰脈浮而緊
按之反芤此為本虚故當戰而汗出也其人本虚是以
發戰以脈浮故當汗出而解也
若脈浮而數按之不芤此人本不虚若欲自解但出汗
耳不發戰也問曰病有不戰而汗出解者何也答曰
脈大而浮數故知不戰汗出而解也
問曰病有不戰不汗出而解者何也合曰其脈自微此
以曾經發汗若吐若下若亡血以内無津液待隂陽自
和必自愈故不戰不汗出而解也
右海藏云戰而後解者太陽也不戰有汗而解者陽
明也不戰無汗而解者少陽也
太陽病未解脈隂陽俱停必先戰慄汗出而解陽微者
汗解隂微者下解
海太陽傳陽明其中或有下證陽明證反退而無熱
與不渴却顯少陽證是知可解也太陽證知可解
者為頭不痛項不強肢節不痛則知表易解也陽
明證知可解者為無發熱惡熱則知裏易解也少
陽知可解者寒熱日不移時而作邪未退也若用柴
胡而移其時早移之于晏晏移之于早氣移之于血
血移之于氣是邪無可容之地知可解也可解之
脈浮而虛不可解之脈浮而實浮而虚者只在表浮
而實者知巳在裏也汗多不解者轉屬陽明也
死證結胸證其脈浮大者不可下下之則死結胸證
悉具煩躁者亦死陽明病心下鞭滿者不可攻攻之
利遂不止者死直視讝語喘滿者死下利者亦死
發汗多重發汗者亡其陽譫語氣短者死傷寒若吐
若下不解不大便五六日至十餘日日晡所發潮熱不
惡寒獨語如見鬼状者發則不識人循衣摸床惕而不
安微喘直視脈濇者死脈浮而芤浮為陽芤為隂浮
芤相搏胃氣生熱其陽即絶少隂病但厥無汗而強
發之必動其血未知從何道出或從口鼻或從目出是
名下厥上竭為難治少隂病惡寒身踡而利手足逆
冷者不治少隂病六七日息高者死傷寒脈遲六
七日而反與黃芩湯徹其熱脈遲為寒今與黃芩湯復
除其熱腹中當冷不能食今反能食此名除中必死
傷寒六七日脈微手足厥冷煩躁灸厥隂脈不還者死
傷寒發熱下利厥逆躁不得卧者死傷寒發熱下
利至甚厥止者死傷寒六七日不利便發熱而利其
人汗出不止者死有隂無陽故也傷寒五六日不結
胸脈濡脈虚復厥者不可下此為亡血下之死發熱
而厥七日下利者為難治傷寒六七日大下後寸脈
沈而遲手足厥逆下部脈不至咽喉不利唾膿血泄利
不止者為難治下利手足厥逆無脈者灸之不温若
脈不還反微喘者死下利後脈絶手足厥冷晬時脈
還手足温者生脈不還者死傷寒下利十餘行脈反
實者死嘔而脈弱小便復利身有微熱見厥者為難
治濕家下之額上汗出微喘小便利者死若下利不
止者亦死
附死證歌
兩感傷寒不須治隂陽毒過七朝期黑斑下厥與上
竭陽病見隂脈者危舌卷耳聾囊更縮隂陽交及摸
尋衣重暍除中皆不治唇吻青兮面黑黧欬逆不已
并藏結溲便遺尿便難醫汗出雖多不至足口張目
陷更何為喘不休與隂陽易離經脈見死當知結胸
證具煩躁甚直視搖頭是死時少陽證與陽明合脈
弦長大救時遲汗後反加脈躁疾須知藏厥命難追
蝦遊屋漏并雀啄魚翔弹石解繩推更有代脈皆不
救已上諸證死無疑
附
隂陽戴凡治傷寒須辨隂陽二候不可誤也陽經有三
太陽陽明少陽是也隂經亦有三太隂少隂厥隂是也
經之隂陽以藏府言府為陽膀胱胃膽是也藏為隂脾
腎肝是也病之隂陽乃是外邪之隂陽隂氣陽氣是也
病在太陽則熱在皮膚之分翕翕然怫怫然而熱便
有頭疼惡寒體痛其脈必浮而緊病在陽明則熱在
肌肉之分或壮熱或熇熇而熱或蒸蒸而熱便有頭額
痛或潮熱自汗其脈必長而數病在少陽則必半表
半裏之熱或往來寒熱便有頭角痛口苦嘔而胸滿脇
痛其脈必弦而數病在太陰則手足漸冷脈息漸沈
或自利腹滿嘔吐不渴病在少隂雖然發熱手足自
冷脈必沉細病在厥隂則手足厥冷脈微而緩甚則
唇青舌卷囊縮陽證面紅光彩唇紅口乾舌燥能飲
水漿其人身輕易以轉動常欲開眼見人目睛了了喜
語言其聲響亮口鼻之氣呼吸出入能往而能來小便
或赤或黃大便或秘或鞭手足自温煖爪甲俱紅活
隂證面青黑或有虚陽泛上雖亦赤色而不紅活光彩
其人身重難以轉側或喜向壁卧或踡卧欲寐或閉目
不欲見人目睛不了了懶言語語無聲氣難布息鼻中
呼不出吸不入往來口與鼻中氣冷不欲飲水面上惡
寒有如刀刮唇口或青或紫舌色或青或紫或白胎鋪
滿而滑不見紅色手足自冷爪甲或青或紫血自不紅
活小便清白或有淡黃大便不實或瀉雖肌表有熱以
手按之則不甚熱隂甚者則冷透手也隂陽二氣皆
能犯藏府故陽氣犯太陽則為傷風惡風而有汗隂氣
犯太陽則為傷寒惡寒而無汗在太陽未得解轉入陽
明少陽二經則純乎陽不如太陽之易治若陽氣未能
罷以次傳入隂經則為隂中之陽蓋緣陽經之陽氣來
入隂經雖有自利欲寢唇青手足厥冷舌卷嚢縮等證
亦不可妄投熱藥宜瀉其陽之在隂經也若陽病下
之太過陽氣已脫遂變為隂所謂害熱未巳寒病復起
或初得病便是隂證此是隂中之隂蓋緣隂氣攻隂經
隂自得傳非自傳諸陽經來只當以温藥回其陽故陽
入隂者變陽以救隂隂入陽者用陽以救陽二者不可
不辨
活太陽陽明少陽皆屬陽證也太陽者膀胱也發熱惡
寒頭疼腰痛而脈浮也陽明者胃也不惡寒反惡熱濈
濈汗出大便秘潮熱而脈長也少陽者膽也口苦咽乾
脇下滿發熱而嘔或往來寒熱而脈弦也麻黃湯大青
龍湯桂枝湯治太陽傷風寒也大柴胡湯調胃承氣湯
小承氣湯大承氣湯治陽明傷寒也小柴胡湯治少陽
傷寒也其他藥皆發汗吐下後證也若陽氣獨盛隂氣
暴絶即為陽毒必發躁狂走妄言面赤咽痛身斑斑如
錦紋或下利黃赤脈洪實或滑促當以酸苦之藥投之
令隂氣復而大汗解矣古人云酸苦涌泄為隂謂苦參
大青葶藶苦酒之類皆復其隂氣也微用苦甚則兼用
酸苦折熱復隂若熱極發厥陽證似隂者學者當以脈
别之
太隂少隂厥隂皆屬隂證也何謂太隂證太隂脾之經
主胸膈䐜脹何謂少隂證少隂腎之經主脈細心煩但
欲寐或自利而渴何謂厥隂證厥隂肝之經主消渴氣
上衝心心中疼熱飢不欲食食則吐蚘下之利不止也
三隂中寒微則理中湯稍厥或中寒下利即乾薑甘草
湯大段重者用四逆湯無脈者用通脈四逆湯若隂氣
獨盛陽氣暴絶則為隂毒其證四肢逆冷臍腹築痛身
如被杖脈沈實病或吐或利當急灸臍下服以辛熱之
藥令復陽氣而大汗解矣古人云辛甘發散為陽謂桂
枝甘草乾薑附子之類能復其陽氣也微用辛甘甚則
用辛苦若隂極熱躁隂證似陽者學者亦當以脈别之
羅隂證陽證辨静江府提刑李君長子年十九歲四
月病傷寒九日醫者作隂證治之與附子理中丸數
服其證增劇别易一醫又作陽證議論差互不敢服藥李
君邀予往視座間有數人予不欲直言其證但細為分
解令自忖度之凡陽證者身大熱而手足不厥卧則怛
然起則有力不惡寒反惡熱不嘔不瀉渴而飲水煩躁
不得眠能食而多語其脈浮大而數者陽證也凡隂證
者身不熱而手足厥冷惡寒踡卧惡聞人聲或自引衣
蓋覆不煩渴不飲食小便自利大便反快其脈沈細而
微遲者隂證也今診其脈數得六七至其母云夜來叫
呼不絶全不睡又喜飲冰水予聞其言知陽證悉具且
三日不見大便宜急下之予遂以酒煨大黃六錢甘草
炙二錢芒硝五錢煎服至夕下數行燥糞二十餘塊是
夜汗大出明日往視之身涼脈静矣予思素問熱論云
治之各通其藏府故仲景述傷寒論云六經各異傳變
不同活人亦云凡治傷寒見須明經絡其義一也昩者
不學經絡不問病源按寸握尺妄意病證不知邪氣之
所在動致顛覆真盲醫哉昔韓子云醫之病病在少思
真理致之言也學者審之
吳夫隂證似陽者乃水極似火也蓋傷寒傳變誤服凉
劑攻熱太速其人素本腎氣虚寒遂變隂證冷甚于内
逼其浮陽之火發于外其人面赤煩躁身有微熱渴欲
飲水復不能飲大便秘結不通小便淡黃或嘔逆或氣
促或鄭言或咽喉痛所以狀似陽證或見面赤煩渴大
便秘結作陽證妄投寒涼之藥下咽遂斃可不謹哉切
其脈沈細遲微者急以通脈四逆湯倍加人參附子以
接其真陽之氣設或差遲遂致隂盛陽衰參附亦不能
救矣此與隂盛格陽例同王太僕所謂身熱脈數按之
不鼓擊者此名隂盛格陽非熱也
婁素問云脈從而病反言證似陽者脈亦從證似陽而
其病反是寒也證似隂者脈亦從證似隂而其病反是
熱也故皆反其脈證施治如身熱微熱煩躁面赤其脈
沈而微者隂證似陽也身熱者裏寒故也煩躁者隂盛
故也面戴陽者下虛故也若醫者不知脈誤謂實熱反
與涼藥則氣消成大病矣外臺秘要云隂盛發躁名曰
隂躁欲坐井中宜以熱藥治之故仲景少隂證面赤者
四逆湯加葱白治之(垣寒涼之藥入腹周身之火得水則升走隂躁之極故欲坐井中是)
(陽已先亡醫猶不悟復認為熱重以寒藥投之其死何疑焉)
垣或因吐因嘔因嗽而發躁蒸蒸身熱如坐甑中欲得
去衣居寒處或飲寒水則便如故振寒復至則氣短促
速胸中滿悶欲絶甚則口開目瞪聲聞于外而淚涕涎
痰大作其發躁須臾而已如前六脈細弦而濇按之而
虚此大寒證也以辛寒甘温之劑大瀉南方北方則愈
馮内翰姪因病傷寒目赤而煩渴脈息七至按之不
鼓經曰脈至而從按之不鼓諸陽皆然此隂盛格陽于
外非熱也與薑附之劑汗出愈
許傷寒六七日無熱脈沈緊而細煩躁不飲水此隂盛
格陽也當用附子霹靂散飲水者不可與服
吳夫陽證似隂乃火極似水也蓋傷寒熱甚失于汗下
陽氣亢極鬱伏于内反見勝已之化于外故身寒逆冷
神氣昏昏狀若隂證也大抵唇焦舌燥能飲水大便秘
鞭小便赤澁設有稀糞水利出者此内有燥屎結聚乃
傍流之物非冷利也再審有失氣極臭者是也其脈雖
沈切之必滑有力或時躁熱不欲衣被或揚手擲足或
讝語有力此陽證也輕者人參白虎湯或小柴胡合解
毒湯主之内實者須下之以調胃承氣湯或有潮熱者
以大柴胡加芒硝若大實大滿秘而不通者以大承氣
湯下之必須審察輕重酌量用之蓋此與陽盛拒隂亦
同王大僕所謂病人身寒厥冷其脈滑數按之鼔擊于
指下者此名陽盛拒隂非寒也
活手足逆冷大便秘小便赤或大便黑色脈沈而滑者
陽證似隂也輕者白虎湯重者承氣湯傷寒失下血氣
不通令四肢逆冷此是伏熱深故厥亦深速以大承氣
湯加膩粉下之汗出立愈蓋熱厥與隂厥自不同熱厥
者微厥却發熱隂厥即不發熱四肢逆冷惡寒脈沈細
大小便滑泄
右二節言證似陽而脈病屬隂證似隂而脈病屬陽
故反其證而治之蓋證似陽而脈病屬隂者世尚能
辨若脈證俱是隂而病獨屬陽者舉世莫辨而致夭
折者滔滔皆是許學士云熙寧中邠守迪因其猶子
病傷寒見其煩渴而汗多以涼藥治之遂成陰毒數
日卒迪痛悼之遂著隂毒形證訣三篇蓋傷世之意
深矣
論曰隂盛則外寒陽虚則外寒屬表故表證條云外寒
者汗之則愈也陽盛則内熱隂虚則内熱内熱屬裏故
裏證條云内熱者下之則愈也
趙活人第三十三問引素問云陽虚則外寒隂虚則
内熱陽盛則内熱隂盛則外寒故治傷寒者陽虚隂
盛汗之則愈下之則死隂虛陽盛下之則愈汗之則
死隂陽虚盛非謂分尺寸也難經云隂陽虚盛者說
脈也素問云隂陽虚盛者說表裏也仲景論傷寒汗
下故引素問表裏之說與外臺所論合矣外臺云表
病裏和汗之則愈表和裏病下之則愈愚詳素問論
隂陽虚盛四證者雜病也難經六難之文論脈也外
臺所述之文論傷寒表裏也但仲景所論隂陽虚盛
之意理實奥焉經曰邪氣盛則實精氣脫則虚因正
氣先虚以致邪氣客之而為盛實於是有隂虚陽盛
陽虚隂盛二證之别今活人書却將素問所論雜病
隂陽虚盛四證合而引證仲景傷寒四證之法又改
陽盛内熱作外熱隂盛内寒作外寒所論初未嘗合
愚因拓仲景所主隂陽虚盛之理而詳說之蓋盛者
指邪氣而言虚者指正氣而言隂陽虚盛邪正消長
之機也且正氣在人陽主表而隂主裏邪氣中人表
為隂而裏為陽若夫表之真陽先虚故隂邪乘陽而
盛實表受邪者陽虚也脈浮緊者隂邪盛于外也是
謂陽虚隂盛所以用桂枝辛甘之温劑汗之則隂邪
消温之則真陽長使邪去正安故愈又若裏之真隂
先虛故陽邪入隂而盛實裏受邪者隂虚也脈沈實
者陽邪盛于内也是謂隂虚陽盛所以用承氣酸苦
之寒劑下之則陽邪消寒之則真隂長邪去正安故
愈如其不然陽盛而用桂枝下咽即斃隂盛而用承
氣入胃即亡是皆盛盛虚虚而致邪失正也以是知
仲景所主陽虚隂盛隂虚陽盛二證之意深蓋指一
為表證一為裏證邪正消長而言非兼言表和裏病
裏和表病而謂之隂陽虚盛也況和者無病處也以
和字訓虚字恐礙理
王難經曰傷寒陽虚隂盛汗出而愈下之即死陽盛
隂虚汗出而死下之則愈嗟乎其傷寒汗下之樞機
乎夫邪之傷於人也有淺深焉淺則居表深則入裏
居表則閉腠理發怫熱見惡寒惡風頭痛等證於斯
時也惟辛温解散而可愈入裏則為燥屎作潮熱形
狂言讝語大渴等證於斯時也惟鹹寒攻下而可平
夫寒邪外客非隂盛而陽虚乎熱邪内熾非陽盛而
隂虚乎汗下一差生死反掌吁是言也謂之傷寒汗
下樞機其不然歟惜乎釋者旁求厥義滋隠外臺秘
要曰此隂陽指身之表裏言病者為虚不病者為盛
表病裏和是陽虚隂盛也表和裏病是陽盛隂虚也
竊意隂陽之在人均則寧偏則病無過不及之謂均
過與不及之謂偏盛則過矣虚則不及矣其可以盛
為和乎故内經云邪氣盛則實精氣奪則虚且謂陽
虚當汗隂虚當下乃遺邪氣而反指正氣為言得無
晦乎傷寒微旨曰此隂陽指脈之尺寸言尺脈實大
寸脈短小名隂盛陽虚可汗寸脈實大尺脈短小名
陽盛隂虚可下苟汗證已具而脈未應必待尺脈力
過於寸而後行下證已具而脈未應必待寸脈力過
於尺而後用竊意越人設難以病不以脈其所答也
何反以脈不以病乎且脈固以候病也倘汗下之證
已急不可少緩待脈應而未應欲不待則惑於心欲
待之則慮其變二者之間將從病歟將從脈歟吾不
得無疑於此也或詰予曰仲景傷寒論引此而繼以
桂枝下咽陽盛則斃承氣入胃隂盛以亡之語夫桂
枝表藥承氣裏藥反則為害是固然矣然麻黃湯亦
表藥也其不言之何歟且子以隂盛為寒邪寒邪固
宜用麻黃也今反舉桂枝又何歟予曰何不味仲景
之言乎其曰凡傷寒之病多從風寒得之又曰脈浮
而緊浮則為風緊則為寒又桂枝湯條而曰嗇嗇惡
寒淅淅惡風麻黃湯條而曰惡風夫風寒分言則風
陽而寒隂風苟行於天地嚴凝凛冽之時其得謂之
陽乎是則風寒常相因耳故桂枝麻黃皆温劑也以
温劑為治足以見風寒之俱為隂邪矣但傷衛則桂
枝傷榮則麻黃榮衛雖殊其為表則一耳仲景此言
但以戒汗下之誤為主不為榮衛設也舉桂枝則麻
黃在其中矣所謂陽盛即斃者是言表證已罷而裏
證既全可攻而不可汗所謂隂盛以亡者是言裏證
未形而表證獨具可汗而不可攻由此觀之則越人
仲景之本旨庶乎暢然於其中矣
表裏王海藏云治傷寒須分表裏若表裏不分汗下差
誤豈為上工且如均是發熱身熱不渴為表有熱小柴
胡加桂枝主之厥而脈滑為裏有熱白虎加人參主之
均是水氣乾嘔微利發熱而咳為表有水小青龍加芫
花主之體涼表證罷欬而脇下痛為裏有水十棗湯主
之均是惡寒有熱而惡寒者發於陽也麻黃桂枝小柴
胡主之無熱而惡寒者發於隂也附子四逆主之均是
身體痛脈浮發熱頭痛身體痛者為表未解麻黃湯主
之脈沈自利身體痛者為裏不和四逆湯主之以此觀
之仲景表裏之法甚詳學者宜深究心焉
活人云發熱惡寒身體痛而脈浮者表證也表證者惡
寒是也惡寒者屬太陽宜汗之不惡寒反惡熱手掌
心并腋下濈濈汗出胃中乾燥結聚潮熱大便鞭小便
如常腹滿而喘或讝語脈浮而滑者裏證也裏證者内
熱是也内熱者屬陽明宜下之傷寒始發熱惡寒今
汗後不惡寒但倍發熱而躁始脈浮而大今脈洪實或
沈數細始惺静今狂語此為胃實陽盛再汗即死須下
之則愈亦有始得病便變陽盛之證須便下之不可拘
以日數更有心胸連腹臍大段㾏悶腹中痛坐卧不安
冒悶喘急極者亦不問他證便下之若失下則氣血不
通四肢便厥醫人不知反疑是隂厥復進熱藥禍如反
掌不可不察也
成無已曰邪之客於表者為寒邪與陽相争則為寒矣
邪之入於裏者為熱邪與隂相争則為熱矣邪在半表
半裏外與陽争而為寒内與隂争而為熱是以往來寒
熱邪居表多則多寒邪居裏多則多熱邪半在表半在
裏則寒熱亦半矣邪在表者必漬形以為汗邪在裏者
必蕩滌以取利其餘不外不内半表半裏又非發汗之
所宜亦非吐下之所對是當和解則可矣小柴胡為和
解之劑也李東垣曰邪在榮衛之間謂之半表半裏
也太陽陽明之間少陽居身之半表半裏也五苓散分
隂陽膀胱經之半表半裏也理中湯治吐泄上下之半
表半裏也
活傷寒表證當汗裏證當下不易之法也發表攻裏本
自不同甘遂神丹不可合飲桂枝承氣安可並進然而
假令病人脈浮而大是表證當汗其人發熱煩渴小便
赤却當下此是表裏俱見五苓散主之假令傷寒不
大便六七日頭痛有熱者是裏證當下其人小便清者
知不在裏仍在表也當須發汗此是兩證俱見即未可
下宜與桂枝湯假令病人心下滿口不欲食大便鞭
脈沈細是裏證當下其人頭汗出微惡寒手足冷却當
汗此兩證俱見者仲景所謂半在表半在裏也小柴胡
主之假令太陽病表證未除而醫數下之遂挾熱而
利不止心下痞鞭仲景謂之表裏不解桂枝人參湯主
之本太陽病醫反下之因爾腹痛是有表復有裏仲
景用桂枝加芍藥湯痛甚者桂枝加大黃又云太陽
病桂枝證醫反下之利遂不止脈促者表未解也喘而
汗出者葛根黃芩湯主之煩躁口苦腹滿而喘發熱
汗出不惡寒反惡熱此陽明證也則脈反浮而緊是有
表裏俱見不可汗下宜梔子湯吐之此仲景治傷寒
有表復有裏之法也王海藏云大柴胡湯治表裏内
外俱熱之證治有表者或脈浮或頭痛或惡風或惡寒
四證中或有一二尚在者乃十三日過經不解是也治
有裏者或譫語或妄語或擲手揚視此皆裏之急者也
若欲汗之則裏證已急欲下之則表證尚在通宜大柴
胡湯
傷寒四五日後以致過經無表證又於裏證未可下者
皆可用小柴胡隨證加減用之以至十餘日亦可用十
餘日外用小柴胡不愈者若大便鞭看證可下則用大
柴胡下之以過經其人稍虚當下者用大柴胡湯則穏
當恐承氣太緊病人不禁也仲景云六七日目中不了
了睛不和無表裏證大便難身微熱此為實也當下之
宜大承氣湯又云病人無表裏證發熱七八日脈雖浮
數可用大柴胡下之假令已下脈數不解至六七日不
大便者有瘀血也屬抵當湯
傷寒雜病海藏王好古曰世之治傷寒有法療雜病有
方是則然矣然猶未也吾謂治傷寒亦有法療雜病亦
有方方即法也豈有異乎要當全識部分經絡表裏藏
府豈有二哉以其後世才智之不及古也所以分傷寒
雜病為二門故有長於此而短于彼者逮夫國家取士
分科為七宜乎愈學而愈陋愈專而愈粗也試以傷寒
雜病二科論之傷寒從外而之内者法當先治外而後
治内雜病從内而之外者法當先治内而後治外至若
于中外不相及則治主病其方法一也亦何必分之為
二哉大抵雜病之外不離乎表傷寒之内不離乎裏表
則汗裏則下中則和不易之法劑之寒熱温涼在其中
矣
戴有傷寒雜病有傷寒正病傷寒雜病者難以正病治
如病人證狀不一有冷有熱隂陽顯在目前當就其中
大節先治其餘證則徐治然亦不可用獨熱獨寒之劑
又如嘔渴煩熱進小柴胡湯嘔渴煩熱止矣而下利不
休以小柴胡湯為非則嘔渴煩熱不應止以為是則下
利不應見吐利厥逆進薑附湯吐利厥逆止矣而熱渴
譫語昏不知人以薑附為非則吐利厥逆不應止以為
是則熱渴譫語不應見此亦傷寒雜病雖無前項冷熱
二證顯然並見之跡而隂中有陽陽中有隂潛伏其間
未即發見用藥一偏此衰彼盛醫者當於有可疑之處
能反覆體認無致舉一廢一則盡善矣
類證雜論三陽證有合陽有純陽三隂證有盛隂有純
隂合陽者經所謂合病者是也純陽者經所謂脈隂陽
俱盛大汗出不解者死又曰凡發汗服湯藥至有不肯
汗者死謂陽熱甚而隂氣絶也故不能作汗二者俱是
有陽而無隂故曰純陽也三隂有盛隂者如少隂病身
體痛手足寒骨節痛脈沈者附子湯主之謂手足寒身
體痛脈沈者寒盛于隂也純隂者如少隂病惡寒身踡
而利手足逆冷者不治謂無陽也有寒客三隂極而生
熱則傳陽明凡邪初中三隂則寒故宜温藥發汗及寒
極變熱則復宜寒藥下之蓋三隂三陽皆能自受邪不
止自太陽經傳也故經曰陽明居中土也萬物所歸無
所復傳如太陽入胃則不傳陽明陽明入胃則不傳少
陽少陽入胃則不傳三隂若三隂又有自受邪變熱入
胃者故經曰傷寒脈浮而緩手足自温者係在太隂太
隂當發身黃若小便自利者不能發黃至七八日大便
鞭者為陽明病也此太隂之邪入陽明也又少隂病六
七日腹脹不大便者急下之宜大承氣湯此少隂之邪
入府也經曰下利有譫語者燥屎也宜小承氣湯此厥
隂之邪入府也三隂變熱入府者往往有之不可不察
有一陽中寒者太陽十六證云傷寒脈浮自汗出小便
數心煩微惡寒攣急此邪中膀胱經虚寒也宜桂枝加
附子湯則愈醫以其證象於陽且若反與桂枝湯欲攻
其表此誤也得之便厥咽中乾煩躁吐逆者作甘草乾
薑湯以復其陽厥愈足温更作芍藥甘草湯以伸其脚
若胃氣不和譫語者少與調胃承氣湯若重發汗復加
燒針者四逆湯主之觀仲景此治其於壞病何有此先
汗而後下之法也又如下利清穀裏寒外熱身體疼痛
急當救裏四逆湯利止裏和清便自調急當救表桂枝
湯此先温而後汗之法也
孫兆曰本是陽病熱證為醫吐下過多遂成隂病者却
宜温之有本是隂病與温藥過多致胃中熱實或大便
鞭有狂言者亦宜下也
論中有稱太陽經病者太隂經病者有稱傷寒者中風
者有但稱厥者下利者有但稱病者凡稱某經者蓋以
邪中其經故以經名之非特謂傷寒之候謂兼有雜病
也凡云傷寒而不云經者故非雜病也謂六經俱有之
證難以一經拘之中風者亦然凡云下利及厥與夫稱
病人等名證者謂六經傷寒中風雜病等候俱有是證
也叔和類證編入各經故有所未當者如下利有譫語
者有燥屎也宜小承氣湯叔和編入厥隂下利條内若
以證言之正當屬陽明也似此者非一致令後人拘於
六經妄分寒熱有乖聖道夫善治病者須要詳辨太陽
傳經之邪各經直中之邪曾無汗吐下之證火逆水噴
之證結胸發黃血諦痞利厥逆之證如中風傷寒雜病之
候一切之疾不拘六經但分表裏蓋六經俱有表裏二
證但有表證即發汗但有裏證即宜下或表裏二證俱
見則宜以攻裏之藥發汗分表裏病證多少用之病在
半表半裏者和解之此傳經之治也雜病寒證在表者
辛温汗之寒中裏者大熱之劑救之亦不過明其表裏
而已矣
大凡初服藥時無是證服藥後而生新證者故經曰若
吐若汗若下後之證是也即壊病也當救何逆而治之
若初服藥有是證服藥後只是原證如故不見新有證
候者只是病未退仲景所謂服湯一劑盡病證猶在者
更作服也汗下同法清碧杜先生曰陽熱病難療隂寒
病易治蓋熱者傳經變態不一隂寒不傳治之亦一定
法耳仁安嚴先生云凡醫他人治過傷寒須究前證曾
服何藥倘證交雜先以重者為主次論輕者假如傳經
之邪治有三法在皮膚者汗之在表裏兩間者和解之
在裏者下之此自外入内之治也至若體虚之人交接
隂陽飲食不節則裏虚中邪又非在表可汗之法必用
大熱之劑温散經曰隂中於邪必内慄也表氣微虚裏
氣失守故使邪中於隂也方其裏氣不守而為邪中正
氣怯弱故成慄也故經言寒則傷榮榮者血也血寒則
凝而不行致四肢血氣不接而厥身體冷而惡風寒附
子乾薑適得其當若寒退而熱毒内攻目中不了了下
利清水腹滿又有急下之法此論少隂經之治法也若
寒退而手足厥其厥乍熱乍凛腹中痛而小便不利又
有四逆散之治法所謂少隂傳變與太陽相同者此也
大抵治傷寒必須審證施治有脈與證相合者則易於
識别若脈證不相符却宜審的急緩治之但憑證亦不
可但憑脈亦不可務要脈證兩得方為盡善上工治尤
甚者為急故雖有但憑證而不憑脈者有但憑脈而不
憑證者如經曰脈浮大心下鞭有熱屬藏者攻之不令
發汗此又非表邪可汗之脈法也如促脈為陽盛若下
利喘而汗出用葛根黃芩黃連湯若厥冷脈促為虚脫
非灸非温不可此又非陽盛之脈法也如陽明脈遲不惡
寒身體濈濈汗出則用大承氣此又非諸遲為寒之脈
法也少隂病始得之反發熱脈沈宜麻黃細辛附子湯
微汗之此又非脈沈在裏之脈法也但不惡寒三字為
主經雖云桂枝下咽陽盛則斃此定法也如讝語而惡
寒必用桂枝先解之已而下之但以有表無表為辨耳
此仲景但憑證不憑脈之治法也
如經所謂結胸證宜下之其脈浮者不可下此又非發
熱七八日雖脈浮數者可下之證也讝語發潮熱脈滑
而疾者小承氣因與一升明日不大便脈反微澁者不
可更與承氣也此又非湯入腹中轉失氣者乃可攻之
之證也發熱惡寒脈微弱尺中遲者俱不可汗此又非
在表宜汗之證也此仲景憑脈不憑證之治法也
蓋以脈而知病之淺深其證之必然者也圓機之士臨
病消息脈證既决又何難焉醫之玄微其在斯乎
凡經云某陽某隂病者却要辨認疑似之間商確得病
證明白然後用藥庶免差誤經曰病有發熱而惡寒者
發於陽也無熱而惡寒者發於隂也謂如傷寒或已發
熱或未發熱必惡寒體痛嘔逆或隂陽俱緊者謂繼之
以發熱此則發於陽也其初未發熱與無熱而惡寒發
於隂者相似有不同者頭痛項強隂證無頭疼故也若
惡寒而踡脈沈細而緊者此發於隂也在陽者可發汗
在隂者宜温裏
如少隂脈沈始得之反發熱似乎太陽乃有不同者其
熱不翕翕然證無頭疼
少隂腹痛下利與太隂相似有不同者太隂不渴少隂
則渴手足有温厥之殊
温病與痙病皆與太陽相似有不同者痙脈沈細温病
不惡風寒而渴
傷寒與中暍相似其不同者傷風不渴中暍即渴傷寒
與冬温相似其不同者傷寒脈浮緊冬温脈不浮
時行傳染與傷寒相似其不同者時行傳染脈不浮傷
寒脈浮
太陽中濕與太陽傷寒相似有不同者濕脈沈而細也
答曰脈雖相似而痙則不同痙則身不疼而濕則身疼
也
暑脈虚細又曰微弱又曰弦細芤遲諸如此者與痙脈
濕脈頗相似雖然脈似而證不同暑則自汗而渴濕則
不渴身疼痙則身不疼也
太陽中風見寒脈用大青龍其證與太陽傷寒相似有
不同者中風見寒脈有煩躁也麻黃證則無煩躁
太陽傷寒見風脈用大青龍其證與中寒濕相似有不
同者其脈浮緩寒濕則脈沉細微經云無少隂裏證者
蓋太陽與少隂為表裏今脈證俱屬太陽表經故云無
少隂裏證也
小青龍證與小柴胡證相似有不同者小青龍無往來
寒熱胸脇滿硬痛之證但有乾嘔發熱而欬此則為表
不解水停心下也雖有或為之證與小柴胡相似終無
半表半裏之證為異耳
察色要略凡看傷寒必先察其色内經曰聲合五音色
合五行聲色符同然後可以知五藏之病也然肝色青
其聲呼肺色白其聲哭心色赤其聲笑脾色黃其聲歌
腎色黑其聲呻也且夫四時之色相生則吉而相尅則
凶如青赤見於春赤黃見於夏黃白見於長夏白黑見
於秋黑青見於冬此乃相生之色也若肝病之色青而
白心病之色赤而黑脾病之色黃而青肺病之色白而
赤腎病之色黑而黃此皆五行之相尅為難治矣且以
五藏之熱色見於面者肝熱則左頰先赤肺熱則右頰
先赤心熱則顔先赤脾熱則鼻先赤腎熱則頥先赤也
至于面黑者為隂寒面青為風寒青而黑主風主寒主
痛黃而白為濕為熱為氣不調青而白為風為氣滯為
寒為痛也大抵黑氣見於面多凶為病最重若黑氣暗
中明凖頭年夀亮而滋潤者生黑而枯夭者死也此乃
略舉其要内經以五色微診可以目察難經曰望而知
之謂之神故色不可不察也
凡看傷寒必先察色然後切脈審證參合以決死生吉
凶夫色有青黃赤白黑見於面部皮膚之上氣有如亂
絲亂髮之狀隠於皮裏也蓋五藏有五色六經有六色
皆見於面以應五行相生者吉相尅者凶滋榮者生枯
夭者死自凖頭年夀命宫法令人中皆有氣色其滋潤
而明亮者吉暗而枯燥者凶也又當分四時生尅之理
而通察之兹略具五色傷寒之要者列於左以便覽焉
青色屬木主風主寒主痛乃足厥隂肝經之色也凡面
青唇青者隂極也若舌卷囊縮者宜急温之如夾隂傷
寒小腹痛則面青也内經曰青如翠羽者生青如草兹
者死青而黑青而紅相生者生如青白而枯燥者相尅
乃死也脾病見青氣多難治
赤色屬火主熱乃手少隂心經之色在傷寒見之而有
三陽一隂之分也如足太陽屬水寒則本黑熱則紅也
經曰面色緣緣正赤者陽氣怫鬱在表汗不徹故也當
發其汗若脈浮數表熱不汗出者面色紅赤而光彩也
經言陽明病面合赤色者不可攻之合者通也謂表邪
未解不可攻裏也若陽明内實惡熱不惡寒或蒸蒸發
熱或日晡潮熱大便秘結譫語面赤者此實熱在裏可
攻之也如表裏俱熱口燥舌乾飲水脈洪面赤裏未實
者且未可下宜人參白虎湯和之也如少陽經病熱在
半表半裏面紅脈弦者宜小柴胡湯和之不可下也經
言少隂病下利清穀裏寒外熱面赤者四逆湯加葱白
主之此隂寒内極逼其浮火上行於面故發赤色非熱
也若不察仔細誤投寒涼之劑即死可不謹哉又夾隂
傷寒虚陽泛上者亦面赤也但足冷脈沈者是又煩躁
面赤足冷脈沈不能飲水者此隂極也宜温之若久病
虚人午後面兩頰顴赤者此隂火也不可作傷寒治之
然三陽之氣皆會于頭額其從額上至巔頂絡腦後者
太陽也從額至鼻下於面者陽明也從頭角下耳中耳
之前後者少陽也但有紅氣或赤腫者以分之蓋大頭
傷寒證正要知此部分可也内經曰心熱則顔先赤脾
熱則鼻先赤肝熱則左頰先赤肺熱則右頰先赤腎熱
則頥先赤若赤而青赤而黃為相生則吉如赤而黑為
相尅則凶經言赤如雞冠者生如衃血者死蓋凖頭印
堂有赤氣枯夭者死明潤者生也如肺病見赤氣者則
難治
黃色屬土主濕乃足太隂脾經之色黃如橘子明者熱
也黃如熏黃而暗者濕也凡黃而白黃而紅相生則吉
若黃而青相尅者則凶也内經曰黃如蠏膏者生黃如
枳實者死若凖頭年夀印堂有黃氣明潤者病退而有
喜兆也若枯燥而夭者死凡病欲愈目眥黃也長夏見
黃白則吉若黃青則凶也
白色屬肺金主血氣不足也乃手太隂肺經之色肝病
見之難治内經曰白如豕膏者生白如枯骨者死凡印
堂年夀白而枯夭者凶白而光潤者吉若白而黑白而
黃相生吉也若白而赤相尅則凶矣凡傷寒面白無神
者發汗過多或脫血所致也
黑色屬水主寒主痛乃足少隂腎經之色也凡黑而白
黑而青相生則吉若黑而黃相尅則凶内經曰黑如烏
羽者生黑如炲者死若凖頭年夀印堂黑氣枯夭者死
黑中明潤者生也黑氣自魚尾相牽入太隂者死黑氣
自法令人中入口者死耳目口鼻黑氣枯夭者死凡面
凖頭命官明潤者生枯暗者死若心病見黑氣在頭者
死也華佗曰凡病人面色相等者吉不相等者凶如面
青目白面赤目青面黃目青面赤目白面白目黑面黑
目白面白目青皆為不相等故曰凶也相等者面目俱
青俱紅之類也
察目
凡目睛明能識見者可治睛昏不識人或反目上視或
瞪目直視或目睛正圓或戴眼反折或眼胞陷下者皆
不治也凡開目而欲見人者陽證也閉目而不欲見人
者隂證也凡目中不了了睛不和熱甚於内也凡目疼
痛者屬陽明之熱目赤者亦熱甚也目瞑者必將衂血
也白睛黃者將發身黃也凡病欲愈目眥黃鼻凖明山
根亮也
察鼻
鼻頭色青者腹中痛苦冷者死微黑者水氣黃色者小
便難白色者為氣虚赤色者為肺熱鮮明者有留飲也
鼻孔乾燥者屬陽明之熱必將衂血也鼻孔乾燥黑如
烟煤陽毒熱深也鼻孔冷滑而黑者隂毒冷極也鼻息
鼾睡者風温也鼻塞濁涕者風熱也鼻孔搧張者為肺
風肺絶而不治也
察口唇
凡口唇焦乾為脾熱焦而紅者吉焦而黑者凶唇口俱
赤腫者熱甚也唇口俱青黑者冷極也口苦者膽熱也
口中甜者脾熱也口燥咽乾者腎熱也舌乾口燥而欲
飲水者陽明之熱也口噤難言者痙風也凡唇上有瘡
為狐蟲食其藏下唇有瘡為惑蟲食其肛也若唇青舌
卷唇吻反青環口黧黑口張氣直口如魚口口唇顫搖
不止氣出不反皆不治也
察耳
凡耳輪紅潤者生或黃或白或黑或青而枯燥者死薄
而白薄而黑皆為腎敗凡耳聾耳中疼皆屬少陽之熱
而為可治若耳聾舌卷唇青此屬厥隂為難治也
察舌
凡舌鮮紅者吉青為冷青而紫者為隂為寒也赤而紫
者為陽為熱也黑者亢極為難治凡舌上胎白而滑者
青有寒也又曰丹田有熱而胸中有寒也胎黃而燥渴
者熱盛也胎黑而燥渴者熱甚而亢極也若不燥渴舌
上黑胎而滑者為寒為隂也舌卷而焦黑而燥者陽毒
熱極也舌青而胎滑者隂毒冷極也凡舌腫脹舌上燥
裂舌生芒刺皆熱甚也凡舌鞭舌強舌短縮神氣昏亂
語言不清者死也又隂陽易病吐舌數寸者死也舌乃
心之竅屬火而色紅者吉惟黑者乃水尅火故難治也
察身
凡病人身輕自能轉側者易治若身體沈重不能轉側
者則難治也蓋隂證則身重必足冷而踡卧惡寒常好
向壁卧閉目不欲向明懶見人也又隂毒身如被杖之
疼身重如山而不能轉側也又中濕風濕皆主身重疼
痛不可轉側要當辨之大抵陽證身輕而手足和煖開
目而欲見人為可治若頭重視身此天柱骨倒而元氣
敗也凡傷寒傳變循衣摸床兩手撮空此神去而魂亂
也凡病人皮膚潤澤者生而枯燥者死經曰脈浮而洪
身汗如油喘而不休形體不仁乍静乍亂此為命絶也
證治準繩卷四十
