證治準繩卷十五
明王肯堂撰
準繩
七竅門
目
經云瞳子黑眼法於隂白眼赤脈法於陽故隂陽合轉
而精明此則眼具隂陽也又曰五藏六府之精氣皆
上注於目而為之精精之窠為眼骨之精為瞳子筋之
精為黑眼血之精為絡其窠氣之精為白眼肌肉之精
為約束裹擷筋骨氣血之精而與脈并為系上屬於腦
後出於項中此則眼具五藏六府也後世五輪八廓之
說蓋本諸此藏府主目有二一曰肝經云東方青
色入通於肝開竅於目藏精於肝又云人卧血歸於肝
肝受血而能視又云肝氣通於目肝和則目能辨五色
矣二曰心經云心合脈諸脈者皆屬於目是已至東
垣又推之而及於脾如下文所云東垣曰五藏生成
篇云諸脈者皆屬於目目得血而能視針經九卷大惑
論云心事煩冗飲食失節勞役過度故脾胃虚弱心火
太盛則百脈沸騰血脈逆行邪害孔竅天明而日月不
明也夫五藏六府之精氣皆禀受於脾土而上貫於目脾
者諸隂之首也目者血氣之宗也故脾虚則五藏之精
氣皆失所司不能歸明於目矣心者君火也主人之神
宜静而安相火代行其令相火者包絡也主百脈皆榮
於目既勞役運動勢乃妄行及因邪氣所并而損其血
脈故諸病生焉凡醫者不理脾胃及養血安神治標不
治本不明正理也陽主散陽虚則眼楞急而為倒睫
拳毛隂主斂隂虚不斂則瞳子散大而為目昏眼花
靈樞顛狂篇云目眥外決於面者為銳眥在内近鼻
者為内眥上為外眥下為内眥論疾診尺篇云診脈痛
赤脈從上下者太陽病從下上者陽明病從外走内者
少陽病太陽病宜温之散之陽明病宜下之寒之少陽
病宜和之保命集云眼之為病在府則為表當除風
散熱在藏則為裏當養血安神暴發者為表而易療久
病者為裏而難治除風散熱者瀉青丸主之養血安神
者定志丸主之婦人熟地黃丸主之或有肥體氣盛風
熱上行目昏澀槐子散主之此由胸中濁氣上行也重
則為痰厥亦能損目常使胸中氣清自無此病也又有
因目疾服涼藥多則損氣者久之眼漸昏弱乍明乍暗
不能視物此則失血之驗也熟乾地黃丸宣風散定志
丸相須養之或有視物不明見黑花者此之謂腎氣弱
也當補腎水駐景丸是也或有暴失明者謂眼居諸陽
交之會也而隂反閉之此風邪内滿當有不測之病也
子和曰聖人雖言目得血而能視然血亦有太過不
及也太過則目壅塞而發痛不及則目耗竭而失明故
年少之人多太過年老之人多不及但年少之人則無
不及年老之人其間猶有太過者不可不察也夫目之
内眥太陽經之所起血多氣少目之銳眥少陽經也血
少氣多目之上綱太陽經也亦血多氣少目之下綱陽
明經也血氣俱多然陽明經起於目兩旁交頞之中與
太陽少陽俱會於目惟足厥隂經於目系而已故血太
過者太陽陽明之實也血不及者厥隂之虚也故出血
者宜太陽陽明蓋此二經血多故也少陽一經不宜出血
血少故也刺太陽陽明出血則目愈明刺少陽出血則
目愈昏要知無使太過不及以養血脈而已凡血之為
物太過則濫太少則枯人熱則血行疾而多寒則血行
遲而少此常理也目者肝之外候也肝主目在五行屬
木雖木之為物太茂則蔽密太衰則枯瘁矣夫目之五
輪乃五藏六府之精華宗脈之所聚其白人屬肺金肉
輪屬脾土赤脈屬心火黑水神光屬腎水兼屬肝木此
世俗皆知之矣及有目疾則不知病之理豈知目不因
火則不病何以言之白輪變赤火乘肺也肉輪赤腫火
乘脾也黑水神光被翳火乘肝與腎也赤脈貫目火自
甚也能治火者一句可了故内經曰熱勝則腫凡目暴
赤腫起差明癮澀淚出不止暴寒目瞞皆太熱之所為
也治火之法在藥則鹹寒吐之下之在針則神廷上星
頂會前𩕄百會血之翳者可使立退痛者可使立己昧
者可使立明腫者可使立消惟小兒不可刺𩕄會為肉
分淺薄恐傷其骨然小兒水在上火在下故目明老人
火在上水不足故目昏内經曰血實者宜決之又經曰
虚者補之實者瀉之如雀目不能夜視及内障暴怒大
憂之所致也皆肝主目血少禁出血止宜補肝養腎至
於暴赤腫痛皆宜以䤵針刺前五穴出血而已次調鹽
油以塗髮根甚者雖至於再雖至於三可也量其病勢
以平為期按此謂目疾出血最急於初起熱痛暴發
或久病鬱甚非三稜針宣泄不可然年高之人及久病
虚損并氣鬱者宜從毫針補瀉之則可故知子和亦大
略言耳於少陽一經不宜出血無使太過不及以養血
脈而已斯意可見五輪金之精騰結而為氣輪木之
精騰結而為風輪火之精騰結而為血輪土之精騰結
而為肉輪水之精騰結而為水輪氣輪者目之白晴是
也内應於肺西方庚辛申酉之金肺主氣故曰氣輪金
為五行之至堅故白珠獨堅於四輪肺為華蓋部位至
高主氣之升降少有怫鬱諸病生焉血隨氣行氣若怫
鬱則火勝而血滯火勝而血滯則病變不測火尅金金
在木外故氣輪先赤金尅木而後病及風輪也金白尚
白故白澤者順也風輪者白内青睛是也内應於肝東
方甲乙寅夘厥隂風木故曰風輪目竅肝肝在時為春
春生萬物色滿宇宙惟目能鑒故屬竅於肝也此輪清
脆内包膏汁有涵養瞳神之功其色青故青瑩者順也
世人多黃濁者乃濕熱之害唯小兒之色最正至長食
味則泄其氣而色亦易矣血輪者目兩角大小眥是也
内應於心南方丙丁己午火心主血故曰血輪夫火在
目為神光火衰則有昏瞑之患火炎則有焚燥之殃雖
有兩心而無正輪心君主也通於大眥故大眥赤者實
火也心包絡為小心小心相火也代君行令通於小眥
故小眥赤者虚火也若君主拱默則相火自然清寧矣
火色赤唯紅活為順也肉輪者兩睥是也中央戊巳辰
戌丑未之土脾主肉故曰肉輪脾有兩葉運動磨化水
穀外亦兩睥動静相應開則萬用如陽動之發生閉則
萬寂如隂静之收歛土藏萬物而主静故睥合則萬有
寂然而思睡此藏納歸静之應也土為五行之主故四
輪亦為睥所包涵其色黃得血而潤故黃澤為順也華
元化云目形類丸瞳神居中而前如日月之麗東南而
晦西北也内有大絡六謂心肺脾肝腎命門各主其一
中絡八謂膽胃大小腸三焦膀胱各主其一外有旁支
細絡莫知其數皆懸貫於腦下連藏府通暢血氣往來
以滋於目故凡病發則有形色絲絡顯見而可驗内之
何藏府受病也外有二竅以通其氣内有諸液出而為
淚有神膏神水神光真氣真血真精此皆滋目之源液
也神膏者目内包涵膏液如破則黑稠水出是也此膏
由膽中滲潤精汁積而成者能涵養瞳神衰則有損神
水者由三焦而發源先天真一之氣所化在目之内雖
不可見然使觸物損破則見黑膏之外有似稠痰者是
也在目之外則目上潤澤之水是也水衰則有火勝燥
暴之患水竭則有目輪大小之疾耗澀則有昏眇之危
虧者多盈者少是以世無全精之目神光者謂目自見
之精華也夫神光發於心原於膽火之用事神之在人
也大矣在足能行在手能握在舌能言在鼻能嗅在耳
能聽在目能視神舍心故發於心焉真血者即肝中升
運滋目經絡之血也此血非比肌肉間易行之血因其
脈絡深高難得故謂之真也真氣者蓋目之經絡中往
來生用之氣乃先天真一發生之元陽也大宜和暢少
有鬱滯諸病生焉真精者乃先後天元氣所化精汁起
於腎施於膽而後及瞳神也凡此數者一有所損目則
病矣大㮣目圓而長外有堅殼數重中有清脆内包黑
稠神膏一函膏外則白稠神水水以滋膏水外則皆血
血以滋水膏中一點黑瑩是腎膽所聚之精華唯此一
點燭照鑒視空闊無窮者是曰水輪内應於腎北方壬
癸亥子水也妙在三膽汁腎氣心神也五輪之中四
輪不鑒唯瞳神乃照物者風輪則有包衞涵養之功風
輪有損瞳神不久留矣或曰瞳神水也氣也血也膏也
曰非也非血非氣非水非膏乃先天之氣所生後天之
氣所成隂陽之妙藴水火之精華血養水水養膏膏護
瞳神氣為運用神則維持喻以日月理實同之而午前
則小午後則大亦隨天地隂陽之運用也大抵目竅於
肝主於腎用於心運於肺藏於脾有大有小有圓有長
亦由稟受之異男子右目不如左目精華女子左目不
如右目光明此各得其隂陽氣分之主也然聰愚佞直
柔弱壽夭亦能驗目而知之神哉豈非人身之至寳乎
八廓應乎八卦脈絡經緯於腦貫通藏府逹血氣往
來以滋於目廓猶城郭然各有門路往來而匡廓衛禦
之意也乾居西北絡通大腸之府藏屬肺肺與大腸相
為隂陽上運清純下輸糟粕為傳送之官故曰傳道廓
坎正北方絡通膀胱之府藏屬於腎腎與膀胱相為隂
陽主水之化源以輸津液故曰津液廓艮位東北絡通
上焦之府藏配命門命門與上焦相為隂陽會合諸隂
分輸百脈故曰會隂廓震正東方絡通膽府藏屬於肝
肝膽相為隂陽皆主清淨不受濁穢故曰清淨廓巽位
東南絡通中焦之府藏配肝絡肝與中焦相為隂陽肝
絡通血以滋養中焦分氣以化生故曰養化廓離正南
方絡通小腸之府藏屬於心心與小腸相為藏府為諸
陽受盛之胞故曰胞腸廓坤位西南絡通胃之府藏屬
於脾脾胃相為藏府主納水穀以養生故曰水穀廓兑
正西方絡通下焦之府藏配腎絡腎與下焦相為藏府
關主隂精化生之源故曰關泉廓藏府相配内經已有
定法而三焦分配肝腎者此目之精法也蓋目專竅於
肝而主於腎故有二絡之分配焉左目屬陽陽道順行
故廓之經位法象亦以順行右目屬隂隂道逆行故廓
之經位法象亦以逆行察乎二目兩眥之分則昭然可
見隂陽順逆之道矣開導說夫目之有血為養目之
源充和則發生長養之功全而目不病虧滯則病生矣
猶物之有水為生物之澤時中則灌溉滋生之得宜而
物秀旱澇則物壊矣皆一氣使之然也是故天之六氣
不和則隂陽偏勝旱澇承之水之盈虧不一物之秀槁
不齊雨暘失時而為物害也譬之山崩水湧滂沛妄行不
循河道而流任其所之不得已而疏塞決隄以泄其溢
使無淪溺昏墊之患人之六氣不和水火乖違滛亢承
之血之旺衰不一氣之升降不齊榮衛失調而為人害
也蓋由隂虚火盛炎熾錯亂不遵經絡而來鬱滯不能
通暢不得已而開澀導瘀以瀉其餘使無脹潰損珠之
患與戰理同其所有六謂迎香内睥上星耳際左右太
陽穴也内脾正隊之衝鋒也其功雖遲漸收而平順兩
太陽擊其左右翼也其功次之上星穴絶其餉道也内迎
香抵賊之巢穴也成功雖速乘險而征耳際繫其遊騎
耳道遠功卑智者不取此實拯危之良術挫敵之要機
與其閉門捕賊不若閉門逐之為良法也蓋病淺而邪
不勝正者固内治而邪自退矣倘或六陽炎熾不若開
導通之縱使其虚雖有所傷以藥内治之功而補其所
虧庶免瘀滯至極而有潰爛枯凸之患惜乎開導之法
利害存焉有大功於目而人不知有隱禍於目而人亦
不知其摧鋒挫銳臨大敵而拯禍亂此其功之大也耗
液傷膏弱光華而乏滋生此其禍之隱也唯能識證之
輕重目之虚實而伐之無過不及之弊庶可為醫之良
者點服藥說病有内外治各不同内疾已成外證若
無點之何益外有紅絲赤脈若初發乃微邪退後乃餘
賊點亦可消服之猶愈内病始盛而不内治只泥外點
者不唯徒點無功且有激發之患内病既成外病已見
必須内外夾攻點服並行奈之何人有愚拗不同有喜服
而畏點者有喜點而畏服者不知内疾既發非服不除
外疾既成非點不退濬其流不若塞其源伐其枝不若
斷其根揚湯止沸不如釜底抽薪此謂治本也内病既
發不服而除者吾未之見也物汚須濯鏡垢須磨脂
膏之釜不經洗滌烏能清淨此謂治標也若外障既成
不點而去者吾亦未之見也若内障不服而點者徒激
其火動其氣血反損無益服而點者亦然外障服而不
點病初發浮嫩不定者亦退既已結成者服雖不發不
長所結不除當内外夾攻方盡其妙鈎割針烙說鈎
者鈎起之謂割割去也針非砭針之針乃針撥瞳神之
針烙即熨烙之烙此四者猶斬刈之刑剪戮兇頑之法
也要在審鞫明而詳奪定然後加刑先滅巨魁次從惡
則情真罪當而良善無侵濫之憂強暴無猖獗之患在
治法乃開泄鬱滯滌除瘀積之術也要在證候明而部
分當始可施治先伐標病後去本病則氣和血寧而精
膏無傷耗之患輪廓無悞損之失如鈎先須識定何處
皮肉筋脈浮淺而手力亦隨病輕重行之如針先須識
定内障證候可針歲月已足氣血寧定者方與之庶無
差謬針後當照證内治其水或補或瀉各隨其證之所
宜若只治其標不治其本則氣不定不久復為害矣割
如在氣血肉三輪者可割而大眥一塊紅肉乃血之英
心之華也若誤割之則目盲因神在而傷者死有割傷
因而惹風及元虚之人犯燥濕盛者潰爛為漏為目枯
凡障若掩及風輪之重厚者雖可割亦宜輕輕從旁淺
淺披起及諸病如攀晴努肉鷄冠蜆肉魚子石榴赤脈
虬筋内睥粘輪等證可割餘病及在風輪之淺者誤割
之則珠破而目損烙能治殘風潰眩瘡爛濕熱久不愈
者輕則不須烙而治自愈若紅障血分之病割去者必
須用烙定否則不久復生在氣分之白者不須用烙凡
針烙皆不可犯及烏珠不惟珠破亦且甚痛雖有惡障
厚者鈎割亦宜輕輕淺淺披去外邊其内邊障底只點
藥緩伐久自潛消若&KR2127;割風毒流毒瘀血等證當以活
法審視不可拘於一定針瞳神反背又與内障之針不
同在心融手考輕重得宜須口傳親見非筆下之可形容
大抵鈎割針烙之治功效最速唯有撥亂反正乃乘險
救危要在心小而膽大證的而部當必兼内治方盡其
術目痛有二一謂目眥白眼痛一謂目珠黑眼痛蓋
目眥白眼疼屬陽故晝則疼甚點苦寒藥則效經所謂
白眼赤脈法於陽故也目珠黑眼疼屬隂故夜則疼甚
點苦寒則反劇經所謂瞳子黑眼法於隂故也婁全
善云夏枯草治目珠疼至夜則疼甚者神效或用苦寒
藥點眼上反疼甚者亦神效蓋目珠者連目本目本又
名目系屬厥隂之經也夜甚及用苦寒點之反甚者夜
與寒亦隂故也丹溪云夏枯草有補養厥隂血脈之功
其草三四月開花遇夏至隂生則枯蓋稟純陽之氣也
故治厥隂目疼如神者以陽治隂也予周師目珠疼及
連眉稜骨痛及頭半邊腫痛遇夜則作用黃連膏子點
上則反大疼諸藥不效灸厥隂少陽則疼隨止半月又
作又灸又止者月餘遂以夏枯草二兩香附二兩甘草
四錢同為細末每服一錢五分用茶清調服下咽則疼
減大半至四五日良愈又一男子年六十歲亦目珠連
眉稜骨痛夜甚用苦寒劑點亦甚與前證皆同但有白
翳二點在黑目及外眥與翳藥皆不效亦以此藥間東
垣選奇湯又加四物黃連煎服并灸厥隂少陽而安
倪仲賢論七情五賊勞役飢飽之病云隂陽應象大論
曰天有四時以生長收藏以生寒暑燥濕風寒暑燥濕
風之發耶發而皆宜時則萬物俱生寒暑燥濕風之發
耶發而皆不宜時則萬物俱死故曰生於四時死於四
時又曰人之五藏化為五氣以生喜怒憂悲恐喜怒憂
悲恐之發耶發而皆中節則九竅俱生喜怒憂悲恐之
發耶發而皆不中節則九竅俱死故曰生於五藏死於
五藏目竅之一也光明視見納山川之大及毫芒之細
悉雲霄之高盡泉沙之深至於鑒無窮為有窮而有窮
又不能為窮反而聚之則乍張乍斂乍動乍静為一泓
一點之微者豈力為強致而能此乎是皆生生自然之
道也或因七情内傷五賊外攘飢飽不節勞役異常足
陽明胃之脈足太隂脾之脈為戊巳二土生生之源也
七情五賊總傷二脈飢飽傷胃勞役傷脾戊巳既病則
生生自然之體不能為生生自然之用故致其病曰七
情五賊勞役飢飽之病其病紅赤睛珠痛痛如刺刺應
太陽眼睫無力常欲垂閉不敢久視久視則酸疼生翳
皆成陷下所陷者或圓或方或長或短或如點或如縷
或如錐或如鑿有印此者柴胡復生湯主之黃連羊肝
丸主之睛痛甚者當歸養榮湯主之助陽活血湯主之
加減地黃丸主之決明益隂丸主之加當歸黃連羊肝
丸主之龍腦黃連膏主之已上數方皆羣隊升發陽氣
之藥其中有用黃連黃芩之類者去五賊也搐鼻碧雲
散亦可間用最忌大黃芒硝牽牛石膏梔子之劑犯所
忌則病愈劇又論亡血過多之病曰六節藏象論曰
肝受血而能視宣明五氣篇曰久視傷血氣厥論曰膽
移熱於腦則辛頞鼻淵傳為衂衊瞑目繆刺論曰冬刺
經脈血氣皆脱令人目不明由此推之目為血所養明
矣手少隂心生血血生於目足厥隂肝開竅於目肝亦
主血故血亡目病男子衂血便血婦人産後崩漏亡之
過多者皆能病焉其證睛珠痛珠痛不能視羞明癮澀
眼睫無力眉骨太陽因為酸疼芎歸補血湯主之當歸
養榮湯主之除風益損湯主之滋隂地黃丸主之諸有
熱者加黃芩婦人產漏者加阿膠脾胃不佳惡心不進食
者加生薑復其血使得其所養則愈然要忌鹹物宣明
五氣篇曰鹹走血血病無多食鹹是也白眼痛多有
赤脈視其從上而下者太陽病也羌活為使從下而上
者陽明病也升麻為使從外走内者少陽病也柴胡為
使太陽病宜温之散之陽明病宜下之少陽病宜和之
又惡寒脈浮為有表宜選奇湯防風飲子等散之脈實
有力大腑閉為有裏宜瀉青丸洗肝散等微利之亦有
不腫不紅但沙澀昏痛者乃氣分隱伏之火脾肺絡有
濕熱秋天多有此患故俗謂之稻芒赤亦曰白赤眼也
通用桑白皮散玄參丸瀉肺湯大黃丸洗眼青皮湯朱
砂煎天行赤熱證目赤痛或睥腫頭重怕熱羞明涕
淚交流等證一家之内一里之中往往老幼相傳者是
也然有虚實輕重不同亦因人之虚實時氣之輕重何
如各隨其所以而分經絡以發病有變為重病者有變
為輕病者有不治而愈者不可㮣言此一章專為天時
流行熱邪相感染而人或素有目疾及痰火熱病水少
元虚者則爾我傳染不一其絲脈雖多赤亂不可以為
赤絲亂脈證常時如是之比若感染輕而源清邪不勝
正者則七日而自愈蓋火數七故七日火氣盡而愈七
日不愈而有二七者乃再傳也二七不退者必其犯觸
及本虚之故防他變證矣暴風客熱證非天行赤熱
爾我感染之比又非寒熱似瘧目痛則病發病發則目
痛之比乃素養不清躁急勞苦客感風熱卒然而發也
雖有腫脹乃風熱夾攻火在血分之故治亦易退非若
腫脹如杯等證久積退遲之比火脹大頭證目赤痛
而頭面浮腫皮肉燥赤也狀若大頭傷寒夏月多有此
患有濕熱風熱濕熱多淚而睥爛風熱多脹痛而憎寒
若失治則血滯於内雖得腫消而目必有變矣羞明
怕熱證謂明熱之處而目痛澀畏避不能開也凡病目
者十之六七皆有此患病源在於心肝脾三經總而言
之不過一火燥血熱病在陽分是以見明見熱則惡類
而澀痛畏避蓋已之精光弱而不能敵彼之光是以隂
黑之所則清爽怕熱無不足之證羞明有不足之證若
目不赤痛而畏明者乃不足之證為血不足膽汁少而
絡弱不能運精華以敵陽光之故今人皆稱為怕日羞
明者俗傳音近之誤蓋日熱二音類近習俗呼誤已久
不察其理遂失其正只以怕熱羞明論之其理灼然可
見夫明字所包已廣何用再申日字若以日字專主陽
光言之則怕熱一證無所歸矣臉硬睛疼證不論有
障無障但兩臉堅硬而睛疼頭或痛者尤急乃風熱在
肝肝虚血少不能營運於目絡水無所滋火反乘虚而
入會痰燥濕熱或頭風夾摶故血滯於睥肉睛因火擊
而疼輕則内生椒瘡重則為腫脹如杯瘀血灌睛等證
治當傅退稍耎翻睥開導之吉若堅硬之甚且漸漸腫
起而痛及頭腦雖已退而復來其脹日高雖傅治不退
不輭者此頭風欲成毒也(宜服通肝散二术散若有障膜用春雪膏點之)赤
痛如邪證每目痛則頭亦痛寒熱交作如瘧狀凡病發
則目痛目痛則病發輕則一年數發重則一月數發蓋
肝腎俱虚之故熱者内之隂虚火動邪熱也寒者榮衛
虚外之腠理不實而覺寒也若作風寒瘧疾或用峻削
之治則血愈虚而病愈深矣宜小柴胡合四物湯主之
不效則活血益氣湯氣眼證纔怒氣則目疼宜酒調
復元通氣散痛如針刺證目珠痛如針刺病在心經
實火有餘之證若痛驀然一二處如針刺目雖不赤亦
是心經流火别其痛在何部分以見病將犯其經矣(宜服)
(洗心散次服還睛散及乳香丸補肝散按此證多有體勞目勞策氣不上潮於目而如針刺之痛者宜養其)
(榮若降火則殆矣)熱結膀胱證目病則小便不通利而頭疼
寒熱者方是若小便清利者非也乃熱蒸於膀胱先利
清其水後治其目則愈矣蓋太陽經脈循目絡上行巔
頂故頭疼火極則兼水化又血虚者表疎故發寒熱熱
甚則水氣閉澀而神水被蒸乏潤安得不竭大小雷
頭風證此證不論偏正但頭痛倏疾而來疼至極而不
可忍身熱目痛便秘結者曰大雷頭風若痛從小至大
大便先潤後燥小便先清後澀曰小雷頭風大者害速
小者稍遲雖有大小之說而治則同一若失緩禍變不
測目必損壞輕則&KR2536;凸重則結毒宜早為之救免於禍
成而救之不逮世人每慮此患害速故疑於方犯惑於
鬼祟深泥巫祝而棄醫治遂致禍成悔無及矣左右
偏頭風證左邊頭痛右不痛曰左偏風右邊頭痛左不
痛曰右偏風世人往往不以為慮久則左發損左目右
發損右目有左損反攻右右損反攻左而二目俱損者
若外有赤痛淚熱等病則外證生若内有昏眇眩暈等
病則内證生矣凡頭風痛左害左痛右害右此常病易
知者若難知者左攻右右攻左痛從内起止於腦則攻
害也遲痛從腦起止於内則攻害也速若痛從中間發
及眉梁内上星中發者兩目俱害亦各因其人之觸犯
感受左右偏勝起患不同遲速輕重不等然風之害人
尤慘若能保養調護亦可免患愚者驕縱不知戒忌而
反觸之以致患成而始悔良可痛哉隂邪風證額板
骨眉稜骨痛也發則多於六陽用事之時元虚精弱者
則有内證之患若兼火者則有外證之病陽邪風證
腦後枕骨痛也多發於六隂用事之月發則有虚運耳
鳴之患久而不治内障成矣卒腦風證太陽内如槌
似鑽一團而痛也若痛及目珠珠外有赤脈縱貫及瘀
滯者必有外之惡證來矣若珠不赤痛只自覺視如雲
遮霧障漸漸昏眇者内證成矣急早治之以免後慮
巔頂風證天靈蓋骨内痛極如槌如鑽也陽分痛尤甚
隂分痛稍可夾痰濕者每痛多眩暈若痛連及珠子而
脹急瘀赤者外證之惡候若昏眇則内證成矣成因證
者尤多於外者遊風證頭風痛無常位一飯之頃遊
易數徧而不能度其何所起止也若痛緩而珠赤赤而
有障起者必變外障痛甚而腫脹緊急者必有瘀滯之
患久而失治不赤痛而昏眇者内證來成外證者多然
為害遲如各風耳邪風證人素有頭風因而目病或
素目病因而頭風二邪並立摶夾而深入腦袋致傷肝
膽諸絡故成此患頭痛則目病目病則頭痛輕則一年
數發重則一月數發頭風目病常並行而不相悖也非
若雷頭風風火摶激而瘀滯之急者又非若天行赤熱
𫝊染之邪客風暴熱之風火寄旅無定及諸火脹頭痛之
比此專為自家本病久成者非若彼之標病新來之輕
者若赤痛脹急則有外證之候若無赤痛而只内脹及
赤痛不甚無瘀滯之證而只昏眇者内證成矣
目赤内經目赤有三一曰風助火鬱於上經云少
隂司天之政二之氣陽氣布風乃行寒氣時至民病目
瞎目赤氣鬱於上而熱又云少陽司天之政初之氣風
勝乃淫候乃大温其病氣怫於上目赤是也二曰火
盛經曰火太過曰赫曦之紀其病目赤又云火鬱之發
民病目赤心熱又曰少陽司天之政三之氣炎暑至目
赤又云少陽之勝目赤是也三曰燥邪傷肝經云歲
金太過燥氣流行民病目赤又云陽明司天燥氣下臨
肝氣上從脇痛目赤是也倪仲賢論心火乘金水衰
反制之病曰天有六邪風寒暑濕燥火也人有七情喜
怒憂思悲恐驚也七情内召六邪外從從而不休隨召
見病此心火乘金水衰反制之原也世病目赤為熱人
所共知者也然不審其赤分數等治各不同有白睛純赤
熱氣炙人者乃淫熱反尅之病也治如淫熱反尅之病有
白睛赤而腫脹外睫虚浮者乃風熱不制之病也治如
風熱不制之病有白睛淡赤而細脈深紅縱横錯貫者
乃七情五賊勞役飢飽之病也治如七情五賊勞役飢
飽之病有白睛不腫不脹忽如血貫者乃血為邪勝凝
而不行之病也治如血為邪勝凝而不行之病有白睛
微變青色黑睛稍帶白色白黑之間赤環如帶謂之抱
輪紅者此邪火乘金水衰反制之病也此病或因目病
已久抑鬱不舒或因目病悞食寒凉藥過多或因目病
時内多房勞皆能内傷元氣元氣一虚心火亢盛故火
能尅金金乃手太隂肺白睛屬肺水乃足少隂腎黑睛
屬腎水本尅火水衰不能尅反受火制故視物不明昏
如霧露中或睛珠高低不平其色如死甚不光澤赤帶
抱輪而紅也口乾舌苦眵多羞澀稍有熱者還隂救苦
湯主之黃連羊肝丸主之川芎決明散主之無口乾舌
苦眵多羞澀者助陽活血湯主之神驗錦鳩丸主之萬
應蟬花散主之有熱無熱俱服千金磁硃丸鎮墜心火
滋益腎水榮養元氣自然獲愈也噫天之六邪未必能
害人也唯人以七情召而致之也七情匿召六邪安從
反此者豈止能避而已哉猶當役之而後已也論淫
熱反尅之病曰膏粱之變滋味過也氣血俱盛稟受厚
也亢陽上炎隂不濟也邪入經絡内無禦也因生而化
因化而熱熱為火火性炎上足厥隂肝為木木生火母
姙子子以淫勝禍發反尅而肝開竅於目故肝受尅而
目亦受病也其病眵多眊矂緊澀赤脈貫睛藏府秘結
者為重重者芍藥清肝散主之通氣利中丸主之眵多
眊矂緊澀赤脈貫睛藏府不秘結者為輕輕者減大黃
芒硝芍藥清肝散主之黃連天花粉丸主之少盛服通
氣利中丸目眶爛者内服上藥外以黃連蘆甘石散收
其爛處兼以點眼春雪膏龍腦黃連膏搐鼻碧雲散攻
其淫熱此治淫熱反尅之法也非膏梁之變非氣血俱
盛非亢陽上炎非邪入經絡母用此也用此則寒涼傷
胃生意不上升反為所害論風熱不制之病曰風動
物而生於熱譬以烈火焰而必吹此物類感召而不能
違間者也因熱而召是為外來久熱不散感而自生是
為内發内外為邪唯病則一淫熱之禍條已如前益以
風邪害豈纖止風加頭痛風加鼻塞風加腫脹風加涕
淚風加腦巔沉重風加眉骨痠疼有一如此羌活勝風
湯主之風加痒則以杏仁龍腦草泡散洗之病者有此
數證或不服藥或悞服藥翳必隨之而生矣(餘文詳外章條)
七情五賊勞役饑飽之病(見目痛)論血為邪勝凝而不
行之病曰血隂物類地之水泉性本静行其勢也行為
陽是隂中之陽乃坎中有火之象隂外陽内故行也純
隂故不行也不行則凝凝則經絡不通經曰足陽明胃
之脈常多氣多血又曰足陽明胃之脈常生氣生血手
太陽小腸之脈斜絡於目眥足太陽膀胱之脈起於目
内眥二經皆多血少氣血病不行血多易凝靈蘭秘典
論曰脾胃者倉廩之官五味出焉五味淫則傷胃胃傷
血病是為五味之邪從本生也又曰小腸者受盛之官
化物出焉遇寒則阻其化又曰膀胱者州都之官津液
藏焉遇風則散其藏一阻一散血亦病焉是為風寒之
邪從末生也凡是邪勝血病不行不行漸滯滯則易凝
凝則病始外見以其斜絡目眥耶以其起於目内眥耶
故病環目青黤如被物傷狀重者白睛亦黤輕者或成
斑點然不痛不痒無淚眵眊矂羞澀之證是曰血為邪
勝凝而不行之病此病初起之時大抵與傷風證相似
一二日則顯此病也川芎行經散主之消凝大丸子主
之睛痛者更以當歸養榮湯主之如此則凝復不滯滯
復能行不行復行邪消病除血復如故戴復菴云赤
眼有數種氣毒赤者熱壅赤者有時眼赤者無非血壅
肝經所致蓋肝主血通竅於眼赤眼之病大率皆由於
肝宜黑神散消風散等分白湯調食後睡時服仍用荳
腐切片傅其上鹽就者可用酸漿者不可用即烏荳傅
&KR1883;之意風熱赤甚者於黑神散消風散二藥中放令
消風頭高間以折二泔睡時冷調洗肝散或菊花散服
仍進四物湯内用生地黃赤芍藥只須半貼食後作一
服却加赤茯苓半錢醉將軍一錢(即酒蒸大黃)早晨鹽湯下
養正丹二三十粒若不便於過涼之劑則不必用洗肝
散宜黑神散二錢消風散一錢尋常赤眼用黃連研
末先用大菜頭一箇切了蓋剜中心作一竅入連末在
内復以蓋遮住竹簽簽定慢火内煨熟取出候冷以菜
頭中水滳入眼中若赤眼久而不愈用諸眼藥無效
者早起以蘇子降氣湯下黑錫丹日中以酒調黑神散
臨睡以消風散下三黃丸此數藥不獨治久赤諸眼疾
皆治之海藏云目赤暴作雲翳痛不可忍宜四物龍
膽湯眼赤暴發腫散熱飲子瀉青丸肝藏實熱眼
赤疼痛竹葉湯龍膽飲决明子湯麥門冬湯瀉肝散羊
肝丸服寒涼藥太過目赤而不痛内服助陽和血補
氣湯外用碧天丸洗之目赤腫足寒者必用時時温
洗其足并詳赤脈處屬何經灸三里臨泣崑崙等穴立
愈赤眼痒痛煎枸把汁服治暴赤眼古銅錢刮淨
薑上取汁於錢唇點目熱淚出隨點隨愈有瘡者不可
用或削附子赤皮末加蠶屎著眥中或本事針頭丸皆
治隂病目赤九節黃連秦皮麤末加滑石煎湯洗或
用艾燒煙以碗蓋之候煙上煤取下入黃連以温水調洗
及前煨菜汁方皆治陽病目赤瘀血灌睛證為病最
毒若人偏執己見不用開鎌者其目必壊初起不過紅
赤次後紫脹及後則白珠皆脹起甚則脹為形如蝦座
蓋其病乃血灌睛中瘀塞不通在睥則腫脹如杯椒瘡
之患在珠則白輪涌起凝脂翳黃膜上衡痕&KR2536;成窟花
翳白陷鶻眼凝睛等惡證出也失治者必有青黃牒出
&KR2536;凸之禍凡見白珠赤紫睥腫虬筋紫脹傅點不退必
有瘀滯在内可翻睥内視之若睥内色暈泛浮椒瘡或
粟瘡者皆用導之之法則吉不然將有變證生焉宜服
宣明丸分珠散麥門冬湯通血丸及膝歸糖煎散等劑
血灌瞳神證謂視瞳神不見其黑瑩但見其一點鮮紅
甚則紫濁色也病至此亦甚危且急矣初起一二日尚
可救遲則救亦不愈不但不愈恐其人亦不久蓋腎之
真一有傷膽中精汁皆損故一點元陽神氣靈光見其
血之英色而顯於腎部十患九不治者今人但見瘀血
灌睛便呼為血灌瞳神謬矣色似臙脂證不論上下
左右但見一片或一點紅血儼似臙脂抹者是也此血
不循經絡而來偶然客遊肺膜之内滯成此患若欲速
愈者略略於相近處睥内開導治之或就於所滯之處
開之亦好若畏開者内外夾治亦退只是稍遲獨於内
治亦退其效尤遲亦有寡欲慎火者不治自愈若犯禁
而變則瘀滯轉甚因而感激風熱者他證生焉赤脈
貫睛證或一赤脈或二三赤脈不論麤細多少但在這
邊氣輪上起貫到風輪經過瞳外接連那邊氣輪者最
不易治且難退而易來細者稍輕麤者尤重從上下者
重從下上者稍輕貫過者有變證絲麤及有傍絲虬亂
者有變證凡各障外有此等脈罩者雖在易退之證亦
退遲也貫雖未連而侵入風輪或一半或三分之二之
一皆不易退蓋得生氣之故也此證專言脈已挂侵風
輪之重非比赤絲亂脈止在氣輪之輕者今人但見絲
脈便呼為赤脈貫睛非也夫絲脈在風輪氣輪上下麤
細連斷為病各有緩急常變不同既不能明其證又何
能施療乎赤絲亂脈證謂氣輪有絲脈赤亂久久常
如是者然害各不同或因目痛火雖退不守禁戒致血
滯於絡而赤者或因冒風沙煙瘴親火向熱鬱氣勞心
恣酒嗜燥竭視勞瞻而致有所鬱滯而赤者有痛不痛
有淚無淚有羞明不羞明為病不等蓋病生在氣輪白
珠上有絲脈縱横或稀密麤細不等但常常如是久而
不愈者也非若天行客風等證之暴壅赤脈貫睛之難
惡者比若只赤亂或昏昧澀緊不爽或有微微淚濕者
輕因而犯戒者變重若脈多赤亂兼以枯澀而緊痛淚
濕而爛腫者重驗之當以大脈為主從何部分而來或
穿連某位即别其所患在何經絡或傳或變自病合病
等證分其生尅承制然後因其證而投其經以治之治
外者細脈易退大脈虬紫者退遲雖點細而脈大者必
須耐久去盡方已庶無再來之患不然他日犯禁其病
復發若有别證火亦循此而至凡絲脈沿到風輪上者
病尤重而能變若因其滯而日積月累一旦觸發脈紫
脹及脾腫者用開導之凡見絲脈虬紫内服外點點時
細縮不點即脹久久亦然及因而激動滯病變者珠雖
不紫睥雖不腫亦有積滯在内深處乃積滯尚輕而在
絡中幽深之所故未脹出耳揭開上睥深處看之其内
必有不平之色在焉因其滯而量其輕重略略導之不
可過過則有傷真血水虧膏澀目力昏弱之患附目
珠俱青證乃目之白珠變青藍色也病在至急蓋氣輪
本白被鬱邪蒸逼走散珠中膏汁遊出在氣輪之内故
色變青藍瞳神必有大小之患失治者瞳神損而為終
身痼疾矣然當各因其病而治其本則頭風者風邪也
傷寒瘧疾痰火熱邪也因毒者毒氣所攻也餘倣此
目腫脹風眼腫用枸杞白皮雞子白皮等分研令極
細每日三次吹鼻内肝經實熱眼赤腫痛麥門冬湯
瀉肝散龍膽飲風熱上攻目赤腫痛金絲膏琥珀煎
滌風散白睛腫脹痛大黃丸桑白皮散洗眼青皮湯
玄參丸瀉肺湯朱砂煎腫脹如杯證謂目赤痛睥脹
如杯覆也是邪在木火之有餘蓋木尅土火生土今肝
邪實而傳脾上土受木尅而火不能生火邪反乘虚而
為炎燥之病其珠必疼尤重而睥亦急硬若暴風客熱
作腫者必熱淚多而珠疼稍緩然風熱自外客感易退
治亦易愈若木火内自攻擊則病亦退遲重則疼滯閉
塞血灌睛中而變證不測矣須用開導之法輕則敷治
而退重則必須開導此大意也若敷治不退及退而復
來并開導不消消而復發痛連頭腦而腫愈高睥愈實
者此風熱欲成毒之候也形如蝦座證因瘀滯已甚
血脹無所從出遂致壅起氣輪狀如蝦座甚則吐出睥
外者病尤急非比魚胞氣分之可緩者瘀血灌睛證與
此證病雖一種灌睛則㮣言而未至於極此則極矣有
半邊脹起者有通珠俱被脹起蓋定烏珠者又有大眥
内近鼻梁處脹出一片如皮如肉狀似袋者乃血脹從
額前中落來故脹起了大眥裏白上寬皮也不可割為
血英在此處悞割者為漏為瞎不可不辨認仔細只用
開導血漸去而皮漸縮小眥脹出如袋者亦然其病大
意是血氣兩盛之患宜以開導為先次看餘證從而治
之在肺部最重久則移傳於肝而風輪有害也狀如
魚胞證氣輪努脹不紫不赤或水紅或白色狀如魚胞
乃氣分之證金水相搏所致不用&KR2127;導唯以清涼則自
消復若有微紅及赤脈者略略於上睥開之不可過此
亦是通氣之說雖不通亦可若頭痛淚熱及内燥而赤
脈多者防有變證宜早導之庶無後患鶻眼凝睛證
有項強頭疼面臉赤燥之患其狀目如火赤綻大脹於
睥間不能斂運轉動若廟塑凶神之目猶鶻鳥之珠赤
而綻凝者凝定也乃三焦關格陽邪實盛亢極之害風
熱壅阻諸絡澀滯目欲爆出矣大宜於内迎香太陽兩
睥上星等處要隘之所並舉而劫治之因風成毒證
初發時乃頭風濕熱瘀血灌睛臉硬睛疼等病失於早
治雖治不得其法遂致邪盛摶夾成毒睥與珠通行脹
出如拳似碗連珠帶腦痛不可當先從烏珠爛起後爛
氣輪有爛沿上下臉并腦及顴上肉盡空而死若飲食
少脾泄臟結者死尤速若能飲食而臟調者死遲人至
中年患此者百無一二可生若患頭疼腫脹珠凸等證
治退復發再治再發痛脹如前者即成此患若已成者
雖治之脹少退痛少止決又發發時再治至於數四終
當一發不復退矣既成此證必無可生之理未成者十
分用心調攝療治得宜猶有可生凡目病但見頭腦痛
甚珠及睥脹而瘀努硬緊雖敷&KR2127;亦不輭總開時略輭
少頃如故者皆此病來也宜向内尋其源而救之庶無
噬臍之悔旋臚泛起證氣輪自平水輪自明唯風輪
高泛起也或只半邊泛起者亦因半邊火來之故乃肝
氣獨盛膽液滯而木道澀火鬱風輪故隨火脹起或在
下或在上或在兩傍各隨其火之所來從上脹者多非
比旋臚尖起已成證而俱凸起頂尖不可翳者乃止言
風輪脹起者耳旋螺尖起證乃氣輪以裏烏珠大㮣
高而綻起如螺師之形圓而尾尖視烏珠亦圓綻而中
尖高故曰旋螺尖起因亢滯之害五氣壅塞故脹起烏
珠在肝獨盛内必有瘀血初起可以平治夫於内平之
法則瘀雖退而氣定膏凝不復平矣病甚高傷者珠外
亦有病如横翳玉翳水晶沉滑等證在焉蓋初起時本
珠欲凸之候因服寒涼之劑救止但失於戕伐木氣故
血雖退而絡凝氣定不復平也神珠自脹證目珠脹
也有内外輕重不同若輕則自覺目内脹急不爽治亦
易退重則自覺脹痛甚甚則人視其珠亦覺漸漸脹起
者病亦發見於外已甚大凡目珠覺脹急而不赤者火
尚微在氣分之間痛者重重則變赤痛脹急重者有瘀
塞之患瘀滯甚而脹急珠覺起者防鶻眼之禍若目不
赤止覺目中或脹或不脹時作時止不一者為火無定
位遊客無常之故有風邪濕熱氣勝怫鬱者皆有目脹
之患但經血部至於痛者皆重而有變矣珠突出眶
證烏珠忽然突出眶也與鶻眼證因滯而慢慢脹出者
不同其故不一有因真元將散精華衰敗致絡脈俱損
痒極揩擦而出者其人不久必死有酒醉怒甚及嘔吐極
而&KR3950;出者有因患火證熱盛而關格亢極而脹出者有
因怒甚吼喊而&KR3950;出者此皆因水液衰少精血耗損故
脈絡澀脆氣盛極火無所從出出而竅澀泄之不及故
涌脹而出亦有因打撲而出者凡出雖離兩臉而脈皮
未斷者乘熱捺入雖入脈絡損動終是光損若突出閣
在臉中而含者易入光不損若離臉脈絡皮俱斷而出
者雖華陀復生不能救矣
目痒因風而痒者驅風一字散因火而痒者於赤
痛條求降火之劑因血虛而痒者四物湯痒若蟲行
證非若常時小痒之輕乃如蟲行而痒不可忍也為病
不一須驗目上有無形證決其病之進退至如有障無
障皆有痒極之患病源非一有風邪之痒有血虚氣動
之痒有虚火入絡邪氣行動之痒有邪退火息氣血得
行脈絡通暢而痒大凡有病之目常時又不醫治而自
作痒者痒一番則病重一番若醫治後而作痒病必去
速若痒極難當時時頻作目覺低陷者命亦不久有極
痒而目脱者死期至矣痒而淚多者血虚夾火大抵痛
屬實痒屬虚雖有火亦是邪火乘虚而入非其本病也
外障在睛外遮暗内經診目痛赤脈從上下者太
陽病從下上者陽明病從外走内者少陽病按此論表
裏之翳明矣用以治病如鼓應桴也凡赤脈翳初從
上而下者屬太陽以太陽主表其病必連眉稜骨痛或
腦頂痛或尖邊頭腫痛是也治法宜温之散之温則臘
茶鹽川附等分煎服立愈戴立齋嘗以此證用川附一
錢作一服隨愈一方附子半兩芽茶一大撮白芷一錢
細辛川芎防風羌活荆芥各半錢煎服神效散則簡要
夏枯草散(必與退雲丸相煎服)東垣選奇湯羌活除醫湯之類是
也赤脈翳初從下而上者或從内眥出外者皆屬陽
明以陽明主裏其證多熱或便實是也治法宜下之寒
之下則局方流氣飲錢氏瀉青丸局方温白丸加黃連
黃檗之類累用累驗寒則一味黃連羊肝丸之類是也
(婁全善云妻姪女形肥笄年時得目疾每一月或二月一發發時紅腫濇痛難開如此者三年服除風散熱等)
(劑及尋常眼藥則左目反有頑翳從銳眥來遮瞳神右目亦有翳從下而上經云從外走内者少陽病從下上)
(者陽明病予謂此少陽陽明二經有積滯也脈短滑而實晨則似短潔古云短為有積滯遏抑藏府宜下之遂)
(用温白丸減川芎附子三之二多加龍膽黃連如東垣五積法從二丸每日加一丸加至大利然後減丸又從)
(二丸加起忽一日於利中下黑塊血若干如墨大而硬堅從此漸覺痊而翳盡去矣)赤脈翳初
從外眥入内者為少陽以少陽主半表半裏治法宜和
解之神仙退雲丸羌活退翳湯消翳散之類是也翳
膜者風熱重則有之或斑入眼此肝氣盛而發在表也
翳膜已生在表明矣宜發散而去之若反疏利則邪氣
内搐為翳益深邪氣未定謂之熱翳而浮邪氣已定謂
之冰翳而沉邪氣牢而深者謂之陷翳當以焮發之物
使其邪氣再動翳膜乃浮佐之以退翳之藥而能自去
也病久者不能速效宜以歲月除之新翳所生表散
方東垣羌活除翳湯有熱者退雲丸之類焮發陷翳
保命集羚羊角散之類用之在人消息若隂虚有熱者
兼服神仙退雲丸東垣云陽不勝其隂乃隂盛陽虚
則九竅不通令青白翳見於大眥乃足太陽少隂經中
鬱遏足厥隂肝經氣不得上通於目故青白翳内阻也
當於太陽少隂經中九原之下以益肝中陽氣衝天上
行此當先補其陽後於足太陽少隂標中瀉足厥隂肝
經隂火乃次治也内經曰隂盛陽虚則當先補其陽後
瀉其隂此治法是也每日清晨以腹中無宿食服補陽
湯食遠服升陽泄隂丸臨卧服連柏益隂丸若天色變
大寒大風并大勞役預日飲食不調精神不足或氣弱
俱不得服候體氣和平天氣如常服之先補其陽使陽
氣上升通於肝經之末利空竅於眼目矣魏邦彦夫
人目翳暴生從下而起其色綠腫痛不可忍先師曰翳
從下而上病從陽明是也綠非五方之正色殆肺腎合
為病邪乃就畫家以墨膩粉合成色諦視之與翳同色
肺腎為病無疑矣乃瀉肺腎之邪而入陽明之藥為之
使既效而他日病復作者三其所從來之經與翳色各
異乃以意消息之曰諸脈皆屬於目脈病則從之此必
經絡不調則目病未己也問之果然因視所不調者治
之病遂不作翳除盡至其年月日期復發者或間一
月或二月一發皆為積治如脈滑者宜温白丸加黃連
草龍膽如東垣五積法服之倪仲賢論風熱不制之
病曰翳如雲霧翳如絲縷翳如秤星翳如秤星者或一
點或三四點而至數十點翳如螺蓋者為病久不去治
不如法至極而致也為服寒涼過多脾胃受傷生意不
能上升漸而致也然必要明經絡庶能應手翳凡自内
眥而出為手太陽足太陽受邪治在小腸膀胱經加蔓
荆子蒼术羌活勝風湯主之自銳眥客主人而入者為
足少陽手少陽手太陽受邪治在膽與三焦小腸經加
龍膽草藁本少加人參羌活勝風湯主之自目系而下
者為足厥隂手少隂受邪治在肝經心經加黃連倍加柴
胡羌活勝風湯主之自抵過而上者為手太陽受邪治
在小腸經加木通五味子羌活勝風湯主之熱甚者兼
用治淫熱之藥搐鼻碧雲散俱治已上之證大抵如開
鍋法搐之隨效然力少而銳宜不時用之以聚其力雖
然始者易而久者難漸復而復漸復而又復可也急於
復者則不治今世醫用磨翳藥者有之用手法揭翳者
有之噫翳猶瘡也奚斯愈乎非徒無益而又害之論
奇經客邪之病曰人之有五藏者猶天地之有五嶽也
六府者猶天地之有四瀆也奇經者猶四瀆之外别有
江河也奇經客邪非十二經之治也十二經之外别有
治奇經之法也繆刺論曰邪客於足陽蹻之脈令人目
痛從内眥始啟玄子王冰註曰以其脈起於足上行至
頭而屬目内眥故病令人目痛從内眥始也針經曰隂
蹻脈入&KR0864;屬目内眥合於太陽陽蹻而上行故陽蹻受
邪者内眥即赤生脈如縷縷根生瘀肉瘀肉生黃赤脂
脂横侵黑睛漸蝕神水此陽蹻為病之次第也或兼銳
眥而病者以其合於太陽故也銳眥者手太陽小腸之
脈也銳眥之病必輕於内眥者蓋枝蔓所傳者少而正
受者必多也俗呼為攀睛即其病也還隂救苦湯主之
撥雲退翳丸主之梔子勝奇散主之萬應蟬花散主之
磨障靈光膏主之消翳復明膏主之朴硝黃連蘆甘石
泡散主之病多藥不能及者宜治以手法先用冷水洗
如針内障眼法以左手按定勿令得動移略施小眉刀
尖剔去脂肉復以冷水洗淨仍將前藥餌之此治奇經
客邪之法也故并置其經絡病始七情五賊勞役飢
飽之病(見目痛條)内急外弛之病(見倒睫拳毛)黃膜上衝證
在風輪下際坎位間神膏之内有翳生而色黃如年
少人指甲内際白巖相似與凝脂翳同一氣脈但凝脂
翳在輪外生點藥可去者此則在膏内熱蒸起點藥所
不能除若漫及瞳神其珠必損不可誤認為涌波可緩
者之證此是經絡阻塞極甚三焦關格火土邪之盛實
者故大便秘小便澀而熱蒸從膏内作膿潰起之禍也
失治者目有&KR2536;凸之患(通脾瀉胃湯神消散皂角丸犀角飲選用)赤膜下
垂證初起甚薄次後甚大大者病急其患有障色赤多
赤脈貫白輪而下也烏珠上半邊近白際起障一片仍
有赤絲牽絆障大絲麤赤甚淚澀珠疼頭痛者病急而
有變絲細少色微赤珠不疼頭不痛者緩而未變亦有
珠雖不疼頭亦不痛若無他證或只澀赤而生薄障障
上仍有細絲牽絆或於障邊絲下仍起星數點此星亦
是凝脂之微病也此等皆是火在内滯之患其病尚輕
治亦當善蓋無形之火潛入膏内故作是病非比有形
血熱之重也若障上有絲及星生於絲梢皆是退遲之
病為接得絲脈中生氣故易生而難退雖然退遲翳薄
絲細赤不甚者只用善逐之足矣甚者不得已而開導
之大抵白珠上半邊有赤脈生起垂下到烏珠者不論
多寡但有疼痛虬赤便是凶證來了總是絲少赤微但
從上而落者退亦遲治當耐久若貫過瞳神者不問麤
細聯斷皆退遲此證是濕熱在腦幽隱之火深潛在絡
故有此脈之赤四圍雖無瘀血其深處亦有積滯緣滯
尚深而火尚伏故未甚耳一旦觸發則其患迸發疾亦
盛矣内無澀滯外無此病輕者消散重者開導此定法
也(内服炙肝散外用紫金膏點之次服通肝散神消散皂角丸)凝脂翳此證為
病最急起非一端盲瞽者十有七八在風輪上有點初
起如星色白中有&KR2536;如針刺傷後漸長大變為黃色&KR2536;
亦漸大為窟者有初起如星色白無&KR2536;後漸大而變色
黃始變出&KR2536;者有初起便帶鵝黃色或有&KR2536;或無&KR2536;後
漸漸變大者或初起便成一片如障大而厚色白而嫩
或色淡黃或有&KR2536;或無&KR2536;而變者或有障又於障内變
出一塊如黃脂者或先有痕&KR2536;後變出凝脂一片者所
變不一禍則一端大法不問星障但見起時肥浮脆嫩
能大而色黃善變而速長者即此證也初起時微小次
後漸大甚則為窟為漏為蟹睛内潰精膏外為枯凸或
氣極有聲爆出稠水而破者此皆鬱遏之極蒸爍肝膽
二絡清氣受傷是以蔓及神膏潰壞雖遲不過旬日損
及瞳神若四圍見有瘀滯者因血阻道路清汁不得升
運之故若四圍不見瘀赤之甚者其内絡深處必有阻
滯之故凡見此證當作急曉夜醫治若遲待長大蔽滿
烏珠雖救得珠完亦帶病矣去後珠上必有白障如魚
鱗外圓翳等狀終身不能脱若結在當中則視昏眇凡
目病有此證起但是頭疼珠痛二便燥澀即是急之極
甚若二便通暢禍亦稍緩有一於斯猶為可畏花翳
白陷證因火爍絡内膏液蒸傷凝脂從四圍起而漫神
珠故風輪皆白或微黃視之與混障相似而嫩者大法
其病白輪之際四圍生漫而來漸漸厚闊中間尚青未
滿者瞳神尚見只是四圍高了中間低了些此金尅木
之禍也或有就於脂内下邊起一片黃膜此二證夾攻
尤急亦有上下生起名順逆障内變為此證者此火土
鬱遏之禍也亦有不從沿際起只自凝脂翳色黃或不
黃初小後大其細條如翳或細顆如星這邊起一箇那
邊起一箇四散生將起來後纔長大牽連混合而目害
此木火禍也以上三者必有所滯治當尋其源濬其流
輕則清涼之重則開導之若病漫及瞳神不甚厚重者
速救亦有挽回之理但絡不得如舊之好凡疾已甚雖
瞳神隱隱在内亦不能救其無疾止可救其&KR2536;凸而已
(知母飲子桑白皮湯)
蟹睛證謂真睛膏損凝脂翳破壊風輪神膏綻出黑顆
小則如蟹睛大則如黑荳甚則損及瞳神内視瞳神亦
如杏仁棗核狀者極甚則細小無了者至極則青黃牒
出者此證與黑翳如珠狀類而治大不同夫黑翳如珠
源從膏内生起非若此因破而出故大不同然有虚實
二證虚者輭而不疼來遲去速實者堅而多痛來速去
遲其視有二其治則一雖有妙手難免瘢黶之患斑
脂翳證其色白中帶黑或帶青或焦黃或微紅或有細
細赤脈絆罩有絲絆者則有病發之患以不發病者論
大略多者粉青色結在風輪邊傍大則掩及瞳神掩及
瞳神者目亦減光雖有神手不能除去治者但可定其
不垂不發亦須内外夾治得氣血定久瘢結牢固庶不
再發若治欠固或即縱犯則斑迹發出細細水泡時起
時隱甚則發出大泡起而不隱又甚則於本處作痛或
隨絲生障或蟹睛再出矣其病是蟹睛收回結疤於風
輪之側非若瑪瑙内傷因内傷氣血結於外生之證猶
有可消之理故治亦不同耳黃油證生於氣輪狀如
脂而淡黃浮嫩乃金受土之濕熱也不腫不疼目亦不
昏故人不求治無他患至老只如此略有目疾發作其
證則為他病之端矣揭開上睥目上邊氣輪上有黃油
者是濕熱從腦而下目必有病又非兩傍可緩之比或
有頭風之患然此病為患又緩治亦容易但不治者恐
貽後患故宜預自保重而去之癘風目上有此者又重
與常人不同狀如懸膽證有翳從上而下貫及瞳神
色青或斑上尖下大薄而圓長狀如膽懸以此得名蓋
腦有瘀熱肝膽膏汁有損變證急來之候宜作緊醫治
若眼帶細細赤脈紫脹而來者尤急頭疼者尤惡内必
有滯急向四圍尋其滯而通之庶免損壊之患玉粒
分經此證或生於睥或生於氣輪生於氣輪者金火亢
承之證燥熱為重生於睥者濕熱為重由土之燥滯其
形圓小而顆堅淡黃色或白肉色當辨其所生部分而
治之故曰玉粒分經初起不疼治亦易退亦有輕而自
愈者若恣酒色嗜辛熱火毒多怒忿躁急之人及久而
不治因而積久者則變大大而堅堅而疼或變大而低
潰色白或淡黃如爛瘡相似者證尚輕若復不知禁忌
且犯戒者則爛深爛深復至於不戒不治者則變為漏
矣不可誤認為粟瘡銀星獨見烏珠上有星獨自生
也若連萃而相生相聚者不是星蓋星不能大大而變
者亦不是有虚實自退不退之證虚實者非指人之氣
血而言乃指絡間之火而言若絡間之虚火客遊因而
鬱滯於風輪結為星者其火無源不得久滯火退氣散
膏清而星自消若火有源而來氣實壅滯於絡者則水
不清故星結不散其色白圓而顆小浮嫩者易退易治
沉澀堅滑者宜作急治之恐滯久氣定治雖退而有迹
為冰瑕矣夫星者猶天之有星由二氣而結其大小亦由
積受盛衰之所致無長大之理故人之患星亦由火在
隂分故為星星亦不能大若能大者此必是各障之初
起也障猶雲雲隨天地之氣而聚散障因人之激戒而
消長即如凝脂一證初起白顆小而圓嫩儼然一星不
出一二日間漸漸長大因而觸犯遂致損目若誤認為
星則謬於千里矣亦有凝脂雖成因無根客火鬱在膏
中作此一點無所觸犯善於護養水清而退者便謂是
星退醫者亦謂是星退遂誤認為星終身執泥不改者
誤人多矣每見世人用愚夫蠢婦執草掄絲朝燈對日
呪咀詭魘謂之結眼間有凝脂水晶銀星虚火聚開翳
障等證偶然而退遂以為功駭羡相傳眇翳棄藥智者
尚蒙其害況愚人乎夫人之目因氣血不能清順是故
壅滯而生病焉調養緘護尚恐無及乃反勞挣強視搏
此陽光即無病之目精強力盛者且不能與之敵而況
病目能無損乎雖倖自病退者光亦渺茫難醒大凡見
珠上有星一二顆散而各自生過一二日看之不大者
方是若七日而退者火數盡之故若連萃貫串相生及
能大者皆非星也又有一等愚人看各色障翳亦呼為
星者抑又謬之甚矣聚開障證謂障或圓或缺或厚
或薄或如雲似月或數點如星痛則見之不痛則隱聚
散不一來去無時或月數發或年數發乃腦有濕熱之
故痰火人患者多久而不治方始生定因而觸犯者有
變證生成不退各隨所發形證而驗之(鎮心丸翹退血散連散)
(磨脂膏美玉散)聚星障證烏珠上有細顆或白色或微黃微
黃者急而變重或聯綴或團聚或散漫或一同生起或
先後逐漸一而二二而三三而四四而六七八十數餘
如此生起者初起者易治生定者退遲能大者有變團
聚生大而作一塊者有凝脂之變聯綴四散傍風輪白
際而起變大而接連者花翳白陷也若兼赤脈爬絆者
退遲若星翳生於絲盡頭者亦退遲進速且有變蓋接
得脈絡生氣之故此證大抵多由痰火之患能保養者
庶幾斵喪犯戒者變證生焉(羚羊角散)
垂廉障證生於風輪從上邊而下不論厚薄但在外色
白者方是若紅赤乃變證非本病也有初起水膏不清
而便成此者有起先赤色火退後膏澀結為此者因其
自上而下如簾之垂故得此名有證數般相似緩急不
同治亦各異不可誤認混呼而誤人一努肉初生亦在
風輪上邊起但色如肉且横厚不同一偃月侵睛亦在
上邊起是氣輪膜内垂下白色而薄與此在外有形者
不同一赤膜下垂因瘀滯火實之急者不同此則只是
白障漫漫生下來而為混障者間有紅亦是略略微紅
而已因其觸犯搏動其火方有變證其病從上而下本
當言順何以逆稱蓋指火而言火本炎上今反下垂是
其逆矣(羌活除翳湯)湧波翳證障從輪外自下而上故曰
湧波非黃膜上衝從内向上之急甚者可比白者緩而
不變赤者急而有變亦有激犯變發他證者就於此障
之内變出黃膜治宜先去上衝後治此證則萬無一失
矣(流氣飲)逆順障證色赤而障及絲脈赤亂縱横上下
兩邊生來若是色白而不變者乃是治後凝定非本證
生來如是治亦不同若色浮嫩能大或微黃色者又不
是此證乃花翳白陷也凡見風輪際處由白珠而來無
數麤細不等赤脈周圍圈圓侵入黑睛黑睛上障起昏
澀者即此證必有瘀滯在内蓋滯於左則從左而來滯
於右則從右而來諸絡皆有所滯則四圍而來睥雖不
赤腫珠雖不脹痛亦有瘀滯於内不可輕視若傷於膏
水則有翳嫩白大而變為花翳白陷若燥澀甚者則下
起一片變為黃膜上衝之證若頭疼珠痛脹急者病又
重而急矣(消翳散)隂陽翳證烏珠上生二翳俱白色一
中虚一中實兩翳聯串如隂陽之圖若白中略帶焦黃
色或純白而光滑沉澀者皆不能去盡若有細細赤絲
絆者退尤遲大抵此證非心堅耐久不能得其效也(羌活)
(退翳散)瑪瑙内傷證其障薄而不厚圓斜不等其色昏
白而帶焦黃或帶微微紅色但如瑪瑙之雜者是雖生
在輪外實是内傷肝膽真氣清液受傷結成此翳最不
能治盡或先有重病退後結成者久久耐心醫治方得
減薄若要除淨須華陀更生可也連珠外翳證與聚
星似是而非蓋聚星在可治之時而色亦不同此則凝
定之證形色沉滑堅澀等狀雖有妙手久治亦難免跡
滯如冰瑕之患也劍脊翳證亦名横翳色白或如糙
米色者或帶微微焦黃色者但狀如劍脊中間略高兩
邊薄些横於風輪之外者即此證也厚薄不等厚者雖
露上下風輪而瞳神被掩視亦不見薄者瞳神終是被
掩視亦昏眊較之重者稍明耳縱色嫩根浮者亦有瘢
痕若滑澀根深沉者雖有妙手堅心止可減半若微微
紅絲罩絆者尤為難退易來以上不論厚薄非需之歲
月必無功耳(七寶湯地皂角丸生熟黃丸)冰瑕翳證薄薄隱隱
或片或點生於風輪之上其色光白而甚薄如冰上之
瑕若在瞳神傍側者視亦不凝光華若掩及瞳神者人
看其病不覺自視昏眊渺茫其狀類外圓翳但甚薄而
不圓又似白障之始但經久而不長大凡風輪有痕&KR2536;
者點服不久不曾補得水清膏足及凝脂聚星等證初
發點服不曾去得盡絶并點片腦過多障跡反去不得
盡而金氣水液凝滯者皆為此證大抵雖治不能速去
縱新患者必用堅守確攻久而方退若滑澀沉深及患
久者雖極治亦難盡去圓翳外障證薄而且圓其色
白大小不等厚薄不同薄者最多間有厚者亦非堆積
之厚比薄者稍厚耳十有九掩瞳神亦名遮睛障病最
難治為光滑深沉之故有隂陽二證之别陽者明處看
則不甚鮮白暗處看則明亮而大隂者暗處看則昏淺
明處看則明大然雖有隂陽驗病之别而治法則同雖
堅心久治亦難免終身之患水晶障證色白如水晶
清瑩見内但高厚滿珠看雖易治得效最遲蓋雖清而
滑根深氣結故也乃初起膏傷時内服寒涼太過外點
冰片太多致精液凝滯結為此病非比白混障之浮嫰
可治者當識别之庶無舛誤其名有三曰水晶曰玉翳
浮瞞曰冰輪如冰凍之堅若傍斜細看則白透睛瞳内
隂處與日中看其形一同治雖略減難免終身之患
魚鱗障證色雖白澀而不光亮狀帶欹斜故號魚鱗乃
氣結膏凝不能除絶者如凝脂翳損及大片病已甚不
得已大用寒涼及冰片多點者往往結為此也馬蝗
積證與努肉大同小異蓋殺伐内外藥治皆同但努肉
有不用割而治愈故曰小異也亦有是努肉先起後變
為重其狀兩頭尖薄中間高厚肉紅色若馬蝗狀横卧
於中四匝有薄薄肉油紫赤筋脈圍遶乃血分之病久
久方成最不易治且難去而易來風疾人每多患此治
之必先用鈎割十去五六方用殺伐之藥則有功不割
則藥力不敵病勢徒費其力然割須用烙其根處不爾
則朝去暮生枉受痛楚多則有激邪之禍變證出焉外雖
劫治内須平治不然外雖平而内必發徒勞無功此狀
乃横條非若努攀漫積之謂也努肉證多起上輪有
障如肉或如黃油至後漸漸厚而長積赤瘀努起如肉
或赤如硃凡性燥暴悖恣嗜辛熱之人患此者多久則
漫珠積肉視亦不見治宜殺伐久久自愈積而無瘀甚
惡證及珠尚露者皆不必用鈎割之治一云努肉攀睛
或先赤爛多年肝經為風所衝而成或用力作勞有傷
肝氣而得或痒或痛自兩眥頭努出心氣不寧憂慮不
已遂乃攀睛或起筋膜宜服洗刀散及二黃散定心丸
肺瘀證由眥而起貫過氣輪如皮似筋横帶至於風
輪光亦不損甚則掩及瞳神方礙瞻視大抵十之八九
皆由大眥而起有赤白二證赤者血分白者氣分其原
在心肺二經初起如薄薄黃脂或赤脈數條後漸漸大
而厚赤者少白者多雖赤者亦是白者所致蓋先有白
而不忌火毒辛熱故傷血而赤非血分之本病也治赤
雖退其質不退必須殺伐殺伐之治雖不見形勢之惡
久而且痛功亦遲緩不若一割即去烙之免其再發大
抵眼科鈎割一法唯此患最為得效鷄冠蜆肉二證
形色相類經絡相同治亦一法故總而言之非二病同
生之謂也其狀色紫如肉形類鷄冠蜆肉者即是多生
睥眥之間然後害及氣輪而遮掩於目治者須用割治
七八後用殺伐不然藥徒費功若割亦用烙定方好其
目大眥内有紅肉一塊如鷄冠蜆肉者乃心經血部之
英華若誤割者輕則損目重則喪命慎之(抽風湯決明散)魚
子石榴二證經絡同治法亦同故總而言之亦非二病
同生魚子障非聚星之比又非玉粒之比其狀生肉一
片外面纍纍顆顆叢生於目或淡紅色或淡黃色或肉
色石榴狀如榴子綻露於房其病紅肉顆或四或六
或八四角生來障滿神珠視亦不見已上二章俱是血
部瘀實之病目疾惡證治用割割後見三光者方可伐
治三光瞑黑者内必瞳神有損不必治也輪上一顆
如赤荳證氣輪有赤脈灌注直落風輪風輪上有顆積
起色紅初如赤小荳次後積大專為内有瘀血之故急
宜開導血漸通顆亦漸消病到此十有九損若白珠上
獨自有顆鮮紅者亦是瘀滯上下無絲脈接貫者只用
點服自消若有貫接者必絡中有血灌來宜向所來之
處尋看量其輕重而導之若白輪有紅顆而脹急澀痛
者有變而急痛連内而根深接内者火疳也又非此比
若白珠雖有紅顆而珠不疼雖疼不甚者病輕治亦易
退善消可矣睛中一點似銀星證白點一顆如星光
滑當睛中蓋定雖久不大不小傍視瞳神在内只是小
些其視光華亦損乃目痛時不忌房事及服滲泄下焦
寒涼之藥過多火雖退而腎絡氣滯膏凝結為此病雖
服不退點亦不除終身之患也五花障證生於神珠
之上斑斑雜雜蓋五藏經絡間之氣俱傷結為此疾其
色或白或糙米色或肉色中帶焦黃微紅藍碧等色斑
斕駁雜不一若中有一點黑色者乃腎絡氣見雖治不
能盡去此狀與斑脂翳瑪瑙内傷形略相似斑脂翳乃
破而結成瘢痕不能去者瑪瑙内傷乃小而薄未掩瞳
神之輕者此則高厚顯大生在膏外可退故不同耳
混障證謂漫珠皆一色之障也患之者最多有赤白二
證赤者易治於白者赤者怕赤脈外爬白者畏光滑如
苔有此二樣牽帶者必難退而易發若先因别證而成
混障則障去而原病見矣若無别證到底只是一色者
若混障因而犯禁觸發者則變證出先治變證後治本
病一云混睛證白睛先赤而後痒痛迎風有淚閉澀
難開或時無事不久亦發年深則睛變成碧色滿目如
凝脂赤路如横赤絲此毒風積熱宜服地黃散外點七
寳膏驚振外障證目被物撞觸而結為外障也與傷
在膏上急者不同初撞目時亦有珠疼澀脹之苦為其
傷輕而瘀自潛消故痛雖止而不戒禁有所觸發其火
致水不清氣滯絡澀而生外障有撞雖輕反不知害有
所觸犯遂為外障者有撞重不戒反觸而變為凶疾者
凡外障結而珠疼頭痛及腫脹者皆是惡證防變急宜
治之(治見為物所傷條)黑翳如珠證非蟹睛木疳之比木疳
是大者生則瞳損不可治此則至大方損珠後損瞳神
也又非蟹睛因破流出之比此肝氣有餘欲泛起之患
故從風輪際處發起黑泡如珠子圓而細或一或二或
三四五六多寡不一其證火實盛者痛虚緩者不痛治
亦易平若長大則有裂目之患(先服羚羊角散後服補腎丸)木疳
證生於風輪者多其色藍綠青碧有虚實二證虚者大
而昏花實者小而痛澀非比蟹睛因破而出乃自然生
出者大小不一亦隨其變長也内障在睛裏昏
暗與不患之眼相似唯瞳神裏有隠隠青白者無
隠隠青白者亦有之婁全善云内障先患一目
次第相引兩目俱損者皆有翳在黑睛内遮瞳子
而然今詳通黑睛之脈者目系也目系屬足厥隂足
太陽手少隂三經蓋此三經藏府中虚則邪乘虚入經
中鬱結從目系入黑睛肉為翳龍木論所謂腦脂流下
作翳者即足太陽之邪也所謂肝氣衝上成翳者即足
厥隂之邪也故治法以針言之則當取三經之腧穴如
天柱風府太衝通里等穴是也其有手巧心審諦者能
用針於黑眼裏撥其翳為效尤捷也以藥言之則當補
中疏通此三經之鬱結使邪不入目系而愈飲食不
節勞傷形體脾胃不足内障眼病宜人參補胃湯益氣
聰明湯圓明内障升麻湯復明散婁云右四方治目不
明皆氣虚而未脱故可與參茋中微加連檗若氣既脱
則黃檗等涼劑不可施經云陽氣者煩勞則張精絶目
盲不可以視耳閉不可以聽之類是其證也内障右眼
小眥青白翳大眥亦微顯白翳腦痛瞳子散大上熱惡
熱大便澀後痞難小便如常遇熱暖處頭疼暗脹能食
日没後天隂暗則昏此證可服滋隂地黃丸翳在太眥
加升麻葛根翳在小眥加柴胡羌活東垣云肝木旺
則火之勝無所畏懼而妄行也故脾胃先受之或病目
而生内障者脾裹血胃主血心主脈脈者血之府也或
曰心主血又曰脈主血肝之竅開於目也(治法亦地黃丸當歸湯之)
(類是也)倪仲賢論隂弱不能配陽之病曰五藏無偏勝
虚陽無補法六府有調候弱隂有強理心肝脾肺腎各
有所滋生一藏或有餘四藏俱不足此五藏無偏勝也
或浮或為散是曰陽無根益之欲令實翻致不能禁此
虚陽無補法也膀胱大小腸三焦膽包絡俾之各有主
平祕永不危此六府有調候也衰弱不能濟遂使陽無
禦反而欲匹之要以方術盛此弱隂有強理也解精微
論曰心者五藏之專精目者其竅也又為肝之竅腎主
骨骨之精為神水故肝木不平内挾心火為勢妄行火
炎不制神水受傷上為内障此五藏病也勞役過多心
不行事相火代之五藏生成論曰諸脈皆屬於目相火
者心包絡也主百脈上榮於目火盛則百脈沸騰上為
内障此虚陽病也膀胱小腸三焦膽脈俱循於目其精
氣亦皆上注而為目之精精之窠為眼四府一衰則精
氣盡敗邪火乘之上為内障此六府病也神水黑眼皆
法於隂白眼赤脈皆法於陽隂齊陽侔故能為視隂微
不立陽盛即淫隂陽應象大論曰壯火食氣壯火散氣
上為内障此弱隂病也其病初起時視覺微昏常見空
中有黑花神水淡綠色次則視岐覩一成二神水淡白
色可為沖和養胃湯主之益氣聰明湯主之千金磁硃
丸主之石斛夜光丸主之有熱者瀉熱黃連湯主之久
則不覩神水純白色永為癈疾也然廢疾亦有治法先
令病者以冷水洗眼如冰氣血不得流行為度用左手
大指次指按定眼珠不令轉動次用右手持鴨舌針去
黑睛如米許針之令入白睛甚厚欲入甚難必要手準
力完重針則破然後斜回針首以針刀刮之障落則明
有落而復起者起則重刮刮之有至再三者皆為洗不
甚冷氣血不凝故也障落之後以綿裹黑荳數粒令
如杏核樣使病目垂閉覆眼皮上用輭帛纏之睛珠不
得動移為度如是五七日纔許開視勿勞也亦須服上
藥庶幾無失此法治者五六不治者亦四五五藏之病
虚陽之病六府之病弱隂之病四者皆為隂弱不能配
陽也學者慎之青風内障證視瞳神内有氣色昏蒙
如晴山籠淡煙也然自視尚見但比平時光華則昏蒙
日進急宜治之免變綠色變綠色則病甚而光没矣隂
虚血少之人及竭勞心思憂鬱忿恚用意太過者每有
此患然無頭風痰氣夾攻者則無此患病至此亦危矣
不知其危而不急救者盲在旦夕耳(羚羊角湯腎白附子丸補磁石)
(丸散)(羚羊角還睛散)綠風内障證瞳神氣色濁而不清其色
如黃雲之籠翠岫似藍靛之合藤黃乃青風變重之證
久則變為黃風雖曰頭風所致亦由痰濕所攻火鬱憂
思忿怒之過若傷寒瘧疫熱蒸先散瞳神而後綠後黃
前後並無頭痛者乃痰濕攻傷真氣神膏耗溷是以色
變也蓋久鬱則熱勝熱勝則肝木之風邪起故瞳愈散
愈黃大凡病到綠風危極矣十有九不能治也一云此
病初患則頭旋兩額角相牽瞳入連鼻鬲皆痛或時紅
白花起或先左而後右或先右而後左或兩眼同發或
吐逆乃肺之病肝受熱則先左肺受熱則先右肝肺同
病則齊發先麢羊角散後服還睛散黑風内障證與
綠風候相似但時時黑花起乃腎受風邪熱攻於眼宜
涼腎白附子丸補腎磁石丸還睛散黃風内障證瞳
神已大而色昏濁為黃也病至此十無一人可救者
銀風内障證瞳神大成一片雪白如銀其病頭風痰火
人偏於氣忿怒鬱不得舒而傷真氣此乃痼疾恐金丹
不能為之返光矣絲風内障證視瞳神内隱隱然若
有一絲横經或斜經於内自視全物亦有如碎路者乃
絡為風攻鬱其真氣玄府有一絲之遏故視亦光華有
損久而不治則變重為内證之篤矣烏風内障證色
昏濁暈滯氣如暮雨中之濃煙重霧風痰人嗜欲太多
敗血傷精腎絡損而膽汁虧真氣耗而神光墜矣偃
月内障證視瞳神内上半邊有隱隱白氣一灣如新月
覆垂向下也乃内障欲成之候成則為如銀醫腦漏人
及腦有風寒不足隂氣怫鬱者患之與偃月侵睛在輪
膜中來緩者不同仰月内障證瞳神下半邊有白氣
隱隱一灣如新月仰而從下生向上也久而變滿為如
銀内障乃水不足木失培養金反有餘故精液虧而元
氣鬱滯於絡而為病也如銀内障證瞳神中白色如
銀也輕則一點白亮如星似片重則瞳神皆雪白而圓
亮圓亮者一名圓翳内障有仰月偃月變重為圓者有
一點從中起視漸昏而漸變大不見者乃鬱滯傷乎太
和清純之元氣故陽光精華為其閉塞而不得發見亦有
濕冷在腦腦油滴落而元精損鬱閉其光非銀風内障
已散大而不可復收之比年未過六十及過六十而血
氣未衰者撥治之皆有復明之理如金内障證瞳神
不大不小只是黃而明瑩乃是元氣傷滯所成因而痰
濕隂火攻激故色變易非若黃風之散大不可醫者
綠映瞳神證瞳神乍看無異久之專精熟視乃見其深
處隱隱綠色自視亦漸覺昏眇病甚始覺深綠而變有
氣動之患蓋痰火濕熱害及於清純太和之元氣也久
而不治反有觸犯者為如金青盲等證其日中及日映
紅光處看瞳神有綠色而彼自視不昏者乃紅光爍於
瞳神照映黑紅相射而光映為綠之故非綠色自生之
謂及春夏瞳神亦覺色微微綠瑩者乃肝膽清純之正
氣而視亦不昏不可誤認為此但覺昏眇而瞳神綠色
明處暗處看之皆一般氣濁不清者是此證也雲霧
移睛證謂人自見目外有如蠅蛇旗旆蛺蝶縧環等狀
之物色或青黑粉白微黃者在眼外空中飛揚撩亂仰
視則上俯視則下也乃玄府有傷絡間精液耗澀鬱滯
清純之氣而為内障之證其原皆屬膽腎黑者膽腎自
病白者因痰火傷肺金之清純不足黃者脾胃清純之
氣有傷其絡蓋瞳神乃先天元陽之所主稟聚五藏之
精華因其内損而見其状虚弱不足人及經產去血太多
而悲哭太過深思積忿者每有此病小兒疳證熱證瘧
疾傷寒日久及目痛久閉蒸傷精液清純之氣亦有此
患幼而無知至長始曉氣絡已定治亦不愈今人但見
此證則曰鬼神現像反泥於禳禱而不求内治他日病
愈盛而狀愈多害成而不可救矣圓翳内障證黑睛
上一點圓日中見之差小隂處見之則大或明或暗視
物不明醫者不曉以冷藥治之轉見黑花此因肝腎俱
虚而得也宜服皂角丸合生熟地黃丸及補肺散補腎
丸鎮肝丸虎精丸聚寳丸化毒丸青金丹捲雲膏冰
翳内障證如冰凍堅實傍觀目透於瞳神内隂處及日
中看之其形一同疼而淚出此因膽氣盛遂使攻於肝
而得之宜服七寳丸皂角丸合生熟地黃丸通肝散羊
肝丸瀉肝丸分珠散滑翳内障證有如水銀珠子但
微含黃色不疼不痛無淚遮遶瞳神宜服皂角丸生熟
地黃丸還睛丸羊肝丸黃連膏澀翳内障微如赤色
或聚或開兩傍微光瞳神上如凝脂色時復澀痛而無
淚出宜服皂角丸生熟地黃丸散翳内障證形如鱗
點或臉下起粟子而爛日夜痛楚瞳神最疼常下熱淚
宜服皂角丸生熟地黃丸八味還睛散(四物湯穀精散磨風膏宣肺湯)
(清金散雄猪散)浮翳内障證上如冰光白色環遶瞳神初生
目小眥頭至黑珠上不痒不痛無血色相潮宜服皂角
丸合生熟地黃丸(宣肺湯細辛散)(七寳散川芎散)(白萬膏)沉翳
内障證白藏在黑水下向日細視方見其白或兩眼相
傳疼痛則早輕夜重間或出淚宜服皂角丸及生熟地
黃丸(靈寳丹羊肝丸)(救睛丹美玉散)(二和散)右自圓翳以下七證
雖有治法終難奏功唯金針撥之為善偃月侵睛證
風輪上半邊氣輪交際從白膜内隱隱白片薄薄蓋向
下來其色粉青乃非内非外從膜中而來者初不以為
意久之始下風輪而損光或沿徧風輪周匝而為棗花
為害最遲人每忽之常中其患乃腦有風濕久滯鬱中
微火攻擊腦油滴下親火嗜燥好酒暴怒激走其鬱者
為變亦急凡髮經水不待乾而濕蒸及痰火人好燥膩
濕熱物者皆有此患(墜翳丸)棗花障證甚薄而白起
於風輪周匝從白膜之内四圍環布而來也凡性燥急
及患痰火竭視勞瞻躭酒嗜辣傷水濕熱之人多罹此
患久則始有目急乾澀昏花不爽之病犯而不戒甚則
有瞳神細小内障等症或因人觸激火入血分淚而赤
痛者亦在變證之例雖有棗花鋸齒之說實無正形又
有二十四枚四十枚之數百無一二不必拘拘泥於此
說凡見白圈傍青輪際從白膜四圍圈圓而來即是此
證若白而嫩在風輪外四圍生起珠赤痛者是花翳白
陷不可誤認為此一云此候周圍如鋸齒四五枚相合
赤色刺痛如針視物如煙晨輕晝則痛楚迎風有淚昏
暗不見宜皂角丸生熟地黃丸(桑白皮湯蕤生散)白翳黃心
證四邊皆白中心一點黃大小眥頭微赤時下澀淚團
團在黑珠上乃肝肺相傳停留風熱宜服還睛散及皂角
丸合生熟地黃丸黑花翳證其狀青色大小眥頭澀
痛頻頻下淚口苦不喜飲食蓋膽受風寒宜涼膽丸還
精丸四物湯靈寳丸青金散皂角丸生熟地黃丸五
風變成内障證其候頭旋偏腫痛甚瞳人結白顔色相
間却無淚出乃毒風腦熱所致目中如坐暗室常自憂
歎宜除風湯皂角丸合生熟地黃丸龍木論内障根
源歌不疼不痛漸昏濛薄霧輕煙漸漸濃或見花飛蛇
亂出或如絲絮在虚空此般狀樣因何得肝藏停留熱
與風大叫大啼驚與恐腦脂流入黑睛中初時一眼先
昏暗次第相牽與一同苦口何須陳逆耳只緣肝氣不
相通此時服藥宜銷定將息多乖即没功日久既應全
黑暗時名内障障雙瞳名字隨形分十六龍師聖者會
推窮靈藥這回難得效金針一撥日當空強修將息依
前說莫遣依前病復蹤針内障眼法歌内障由來十
六般學醫人子審須看分明一一知形狀下針方可得
安然若將針法同圓翳誤損神光取瘥難冷熱光明虚
與實調和四體待令安不然氣悶違將息嘔逆勞神翳
却翻咳嗽震頭皆未得多驚先服鎮心丸若求涼藥銀
膏等用意臨時休候看老翳細針初復嫩針形不可一
般般病虚新産懷娠月下手纔知將息難不雨不風兼
浩月清齋三日在針前安心定意行醫道念佛親姻莫
雜喧患者向明盤膝坐提撕腰帶得心安針者但行賢
哲路惻隠之情實善緣有血莫驚須住手裹封如舊再
開看忽然驚振醫重卜服藥三旬見朗然七日解封難
見日花生水動莫他言還睛丸散堅心服百日分明復
舊根針内障後法歌内障金針針了時醫師言語要
深知綿包黑荳如毬子眼上安排日係之卧眠頭枕須
安穩仰卧三朝莫厭遲封後忽然微有痛腦風牽動莫
他疑或針或絡依經法痛極仍將火熨之擬吐白梅含
咽汁吐來仰卧却從伊起則恐因遭努損雖然稀有也
須知七朝豉粥温温食震著牙開事不宜大小便時須
緩緩無令自起與扶持高聲叫喚言多後驚動睛輪見
雪飛如此志心三十日漸行出入認親知狂心莫憶隂
陽事夫婦分牀百日期一月不須臨洗面針痕濕著痛
微微五腥酒麫周年斷服藥平除病本基右龍木論
金針開内障大法謹按其法初患眼内障之時其眼不
痛不澀不痒頭不旋不痛而翳狀已結成者宜金針撥
去其翳如撥雲見日而光明也今具其略於後開内
障圖圓翳(初患時見蠅飛花發垂蟻薄煙輕霧先患一眼次第相牽俱圓翳如油點浮水中陽)
(看則小隂看則大金針一撥即去)滑翳(翳如水銀珠宜金針撥之)澀翳(翳如凝脂色宜)
(針撥之)浮翳(藏形睛之深處細看方見宜針深撥之)横翳(横如劍脊兩邊薄中央厚)
(宜針於中央厚處撥之已上五翳皆先患一目向後俱損初患之時其眼痛澀頭旋額痛雖有翳狀亦難針撥)
(獨偃月翳棗花翳黑水凝翳微有頭旋額痛者宜針輕撥之)冰翳(初患時頭旋額痛者眼臉骨鼻)
(頰骨痛目内赤澀先患一眼向後翳如冰凍堅白宜於所過經脈針其俞穴忌出血宜針撥動不宜強撥)
偃月翳(初患時微微頭旋頭痛先患一目次第相牽俱損翳一半厚一半薄宜針先從厚處撥之)
棗花翳(初患時微有頭旋眼澀眼中時時痒痛先患一眼向後俱翳周圍如鋸齒輕輕撥去莫留短脚兼)
(於所過之經針灸其腧)散翳(翳如酥點乍青乍白宜針撥之)黑水凝翳(初患時頭)
(旋眼澀見花黃黑不定翳凝結青色宜針撥之)驚振翳(頭腦被打築惡血流入眼内至二三年成)
(翳翳白色先患之眼不宜針牽損後患之眼宜針之)雖不痛不痒其翳黃色紅
色者不宜針撥翳狀破散者不宜針撥中心濃重者不
宜針撥撥之不動者曰死翳忌撥獨白翳黃心宜先服
藥後針之若無翳者名曰風赤不宜針白翳黃心(翳四)
(邊白中心黃者先服逐翳散次針足經所過諸穴後用金針輕撥若先患一眼向後俱損)烏風(無翳)
(但瞳人小三五年内結成翳青白色不神宜針視物有花為虚宜藥補不宜藥瀉)肝風(無翳眼前多見)
(虚花或白或黑或赤或黃或見一物二形二眼同患急宜補治切忌房勞)五風變(初患時頭旋額)
(痛或一目先患或因嘔吐雙目俱暗瞳子白如霜)綠風(初患時頭旋額角偏痛連眼臉眉及鼻頰)
(骨痛眼内痛澀先患一眼向後俱損無翳目見花或紅或黑)黑風(初患時頭旋額偏痛連眼臉鼻)
(額骨痛眼内痛澀先患一眼向後俱損無翳眼見黑花)青風(初患時微有痛澀頭旋腦痛先患一)
(眼向後俱損無翳勞倦加昏重)雷頭風變(初患時頭旋惡心嘔吐先患一目次第相牽俱損瞳)
(神或大或小凝脂結白)
證治準繩卷十五
