說略卷九明顧起元撰
史别下
師曠識駁馬諫珂(狐身鳥首)識首陽之神(狸身狐尾)又知勞薪管
子知俞兒(卑耳溪神)又知駮馬子産知實沈臺駘楚君子識
鵬雛董仲舒知重常鳥(見論衡)東方朔識騶牙識巫雀識
藻廉(水木之精長八九寸)識怪哉知畢方(獨足鶴)又云識鵬雛(見異類傳)
張寬知女人星劉向知貳負(上郡山中械一足屍)竇攸知鼮鼠一
云是終軍賈逵知鸑鷟蔡衡知青鸞王粲知服礬人冢
吳胡綜知銅匣中玉如意為秦始皇厭王氣物諸葛恪
知傒囊(山精如小兒)陸敬叔知彭侯(狀如黑狗無尾)晉張華知龍鮓
(以苦酒沃之五色)知海鳬毛知干將知臨平石鼔(以蜀中桐材刻為魚形叩)
(之則鳴)知銅澡盤(晨夕鳴與洛中宫鐘相應)知九館龍洞有癡龍知然
石(以水灌之便熱)知玉漿龍穴石髓束晳知顯節陵科斗策賈
淵知苟晞兒冢董養知周會狄地(下有蒼白鵝飛去)釋道安知
魯襄公鼎王莽銅斛裴子野知白題國何承天知亡新
威斗王僧虔知楚王冢中科斗書考工記劉杳知紫荷
槖知長頸王又知千里酒又知古犧尊沈約知東夷罨
蓋(瓦具高九尺銳下平蓋中有劒一蓋葬具也)又知焦明鳥(出東陽郡中)劉顯知
古文尚書逸篇斛斯微知錞于(以芒筩振之)祖瑩知于闐國
王所獻古玉印崔賾知藍田山玉人陸澄知服匿(單于賜蘇)
(武酒器)李珽知内黃蘇綽知西漢故倉地李章武知鐵斧
為禁物傅奕知金剛石許敬宗知帝丘孟詵知藥金歐
獻乘知息壤叚成式知報時鐵傅弘業知蜼(形如豕仰鼻長尾有)
(岐)盧若虛識鼨鼠(豹首虎臆大如拳)留源知地囊為冤氣所結
范德昭知蜀興義門雙石笋為蠶叢啟國鎮蜀之碑杜
鎬知秦哀公墓又知雀餳僧贊寧知畫牛隠見又知海
馬骨劉敞知龍雀刀(赫連勃勃鑄)又知周惡夫印為亞夫印
劉攽知駁馬劉蜕知古銅盎非齊桓公物高裕知陵鯉
耶律楚材知角端
世說謂李元禮謖謖如松下風青州先賢傳又謂周孟
玉瀏瀏如松下風李膺家傳又謂南陽朱公叔飂飂如
行松栢之下語林又云郭林宗與李膺共載乘薄苯車
上大槐坂觀者望之若松喬之在霄漢家傳稱李膺嶽
峙淵清海内先賢傳稱許子將亦曰山峙淵停家傳稱
李膺頵頵如玉山世說又稱裴叔則朗朗如行玉山後
漢書楊震號關西夫子北史裴瓛稱薛道衡亦曰關西
孔子世說許玄度停都一月劉尹無日不往乃歎曰卿
復少時不去我成輕薄京尹南史孔廣美容止善談論
張緒數巾車詣之每歎曰孔廣使吾成輕薄祭酒
晉平公出言而不當師曠舉琴而撞之跌袵宫璧魏文
侯出言而不當師經舉琴而撞之中旒潰之一見淮南
子一見劉向說苑燕太后不肯以少子質齊因陳翠愛
少子之說而許趙太后不肯以少子質秦因左師觸龍
愛少子之說而許一見趙世家一見戰國策高齊神武
不貴慕容紹宗以留文襄唐文皇暫出李勣以留高宗
俱見本紀申鳴援桴而進戰為賊殺其父功成而自殺
趙苞援桴而進戰為賊殺其母功成而歐血死一見說
苑一見後漢書醫緩脈晉平公而曰君之病在膏之下
肓之上秦武王示扁鵲病而曰君之病在耳之前目之
上謂皆以色致也一見左傳一見戰國策東方朔知赤
物為怪哉飲酒十石李章武知鐵斧為厭物飲酒三斗
一見搜神記一見酉陽雜俎懷素習書盡數畝芭蕉鄭
虔習書盡數屋柹葉俱見法書錄孫臏臏於魏而為齊
師司馬喜臏於宋而為中山相一見本傳一見吕氏春
秋王濟以錢千萬與王愷賭射八百里牛一勝而探牛
心爾朱文略以好婢與高歸彦賭射千里馬一勝而截
馬頭一見晉書一見北齊書鄂千秋明蕭何功高立封
侯公孫戎明樊噲不反立封二千戸一見蕭何傳一見
王莽傳兖州刺史李恂郡園小麥胡麻悉付從事揚州
刺史費遂郡園小麥胡蒜悉付從事一見東觀漢記一
見謝承後漢書孫權得諸葛恪而以老枽熟龜精張華
得雷煥而以老枽辨狐精一見搜神記一見集異志漢
郭林宗遇雨巾角折人遂為折角巾周獨孤信馳馬帽
微側人遂為側帽一見後漢書一見北史嚴畯為吳大
帝誦孝經仲尼居張輔吳昭以為鄙生請誦君子之事
上章陸澄為齊武帝誦孝經仲尼居王衛軍儉以為博
而寡要請誦君子之事上章一見吳志一見南齊書吳
大帝夢人以筆點額熊循賀以為當作主齊文宣夢人
以筆點額王曇哲賀以為當作主俱遂即位一見吳祚
國統志一見齊書魏文帝為王時夢日墮地分為三分
已得一分納懷中陳文帝微時夢亦然後俱為三分之
主一見談藪一見陳本紀張茂先白鸚鵡夢為鷙鳥搏
楊太真白鸚鵡亦夢為鷙鳥搏一見異苑一見明皇雜
錄歐陽率更見索靖碑初看云浪虛得名次日看曰名
下定無虚士坐卧其下十日不能去閻立本見張僧繇
畫亦然見宣和書畫譜楊司空素出見客挾侍姬紅拂
因奔李靖郭太尉子儀出見客亦挾侍姬紅綃因奔崔
千牛一見虬髯客傳一見崑崙奴傳二人又皆劒俠也
被甲上馬以示可用人知馬援不知其事先見於廉頗
葬母擇萬家之地人知韓信不知其事先見於秦太后
日暮途遠倒行逆施人知主父偃不知其事先見於伍
子胥高鳥盡良弓藏人知韓信不知其事先見於范蠡
飲醇酒弄婦人人知陳平不知其事先見於信陵君敗
軍之將不可語勇人知廣武君以此對韓信不知范蠡
以此語越人不知佞人為誰人知唐太宗以此斥宇文
士及不知魏常以此語高歡
聖主時投水人知有卞隨務光而不知有北宫無擇騎
青牛人知有老子而不知有封達生空桑人知有伊尹
而不知有孔子白魚入舟人知有周武王而不知有宋
明帝河澌冰合人知有漢光武之滹沱而不知有慕容
德之黎陽抱甕出灌人知有漢隂丈人而不知有衛之
五丈夫鳳雛號人知有龐統而不知有顧邵獻胙加毒
以䜛賜死人知有晉獻公子申生而不知有秦孝文王
子西蜀侯惲吞珠紿吏人知有伍員而不知又有張丒
思妾令方士致魂人知漢武之於李夫人而不知宋武
之於殷淑儀火牛人知有齊田單而不知有宋王則治
阿譽聞而阿不治人知有齊威王之大夫而不知景公
之晏子夢寐求相人知高宗之傅說而不知文王之臧
丈人題壁作龍蛇歌人知有介子推而不知舟之僑逆
旅人勸就國人知有太公而不知有鄭桓公說喻土梗
人知有蘇秦之於李兑而不知有蘇代之於孟嘗君許
秦地而背之人知張儀之於楚懷王而不知馮章之於
楚王山節藻梲人知有臧文仲而不知有管仲先食不
死之藥巧言以免死人知方朔之於漢武帝而不知中
射之士之於楚王一字直百金人知淮南子而不知公
孫子孝母湧泉出魚人知有姜詩而不知有後周陸通
妻棄夫人知朱買臣而不知太公望沈江負父屍人知
有會稽之孝女曹娥而不知符縣光尼和之女終又𤏡
道張員妻黃氏名帛沈江負夫屍掘地得石槨人知有
滕公而不知有衛靈飛廉客至門號登龍門人知有李
膺而不知有袁昂又王衍亦謂一世龍門任昉為中丞
與其宴者亦曰龍門之遊續太史公史記人知褚先生
而不知劉向劉歆馮商揚雄史岑梁審肆仁晉馮叚肅
金丹馮衍韋融蕭奮劉恂相次撰續迄於哀平皆名史
記看竹不問主人知有王徽之而不知有袁粲倚柱讀
書雷震不輟人知有夏侯玄而不知有諸葛誕獲偷侍
兒人試文不殺因以賜之人知有楊素之於李伯藥而
不知有蔡興宗之於孫敬玉侍婢環侍執飲饌人知有
王武子而不知有楊國忠孫晟國忠晟又俱號肉臺盤
羊羹不徧致敗人知華元之於御斟而不知中山王之
於司馬子期乳生潼人知有元德香而不知有李善綵
衣娛戲人知有老萊而不知有伯瑜知囊人知有眺錯
而不知有樗里子魯匡桓範唐王德儉讀易至損益而
歎人知有向平而不知有孔子佩六印人知有蘇秦而
不知有欒大以石為虎射之没羽人知有李廣李遠而
不知有熊渠養由基飛將人知有李廣而不知有吕布
倒用印人知有叚秀實之阻朱泚而不知有李崧之安
蜀人主前席人知有賈誼而不知有商鞅蘇綽飲千日
酒至期發冢而醒人知有劉玄石而不知有趙英日食
萬錢猶云無下箸處人知有何曾而不知有任愷御屏
隔座人知有漢鄭弘第五倫而不知有吳紀亮紀隲杯
中蛇影人知有樂廣之弓而不知有南皮令應柳之弩
而風俗通又以為杜宣殺孝婦大旱人知有前漢之東
海而不知有後漢之上虞萬石君人知有石奮而不知
有東漢馮楊秦襲唐張文瓘留犢事人知有時苗而不
知有羊扁食脱粟人知有公孫弘而不知有晏嬰錢神
論人知有魯褒而不知有胡母民成公綏獲偷侍兒人
以侍兒賜之人知有袁盎之吳司馬而不知有張說之
書生陳蕃下榻人知有徐穉而不知有周璆雪中高卧
人知有袁安而不知有胡定定又字元安夢贈筆人知
有江淹而不知有王彪之王珣紀少瑜陸倕李嶠和凝
噀酒救火人知有欒巴而不知有樊英邵信臣郭憲佛
圖澄成武丁入水戮蛟人知有周處而不知有澹臺子
羽荆佽飛菑丘訢襄陽太守鄧遐羊車游後宫鹽水洒
地人知有晉武而不知有宋文御膳有髮自數三罪以
免死人知晉平公之庖人而不知光武之陳正因病嘗
糞人知越王勾踐之於吳王而不知郭霸之於魏元忠
以酒賜妬婦飲之無恙人知太宗之於房玄齡而不知
莊宗之於任圜立試萬言倚馬可待人知有李太白而
不知前有袁虎後有劉原父即席盡器飲酒歸而尚醒
稱所得器人知裴弘泰之於裴鈞而不知潘炕之於朱
梁太祖下第獻燕詩座主明年登第人知有章孝標而
不知有于化成刻石高山深谷人知有杜預而不知有
顔真卿賜行酒人炙人知有顧榮而不知有何遜隂鍔
步金蓮事人知齊東昏之潘妃而不知李後主之窅娘
一箭落䨇雕人知有斛律光而不知有拓拔幹高駢錦
纜事人知有隋煬而不知有甘寧還帶隂德至相位人
知有裴中令而不知有白中令少孤門生廢蓼莪人知
有王裒而不知有顧歡入山妻二仙女久而歸人知有
天台之劉晨阮肇而不知有剡縣之袁狼碩因食辨勞
薪人知有荀勖而不知有師曠及東晉牛鐸強索妾人
知有武承嗣之於喬知之而不知有阮佃夫之於何恢
聞鼓角聲加敬人知有范雲之於梁武而不知有到仲
舉之於陳武翦鬚賜臣合藥人知有唐太宗之於李勣
而不知有宋仁宗之於吕夷簡告靈不仕人知有王羲
之而不知有何偃它心觀人知忠國師之於大耳三藏
而不知普寂之於柳中庸祭賽忘書刀在廟鯉魚為送
人知有馬當山之王昌齡而不知有宫亭湖之估客奕
棋覆局人知有王粲而不知有到溉製千字文人知有
周興嗣而不知有蕭子範贈妾人知有韓翃之章臺柳
而不知有鄭還古之沈真真誤食澡豆人知有王敦而
不知有陸暢縱囚來歸人知有唐太宗而不知有梁王
志隋王伽殯逆旅書生人知有王忳而不知有鮑子都
廖有方橋神貎醜以足潜畫之人知有定州之張平子
而不知有忖留神之魯般又不知有秦始皇造橋海神
之工人見水經注駱駝負水養魚人知有宋孫仁祐而
不知有隋虞孝仁愛妓被奪賦詩復還人知于頔之於
崔郊秀才不知頔又於戎昱使君又江陵一刺史於寓
居士殺負心僕人知有張詠而不知有柳開金蓮送歸
人知有蘇軾而不知有令狐綯王珪史浩登第娶瞽女
人知有劉庭式而不知有吕蕡寫石經人知有蔡邕馬
日磾而不知有嵇康乞食歌姬院人知有韓熙載而不
知有裴休三傑人知張良蕭何韓信而不知宋璟張說
源乾曜又程顥張山甫朱光庭又富嘉謨吳少微魏谷
倚亦稱北京三傑又三國志注傅子以孔明雲長翼德
為三傑四傑人知王楊盧駱不知宋之韓范富歐亦有
此號又瘦沈前有約後有昭略寄怨詩之竇前有玄後
有滔望車塵之潘前有黨後有岳善畫婦人為帝殺之
毛前有延夀後有惠遠致冰鮮之王前有祥後有延弔
客驢鳴之王前有粲後有濟銅錢作埒之王前有濟後
有元寳立銅柱之馬前有援後有摠射石之李前有廣
後有遠種玉得妻之陽前有洛陽雍伯後有盧龍翁伯
怖小兒之麻胡前有秋後有祜書紅葉之鄭前有虔後
有谷
周左丘明春秋時左丘明唐張說宋張說漢張儉宋契
丹張儉秦王猛陳王猛春秋王豹戰國王豹漢吳祐元
吳祐唐王溥宋王溥春秋魏相漢魏相隋李綱宋李綱
漢李膺梁李膺陳王通隋王通晉張載宋張載後魏王
建唐王建五代王建唐王珪宋王珪漢昭帝時衛尉王
莽漢末篡位王莽漢王允晉王允吳孫登晉孫登北齊
王則宋王則後漢王霸又隠逸王霸前漢丞相公孫弘
後漢虞延傳幽州從事公孫弘漢朱買臣梁朱買臣漢
李廣北齊李廣戰國王歡晉王歡唐楊巨源宋楊巨源
晉李密唐李密晉王祥梁王祥漢揚雄隋揚雄梁侯景
北齊侯景戰國王良漢王良又如唐堯而漢有唐堯為
臨武長諫止荔枝之貢(後人改為羌)虞舜而梁書有虞舜為
太常丞常獻明堂之議士&KR0146;士鞅之父也而乃相鞅夀
夢吳王之臣也而乃臣越書裁四代亦既該兩伯夷(一虞)
(之秩宗一乃諫武王者)論語一書乃有兩南宫括孔門高弟有公
孫龍晉代羌帥有顔回仕符健者又一王羲之佐慕容
德者又一張華古有容成氏而黃帝之臣亦曰容成伏
羲曰蒼牙而天雷之吏亦曰蒼牙羲臣曰巫咸而又來
乂商家白帝曰未宣而又為唐刺濮離婁事黃帝則論
彼商臣張若事黃帝則指夫秦士(婁若並見莊子張若蜀郡太守也)趙
隠事商國而亟舉魏賢(魏黃門趙隠唐宰相趙隠)馮夷友費昌而竟
談河伯商均曰叔均后稷之孫亦曰叔均隰朋曰齊臣
黃帝之臣亦曰隰朋風后軒帝師也玄女戰經禹又問
乎風后伍胥楚族也玄女兵法黃帝又臣夫伍胥上古
赤松子皇初平亦號赤松季連陸終子季克子亦曰季
連仲衍為孟戲之弟而紂之兄亦曰仲衍孔甲為黃帝
之史官而孔子之孫亦曰孔甲又若帝嚳之臣有窮之
君俱曰羿而俱以射名少昊之子魯國之士皆曰般而
皆因巧著
湘東王有同姓名錄其書今不存聊舉其灼灼者在同
時如兩曾參一曾參殺人而致曾子之母投杼兩毛遂
一毛遂墜井而致平原君之痛哭異世則魯秋胡因婦
採桑調其妻投水死漢亦有魯秋胡求聘翟公女翟公
誤傳調妻事以為薄行而不許婚俱可笑也其次如國
師公劉秀以名應圖䜟為王莽所殺至取王莽者為光
武亦劉秀莽遣太師安新公王匡攻更始定國上公王
匡不勝為所執殺唐李尚書益與宗人尚書益者俱赴
飲據上坐因笑曰今日兩副坐頭俱李益代宗用韓翃
知制誥宰相以平盧幕府員外及江淮刺史請上書春
城無處不飛花絶句云用此韓翃而員外得之事皆奇
又按路史載漢兩龔遂俱為郡太守兩京房俱明易災
異晉王氏一譜而有兩王愷一茂仁一君夫兩王綏一
戎子一愉子兩王乂一緒父一衍父兩王澄一濟弟一
衍弟兩王安期一含子一湛子又劉弘古今有十一王
褒有十二張良有九張敞王吉皆有八又陸善經亦著
有同姓名錄
古之多力人如桀能伸鐵鉤索其臣捱移大戲水殺黿
鼉陸捕熊虎紂能倒曳九牛撫梁易柱又生捕熊虎指
畫殺人費仲惡來足走千里手制兕虎又崇侯虎等舉
六百石重沙者二十四人蜀五丁力士能移山舉萬鈞
每王薨輒立大石長三丈為墓志曰笋里秦烏獲及夏
育俱能舉移千鈞衛石蕃能負沙一千二百斗項王舉
鼎拔山喑嗚叱咤千人皆廢魏任城王曹彰太廟新成
萬斤鐘負之而趨擗白象鼻頓之於地以臂繞虎尾伏
不敢動北魏盧曹長九尺餘勇力與沙門曇讚埒嘗以
海神脛骨為馬矟以遺神武諸將莫能舉惟彭樂強舉
之南梁羊侃伏而作虎狀以指抉壁入三寸弓力至二
十石泗州十石人各長八尺許執而對擊之俱碎又於
壁直上七步横蹋得五跡唐宋令文有牛觸人令文接
兩角拔之應手而倒頸骨皆折而死又以五指撮碓觜
壁上書四十字詩為太學生以一手挾講堂柱起以同
房生衣於柱下壓之
古人夙惠者多矣聊摘記其凡顓頊年十二而治天下
見新序蒲衣子八歲為舜師見皇甫謐高士傳荀仲豫
稱禹十二為司空見傅子管仲妾倩云睪子生五歲而
佐禹見列女傳周王太子晉生八歲而服師曠見尸子
荆公子年十五而相荆見說苑項槖生七歲為孔子師
見新序甘羅年十二秦封為上卿見戰國策楊烏九歲
而與玄文見法言黃香年十二博覽傳記見東觀漢記
桓驎年十三四有異才能作詩賦見文士傳徐穉十一
歲對郭林宗伐宅樹見漢史黃琬年七歲為祖瓊對日
食狀見後漢書孔融十一歲造李膺門見世說崔琰九
歲舉秀才見魏書夏侯榮七歲能屬文日誦千言經目
輒記見世語虞翻年十二好學有高氣見吳書張純張
儼朱異俱童年見朱據各賦一物見文士傳陸雲六歲
便能賦詩見别傳賀循童齓不羣言行進止必以禮讓
見晉書戴逵總角以雞卵汁溲白瓦屑作鄭玄碑又為
文自鐫詞麗器妙見本傳謝朏十歲能屬文父莊遊土
山使朏命篇攬筆便就見世說劉瓛年五歲聞舅讀管
寧傳欣然欲讀見南史任昉四歲誦詩數十篇八歲能
屬文自製月儀詞義甚美見本傳昭明太子五歲徧誦
五經見梁書到沆五歲見父於屏風抄古詩教讀一遍
便能諷誦邢邵十歲能屬文日誦萬言見北史陸瓊六
歲為五言詩頗有詞彩何遜八歲能賦詩徐勉六歲為
祈霽文見稱耆舊並見本傳虞荔年九歲候陸澄澄問
五經凡有十亊荔隨問輒應無有遺失見陳書李百藥
七歲能屬文知鄅國在琅琊見隋書賈嘉隠七歲舉神
童召見見語林王勃六歲解屬文搆思無滯詞情英邁
見舊唐書賈言忠數歲日誦萬言孫思邈七歲日諷千
言並見唐世說蘇頲五歲便指意於文坐卧吟諷未嘗
暫輟八九歲有若大成見韓休集序宋璟七歲能屬文
八九歲夢大鳥銜書吐口中而吞之藻思日深見顔真
卿撰神道碑蕭穎士四歲屬文觀書一覽即誦見舊唐
書劉晏八歲獻東封頌以神童為祕書正字見明皇雜
錄李泌年七歲能賦敏捷見鄴侯外傳楊綰年四歲處
羣衆人敏識過人見舊唐書權德輿生三歲知變四聲
四歲能賦詩積思經術無不貫綜見本傳高郢九歲通
春秋能屬文子定年七歲讀尚書以湯誓難父郢不能
對見舊唐書弘農楊牢絶乳即能詩見芝田錄崔鉉童
兒時工詩韓滉命咏架上鷹命牋筆略無停思見南楚
新聞白居易生六七月即識之無二字指之百試不差
見長慶集韋温七歲日念毛詩一卷十一歲應兩經舉
登第見舊唐書張同子名策年十三啟辨鼎銘黃初元
年春二月之謬同大異之見五代史王元之五歲能詩
太守命咏白蓮見古今詩話黃庭堅年五歲已誦五經
八歲賦詩有云君到玉皇香案前若問舊時黃庭堅謫
在人間今八年見道山清話胡蒙溪真珠船又載唐人
幼慧者令狐楚五歲能詞章杜甫七歲屬辭徐彦伯張
九齡裴敬彜皆七歲能文李賀七歲作高軒過孔穎達
八歲日誦千餘言闇記三禮義宗李白十歲觀百家十
三能文史張童子九歲明二經與韓愈同舉禮部拜衛
兵曹郄士美十二通五經史漢皆能成誦柳公權十二
工詞賦今之豚犬但解覓梨棗耳述之以勉兒軰
先秦以前美人宫掖則有少昊之皇娥赤帝女之瓊樹
桀之妹喜紂之妃已有萃氏周穆王之盛淑人昭王之
延娟延娛幽王之褒姒楚王之息媯晉獻公之驪姬秦
穆之女弄玉惠文之華陽夫人莊襄王之邯鄲姬吳王
之西施(即夷光)鄭旦(即修明)楚王之鄭袖南威陽文李園妹
梁惠王之閭娵趙武靈王之吳姚燕昭王之旋娟提嫫
中山侯之隂后江姬在下則有仍氏青琴毛嬙孔父妻
徐吾犯妹夏姬朱婁顔夫人漢以後宫掖則高祖之戚
夫人文帝之慎夫人武帝之陳后阿嬌衛后子夫邢夫
人尹夫人李夫人王夫人鈎弋夫人麗娟元帝之王昭
君成帝之趙后飛燕趙婕妤合德光武之隂后麗華魏
文帝之甄后郭后薛靈芸莫瓊樹陳尚衣陳巧笑吳大
帝之趙夫人潘夫人吳主和之鄧夫人吳主亮之朝姝
麗居洛珍潔華孫策周瑜之二喬晉武帝之兩楊后胡
嬪芳宋孝武之殷淑儀齊東昏之潘妃玉兒北齊後主
之馮小憐陳後主之張麗華孔貴嬪隋文帝之陳宣華
蔡容華煬帝之朱貴兒侯夫人袁寳兒吳絳仙唐玄宗
之武惠妃楊太真梅妃武宗之王才人李後主之兩周
后宋徽宗之兩劉妃閨閣則秦羅敷晉顧夫人齊臨川
王宏之江無畏荀奉倩之婦曹氏桓溫之李勢女陳之
樂昌公主王仙客之無雙失行則卓文君鶯鶯非烟虢
國夫人達奚盈盈狄夫人姬侍則袁術之馮方女魏之
絳樹石崇之翾風綠珠宋禕羊侃之張靜琬孫荆玉魏
元雍之徐月華修容豔姿李密之雪兒羊鑒之阿劉李
靖之紅拂崔生之紅綃元載之薛瑶英寧王憲之寵姐
李聽之紫雲李愿之真珠潘炕之解愁名伎則薛瓊瓊
陳嬌如霍小玉李娃楚娘夜來杜韋娘史鳳楚蓮香劉
採春李師師
王昭君事詩人雅好詠之自石季倫明妃詞後不可勝
紀杜工部詩云千載琵琶作胡語分明怨恨曲中論白
少傅詩云漢使却回憑寄語黃金何日贖蛾眉君王若
問妾顔色莫道不如宫裏時歐陽文忠詩云耳目所及
尚如此萬里安能制夷狄皆以昭君入胡心不忘漢致
吊而閔之之意獨王荆公有漢恩自淺胡自深之句人
遂緣是以覘其非純臣要而論之昭君本非貞女荆公
之言未必非諸公之言未必實也按前漢書匈奴傳元
帝以後宫良家子王嬙字昭君賜呼韓邪單于又言王
昭君號寧胡閼氏生一男伊屠知牙師為右日逐王呼
韓邪死其子雕陶莫臯立為復株絫若鞮單于復妻王
昭君生二女長女為須卜居次小女為當于居次後漢
書南匈奴傳知牙師者王昭君之子也昭君字嬙南郡
人也初元帝時以良家子選入掖庭時呼韓邪來朝帝
勑以宫女五人賜之昭君入宫數歲不得見御積悲怨
乃請掖庭令求行呼韓邪臨辭大會帝召五女以示之
昭君豐容靚飾光明漢宫顧景裴回竦動左右帝見大
驚意欲留之而難於失信遂與匈奴生二子及呼韓邪
死其前閼氏子代立欲妻之昭君上書求歸成帝勑令
從其俗遂復為後單于閼氏焉西京雜記云元帝後宫
既多不得常見乃使畫工圖形案圖召幸之諸宫人多
賂畫工獨王嬙不肯遂不得見匈奴入朝求美人為閼
氏於是上案圖以昭君行及去召見貌為後宫第一善
應對舉止閒雅帝悔之而名籍已定帝重失信於外國
故不復更人乃窮案其亊畫工毛延夀等皆棄市琴操
曰王昭君者齊國王穰女也年十七儀容絶麗以節聞
國中長者求之皆不許乃獻漢元帝帝造次不能别房
帷昭君恚怨之會單于遣使帝令宫人裝出曰欲至單
于者起昭君喟然越席而起帝視之大驚悔是時使者
並見不得止乃賜單于觀此諸書所記相戾如琴操所
言則昭君之始也以不得幸御恚憤不堪而自請入胡
其後呼韓邪死又不能自守遂復為後單于閼氏行此
乃淫佚之女何云以節聞哉樂府解題又云昭君有子
曰世違單于死世違繼立匃奴之俗父死妻母昭君問
世違曰汝為漢也為匃奴也對曰為匃奴耳昭君乃吞
藥自殺夫昭君所生子自名知牙師其繼呼韓邪立者
乃雕陶莫臯是呼韓邪大閼氏之子昭君配之所生二
女王莽時曾諷令須卜居次入侍元后兩漢史所紀明
白如此何乃為此亡稽之言邪後世遂有昭君死節及
青冢之說學士王達筆疇中常責昭君遠嫁匈奴不死
於中路及至見腥羶而後亡不亦晚乎不知昭君不惟
不死且不恥為兩單于妻矣太倉陸之箕曾於筆疇中
牋記之金罍子又備言其詳詩人徒以美豔失身異地
過為閔惜所謂未見好德如好色也
近内黃野中掘得鄭恒墓志乃給事郎秦貫撰其叙恒
妻則博陵崔氏世遂以崔為鶯鶯按會真記雖謂鶯鶯
委身於人而不著名氏鄭恒之名特始見於西廂傳竒
蓋烏有之辭也世以墓志之名偶與烏有之辭合而鄭
恒之配又偶與鶯鶯之氏同遂以墓志之崔為鶯鶯誤
也況會真記止云崔氏孀婦將歸長安不言博陵又無
緣葬在内黃且墓志之崔以大中九年正月十七日病
終享年七十有六遡其生當在德宗建中元年庚申若
鶯鶯之生會真記以為甲子歲乃興元元年少庚申四
歲墓志屬纊之期蓋得於鄭氏家狀會真記設帨之歲
蓋得於鶯母自言並不應少誤鄭恒之配殆别一崔氏
也
章臺柳以李將姬柳氏得名韓員外翃所謂縱使長條
似舊垂也應攀折他人手者也陽臺柳亦以蜀妓柳氏
得名御史所謂從今喚作陽臺柳舞盡春風萬萬條者
也韓退之侍兒名柳枝所謂别來楊柳街頭樹擺亂春
風只欲飛者也白樂天侍兒亦名柳枝所謂兩枝楊柳
小樓中嫋嫋多年伴醉翁者也李義山屬情洛中婦亦
名柳枝所謂畫屏繡步障物物自成雙者也楊廉夫侍
兒亦名柳枝所謂竹枝柳枝桃杏花吹彈歌舞弄琵琶
可憐一箇楊夫子化作江南散樂家楊基亦寄之詩云
長笛參差吹海鳳小璚楊柳舞妖魔而聶大年讀廉夫
集云白髮草玄楊子宅紅粧檀板謝家湖蓋指此也
古妓女之雙名者蘇小小南齊錢塘名倡也見樂府廣
題薛瓊瓊開元宫中第一手為崔懷寳所私者見麗情
集關盼盼張建封妓女守節於燕子樓張好好杜牧之
云故吏部沈公在江西幕好好年十三以色藝來樂籍
中隨公移置宣城後為沈著作所納見之於洛陽東城
感舊傷懷題詩贈之并見本亊詩灼灼錦城官妓也善
歌舞相府筵中與河東人目成自此不復面以軟綃褁
紅淚寄之見麗情集東東竇鞏從軍有吊妓東東一篇
云芳菲美豔不禁風未到春深已墜紅惟有側輪車上
驛耳邊常似呌東東見抒情集端端崔崖張祐嘲李端
端云黃昏不語不知行鼻似烟窗耳似鐺愛把象牙梳
掠鬢崑崙頂上月初生後又更贈云覓得驊騮被繡鞍
善和坊裡取端端揚州近日渾成詫一朵能行白牡丹
見雲谿友議小小齊公王縉妓也叚成式有小小寫真
寳應寺詩見續酉陽雜俎張紅紅韋青妓也召入宫號
記曲娘見樂府雜錄轉轉鎮州書記韓定辭之所眷也
王彧使至酒間盼之韓曰願垂一咏即以相贈彧援筆
作賦文不停綴首云玳筵既啟雅樂斯陳霧捲羅帷花
攢錦茵有西園之上客命南國之佳人貌逞嬋娟縱玉
顔而傾國步移縹緲蹴羅襪以生塵遂載以歸見劉崇
遠耳目記鄭舉舉善章程王蘇蘇王蓮蓮張住住見孫
棨北里志楚楚宋杭州名妓也柳耆卿託其以所為詞
見知州孫何見玉露李師師東京角妓也住金線巷色
藝冠絶徽宗自政和後多微行乘小轎子往來師師家
宣和六年冊師師為李明妃改金線巷為小御街金兵
至李明妃廢為庶人流落湖湘為商人所得見宣和遺
事吳女盈盈能詩與王山好見筆奩錄夷堅支志愛愛
姓楊氏錢唐倡家女為金陵少年張逞所調遂相攜潛
遁後逞為父所捕愛愛以死守之念逞之勤遂死見蘇
子美愛愛集張英英徐州妓女也見菊林叢話毛惜惜
高郵妓也榮全叛同衆飲宴惜惜不肯趨侍全責之惜
惜曰妾雖賤妓不曾伏事反臣全斬之閫臣以聞封英
烈夫人秋厓方岳作義娼傳見三朝野史及隨隠漫錄
唐安安理宗癸丑元夕命董宋臣呼入禁中歌色絶倫
見西湖志又趙真真于盼盼于心心李心心汪憐憐顧
山山孫秀秀荆堅堅皆元妓之有名者見青樓集李當
當名伎也忽有所悟為道士見輟耕錄
女子執國政者齊陸太姬司綸綍者唐上官婕妤司史
事者漢曹大家主兵者唐平陽公主洗夫人為將軍者
晉王廞起兵顧深母孔氏年百餘以為軍司馬廞復以
已女為貞烈將軍唐行營節度許敬異以衛州侯氏滑
州唐氏青州王氏赴義奏授果毅將軍契丹陳州女子
號白頸鴉者有侍夫數十人封懷化將軍為女侍中者
後魏元义妻胡氏齊高岳母山氏趙彦深母傅氏南漢
盧瓊仙為女尚書者魏明帝選知書女子為之為女學
士者陳後主宫人袁大捨等唐德宗朝貝州宋氏五女
若萃若昭若華若倫若憲為女博士者宋孝武朝韓蘭
英
鐵圍山叢談云花蕊夫人蜀王建妾也後號小徐妃者
大徐妃生王衍而小徐妃其女弟在王衍時二徐坐燕
游汚亂亡其國亦能賦咏及孟氏再有蜀傳至昶則又
有一花蕊夫人作宫詞者是也謂花不足以擬之似花
蕊之輕嬛也徐隨王衍歸唐半塗遭害花蕊夫人亦隨
昶歸宋從太祖游獵苑中為太宗射殺兩人者其生於
蜀同其名同其能詩同其亡國而殺身同今人第知一
花蕊夫人而不知其有二也按聞見雜錄太宗射殺者
乃金城夫人非花蕊也
士人以氏族相高雖從古有之然未嘗著盛自魏氏銓
綜人物以氏族相高亦未專任門地惟四夷則全以氏
族為貴賤如天竺以刹利婆羅門二姓為貴種自餘皆
為庶姓如毗舍首陁是也其下又有貧四姓如工巧純
陁是也其他諸國亦如是國主大臣各有種姓苟非貴
種國人莫肯歸之庶姓雖有勞能亦自甘居大姓之下
自後魏據中原此俗遂盛行於中國故有八氏十姓三
十六族九十二姓凡三世公者曰膏粱有令僕者曰華
腴尚書令僕而上者為甲姓九卿方伯者為乙姓散騎
常侍侍中大中大夫者為丙姓吏部正員郎為丁姓得
入者謂之四姓其後遷易紛爭莫能堅定遂取前世仕
籍定以博陵崔范陽盧隴西李滎陽鄭為甲族唐高宗
時又增太原王清河崔趙郡李通謂七姓然地勢相傾
互相排詆各自著書盈編連簡殆數十家至於朝廷為
之置官譔定而流習所徇扇以成俗雖國勢不能排奪
大率高下五等有百家皆謂之士族此外悉為庶姓婚
宦皆不敢與百家齒隴西李氏乃皇族亦自列在第三
其重族望如此一等之内又如崗頭盧澤底李土門崔
靖恭楊之類自為鼎族其俗至唐末方漸衰息
今人以氏混於姓按氏正義曰猶家也釋例曰别而稱
之曰氏合而言之曰族曰姓氏者姓以繫統百世使不
别氏以别子孫之所出言姓則在上言氏即在下如今
云姓田氏姓聞氏族者屬也子孫共相連屬其旁支别
屬各自為氏天子賜姓命氏諸侯命族故堯賜伯夷姓
曰姜賜禹姓曰姒賜契姓曰子賜稷姓曰姬著在書此
天子賜姓也諸侯賜卿大夫以氏若同姓公之子曰公
子公子之子曰公孫公孫之子其親已遠不得上連於
公故以王父字為氏若適夫人之子則以五十字伯仲
為氏若魯之仲孫季孫是也若庶子妾子則以二十字
為氏展氏臧氏是也若異姓則以父祖官及所食之邑
為氏以官為氏者則司馬司城是也以邑為氏者若韓
趙魏是也凡賜氏族者比為卿乃賜有大功德者生賜
以族若叔孫得臣是也雖公子之身若有大功德則以
公子之字賜以為族若仲遂是也其無功德死後乃賜
族若無駭是也若子孫各為卿其君不賜族子孫自以
王父字為族也氏族對之為别散則通也故左傳云問
族於衆仲下云公命以字為展氏是也其姓與氏散亦
得通故春秋有姜氏子氏姜子皆姓而云氏是也
氏又謂之姓故大傳言繫之以姓又言庶姓别於上則
氏與姓一也氏又謂之族故羽父為無駭族隠公命以
為展氏則氏族一也蓋别姓則為氏氏則有族族無不
同氏氏有不同族故八元八凱出於高陽氏高辛氏而
謂之十六族是氏有不同族也商氏徐氏之類謂之六
族陶氏施氏之類謂之七族宋之摯氏謂之戴族向氏
謂之威族是族無不同氏也
氏有以國稱者若王侯虞夏之類是也有以邑稱者若
卿大夫崔盧之類是也有以鄉以亭稱者封鄉以鄉氏
若裴陸尸肥封亭以亭氏若麋采之類是也有以地稱
者因所居氏之如陳舜之後居於媯因氏媯之類是也
有以姓稱者得賜為姓若姜氏吕氏因佐禹治水有功
賜姓之類是也有以字稱者若鄭駟乞以公子駟字為
氏之類是也有以名稱者若魯展無駭以公子展為氏
之類是也有以次稱者若伯仲叔季如魯三家之類是
也有以族稱者族即氏之别若長勺尾勺趙陽魯陽之
類是也有以官稱者若太史太師司馬司空倉氏庫氏
之類是也有以爵稱者若皇王公侯之類是也有以凶
德稱者若英布被黥為黥楊玄感梟首為梟之類是也
有以吉德稱者如趙衰人愛之如冬日其後有冬日氏
之類是也有以技稱者若巫後為巫卜後為卜之類是
也有以亊稱者若車千秋以車為氏夏后緡逃出自竇
生少康以竇為氏之類是也有以諡稱者若莊氏出於
楚莊僖氏出於魯僖之類是也有以爵系稱者若王言
王則混矣本爵系而言有王叔王孫氏之類是也有以
國系稱者若唐出於堯而唐孫氏又為堯之别族是也
有以族系稱者若季友之後傳家則稱季孫不傳家則
去孫稱季之類是也有以名氏稱者若士季有士氏又
有士季氏之類是也有以國爵稱者若白氏舊國楚人
取為邑以其後為白侯氏之類是也有以邑系稱者若
原以周邑得氏又加伯為原伯氏以别於原之類是也
有以官名稱者若師延之後為師延氏之類是也有以
官氏稱者若吕不韋為秦相子孫為吕相氏之類是也
有以邑官稱者若魯沂邑因沂大夫相魯遂以沂相為
氏之類是也有以邑諡稱者邑而加諡若苦成子之後
為苦成氏之類是也有以諡氏稱者氏而加諡如鄭共
叔之後為共叔氏之類是也有以爵諡稱者爵而加諡
如衛成公之後為成公氏之類是也有以生之異稱者
若周平王少子生而有文在手曰武遂氏武又盤庚妃
姜氏夢龍入懷孕十二月而生手把南字遂氏南之類
是也
氏有同名而異實者如唐出自堯之後為唐周以封晉
此晉之唐也本伊祁姓爕父之後封於唐為楚所并此
楚之唐也本姬姓又如虞出姚姓之虞為舜後出姬姓
之虞為仲雍之後是也又如王氏出自姬姓周靈王太
子晉之後時人號曰王家故曰王氏太原王琅琊王其
後也出自畢公高之後魏信陵君子孫時人以其故王
族號曰王家故為王氏又出北海陳留者則曰舜後其
先齊諸田為秦所滅齊人號為王家此子姓之王也出
河南為可類氏出馮衍為鉗耳族出莒州本高麗出安
東本阿布思此虜姓之王也又如裴氏出風姓非子之
支孫封非鄉邑故為非邑氏至後世去邑從衣為裴此
一裴也晉平公封顓帝之孫於裴中號裴君此又一裴
也又如余顧世本顧國夏商諸侯也以國為氏又句踐
之後别封顧余以邑為氏上已姓下姒姓不同原也
改氏之原古有以賜而改者如婁項為劉酈為食其李
為獨孤徐為李是也氏有以嫌而改者如赫連氏以本
宗支庶非正統並為鐵伐氏謝服以出征嫌其姓不祥
改為射氏是也氏有以罪而改者如馬以何羅改為莽
蕭以巴東王子響叛齊武帝改為蛸唐改武惟良為蝮
貶劉誕為留是也氏有以避諱而改者如宋以武公名
司空改為司功氏晉以僖侯名司徒改為司城氏籍避
項羽諱改為席奭避漢元帝諱改為盛莊避漢明帝諱
改為嚴弘避唐明皇諱改為洪是也氏有以音訛而改
者如陳為田韓為何莘為辛姒為似吕為甫歐為區雷
為盧是也氏有以省文而改者如鄣為章邴為丙邵為
召鄅為禹是也氏有以省言而改者如盧蒲為盧閭丘
為閭即墨為即鍾離為鍾馬服為馬司寇為寇是也氏
有以避仇而改者如端木之後為木又為沐墨台之後
為墨又為怡伍之為五譚之為覃刀之為刕牛之為牢
疏之為太傅章之為仇是也氏有變夷者賀魯為周賀
葛為葛阿史那為史宿六斤為宿是也氏又有變於夷
者如後周宇文改辛為普屯王為可頻由為紇干李為
徒何之類是也
梁時朝士有姓吉者謁尚書令何敬容卒問曰君於丙
吉幾世矣答曰如明公之於蕭何一時傳以為笑愚以
為未可非也韓退之作諱辨以騏期杜度嫌名為辨愚
以為不必辨也如夏啟之後曰啟帝沃丁之後曰沃黃
帝相力牧之後曰牧相倉頡之後曰頡令倫之後曰倫
八元伯奮之後曰奮仲堪之後曰堪叔豹之後曰豹顓
帝子老童之後曰童八凱隤敳之後曰敳叔達之後曰
達大臨之後曰臨虞相龍之後曰龍殷相巫咸之後曰
咸傅說之後曰說周内史服之後曰服后稷孫鞠之後
曰鞠周大夫史篇之後曰篇卿士樊皮之後曰皮王子
朝之後曰朝王子狐之後曰狐大夫封昔之後曰昔魯
公子展之後曰展公孫茲之後曰茲季孫夙之後曰夙
端木賜之後曰賜費宰南遺之後曰遺大夫仲述之後
曰述孔門琴牢之後曰牢晉大夫郤犨之後曰犨虢射
之後曰射傳槐之後曰槐先且居之後曰居畢萬之後
曰萬狼曋之後曰曋師曠之後曰曠匠麗之後曰麗鄭
穆公蘭之後曰蘭公孫印叚之後曰叚公子豐之後曰
豐公子然之後曰然衛出公輒之後曰輒公子郢之後
曰郢齊太公望之後曰望太史激之後曰激公子駱之
後曰駱大夫童刁之後曰刁楚子鬻熊之後曰熊太子
建之後曰建大夫封渦之後曰渦叔山冉之後曰冉屈
到之後曰到鬻拳之後曰拳宜僚之後曰僚宋微仲衍
之後曰衍公子樂父之後曰樂大夫猛獲之後曰獲華
耦之後曰耦吳相伍員之後曰員趙相虞卿之後曰卿
以至倉頡勾龍陸終飛廉季隨季騧意如夷吾慶忌將
具嬰齊棄疾目夷庶其祝其偃師之類直取其名為氏
此皆三代之人將何所諱耶然則敬容殊不難答但初
問為可笑耳
左氏之春秋傳太史公之史記其載諸國姓氏與夫世
次皆有可疑者春秋時諸侯之國凡一百十五可以知
其姓與爵者四十有六晉楚之類是也可以知其姓而
不可以知其爵者一十有八焦陽之類是也可以知其
爵而不可以知其姓者一十有七沈之類是也其爵其
姓皆不可得而知者三十有三鮮虞陸渾之類是也然
知其姓者亦不可究信如以趙為羊姓而子長又以為
姬姓以祁姓&KR0008;國為重黎之後又以為吳國之後至姜
氏為伯夷之後又以為四嶽之後是其言亦自相異同
矣史記始於黃帝迄於漢武天子世次見於帝紀諸侯
世次見於世家夏後為杞商後為宋以其世家本紀併
考之則其苗裔歷歷皆可考至於滕薛邾郳之屬雖其
事見於春秋而其世次之不傳者又不可盡信堯乃舜
之從高祖而舜乃妻其女鯀乃舜五世從叔父與舜同
為堯臣湯與王季同世也湯下傳十六世而為紂王季
傳一世而為文王二世而為武王則是文王以十五世
祖而臣事十五世孫紂武王以十四世祖而伐十四世
孫紂而代之必不然矣此子長之論世裔所以為可疑
也
姓氏之說最盛於唐而國姓無定論林寳作元和姓纂
而自姓不知所由來漢有鄧氏官譜應劭有氏族篇又
有潁川太守聊氏萬姓譜魏立九品置中正州大中正
主簿郡中正功曹各有簿狀以備選舉晉宋齊梁因之
故晉散騎常侍賈弼太保王弘齊衛將軍王儉梁北中
郎諮議參軍知撰譜事王僧孺之徒各有百官譜徐官
又有百家譜宋何承天撰姓苑與後魏河南官氏志此
二書尤為姓氏家所宗唐太宗命諸儒撰氏族志一百
卷柳沖撰大唐姓系錄二百卷釋曇剛有山東士大夫
類列三卷路淳有衣冠譜韋述有開元譜柳芳有永泰
譜柳璨有韻略張九齡有韻譜林寳有姓纂邵思有姓
解其書雖多皆本世本公子譜二書二書皆本左傳然
左氏所明者因生賜姓胙土命氏及以字以諡以官以
邑五者而已
漢功臣表多竒姓與名之不避惡疾者如廣嚴侯召歐
成敬侯董渫陽夏侯陳豨隆慮侯周竈武彊侯莊不職
貰齊侯合傳胡害海陽侯搖母餘曲成侯蟲達芒侯耏
跖祁侯繒賀高宛侯丙猜辟陽侯審食其高胡侯陳天
乞厭次侯爰類陽河侯其石&KR0008;頃侯溫疥深澤侯趙將
夕宋子侯許瘛昌圉侯旅卿共嚴侯旅能師閼氏侯馮
解散戴敬侯祕彭祖平州共侯昭涉掉尾下相侯泠耳
高梁侯酈疥黎頃侯召奴從票侯趙破奴龍侯摎廣德
語兒侯榬終古樓虛侯訾順蒙鄉侯逯普
楊萬里談晉于寳一吏取禮部韻書下注有干寳以進
曰乃干寶非于也楊大喜以為一字師然宋板晉書文
選俱作于寳于令升及搜神記周禮注亦俱作于無有
稱干者胡承之以為字畫相沿之訛而取干子書為證
按春秋有干犨後漢有干吉寳豈其後耶然亦自有于
定國安知寳之不為其後也陸法言廣韻止引干犨而
不及寳則部韻亦未知所據也
說略卷九
