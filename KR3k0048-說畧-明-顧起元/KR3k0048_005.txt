說略卷五明顧起元撰
人紀
計然曰人受命于天地變化而生一月而膏二月而脉
三月而胚謂如水泡之狀四月而胎謂如水中蝦蟆胎
也五月而筋六月而骨七月而成形八月而動九月而
躁十月而生又按寳積經云是諸衆生托胎在母腹中
三十七箇七日有二十九種業風所吹次第成就第一
七日狀如酪醬第二十日狀如凝酪第三七日狀如藥
杵第四七日狀如鞵楥第五七日分頭臂䏶第六七日
肘膝相見第七七日手足掌現第八七日二十指現第
九七日九孔方現第十七日聲音俱足第十一七日九
孔開通第十二七日生腸節孔第十三七日生饑渴想
第十四七日生九萬觔第十五七日生八萬脉第十六
七日通出入息第十七七日食道漸寬第十八七日并
十九七日六根俱足第二十七日徧生骨節第二十一
七日并二十二二十三七日生血肉皮第二十六七日
生毛髮爪第二十七七日分善惡相第二十八七日妄
生八想第二十九三十七日黑白隨業第三十一至三
十六七日身相俱足第三十七七日念欲出生第三十
八七日滿十箇月向母産門倒卓而生
太平廣記中載一女子飲小吏盥水因情感有素遂懷
孕生男又枝山野記中載一婦人因思夫成病家人令
男子手摩其腹遂孕生一手事誠怪異然攷法苑珠林
云有七事受胎一相觸受胎如人月水去時喜樂男子
若男子以身觸其身分即生貪著而便懷胎二取衣受
胎如優&KR0008;夷共婦出家愛欲不止各相𤼵問欲精汚衣
尼取䑛之復取内根即便懷胎三下精受胎如鹿母齅
道士精欲心而飲遂便懷胎四手摩受胎如睒菩薩父
母俱盲出家為道不合隂陽手摩臍下即便懷胎五見
色受胎如有一女人月華水成不得男子合欲情盛唯
視男子如宫女亦復如是即便懷胎六聞聲受胎如白
鷺鳥悉雌無雄春陽時節雷鳴初發一心聞聲即便懷
胎七齅香受胎如秦母牛但齅犢氣即便懷胎
華胥履大人之跡而生伏羲一曰感青虹繞身而生庖
犧女媧感瑶光而生顓頊慶都與赤龍合而生唐堯女
登見大虹而生虞舜修已見洞流星而生夏禹簡狄感
玄鳥而生契夫都見白氣貫月而生殷湯大任夢見長
人而生文王顔徵在感黑帝而生孔子劉媪感赤龍而
生漢祖又高辛亦感巨跡后稷亦然神農亦感赤龍黃
帝亦感大虹少昊亦感流星老子感火星微子感牽牛
星顔淵感中台星蕭何感昴星張良感弧星樊噲感狼
星東方朔感太白星李白感長庚星若此之類皆聖賢
受天瑞相感而生不得謂其誣也
漢高醉卧酒家其上常有龍怪隋文幼在母懷忽見其
鱗角郭璞睡時有人見形變鼍云是鼍精杜預醉臥郡
齋而嘔小吏窺見大蛇垂頭于床蔡君謨臥病夢憑鼓
而睡譙卒夜見大蛇盤于鼓上周詢醉而假寐園吏見
大蛇垂于欄楯禄山醉臥化為異猪而龍首尚書鄭愚
因醉眠左右見一白豬錢武肅臥有一大&KR1340;蜴翕油缸
將竭韓世忠宿直梁夫人見一黑虎蹲踞楊大年初生
遍身羽毛宛然一鶴宋中貴楊戩臥床上盜入室中見
之乃一蝦蟆大可如床兩目金精光彩射人米芾知楚
州嘗問鼓吏何以不打三更吏曰鼓有大白蛇圍繞故
不敢打芾笑諾人知芾為蟒精也
張衡乃蔡邕後身見語林羊祜乃鄰人李氏子後身見
本𫝊王練乃胡沙門後身見冥祥記顧總是劉楨後身
見玄怪錄岳陽王詧乃許玄度後身處州什知威乃徐
陵後身並見高僧𫝊房琯乃永公後身見明皇雜錄韋
臯乃諸葛亮後身見宣室志江南邊鎬乃謝康樂後身
見玉壺清話潘佑乃顔延之後身見南唐書劉沆乃牛
僧孺後身見宋史范祖禹乃鄧禹後身見家傳張安道
乃瑯琊僧後身見侯鯖錄馮京乃五臺僧後身見談圃
蘇東坡乃五戒和尚後身見志林又為鄒陽十三世後
身見春渚紀聞王介甫乃秦王後身見貴耳集黃山谷
乃女子後身見春渚紀聞趙鼎乃李德裕後身見坦齋
筆衡王十朋乃嚴伯威闍黎後身見文集真西山乃草
菴和尚後身見癸辛雜識
古云陸終氏娶鬼方氏之女孕而不育十一年開其左
脇而出三人又開其右脇而出三人曰昆吾已姓曰參
胡董姓曰彭祖彭姓曰會人妘姓曰安曹姓曰季連芉
姓譙周古史考以為妄記廢而不論干寳論曰前志所
𫝊修已背坼而生禹簡狄胷坼而生契獨異志言禹妻
化石剖腹而生啟魏黃初五年汝南屈雍妻王氏生男
從右脇下水腹上出而平和自若數月創合母子無恙
李勢末年馬氏妊從脇生子母無恙宋武帝時武寧楊
歡妻妊女從股中生李宣妻樊氏義熙中懷妊過期不
孕而額上有創兒穿之以出長為將後魏肅宗熙平二
年并州人韓僧眞女從母右脇而出胡太后令付掖廷
養之宋莆田尉舍有人妻生男從股髀出創合母子無
恙祝允明野記亦載徐州婦人事然佛典稱釋迦生於
摩耶夫人之右脇神仙𫝊老子母懷之七十歲生時剖
其左腋理固有之不足怪也太平御覽又載異苑晉時
常山趙宣母妊身如常而髀上痒搔之成瘡兒從瘡出
母子平安唐志大順元年資州兵王全義妻孕漸下至
股入足拇指痛坼生珠漸大如柸此又抑竒矣
古有生育之多者漢中山靖王勝男女百二十人梁鄱
陽王恢男女百人宋張耆四十二男子馮行已兒息二
十二人本朝慶成王生子一百人皆隆準每會紫玉滿
座至不能相識古今所未有之竒也
古帝王之相貎如天皇頎贏三舌驤首鱗身碧盧秃楬
地皇馬踶妝首泰皇龍軀驤首達腋黃神氏黃頭大腹
辰放氏渠頭四乳皇覃氏兌頭曰角倉帝史皇氏龍顔
侈哆四目靈光伏羲女蝸蛇身人首一曰伏羲長頭脩
目龜齒龍唇眉有白毫鬚垂委地一曰龍身牛首渠肩
達腋山凖日角奯目珠衡駿毫翁巤身長九尺有一寸
女媧一曰蛇身牛首宣髮神農人身牛首戴玉英玉勝
一曰長八尺七寸弘身牛額龍顔大唇懷成鈐戴玉理
黃帝身逾九尺附函挺朵修髯花瘤河目隆顙日角龍
顔少昊秀外龍庭月縣通&KR0008;顓頊渠頭併榦通眉帶午
帝嚳方頥龐&KR0008;珠庭仳齒戴干帝堯身侔十尺豐下兌
上龍顔日角八采三眸鳥庭荷勝琦衣射出握嘉履翌
竅息洞通帝舜長九尺龍顔日衡方庭大口面&KR0008;亡髦
懷珠握褒形卷婁色黑重瞳禹虎鼻大口兩耳三漏首
戴鈎鈐胸有玉斗足文履已又云長頸鳥喙湯豐下兌
上珠庭晳而有髯倨身而揚聲臂有四肘文王龍顔虎
肩胸有四乳武王駢齒秦始皇蜂凖長目鷙鳥膺豺聲
漢高祖隆凖龍顏美鬚髯左股有七十二黑子光武隆
凖日角大口美鬚眉昭烈臂垂過膝顧見其耳晉武帝
炎髮委地手過膝齊太祖道成龍顙鐘聲鱗文徧體梁
武帝衍兩骻駢骨頭頂上隆起有文在左右手曰武陳
武帝霸先日角龍顔垂手過膝齊神武歡目有精光長
頭高顴齒白於玉文宣帝洋鱗身重踝周文帝泰方顙
廣額美鬚髯髮長委地垂手過膝背有黑子宛轉若龍
盤之形隋高祖龍顏長上短下額有五柱入頂目光外
射有文在手曰王唐太宗龍鳳之姿天日之表虬鬚可
以挂弓宋太祖正黑色方面大耳其閏位方隅者項羽
目重瞳子力能扛鼎喑嗚叱詫千人皆廢王莽侈口蹷
顄露眼赤睛大聲而嘶長七尺五寸反膺高視瞰臨左
右孫權紫髯方頥大口長上短下劉淵子聰俱猿臂淵
鬚長三尺餘當心有赤毫毛三根長三尺六寸聰左耳
毫長二尺非常光澤聰又生而眉白鬚四尺餘劉曜鬚
百莖皆長五尺慕容皝龍顔版齒慕容垂手垂過膝苻
堅背有赤文隱起成字曰草付臣又土王臂垂過膝面
有紫光慕容德額有日角偃月圭文魏什翼犍隆準龍
顔立髮委地臥則乳垂至蓆
徐偃王之狀目可瞻焉仲尼之狀面如蒙倛周公之狀
身如斷菑臯陶之狀色如削瓜閎夭之狀面無見膚傅
說之狀身如植鰭伊尹之狀面無須麋見荀子周公背
僂臯陶馬口孔子反羽蒼頡四目重耳仳脇蘇秦骨鼻
見王充論衡子産日角晏平仲月角尾生犀角柳下惠
史魚反角見天中記衛靈公臣曰公孫吕面長三尺闊
三寸為衛國賢臣見荀子與曹植相論東漢趙翁伯晝
寢羣孫戲納李于其臍中後李爛流出核數之凡得七
枚見獨異志司馬懿目顧見背見魏史唐大歷中洛陽
尉苗登有尾長二尺餘見獨異志毗騫王身長二丈頭
長三尺見杜佑通典
祖庭廣記先聖生有異質凡四十九表反首洼面月角
日準河目海口龍顙斗唇昌顔均頥輔喉駢齒龍形龜
脊虎掌腁脇修肱參膺圩頂山臍林背翼臂注頭阜脥
堤眉地足谷竅雷聲澤腹上趨下末僂後耳面如蒙倛
手垂過膝耳垂珠庭眉二十彩目六十四理立如鳳&KR0008;
坐如龍蹲手握天文足履度字望之如仆就之如升視
若營四海躬履謙譲胸有文曰制作定世符身長九尺
六寸腰大十圍又按先聖四十九表採於萇弘之所談
姑布子卿之所稱老萊弟子之所識與荀卿司馬遷輩
之所述者蓋云備矣然緯書曾載胸應矩舌理七重及
鈞文在手等處又弗及焉是足以盡聖人之儀觀歟
舜嘗重瞳而帝天下矣項羽亦重瞳而霸西楚卒刎烏
江李煜太子目有重瞳自有以為必統一天下不修武
備敗降于宋臣亦有重瞳者沈約左目重瞳腰有紫痣
梁武帝受禪拜為尚書僕射後梁康王友敬目重瞳謀
作亂梁主覺之伏誅魚俱羅相表雄異目有重瞳隋煬
帝忌之被誅廬山智常禪師目有重瞳遂以藥摩目眦
俱赤號赤眼歸宗和尚
周靈王生而有髭髯魏崔琰鬚長三尺晉王育鬚長三
尺元胡天淵髯長數尺唐李光弼母有鬚數十長五寸
許唐高祖太后竇氏生而髮垂過頸梁簡文帝髮垂委
地文王四乳宋范鎮之兄鎡四乳鎡子亦四乳南齊王
敬則兩腋下生乳各長數寸唐吳元濟山首燕頷垂頥
鼻長六寸梁武帝身映日無影老子生而髮盡白元余
闕生而髮盡白
古之長壽者伏義年百九十有四女媧在位百三十年
神農年百六十有八黃帝年百十有七少昊年百有一
帝嚳年百五歲一云九十三也見路史堯年百一十八
歲舜年百有十歲一云百十有一也禹百歲一云百有
六湯年百歲見帝王世紀益百八十餘歲伊尹百三十
餘歲見宛委編廣成千二百歲見南華經彭祖八百歲
見仙傳周太王百二十而没王季百年而没見六韜太
公望年百三十六歲九十而封齊見說苑召康公年百
有八十見路史周公百歲又殷高宗周穆王享國百年
皆出百三十四十歲見王充論衡畢公百餘歲季札亦
百歲餘見宛委編漢張蒼百餘歲而卒見史記漢文時
有魏文侯樂人竇公年百八十歲見桓譚新論魏武帝
時皇甫隆年百餘歲又道人蒯京年百七十八歲見孫
真人養性序論晉范長生前後仕凡百年見小史魏鉅
鹿張臶百五歲并州刺史送故度遼將軍范明友奴二
百五十歲見魏志元魏羅結年百二十歲為侍中總三
十六曹事一百一十始歸老見魏書隠士趙逸年五百
歲是晉武時人正光初來京師見伽藍記梁時鍾離人
顧思遠為散騎侍郎年百二十卒見南史荆州上津鄉
人張元始年一百一十六歲又穰城人年二百四十歲
不能食榖惟飲曾孫婦乳簡文帝勞以束帛並見梁書
開元東封太原人于伯龍年一百二十八歲精爽不衰
孫思邈年百餘歲見唐史甄權精究醫術年一百三歲
見談賓錄曹憲為弘文舘學士撰文選音義年百餘歲
乃卒見唐世說李元爽年一百三十六歲見白居易九
老圖序瓊州楊遐舉年八十一與李守忠見其父曰叔
連年一百二十二又見其祖曰宋卿年一百九十五又
有九代祖如小兒在雞窠中不知其年見洞微志譙定
百三十歲見小說洛陽賣藥党翁年一百七八十見邵
伯温集宋尤時泰嘗舉博學宏詞科年百二十餘歲而
終見尤玘萬柳溪邊舊話
世有男子雖娶婦而終身無嗣育者謂之天閹世俗則
命之曰黃門晉海西公嘗有此疾北齊李庶生而天閹
按黃帝鍼經人有具傷於隂隂氣絶而不起隂不能用
然其鬚不去宦者之獨去何也岐伯曰宦者去其宗筋
傷其衝脈血寫不復皮膚内結脣口不榮故鬚不生又
大殷若經載五種黃門云梵言扇&KR0008;半釋迦唐言黃門
其類有五一曰半釋迦總名也有男根用而不生子二
曰伊利沙半釋迦此云妬謂他行欲即發不見即無亦
具男根而不生子三曰扇&KR0008;半釋迦謂本來男根不滿
亦不能生子四曰博义半釋迦謂半月能男半月能女
五曰留拿半釋迦此云割謂被割刑者此五種黃門名
為人中惡趣受身處又醫書載五不男天犍妬變半五
不女螺紋角鼓線然周禮閹人鄭氏註云閹真氣藏者
宋趙忠惠帥維揚日幕僚趙參議有婢慧黠盡得儕輩
之歡趙昵之婢拒不從疑有異強即之則男子聞于有
司蓋身二形前後姦狀不一遂寘極刑近李安民嘗扵
福州得徐氏處子年十五六交際一再漸具男形蓋天
眞未破則彼亦不自知然小說中有池州李氏女及婢
添喜事正相類而此外絶未見扵古今傳記等書豈以
為人妖而汚筆墨不復載乎晉五行志謂之人痾惠帝
時京洛有人兼男女體兩用人道而姓尤滛此亂氣所
生也玉歷通政經男女兩體主國滛亂而二十八宿眞
形圖所載心房二星皆兩形與丈夫婦人更為雌雄此
又何耶異物志云靈狸一體自為隂陽故能媚人禇氏
遺書曰非男非女之身精血散分又曰感以婦人則男
脈應診動以男子則女脈順指皆天地不正之氣也
嘉靖戊申七月邸報云大同右衛參將馬繼宗家舍人
禄之女年十七將嫁化男子余按魏襄王十三年魏有
女子化為丈夫漢末閩中徐登本女子化為丈夫括異
志廣州蕭某女大娘子晉元康中安豐女子周世寧寧
康初江陵女唐氏劉聰時内史女人唐光啟二年春郿
縣女子宋乾道三年四月永州支氏女慶元三年袁州
黃念四女並化為男客座新聞成化間金齒有人無子
止一女以酒肆為業一日有道人來乞食其女聽道人
啖足而去不責其直明日又來如此及二旬女敬禮不
衰問其姓曰我家兩口臨去謝女曰蒙施多矣恥無為
報有藥一丸奉謝小娘子待嫁日臨行以藥噙口中至
夫家嚥下我珍重以此相報幸勿忽女信而藏之及嫁
如其言就寢夫狎之則已化為男子夫家訟謂女家見
誑官追問女備言其故人始異知兩口之言為吕仙也
父母遂得有嗣又蜀王本紀武都丈夫化為女子蜀王
納以為妃漢建安七年越雋男子劉曜武功男子蘇撫
陜男子武長平並化為女子而漢哀帝建平中豫章有
男子化為女子嫁為人婦生一子其事尤異
陜西會城正德十三年六月四日初昏時隂黯忽大明
有巨人長三丈餘見撫臺東足長四尺許衣袂飄搖鬚
髯如叢戟眉目莫辨已而大風雨遂失所在街人王大
貴及候更卒並見按春秋敗狄于&KR0008;糓梁傳曰長狄喬
如兄弟三人一者之魯一者之齊一者之晉皆殺之身
横九畮長五丈四尺或曰長十丈斷其首而載之眉見
于軾史記秦始皇二十六年有大人長五丈足履六尺
皆夷狄服凡十二人見于臨洮又史云阮翁仲安南人
長二丈三尺為始皇將兵守臨洮死鑄其像又博物志
言臨洮人長三丈五尺曰東北極人長九丈又說得一
布衣從海浮出兩袖長二丈僬僥氏長三丈晉史元帝
咸寧二年八月襄武縣言有大人見長三丈餘跡長三
尺五寸又魏志言咸熙二年有大人見襄武縣長二丈
餘脚跡長二尺二寸述異記禹會塗山防風氏後至禹
誅之其長三丈其頭專車蜀王本紀秦襄王時宕渠郡
獻長人長二十五丈六尺苻健皇始四年有長人見身
長五丈語百姓張靖曰今當太平俄而不見新平令以
聞健以為妖妄召靖繫之會大霖雨河渭泛溢蒲津監
宼登于河中流得大屐一隻長七尺三寸足跡稱屐指
長尺餘文深一寸健歎曰覆載之中何所不有張靖所
見定不虚也乃赦之北齊書盧曹率其徒自薊入海島
得長人骨以髑髏為馬皂脛長丈六尺以為二矟南史
陳武帝永定三年有人長五丈見羅浮山通身潔白衣
服楚麗隋書仁夀四年有人長數丈見于應門其跡長
四尺五寸元周致中異域志長人國人長三四丈國朝
有使往遼陽舟被風至其國其人來挐舟斬其一指大
若人臂紀載歴歴豈必都妄又河圖玉版云龍伯國人
長三十丈大秦人長十丈佻人國長三十丈五尺天之
東南西北極各有銅頭鐵額兵又有金剛敢死力士天
中太平之都有都甲食鬼鐵面兵皆長三千萬丈神異
經云西北海外有人焉長二千里兩脚中間相去千里
腹圍一千五百里又東南隅上大荒之中有樸父焉夫
妻並立其高千里腹圍百輔又云南方有人焉其長七
丈腹圍如其長以朱蛇繞頸以鬼為食以露為漿洞冥
記云支提國人長三丈二尺
東方小人國名曰竫長九寸見山海經西北荒中有小
人長七寸朱衣玄冠鶴國男女皆長七寸海鵠吞之腹
中不死見神異經東郡送一短人長七寸曰巨靈見漢
武故事光武時潁川張仲師長二寸(寸似當作尺)見續博物
志
文身見汲冢周書蓋周官有墨刑罰五百故曰刀墨皂
巾之民後世謂之曰黥古稱勾吳乃文身斷髮注以象
龍子吳王夫差曰我文身不足以責禮後漢書南蠻𫝊
雕題注題額也雕之謂刻其肌以丹青涅也又云哀牢
夷皆刻畫其身象龍文衣著尾見風俗通唐書疏勒人
文身碧瞳即碧眼胡雛也今雲南之羅鬼夷亦文面又
可見文身之俗不止于勾吳也
人有善走者山海經丁靈國人馬蹄善走自鞭其蹄日
行三百里抱朴子杜子微服天門冬八十年日行三百
里趙佗子服桂二十一年毛生日行五百里三國時虞
翻能步行日三百里孫策躍馬翻能隨之魏楊大眼驍
捷跳走如飛以長繩三丈許繫髻而走繩直如矢馬馳
不及隋麥鐵杖日行五百里獨異志云一夕行一千里
五代王進走及奔馬仕至節度使又有唐彬走及奔鹿
又遼陳州有一婦人為賊帥號白頸鴉日可行二百里
今人有運氣逆流采戰之說曰房中術而盲道人遂以
女鼎誘世之好滛者彼家西鄰至為清淨服食者所唾
棄要之房中自有道非如上所云云也按史周有房中
樂漢書禮樂志高祖時有房中詞樂唐山夫人所作武
帝時有房中歌禮記曾子問喪主人卿大夫士房中皆
哭注房中婦人也漢書藝文志序云房中者情性之極
至道之際是以聖王制外樂以禁内情而為之節文樂
而有節則和平壽考及迷者弗顧以生疾而殞性命上
古修身之道以房中為首故黃庭經云長生要眇房中
急他所紀尤非一端孫思邈千金翼中亦具論之至三
丰采戰若旣濟真經等書其說最為猥鄙其原以為起
于黃帝素女而容成氏彭祖能精行之後東方朔及其
妻與列仙𫝊所言女几左放皆修此道者蓋栽接補益
理自非虚然非以道制情築基鍊已工夫已到嘗試為
之必至顚仆老子所謂輕敵者必喪吾寳也頃馬仲履
天都載闢此說即弇州亦深以此齮陳上陽之解悟眞
篇均之未及窮其本趣耳
前代宦者亦有妻石顯𫝊丞相御史條奏顯舊惡免官
與妻子徙歸故郡憂死元魏時御史蕭忻疏云高軒和
鸞者閹官之嫠婦胡馬鳴珂者黃門之養息高力士𫝊
河間男子吕玄晤吏京師女國姝力士娶之玄晤擢刀
筆吏至少卿李輔國傳帝為娶元擢女為其妻擢故以
梁長史朱子語類梁師成妻死蘇叔黨范温皆衰絰臨
哭
娘字俗書也古無之當作孃按說文頻擾也肥大也從
女襄聲女良切其義如此今乃通為婦女之稱故子謂
母曰娘而世謂穏婆曰老娘女巫曰師娘都下及江南
謂男覡亦曰師娘娼婦曰花娘達旦又謂曰草娘苗人
謂妻曰夫娘南方謂婦人之無行者亦曰夫娘謂婦人
之卑賤者曰某娘曰幾娘鄙之曰婆娘考之風俗通漢
何敞為鬼蘇珠娘按誅亭長龔壽隋書韋世康為絳州
刺史與子弟書云况娘春秋已高温凊宜奉教坊記北
齊時丈夫着婦人衣行歌傍人齊和云踏搖娘南史梁
元徐妃與帝左右暨季江私通季江曰徐娘雖老尚猶
多情又梁臨川王宏侵魏魏遺以巾幗歌曰不畏蕭娘
與吕姥但畏合肥有韋虎謂韋睿吕僧珍也大業拾遺
記隋煬帝宫婢曰雅娘唐史張旭草書見公孫大娘舞
劍器而通神又武承嗣聞喬知之婢窈娘美奪取之杜
工部詩耶娘妻子走相送又黃四娘家花滿蹊白樂天
詩吳娘暮雨蕭蕭曲韋應物詩春風一曲杜韋娘柳子
厚下殤女墓磚記始名和娘樂府雜錄張紅紅唱歌丐
扵市韋青納為姬敬宗召入宫號記曲娘又望江南曲
始自朱崖李太尉鎮浙西日為姬謝秋娘所製明皇雜
錄呼白鸚鵡為雪衣娘甘澤謠武三思晚獲一妓曰綺
娘狄仁傑至遂逃壁隙中曰我天上花月之妖也樊川
集杜秋娘金陵女也年十五為李錡妾錡敗入宫後坐
譴歸故里又竇桂娘父良建中初為汴州戸曹掾李希
烈破汴州取桂娘去李賀集賀撰申胡子觱篥歌成翔
客喜擎觴起立命花娘出幕徘徊拜客劉賓客集泰娘
本韋尚書家主謳者河東記唐進士段何臥病遇妊娘
留詩曰妊娘相托不論錢何疾日退傳竒崔氏鸎鸎婢
曰紅娘霍小玉傳長安中有媒氏鮑十二娘薛蒼駙馬
青衣也余媚娘敘錄陸希聲娶余媚娘媚娘約媒曰陸
郎中若必得兒侍巾櫛須立誓不置側室及女奴圖經
蠶神謂之馬頭娘杜陽雜編南海貢竒女盧媚娘工巧
無比麗情集陳敏兄妾越娘貌美兄死遂與欵狎續齊
諧記齊穎寓山隂夜見前宰妾萬文娘墨莊漫錄李后
主令宫嬪窅娘以帛繞脚令纖小右略舉一二不能悉
載是則今之云云皆有所本然都下自庶人妻以及大
官之國夫人皆曰娘子未嘗有稱夫人郡君等封贈者
載考之史唐柴紹妻平陽公主起兵應李淵與紹各置
幕府號娘子軍開元天寳遺事太眞入宫宫中皆號娘
子花蕊夫人宫詞諸院各分娘子位韓昌黎有祭周氏
二十娘子文以此推之古之公主宫妃已與民間共稱
娘子則今之不分尊卑亦自有來矣此陶九儀輟耕錄
所紀也然眞娘吳名伎也墓在虎丘山下鄭嵎津陽門
詩迎娘歌喉玉&KR0772;窱李昌符詩春娘愛上酒家樓又孫
棨有題妓王福娘牆詩又李章武傳有楊六娘北里志
有牙娘劉泰娘又教坊記上召入賜食因謂之曰今日
娘子不須唱歌又妓裴大娘又張少娘又竿木家范大
娘此皆顯著者而陶不之引何也
南宋蕭齊崇尚佛法閤内夫娘悉令持戒麾下將士咸
使誦經(見法琳辨正論)夫娘之稱本此謂夫人娘子蓋是美稱
也是時北則胡后却扇于曇獻南則徐妃贈枕于瑶光
龜兹王女納于鳩摩羅什反以為榮千金公主偶于滛
毒丐僧不以為恥後世以夫娘為惡稱緣此東坡戲語
有和尚宿夫娘相牽正上床云云陶九成乃謂為罵語
蓋未多見六朝雜說耳
國憲家猷論婦人以姓為稱故周之諸女皆言姬猶宋
言子齊言姜也自漢以來不復辨類以為婦人之名非
也史記言高祖居山東好美姬漢書外戚𫝊云所幸姬
戚夫人之類固以失矣注漢書者見其言薄姬虞姬戚
姬唐姬等皆妾而非后則又以為衆妾之稱南朝人士
皆謂姬人形之歌咏皆沿習之誤予按稱婦為姬不獨
漢以後如詩陳風曰彼美淑姬可與晤言非必是姬氏
女秦紀吕不韋娶邯鄲姬絶美與居有身亦槩為婦人
稱也
禮五十乃加伯仲白虎通五十知天命思慮定也能順
四時長幼之序故以伯仲號之伯長也大也仲中也次
也季少也末也風俗通曰氏於字伯仲季是也或稱孟
仲季孟亦長也始也或稱伯叔季叔本拾也收拾之也
周之有太伯仲雍季歴也魯之有孟孫叔孫季孫也文
王時南宫氏之有二伯二仲二叔二季所謂周有八士
也然重仲叔而不重伯孟者明長之不可二也伯夷仲
遼而曰叔齊叔即季也猶叔世曰季世也伯牛仲弓之
稱未必皆五十而後加也
漢孔安國字安國晉安帝名德宗字德宗恭帝名德文
字德文會稽王名道子字道子乃至北史慕容紹宗馮
子琮魏蘭根南史蔡興宗唐孔穎達郭子儀辛京杲戴
休顔張忠尚可孤孟浩然顔見遠田承嗣田承緒張嘉
貞宇文審李嗣業皆以名為字也
晉王敦曰可兒司馬高曰羅兒唐白居易曰龜兒謝靈
運曰客兒杜甫長子曰熊兒宋蘇子由子曰虎兒是皆
小字也後賈復稱其子曰大宛兒崔暹曰獺田兒人稱
者漢東方朔曰偷桃小兒金日䃅其子曰弄兒曹操呼
孫策曰猘兒吕布呼先主曰大耳兒蜀譙周曰長兒晉
王衍呼裵邈曰白眼兒山濤稱王衍曰寧馨兒後魏長
孫業諸子曰鐵小兒祖瑩曰聖小兒唐楊儉蘇特曰黃
面兒五季李業曰僂儸兒李存信曰牧羊兒
晉桓嗣曰豹奴王濛曰阿奴石崇曰齊奴潘岳曰檀奴
周謨曰阿奴陳任中曰蠻奴北齊孫騰曰僧奴唐汝陽
王璡曰花奴李林甫曰哥奴皆小字也光武謂嚴光曰
狂奴客謂鄧彪曰守錢奴陸機人罵曰駱奴明帝人號
曰鮮卑奴温嶠姑女謂嶠為老奴宋廢帝稱父武帝曰
□奴後齊古弼帝稱曰筆頭奴唐顔杲卿罵安禄山曰
牧羊羯奴宋梅聖俞呼謝師直曰錦衣奴
昔人有父字其子者曹丞相操每下教稱子桓右軍與
人書謂子敬飛白大有勢子字其父者胡母謙之見父
輔之暑月搖扇視事呼之曰彥國胡為自貽伊慼從子
字其叔父者袁種謂盎曰南方卑濕絲能日飲亡何說
王母反而已有臣字其君者光武幸章陵宗室諸母酣
悅相謂曰文叔少時謹信與人不欵曲惟直柔耳今乃
能如此
諱名起于周人秦漢沿而用之廟諱甚嚴而祀文王之
頌曰克昌厥後是廟諱不嫌也一名者諱而漢韋孟之
詩曰總齊羣邦以翼大商犯高祖諱是獨諱不嫌也子
宜諱其父而曹志為植子上奏武帝曰榦植不強是父
諱不嫌也臣宜諱其君孫權有吳時張承與吕岱書云
功以權成是君諱不嫌也
柳少師與弟帖末云誠懸呈人多疑之以顔籕注漢書
丞相衡傳云字以表德豈人所自稱柳不當稱字然觀
逸少敬謝帖自云王逸少白廬山遠公集盧循與遠書
云范陽盧子先叩頭則古人稱字蓋或有之矣
古人致書于人亦有不稱名而稱君者如徐陵與王僧
辯書稱孤子徐君頓首與周處士書末亦云徐君白文
苑英華注云君疑是古人自稱如王績書中亦作王君
然則古人或有如此體未可知也
周寳龢鍾銘曰走作朕皇祖文考寳龢鍾走其萬年子
子孫孫永寳用享走之名扵經傳無見蓋昔人自以稱
謂猶孤寡不榖臣僕愚鄙皆謙損之辭故司馬遷自稱
曰太史公牛馬走班固自稱曰走亦不任厠技於彼列
然則走之號非獨始扵漢蓋亦上矣
余讀屈原書以朕自居周秦六國間凡人相與言皆自
臣也他如左氏書子皮即位叔向言罕樂得其國葉公
作顧命張永謂其父柩大行屇道孫盛謂父登遐蕭惠
開語劉成具如慈旨竟陵語顧憲之曰非君無以聞此
德音鮑照於始興王則謂不足宣贊聖旨後世禁忌日
嚴此等稱遂絶矣
父命得為敕後漢樊重焚券諸子從敕是也母亦可稱
大人前漢淮陽獻王傳張博云王遇大人亦解後漢范
滂就誅與母訣曰大人割不忍之恩勿增感慼是也叔
可稱大人疎受對疎廣云從大人議是也父可以稱聖
善楊修答曹植書有聖善之教注謂武帝也人臣不嫌
稱萬歲馬援𫝊釃酒享軍士皆伏稱萬歲也上父母壽
可稱萬壽潘岳閒居賦稱萬壽以獻觴是也屋之高嚴
通謂之殿前漢霍光𫝊鴟鳴殿前樹上黃霸𫝊郡國上
計長吏一輩先上殿是也白事丞相亦可謂之奏事魏
相傳帶劍奏事是也造謁人亦可謂之朝司馬相如傳
臨卭令日往朝相如是也人臣得言垂拱薛宣自言垂
拱蒙成是也人臣得言端拱謝孚言端拱嘯咏謝鯤言
端拱廟堂是也人臣得言諒闇山濤𫝊武帝詔云山太
常雖居諒闇是也人臣得稱聖君賢君晉曹攎一縣號
曰聖君薛宣𫝊屬縣各得賢君是也男子無妻亦稱寡
左𫝊曰崔杼生成及彊而寡是也
君稱寡人而凡人亦可稱王右軍論字假令寡人耽之
若此婦人亦可稱寡人詩弼風莊姜云以勖寡人婦人
稱夫曰良人而君子亦可稱黃鳥之詩曰殱我良人莊
子文王曰昔者寡人夢見良人黑色而&KR0971;晉庾翼疏臣
所以輙發良人不顧怨咎吕氏紀良人請問十二紀是
也
王楙野客叢書引緗素雜記云歐陽永叔代王狀元謝
啟陸機閱史尚靡識于撐犁枚臯屬文徒自成扵骫骳
沈元用啟讀撐犁而靡識敢謂知書問祈招而不知尚
慚寡學陸機不識撐犁事竟不知載何書及見玄晏春
秋曰予讀匈奴𫝊不識撐犁孤塗之事有胡奴執燭顧
而問之奴曰撐犁天子也言匈奴號撐犁猶漢人稱天
子也於是曠然發寤其事亦著藝文類聚類要諸書然
則謂不識撐犁者乃皇甫謐非陸機也歐公謂陸機應
别有所據耳按杜氏通典云匈奴謂天為撐犁謂子為
孤塗然則言撐犁天子者得其語而猶未詳也
今人謂丈人為泰山或者謂泰山有丈人峯故云據雜
俎明皇東封以張說為封禪使及事已三公以下皆轉
一品說以壻鄭鎰官九品因說遷五品玄宗怪而問之
鎰不能對黃番綽對曰泰山之力也與前說不同又按
陳後山送外舅詩丈人東南英注謂丈人字俗以為丈
人之稱然字則遠矣按三國志裴松之注獻帝舅車騎
將軍董下謂古無丈人之名故謂之舅松之宋元嘉時
人呼婦翁為丈人已見此時矣
今人以居士自號者甚多考之六經中惟禮記玉藻有
曰居士錦帶注謂道藝處士也吳曾能改齋漫錄云居
士之號起扵商周之時按韓非子書曰太公封於齊東
海上有居士任矞華士昆弟二人立議曰吾不臣天子
不友諸侯耕而食之掘而飲之吾無求於人無上之名
無君之禄不仕而事力云然則居士之名故自古也
祭義曰明命鬼神以為黔首則内經曰黔首共飲食莫
知之也李斯刻石頌秦德曰黔首康定太史公因此語
遂於秦記謂秦名民曰黔首朱子註孟子亦曰周言黎
民秦言黔首蓋因太史公之語也然祭義内經之書實
先秦世黔首之稱古矣恐有不因秦也或古不以稱民
秦必以稱民故太史公云然耳
今人謂賤丈夫曰漢子按北齊魏愷自散騎常侍遷青
州長史固辭文宣帝大怒曰何物漢子與官不就又段
成式廬陵官下記韋令去西蜀時彭州刺史被縣令密
論訴韋前期勘知屈刺史詣府陳謝及迴日諸縣令悉
遠迎所訴者為首大言曰使君今日可謂朱硏益丹矣
刺史笑曰則公便是研朱漢子也
凡婢役於婢者俗謂之重臺按左氏傳昭公五年日之
數十故有十時亦當十位自王以下其二為公其三為
卿注云日中為王食時為公平旦為卿雞鳴為士夜半
為皂人定為輿黃昏為隸日入為僚晡時為僕日昳為
臺禺中日出闕不在第尊王公曠其位又昭公七年天有
十日人有十等故王臣公公臣大夫大夫臣士士臣皂
皂臣輿輿臣隸隸臣僚僚臣僕僕臣臺則所謂臺者十
等之至卑今豈亦本是與然加以重字尤有意也
古樂府有邯鄲才人嫁為厮養卒婦前漢書張耳傳厮
養卒注蘇林曰厮取薪者也養養人者也又云乃歸趙
王養卒為御而歸左𫝊莊王伐鄭厮役扈養死者數百
人注養馬者曰扈炊烹者曰養則厮養卒當作厮扈卒
為是也
隨筆云今呼蒼頭為將軍其事本彭寵為奴所縳謂妻
曰趣為將軍治裝注呼奴為將軍欲其赦已也此說固
是然觀陳勝傳將軍吕臣為蒼頭軍是則語蒼頭為將
軍亦已久矣又衛青為奴後為大將軍唐至德後官爵
虛濫大將軍告身纔易一醉至有朝士僮僕衣金紫而
身執賤役者故岑參歌曰紫紱金章左右趨問著即是
蒼頭奴李商隠詩曰厮養為將軍則知蒼頭奴為將軍
事甚多又按前漢鮑宣傳蒼頭廬兒注漢名奴為蒼頭
知此名起扵漢矣觀後漢注秦人呼為黔首謂奴為蒼
頭者以别扵良人又知蒼頭之名自秦已然又讀戰國
策魏有蒼頭軍三十萬又知蒼頭之名不但秦也
越絶糧告糴于吳使素忠為信晉武帝炎報帖末云故
遣信還南史晨起出陌頭屬與信會古者謂使者曰信
眞誥云公至山下又遣一信見告謝宣城𫝊云荆州信
去倚待陶隠居帖云明旦信還仍過取反虞永興帖云
事以信人口具凡言信者皆謂使者也今人流俗遂以
遣書饋物為信故謂之書信而謂前人之語亦然謬矣
王右軍十七帖有云往得其書信遂不取答謂昔嘗得
其來書而信人竟不取回書耳而世俗遂誤讀往得其
書信為一句遂不取答為一句誤矣古樂府云有信數
寄書無信心相憶莫作瓶墜井一去無消息包佶詩去
札頻逄信迴帆早挂空此二詩尤可證也
韓退之上詩云衙時龍戶集上日馬人來吳坰云長安
有龍戶見水即知有龍或引出但如鰍魚按此是潮州
時上廣帥作非長安也馬人程大昌演繁露引𫝊燈錄
毗奢利王時其國有一類人如馬裸露王運神力分身
為𧖟彼乃得衣王復生中印度馬人感戀悲號以為入
中國而上日有馬人恐亦非也按俞益期牋云馬文淵
立銅柱岸北出有遺兵十餘家居壽洽岸南對銅柱悉
姓馬婚姻至今二百餘家言語飲食尚與中華同號曰
馬留恐此亦是馬留之類耳又記得一小說龍尸在儋
耳珠崖其人目睛皆青碧入水能伏一二日蓋即所謂
崑崙奴也
每見人稱前𨗳者伍伯晉書賈充戲庾純云君行常在
人前今何以後蓋純之先人有為伍伯者按古今注云
一伍之長也五人為伍曰伍伯一曰戶伯漢制兵吏五
人一戶一竈每竈四直一伯故曰戶伯又曰大伯諸王
公行戶服赤幘纁衣韋韎率其伍以導引也
患說文憂也从心上串串亦聲也徐曰患之言貫也貫
于心也又病也慮也惡也苦也禍也恙說文亦曰憂也
从心羊聲一曰蟲入腹食人心古者草居多被此毒故
相問無恙神異經北方有獸曰㺊㺊恙也黃帝殺之由
是人無憂疾謂之無恙通志無患子曰噤婁曰桓其子
勻圓如漆今人貫為數珠纂文曰無患木名也實可以
去垢核黑如漆古今注云程雅問櫨木曰無患何也答
曰昔有神巫曰滛眊能符劾百鬼得鬼則以此木為棒
棒殺之世人相𫝊以為器用厭鬼故曰無患齊卞敬家
有無患枕贊然則恙之與患一為蟲而一為木也
世人瘧疾將作謂可避之他所閭巷不經之說也然自
唐已然高力士流巫州李輔國授謫制時力士方避瘧
功臣閤下杜子美詩三年猶瘧疾一鬼不銷亡隔日搜
脂髓增寒抱雪霜徒然潛隙地有靦屢鮮粧則不特避
之而且塗抹其面矣
周官醫疾四時皆有癘疾春時有痟首疾鄭注痟酸削
也司馬相如消渴則所謂消中之疾也痟首消中二疾
異而其字亦自不同後漢李通素有消疾此正如相如
渴疾也太子賢注消中之疾是已乃復引周官為証是
以痟首消中為一義以至玉篇廣韻皆以痟為消病惟
禮部韻痟字下注酸痟頭痛是為得之張孟楫韻注酸
痟頭痛又渴病雖明知二疾為不同是認二字為一體
矣
婦人之脉惟以尺脉之常盛常弱與男子為相反而脉
訣謂反此背看及觀褚澄尊生經曰脉分兩手手分三
部隔尺寸者命之曰關去寸度尺曰尺關前一寸為寸
左手之寸極上右手之尺極下男子陽順自下生上故
極下之地右手之尺為受命之根本如天地未分元氣
混沌也旣受命矣萬物從土而出惟脾為先故右手尺
上之關為脾脾土生金故關上之寸為肺肺金生水故
右手之寸越左手之尺為腎腎水生木故左手尺上之
關為肝肝木生火故關上之寸為心女子隂逆自上生
下故極上之地左手之寸為受命之根本如天地未分
元氣混沌也旣受命矣萬物從土而出惟脾為先故左
手寸下之關為脾脾土生金故關下之尺為肺肺金生
水故左手之尺越右手之寸為腎腎水生木故右手寸
下之關為肝肝木生火故關下之尺為心男子右手尺
脉常弱初生微眇之氣也女子右手尺脉常強心火之
位也非男非女之身感以婦人則男脉應診動以男子
則女脉順指不察乎此難與言醫褚澄尚主為劉宋駙
馬都尉察脉如神著書十篇曰尊生秘經此其一也
夷門廣牘有朱彦修怪痾单一書非朱作也所紀怪證
多端然憶往記中有尤異者因略筆之魏時一女子美
麗不嫁右膝常患一瘡膿水不絶華佗使人乘馬牽一
栗色狗走三十里歸而熱截右足柱瘡上俄有一赤蛇
從瘡出入犬足中疾遂平見佗别傳漢末有人得心腹
瘕病晝夜切痛臨終勅其子曰氣絶後可剖視之子不
忍違言得一銅鎗容數合許後華佗出巾箱中藥以投
鎗鎗即成酒焉見志怪宋明帝宫人患腰痛牽心發即
氣絶徐文伯曰此髮瘕也以油灌之吐物如髮稍稍引
之長三尺頭已成蛇能動懸柱上水滴盡一髮而已見
談藪有人患脚跟痛醫莫能識徐之才曰蛤精疾也當
由乘船入海垂脚水中割之得蛤子二個如榆莢見太
原故事洛中有士人患應病語即喉中應之張文仲令
取本草讀之皆應至雷丸即無聲和為丸吞之即止見
朝野僉載有一少年眼中常見一小鏡子醫工趙卿診
之與少年期來日以魚鱠奉候及少年赴之坐久止施
一甌芥醋卿故久不出少年饑甚且聞醋香啜之至盡
眼花豁然卿乃出語少年曰郎君因吃鱠太多有魚鱗
在胷中故也見北夢𤨏言永徽中有崔爽者每食生魚
三斗乃足後饑作鱠未成忍饑不禁遂吐一物狀如蝦
蟇自此之後不復能食鱠矣見朝野僉載大歷中和州
劉錄事食兼數人尤能食鱠常言鱠味未能果腹客乃
網魚百斤會扵野庭觀其下筯劉初食鱠數楪忽似小
哽因欬出一骨珠子大如豆乃寘扵茶甌中以楪覆之
食未半甌楪傾側舉視之骨珠子已長數寸如人狀客
競觀之隨視而長頃刻長及人遂捽劉因相毆流血良
久各散走一循廳西一循廳左俱及後門相觸而翕成
一人乃劉也神已癡矣半日方能語訪其所以皆不省
之劉自是惡鱠見酉陽雜俎句容佐史能啖鱠至數十
斤恒不飽縣令聞其善啖乃出百斤史快食至盡因覺
氣悶久之吐出一物狀如麻鞋底以置鱠中鱠即成水
後有胡人買之云此是銷魚之精亦能銷腹中塊病有
病者以一片如指端繩繫之置病處其塊即消見廣異
記伶人刁俊朝妻項癭者初微若雞卵漸巨如三四升
缻盎積五年大如數斛之鼎其中有琴瑟笙磬塤篪之
響數年癭外生小宂如針芒不知幾億每天欲雨則穴
中吹白烟霏霏如絲縷漸高布散結為屯雲雨則立降
俊朝磨淬利刃將剖決之癭中軒然有聲遂四分披裂
有一大猱跳躍而去後卒愈見續玄怪錄天寳中隴西
李生病左乳痛不可忍一日癰潰有一雉自乳中突而
飛出不知所止見宣室志大歷中卭州城將魏淑膚體
洪壯年四十忽中異疾無所酸苦但飲食日損身體日
消寒暑未周即如嬰孩不復能行坐語言其母與妻更
相提抱復遇生日妻以釵股挾食以哺須臾盡一小甌
自是日加所食身亦漸長不半歲乃復其初見集異記
皇甫及者咸通壬辰年十四矣忽暴長逾時而身越七
尺帶兼數圍長啜大嚼三倍扵昔明年秋無疾而逝見
三水小牘李言吉左目上臉忽痒而生一小瘡漸長大
如鴨卵恒壓其眼不能開其舅金州防禦使崔堯封飲
言吉酒大醉遂割去之言吉不知覺也贅既破中有黃
雀鳴噪而去見聞竒錄處士蒯亮言其所知額角患瘤
醫為割之得一黑石碁子巨斧擊之終不傷缺復有足
脛生瘤者因至親家為猘犬所齚正齧其瘤其中得針
百餘枚皆可用疾亦愈見稽神錄吕縉叔以知制誥知
揚州忽得疾但縮小臨終僅如小兒松滋令姜愚無它
疾忽不識字數年方稍稍復舊又有一人家妾視直物
皆曲弓弦界尺之類視之皆如鈎醫僧奉眞親見之江
南逆旅中一老婦啖物不知飽徐德占過逆旅老婦愬
饑其子恥之對德占以蒸餅啖之盡一竹簣約百餅猶
稱饑不已日飯一石米隨即痢之饑復如故醴泉主簿
蔡繩有美行博學有文亦得饑疾每饑立須啖物稍遲
則頓仆悶絶懷中常置餅餌雖對貴客遇饑亦便齕啖
以上見夢溪筆談有人飲茗至一斛二斗忽飲量過數
升吐出一物如牛肺以茗澆之容一斛二斗因名曰斛
二瘕見續搜神記陳子直主簿妻有異疾每腹脹則腹
中有聲如擊鼓遠聞于外行人過門者皆疑其家作樂
也腹脹消則鼓聲亦止一月一作醫莫能名其疾見宋
張季明醫說傅舍人忽得腸癢之疾至劇時往往對衆
失笑吃吃不止此疾古人所未有見遯齋閒覽興國初
有任氏美色聘進士王公甫因公甫不遂寸禄愁鬱面
漸變黑自慚而歸母家求醫後遇道人以黃丹女萎二
物為末以酒下二錢日二服面微微白一月如舊見名
醫錄
漢末關中大亂有發前漢時冡女人猶活既出如舊魏
郭后愛念之錄置宫内常置左右問漢時宫中事說之
了了皆有次序後后崩哭泣過禮遂死焉漢末發范明
友冡奴猶活明友霍光女聓說光家事多與漢書相似
大司馬曹休所統中郎將謝璋部曲義兵奚儂恩女年
四歲病死埋葬五日復生見博物志晉元康中梁國女
子許嫁而夫戌經年不歸女家強以適人尋病亡夫還
問女所在夫徑至墓開棺女遂活與俱歸後壻詣官爭
之王導曰此非常事不可以常理斷之宜歸前夫惠帝
世杜錫家葬婢誤不得出後十年開冡祔葬而婢尚生
初婢之埋年十五六及開冡更生猶十五六嫁之有子
又魏太和中太原人破棺得一生婦視其墓木可三十
歲見續博物志干寳父葬婢閉墓中後祔葬開冡婢猶
活言其父常以飲食詒婢與寢處如平生寳因此作搜
神記顔含兄畿死于醫家迎喪引者顛仆言畿不死但
服藥傷五臟耳開棺氣息甚微飲食所須託之以夢含
侍養不出戶者十三年畿乃死又漢獻帝初平中長沙
有人姓桓氏既死棺歛月餘母聞有聲出之遂生見集
異志又建安四年武陵女子李娥死歛埋十四日有聲
開棺遂活見後漢五行志南陽縣民蘇調女死三年自
開棺還家言大將軍事赤小荳黃荳死有持此荳一石
者無復作告又言可用梓木為棺見酉陽雜俎
說略卷五
