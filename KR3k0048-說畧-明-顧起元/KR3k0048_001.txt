說略卷一明顧起元撰
象緯
廣雅云天圍南北二億三萬三千五百里七十五步東
西减短四步周六億十萬七百里二十五步從地至天
一億一萬六千七百八十七里下度地厚與天高等二
十八宿間相距積一百七萬九百一十三里段成式酉
陽雜俎玉格云天地相去四十萬九千里四方相去萬
萬九千里貝編又云色界天下石經十萬八千三百八
十三年方至地晉天文志云地上去天八萬一千三百
餘里後漢地理志注周天積一百七萬九百一十三里
徑三十五萬六千九百七十一里張衡靈憲云八極之
維經二億三萬二千三百里南北短减千里東西廣增
千里自地至天半於八極地之深亦如之或曰地廣東
西二萬八千里五億十萬九千八百八步南北二萬六
千里河圖括地象曰東西二億三萬三千里南北二億
三萬一千五百里夏禹所治四海内東西二萬三千里
南北二萬六千里淮南子言四海之内東西二萬八千
里南北二萬六千里水道八千里東極至西極二億三
萬三千五百里七十五步北極至南極二億三萬三千
五百里七十五步管子言地四極出水者八千里受水
者八千里或曰地厚七萬二千二百里下至泉壤第一
壘上至星天九萬七千二百里下至九幽洞淵上至星
天一千二百一十八萬里
四時天名春為蒼天夏為昊天秋為旻天冬為上天見
爾雅九方天名東方皥天東南方陽天南方赤天西南
方朱天西方成天西北方幽天北方玄天東北方變天
中央鈞天見廣雅中央鈞天東方蒼天東北變天北方
玄天西北方幽天西方昊天西南方朱天南方炎天東
南方陽天見淮南子
釋氏所載諸天有四天王天帝釋天夜摩天兜率陀天
化樂天他化自在天梵衆天梵輔天大梵天少光天無
量光天光音天少淨天無量淨天徧淨天福生天福夀
天廣果天無想天無煩天無熱天善見天善現天色究
竟天無邊空處天無邊識處天無所有處天非想非非
想處天日月星宿天常憍天持鬘天堅首天見因本經
又忉利天燄摩天摩身天梵迦三天果實三天無造天
大善天空處天識處天不用處天有想無想天見阿含
經
道家所載諸天有太黃皇曾天大明玉完天清明何童
天玄胎平育天元明文舉天七耀摩夷天虚無越衡天
太極濛翳天赤明和陽天玄明恭華天曜明宗飄天竺
落皇笳天虚明堂曜天觀明端靜天玄明恭慶天太煥
極瑶天元載孔昇天太安皇崖天顯定極風天始皇孝
芒天太皇翁重天無思江由天上揲阮樂天無極曇誓
天皓庭霄度天淵通元洞天翰寵妙成天秀樂禁上天
無上常融天玉隆騰勝天龍變梵度天平育賈奕天又
大赤天無上大羅天見元始度人經又無景無色鬱單
無量天無形清微天無精波羅摩褥天色水無量億羅
天無極洞清上上禪善無量夀天玄微自然上虚禹餘
天玄清上炁那首約淨天梵行上清炁稽那遏淨天無
窮洞虚極上須延天玄梵玉虚無精無羅迦淨明天無
玄元逹上靈赤天大梵元炁離和天無極上虚玉空玄
洞寂然天梵無色上眞炁潘羅玄妙天飛梵行眞上玄
芩謾福德天雲梵流精中元近懿&KR0034;渟天玄上洞極無
崖不驕樂天大梵玄天元精答惒近蒢天行梵紫虚上
元首帶快見天虚梵上清化靈須陀結愛天上極無景
洞微化應聲天大梵九玄中元阿給道德天行梵元清
下靈炁須遠天極梵洞微九靈炁須帶阿那天無名至
極洞微梵寳天微梵玄天炁帶扇給道德天虚梵天炁
蟬然識慧天空梵中天續元伊擅天太極無崖紫虚洞
幽梵迦摩夷天錄梵自然識慧入天玄梵大行無景無
所念慧天雲梵上行維先何擅天無色玄清洞微波黎
答惒天洞微玄上梵炁阿竭舍那天玄上禄梵滅然天
極色上行梵泥維先若那天見道經
日名朱明一名靈耀一名東君一名大明一名陽烏見
廣雅一名翔陽見木華海賦方諸山眞天呼日為圓羅
耀外國人呼日為濯羅耀見眞誥羲和者帝俊之妻是
生十日浴日于甘泉見山海經鬱儀奔日之仙鬱儀赤
文與日同居見雞跖集日中有三足烏名踆烏見漢天
文志及五經通義日出暘谷浴于咸池拂于扶桑是謂
晨明登于扶桑是謂胐明至于曲阿是謂朝明臨于曾
泉是謂早食次于桑野是謂晏食臻于衡陽是謂禺中
&KR0863;于昆吾是謂正中靡于鳥次是謂小遷至于悲谷是
謂晡時回于女紀是謂大遷經于泉隅是謂高舂頓于
連石是謂下舂爰息六螭是謂懸車薄于虞泉是謂黃
昏淪于蒙谷是謂定昏日入崦嵫經細柳入虞泉之地
蒙谷之浦垂景在樹端謂之桑榆見淮南子占日法氣
形直微起在日上為戴青赤氣抱日上小如冠為冠青
赤氣小而交于日下為纓青赤氣小而圓交日左右為
紐青赤氣如小半暈狀在日上為負皆有喜青赤氣長
而斜倚日旁為戟青赤氣圓而小在日左右為珥有暈
日旁如半環向日為抱背日為背青赤氣如帶在日四
旁為璚青赤氣長而立日旁為直氣成形在日四方為
提青赤氣横在日上下為格日下有黃氣三重名曰承
福人主有喜且得地青白氣如履在日下曰履見晉天
文志
月中嫦娥之說學齋占畢嘗論其妄云漢志黃帝使羲
和占日常儀占月周官注云儀俄二字古皆音娥毛詩
實惟我儀協在彼中河樂且有儀恊在彼中阿太玄經
各遵其儀協不偏不頗以是例之儀俄二字本同音所
謂常娥即常儀也予謂儀之作俄此誠可據或後人轉
寫為娥羿妃竊藥奔月之說從而傅會之耳楚詞天問
安得夫靈藥不能固藏則其妄已久又攷之通鑑前編
常儀乃帝嚳之四妃是知後人謂為月娥者以有常儀
占月事而又惑于帝妃之文故也
月有形無光日照之乃有光日似彈丸月似鏡體或以
為日亦似鏡體見京房占月御曰望舒亦曰纖阿見淮
南子月中有物婆娑者乃山河影其空處海水影亦見
淮南子須彌山有閻扶樹月過樹影入月中見佛蔵經
冬至後月養魄于廣寒宫見東方朔十洲記月宫榜曰
廣寒清虚之府見龍城錄月中有兔與蟾蜍見五經通
義羿妻嫦娥竊藥奔月託身于月是為蟾蜍見後漢天
文志有遠飛雞朝往夕還常啣月中桂實歸于南土
見洞冥記月中有桂樹高五百丈又月乃七寳合成常
有八萬二千戸修之見雜俎又考佛典言日為火珠月
為水珠其廣徑各有由旬數皆七寳琉璃所成宫殿日
天子月天子居之而道藏經又載日姓張名表字長史
日中青帝名圓常元字照龍韜赤帝名丹靈峙字綠虹
映白帝名皓鬱將字廻金霞黑帝名澄潧渟字玄綠炎
黃帝名夀逸阜字飊暉像月姓文名申字子光月中青
帝夫人名娥隠珠字芬艷嬰赤帝夫人名翳逸寥字婉
延虚白帝夫人名弄素蘭字鬱蓮花黑帝夫人名結連
翹字渟屬金黃帝夫人名青營襟字炅定容此等又與
釋典所言異且日月何以有姓氏名字紛紛傅會可為
拊掌也
王勃益州夫子廟碑帝車南指遁七曜于中階華蓋西
臨藏五雲于太甲楊用修丹鉛總錄以為晉天文志華
蓋杠旁六星曰六甲太甲恐是六甲按帝車北斗也太
微垣北七星曰北斗魁四星為璿璣杓三星為玉衡漢
輿服志聖人觀於天視斗周旋魁方杓曲以攜龍角為
帝車夏五月建午斗柄指南南方之宿曰星七星為賢
士明則道化行暗則賢良不起魁下六星曰三能一曰
三台為天階一名泰階在太微垣西次二星曰中台為
中階上一星為公侯下一星為卿大夫華蓋七星在紫
微垣杠九星柄合十六星在勾陳上覆蔽大帝之座西
臨西方畢宿有五車五星凡此五車各以五寅日候之
金車庚寅木車甲寅火車丙寅土車戊寅水車壬寅有
雲各具其色者賢人隠其下也以甲寅為五候之首故
曰太甲如云太乙遁藏意似謂孔子不得居公卿大夫
之位而終身遯藏也
周將伐殷五星聚房齊桓將霸五星聚箕漢高入秦五
星聚東井五星聚于冀方魏有天下五星聚箕尾安禄
山反于燕宋太祖啟國五星聚奎太宗即位五星在奎
四星聚柳張而光武興復于雒四星聚尾箕魏文受禪
四星聚牛女而元帝中興揚土宋武北伐四星聚奎及
西伐秦四星聚井四星聚參渤海始霸四星聚危文宣
受終四星聚張周太祖代漢
五星二十八宿皆有異名木星故曰歲星張衡復名曰
攝提曰應星曰紀星蓋以木乃東方之精蒼帝之子故
以名之火星本曰熒惑廣雅謂之罰星又謂之執法土
星本曰填星鄭氏曰填讀如鎮張衡復名曰地候以土
義名之耳金曰太白詩又曰啟明曰長庚蓋以先日而
見謂之啟明後日而没謂之長庚又昏見於西方西方
庚位故名爾雅又謂明星亦此意也又名火政大皥太
爽威星梁星殷星太正營星觀星官星明堂大衰大澤
終星大相天浩序星月緯水星曰辰星北方屬水之故
亦有數名曰小正天攙安周星細爽能星鈎星㸑星伺
星角亢二星爾雅謂之夀星以其長於列宿數起於此
也氐曰天根爾雅解曰角亢下繫於氐猶木之有根也
故國語曰天根見而水涸房曰天駟天閑以主馬也國
語曰農祥晨正以立春之日房晨見農有事也然房心
尾三星總而名之大辰按左傳昭十七年宋曰大辰之
墟蓋以正屬房心二星故耳郭璞又曰龍星明者以為
時候故曰大辰心星一名三星具體而言也故詩曰三
星在天注心宿一名大火以三星之中最明之故七月
流火注云大火西流是也箕星詩稱為南箕晉志又名
天鷄亦名天津又箕斗總名曰漢津蓋箕乃龍尾斗為
南斗乃天漢之津梁故云牛星一名牽牛爾雅又名星
紀郭璞曰牽牛斗者日月五星之所終始故謂之星紀
又名河鼓荆楚人呼為擔鼓擔荷也女星一名嬃女嬃
女之卑者也以織婦女工之卑故名石氏又名婺女虚
曰玄枵蓋玄乃黑色虚位正北故云枵猶言耗也又曰
顓頊顓頊旭也亦以水德位北之意又曰北陸國語曰
天黿故左氏疏曰天黿玄枵别名也室星詩稱營室爾
雅謂之定郭璞曰定正也作宫室皆以營室為正詩曰
定之方中作于楚宫是也晉志曰一名清廟一名玄宫
壁曰東壁又營室東壁總名娵觜之口蓋以室四星相
對四方如口之故娵觜亦名豕韋春秋襄十八年歲在
豕韋是也奎為封豕爾雅曰降婁以奎主溝瀆之事故
名降婁為聚衆胃為天倉昴一名大梁一名西陸皆以
屬西方之故别名髳頭以其主胡也又名留史記索隠
曰留昴也畢星詩稱天畢爾雅謂之濁郭璞曰或呼為
濁以星形名也一名四干車參為白虎一名參伐甘氏
名鈇鉞主殺伐義也井名東井以其義也鬼為榆鬼以
義名之也柳謂之咮郭璞曰咮朱鳥之口也按左傳襄
九年咮為鶉火疏曰柳謂之咮鳥口也又名鶉火蓋鶉
鳥名朱乃火色皆屬南方故也又漢天文志仆鳥注注
作喙爾雅曰鳥喙謂之柳翼軫一名鶉尾亦名鳥帑注
傳襄二十八年禆竈曰歲棄其次而旅於明年之次以
害鳥帑注南為朱鳥鳥尾曰帑疏曰人妻子為帑妻子
為人後鳥尾亦鳥之後故俱以帑為言也
凡五星所行所直之辰其國為得位者歲星以德熒惑
有禮填星有福太白兵彊辰星隂陽和其所主人事者
歲主福主大司農主齊魯主司天下人主之過主歲五
榖熒惑主大鴻臚主死喪主司空又為司馬主楚吴越
以南主司天下人臣之過主歲成敗填星主司天下女
主之過太白主大臣上公大司馬辰星主刑主廷尉主
燕趙主夷狄其盈縮失位元精降于地為人歲星降為
貴臣熒惑降為童兒歌謠嬉戲填星降為老人婦女太
白降為壯夫處于林麓辰星降為婦人
二十八宿分屬國朝之郡縣角亢屬河南之開汝氐屬
汝尾屬北直隸之順河真保永隆萬箕屬順河保斗屬
南直隸之應鳳蘇松常鎮廬安太寧池徽廣和滁揚淮
浙江之杭嘉處湖溫江西之吉瑞袁臨撫建南康廣饒
南昌南安贛九江牛屬中都之揚淮江西之九江浙江
之溫湖嚴金衢紹寧台福建之福泉延汀興邵漳廣東
之廣潮南肇高雷瓊廣西之梧女屬廣東之廣南肇高
雷瓊惠福建之建福泉延汀興邵漳浙江之溫嚴金衢
紹寧台廣西之梧虚屬山東之青濟登萊東昌室屬山
東之東昌北直隸之大名河南之彰衞懷奎婁屬兖州
昴屬北直隸之順德廣平真保定山西之大同畢屬北
直隸之真保山西之大同觜屬山西之平澤四川之松
藩壘溪參屬山西之平潞澤汾遼太原貴州四川之順
慶松藩壘溪井屬貴州之普安四川之成都保寧叙潼
眉嘉瀘雅永隆順慶天全陜西之西鳳漢平鞏臨慶延
寧洮文雲南之臨楚澂曲武山西之大遼解鬼屬陜西
之西鳳漢平鞏臨洮文四川之馬雲南之臨楚澂曲武
貴州之普安柳屬河南一府星屬貴州之銅仁張屬河
南之南陽翼屬貴州之黎平廣西之平南慶潯柳桂廣
東之廉四川之䕫湖廣之郴安沔永辰常衡長岳荆黃
德襄武陜西之漢中軫屬四川之平䕫陜西之漢湖廣
之靖武襄德黃荆岳長衡常辰永沔安廣東之廉廣西
之柳平慶予觀分野之說如上所屬有一星而屬數府
有二星而共屬一府者况中國則有屬東夷朔方西域
俱無屬或星在南而屬在北或星在東而屬在西其理
殊不可解也
瑞星曰景星亦名德星曰周伯星曰含譽曰格澤妖星
曰彗星世名掃星曰孛星曰天鋒曰燭星曰蓬星曰長
庚曰四填曰地維蔵光曰女帛曰盜星曰積陵曰端星
曰昏昌曰莘星曰白星曰莬昌曰歸邪曰濛星以上見
司天考又歲星所生妖星曰天槍曰天根曰天荆曰真
若曰天榬曰天樓曰天垣熒惑所生妖星曰天隂曰晉
若曰官張曰天惑曰天雀曰赤若曰蚩尤鎮星所生妖
星曰天上曰天伐曰從星曰天樞曰天翟曰天沸曰荆
翟太白所生妖星曰若星曰帚星曰若彗星曰竹彗星
曰墻星曰榬星曰白雚辰星所生妖星曰天美曰天毚
曰天杜曰天麻曰天林曰天高曰端下見京房集星章
又歲星之精流為天棓天槍天猾天衝國皇反登熒惑
之精流為析旦蚩尤旗昭明司危天攙填星之精流為
五殘六賊獄漢大賁炤星絀流茀星旬始擊咎太白之
精散為天杵天柎伏靈大敗司姦天狗天殘卒起辰星
之精散為枉矢破女拂樞滅寳繞廷驚理大奮祀見河
圖又客星曰周伯老子王蓬絮國皇溫星流星有曰地
鴈天鴈梁星飛星有曰頓頑曰解銜曰大滑曰天刑又
流星曰天狗見中興天文志
余嘗疑天有五行星有五緯地有五嶽人有五事而二
十八宿何獨無中央之宿也後觀石氏星經云中宫黃
帝其精黃龍為軒轅首枕星張尾掛柳井體映三台司
四季司中岳司中土黃河江漢淮濟之水司黃帝之子
孫司倮蟲三百六十則固有所謂中宿矣又按張衡靈
憲蒼龍連蜷於左白虎猛據扵右朱雀奮翼扵前靈龜
圈脊扵後軒轅黃龍於中則是軒轅一星與蒼龍白虎
朱雀玄武四獸為五矣世之言星者惟知四獸而不知
黃龍是求之未盡也亦猶民俗惟知四時而不知夏之
後有土位素問所謂長夏月令所謂中央五時取火夏
季取槐檀之火也軒轅本市垣之星而在張宿之分野
分為土德寄王鶉火亦由是也
埤雅云天地之氣嘘而成雲噫而成風莊子云大塊噫
氣其名為風又云騰水上溢故為霧又云隂伏於黃泉
陽氣上通於天隂陽分爭故為電董仲舒云隂陽之氣
上薄為雨下薄為霧風其噫也雲其氣也雨乘空而墜
風多則合速故雨大而疎風少則合遲故雨細而密淮
南子云天之精雷電風雨也又云電激氣也雷以鞭策
大戴禮云霜隂陽之炁也隂氣則凝而為霜王充論衡
云雲霧雨之微也夏則為露冬則為霜溫則為雨寒則
為雪雨霧凍凝者皆由地發不由天降蔡邕云露者隂
之液也五經通義云和氣精凝為甘露河圖云赤水之
炁上蒸為霞曾子云隂陽之氣則為霧爾雅云地氣發
天不應曰霧霧謂之晦釋名云虹陽氣之動也虹攻也
純陽攻隂之氣也鄭玄注考靈曜云日旁氣白者為虹
元命苞云隂陽交為虹霓侯鯖錄云雨氣成虹朝陽射
之則在西夕陽射之則在東詩雲漢箋云天河水氣也
精光轉運於天
冬至初陽雲出箕如樹立春少陽雲出房如積水春分
正陽雲出軫如白鵠榖雨太陽雲出張如車蓋立夏初
隂雲出觜赤如珠夏至少隂雲出參如水波寒露正隂
雲出井如冠纓霜降太隂雲出鬼上如羊下如蟠石見
易通卦驗韓雲如布趙雲如牛楚雲如日宋雲如車魯
雲如馬衛雲如犬周雲如輪秦雲如美人魏雲如鼠齊
雲如絳楚雲如龍蜀雲如囷見晉書山雲草莽水雲魚
鱗旱雲烟火涔雲波水見淮南子又見吕氏春秋又濯
魚雲見相雨書礟車雲見國史補卿雲見拾遺記矞雲
之色外赤内青見太玄經油雲見西京雜記景雲見竹
書紀年彫雲見文選三素雲見道書梢雲見孫氏瑞應
圖香雲見拾遺記
八節有八風立春條風春分明庶風立夏清明風夏至
景風立秋凉風秋分閶闔風立冬不周風冬至廣莫風
見易緯東北焱風又融風東滔風東南薰風南巨風西
南凄風西飂風西北厲風北寒風見吕氏春秋東北條
風東方明庶風東南清明風南方景風西南凉風西方
閶闔風西北方不周風北方廣莫風見廣雅乾不周風
坎廣莫風艮融風震明庶風巽清明風離景風坤凉風
兊閶闔風見服虔注東北炎風東條風東南景風南巨
風西南凉風西飂風西北麗風北寒風見淮南子初春至
夏五日曰花信風梅花風先楝花風後凡二十四番見
歲時記五月落梅風見風俗通六月黃雀風見風土記
九月鯉魚風見提要錄三月鳥信風五月麥信風見國
史補仲秋蓼花風見月令章句八月裂葉風見洞冥記
又雄雌風見宋玉賦離合風見陸機要覽鄭公風見會
稽記上行曰扶摇風曲上曰羊角風見莊子梅雨後凉
風一月曰舶趠風見瑣碎錄颶母風發時先緩後急曰
鍊風見嶺南錄及番禺雜記八月風曰葡萄風見金樓
子又祛塵風在崑崙山見拾遺記又南風為凱風東風為
谷風北風為凉風西風為泰風見爾雅春晴日出而風
曰光風秋冬餘風曰緒風見楚詞
謂風曰孟婆舊以為宋勾欄中語蔣捷詞云春雨如絲
繡出花枝紅裊怎禁他孟婆合皂宋徽宗詞云孟婆好
做些方便吹箇船兒倒轉江南七月間有大風甚扵舶
䑲野人相傳以為孟婆發怒按北齊李騊駼聘陳問陸
士秀江南有孟婆是何鄉也士秀曰山海經帝之女遊
于江中出入必以風雨自隨以帝女故曰孟婆猶郊祀
志以地神為泰媪此言雖鄙俚亦有自來矣
豳風一之日觱發二之日栗烈按說文觱羌人吹角也
其聲悲栗故名觱栗冬日寒風驟發其聲似之所以風
寒謂之觱發也吳下田家志引諺云三九二十七籬頭
吹觱栗正謂風吹籬落其聲似觱栗與詩意合論語注
栗至罅發之時將墜尤有戰栗之象由是觀之觱發栗
烈初皆實字而毛已以風寒氣寒言之蓋影響之見也
集韻凇凍&KR0982;也三蒼解詁液雨也其字音送俗曰霧凇
漢書五行志雨木冰亦曰樹介又曰木稼稼即介之訛
耳寒甚而木冰如樹著介胄也曾南豐集云齊地寒甚
夜如霧凝扵木上日出飄滿庭階尤為可愛遂作詩云
園林初日淨無風霧凇花開樹樹同記得集英深殿裏
舞人齊插玉籠&KR0034;齊地以為豐年之兆諺云霜凇如霧
凇窮漢備飯瓮然凇之極則以為樹介木冰諺云木若
稼逹官怕蓋寒淺則為霧凇寒極則為木冰霧凇召豐
而木冰召凶也
二月杏花雨見提要錄清明為潑火雨見退齋雅聞三
月榆莢雨見汜勝之書四月薇香雨見李賀集五月三
日留客雨見陸機要覽夏至黃梅雨三月迎梅雨五月
送梅雨見風土記五月分龍雨見續博物志五月濯枝
雨見風土記暴凍雨見爾雅七月洒淚雨七月六日洗
車雨見歲時雜記八月荳花雨見歲時記九月黃雀雨
見提要錄立冬入液雨見瑣碎錄又旦日雨為月額雨
見金樓子又蜀中以常雨為爛雨見侯鯖錄
史皇作書天雨粟燕丹留秦天雨粟吕后時雨粟光武
末年陳留雨粟大禹時雨稻梁武成八年雨黍于齊梁
&KR0008;八年雨黍于薛漢武帝時廣陽雨麥宣帝時江淮雨
榖三日建武三十一年陳留雨榖吴桓王時金陵雨五
榖五代時閩雨豆趙宋南渡後舒城雨米又雨木實如
沐莢子大禹時天雨金三日周成王時咸陽雨金顯王
時櫟陽雨金襄王時雨金于晉秦二世元年宫中雨金
漢惠帝時宫中雨黃金黑錫漢翁仲孺貧天雨金十斛
于其家唐垂拱三年廣州雨金王莽時宫中雨五銖錢
至地為龜梁惠成七年雨碧于郢梁大同中雨雜色寳
珠隋仁夀四年陜雨金銀花又仁夀二年宫中雨水銀
花紂末年雨石魏時鄴中雨五色石漢成鴻嘉四年秋
信都雨魚長五寸李期時雨大魚于宫中皆黃色又赫
連鳳朔元年唐光啟二年元和十四年皆嘗雨魚元至
正二十五年六月大都雨魚漢武帝天漢間大雨白釐
晉太始八年雨毛于蜀隋開皇六年雨毛于京師如馬
尾至三尺唐神龍二年四月雨毛于鄮熙寧戊申雨白
毛于巴陵長二三尺紂時天雨血永康元年雨血尉氏
後齊河清二年雨血于太原唐武德初雨血于突厥貞
元二十一年雨血于京師隋仁夀中宫中雨花如榆莢
周秦間河内雨酸棗今酸棗縣是也魏武時河内雨栗
漢元帝時雨草宋太始四年雨草于行宫唐貞元中雨
木于陳留大如指長寸許有孔其立如植唐垂拱四年
三月天台雨桂子旬餘咸通八年下邳雨湯殺鳥獸梁
&KR0008;王十二年齊地雨冰廣者六尺漢桓帝京師雨冰凉
張駿二年二月雨冰片如纊宋紹興戊午太康縣雨冰
龜首足卦文皆具
&KR0034;雪兩字音義皆異&KR0034;字以䏌音屑說文雨䨘為&KR0034;徐
鉉注訂說文誤以䏌為肖遂為臆說云霄雪著物則消
此說可笑雪豈有著物不消者乎霰雪與片雪同一性
也䨘即霰也爾雅雨䨘為&KR0034;注冰雪雜下謂之&KR0034;雪說
文霰稷雪也陸佃云閩俗謂之冰雪今名濇雪與&KR0034;音
相近也詩補傳曰粒雪郭璞爾雅注謂雨雜下也雪初
作未成花圓如稷雪撒而下杜子美詩所云帶雨不成
花俗諺云夾雨夾雪也春秋緯曰盛陽之氣溫暖為雨
隂氣薄而脅之則合而為電盛隂之氣凝滯為雪陽氣
薄而脅之則散而為霰韓詩相彼雨雪先集維霰薛君
曰霰霙也夏侯孝若寒雪賦曰集洪霰之浙瀝煥摧磊
之霍索謝希逸雪賦曰霰浙瀝而先集雪紛糅而遂多
古詩詠霰云雪花遣汝作先鋒是也以此證之&KR0034;與霄
迥不同矣霄以肖近天氣也揚雄賦騰清霄而軼浮景
陶潛詩川滌餘靄宇靉微霄道書所稱九霄青霄赤霄
紫霄絳霄玄霄之屬與霰&KR0034;字音義何啻千里
玄霜絳雪仙藥見漢武内𫝊周穆王時西王母貢嵰州
甘霜甜雪廣延國雪霜皆紺碧見拾遺記吉雲國有五
色露畢勒國亦有五色露見洞冥記水之美者有三危
之露露之美者有揭雲之露其色紫見吕氏春秋王者
施德惠甘露降一名膏露一名天酒見瑞應圖善飲國
人飲丹露云日初出時有露如珠見洞冥記又炎帝時
有香露崑崙山有朱露見拾遺記
諺云日出雨落公姥相撲謂隂陽不和也蔡邕曰隂陽
不和則氣為虹虹見有青赤之色常依隂雲而晝見於
日衝無雲不見太隂亦不見輒與日相互朝陽射之則
在西夕陽射之則在東諺云東鱟日頭西鱟雨信然大
率與霞相映朝霞不出市暮霞走千里是也莊子曰陽
炙隂成虹禮疏云日照雨滴則虹生蓋雲心漏日日脚
射雲則虹特明耀異常或能吸水或能吸酒人家有此
或為妖或為祥朱子云既能吸水亦必有形質詩謂之
蝃蝀其字以虫俗謂之鱟其字以魚俗又謂之旱龍依
其形質而名之也
今人以返照為倒景非也司馬相如賦貫列缺之倒景
謂人在天上下向視日故日景倒在地下也陵陽子曰
列缺氣去地一千四百里倒景氣去地四千里谷永曰
登遐倒景如淳曰在日月之上反從下照故其景倒服
虔曰列缺天閃也魏瓘賦凌倒景而將越莊子言野馬
塵埃乃是兩物古人即謂野馬為塵埃如吳融云動梁
間之野馬韓渥云窗裏日光飛野馬皆以塵為野馬恐
不然也野馬乃田間氣耳遠望如羣羊又如水波佛典
謂如熱時野馬陽熖即此物也雀餳味雖甘色則白濁
其臭如松脂嚼之膠舌甘露色微紅凝結如脂珠馨香
而有酒味食之百竅皆爽也如醴泉有正味甘而飲之
愈疾者若漢中元元年京師醴泉涌出飲之痼疾皆愈
惟眇蹇者不瘳此方謂之醴泉若唐雲韶殿前穿井得
甘泉止謂之甘泉耳
凡氣自華以南氣下黑上赤嵩高三河之郊氣正赤恒
山之北氣青勃碣海岱之間氣正黑江淮之間氣皆白
東海氣如員簦附漢河水氣如引布江漢氣勁如杼濟
水氣如黑㹠渭水氣如狼白尾淮南氣如白羊少室氣
如白兔青尾恒山氣如黑牛青尾東夷氣如樹西夷氣
如室屋南夷氣如闍臺天子氣如城門如華蓋如龍馬
猛將氣如龍如猛獸如火煙如白粉沸如火光夜照人
如山林草木如張弩軍勝氣如堤如坂如火光如蛇舉
首如覆舟負氣如馬肝如死灰如偃蓋如偃魚如羣羊
羣猪如轉蓬如揚灰如雙蛇如繫牛如飛鳥如决隄垣
如壞屋如驚鹿
每見史傳稱百六陽九而不得其說按洪景盧續筆云
以歷志攷之其名有八初入元百六曰陽九次曰隂七
又有隂七陽七隂五陽五隂三陽三皆謂之災歲大率
經歲四千五百六十而災歲五十七以數計之每及八
十歲則值其一然則陽九即當承百六而言所謂災歲
蓋不止陽九也及攷張世南游宦紀聞所載王湜太乙
肘後備檢則云四百五十六年為一陽九二百八十八
年為一百六陽九竒數也為陽數之窮百六偶數也為
隂數之窮與景盧所記不同而甚有理又曰后羿寒浞
之亂得陽九之數七赧王衰微得陽九之數八桓靈卑
弱得陽九之數九煬帝滅亡得陽九之數十周宣王父
厲而子幽得百六之數十二敬王時吴越相殘海内多
事得百六之數十三秦滅六國得百六之數十四東晉
播遷十六國分裂得百六之數極而反於一五代亂離
得百六之數三此所謂應者也舜禹至治得百六之數
七周成康得百六之數十一小甲雍己得陽九之數五
而百六之數九庚乙武丁得陽九之數六不降得百六
之數八盤庚小辛得百六之數十漢明章得百六之數
十五唐貞觀得百六之數二此所謂不應者也又有元
二之厄不可曉或云即元元也訛而為二耳又云楊孟
文石門頌中遭元二西夷虐殘孔躭碑元二坎軻人民
相食趙明誠云若作元元不成文理然徧攷歷數書無
之竊謂恐即入元百六而為陽九次為隂九詞人深晦
陽九隂九之語為元二耳
說略卷一
