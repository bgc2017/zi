說略卷八明顧起元撰
史别中
周有八士馬融以為成王時人劉向以為宣王時人他
無所考汲冢周書克殷解乃命南宫忽振鹿臺之財乃
命南宫伯達史佚遷九鼎三巫疑南宫忽即仲忽南宫
伯達即伯達也尚書有南宫括疑即伯适也則八士者
南宫氏也以為成王時人近之尚書南宫之姓與汲冢
書南宫之姓合伯達伯适與仲忽之名又合似是無疑
范鎮碑云膺姿管蘇靖共衛上洪氏謂蓋法家者流也
范史云律謝臯蘇注以蘇忿生此云管蘇謂夷吾與忿
生也然又考州輔碑云昔管蘇之尹楚以直見疎劉梁
傳曰管蘇以憎忤取進此亦用管蘇事考新序楚共王
有疾告諸大夫曰管蘇犯我以義違我以禮云云用此
事亦未可知也
漢書薄昭與淮南厲王書曰齊桓殺其弟以反國程子
因據此以子糾為桓公之弟然荀子謂桓公殺兄越絶
書謂子糾桓公兄也皆與昭不合蓋文帝為厲王兄昭
特避就以為之諱耳自宋儒以來率謂子糾非所當立
考之管子載召忽之言曰百歲之後吾君下世有犯吾
君命而廢吾所立奪吾糾也雖得天下吾不生也況與
我齊國之政也觀此則糾之立有先君之命矣吕紀曰
初鮑叔管子召忽三人相善欲相與定齊國以公子糾
為必立召忽曰吾三人者於齊國猶鼎之有足去一則
不成且小白必不立矣不若三人佐糾也管子曰不可
夫國人惡子糾之母以及糾小白無母而國人憐之事
未可知不若令一人事小白夫有齊國必此二公子也
於是鮑叔傅小白尹文子曰子糾宜立者也小白先入
故齊人立之黃楚望曰考春秋立子以貴之義子糾魯
出也魯女貴而班在衛上則子糾當立凡此又皆子糾
為兄與當立之證也
臯陶之後有嬴氏偃氏以其為理則又有理氏李氏理
天理也故天官書云左角為理然則李理二字古特通
用之非有他義也陸佃說理用云李水之子又水子也
可謂正矣仁實也故古以為理官之字管子書云冬李
也又云黃帝得后土辨乎北方以為李而吕氏春秋亦
云后土為李又云臯陶為李昔晉文公命李離為李以
為臯陶之後是矣古者理官之理字直為李其義一也
傳云一介行李即昭公十三年傳之行李也蓋在夏商
之代已有此李氏矣而姓氏之書及北史若新舊唐書
等乃云老子生於李下而以為姓或云因亂食苦李而
得姓或又以為饑餌木子而姓之均為妄誕暨葛孝先
直謂老子之母李氏女也故老子因母以為姓迨其孫
洪傳諸神仙因謂老子生於李家猶為李姓非也漢屬
國侯李翊碑以李氏為出於箕子則尤為無所本矣
左氏不載程嬰公孫杵臼存趙事而史記言之頗詳左
氏稱趙武從姬氏畜於公宫以其田與祈奚韓厥言於
晉侯曰成季之勲宣孟之忠而無後為善者懼矣乃立
武而反其田是無嬰與杵臼之事也史記則言晉滅趙
之族朔妻成公姊有遺腹匿公宫生武公孫杵臼程嬰
以死存之越十五年因韓厥得復田邑二說似乎不一
蓋左氏為文高簡且其所載以立武復田為重故詳叙
其後而不暇悉其初然謂趙武從姬氏畜於公宫則所
謂朔妻匿於公宫與武之生及二子之存孤可一語盡
之矣史記追叙本末故詳著焉二說固可會而一也趙
之族滅左氏謂趙嬰齊通於莊姬原屏放之於齊莊姬
以是怨原屏譛而殺之而趙氏滅史記則謂大夫屠岸
賈討靈公之賊殺朔與嬰齊同括而趙氏滅二說不同
合二書考之蓋趙朔趙同趙括之死本各因一事各為
一時史記得之傳聞誤合為一遂致事詞參錯不可稽
耳今按趙同於朔死之後見於左氏春秋者不一而足
其非同時被殺甚明且趙世家載晉景公三年屠岸賈
攻趙氏於下宫殺趙朔趙同趙括趙嬰齊皆滅其族晉
世家則載景公十二年以趙括與韓厥等五人為卿已
自相牴牾不足信矣
史記載孫叔敖優孟亊甚詳按叔敖浮光期思縣人也
期思今廢為鎮費補之云予得漢延熹中碑書是事微
有不同云病甚臨卒令其子曰優孟曾許千金貸吾孟
楚之樂長與相君相善雖言千金實不負也卒後數年
莊王置酒以為樂優孟乃言孫君相楚之功即忼慨高
歌涕泣數行王心感動覺悟問孟孟具列對即求其子
而加封焉子辭父有命如楚不忘亡臣社稷功而欲有
賞必於潘國下濕墝埆人所不貪遂封潘鄉潘即固始
也而所載歌絶竒曰貪吏而不可為而可為廉吏而可
為而不可為貪吏而不可為者當時有汙名而可為者
子孫以家成廉吏而可為者當時有清名而不可為者
子孫困窮被褐而賣薪貪吏常苦富廉吏常苦貧獨不
見楚相孫叔敖廉潔不受錢味其語憤世嫉邪含思哀
怨過於慟哭比之史記所書遠勝聽者安得不感動也
歐陽公集古錄謂微斯碑後世遂不復知叔敖名饒又
謂碑亦罕傳余以集錄二十餘年間求之博且勤乃得
之云
孔子以魯襄公二十二年庚戌十一月庚子生羅泌以
為八月二十七日五行書論孔子以庚戌年二月二十
三日庚子甲申時生明崔銑松窗寤言謂孔子己酉冬
十月二十一日庚子生夏八月也六歲而顔路生九歲
而子路生十五歲而閔子騫生十九而娶开官氏亦非
三十而婚之禮也二十而生伯魚時為季氏司職吏史
記言弟子益進此時諸門人皆未生不知果何弟子也
二十九歲冉有仲弓生三十巫馬期生三十一顔淵生
伯魚年十一矣三十二子貢生三十五樊遲生次年原
憲生本傳云夫子自周反魯弟子稍益進顔子方六歲
不知又何人也又云魯亂適齊為高昭子家臣以通乎
景公夫孔子三十歲時景公與晏嬰適魯既有秦穆公
之對而景公說矣至此又何必自辱為家臣以通乎景
公也不臣於晏嬰而臣於高昭子何也三十九澹臺滅
明生四十二公西華生四十五卜子夏生陽虎亂季氏
僣夫子不仕退而修詩書禮樂弟子彌衆至自遠方莫
不受業時顏子方十五次年而子游曾子方生乃問欹
器夫十七而孟釐子稱其達三十三而齊景公稱其聖
人之智四十二而知桓子之羵羊辨吳專車之骨反獨
不知宥坐之器而問焉何也本傳四十七為中都宰史
記在五十一年次年子張生又次年子賤生五十一誅
少正卯史記遲五年五十七畏于匡顏淵後年二十七
子路年四十八而由之本傳在五十四困陳蔡之後亦
誤也自陳遷蔡史記作六十傳多三年戹陳蔡之時弟
子有愠心子路時五十四子貢三十二顔子三十三則
伯魚當四十四傳云鯉五十而卒則顔子亦當四十三
四矣以請車之事知之何以曰三十二而卒也夢奠時
傳作七十三吳氏曰時伯魚已殁六年則又當為七十
五矣崔銑以為哀公十六年夏四月十八日己丑卒夏
二月也生從榖梁卒從左氏年七十四此皆人物考之
失考者也
子見南子說者皆引史記以謂孔子見衛靈公寵姬南
子孫奕云攷家語孔子適衛子驕為僕衛靈公與夫人
南子同車出而令宦者雍渠驂乘使孔子為次乘遊過
市孔子恥之夫孔子方以季桓子受齊女樂而去魯適
衛至衛又肯為靈公南子次乘哉且六經以至魯論家
語皆無見衛南子之事南子當為魯之南蒯耳何以知
之以佛肸召子欲往而知之佛肸以中牟畔子路亦不
悦其見蓋昭公十四年南蒯之奔齊也侍飲於景公公
曰叛夫對曰臣欲張公室也南蒯欲弱季氏而強魯此
夫子所以見之也與佛肸不約而同故知其非見衛之
南子而見魯之南子昭昭矣
論語公山不狃以費叛召孔子史記在定公九年孔子
為中都宰前春秋不書者以費叛季氏非叛魯也十二
年季孫斯仲孫何忌從孔子墮費時豈有費叛如家語
所云是時孔子既尊用於定公尤見信於季氏三家聽
其行事如此乃欲舍魯背季而赴費人之召豈人情哉
不狃召孔子事無之則已若有之則史記九年為得其
實而家語所云與左傳所載非矣
孔子列逸民之行而不及朱張朱子謂朱張不見於經
傳今按困學紀聞有云朱張行與孔子同故不復論也
其謂行同於孔子蓋本王弼之註曰朱張字子弓荀卿
以比孔子釋文亦引之
論語申棖鄭玄云即申續史記申棠字周家語申續字
周史記以棠為黨家語以棠為續傳寫之譌也後漢王
政碑有羔羊之潔無申棖之欲亦以棖為棠則申棖申
棠一人爾開元封申黨召陵伯又封申棖魯伯宋祥符
封棖文登侯又封黨淄川侯並列從祀失於詳攷論語
釋文也
魏文侯以卜子夏為師按史記所書子夏少孔子四十
四歲孔子卒時子夏年二十八矣後一年元王立歷貞
定王考王至威烈王二十三年魏始為侯去孔子卒時
七十五年文侯為大夫二十二年而為侯又十六年而
卒姑以始封之歲計之則子夏已百三歲矣方始為諸
侯師豈其然乎此出宋永亨搜采異聞錄其辨攷甚確
余謂子夏退而老於西河之上弟子從者甚衆文侯或
少時或為大夫時師之後人舉其事追叙之因稱魏文
侯耳
按春秋左氏周以子正而晉獨用夏正故絳老曰臣生
之歲正月甲子朔四百四十五甲子矣師曠謂是叔仲
惠伯會承匡之歲於今七十三年今起文公之十一年
正月上盡是年二月癸未為七十有四年於曠說不合
長歷攷之則文之十一年正月一日為乙丑所稱甲子
乃三月朔是年二月二十三却為七十三年以傳言之
則自此以前晉國已用夏正僖公四年十二月申生縊
經書五年春九年十一月殺卓子經書十年正月十年
冬晉殺丕鄭經書十一年春蓋傳或據晉史而經則周
歷也左氏既與經違而杜每以為從赴夫以赴辭必舉
日月始豈得而更哉國語僖十六年文公過五鹿子犯
曰十有二年歲在鶉火必獲此土以十二年則為二十
七年是歲歲在鶉尾而取五鹿乃在二十八年之正月
以夏正數則在二十七年之十一月始應鶉尾之說獻
公之伐虢卜偃曰克之其九十月之交乎十二月丙子
朔晉滅虢是以周十二月為十月也據汲冢紀年書特
紀一晉起自殤叔至莊伯十一年魯隠之元年也皆以
建寅首迨晉滅乃復收紀魏事故預以為魏國之史預
蓋知此故於正月每云謂夏正月又云正天時以夏正
而已劉知幾不之知乃以為春秋諸國皆用夏正魯以
天子禮樂獨用周正斯又大妄左氏所記周夏之時不
一而足魯隠之元則斷以為周月獨有合於經指故表
而出之
范雎傳雎入秦變姓名為張禄學者蓋不知秦先時自
有張禄也初孟嘗君柄齊悦張禄先生之教奉之黃金
百斤文織百純禄辭而不受他日謂孟嘗君曰夫秦西
塞國也遊宦者不得入焉願君為吾為丈尺之書寄我
於秦王我往而遇乎固君之入也往而不遇乎雖人求
間謀固不遇矣孟嘗君曰敬聞命因為之書寄之秦王
往而大遇考之田文之卒在范雎未入秦之先則張祿
之入秦居范雎之前久矣雎入秦而踵名張禄豈禄嘗
有聞於諸侯秦特令雎冒其名以誑鄰國邪
史記載孟子受業子思之門人不察者遂以為親受業
於子思非也攷之孔子二十生伯魚伯魚先孔子五年
卒孔子之卒敬王四十一年子思實為喪主四方來觀
禮焉子思生年雖不可知然孔子之卒子思則既長矣
孟子以顯王二十三年至魏赧王元年去齊其書論儀
秦當是五年後事距孔子卒百七十餘年孟子即已耆
艾何得及子思之門相為授受哉孔叢子稱孟子師子
思論牧民之道蓋依放之言也
漢高祖荀悦曰諱邦字季蕭何曰劉季固多大言吕媪
曰何自妄許與劉季吕后曰季所居上常有雲氣故從
往常得季夫季當為行如古之伯仲季非字也如後曰
追尊兄伯號曰武哀侯伯名演字伯升又曰始大人常
以臣亡賴不能治産業不如仲力今某之業所就孰與
仲多仲邰陽侯名喜能為産業見漢書是知伯仲非二
兄之字皆行也古人質朴故以伯仲季為字稱耳如云
會羽季父左尹項伯師古曰伯者其字也名纏後賜姓
劉封射陽侯見功臣表吳王濞父字為仲又曰邦之字
曰國者蓋臣下以國避諱代邦之義也如惠帝諱盈之
字曰滿師古曰臣下以滿字代盈是也
會稽太守王景興問士於虞翻翻對曰鄞大里黃公潔
已暴秦之世會稽續志云黃公之賢列於四皓晉夏統
言會稽土地風俗其人循循然猶有黃公之高節杜子
美詩云黃綺終辭漢王逸少有尚想黃綺帖陶淵明詩
云黃綺之商山南史阮孝緒云漢道方盛黃綺無間山
林是皆以黃為姓矣王貢傳序四皓名字當讀為綺里
季夏而後人誤讀為夏黃公者亦猶樂正裘牧仲之誤
耳然攷之宋世商於人有得四皓神坐者乃西漢所書
鑿石為位以為祭也一曰園公神坐一曰綺里季神坐
一曰夏黃公神坐一曰甪里先生神坐昔王元之在汝
水以詩寄畢文簡曰未必頸如樗里子定為頭似夏黃
公文簡謂綺里季夏當為一人黃公其别一人也元之
檢諸書得陶淵明洎唐詩皆言黃綺如李白輩亦如此
即改此詩自是人皆以文簡為据得四皓神坐知元之
非誤但昔人論四皓或言園綺或言綺夏不必盡舉首
字取文順則用之或淵明自讀作綺里季夏不可知也
周爕曰追綺季之跡世說曰綺季東園公夏黃公甪里
先生謂之四皓姓書有綺里先生季其字也夏黃公無
可疑者園一曰圈風俗通楚鬻熊之後為圈考之陳留
志圈公自是秦博士周庾字宣明襄邑人以常居圈中
故謂圈公或曰姓圈名秉昔圈稱撰陳留風俗記蔡邕
集有圈典魏有圈文生皆其後也古者甪與禄同文故
樂書作觮鄭康成於禮甪皆作禄陳留志作角唐李湆
嘗辯之路史又云夏里黃公姓崔名廓字少通齊人隠
居夏里甪里先生則係泰伯之後姓周名術字元道京
師謂之霸上先生甪里亦其號耳神坐路史作神胙杌
引三輔舊事云漢惠帝為四皓作碑於隠所則知神胙
杌俱當時所刻者
夫子云丈夫子也漢嚴忌字夫子非也當由鄒陽傳誤
本云枚先生嚴夫子皆不敢諫師古云先生枚乘夫子
嚴忌而以夫子為嚴之字則先生亦當為枚之字耶乘
自字叔也忌無考
漢書載張騫窮河源言其奉使之遠實無天河之說唯
博物志云客星犯牛斗事後人云得織女支機石以問
君平皆子虛烏有之談耳寳歷中京洛逓夫舁張騫槎
不知何物前軰詩往往用張騫槎杜子美亦云奉使虛
隨八月查相襲繆誤如此
東坡二疏贊云孝宣中興以法馭人殺蓋韓楊蓋三良
臣先生憐之振袂脱屣使知區區不足驕士其立意亦
超卓矣然攷之二疏去位在元康三年後二年蓋寬饒
誅又三年韓延夀誅又三年楊惲誅方二疏去時三人
尚無恙也
阮嗣宗詩西遊咸陽中趙李相經過註謂李夫人趙飛
燕大誤或云趙飛燕李平皆成帝所幸婕妤然不應與
婕妤遊從班史谷永傳又有為趙李報德復怨註小臣
趙李從微賤尊寵楊用修又言即趙季李疑二人皆陽
翟大俠為何並所殺未審孰是也
傳稱揚雄有大度自守泊如仕成帝哀平間末言仕莽
作符命投閣年七十一天鳳五年卒攷雄至京見成帝
年四十餘矣自成帝建始改元至天鳳五年計五十有
二歲以五十二合四十餘已近百年則與所謂年七十
一者又相牴牾矣又考雄至京大司馬王音竒其文而
音薨永始初年則雄來必在永始之前無疑然則謂雄
為延於莽年者妄也其云媚莽妄可知矣此泰和胡正
甫所辯也以子雲有美厥靈根語為伊川所取信其決
非媚莽者此自賢者微顯闡幽之意抑子雲又言大明
煌煌旁燭無疆遜於不虞以保天常豈浮湛亂世危行
孫言别有指邪然以余攷之正甫言自成帝建始改元
至天鳳五年計五十有二歲以五十二合雄初至京年
四十餘已近百年謂傳所云七十一歲者相牴牾是謂
雄至京師在成帝即位之始也今以漢書漢紀子雲文
集反覆參校成帝元延二年行幸甘泉河東至王莽建
國二年符命事發雄投閣之歲計二十年王音薨於永
始二年正月至建國二年計二十四年至天鳳五年計
三十五年傳言雄年七十一以是年卒逆推而上至奏
甘泉賦時雄年四十一矣王音前是陽朔三年九月以
王鳳薦為大司馬傳云雄至京師音竒其文則雄之至
京師在陽朔歷鴻嘉至永始二年之八年中是時雄年
尚未四十也成帝以即位初年作長安南北郊罷甘泉
汾隂祀至永始三年皇太后詔有司復甘泉泰畤汾隂
后土雍五畤陳倉陳寳祠是時趙飛燕姊妹方大幸四
年正月行幸甘泉元延二年正月幸甘泉郊泰畤三月
行幸河東祠后土冬行幸長楊宫從胡客大校獵明年
上將大誇胡人以多禽獸命右扶風等載輸長楊射熊
舘雄時從行此雄上河東甘泉羽獵長楊四賦之繇也
成帝即位初改元建始時雄年二十歲未必是年即至
京師也哀帝元夀二年春單于將來朝公卿議勿許雄
為黃門郎上書諫帝召匈奴使而許之賜雄帛五十疋
黃金十斤解嘲作於哀帝時傳所稱三世不遷官蓋合
成哀平三世而言之耳今若以獻賦時雄年四十一以
是年至京師至天鳳五年卒正與傳七十一而卒之數
合而又與傳所言雄年四十餘自蜀來游至京師大司
馬車騎將軍王音竒其文雅召以為門下史薦雄待詔
歲餘奏羽獵賦者不合矣蓋以天鳳五年上至音卒之
年雄年當三十有七非四十餘其不合一也若音在日
雄至京薦為待詔至奏賦時已五六年音死亦五年矣
不應言音薦雄待詔歲餘奏賦也其不合二也既云雄
至京四十餘王音薦之則自永始二年音在日至天鳳
五年凡三十五年以雄年四十餘合三十五年當得年
七十五六歲矣不應言七十一而卒果七十一而卒則
卒宜在天鳳元年之一年前以建國八年而卒矣不應
言天鳳五年其不合三也蓋正甫所以攻漢書者言辯
而未盡事理而本傳實自相牴牾難以為據正甫又引
郫縣志簡公紹芳援桓譚新論曰雄作甘泉賦一首夢
腸出而内之明日遂卒且曰祠甘泉在永始四年按祠
甘泉在元延二年紀傳載之甚明雄先奏甘泉賦後奏
河東賦後又奏羽獵賦後又奏長楊賦哀帝中又上諫
不受單于朝書此云賦甘泉明日而卒者果可為的据
邪簡公以班孟堅蚤世曹大家傳失其實而必執以子
雲死在成帝永始四年正甫又以為子雲來京師在建
始初死當在平帝末年如此則以七十一歲而卒之逆
推至成帝即位初雄年方三十五亦未得為四十餘也
傳與二公之言校之多有不合簡又以劇秦美新或出
於谷子雲按漢書谷永元帝建昭中舉為太常丞成帝
建始三年日蝕地震為陽城侯劉慶忌舉待詔公車對
策至王莽簒位時已四十五六年矣年七十者自可延
至此時乃按百官表永以成帝元延四年由北地太守
為大司農一年免本傳言永病三月有司奏請免故事
公卿病輙賜告至永獨即時免數月卒於家谷子雲之
死明白如此且其死去莽簒位時十有七年千載而下
乃以美新事懸坐之恐九泉有知亦不肯甘受也余說
略中截取正甫之言因為備考諸書之同異如此
後漢二十八將名次不可曉第一人鄧禹顯者也第二
人馬成無聞焉第三人吳漢顯者也第四人王梁無聞
第五人賈復顯者也第六人陳俊無聞第七人耿弇顯
者也第八人杜茂無聞首尾皆然立功次序不應相間
雜如此薛伯宣常州云舊本漢書作兩重排列上一重
鄧禹居首次吳漢次賈復次耿弇下一重馬成次王梁
次陳俊次杜茂後人重刊遂錯悞此極有理范曄論云
其外又有王常李通竇融卓茂合三十二人今本乃以
王常臧宫李通馬武竇融卓茂為序則將上下重誤合
而為一明矣按王應麟玉海紺珠集載二十八將首鄧
禹次吳漢又次賈復馬成乃第十六王梁第十七陳俊
第十八杜茂第十九則知漢書本文自明特刊書之誤
耳
漢書註有曰臣瓚者不知為何人晉中書監魯和嶠嘗
領命校正穆天子傳五卷瓚乃其校書官屬郎中傅瓚
也後人取其說以釋漢書故有臣瓚註語按漢書余靖
刊誤已知有傅瓚然亦疑其未足据矣余攷酈道元水
經注多引薛瓚漢書注則臣瓚者安知其非薛耶道元
後魏人去晉不遠其書引用不一而足當不誤也宋景
文云劉孝標類苑以為于瓚水經注以為薛瓚而終云
不足取信似未深攷也
晉書云初玄石圖有牛繼馬後故宣帝深忌牛氏遂為
二榼共一口以貯酒帝先飲其佳者而以毒酒鴆其將
牛金而恭王妃夏侯氏竟通小吏牛氏而生元帝今通
鑑省其文云通小吏牛金而生元帝牛金可謂枉著一
死又負穢名殊可笑也又按唐元行沖元魏之後著魏
典三十卷引魏明帝時西柳谷瑞石有牛繼馬後之像
舊史元帝本出牛氏誣辭也按魏道武帝父名什翼犍
或其繼之之像而楊愼云魏道武名犍亦可笑道武始
名涉圭後名珪故不名犍也
唐人云君苗無姓吕安無字此言何謂也按文選注吕
安字仲悌又應瑒有與從弟君苗書則唐人所云者止
謂史失其傳耳亦訓人不可不通文選也
五臣注文選謂陶淵明詩自晉義熙以後皆題甲子後
世因仍其說獨治平中虎丘僧思悦編淵明詩辨其不
然其說曰淵明之詩題甲子者始庚子迄丙辰凡十七
年皆晉安帝時所作至恭帝元熙二年庚申歲宋始受
禪自庚子至庚申蓋二十年豈有宋未受禪前二十年
恥事二姓而題甲子之理曾裘父艇齋詩話亦信其說
然以余攷之元興二年桓玄簒位晉氏不斷如綫得劉
裕而始平改元義熙自此天下大權悉歸劉裕淵明賦
歸去來辭實義熙元年也至十四年劉公為相國恭帝
即位改元元熙至二年庚申禪於宋觀恭帝之言曰桓
玄之時晉氏已亡天下重為劉公所延將二十載今日
之事本所甘心詳味此言則劉氏自庚子得政至庚申
革命凡二十年淵明自庚子以後題甲子者蓋逆知其
末流必至於此忠之至義之盡也
大隠金門者東方朔也見史記又人隠者東方朔也天
隠者仲長子光也見文中子通隠者何點也見本傳充
隠者皇甫希之也見桓玄傳朝隠者王僧佑也見南史
黃扉隠士者許寂也仕蜀好修鍊見蜀檮杌假隠者盧
藏用也舉進士不調始隠終南有意當世見談賓錄游
俠隠士者前何點與弟胤也遨遊人間俱見本傳蜘蛛
隠者龔舍也見飛蟲觸蜘蛛網而死因掛冠而退時人
謂蜘蛛隠見金樓子
淮陽一老漢應曜也隠於淮陽山中與四皓俱徵曜獨
不至時人謂之曰商山四皓不如淮陽一老見白帖隠
侯漢王玄奕也景帝徵不至遂就山而封侯因以為名
見盧元明緱山記&KR1770;居士漢摯峻也與司馬遷交好隠
於&KR1770;山卒&KR1770;人立祠號曰&KR1770;居士見高士傳玄德先生
漢法真也順帝四徵不屈友人刊石頌之見高士傳有
道大夫漢李恢也桓靈間不仕見北史李士謙傳竹中
高士晉張廌也家有苦竹數十頃在竹中為屋王右軍
造之不與相見一郡號為竹中高士見永嘉郡志被褐
先生東莞臧榮緒自號也見南齊書物外司馬王晞也
王事鞅掌雅志不移人士號之見北齊書逍遥公韋夐
也明帝遺以詩答詩願不時朝謁帝勅有司日給河東
酒一斗號之曰逍遥公見周書東臯子王勣也游北山
東臯著書見南史梁丘子唐白履中也開元中人見唐
世說烟波釣徒張志和也見一品集江湖散人又天隨
子甫里先生皆陸龜蒙自號也見唐書遺名子韋渠牟
隠鍾山自號見金陵志荆臺隠士梁震也唐末進士後
不仕高從誨見五代史
至道九老太子中允張好問年八十五太常少卿李運
年八十故相吏部尚書宋琪廬州節度副使武允成皆
七十九賜紫吳僧贊寧年七十八郢州刺史魏丕年七
十六左諫議大夫楊徽之年七十五故相司空李昉水
部郎中朱昂皆七十一然以蜀寇作不及宴其明年昉
卒遽罷若洛社耆英則前懷州司馬胡杲年八十九衛
尉卿致仕吉皎年八十六前右龍武軍長史鄭據年八
十四前益州刺史劉真年八十二前侍御史内供奉官
盧真年七十八前永州刺史張渾刑部尚書白居易俱
年七十而秘書監狄並謩河南尹盧貞以未七十雖與
會而不及列洪景盧謂此會有兩盧真蓋誤以真為貞
也後洛社耆英則開府儀同三司守司徒武寧軍節度
使致仕韓國公富弼年七十九河東節度使開府儀同
三司守太尉判河南府兼西京留守司事潞國公文彦
博司封郎中席汝言俱年七十七太常少卿致仕王尚
恭七十六太常少卿致仕趙丙秘書監致仕劉儿衛州
防禦使致仕馮行已年七十五太中大夫天章閣待制
提舉崇福宫楚建中年七十三司農少卿致仕王謹言
年七十二太中大夫提舉崇福宫張問龍圖閣直學士
通議大夫提舉崇福宫張燾俱年七十端明殿學士兼
翰林學士太中大夫提舉崇福宫司馬光六十四援盧
狄例在會而不預圖檢校太尉宣徽南院使判大名府
王拱辰年七十一時出鎮預列而不在會前社多高夀
而後社名位重樂天又有宴致仕裴賓客九十餘王尚
書八十餘白為太子少傅劉夢得為太子賓客俱七十
三潞公又與中散大夫程𤾉朝議大夫司馬旦司封郎
中席汝言作同甲會在洛社之次年元豐十老燕集序
米芾作章岵守杭與郡之長老游從各飲酒賦詩見其
人為内閣清河公正議大夫廣平公太中大夫濮陽公
朝議大夫清豐公朝議大夫彭城公朝議大夫徐公朝
散大夫鄭公承議郎崇君奉議郎黃君不著年歲而序
言貌若遼鶴言為龜鑑則亦皆高年矣又杭州在正統
間大理正郎子貞八十一封吏部員外郎孔希德八十
禮部郎中蔣廷暉七十八處士項伯藏九十三孫適郭
文敏皆七十三又有稽勲郎中鄧林布政使姚肇以寓
公與會而年不及
該聞錄言皮日休陷黃巢為翰林學士巢敗被誅今唐
書取其亊按尹師魯作太常寺丞皮子良墓志稱曾祖
日休避廣明之亂徙籍會稽依錢氏官太常博士贈禮
部尚書祖光業為吳越丞相父璨為元帥府判官三世
皆以文雄江東據此則日休未嘗陷賊為其翰林學士
被誅也光業見吳越備史頗詳乃知小說謬妄無所不
有師魯文章傳世且剛直有守非欺後世者可信不疑
也按唐潯陽簿劉肅所著唐世語林已明載皮日休黃
巢時遇害其子仕錢鏐矣
昔人以馮道比胡廣蓋言其遘際行履之同也漢順帝
五年胡廣已為尚書僕射又十年而以大司農為司徒
質帝元年梁冀弑帝為太尉桓帝元年罷十月為司空
五年致仕又四年以太常為太尉又二年梁冀誅為庶
人又八年以太常為司徒又二年為孝靈元年參錄尚
書事其年宦官殺陳蕃等進太傅錄尚書事封又四年
卒凡事和順質沖桓靈六帝周流四公三十餘年馮道
始事唐莊宗莊宗為明宗所簒事明宗三年由端明殿
學士為中書侍郎同平章事廢帝為從珂所弑事從珂
以司空平章出鎮義成石晉滅潞王四年入為司徒侍
中出帝初以太尉侍中鎮匡國契丹滅晉為太傅漢入
洛為太師周簒漢以太師為中書令瀛王凡歷五國十
一主出入將相三公者二十四年
五季時十國稱帝改元者七荆楚吳越常行中國年號
歐公五代史著十國世家年譜於吳越云聞之故老亦
嘗稱帝改元而事迹無可攷見獨得其封落星石為寳
石山制書稱寳正六年辛卯所據止此按至正中徐一
䕫避亂海寧州有許姓者嘗闢一巨室得古墓内有志
磚蓋錢氏將許俊墓也俊年十八從軍以戰功累官至
節度使都押衙兼御史中丞寳正三年卒葬於此所載
年月甚明此又錢氏改元之一證惜歐公未之見耳鏐
自梁末帝貞明二年加天下兵馬都元帥開府置官屬
唐莊宗入洛以厚獻賜玉冊金印自稱吳越國王更名
所居曰宫殿官屬稱臣遣使封拜海中諸國君長蓋居
然行帝者事矣又何疑於改元一節乎哉
元僧楊連真伽發宋諸陵時有潛裒其骨而葬之者陶
九成輟耕錄所載以為唐義士珏周德恭秉燭清談以
為林義士珏瞿宗吉歸田詩話所載則以為林義士塾
周公謹癸辛雜識則以為宋陵使羅銑鄭元祜遂昌雜
錄則以為林景曦或又傳為王英孫云
古人避諱甚嚴如秦始皇諱政呼正月為征月史記年
表又曰端月盧生曰不敢端言其過秦頌曰端平法度
曰端直厚忠皆避正字也漢高祖諱邦漢史凡言邦者
皆曰國吕后諱雉史記封禪書野雞夜雊惠帝諱盈史
記萬盈數作萬滿數文帝諱恒以恒山為常山景帝諱
啓史記微子啓作微子開漢書啓母石作開母石武帝
諱徹以徹侯為通侯蒯徹為蒯通宣帝諱詢以荀卿為
孫卿元帝諱奭以奭氏為盛氏光武諱秀以秀才為茂
才明帝諱莊以老莊為老嚴以辦裝為辦嚴殤帝諱隆
以隆慮侯為林慮侯安帝父清河王諱慶以慶氏為賀
氏魏武帝諱操以杜操為杜度吳太子諱和以禾興為
嘉興蜀後主諱宗以孟宗為孟仁晉景帝諱師以師保
為保傅以京師為京都文帝諱昭以昭穆為韶穆昭君
為明君三國志韋昭為韋曜愍帝諱業以建業為建康
康帝諱岳以鄧岳為鄧岱山岳為山岱簡文帝鄭后諱
阿春以春秋為陽秋晉人皮裏陽秋是也富春為富陽
蘄春為蘄陽齊太祖諱道成薛道淵但言薛淵梁武帝
小名阿練子孫皆呼練為絹隋祖諱忠凡言郎中皆去
中字侍中為侍内中書為内史殿中侍御為殿内侍御
置侍郎不置郎中置御史大夫不置中丞以治書御史
代之中廬為次廬至唐又避太子諱忠亦以中書郎將
為旅賁郎將中舍人為内舍人煬帝諱廣以廣樂為長
樂廣陵但稱江都唐祖諱虎凡言虎率改為武如晉書
石虎但言石季龍武賁武丘武林之類是也高祖諱淵
趙淵為趙文深楊淵為楊泉詩人謂陶淵明為泉明太
宗諱世民唐史中凡言世皆曰代凡言民皆曰人如代
宗諡即世宗民部曰戸部又所謂治人生人富人侯之
類是也高宗諱治唐史中凡言治皆曰理如東漢注引
王吉語而曰至理之主才不代出者章懷太子避當時
諱也武后諱曌以詔書為制書鮑照為鮑昭懿德太子
重照改曰重潤劉思照改曰思昭睿宗諱旦張仁亶改
曰仁愿玄宗諱隆基惠文太子隆範薛王隆業並去隆
字君基太一民基太一並作其字隆州為閬中隆康為
普康隆龕為崇龕隆山郡更名仁夀郡代宗諱豫以豫
章為鍾陵蘇預改為源明以薯蕷為薯藥至宋避英宗
諱曙又改曰山藥簽署曰簽書德宗諱适改括州為處
州憲宗諱純淳州更名欒州韋純改名貫之韋淳改名
處厚王純改名紹陸淳改名質柳淳改名灌嚴純改名
休復李行純改名行湛崔純亮改名仁範程純改名弘
馮純改名約穆宗諱恒以恒山為平山敬宗諱弘徐弘
改名有功文宗諱昆宋緄會要作宋混鄭涵避文宗舊
諱改名瀚武宗諱炎賈炎改名嵩宣宗諱忱常諶改名
損穆諶改名仁裕石晉高祖諱敬塘拆敬氏為文氏苟
氏至漢而復姓敬宋朝避翼祖諱敬復改姓文或姓苟
元后父諱禁以禁中為省中武后父諱華以華州為太
州韋仁約避武后家諱改名元忠竇懷貞避韋后家諱
而以字行劉穆之避王后諱以憲祖字行後又避桓温
母諱更稱小字武生虞茂避明穆后母諱改名預淮南
王安避父諱長故淮南子書凡言長悉曰修晉以毗陵
封東海王世子毗以毗陵為晉陵唐避章懷太子諱賢
以崇賢舘為崇文舘王琯除會稽内史以犯祖諱會字
以會稽為鄶稽賈曾以父諱至不肯拜中書舍人韋聿
遷祕書郎以父嫌名換太子司議郎柳公綽遷禮部尚
書以祖諱換左丞柳宗元遷監察御史以祖諱察上表
避職詔不許李涵為太子少傅吕滑劾涵不避父名少
康劉溫叟以父諱岳不聽絲竹之音李賀以父名晉肅
不赴進士舉司馬遷以父諱談史記趙談曰趙同張孟
談為孟同范曄以父諱泰後漢書郭泰曰郭太李翺祖
父諱楚金故為文皆以今為兹錢王諱鏐以石榴為金
櫻改劉氏為金氏楊行密據揚州揚人呼蜜為蜂糖趙
避石勒諱以羅勒為蘭香宋高祖父諱城以武成王為
武明王以武成縣為武義縣古人避諱似此甚多不可
勝舉聞見錄謂德宗立議改括州適處士星應括州分
野遂改為處州處州合上呼呼去聲非也容齋隨筆謂
嚴州本名睦州宣和中以方寇改嚴州蓋取嚴陵灘之
意子陵乃莊氏避明帝諱以莊為嚴合為莊州李祭酒
涪謂晉諱昭改名佋案說文自有佋穆字以昭為佋蓋
借音耳三公之論如此又觀韓退之諱辯謂武帝名徹
不聞又諱車轍之轍今史記天官書謂車通此非諱車
轍之轍乎謂馬遷史記不言談今李斯傳言宦者韓談
滑稽傳談言微中此非史記言談乎又謂漢書無莊字
今爰盎傳上益莊鄭當時傳鄭莊千里不齎糧茲非漢
書言莊乎漢書注以景字代丙字如干支景戌景辰景
子景科景令之類晉書與唐人文字皆然緗素雜記亦
莫曉所以攷之蓋唐初為世祖諱耳
古稱聰敏善記者聊記一二張安世武帝幸河東亡書
三篋安世識之具作其事後購得書以相校無所遺失
見漢書應奉凡所經履莫不暗記讀書五行並下為郡
決曹史行部四十二縣口說罪繫姓名坐狀輕重無所
遺脱常於彭城相表賀家有車匠於門内開扇出半面
視奉後數十年於路見車匠識而呼之見謝承漢書延
篤嘗借堂谿典左氏傳本諷之糧盡辭歸典曰卿欲寫
傳何故辭歸篤曰已諷之矣見先賢行狀陸續為郡曹
史饑荒太守使於都亭賦民饘粥事畢說六百餘人分
别姓名無有謬誤見後漢書禰衡見蔡伯喈所為碑一
過視之後援筆書之無所遺失惟第四行中石磨滅兩
字不分明見别傳王粲與人共讀道旁碑背而誦之不
失一字觀人圍碁局亂粲為覆之比校不誤一道見魏
書張華強記默識四海之内若指諸掌武帝嘗問漢宫
室制度及建章千門萬戸華應對如流畫地成圖見晉
書夏侯榮賓客百餘人人一奏刺悉書其鄉里名氏世
所謂爵里刺也客示榮一寓目使之遍談不謬一人見
世語邢邵因霖雨讀漢書五日略能遍之廣尋經史五
行俱下一覽便記嘗與客在北海王昕舍宿飲相與賦
詩凡數十首皆在主人奴處旦日奴行諸人求諸邵皆
為誦之見北史裴諏之嘗從常景借書百卷十許日便
返景疑其不能讀每卷策問應答無遺見北齊書傅昭
魏晉以來官宦簿伐姻連内外舉而誦之無所遺失見
南史楊愔聰記彊識半面不忘每有召問或單稱姓或
單稱名罔有誤者後有選人魚漫漢自言猥賤獨不見
識愔曰卿前在元子思坊騎秃尾草驢經見我不下以
方麴障面我何不識卿見本傳柳慶僧習子也曝書僧
習於雜集中取賦一篇千有餘言慶立讀便即誦之無
所遺漏見後周書虞世南太宗令寫列女傳屏風已裝
未及求本乃暗書之一字無失見國史補又太宗嘗出
行有司請載副書以從帝曰不須虞世南在此行祕書
也見隋唐嘉話崔仁師為度支郎中嘗奏度支財物數
千言手不執本太宗怪之令杜正倫齎本仁師對唱一
無差殊見舊唐書蕭穎士與李華陸據遊洛龍門共讀
路旁古碑穎士一閱即能誦華再閱據三方能記之議
者以三人才格高下如此見本傳顔真卿調犀浦主簿
嘗送徒益州忘其籍至廷口記物色凡千人無所差長
史陸象先異之見唐史魏奉古授封丘尉嘗九日公宴
有客草序五百言奉古言此舊文援筆倒疏之草序者
默然自失奉古徐笑曰適覽記之非舊習也因是知名
見小史張廵生平書不再讀人抽案上書隨意叩之無
不背誦雍丘城中人一見面即識姓名狀貌無有遺誤
見韓文公書張中丞傳後柳芳開元中有李幼竒對芳
念百韻詩芳暗記便頓之於壁不差一字曰此吾之詩
也李不平芳徐云聊相戲耳因請幼竒更誦所著文章
皆一遍便能寫錄見尚書故實張方平穎悟絶人家貧
無書常就人借三史旬日輙還曰吾已得其詳矣凡書
皆一閱終身不再讀屬文未嘗起草見墓誌蘇文忠公
軾在詔獄中丞李定一日語客曰蘇軾真竒才也人愕
莫敢對定曰所作詩文雖數十年前所引用書籍故事
問之無一遺謬者見長公外紀王性之讀書能五行俱
下以文投贄者且觀且捲俄頃即置之工拙皆能記肅
王與沈元用同使虜館於燕山愍忠寺寺中有一唐人
碑凡三千言元用素彊記即朗讀一再肅王不視且聽
且行若不經意元用歸欲矜其敏取紙追書之不能記
者凡闕十四字書畢肅王視之即舉筆盡補其所闕又
改元用謬誤四五處置筆他語略無矜色元用駭服并
見老學菴筆記
說略卷八
