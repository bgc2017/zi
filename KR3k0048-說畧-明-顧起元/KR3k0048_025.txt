說略卷二十五明顧起元撰
食憲
麯酒母也一曰酒教也揚雄方言糓(音哭)自關而西秦豳
之間曰糓麰(音牟)大麥麯也晉之舊都呼麰為䴭䴳(干八切)
齊右河濟曰䴳䴹小麥麯北鄙曰䴹麯又䴽(音卑)細麥麯
也䵆(音蒙)有衣麯也今天下通呼麯不聞有此數名也
說文曰酴酒母也醴一宿成也醪渾汁酒也酎三重酒
也醨薄酒也醑首酒也昔人謂酒為歡伯其義見易林
蓋其可愛無貴賤賢不肖華夏夷戎共甘而樂之故其
稱謂亦廣造作謂之釀亦曰醖賣之為沽當肆曰盧釀
之再者曰&KR0008;醁醡酒曰釃酒之酒曰醥白酒曰醝厚酒
曰醹甚白曰醙相飲曰配相強曰浮飲盡曰釂使酒曰
酗甚亂曰醟飲而面赤曰酡病酒曰酲主人進酒於客
曰酧客酌主人曰酢酌而無酧酢曰醮合錢共飲曰醵
賜民共飲曰酺醉而怒曰奰美酒曰禄
會聚飲食曰酺酺之為言哺也以食曰餔以飲曰酺詩
曰以開百室鄭氏箋曰百室出必洫間而耕入必共族
中而居又有祭酺合醵之歡周禮族師祭酺注酺者為
人物災害之神田有蝗螟廏有馬瘟皆祭之祭畢而合
飲遂名為酺也校人冬祭馬步杜子春云步即酺也則
其音當為步也春秋緯云酒者乳也王者法酒旗以布
政施天乳以哺人後世酺祭廢而羣飲有禁漢世有賜
酺之典
歷代釀酒名家禹醉令酒見無上祕要夏時儀狄造旨
酒而少康潤色之春秋時有椒漿酒漢時西京有金漿
醪晉時阮籍有步兵厨酒唐時有酒名玉浮梁太白好
飲之宋昌王有八桂酒一名瑞露南唐時臘月釀酒四
月成名曰臘酒宋時有齊雲清露杭新城有秋露白處
州有金盤露劉拾遺家造玉露春宋德隆造酒名月波
曹湜有酒名介壽曹晟名酒曰保平宋劉后有酒名玉
腴秦檜造酒名表勲潞州燒酒名珍珠紅宋時有酒名
銀光相州有酒名碎玉宋開封有酒名瑶泉王師約有
酒名瑶源劉后有酒名瑶池東坡有酒名羅浮春范致
能釀酒於成都用八桂法名萬里春其洞庭春留都春
十洲春海岳春皆宋時酒也梁簡文有酒名鳬花裴度
用龍腦凝結刻小魚兒狀每沸酒一杯投一魚於中名
曰魚兒酒廣南有香蛇酒道士楊世昌造蜜酒西涼州
造葡萄酒肅王有蘭香酒漢武時有蘭生酒蔡攸造棣
花酒陸士衡有松醪廣西有風籐酒又有椰子酒淮南
有菉豆酒名曰綠珠香液黃州有壓茅柴孫思邈造酴
酥酒段成式有造&KR1641;醁法為湘東美品琵琶記云銀海
瓊洲泛&KR1641;醁是也唐魏徵家有酒名醽醁翠濤十年不
敗宋高后有酒名香泉坡詩云莫辭白酒瀉香泉番僧
來陀花造酒名曰三勒漿一名打辣酥北僧名酒曰般
若湯華言不惹也晉張華有九醖酒以三薇漬麯蘖所
成神異經西北荒中有玉饋之酒開運中賜酒有丑未
觴用雍酥羊髓置煖酒中飲之又光禄大夫韋炳以梁
奉常和泉病於甘劉拾遺玉露病於辛皇甫别駕慶雲
春病於釃乃取三家酒攪合澄窨飲之遂為雍都第一
名甆宫集大成以上諸酒美矣未若瀛洲有玉膏泉如
酒飲之長生又神仙日飲天酒一斗為最上至味也
名酒最古者關中之桑落水經注蒲坂劉白墮所造成
於桑落之候反語謂之索郎後史補云河中桑落坊水
所造也魏書汝南王元悅以桑落酒餉元乂極其媚䛕
庾信索酒詩有蒲城桑落酒杜甫詩坐開桑落酒張謂
詩亦云不醉郎中桑落酒教人無奈别離何
前酒名未備今更疏之漢名酒又有柘漿隋煬帝得法
於北方造酒曰玉薤唐名酒有瓊花露薔薇露抛青春
燒春麯米春金陵春竹葉春梨花春洞庭春蓬萊春海
嶽春錦波浮玉春風光春土窟春石凍春富水郫筒若
下新豐蘭陵宜城博羅湓水靈溪象洞曲阿又乾和五
骰宜城之九醖河東之桑落西涼之葡萄蒼梧之竹葉
京城之西市腔蝦蟆陵之郎官清河漢之三勒漿宋名
酒有玉井秋香向恭伯曰薌林秋露段子新曰黃嬌范
子元曰萼綠香易毅夫曰瓮中雲胡長文曰清無底金
盤露桃花雨范致能曰雲露楊萬里曰桂子香冷冽香
又南岳魏夫人飲王子喬以瓊蘇綠酒醉鄉日月記有
琬液漢大官有挏馬酒又中山酒醉千日而醒桂陽程
鄉酒行千里始醉又宋南渡御庫有流香三省激賞庫
有碧香殿司有鳳泉祠祭有玉練槌京醖有雪醅珠泉
海閫有玉醅建康有秦淮春嚴州有瀟洒泉常州有金
斗泉蘭谿有縠溪春楊郡王有紫金泉其它以堂名若
滑州冰堂酒有美堂酒之類未能備載也
外夷之酒瑶琨去玉門九萬里有碧草釀酒味醇飲一
合三日不醒大宛國有蒲桃酒車師國無論國亦有蒲
桃酒粟弋國蒲桃酒獨美其地水美故也烏孫國有青
田核酒烏桓有東墻酒東墻似蓬草實如穄子至十月
熟訶陵國有椰樹花酒波斯拂菻有肉汁酒北方有馬
湩酒南蠻有㯽榔酒頓遜國有酒樹似安石榴採花汁
為酒扶南國有椰漿又有甘蔗土瓜根酒辰溪蠻有鈎
藤酒赤土國有甘蔗酒蘇禄國有蔗酒高麗國有林盧
漿真臘國有蜜糖酒朋牙四酒以樹葉為之有包稜角
酒包稜角米也有糖鑑酒有茭漿酒茭葉所成見元周
達觀風土記美人酒於美人口中含而造之一宿而成
波斯有三勒漿酒南荒有女酒女數歲釀糟置壺於水
中候女嫁決水取之味甚美拘樓國有仙漿酒醉十日
而醒伽盧國亦有椰子酒莆家龍國以椰子撻水漿為
酒國朝四夷酒以暹羅為第一
猫以薄荷為酒雞以蜈蚣為酒鳩以桑椹為酒虎以狗
為酒蛇以茱萸為酒謂食之而醉也南中人以㯽榔為
茶亦當以㯽榔為酒蓋宋人有云㯽榔四德醉能使之
醒醒能使之醉饑能使之飽飽能使之饑
今人名醖之漓薄者為魯酒則以為出莊子魯酒薄而
邯鄲圍之義不知其所謂蓋古也昔者魯人不能為酒
惟中山之人善釀酒之美者醉人至千日焉魯人求其
方不得有仕於中山者至酒家取其醨歸以魯水漬之
謂人曰中山之酒也魯人飲之皆信一日中山之酒主
來聞有酒索而飲之吐而笑曰斯予之糟液也奚其酒
酒之種多矣有以綠為貴者白樂天傾如竹葉盈樽綠
是也有以黃為貴者老杜鵝兒黃似酒是也有以白為
貴者樂天玉液滿金巵是也有以碧為貴者老杜重碧
拈春酒是也有以紅為貴者李賀小槽酒滴珍珠紅是
也今閩廣間所釀酒謂之紅酒其色殆類胭脂酉陽雜
俎載賈鏘家蒼頭能别水常乘小艇於黃河中以瓠接
河源水以釀酒經宿色如絳名為崑崙觴是又紅酒之
尤者也
元日飲屠蘇酒從小者起按時鏡新書晉海西公問董
勛者曰俗以小者得歲故賀之老者失歲故罰之唐詩
稱婪尾則以老者後得酒當有餘以優老見莊季裕雞
肋若崔寔月令過臘一日謂之小歲拜賀君親椒酒從
小者起則又不在元日矣婪尾又曰啉尾一云出侯白
酒令巡匝末坐者連飲三杯末坐遠酒行到遲故連飲
以慰取貪婪之義一云啉為燷如鐵出火貴其出色此
尤無謂
古稱能飲者堯千鍾孔子百壺淳于髠一斗亦醉一石
亦醉漢于定國為廷尉飲酒至數石不亂冬月請讞飲
酒益精明鄭康成飲酒一斛山巨源飲八斗盧植能飲
一石晉周顗飲一石劉伶一石五斗解酲嵇阮亦能飲
前燕皇甫真飲石餘不亂後魏楊元慎劉藻皆一石不
亂南齊沈文季飲至五斗妻王錫女飲酒亦至三斗對
飲竟日而視事不廢鄧元起飲酒一斛不亂北史柳蹇
飲一石不亂陳後主與子弟日飲一石孔稚珪飲酒七
八斗又滿寵馬融傅玄劉京魏舒馮跋之皆可飲至石
餘裴弘泰所飲器自杯酌以至觥船重二百餘兩
罰飲之說從古有之周禮觥其不敬者觥罰爵也詩桑
扈兕觥其觩注罰爵也觩然不用禮記檀弓杜蕢酌飲
師曠李調及晉平公投壺借立踰言有常爵又若是者
浮注有常爵謂有常例罰爵也浮亦罰也一說謂罰爵
之盈滿而浮泛也論語下而飲韓詩外傳齊桓公置酒
令曰後者罰飲一經程說苑魏文侯與大夫飲酒令曰
不釂者浮以大白於是公乘不仁舉白浮君漢書叙傳
皆飲滿舉白服虔曰舉滿桮有餘白瀝者舉罰之孟康
曰舉白見驗飲酒盡不師古曰引取滿觴而飲飲訖舉
觴告曰盡不一說白者罰爵之名飲不盡者以此爵罰
之徐邈云御叔罰於飲酒陳後主先令張貴妃等襞采
箋製五言詩孔範等十客一時繼和遲則罰酒酉陽雜
俎酒至鸚鵡杯徐君房飲不盡屬魏肇師肇師曰海蠡
蜿蜒尾翅皆張非獨為玩好亦所以為罰餘不能悉舉
然罰飲之數多限以三韓安國作几賦不成罰三升蘭
亭之會王子敬詩不成飲三觥景龍文館記詩序云人
題四韻後者罰三杯又郝隆不能詩受罰及金谷酒數
皆是三斗杜工部詩百罰深杯亦不辭特極言之耳非
實事也注謂王乂在江總席上曰雖深杯百罰吾亦不
辭妄撰之說不足據
隋王績追焦革釀法為酒經又采儀狄杜康以來善釀
者為酒譜唐汝陽王璡有甘露經唐鄭遨有酒譜十卷
竇苹子野亦有酒譜一卷酒錄一卷葛灃亦有酒譜一
卷胡節還醉鄉小略五卷白酒方一卷食圖四時酒要
一卷藏釀方一卷劉炫酒孝經一卷竇常貞元飲略三
卷皇甫崧酒孝經一卷醉鄉日月三卷陽魯龜令圃芝
蘭集一卷趙景小酒令一卷崔端已有同塵先生庭萱
譜一卷無求子酒經一卷宋大隱朱翼中北山酒經三
卷李保續北山酒經一卷近又有酒史三卷田汝成醉
鄉律令一卷
酒器黃帝時有瑪瑙甕中有寶露堯時猶存時淳則
露滿時澆則露竭紂為瓊杯周穆王時西域獻常
滿杯漢文時方士新垣衍獻玉杯唐高麗國獻紫
霞杯罽賓國獻水晶杯唐武德二年西域獻玻璃
杯内庫一杯青色紋如亂絲其薄如葉杯足有鏤金
字曰自煖杯上命以酒置之温温然有氣相吹如沸
魏后有瑪瑙榼容三升玉縫之人稱為西域之鬼作
撒馬罕兒國即漢時之罽賓國也進一杯名照世杯光
明洞徹照之可知世事仙家有碧瑶杯爵者容一升
周曰爵觚者鄉飲酒之器也受二升角者以角為
之受四升觶者適也當適可也所以節飲金屈巵
如菜椀而有手把子觥者受五升毛詩注七升罰不
敬也兕觥以兕牛角為之斝者畫為禾稼象於上受
六升商曰斝斗者取象於北斗受十升卣者中尊
也受五斗彛者上尊也受三斗罍者下尊也受六
斗甒者紂臣昆吾作瓦器也受五斗罍者象雲雷
施不窮也受一石金罍容一斛山罍夏尊也壺者圜器
也受十斗乃一石也重一百二十斤或曰劉伯倫乙飲
一石五斗古時斗窄以今量較之古一石得三斗其五
斗當一斗五升也琖者夏曰琖與盞同鍾者二缶
謂之鍾杯桮杯&KR0008;&KR0008;&KR0146;六字通用匜者亦杯也罇
本作尊周禮罇&KR0034;&KR4078;墫樽通用韓王元嘉有銅鶴尊酒
滿腹則正立淺則傾覆大貝出日南可為酒杯見爾
雅翼觴者巵之總名也謂之羽觴者如生爵之形有
頸尾羽翼瓶缻鉼&KR0008;通用似鍾而頸長盌者小盂也
椀㼝同缶者小瓦盆也秦人擊之以節歌杜詩莫笑
田家老瓦盆自從盛酒長兒孫坎者小罍也見爾雅
勺者挹酒之器容一升與杓同有龍勺蒲勺疏勺皆
祼爵也劉表三爵一曰伯雅七升二曰仲雅六升三
曰季雅五升嵇叔夜刻杯為鸞鳥之形名曰鸞觴
烏孫國貢劉章青田核大如六升瓠空之注水即如酒
可供二十人魏正始中鄭公慤取大蓮葉以簪刺之
令與柄通注酒吸之名碧筩車渠椀玉屬纖理縟文
出西車渠國綠文測海蠡陳後主酒器也唐寧王
有煖玉杯隋文帝時突厥獻玻璃七寳杯唐玄宗以
酌李白晉王導有琉璃盌張易之有鴛鴦盞大
甕大勺晉諸阮之酒器也李太白詩酒飛鸚鵡重有
鸚鵡鐺九曲杯以螺為之藪穴極灣曲可以藏酒古有
青螺巵李適之七品曰蓬萊盞海山螺舞仙螺匏子
巵慢卷荷金蕉葉玉蟾兒皆因象為名金鑿落韓昌
黎詩酡顔傾鑿落宋姜堯章詩剪燭屢呼金鑿落馮道
家有水晶不落一隻白樂天詩銀花不落從君勸陳
思王有鵲尾杓李太白詩有鸕鷀杓唐文宗賜牛僧
孺龍杓昭宗有鸂鶒巵唐時有蓮子杯又有注子
石偏提五位瓶南唐以銅為之高三尺圍八九尺上
下直如桶宋乾德間高昌國進琥珀盞蘇東坡有
藥玉盞黃庭堅有梨花盞周益公有鶴飛琖注酒
則鶴飛乾則滅玉東西金叵羅皆古飲器火雞卵
杯注酒自熱廣州人取大蝦頭為杯蠏杯以金銀
為之飲不得其法則雙螯鉗其脣必盡乃脱其製甚巧
㯶杯織成花鳥可愛海南出龜同鶴頂杯酒船以
金銀為之内藏風帆十幅酒滿一分則一帆舉飲乾一
分則一帆落其鬼工也服匿其形如甖小口大腹方
底受酒酪二斗此匈奴之器卺破瓢為杯也婚禮婿
揖婦入共牢而食合卺而酳汕碗折酒之大椀也
玉缸唐詩花撲玉缸春酒香雙鳬杯一名金蓮杯即
鞋杯也王深輔道有雙鳬杯詞云時時行地羅裙掩雙
手更擎春瀲灧傍人都道不須辭儘做十分能幾點春
柔淺蘸蒲萄煖和笑勸人教引滿洛塵忽浥不勝嬌剗
踏金蓮行欵欵則知昔日狂客亦以鞋杯為戲也
古人以飲茶始於三國時吳志韋昭𫝊孫皓每飲羣臣
酒率以七升為限昭飲不過二升或為裁減或密賜茶
茗以當酒據此為飲茶之證按趙飛燕别𫝊成帝崩後
后一夕寢中驚啼甚久侍者呼問方覺乃言曰吾夢中
見帝帝賜吾坐命進茶左右奏帝云向者侍帝不謹不
合啜此茶云云然則西漢時已嘗有啜茶之說矣
建州之北苑先春龍焙洪州之西山白露鶴嶺雙井白
芽穆州之鳩阬東川之獸目綿州之松嶺福州之柏巖
方山生芽雅州之露芽南康之雲居婺州之舉岩碧乳
宣城之陽坡横紋饒池之仙芝福合禄合蓮合慶合蜀
州之雀舌鳥嘴片甲蟬翼潭州之獨行靈&KR0034;彭州之仙
崖石蒼臨江之玉津袁州之金片綠英龍安之騎火涪
州之賓化建安之青鳳髓岳州之黃翎毛建安之石巖
臼岳陽之金膏冷南劍之蒙頂石花湖州之顧渚紫筍
峽州之碧澗明月壽州之霍山黃芽越州之日注此唐
宋時産茶地及名也
南部新書云湖州造茶最多謂之顧渚貢焙歲造一萬
八千餘斤按此則唐茶不重建以建未有竒産也至南
唐初造研膏繼造蠟面既又佳者號曰京挺宋初置龍
鳳模號石乳又有的乳白乳而蠟面始下矣丁晉公進
龍鳳團至蔡君謨又進小龍圑神宗時復製密雲龍哲
宗改為瑞雲翔龍則益精而小龍圑下矣徽宗品茶以
白茶第一又製三色細芽而瑞雲翔龍下矣宣和庚子
漕臣鄭可聞始創為銀絲冰芽蓋將已揀熟芽再剔去
祇取其心一縷用清泉漬之光瑩如銀絲方寸新胯小
龍蜿蜒其上號龍團勝雪去龍腦諸香遂為諸品之冠
今建茶碾造雖精不去龍腦以為奩閤中味亦不用入
瀹而茶品獨貴者虎丘其次天池又其次陽羡羡之佳
者&KR0008;而龍井六安之類皆下矣
蜀蒙山頂茶多不能數斤極重於唐以為仙品今之蒙
茶乃青州蒙隂山産石上若地衣然味苦而性凉亦不
難得也
陸羽茶經三卷茶記一卷周絳補茶經一卷皎然茶訣
一卷又茶苑雜錄一卷不知名陸魯望茶品一篇温庭
筠採茶錄三卷張又新煎茶水記一卷蜀毛主錫茶譜
一卷丁謂北苑茶錄三卷劉异北苑拾遺一卷蔡宗顔
茶山接對一卷又茶譜遺事一卷又北苑煎茶法一卷
曾伉茶苑總錄十四卷茶法易覽十卷蔡襄有進茶錄
一卷建安黃儒有茶品要錄熊蕃有宣和北苑貢茶錄
一卷熊客有北苑别錄吕惠卿有建安茶用記二卷章
炳有壑源茶錄一卷宋子安有東溪試茶錄一卷徐獻
忠有水品二卷又不知名氏有湯品一卷田秇衡有煮
泉小品一卷
黍以大暑而種故謂之黍孔子曰黍可以為酒即今小
米北方以之作酒者所謂黃米酒是也蓋小米有二種
如稻有粳糯黍是小米之糯者稷者五穀之長五穀不
可遍祭以長者該之故祭稷考靈曜云日中星鳥可以
種稷一歲之中最先種者亦北方所有比黍稍大較他
穀則小耳紫黑色芑有毛關西呼糜冀州呼䵖(音欠)不甚
珍貴農家種之以備他穀之不熟即南方所謂鳥山稻
類稻粳糯總名若詩書所稱當依文解之如論語食夫
稻則是粳也月令秫稻必齊則是糯也但字林云糯粘
稻也當屬糯米粱即今之粟也古不以粟為穀之名但
粟厚孚穀故米之有孚穀者皆稱粱世有白粱黃粱之
說爾雅翼云少種粱者以粱損地力而收穫少也今驗
之粟果然又早稻尖米謂之黃秈乃出於占城又稱之
占城稻宋真宗聞其耐旱而早熟自占城而求種分給
江淮兩浙擇田之高者種之
五穀之異者背明國在扶桑東名曰融澤有浹日稻十
旬而熟翻形稻食之更生明清稻食者延年清腸稻食
之不饑摇枝粟食之益髓鳳冠粟食者多力遊龍粟葉
曲如龍瓊膏粟竝食之體輕饒明豆挾劍豆傾離豆食
之無老疾延精麥食之延壽益氣昆和麥食之調暢六
腑輕心麥食之體輕醇和麥釀酒一醉累月含露麥穟
中有露如飴雲冰麻實冷有光宜為油通明麻食之夜
行不持燭見拾遺記日林國有靈光豆類中華之菉豆
色殷紅而光芒可數尺和石上菖蒲煮之即大如鵝卵
中漲紫嚼一丸香美數日不饑渴見杜陽編會昌國有
碧麥表裏皆碧香氣如粳食之體輕可以御風紫米類
巨勝炊一升得飯一斗食之髭髮鬒黑顔色不衰見太
平廣記交趾有稻夏熟一歲再種見異物志
左傳粢食不鑿字當作糳精細米也詩召旻彼疏斯粺
鄭玄曰疏粗糲米米之率糲十粺九糳八待御七又九
章算法云粟五十為糲三十粺二十七糳二十四御二
十一皆三之一也或曰粟一石為糲米六斗舂一斗為
粺九升又云為鑿則八升米之細者乃窮於御通於糳
楊恒六書統曰糳米五升舂為四升曰毇為五減而四
也古篆作□象四□以見意小篆作&KR0034;毇米減而三曰
晶古篆作□象三□以見意糲而糳糳而毇毇而精細
之極也魏校六書精藴曰精粹字皆从米精者何也米
之脫粟也色微黃赤人皆知其粗也糠去而白毇矣未
也鑿矣未也舂而近心矣色微若青此生意所函也粹
者何也始而礱米殼也中而舂米去膜也卒而㠭米去
翳也乃後瑩然玉粒萬粒與一粒同雖欲去之無可得
而去矣學問之極功猶是易曰純粹精也其是之謂夫
王莽末黃金一斤粟一斗愍帝時米斗貳金是一斗粟
易錢二十緡一石粟易錢二百緡也後漢末董卓之亂
百姓流離穀石至五十萬唐潼關失守魯靈所守郡斗
米五十千是一石穀為錢五百緡也梁侯景䧟石頭常
平倉米一斗七八萬錢是一石米為錢七八百緡也自
古米貴未有如是之甚者漢明帝永平間粟斛三十正
與唐太宗米斗三錢之價同亦可謂至廉矣
油通四方可食與燃者惟胡麻為上俗呼脂麻言其性
有八拗謂雨暘時薄收大旱方大熟開花向下結子向
上炒焦壓榨方得生油膏車則滑鑽針乃澁也而河東
食大麻油氣臭與荏子皆堪作雨衣陜西又食杏仁紅
藍花子蔓青子油亦以作燈祖珽以蔓青子薰目致失
明今不聞為患山東亦以蒼耳子作油此當治風有益
江湖少胡麻多以桐油為燈但烟濃汙物畫像之類尤
畏之沾衣不可洗以冬瓜滌之乃可去色青而味甘悞
食之令人吐利飲酒或茶皆能蕩滌蓋南方酒中多用
灰爾嘗有婦人悮以膏髮粘滯百治不能解竟髠去之
又有旁毗子油其根即烏藥村落人家以作膏火其烟
尤臭烏桕子如脂可灌燭廣南皆用處婺州亦有潁州
亦食魚油頗腥氣宣和中京西大歉人相食煉腦為油
以食販於四方莫能辨也
李白詩客到但知留一醉盤中秪有水晶鹽按梁天監
中天竺王屈多遣長史竺羅獻方物云其國有恒水其
水甘美下有真鹽色正白如水晶金樓子云天竺有鹽
瑩如水晶謂之玉華鹽酉陽雜俎云白鹽崖有鹽如水
精名為君王鹽段公路北戶錄云鹽有如水精狀者一
統志撒馬兒罕土産水晶鹽堅明如水晶琢為盤以水
濕之可和肉食然則秪以此味按酒亦自不儉
王楙考周禮廪人月三鬴注六斗四升曰鬴計食米日
六升四合也魏李悝曰人食米月一石半是食米日五
升也漢趙充國曰以一馬自佗負三十日食為米二斛
四斗麥八斛是人日米八升馬日麥二斗七升也匈奴
𫝊一人三百日食用糲十八斛是人日糲六升也古斛
小漢二斗七升當今五升四合所謂人食米八升當今
二升一合六勺食米六升當今一升六合觀一馬能負
米麥至此可以徵其升斗之小而倉公𫝊所載人大小
腸受水米之數不至可駭矣第沈存中言六斗為一斗
七升九合而楙則六斗當為一斗六升更少升九合似
當以存中為據也
籩有四朝事饋食加籩羞籩豆亦有四朝事饋食加豆
羞豆籩實之目十有八而㮚重出豆實之目二十有四
而醢醓魚醢重出朝事籩實䵄蕡白黑形鹽膴魚醢鮑
魚鱐熬麥曰䵄麻曰蕡稻米曰白黍米曰黑蓋以麥麫
麻子稻黍末作餅餤注謂清朝進寒具口實也形鹽左
𫝊所謂鹽虎形膴音呼說文云無骨脂注謂䐑生魚為
大臠疏為魚腹膄鮑部巧切韻書云&KR0008;魚也注謂&KR2042;室
中糗乾之字從魚蓋魚之糗而乾者也魚鱐之鱐音搜
魚之折而乾者也膴以腥薦鮑鱐以乾薦&KR2042;字按說文
火焙肉恐是鮑者火焙而乾鱐者日曝而乾故均之為
乾魚而異名也膴為魚腹膄則膴鮑魚鱐皆魚也朝食
為米食寒具魚乾之屬可夙具者也饋食籩實棗㮚桃
乾䕩榛實注謂䕩為梅謂榛似栗而小饋食始備米實
也加籩蓤芡栗脯脩注謂蓤芰也謂芡雞頭也或云四
角三角為芰兩角為芡鄭司農以栗在加籩饋食重出
作蓤芡脯脩薄析曰脯施薑桂曰脩言修治脯也羞籩
糗餌粉餈注謂熬成豆米曰糗說文熬米麥通釋煼乾
米麥要之米麥豆皆可為餌者也注以粉為豆屑米麥
豆亦皆可為粉但粉以豆為明滑故專以豆言之餌與
餈名實相近合蒸曰餌餅之曰餈疏云糗與粉為一物
糗者擣粉熬大豆餌言糗餈言粉互相足也鄭康成云
二物皆粉稻米黍米合以為餌餌不餅而餈作餅今之
餈糕名出於此凡今俗下餅餌餈糕其制多出於古人
其名已載於經典觀於籩實可見也朝事豆實韭菹醓
醢昌本麋臡菁菹鹿臡茆菹䴢臡菹莊魚切說文酢菜
也今俗設菜柈中漬菜皆菹之遺法醓吐感切注謂肉
汁說文謂血醢醢者說文肉醬臡音泥亦醢之異名注
謂有骨曰臡無骨曰醢凡作醢及臡者先膊乾其肉莝
之雜以梁麯鹽酒置瓶中百日即成今俗用䱹醬皆臡
醢之遺法昌本昌蒲根也菁菹蔓菁菜也茆菹鄭司農
作茆杜子春音卯曰鳧葵也康成疑茆不堪菹從杜說
按魯頌薄采其茆釋文云即蓴菜也麇鹿麋三臡皆莝
骨和肉為百日醬皆在朝事之豆亦取晨朝易於夙辦
饋食豆實唯葵菹在七菹之列餘皆虀醢葵菹蠃醢脾
析蠯醢蜃蚳醢豚拍魚醢葵為百菜之長故饋食豆實
首葵而他菹莫配焉脾析蜃豚拍皆五韲中件目脾析
牛百葉俗呼牛胃為百葉已見周禮注矣蜃說文大蛤
豚拍之拍先鄭讀為膊言脅也三者近於臡醢而曰韲
韲者以百葉諸物細切之和以醢醬不待瓶中百日而
成故别為韲之名韲從韭宜用菜若昌本深蒲作韲固
宜百葉蜃豚之肉亦可縷以為韲也蠃注謂螔蝓按方
言燕趙間以為蜘蛛韻書以為蝸牛蜘蛛蝸牛非可食
者疏釋引爾雅為證彼爾雅乃訓詁之儒集經注以為
書或疑内則有蝸醢恐是螔蝓蝸牛之謂然内則之蝸
乃力戈切集韻古螺字作蝸韻釋云蚌屬也非蝸牛之
蝸矣陸佃直謂蝸牛可醢蓋為禮注所誤爾蠃螺字亦
作蝸韻書以為香螺也蠯注謂小蛤韻書以為蚌狹而
長者蚳漢儒相𫝊為蚍蜉白子亦恐不然蚍蜉未必可
食也取白子傷生二也按天官有鼈人掌取互物祭祀
供蠯蠃蚳以授醢人則蚳與蠯蠃皆當是螺蛤同類既
掌以鼈人之官可知為水族之産若以國語為證則國
語亦但言舍蚳不取未嘗指蚍蜉之子可取而食也唯
夏小正於二月言昆小蟲抵蚳其𫝊曰蚳螘卵為祭醢
夏小正本文無幾其解說處多是漢儒附會未可盡信
按月令方春和時母殺孩蟲胎天飛鳥母麛母卵豈有
二月正春殈螘穴以為豆實之奉哉巷伯成是貝錦注
以貝為餘蚳貝之黃質白文者或可為鼈人互物之證
蚳或從身醫書云食之益壽明目豈必螘卵而後謂之
蚳哉鼈人春獻蜃以為醢故小正以二月抵蚳此雖流
𫝊已久而必當改正者小正以蜃為蒲蘆朱子以為其
書不足信愚於蚳為螘卵亦不敢以為信唯魚醢用魚
可免注者妄言矣加豆之實芹菹兔醢深蒲醓醢菭菹
鴈醢筍菹魚醢芹楚葵水菜類蒿深蒲或云桑耳或云
蒲始生水中韓奕詩云其蓛維何維筍及蒲知蒲可為
蓛不必曰桑耳也菭有苔迨二音鄭注云水中魚衣即
苔也今海鄉之人乾苔以為菹或疑菭字從竹為箈箭
筍竹萌不思箭萌亦筍爾既有筍菹安用箭萌籕文竹
草相似其為苔菹何惑焉兔醢用兔鴈醢用鴈魚醢用
魚如上文羞豆之實酏食糝食酏音移鄭司農云以酒
酏為餅疏云若今起膠餅康成曰&KR0673;賈氏曰粥禮記有
稻酏黍酏周禮亟稱於酏酒正之五飲漿人之六飲皆
用酏也糝食鄭司農云菜餗蒸康成曰取牛羊豕之肉
三如一小切之米二肉一合煎為餌鼎卦公餗之注云
糝食也震為竹竹萌為筍餗之為菜則糝食未嘗不用
筍菹之筍也糝食酏食在七菹之外豈惟竹萌唯所用
之豆實有五齊七醢七菹三臡二食五齊之齊注作韲
昌本深蒲脾析蜃豚拍七醢醓魚兔鴈蠯蠃蚳七菹韭
菁茆葵芹苔筍三臡麇鹿麋今孔子廟丁祀菹醢多不
如法不考周禮故爾邵氏錄云劉夢得欲用糕字作九
日詩以經典無據不敢用宋子京按周禮粉餈之注作
九日詩云劉郎不敢題糕字虚負詩中一世豪俎豆之
事不得以未嘗聞為解也今廣中蟻子白而大淹之實
可為醬與魚子醬正同此亦是蝦子醬桂蠧之屬也耳
目所不及遂疑古人之言可笑也
拾遺記載宋景公食善星文者渠滄之鳧煎以桂髓叢
庭之鷃蒸以蜜沫淇漳之鱧脯以青茄九江珠穟㸑以
蘭蘇華清夏潔灑以纖縞又載燕昭王食旋娟提謨(二美)
(人)瓀珉之膏丹泉之粟漢武内傳王母有風實雲子碧
海琅菜玄都綺葱扶桑丹椹長河文藻太真紅芝九色
鳳腦斑龍黑胎蒙山白鳳之䏲靈丘蒼鸞之血又有流
淵瓊魚雞跖集武夷君食河祗脯神仙𫝊謝玄卿遇仙
設鳳冠粟龍睛稻素麟脂斑螭髓周官王會圖有烏鰂
之醬杜陽編懿宗迎佛有瓊膏乳(訶陵國所獻)摭言宣宗賜
韋澳孫宏有銀餅餤穆天子𫝊有重缿氏木禾黑水麥
苦山菜梁吳筠食移有江臯綠葹筍洞庭紫鬛魚昆山
龍胎脯玄圃鳳足葅扶南蔗一丈三節安定梨一歲三
花又餅說有安定噎鳩之麥枹罕赤髓之羊洞庭橘仇
池椒劉孝儀謝晉安王蝦醬箋有龍醬蚳醢庾肩吾謝
賚米啓有滍水鳴蟬瓊山合潁段成式酉陽雜俎有獲
炙麇腱觾翠犓腴桂蠧蘇膏石鰒熊蒸缹鯂臇鳧荆餳
竽炙餦餭粔籹炙&KR0008;&KR0008;子蟹&KR0008;葫精細飄(一曰魚鰾)梨&KR0008;杏
炙蠙臛鳳丸述蕩之掔旄象之約河隈之穌鞏洛之鱒
洞庭之鮒灌水之鯉珠翠之珍菜黃之鮐冀野之粱不
周之稻玄山之禾楊山之穄南海之秬壽木之華玄木
之葉夢澤之芹具區之菁楊撲之薑招摇之桂越輅之
菌長澤之卯三危之露崑崙之&KR0034;黃頷臛醒酒鯖蒲葉
菘竹根粟蟁足鱠&KR0008;&KR0008;膠籠上牢丸湯中牢丸白龍舍
黃龍舍一丈三節蔗一歲二花梨又稱當時蕭家餛飩
可以瀹茗庾家粽子白瑩如玉韓約櫻桃畢羅其色不
變同昌公主𫝊有紅虬脯消靈炙韋巨源食單其異者
有單籠金乳酥貴妃紅御黃王母飯金鈴炙七返膏見
風消冷蟾羹金銀夾花平截唐安餤玉露團長生粥漢
宫棋子水晶龍鳳膏天花饆鑼白龍臚素蒸音聲部雪
嬰兒卯羹小天酥纏花雲夢肉紅羊枝杖筋頭春等名
謝諷食經其異者有飛鸞膾剪雲析魚羹紫龍膏象牙
䭔恬乳花面英朱衣餤千日醬越國公碎金飯新治月
華飯等名又陶穀清異錄食品有煬帝縷金龍蟹寳歷
御庖清風飯張彌寒消粉上供玉尖麫張手美澆店有
人日六一菜重九米錦臘日萱草麫吳淑有玉杵羹金
綿鮓西湖遊覽志載清河王張俊供高宗食品其異者
荔枝白玉蘂羹水晶膾二色蠒兒羹蓮花鴨簽又清異
錄載金陵七妙有虀可照面餛飩湯可注硯餅可映字
飯可打擦臺濕麫可穿結带醋可作勸盞寒具嚼著驚
動十里人
寒具今之鐶餅也劉禹錫佳話有寒具詩云纖手搓來
玉數尋碧油煎出嫩黃深夜來春睡無輕重壓𥚹佳人
纏臂金乃以捻頭為寒具也
劉禹錫嘗曰宋考功詩馬上逢寒食春來不見餳疑此
字僻讀毛詩有瞽注乃知六經中惟此注有餳字按揚
雄方言有此一字樊鯈𫝊三歲獻甘醪膏餳又考周禮
少師掌教簫注亦有餳字則是餳字六經中不但詩注
有此一字又見於周禮注矣且二句是沈佺期詩誤以
為宋也
今人久茹素而其親若鄰設酒殽之具以相煖熱名曰
開葷於理合曰開素此風已見六朝觀東昏侯喪潘妃
之女閹豎共營殽差云為天解菜正其義也
崔浩馬琬盧仁宗竺暄劉休謝諷各有食經何曾有食
疏梁大官有食經有食法隋大業有淮南王食經食目
虞悰有食方唐趙氏有四時食法蕭家法饌楊曄有膳
夫經手錄嚴龜有食法曹子休有續法饌段文昌有食
經號鄒平公食憲章王易簡有食法黃克明有江飱饌
要偽唐陳士良有食物本草孟蜀有食典宋林洪有山
家清供二卷近韓奕公望有易牙遺意二卷又周履静
續易牙遺意一卷
何曾食日萬錢子劭日二萬錢任愷一食萬錢和嶠日
三萬錢高陽王元雍一食數萬錢杜岐公悰日五食一
食萬錢李衛公德裕至一杯羹二萬錢韋侍郎陟至厨
中棄遺直萬錢元丞相載用食物椀器至三千事
蔡太師京厨婢數百人庖子亦十五人段丞相有老婢
名膳祖四十年閱百婢僅九婢可嗣法孫節度承佑一
宴殺物命千數蔡京每殺鵪子輒千餘承佑每謂人今
日富有小四海矣謂南蝤蛑北紅羊東蝦魚西粟皆備
也尸子曰桀紂必南海之薑北海之鹽西海之菁東海
之鯨
何太宰曾每宴不食尚方食晉武帝令就其家取之帝
幸王武子第侍婢數百人各持琉璃器供膳食蒸豚有
異於常問乃以人乳飲之齊武帝幸芳林園就虞悰求
扁米&KR0008;獻&KR0008;及雜肴數十輿大官不及也上欲求飲食
方悰祕不肯出上醉後體不快悰僅獻醒酒鯖鮓一方
而已
食之多者波斯王每食酪肉麨蜜至二石餘肥重不能
行佛為說法乃減一石廉頗七十餘一飯斗米秤肉注
云秤十斤也苻堅拂蓋郎夏默等三人長至丈九尺每
食飯一石肉三十斤宋明帝噉白肉至二百片蜜漬鱁
鮧一頓數金鉢蕭穎胄噉白肉鱠至二斗南燕慕容德
時逢陵長王鸞長九尺腰帶十圍貫甲跨馬不由鐙德
見而竒之立盡一石唐忠義傳張興一飯斗米肉十斤
湖南馬希聲日食雞五十張司空齊賢罷相知安陸賓
客會厨吏密寘一金漆大桶廳側窺公所飲食如其物
投桶中至暮漲溢桶外公一食肥豬肉輒十餘斤風藥
黑神丸常人服不過彈許公常以五兩為大劑夾以胡
餅頓食之趙丞相雄上殿奏事上從容問曰聞卿善啖
欲作小點心相請如何趙起謝遂命内侍捧史忠惠所
進玉海容三升者賜之凡七賜皆釂繼以金柈捧籠炊
百枚食其半上曰卿可盡之遂食至盡上為之一笑後
南帥日欲求其偶而不得有以兵馬監押薦者召對飲
各盡酒三斗豬羊肉各五斤蒸糊五十事趙已醉飽摩
腹而其人尚醒因更進酒斗許將别其人腹間忽砉然
有聲蓋恒時束革帶限之漲而斷也
古人有偏嗜文王嗜昌歜齊王嗜雞跖王莽嗜鰒魚曾
晳嗜羊棗宋明帝嗜蜜漬鱁鮧一食數升范汪嗜生梅
頃刻食一斛致盡蕭宏嗜鰿魚頭日進三百魏徵嗜醋
芹孫承佑嗜鯉魚鰓肉馮延巳嗜山雞其尤竒者劉邕
嗜瘡痂鮮于叔明嗜蟠蟲周薛震好食人肉周刺史張
懷肅唐郎中任正言好食人精權長孺好食人爪甲
師曠荀勖苻朗皇甫謐劉子陽妙於味者也彭鏗易牙
毛德祖虞悰曲良翰彭湘潔工於味者也魏文齊武隋
煬吳質何曾何劭和嶠王愷王濟石崇劉穆之徐湛之
何勖阮佃夫朱异羊侃元雍元琛崔瞻爾朱文略韋安
石韋陟裴冕元載段文昌李德裕趙雄武孫承佑陶榖
蔡京張俊張鎡侈於味者也廉頗樊噲王鸞典韋李勲
勇於味者也宋明山濤劉道真江淹蕭穎胄鹿宜孫馬
郁杜悰廖易之張齊賢張慤趙雄洪於味者也張易之
張昌宗韓縝酷於味者也羅友陳仲潛猥於味者也鄭
子公御斟司馬子期小人於味者也
說略卷二十五
