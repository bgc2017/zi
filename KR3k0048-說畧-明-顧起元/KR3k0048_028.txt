說略卷二十八明顧起元撰
卉牋下
自唐羅虬為花九錫宋迂愚叟丘璿牡丹榮辱志以
姚黃為王魏紅為妃又有九嬪世婦御妻皆牡丹種
類其花師𫝊花彤史花命婦花嬖倖花近屬花疎屬
花戚里花外屛花宫闈花叢脞皆以它花草充之各
有意義而花君子為輕風為細雨為清露為暖日為
微雲為沃壤為永晝為油幕為朱門為甘泉為醇酒
為珍饌為新樂為名倡花小人為狂風為猛雨為
赤日為苦寒為蜜蜂為蝴蝶為螻蟻為蚯蚓為白
晝青蛙為黃昏蝙蝠為飛塵為妬芽為蠧為麝香
為桑螵蛸花亨泰為閏三月為五風十雨為主人
多喜事為婢能歌樂為妻孥不倦排當為僮僕勤
幹為子弟韞藉為正開值生日為欲謝時待解酲
為門僧解栽接為借園亭張筵為從貧處移入富
家花屯難為醜婦妬與鄰為猥人愛與嫌為花開值
私忌為主人慳鄙為和園賣與屠沽為三月内霜雹為
賞處著碁鬭茶為筵上持七八為盛開債主臨門為箔
子遮圍為露頭洗足對酌為遭權勢人乞接頭為剪時
和花根為正歡賞酗酒為頭戴如厠為聽唱詞傳家宴
為酥煎了下麥飯為彫落後苕箒掃為園吏澆濕糞為
村落僧道寺觀裹後張功甫作玉照堂梅品倣之作花
宜稱二十六條為澹隂為曉日為薄寒為細雨為輕烟
為佳月為夕陽為微雪為晚霞為珍禽為孤鶴為清溪
為小橋為竹邊為松下為明窗為疎籬為蒼崖為綠苔
為銅瓶為紙帳為林間為吹笛為膝上横琴為石枰下
碁為掃雪煎茶為美人澹粧篸戴花憎嫉十四條為狂
風為連雨為烈日為苦寒為醜婦為俗子為老鴉為惡
詩為談時事為論差除為花徑喝道為對花張緋幕為
賞花動鼓板為作詩用調羹驛使事花榮寵六條為烟
塵不染為鈴索護持為除地鏡淨落瓣不淄為王公旦
夕留盼為詩人閣筆評量為妙妓澹粧雅歌花屈辱十
二條為主人不好事為主人慳鄙為種富家園内為與
粗婢命名為蟠結作屏為賞花命猥妓為庸僧窗下種
為酒食店内插瓶為樹下有狗矢為枝下晒衣裳為青
紙粉屏畫為生猥巷穢溝邊近年袁吏部中郎作瓶史
其十二言監戒又倣功甫之意而目之花快意凡十四
條明窗淨室古鼎宋研松濤溪聲主人好事能詩門僧
解烹茶薊州人送酒座客工畫花卉盛開快心友臨門
手抄藝花書夜深驢鳴妻妾校花故實花折辱凡二十
三條主人頻拜客俗子闌入蟠枝庸僧談禪窗下狗竇
蓮子衚衕歌童弋陽腔醜女折戴論升遷強作憐愛應
酬詩債未了盛開家人催箕帳檢韻府押字破書狼藉
福建牙人吳中贗畫鼠矢蝸涎僮僕偃蹇令初行酒盡
與酒舘為鄰案上有黃金白雪中原紫氣等詩
歐陽公謂牡丹初不載文字自則天已後始盛唐人如
沈宋元白之流皆無咏獨劉夢得有咏魚朝恩宅牡丹
一詩初不言其異苕谿漁隱引劉夢得元微之白樂天
數詩以證歐誤且引開元時牡丹事以證歐所謂則天
已後始盛為信然容齋随筆亦引元白數詩以證歐誤
且謂元白未嘗無詩唐人未嘗不重此花容齋盖未見
漁隱所言故爾然取唐六十家詩觀之其為牡丹作者
甚衆即禹錫集已有數篇如渾侍中宅看牡丹唐郎中
宅看牡丹自賞牡丹非止一作且龍城錄載高宗宴羣
臣賞雙頭牡丹舒元輿序謂西河精舍有牡丹天后命
移植焉由是京國日盛則知牡丹在唐已見於高宗時
又不可引開元事為證也閱李綽尚書故實言北齊楊
子華畫牡丹謝康樂集言水際竹間多牡丹則其來固已
尚矣又按龍城錄言洛人宋單父字仲孺善吟詩亦能
種藝術凡牡丹變易千種紅白鬭色人亦莫能知其術
上皇召至驪山植花萬本色樣各不同賜金千餘兩内
人皆呼為花師觀此則栽接之術唐人已具載之意當
時吟咏必多但不盡傳耳
牡丹品曰花之多葉者京花單葉者川花花之舊栽曰
祖花其新接頭有一春兩春者花少而富至三春則花
稍多及成樹花雖益繁而花葉減矣狀元紅者重葉深
紅花其色與鞓紅袍緋相類而天姿富貴以其高出衆
花之上故名狀元紅或曰舊制進士第一人即賜茜袍
此花如其色故以名之祥雲者千葉淺紅花妖豔多態
而花葉最多花戸王氏謂此花如朵雲狀故謂之祥雲
紹興春者祥雲子花也色淡而花尤富大者徑尺紹興
中始傳燕脂樓者深淺相間如燕脂染成重趺累萼狀
如樓觀金腰樓玉腰樓皆粉紅花而起樓子黃白間之
如金玉色與燕脂樓同類雙頭紅者並蔕駢萼色尤鮮
明富貴紅者其花葉圓正而厚色若新染乾者諸花皆
落獨此抱枝而槁亦花之異者一尺紅者深紅頗近紫
色花面大幾尺故以一尺名之鹿胎紅者鶴頂紅子花
色紅微帶黃上有白點如鹿胎極化工之妙歐陽公花
品有鹿胎花者乃紫花與此頗異文公紅者出於西京
潞公園亦花之麗者其種傳蜀中遂以文公名之政和
春者淺粉紅花有絲頭政和中始出醉西施者粉白花
中間紅暈狀如酡顔迎日紅與醉西施同類淺紅花中
特出深紅花開最早而妖麗奪目故以迎日名之彩霞
者其色光麗爛然如霞疊羅者中間鎖如疊羅紋勝疊
羅此三品皆以形而名之瑞露蟬亦粉紅花中抽碧心
如合蟬狀乾花者粉紅花而分蟬旋轉其花亦大千葉
皆粉紅花之傑者大千葉碎花小千葉則花萼瑣碎故
以大小别之此二十一品皆紅花之著者也紫繡毬一
名新紫花盖魏花之别品也其花間正如繡毬狀亦有
起樓者為紫花之冠乾道紫色稍淡而暈紅潑墨者新
紫花之子花也單葉深黑如墨歐公記有花底葉近之
葛巾紫花團正而富麗如世人所戴葛巾狀福嚴紫亦
重葉紫花其葉少於紫繡毬莫詳所以得名按歐公所
記有玉版白出於福嚴院土人云此花亦自西京來謂
之舊紫花豈亦出於福嚴耶禁記黃盖黃之别品也其
花閒淡高秀可亞姚黃慶雲黃花葉重複郁然輪囷以
故得名青心黃者其花心正青一本花往往有兩品或
正圓如毬或層起成樓子亦異矣黃氣毬者淡黃檀心
花葉圓正間背相承敷腴可愛玉樓子者白花起樓高
標逸韻自然是風塵外物劉師歌者白花帶微紅多至
數百纖妍可愛莫知何以得名玉覆盆者一名玉炊餅
盖圓頭白花也碧花止一品名曰歐碧其花淺碧而開
最晚獨出歐氏故以姓著
歐陽文忠公花釋名曰牡丹之名或以姓或以州或以
色或以地或旌其所異者而志之姚黃牛黃左華魏華
以姓著青州丹州延州紅以州著細葉麤葉夀安潛溪
以地著一擫紅鶴翎紅朱砂紅甘草黃以色著獻來紅
九蕊真珠紅鹿胎紅倒暈檀心蓮華萼一百五葉底紫
皆志其異者姚黃者千葉黃花出於民姚氏姚氏居白
司馬坂其地屬河陽然華不𫝊河陽𫝊洛陽一歲不過
數朵牛黃千葉出於牛氏比姚黃差小真宗祀汾陽還
過洛陽留宴淑景亭牛氏獻此華魏華千葉肉紅出於
魏相仁溥家始樵者於夀安山中得之賣魏氏初出時
人有欲觀者必納錢魏氏日收數十緡其後鬻其園為
普明寺林池花至七百葉錢思公嘗曰人謂牡丹花王
今姚黃真為王而魏乃后也鞓紅者單葉深紅花出青
州亦曰青紅其色類腰帶故謂之鞓紅獻來紅者華大
多葉淺紅華張齊賢罷相居洛陽人有獻此華者因名
添色紅者多葉花始開而白經日漸紅及其落乃類深
紅鶴翎紅者多葉華其末白而本肉紅如鴻鵠羽毛細
葉麄葉夀安者皆千葉肉紅華出夀安縣錦屏山細葉
者尤佳倒暈檀心者葉紅凡華近萼色深至其末漸淺
此華自外深色近萼反淺白而深檀點其心此尤可愛
一擫紅者多葉淺紅華葉杪深紅一點如人以十指擫
之九蕊真珠紅者千葉紅華葉上有一白點如珠蜜葉
蹙其蕊為九叢一百五者多葉白華洛花以榖雨為開
候而此華常至一百五日開丹州延州華皆千葉紅華
也蓮華萼者多葉紅華青趺三重如蓮華萼左華千葉紫
華出左氏葉密而齊如截亦謂之平頭紫朱砂紅多葉紅
華華葉甚鮮向日視之如猩血葉底紫千葉紫華其色如
墨亦謂之墨紫華在叢中旁心生一大枝引葉覆其上其
開也比他華可延十日之久傳唐中宗有宦官為觀軍容
使華出其家亦謂之軍容紫玉板白者單葉長如拍板之
狀色如玉深檀心洛陽人家亦少予嘗從思公至福嚴院
見之問寺僧而得其名潛溪緋華出於潛溪寺寺在龍門
山後本唐相李藩别墅本是紫華忽於叢中特出緋者不
過一兩朵明年移在他枝洛人謂之轉枝華鹿胎華多葉
紫華有白點如鹿胎之紋故蘇相禹珪宅有之初姚黃未
出時牛黃為第一牛黃未出時魏華為第一魏華未出時
左華為第一左華之前惟有蘇家紅賀家紅林家紅之類
皆單葉華當時為第一多葉華出後單葉華黜矣
劉貢父芍藥譜有上之上者為冠羣芳大旋心冠子也
深紅堆葉頂分四五旋其英密簇廣可半尺高可及六
寸豔色絶妙又賽羣芳小旋心冠子也漸添紅而緊小
又寳粧成髻子也色微紫於上十二大葉中密生曲葉
回環裹抱高可七八寸廣半尺餘每一小葉上絡以金
線綴以玉珠香欺蘭麝竒不可紀又盡天工青心紅冠
子也於大葉中小葉密直妖媚出衆又曉粧新白纈子
也如小旋心狀頂上四向葉端點小殷紅色每一朵上
或三點或四點或五點象衣中之纈也又點粧紅紅纈
子也色紅而小與白纈子同上之下為疊香英紫樓子
也廣五寸高盈尺於大葉中細葉二三十重上又聳大
葉如樓閣狀又積嬌紅紅樓子也色淡紅與紫樓子不
異中之上為醉西施大軟條冠子也色淡紅惟大葉有
類大旋心狀枝條軟細以物扶之又道粧成黃樓子也
大葉中深黃小葉數重又上展淡黃大葉非今日之黃
樓子也又掬香瓊青心玉板冠子也白英團掬堅密平
頭又素粧殘退紅芳山冠子也初開粉紅即漸退白青
心而素淡又試梅装白冠子也白纈中無點者又淺粧
勻粉紅冠子也紅纈中無點者中之下為醉嬌紅深紅楚
州冠子也亦若小旋心狀中心緊堆大葉葉下亦有一重
金線又擬香英紫寳相冠子也紫樓子心中細葉上不堆
大葉者妬嬌紅紅寳相冠子也紅樓子心中細葉上不堆
大葉者又縷金囊金線冠子也稍似細條深紅者於大葉
中細葉下抽金線細細相雜下之上為怨春紅色絶淡
甚類金線冠子而堆葉又妒鵝黃黃絲頭也於大葉中
一簇細葉雜以金線又蘸金香蘸金蕊紫單葉也是髻
子開不成者於大葉中生小葉小葉尖蘸一線金色是
也又試濃粧緋多葉也緋葉五七重皆平頭下之中為
宿粧殷紫高多葉也又取次粧淡紅多葉也又聚香絲
紫絲頭也大葉中一叢紫絲細細是也又簇紅絲大葉
中一叢紅絲細細是也下之下為效殷粧小矮多葉與
紫高多葉者一同而枝條低又會三英三頭聚一萼而
開又合歡芳雙頭並蔕而開兩頭相背也又擬繡韀鞍
子也兩邊垂下如所乘鞍狀地絶肥而生又銀含棱銀
緣也葉端一棱白色王觀揚州芍藥譜新收八品一御衣
黃黃色淺而葉疎蕊差深散出於葉間其葉端色又微碧
高廣類黃樓子又黃樓子盛者五七層間以金線其香尤
甚又袁黃冠子宛如髻子間以金線色比鮑黃又峽石黃
冠子如金線冠子其色深如鮑黃又鮑黃冠子與大旋心
同而葉差不旋色類鵝黃又揚州冠子多葉白心色黃漸
拂淺紅至葉端則色深紅間以金線又湖纈紅色深淺相
間類湖纈又黽池紅開須並萼或三頭者大抵華類軟條
也今之牡丹芍藥其種益繁而名目亦異恨無有紀之者
蠟梅原名黃梅故王安國熙寧問尚咏黃梅詩至元祐中
蘇子瞻黃魯直以其色酷似蜜脾故名為蠟梅而范石湖
梅譜云本非梅類以其與梅同時香又相近故云今遂以
為梅之一種非也凡三種以子種不經接華小香淡最
下俗謂狗蠅經接華疎雖盛開華常半含名磬口最先
開色深黃心如紫檀華密香濃名檀香梅此品最佳石
湖所言如此今蠟梅乃以磬口為貴與譜異矣
唐詩紅荳生南國又荳蔲稍頭二月初按范成大桂海虞
衡志紅荳蔲華叢生葉瘦如碧蘆春末發初開華先抽一
榦有大籜包之籜拆華見一穗數十蕊淡紅妍如桃杏
華色蕊重則垂如蒲萄又如火齊纓絡及剪綵鸞枝之
狀此華無實不與草荳蔲同種每蕊心有兩瓣相並詞
人托興如比目連理云亦可以證用脩駁荳蔲華之誤
宛委編云楚辭滋蘭九畹種蕙百畝十二畝為畹九畹
百畝正相等也古人所畫蘭皆今之宜興産者漫被山
谷而獨漳建蘭香色絶人價亦貴今人以興蘭為蘭而
漳建蘭為蕙則又非也楚中絶無蘭蕙如漳建者何得
言百畝按本草薰草亦曰蕙草葉曰蕙根曰薰一說即
今零陵香零陵香芸香也恐亦未的按野客叢書曰世
之春蘭秋蘭各有異芬不知秋蘭之馨尤甚於春蘭也
蘭有二種邵伯温曰細葉者春華華少闊葉者秋華華
多離騷紉秋蘭以為佩又曰秋蘭兮青青綠葉兮紫莖
今沅澧間所生在春則黃在秋則紫然春黃不如紫之
芬郁如此則楚中亦自有蘭也
宋王貴學蘭譜云天下深山窮谷非無幽蘭生於漳者
獨盛且馥其色有深紫淡紫真紅淡紅黃白碧綠魚魫
金錂之異就中品第紫蘭陳夢良家為甲吳潘次之如
趙如何大小張淳監糧趙道長泰紫許景初以下又次焉
金錂邊為紫華竒品白蘭龜山為甲施華惠知客次之
如季如馬如鄭如濟老十九蕊黃八周染以下又其次
而魚魫為白華竒品亦名趙蘭十二萼華片澄澈宛若
魚魫沉之無影可指葉綠顛微曲焉
古有木蘭而無玉蘭今則有玉蘭而無木蘭吳中木蘭
堂其華樹最雄陸龜蒙詩所謂洞庭波浪渺無津日日
征帆送遠人幾度木蘭舟上望不知原是此華身者是
也其樹至宋末始萎楊備詩則云木蘭枝密樹仍高堂
下華光照節旄列鼎重茵歌舞地金章同色使君袍則
其華又似慘紫非純白者今玉蘭在吳中多以辛夷接
辛夷紫而玉蘭白其在南中遍山谷皆滿又皆原本而
唐宋人詩絶不及之不得比於薝蔔素馨之末何也
茉莉花見於嵇含南方草木狀稱其芳香酷烈此花嶺
外海濱物自宣和中名著艮嶽列芳草八此居一焉八
芳者金蛾玉蟬虎耳鳳尾素馨渠那茉莉含笑也洛陽
名園記云遠方竒卉如紫蘭抹厲王梅溪集作没利又
作抹利陳止齋集亦作没利朱文公集作末利洪景盧
集作末麗佛書翻譯名義云末利曰鬘華堪以飾鬘北
土云柰始足以定諸說之紛紛矣
酴醿黃魯直詩云名字因壺酒注云本酒名花色似故
取以名酒故韓持國云每恐春歸有餘恨典刑元在酒
杯中劉彦冲云只恐春歸有遺恨典刑猶在濁醪中皆
非也此花本作荼䕷乃因花以名酒耳如李太白云鵝
兒黃似酒亦因鵝兒黃以名酒也
劉長卿有海紅花詩李太白詩注新羅國多海紅今按
茶梅即小樣粉紅山茶本名海紅花以其自十二月開
至二月與梅同時故曰茶梅劉仕亨詩小院猶寒未暖
時海紅花發晝遲遲半深半淺東風裏好似徐熙帶雪
枝盖山茶一種數名花極紅而瓣極厚者曰都勝即今
寳珠也又以其心紅簇如鶴頂故曰鶴頂色淡而無心
者曰玉茗即今粉紅山茶古詩有云淺為玉茗深都勝
大曰山茶小海紅也
日札云陳後主有玉樹後庭花曲後庭花第以為虛設
字耳按温庭筠詩宜男謾作後庭草不似櫻桃結子紅
是萱草為後庭草也百合花一名中庭花見本草今之
雞冠花即後庭花見蘇集此亦可補前注也余按以後
庭花為雞冠花此固有據第陳曲原自取玉樹作花於
後庭乃以比宮娥貴麗不必有所指也張曲江云桂華
秋皎潔段成式云桂花三月生黃而不白以譏九齡之
妄夫桂本秋樹有紅有黃有白有春桂四季桂或段公
所見止知有春桂耳紅桂宋象山史本初家有之因接
本獻於朝移植禁中高宗雅愛之號曰丹桂四方爭求
歲接數百本今出象山者香色芬麗移之四方則香色
少損盖地氣使然也
瓊赤玉也古今每以喻白宋次道云瓊花一名玉蘂又
雍錄以玉蘂即千葉梔子花亦名山礬按齊東野語又
以瓊花絶類聚八仙但色微黃而香宋仁宗哲宗移植
禁苑遂死載還復榮宦者陳深取孫枝接於八仙根上
至今流傳杭禇家堂瓊花園是也然香色亦少異矣聚
八仙即今八仙花西湖山中在在有之以其每枝開花
七八朵相叢故曰聚八仙色白無香若八仙可接瓊花
則今梔子多單葉千葉者不必接矣何所貴重使人詠
羨如此可見玉蘂即瓊花而梔子山礬自為别種迥不
相類也黃庭堅易㻛花名曰山礬盖㻛玉名取其白也
而曾端伯遂以為即唐昌玉蘂花尤誤按玉蘂花詩一
樹瓏鬆玉刻成飄廊點地色輕輕今梔子花初不謝落
故知非也此田子藝留青日札所辯甚悉第中又謂玉
蘂花即粉團花今吳中所植粉團花蔓生籬藥間三四
月間花甚繁茂與雍錄所稱芬芳滿野高可數丈者迥
異則玉蘂即粉團花亦豈為的據耶按唐昌觀在長安
光業坊明皇女唐昌公主下降因以為名花為公主手
植康駢劇談錄云唐昌觀有玉蕊花每發若瓊林瑶樹
元和中春物方盛車馬尋玩相繼杜斿瓊花記紹興辛
巳金亮南寇揭本而去小者剪而除之花頓憔悴未幾
故株傍復出三蘖老道士金大寧日加培護久之暢茂
婆娑不異昔時至至元十三年偶枯死其種遂絶後道
士金丙瑞以聚八仙代之諸志謂揚之蕃釐觀即名唐
昌瓊花即名玉蕊盖承譌前人未及精考耳又按周必
大題玉蕊花云花狀如荼䕷花鬚如冰絲上綴金粟花
心别有碧筩如胆缾中别抽一英散為十餘蕊猶刻玉
然觀此玉蕊又與八仙花迥不相類諸家云云皆臆說
也
武陵記四角三角曰芰兩角曰菱其字不一說文作蔆
注曰楚謂之芰秦謂之薢茩芰菱也果也薢茩決明也
菜也殊已混淆相如賦外發芙蓉䔖華則芡實也又相
如凡將篇云蔆从遴字作遴爾雅蔆蕨攗即厥明也爾
雅注作決光馬大年嬾真字錄誤作英光史繩祖己辯
之黃公紹云許慎所注全是菜也又國語屈到嗜芰盖
決明之菜非水中芰也審矣今按菱今之菱角芰今之
鷄頭楚辭緝芰荷以為衣若是菱葉不可為衣也緣楚
人名菱為芰所以致後世解二物不分又以決明參之
愈益殽亂耳
益州草木記雅州名山縣出虞美人草如鷄冠花葉兩
相對唱虞美人曲皆應拍而舞他曲則否賈氏談錄褒
斜山谷中有虞美人草狀如鷄冠大葉相對或唱虞美
人則兩葉如人拍掌之狀頗中節拍酉陽雜俎云舞草
出三雅獨莖三葉葉如決明一葉在莖端兩葉居莖之
半相對人或近之抵掌謳曲葉動如舞崔融為瓦松賦
云謂之木也訪山客而未詳謂之草也驗農皇而罕記
段成式難之曰崔公博學無不該悉豈不知瓦松已有
著說引梁簡文詩依簷映昔耶成式以昔耶為瓦松殊
不知昔耶乃是垣衣瓦松自名昨葉何成式亦自不識
也
薊草名復古編云芙也字林蘮蒘也似芹說文無薊字
止有蘮即薊也韻會廣韻亦無之按本草有小薊有大
薊陶隠居云小薊是猫薊大薊似虎葉多刺俗名青刺
薊又曰千針草又曰老虎刺地名薊門即今薊州陳蔵
器云薊門多薊故以名地葉皺莖芒有似罽布故字从
之作蘮隸作薊又姓後漢書有薊子訓古樂府云道傍
兔絲何嘗可絡田中燕麥何嘗可穫言虛名無用也盖
兔絲非絲而有絲之名劉禹錫文作兔葵燕麥非也今
按兔絲虛名是也燕麥滇南霑益一路有之土人以為
朝夕常食非虚名也此丹鉛總錄所記今南中四五月
間有雀麥狀似麥而無粒此即燕麥未可知也
鬱金芳草也四月初生苖似薑黃花白質紅末秋出莖
心無實根黃赤取四畔子根去皮火乾之生蜀西戎馬
藥用之胡人謂之馬蒁嶺南者有實似小豆蔲不堪噉
今鬱林州也周禮鬱人凡祭祀賓客之祼事和鬱鬯以
實彝十二葉為百草之英十葉為貫百廾貫築以煮之
為鬱遠方鬱人所貢合而釀酒以降神也築舂也即楚
貢包茅以縮酒之類魏略云生大秦國二三月花如紅
藍四五月采花即香然大秦國去長安四萬里至漢始
通不應三代時得此草也味辛或曰味苦舊說若蘭故
曰鬱金香今之鬱金作燖潘臭本草又云不香今將染
婦人衣最鮮明然不柰日炙染成衣則微有鬱金之氣
然本草木部中又有鬱金香豈草木二種邪字書鬱下
注木叢者於鬱下注芳草古人用以飾屋則當从艸以
塗壁如椒房之義若以木則當如柏梁矣
詩終朝采藍說文藍染青草也藍三種蓼藍如蓼染綠
大藍如芥染淺碧槐藍如槐葉染青皆可作澱色成勝
母故曰青出於藍而青於藍趙岐云陳留人以種藍染
紺為業紺深青揚赤色杜子美詩有蔚藍天段成式雲
藍紙盖言天色雲色皆如其藍也李益詩藍葉鬱重重
藍花石榴色少女歸少年光華自相得此又紅藍花與
前所說藍異按古今注云燕支葉似薊花似蒲公土人
以染名為燕支中國謂之紅藍以染粉為面色謂為燕
支粉今人以重絳為燕支非燕支花所染也燕支花所
染自為紅藍耳舊謂赤白之間為紅即今所謂紅藍也
揚子雲解嘲曰四皓采榮於南山文選漢書諸注皆以
榮為榮名按說文但云榮桐木也一曰草華謂之榮而
不詳其所自出是即伯夷采薇鮑焦采蔬盖采之以為
食也山海經鼓鐙之山有草焉名榮其葉如柳其本如
雞卵食之已風是也
今稱漠北之地曰黃沙白草漢書鄯善國本名樓蘭出
胡桐白草孟康曰草之白者胡桐似桑而多曲師古曰
白草似莠而細無芒其乾熟時正白色牛馬所嗜也胡
桐亦似桐不類桑蟲食其樹沫出下流名胡桐淚可以
汗金銀也
葵之種類不一有丘葵廣雅曰蘬丘葵也有胡葵廣志
曰其花紫赤有冬葵陶隠居曰以秋種葵覆養經冬至
春作子謂之冬葵本草圖經云苖葉作菜茹更甘美管
子曰桓公北代山戎得冬葵布之天下是也有蜀葵爾
雅所謂菺戎葵者也郭璞云如木槿華戎蜀盖其所自
因以名之花有五色有紅者又號一丈紅又有黃蜀葵
與蜀葵頗相似葉尖狹多刻缺夏末開花淺黃色蕊心
下作紫檀色本草衍義云與蜀葵别種非為蜀葵中黃
者也有錦葵花小葉圓有終葵一名落葵一名天葵一
名繁露一名承露一名藤葵爾雅所謂蔠葵蘩露是也
郭璞云大莖小葉紫黃色陶隠居云人家多種之葉惟
可&KR1339;鮓子紫色女人以漬粉傅面為假色俗呼為胡燕
脂蜀本圖經云蔓生葉圓厚如杏子如五味子生青熟
黑所在有之食療云其子令人面鮮華可愛取蒸烈日
中曝乾挼去皮取仁細研和白蜜傅之甚騐博物志云
人食落葵為狗所齧作瘡則不瘥有龍葵本草唐本註
云即關河間謂之苦菜者葉圓花白子若牛李子生青
熟黑但堪煮食不任生噉孟詵云其味苦挼去汁食之
食醬心鏡云龍葵作羹粥食之並得圖經云惟北方有
之北人謂之苦葵葉圓似排風而無毛有菟葵爾雅曰
莃菟葵郭璞註云頗似葵而小葉狀如藜有毛汋啖之
滑廣志云兔葵瀹之可食本草唐本註云苖如龍苪葉
光澤花白似梅莖紫色煮汁極滑堪食劉禹錫所謂動
摇春風者也有荆葵一名芘㭉爾雅曰荍蚍衃是也郭
璞註云似葵紫色陸璣云似蕪菁華紫綠色可食微苦
有錢葵叢低又一種千葉可愛有鳧葵馬融傳曰桂荏
鳧葵葉圓似蓴生水中一名水葵有蒲葵可食葉似葵
而大中作扇謝安取蒲葵扇中者捉之是也有露葵顔
氏家訓云蔡朗父諱純遂呼蓴菜為露葵王維詩云松
下清齋折露葵意謂帶露之葵不指蓴菜盖蓴菜非輞
川所有宋玉諷賦云烹露葵之羹曹植七啓云霜蓄露
葵語並在蔡朗前亦不指蓴菜有楚葵即水中芹菜有
澤葵即莓苔鮑昭蕪城賦澤葵依井是也齊民要術又
有鴨脚葵紫莖葵白莖葵春葵秋葵按葵類雖多鮮不
堪茹古人重之故豳風七月烹葵周禮醢人饋食之豆
其實葵菹儀禮贊者一人執葵菹以授主婦公儀休食
葵而美魯監門女嬰謂馬佚食園葵歲利亡半魯漆室
女謂馬佚踐園葵使終歲不厭葵味崔實云六月六日
可種葵中伏後可種冬葵九月作葵菹乾葵潘岳閒居
賦菜則綠葵含露齊周顒答王儉云綠葵紫蓼荆楚歲
時記云仲冬菜經霜蕪菁葵等雜菜乾之並為鹹菹齊
民要術有種葵法甚詳又謂種葵三十畝勝作十頃榖
又爾雅翼云葵為百菜之王味尤甘滑今人絶不食此
是以亦鮮種之不知何故
蒟醬鄭曰浮留劉淵林蜀都賦注緣木而生其子如桑
椹熟時正青以蜜蔵而食之辛香生巴蜀嶺南司馬相
如使蜀而求之也其狀似蓽撥故有土蓽撥之號今嶺
南人但取其葉及籐合㯽榔食之謂之蓼而不用其實
按今人謂窶葉西南夷傳南越食唐蒙枸醬晉灼注枸
音矩徐廣注枸一作蒟音窶木似榖樹其葉如桑用葉
作醬酢羹劉德云實長二三寸味酢取以為醬羹小顔
云枸者緣木而生實不長二三寸味辛似薑不酢
月令四月苦菜秀今人多不識其的為何物也考神農
本草一名荼草一名游冬凌冬不死詩云誰謂荼苦又
堇荼如飴爾雅云荼苦菜是也又顔氏家訓引易通卦
驗玄圖云苦菜生於寒秋經冬歴春乃成一名游冬葉
似苦苣而細斷之有白汁花黃似菊又按唐王冰注素
問引古月令四月吳葵華而無苦菜秀一句本草吳葵
龍葵析為二條其形與性所說不殊孫真人千金方治
手腫亦用吳葵唐本草注吳葵云即關河間謂之苦菜
者亦既曉了矣乃復分苦菜龍葵為二條何耶俗作鵝
兒菜又名野苦蕒
晉書載陸機造王武子武子置羊酪指示陸曰卿吳中
何以敵此陸曰千里蓴羹末下鹽豉或者謂千里末下
皆地名蓴豉所出之地而世說載此語則曰千里蓴羹
但末下鹽豉耳此語似非地名東坡詩曰每憐蓴菜下
鹽豉又曰未肯將鹽下蓴菜坡意正協世說然杜子美
詩曰我思岷下芋君思千里蓴張鉅山詩曰一出修門
道重嘗末下蓴觀二公所云是又以千里末下為地名
矣湖人陳和之言千里地名在建康境上其地所産蓴
菜甚佳計末下亦必地名緗素雜記漁隠叢話皆引世
說之言以謂末下當云未下而漁隠謂千里者湖名且
引酉陽雜俎酒食類中有千里之蓴然末下少見出處
千里蓴言者甚多如南北史載沈文季謂崔祖思曰千
里蓴羹非關魯衛梁太子啓曰吳媿千里之蓴蜀慙七
菜之賦吳筠食移曰千里蓴羹萬丈名膾千里之蓴其
見稱如此今建康千里湖莫知的在何處而蓴菜亦絶
無生者
五加皮蜀中名白刺顛陶隠居云釀酒主益人道家用
此作灰亦以煮石與地榆並無别法東華真人煮石經
曰舜常登蒼梧之山曰厥金玉之香草朕用偃息正道
此五加也又異名曰金鹽王屋仙人王常曰何以得長
久何不食石蓄金鹽母又曰寧得一把五加不用金玉
滿車譙周巴蜀異物志文章草贊曰文章作酒能成其
味以金買草不言其貴文章草即五加皮也
杜詩江蓮摇白羽天棘蔓青絲鄭樵云天棘柳也此無
所據且柳可言絲秪在初春若茶瓜留客之日江蓮白
羽之辰必是深夏柳已老葉濃隂不可言絲矣若夫蔓
云者可言兔絲王瓜不可言柳此俗所易知天棘非柳
明矣按本草索隠云天門冬在東嶽名淫羊藿在南嶽
名百部在西嶽名管松在北嶽名顛棘顛與天聲相近
而反名也
范子計然曰杜衡杜若出南郡漢中大者大善本草以
杜若一名杜蘅非也杜若一名杜蓮一名白蓮白芩若
芝生武陵川澤及冤句葉似山薑而有文理根似高良
薑而細味辛香花黃赤子赤色大如棘子中似豆蔲又
絶似旋復根殆欲相亂葉小異爾廣志曰楚蘅亦非也
嵇康合歡蠲忿萱草忘憂通志乃曰萱草曰合歡草又
曰無憂草何也今萱曰忘憂花本草云食之令人好歡
樂無憂至於合歡亦曰令人歡樂無憂是其性味同也
萱一名宜男丹棘萬年韭鹿葱亦名忘歸草陸士衡詩
安得忘歸草言樹背與襟即詩焉得諼草言樹之背之
意而字書莣即忘憂萱爾雅莣草似茅可為繩說文作
杜榮則謬之甚矣惟合歡多種難辨唐注云葉如皂莢
槐等極細五月花發紅白色所在山澗中有之或曰合
昏秋實作莢子極細薄崔豹古今注云一名青棠似梧
桐樹枝葉繁弱互相交結風來輙自相解了不牽綴樹
之階庭使人不忿叔夜種之舍前故云然也又引董子
云欲忘人之憂則贈之以丹棘欲蠲人之忿則贈之以
青棠詩話云心胷填錯為肺灌取合歡皮煮服之其葉
至夜即合故曰合昏字書本作棔朝舒夕斂故名合棔
木俗轉為合歡又曰合婚杜子美詩合婚尚知時夗央
不獨宿故圖經曰夜合也衍義曰花色如蘸暈線上半
白下半肉紅散垂如絲為花之異其綠葉夜合又謂之
夜合花即今之烏茸樹但其花不香耳又草有夜合花
柳子厚詩夜合花開香滿庭也今水田中有草名夜合
草又何首烏即交籐亦名夜合見通志草木略又酉陽
雜俎載胡椒結子兩兩相對葉晨開暮合合則褁其子
於葉中是亦當為合昏椒矣又南海有菜四葉相對夜
合晝開名合歡菜見番禺雜記又武林西山舊有雙竹
院名曰扶竹其筍名合歡筍
香木初一種也膏脉貫濕則能成實此為沈水香然沈
水香其類有四謂之熟結自然其間凝實者也謂之脱
落因木朽而自解者也謂之生結人以刀斧傷之而後
膏脉聚焉故言生結也又謂之蟲漏因蟲傷蠧而後膏
脉亦聚焉故言蟲漏也自然脱落為上而其氣和生結
蟲漏則氣烈斯為下矣沈水香過四者外則有半結半
不結為弄水香弄水香者番語為婆菜者是也因其半
結則實而色重半不結則不大實而色褐好事者故語
之鷓鴣斑是也婆菜中則復有名水盤頭水盤頭結實
厚者亦近乎沈水但香木被伐其根必有膏湧溢故亦
結但數為雨淫其氣頗腥烈故婆菜中水盤頭為下矣
餘雖有香氣既不大凝實若是一品號為&KR0034;香大凡沈
水婆菜茂香此三名嘗出於一種而每自有高下其品
類名號為多爾不謂沈水婆菜&KR0034;香各别有種也三者
其産占城國則不若真臘國真臘不若海南諸黎峒海
南諸黎峒又皆不若萬安吉陽兩軍之黎母山至是為
冠絶天下之香無能及之矣
段成式酉陽雜俎叙香木云一木五香根旃檀節沈香
花鷄舌葉藿香膠薰陸按旃檀與沈香兩木元異鷄舌
即今丁香耳今藥品中所用者亦非藿香自是章葉南
方至多薰陸小木而大葉海南亦有薰陸乃其膠也今
謂之乳頭香五物迥殊元非同類也
今之蘇合香如堅木赤色又有蘇合油如黐膠今多用
此為蘇合香按劉夢得傳信方用蘇合香云皮薄子如
金色按之即少旋即起良久不定如蟲動然者佳也如
此則全非今所用者更當精考之耳
舊說薔薇水乃外國人採薔薇花上露殆不然實用白
銀或鈏為甔甑採薔薇花蒸之成水屢採屢蒸積而為
香此所以不敗但西域薔薇花其氣馨非常故大食國
薔薇雖水貯琉璃缶中蠟密封其外香猶徹透開數十
步洒著人衣袂經數十日香不歇也頃年歐羅巴國人
利瑪竇居南都取此中薔薇花蒸水然香味迥不及矣
有麫樹則南中桄榔也酒樹則椰也肉樹則端溪豬肉
子也大如杯炙而食之味如豬肉而美椰似酒耳甘而
薄亦不堪飲若頓遜國樹葉汁取停之數日即為佳酒
枸樓國仙漿取之樹腹中又烏孫國青田核以水注之
少頃成酒不可久注久注則苦不可飲此乃真酒樹也
靈帝時西域獻夜舒荷大如盖長一丈一莖四蓮夜舒
晝卷亦曰月出則舒也又名望舒荷
說略卷二十八
