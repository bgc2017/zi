說略卷四明顧起元撰
時序
嘗攷易疏稽覽圖京氏以坎離震兌四正卦為方伯監
司之官每卦一爻統兩卦半兩爻綂五卦成一月六爻
統十五卦分為六氣成三月為一時一年十二月有十
二中氣則置十二公卦以主之倂辟侯卿大夫凡六十
卦每爻別主一日凡三百六十日餘有五日四分日之
一每日分為八十分分起於夜半五日分為四百分四
分日之一又為二十分六十卦分之六七四十二卦別
各得七分而氣盈朔虚十九年一章七置閏之法靡有
不合以一歲言之冬至起於中孚初爻大雪終於頥之
上爻亦靡有差忒說者謂羲和歷法本之先天之易京
氏卦氣本之後天之易故與洛下閎歷數相通宜有之
又歷家有章蔀紀元四法邵子皇極經世因之為元會
運世歷家十九章四章為一蔀二十蔀為一紀三紀為
一元通記四千五百六十年皇極經世之數元於一會
於三百六十故一元十二會為三百六十運一會三十
運為三百六十世一世三十年為三百六十月一月三
十日為三百六十時一日十二時為三百六十分卦以
掛一為序起於泰終於明夷每卦六爻共得一千五百
三十六爻爻以四為用凡一運一世一年一月一日一
時皆得四爻則三百六十數得一千四百四十爻分為
二十四氣每氣減閏四爻而一千五百三十六爻二百
五十六卦為一周矣其於歷數亦靡有不合
立春正月節立建始也五行之氣往者過來者續於此
而春木之氣始至故謂之立也立夏秋冬同東風解凍
凍結於冬遇春風而解散不曰春而曰東者吕氏春秋
曰東方屬木木火母也火氣温故解凍蟄蟲始振蟄藏
也振動也密藏之蟲因氣至而皆蘇動之矣鮑氏曰動
而未出至二月乃大驚而走也魚陟負冰陟升也魚當
盛寒伏水底而逐煖至正月陽氣至則上遊而近冰故
曰負汲冡書作魚上冰
雨(去聲)水正月中天一生水春始屬木然生木者水也故
立春後繼之雨水且東風既解凍則散而為雨水矣獺
祭魚獺一名水狗賊魚者也埤雅曰西方白虎之屬似
狐而小青黑色膚如伏翼水居食魚援神契曰謂多賴
故不使超賴才也胆分巵飲酒即斃淮南子曰獺穴知
水之高下祭魚取魚以祭天也所謂豺獺之報本歲始
而魚上遊則獺初取以祭埤雅云獺取鯉于水裔四方
陳之進而弗食世謂之祭魚徐氏曰獺祭圓鋪圓者水
象也豺祭方鋪方者金象也候鴈北鴈知時之鳥熱歸
塞北寒來江南沙漠乃其居也孟春陽氣既達候鴈自
彭蠡而北矣汲冡書作鴻鴈來月令漢書作鴻鴈北草
木萌動天地之氣交而為泰故草木萌生發動矣
驚蟄二月節夏小正曰正月啟蟄言發蟄也萬物出乎
震為雷故曰驚蟄是蟄蟲驚而出走矣桃始華吕氏春
秋作桃李華淮南子作桃李始華桃菓名花色紅是月
始開倉庚鳴庚亦作鶊黃鸝也詩所謂有鳴倉庚是也
章龜經曰倉清也庚新也感春陽清新之氣而初出故
名其名最多詩云黃鳥齊人謂之摶黍又謂之黃袍僧
家謂之金衣公子其色鵹黑而黃又名鵹黃諺曰黃栗
留黃鶯鶯兒皆一種也鷹化為鳩鷹鷙鳥也鷂鸇之屬
鳩即今之布榖章龜經曰仲春之時林木茂盛又喙尚
柔不能捕鳥瞪目忍饑如痴而化故名曰鳲鳩
春分二月中分者半也此當九十日之半故謂之分秋
同義夏冬不言分者蓋天地間二氣而已方氏曰陽生
於子終於午至卯而中分故春為陽中而仲月之節為
春分正隂陽適中故晝夜無長短云玄鳥至玄鳥燕也
齊魯謂之乙春秋運斗樞曰瑶光星散為燕淮南子曰
燕入水為蛤玄中記曰千歲之燕戸北向高誘曰春分
而來秋分而去也雷乃發聲陰陽相薄為雷至此四陽
漸盛猶有隂焉則相薄乃發聲矣乃者韻會曰象氣出
之難也註疏曰發猶出也始電電陽光也四陽盛長值
氣泄時而光生焉故歷解曰凡聲陽也光亦陽也易曰
雷電合而章公羊傳曰電者雷光是也徐氏曰雷陽電
隂非也蓋盛夏無雷之時電亦有之可見矣
清明三月節按國語曰時有八風歷獨指清明風為三
月節此風屬巽故也萬物齊乎巽物至此時皆以潔齊
而清明矣桐始華桐木名有三種華而不實者曰白桐
爾雅所謂榮桐木是也皮青而結實者曰梧桐一曰青
桐淮南子曰梧桐斷角是也生於山崗子大而有油者
曰油桐毛詩所謂梧桐不生山崗者是也今始華者乃
白桐耳按埤雅桐木知日月閏年每一枝生十三葉與
天地合氣者也今造琴瑟者以花桐木是知桐為白桐
也田鼠化為鴽(音如)按爾雅註曰鼫鼠形大如鼠頭似兔
尾有毛青黃色好在田中食粟豆鴽一曰鴾母蓋青州
呼䳺(音安)鶉為鴾母鮑氏曰鼠隂類鴽陽類陽氣盛故化
為鴽蓋隂為陽所化也虹始見(去聲)虹虹蜺也詩所謂螮
蝀俗謂之&KR0008;也註疏曰是隂陽交會之氣故先儒以為
雲薄漏日日照雨滴則虹生焉今以水噀日自側視之
則暈為虹朱子曰日與雨交倏然成質隂陽不當交而
交者天地淫氣也虹為雄色赤白蜺為雌色青白然二
字皆從䖝說文曰似螮蝀狀諸書又云嘗見虹入溪飲
水其首如驢恐天地間亦有此種物但虹氣似之借名
也
榖雨三月中自雨水後土膏脉動今又雨其榖於水也
雨讀作去聲如雨我公田之雨蓋榖以此時播種自上
而下也故說文云雨本去聲今風雨之雨在上聲雨下
之雨在去聲也萍始生萍水草也與水相平故曰萍漂
流隨風故又曰漂歷解曰萍隂物静以承陽也鳴鳩拂
其羽鳩即鷹所化者布榖也拂過擊也本草云拂羽飛
而翼拍其身氣使然也蓋當三月之時趨農急矣鳩乃
追逐而鳴鼓羽直刺上飛故俗稱布榖戴勝降於桑戴
勝一名戴鵀爾雅註曰頭上有勝毛此時恒在于桑蓋
蠶將生之候矣言降者重之若自天而下亦氣使之然也
立夏四月節夏假也物至此時皆假大也螻蟈鳴螻蟈
小蟲生穴土中好夜出今人謂之土狗是也一名螻蛄
一名碩鼠一名&KR1386;(音斛)淮南子曰螻蛄鳴丘螾出隂氣始
而二物應之夏小正三月&KR1386;則鳴是也且有五能不能
成一技飛不能過屋緣不能窮木泅不能渡谷穴不能
掩身走不能先人故說文稱鼫為五技之鼠古今註又
以螻名鼫鼠可知埤雅本草俱以為臭蟲陸德明鄭康
成以為蛙皆非也蚯蚓出蚯蚓即地龍也一名曲蟺歷
解曰隂而屈者乘陽而伸見也王瓜生圖經云王瓜處
處有之生平野田宅及墻垣葉似栝樓烏藥圓無丫缺
有毛如刺蔓生五月開黃花花下結子如彈丸生青熟
赤根似葛細而多糝又名土瓜一名落鵶瓜今藥中所
用也禮記鄭玄註曰即萆&KR0034;本草作菝葜陶隱居辯其
謬謂菝葜自有本條殊不知王瓜亦有本條也
小滿四月中小滿者物至於此小得盈滿也苦菜秀埤
雅以荼為苦菜毛詩曰誰謂荼苦(荼即茶也故韻會茶註本作荼)是也
凌冬不彫一名游冬顔氏家訓曰葉似苦苣而細斷之
有白汁花黃似菊鮑氏曰感火之氣而苦味成爾雅曰
不榮而實者謂之秀榮而不實者謂之英此苦菜宜言
英也蔡邕月令以謂苦蔓菜非靡草死鄭康成鮑景翔
皆云靡菜葶藶之屬禮記註曰草之枝葉而靡細者方
氏曰凡物感陽而生者則彊而立感隂而生者柔而靡
謂之靡草則至隂之所生也故不勝至陽而死麥秋至
秋者百榖成熟之期此於時雖夏於麥則秋故云麥秋也
汲冡書作小暑至
芒種五月節謂有芒之種榖可稼種(去聲)矣螳螂生螳螂
草蟲也飲風食露感一隂之氣而生能捕蟬而食故又
名殺䖝曰天馬言其飛捷如馬也曰斧蟲以前二足如
斧也又曰蟷蠰莫貈蛑石蜋拒斧說文又名蚚父深秋
生子於林木間一殼百子至此時則破殼而出藥中桑
螵蛸是也鵙(音局)始鳴鵙百勞也本草作博勞朱子孟註
曰博勞惡聲之鳥蓋梟類也曹子建惡鳥論百勞以五
月鳴其聲鵙鵙然故以之立名似俗稱濁溫故埤雅禽
經註云伯勞不能翶翔直飛而已毛詩曰七月鳴鵙蓋
周七月夏五月也反舌無聲諸書以為百舌鳥以其能
反復其舌故名特註疏以為蝦䗫蓋蛙屬之舌尖向内
故名之今辨其非者以其此時正鳴不知失考也易通卦
驗丹鉛餘錄俱即名為蝦䗫無聲若以五月正鳴殊不
知初旬見形後形亦藏矣陳氏曰螳螂鵙皆隂類感微
隂而或生或鳴反舌感陽而發遇微隂而無聲也
夏至五月中韻會曰夏假也至極也萬物於此皆假大
而至極也鹿角解(音駭)鹿形小山獸也屬陽角支向前與
黃牛一同麋形大澤獸也屬隂角支向後與水牛一同
夏至一隂生感隂氣而鹿角解解角退落也冬至一陽
生麋感陽氣而角解矣是夏至陽之極冬至隂之極也
蜩(音調)始鳴蜩蟬之大而黑色者蜣蜋脫殼而成雄者能
鳴雌者無聲今俗稱蜘蟟是也按蟬乃總名鳴於夏者
曰蜩卽莊子云蟪蛄不知春秋是也蓋蟪蛄夏蟬故不
知春秋鳴於秋者曰寒蜩即楚辭所謂寒螿也故風土
記曰蟪蛄鳴朝寒螿鳴夕今秋初夕陽之際小而綠色
聲急疾者俗稱都了是也故埤雅各釋其義然此物生
於盛陽感隂而鳴月令注疏作蟬始鳴半夏生半夏藥
名居夏之半而生故名也
小暑六月節說文曰暑熱也就熱之中分為大小月初
為小月中為大今則熱氣猶小也溫風至至極也溫熱
之風至此而極矣蟋蟀居壁一名蛬一名蜻蛚即今之
促織也禮記註曰生土中此時羽翼稍成居穴之壁至
七月則遠飛而在野矣蓋肅殺之氣初生則在穴感之
深則在野而鬭鷹始摯摯搏擊也應氏曰殺氣未肅鷙
猛之鳥始習於擊迎殺氣也禮記作鷹乃學習
大暑六月中腐草化為螢螢又名曰丹良曰丹鳥曰夜
光曰宵燭離明之極則幽隂至微之物亦化而為明也
詩曰熠燿宵行另種也形如米䖝尾亦有火不言化者
不復原形也土潤溽暑溽濕也土之氣潤故蒸鬱而為
濕暑俗稱齷齪熱是也大雨時行前候濕暑之氣蒸鬱
今候則大雨時行以退暑也
立秋七月節秋揫也物於此而揫斂也凉風至西方凄
清之風曰涼風溫變而凉氣始肅也周語曰火見而清
風戒寒是也禮記作盲風至白露降大雨之後清涼風
來而天氣下降茫茫而白者尚未凝珠故曰白露降示
秋金之白色也寒蟬鳴寒蟬爾雅曰寒螿蟬小而青紫
者馬氏曰物生於暑者其聲變之矣
處暑七月中處止也暑氣至此而止矣鷹乃祭鳥鷹義
禽也秋令屬金五行惟金氣肅殺鷹感其氣始捕擊諸
鳥然必先祭之猶人飲食祭先代為之者也不擊有胎
之禽故謂之義天地始肅秋者隂之始故曰天地始肅
禾乃登禾者榖連藁秸之總名又稻秫苽粱之屬皆禾
也成熟曰登
白露八月節屬金金色白隂氣漸重露凝而白也鴻鴈來
鴻大鴈小自北而來南也不謂南鄉非其居耳詳見雨
水節下淮南子作候鴈來玄鳥歸玄鳥解見前此時自
南而往北也燕乃北方之鳥故曰歸羣鳥養羞三人以上
為衆三獸以上為羣羣者衆也禮記註曰羞者所美之
食養羞藏之以備冬月之養也淮南子作羣鳥翔
秋分八月中雷始收聲鮑氏曰雷二月陽中發聲八月
隂中收聲入地則萬物隨入也蟄䖝坏(音培)戸淘瓦之泥
曰坏細泥也按禮記註曰坏益其蟄穴之戶使通明處
稍小至寒甚乃墐塞之也水始涸禮記註曰水本氣之
所為春夏氣至故長秋冬氣返故涸也
寒露九月節露氣寒冷將凝結也鴻鴈來賓鴈以仲秋
先至者為主季秋後至者為賓通書作來濱濱水際也
亦通雀入大水為蛤雀小鳥也其類不一此為黃雀大
水海也國語云雀入大海為蛤蓋寒風嚴肅多入於海
變之為蛤此飛物化為潛物也蛤蚌屬此小者也菊有
黃花草本皆華於陽獨菊華於隂故言有桃桐之花皆
不言色而獨菊言者其色正應季秋土旺之時也
霜降九月中氣肅而凝露結為霜矣周語曰駟見而殞霜
豺祭獸祭獸以獸而祭天報本也方鋪而祭秋金之義
月令作豺乃祭獸戮禽草木黃落色黃而搖落也蟄蟲
咸俯咸皆也俯垂頭也此時寒氣肅凛虫皆垂頭而不
食矣
立冬十月節冬終也萬物收藏也水始冰水面初凝未
至於堅也地始凍土氣凝寒未至於坼也雉入大水為
蜃雉野鷄鄭康成淮南子高誘俱註蜃為大蛤玉篇亦
曰蜃大蛤也禮記之註曰蛟屬埤雅又以蚌蜃各釋似
非蛤類然按本草車螯之條曰車螯是大蛤一名蜃能
吐氣為樓臺又嘗聞海中蜃氣成樓垣章龜經曰蜃大
者如車輪島嶼間吐氣成樓與蛟龍同也則知此為蛤
明矣況爾雅翼引周禮諸家辯蜃為蛤甚明禮記之註
以謂雉由於蛇化之說故以雉子為蜃埤雅既曰似蛟
而大腰下盡逆鱗知之悉矣然復疑之一曰狀似螭龍
有耳有角則亦聞而識之不若本草章龜經為是即一
物耳大水淮也晉語曰雉入于淮為蜃
小雪十月中雨下而為寒氣所薄故凝而為雪小者未
盛之辭虹藏不見禮記註曰隂陽氣交而為虹此時隂
陽極乎辨故虹伏虹非有質而曰藏亦言其氣之下伏
耳天氣上升地氣下降閉塞而成冬天地變而各正其
位不交則不通不通則閉塞而時之所以為冬也
大雪十一月節大者盛也至此而雪盛矣鶡鴠不鳴禽
經曰鶡毅鳥也似雉而大有毛角鬭死方休古人取為
勇士冠名可知矣漢書音義亦然埤雅云黃黑色故名
為褐據此本陽鳥感六隂之極不鳴矣若郭璞方言似
雞冬無毛晝夜鳴即寒號蟲陳皓與方氏亦曰求旦之
鳥皆非也夜即鳴何謂不鳴耶丹鉛餘錄作鴈亦恐不
然淮南子作鳱鳴詩註作渴旦虎始交虎猛獸故本草
曰能辟惡魅今感微陽氣益甚也故相與而交荔挺出
茘本草謂之蠡實馬薤也鄭康成蔡邕高誘皆云馬薤
況說文云茘似蒲而小根可為刷與本草同但陳皓註
為香草附和者即以為零陵香殊不知零陵香自生於
三月也
冬至十一月中終藏之氣至此而極也蚯蚓結六隂寒
極之時蚯蚓交相結而如繩也麋角解說見鹿角解下
水泉動水者天一之陽所生陽生而動今一陽初生故
云耳
小寒十二月節月初寒小故云小月半則大矣鴈北鄉
(去聲)鄉向導之義二陽之候鴈將避熱而回今則鄉北飛
之至立春後皆歸矣禽鳥得氣之先故也鵲始巢喜鵲
也鵲巢之門每向太歲冬至天元之始至後二陽已得
來年之節氣鵲遂可為巢知所向也雉雊(音垢)雉文明之
禽陽鳥也雊雌雄之同鳴也感於陽而後有聲
大寒十二月中雞乳乳育也馬氏曰雞木畜麗於陽而
有形故乳在立春節前也征鳥厲疾征伐也殺伐之鳥
乃鷹隼之屬至此而猛厲迅疾也水澤腹堅陳氏曰冰
之初凝水面而已至此則徹上下皆凝故云腹堅腹猶
内也
今之僧尼戒牒云知月黑白大小及結解夏之制皆五
印度之法也多未詳其說按佛藏中國以月晦為一月
而天竺以月滿為一月唐西域記云月生至滿謂之白
月月虧至晦謂之黑月又十二所建各以所宜二十八
宿名之如中國建寅之類是也故夏三月自四月十六
日至五月十五日為額沙茶月即鬼宿名也自五月十
六日至六月十五日謂之室羅伐拏月即柳星名也自
六月十六日至七月十五日謂之婆達羅鉢陀月即翼
星名也黑月或十四日或十五日月有大小故也中國
節氣與印度遞爭半月中國以二十九日為小盡印度
以十四日為小盡中國之十六日乃印度之初一日也
然結夏之制宜如西域記用四月十六日蓋四月十五
日乃屬逝瑟叱月乃印度三月盡日也
唐張喬詩遠公窗下蓮花漏猶向山中禮六時按佛藏
遠公弟子惠要患山中無刻漏乃於水上製十二銅葉
芙蓉因波隨轉分别旦夕以為行道之節名蓮花漏何
兆詩芙蓉十二池心漏薝蔔三千灌頂香是也六時僧
規以六時經行六時燕坐經行六時曰幽谷時寅也高
山時夘也日照高山平地時辰也可中時已也正中時
午也鹿苑時未也至申則旦過而退劉長卿詩亦云六
時行徑空秋草
夏書曰怠棄三正𫝊謂觀此則子丑之建唐虞前已有
之按伊尹謂商革夏正汲冡周書亦謂湯改正朔以建
丑之月為正則改正自商始董仲舒謂舜承堯改正朔
此則謬妄觀堯老而舜攝也書曰正月上日受終於文
祖舜老而禹攝也又曰正月朔旦受命于神宗則舜始
終用堯之正朔也明矣至於禹承舜亦以建寅為正未
聞其迭建子丑三正並用也
月令孟春之月言蟄蟲始振在東風解凍之下仲春之
月言始雨水桃始華則雨水宜為二月節疏云漢時以
驚蟄為正月中雨水為二月節劉歆作三統歷改雨水
為正月中驚蟄為二月節祝子經亦云驚蟄本在雨水
之前考工記注冐鼓以啟蟄之日曰孟春中氣也唐一
行改在雨水之後周禮考工記注啟蟄正月中太玄卦
氣亦以驚蟄在雨水前舊圖於雨水下注云律夾鍾今
雨水在驚蟄前未知劉歆所改抑亦一行所改也
正月本音政周正履端舉正之義也自避秦始皇諱乃
音征詩人多不能改正如嚴維海上新正逢故人皇甫
冉客裏新正阻舊歡岑參正月今欲半李建勲更堪正
月過孟浩然新正柏酒傳杜審言欲向正元歌萬夀韓
退之共驚爛漫開正月薛逢相逢但祝新正夀又王十
朋答賀正啟賦椒花之頌獻雖後于元正占茅茹之爻
亨必同於他日是也獨晉王沈正會賦伊月正之元吉
兮應三統之中靈高常侍十月朝宴詩歲時當正月甲
子入初寒則撥亂反正矣
後漢陳寵傳云十三月陽氣已至天地已交物皆出蟄
蟲始振人以為正夏以為春又隋書牛弘傳云今十一
月不以黃鍾為宫十三月不以太簇為宫便是春木不
旺夏土不相則正月亦可稱十三月也
歲旦爆竹于庭世謂庭燎之禮非也神異經云西方山
中有人長尺餘人見之即病寒熱名曰山臊以竹著火
中爆烞有聲則驚遁遠去又春日鞦韆楚俗謂之施釣
涅槃經謂之骨索人亦未之知也
上元然燈或云沿漢祠太一自昏至晝故事梁簡文帝
有列燈賦陳後主有光壁殿遥咏燈詩影燈記正月十
五日玄宗於長春殿臨光宴有白鷺轉花黃龍吐水金
鳬銀燕浮光洞攢星閣等燈奏月分光曲明皇雜錄曰
上在東都正月望夜移仗上陽宫設蠟炬連屬不絶巧
匠毛順為上結䌽繒為燈樓三千間高百五十尺垂以
珠玉風至鏘然成韻其燈為龍鳳虎豹之狀文宗開成
中遣燈迎三宫太后是唐以前歲不常設宋朝太宗時
三元不禁夜上元御乾元門中元下元御東華門後罷
中元下元二節而其十七十八夜據宋野史俱以錢王
入賀疏買兩夜按貽謀錄載乾德五年正月甲辰詔書
上元張燈舊止三夜朝廷無事區宇乂安方當年榖之
豐登宜縱士民之行樂其令開封府更放十七十八兩
夜燈
正月十六日古謂之耗磨日張說耗日飲詩云耗磨傳
兹日縱橫道未宜但令不忌醉翻是樂無為又云正月
今朝減流傳耗磨辰還將不事事同醉俗中人相傳必
飲酒如今之社日此日但謂之耗日官司不開倉庫而
已又正月二十日江東俗號為天穿日以煎餅置屋上
謂之補天穿
荆楚記曰去冬至一百五日即有疾風甚雨謂之寒食
節又謂之百五節齊人呼為人煙節又謂禁煙節夢華
錄曰京師以冬至後一百五日為大寒食用麫造棗錮
飛燕以柳條串之插於門楣謂之子推燕觀子美杜合
等詩是詩人例以百五日為寒食也或者乃謂自冬至
清明凡七氣至寒食止百三日殊不知歷家以餘分演
之也司馬彪續漢書云介子推焚林而死故寒食不忍
舉火至今有禁煙三日子美清明詩云朝來新火起又
人家鑽火用青楓皆在寒食三日之後則知禁煙止於
三日也而韓翃有寒食即事詩乃云春城無處不飛花
寒食東風御柳斜日暮漢宫傳蠟燭青煙散入五侯家
不待清明而已傳新火何耶元微之連昌宫詞云初過
寒食一百六店舍無煙宫樹綠念奴覓得又連催特勅
宫中許然燭一百六者清明前寒食之後是時店舍已
無煙而宫燭然乃一時之權宜爾按周禮司烜氏仲春以
木鐸修火禁于國中注云為季春將出火也又丹陽集
云龍星木之位也春屬東方心為大火懼火盛故禁火
是以寒食有忌之禁則所謂禁煙又未必為子推設也
桓譚新論曰太原民為介子推故隆冬不火食陸翽鄴
中記云并州俗冬至一百五日為子推斷火冷食三日
作乾粥范曄後漢書周舉遷并州刺史移文介子推廟
云春中寒食一月老小不堪今則三日而已琴操云介
子綏焚死文公哀之令民五月五日不得發火所謂隆
冬及五月者恐記聞之誤今以百五日為正耳
續齊諧記晉武帝問尚書郎摯虞三月曲水義對以漢
章帝時平原徐肇以三月初生三女至三日俱亡一村
以為怪乃相攜之水濱盥洗束晳引周成洛邑引流水
以汎酒故逸詩曰羽觴隨波秦昭王三月置酒河曲二
漢相沿以為盛集帝賜晳金五十斤而左遷虞為陽城
令虞所謂曉人不當如是也及風土記所載大略與虞
同而云後漢末郭虞三女一女以三月上辰一以上已
二日而三女產並亡時俗大忌故到是日婦人不復止
家皆適東流水上祈祓自潔沈約宋志亦云然按周禮女
巫掌歲時以祓除疾病韓詩鄭國之俗上已溱洧之間
招䰟續魄秉蘭草祓除不祥漢書禮儀志三月上已官
民潔於東流水上自洗祓濯除去垢為大潔潔者言陽
氣布暢萬物既出始潔之也然則上已水濱之會蓋不
始於後漢其事亦不起於徐肇郭虞二人祓濯之原束
晳亦一時附會不能知也然祓禊有春禊秋禊論語浴
乎沂注上已祓除王右軍蘭亭暮春脩禊此春禊也馬
融西第頌云西北戌亥玄石承輸蝦蟇吐瀉庚辛之域
又觀漢書八月祓于灞上故劉楨魯都賦曰素秋二七
天漢指隅人胥祓除國子水嬉此用七月十四日指秋
禊也
風土記仲夏端五烹鶩角黍端始也謂五月初五日也
今日多書午字其義無取焉按玉燭寳典端午用术羹
艾酒以花絲樓閤插鬢贈遺辟瘟扇荆楚歲時記曰屈
原此日投江死後人以舟楫救之遂因以為俗越地傳
曰競渡起於越王勾踐今龍舟是也大戴記曰午日以
蘭湯沐浴謂之浴蘭節漢郊祀志五月五日為梟羹以
賜百官劉昭曰桃印符漢制以止惡氣今世以䌽線繒
篆符置屏帳之間抱朴子曰佩赤靈符心前以辟五兵
今釵頭符是也風土記又曰午日以五綵絲繫臂辟兵
鬼氣一名長命縷一名辟兵繒今百索是也歲時記又
曰午日楚人採艾掛於戶上以禳毒氣泗人鬭百草又
曰宗測文常以五月五日未鷄鳴前採艾灸瘡夏小正
曰此日採雜藥以蠲隂毒之氣天寳遺事云宫中端午
造粉團角黍飣盤中以小角弓射之中者得食孔氏六
帖曰端午日中尚署進百索綬帶異聞錄揚州天寳中
進水心鏡云老人以五月五日于揚子江心鑄之東京
夢華錄端午節物百索艾花銀樣鼓兒花花巧扇香糖
果子粽子白團紫蘇菖蒲木瓜並皆茸切以香藥相和
用梅紅匣子盛裹酉陽雜俎曰北朝婦人五日進五時
圖五時花施之帳上又進長命縷宛轉繩皆結為人像
帶之
伏日無定日歷忌釋曰㐲者何也金氣伏藏之日也四
時代謝皆以相生立春木代水水生木立夏火代木木
生火立冬水代金金生水立秋金代火金畏火故至庚
日必㐲庚者金也隂陽書言從夏至第三庚為初伏第
四庚為中伏立秋後初庚為末伏故謂之三伏史記注
云六月上伏秦始皇所置又云秦穆公始為伏荆楚歲
時記云伏日進湯餅名為辟惡泗人月令曰初伏薦瓜
于祖禰東京夢華錄云都人最重三伏蓋六月中别無
時節往往風亭水榭峻宇高樓雪檻冰盤浮瓜沈李流
杯曲沼苞鮓新荷遠邇笙歌通夕而罷此出於事林廣
記所載按漢書武帝伏日賜侍臣肉東方朔割之以遺
細君典略袁紹三伏日河朔有避暑飲魏正始中鄭公
慤三伏日飲有碧筩杯則伏日之重自漢以來大都然
矣
七夕續齊諧記曰桂陽城武丁有仙道忽謂其弟曰七
月七日織女當渡河吾向已被召弟問織女何事渡河
答曰暫詣牽牛今人妄云織女嫁牽牛也傅玄擬天問
曰七月七日織女牽牛會天河也周處風土記曰七月
七夕夜洒掃中庭施几筵設酒脯牽牛織女相會守夜
者咸依私願或云見天漢中有奕奕白氣光曜五色以
此為徵應荆楚歲時記云七夕女人結綵縷穿七孔針
或以金銀鍮石為針陳瓜果於庭中有蟢子羅於瓜果
上則以為得巧淮南子曰烏鵲填河而渡織女風俗記
云織女七夕渡河使鵲為橋故古詩云寂然香滅後鵲
散渡橋空開元天寳遺事云明皇與妃子每七夕宴華
清宫宫女輩陳瓜花酒饌列於庭以乞恩于牛女也夢華
錄云七月七夕京城内外瓦子街巷皆賣磨喝樂乃小
塑土偶耳悉以綵裝欄座紅碧紗籠飾以金珠牙翠有
一對直數千者本佛經云摩㬋羅俗誤稱也玉燭寳典
云七夕乞巧使蜘蛛結萬字造明星酒裝同心膾又按
西京雜記戚夫人七月七日臨百子池作于闐樂樂畢
以五色縷相羈謂為相連愛又云漢綵女七夕皆穿針
于開襟樓則七夕其來古矣
中秋玩月盛行於今考古人始事龍城錄云唐明皇曾
於此夜游月宫東京夢華錄云中秋夜富家結飾臺榭
民間争占酒樓翫月它無所考段成式酉陽雜俎載婆
羅遮八月十五日行像及透索為戲則知殊域亦作此
日又考詩人所咏唯杜子美有中秋望月作戎昱登樓
望月冷朝陽與空上人宿華嚴寺對月陳羽鑑湖望月
張南史和崔中丞望月武元衡錦樓望月皆在中秋又
歐陽詹有翫月詩在長安貞元十二年八月十五夜江
左如梁元帝江上望月唐太宗遼城望月朱起舟中望
月庾肩吾望月而其子信亦有舟中望月雖各有詩不
皆為中秋宴賞而作也
九月九日以重九為陽數之重故曰重陽按魏文帝書
云歲往月來忽復九月九日九為陽數其日與月並應
故曰重陽登高事則載始於費長房續齊諧記曰汝南
桓景隨費長房遊學謂曰九月九日汝家當有災異急
令家人縫絳囊盛茱萸繫臂上登高飲茱萸酒此禍乃
消景從其言舉家登山夕還而雞犬一時暴死仙書云
茱萸為辟邪翁菊花為延壽客故假此二物以銷陽九
之厄爾然按西京雜記戚夫人九月九日佩茱萸食蓬
餌飲菊花酒令人長夀菊華舒時並採莖葉雜黍米釀
之至來年九日飲焉則茱萸事亦不始於長房也晉陽
秋曰陶潛九月九日無酒遂於籬邊採菊花盈把望見
白衣人至乃王弘送酒飲醉而歸孟嘉傳曰嘉為桓温
參軍九日遊龍山僚佐畢集嘉醉有風吹落嘉帽而不
覺夢華錄曰重陽都下賞菊酒家皆以菊花縛成洞戶都
人出郊登高前三日各以粉麫蒸糕饋送上插剪䌽小
旗糝飣果實如石榴子栗子銀杏松子之類玉燭寳典
曰重九用迎涼脯羊肝餅佩癭木符水衡記曰黃河水
九月名登高水
冬至賀節而夏至則否何也漢雜記曰冬至陽氣生而
君道長故賀夏至隂氣生而君道衰故不賀東京夢華
錄曰京師最重冬至節更易新衣備飲食享祀先祖官
放閒慶賞往來一如年節隂陽書曰秋分晝夜各五十
刻冬至而短極自冬至後日又漸長故曰長至玉燭寳
典冬至隂陽百物之始日極南影有履長之慶又曰冬
至煎餳䌽珠戴一陽巾崔浩女儀曰北朝婦人常以冬
至日進履襪及鞾
臘無定日說文曰冬至後三戌為臘祭諸神也風俗通
曰臘者獵也因獵取獸以祭先祖或曰臘接也新故交
接大祭報功也蔡邕獨斷曰臘者歲終之大祭但送而
不迎也常言伏臘者皆所以祭祀也又曰漢祭曰臘臘
合也合祭諸神也按數說皆祭之名歲終以報本者今
以十二月為臘者正以說文謂冬至後第三戌為臘耳
然必於戌者何漢以火德王火終於戌故歲終之祭於
戌日此說載魏臺訪議曰王者各以其行之盛日為祖
終日為臘火始於寅盛於午終於戌故火行之君以午
祖戌臘木始於亥盛於卯終於未故木行之君以夘祖
未臘金始於已盛於酉終於丑故金行之君以酉祖丑
臘水土皆始於申盛於子終於辰故水土行之君以子
祖辰臘今魏以土德王宜辰日為臘也又按廣雅曰夏
曰嘉平殷曰清紀周曰大蜡秦初曰臘已而更為嘉平
是臘之名雖曰始於秦然左傳曰虞不臘矣則又在周
世也又道書曰正月朔為天臘端午日為地臘七夕為
道德臘十月朔為民歲臘十二月正臘日為王侯臘今
俗稱十二月為臘月初八日為臘八日夢華錄曰十二
月都城賣撒佛花至初八日僧尼作浴佛會送七寳五
味粥謂之臘八粥又考玉燭寳典臘日造脂花餤酉陽
雜俎唐以臘日賜北門學士口脂蠟脂盛以碧鏤牙筩
杜子美臘日詩曰口脂面藥隨恩澤翠管銀罌下九霄
此也
除夕除除去之除詩曰何福不除即此義也吕氏春秋
曰歲前一日擊鼓驅疫癘之鬼謂之逐除李綽秦中歲
時記云歲除日儺皆作鬼神狀二老人為儺翁儺母唐
輦下歲時記明皇晝寢夢虚耗二鬼怒呼武士俄有大
人頂帽衣袍捉鬼擘而啖之問其姓名乃終南山進士
鍾馗也至今祠鍾馗乃食虚耗也荆楚歲時記曰除日
家家具殽蔌備宿歲之儲以迎新年相聚眠飲留宿歲
飯至新年則棄街衢以為去故故閩中風俗除日以食
物送窮想此義也神異經云山臊鬼犯人則病其鬼畏爆
竹聲故今人作火爆南部新書云歲除日太常卿領官屬
樂吏并護童侲子千人晩入内至夜于寢殿驅儺燃蠟炬
燎沈檀熒煌如晝上與親王妃主以下觀之其夕賞賜甚多
今人除夜滿室點燈照歲其故事也夢華錄云除夜大
設儺儀用紙假面裝將軍門神判官之屬自禁中驅祟
出南薰門外士庶之家圍爐團坐達旦不寢謂之守歲
玉燭寳典曰除夜銅刀刻門埋小兒硯點照水盆燈
韓文公紀夢詩百二十刻須臾間方氏舉正載董彥遠
云日夜間只百刻百二十刻以星紀言之也朱文公考
異云星紀之說未詳其旨但漢哀帝嘗用夏賀良說行
之兩月而改且衰世不典之事韓必不引用按古之漏
刻晝有朝禺中晡夕夜有甲乙丙丁戊至梁武帝天監
六年始以夜晝百刻布之十二時辰每辰得八刻仍有
餘分故今世歷皆有百刻舉成數耳實九十六刻也每
時分别為初初正初刻一日合二十有四每刻居六分
刻之一總而計之為四刻始合百刻之數刻須有大小
其名則百有二十韓詩恐只取此耳
漢舊儀中黃門持五夜之法謂甲乙丙丁戊也故宋子
京夜宿詩云宵開甲乙遲按顏氏家訓云或問一夜立
五更何所訓答曰漢魏以來謂為甲夜乙夜丙夜丁夜
戊夜又謂之五鼓亦謂之五更皆以五為節張衡西京
賦亦云重以虎威章溝嚴更之署所以爾者假令正月
寅斗柄夕則指寅曉則指午矣自寅至午凡歴五辰冬
夏之月雖復長短參差然辰間遼闊盈不至六縮不至
四進退常在五者之間也又嘉話云韋詢問於劉公曰
五夜者甲乙丙丁戊更相送之今惟言乙夜子夜何也
余嘗笑其言之失按漢天文志六月戊戌甲夜客星居
左右角間正月戊午乙夜月蝕熒惑崔豹古今注云建
武八年三月庚子日星不見丙夜乃解又蔡質漢儀曰
衛士甲乙徼相傳甲夜畢傳乙夜相傳盡五更晉天文
志懷帝永嘉五年三月丙夜月蝕既丁夜又蝕既夏統
傳云甲夜之初撞鐘擊鼓又宋諸王傳云前一日甲夜
太史奏東方有急兵梁本紀中大通五年正月丙夜南
郊所忽聞異香又云帝燃燭測光常至戊夜豈止言乙
夜而已哉韋詢獨不見漢晉諸史何邪其曰子夜益繆
也蓋晉時有子夜者善歌故李義山云鸎能歌子夜又
云心酸子夜歌沈文季歌子夜來又太白有子夜歌韋
詢乃以子夜為五更之數又何邪或有謂之午夜者謂
半夜時如日午也故李長吉七夕詩云羅幃午夜愁杜
少陵所謂五夜漏聲催曉箭者正謂戊夜耳
俗以上澣中澣下澣為上旬中旬下旬蓋本唐制十日
一休沐故韋應物詩曰九日驅馳一日閒白樂天詩公
假月三旬然此乃唐制而今猶襲用之則無謂矣
文選古詩十九首非一人之作亦非一時也其曰玉衡
指孟冬而上云促織下云秋蟬蓋漢之孟冬非夏之孟
冬矣漢襲秦制以十月為歲首漢之孟冬夏之七月也
其曰孟冬寒氣至北風何慘慄則漢武帝已改秦朔用
夏時後詩也三代改朔不改月古人辨證博引經傳多
矣獨未引此耳又唐儲光羲詩夏王紀冬令殷人乃正
月此亦一證也
說略卷四
