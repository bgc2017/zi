說略卷十四明顧起元撰
典述下
道書以一卷為一&KR1505;音周與軸通陶九成說郛用之佛
書以一條為一則洪景盧容齋隨筆史繩祖學齋佔畢
用之佛典又云多羅樹葉書凡有二百四十縳縳古絹
字亦借為卷也
宋史藝文志云周顯德中始有經籍刻板沈括夢溪筆
談以為始於馮道奏鏤五經是後唐時事柳玭訓序又
云常在蜀時書肆中閱印板小學書則印板非始於五
代矣意其唐時不過少有一二至五代刻五經後始盛
宋則羣集皆有也
世稱善歌者曰郢人郢州至今有白雪樓此乃因宋玉
問客有歌於郢中者其始曰下里巴人次為陽阿薤露
又為陽春白雪引商刻羽雜以流徵遂謂郢人善歌殊
不考其義其曰客有歌於郢中者則歌者非郢人也襄
陽耆舊傳雖云楚有善歌者歌陽菱白露朝日魚麗和
之者不過數人復無陽春白雪之名又今郢州本謂之
北郢亦非古之楚都或曰楚都在今宜城界中有故墟
尚在亦不然也此鄢也非郢也據左傳楚成王使鬭宜
申為商公㳂漢渡江將入郢王在渚宫下見之㳂漢至
於夏口然後渡江則郢當在江上不在漢上也又在渚
宮見之則渚宫蓋在郢也楚始都丹陽在今枝江文王
遷郢昭王遷鄢皆在今江陵境中杜預注左傳云楚國
今南郡江陵縣北紀南城也謝靈運鄴中集詩云南登
宛郢城今江陵北十二里有紀南城即古之郢都也又
謂之南郢
史記周紀武王曰夷羊在牧蜚鴻滿野徐廣曰夷羊怪
物也蜚鴻蠛蠓也張守節曰夷羊一本作麋鹿喻小人
在朝也飛鴻喻君子放棄鄭玄曰蜚鴻鴻鴈也知避隂
陽寒暑喻民去無道就有道按三說皆如眯目而道黑
白者詳此文據實事言非喻也紂有鹿臺以養鹿故曰
麋鹿而棄良馬故曰麋鹿在牧飛鴻滿野言其養無用
而害有用也
揚子五百篇論孔子因女樂去魯曰不聽政諫不用雉
噫注雉噫猶歌歎之聲梁鴻五噫之類也琴操曰季桓
子受齊女樂又不致膰俎於大夫孔子遂行師已送之
曰夫子則非罪也孔子曰吾歌可乎歌曰彼婦之口可
以出走彼婦之謁可以死敗優哉游哉聊以卒歲此即
雉噫之歌也衝波傳云孔子相魯齊人懼而欲敗其政
選齊國好女八十人皆衣文衣而舞容璣季桓子語魯
君為周道遊館孔子乃行覩雉之飛鳴嘆曰山梁雌雉
時哉時哉色斯舉矣翔而後集因為雉噫之歌曰彼婦
之口可以出奏彼婦之謁可以死北優哉游哉聊以卒
歲揚子所云雉噫者指此唐人學宫碑文云聆鳳衰於
南楚歌雉噫於東魯亦用揚子之語也今本無雉字故
詳具之
秦詛楚文有九湫大沉之語沉之為義世多未解按說
文曰沉濁默也莊子沉有漏注沉水汚也漢書刑法志
山川沉斥應劭風俗通曰沉莽也言其平望莽莽無涯
際也郭緣生述征記鳥當沉中有九十臺皆生結蒲秦
王繫馬蟠蒲也自注齊人謂湖曰沉顔師古曰沉謂居
深水之下深而又深也古云沉潛又云沉溺沉湎又云
默而好深沉之思皆取深而又深之意北方謂水皆曰
沉不獨齊語為然蓋北之言沉南之言潭也故沉亦音
潭史記陳涉世家涉之為王沉沉者應劭曰沉沉宫室
深邃之貌長含反當呼為潭潭也韓退之潭潭府中居
正用此語又按管子夏人之王鑿二十䖟渫十七湛注
湛即沉沛之沉大澤巨浸也是潭與湛字雖不同義可
互證故併引之
漢高帝定天下剖符封功臣刑白馬而盟曰使黃河如
帶泰山若礪國以永存爰及苖裔帶衣帶也礪礪石也
言設使河微而如帶石泐而如礪盟不可改也讀者多
失其義宋制羣臣佩金魚其文曰忠曰孝曰清曰愼如
黃河之深若泰山之礪咨爾無渝此盟是直以礪為堅
固之義矣
相如上林賦郁郁菲菲衆香發越肹蠁布寫晻薆咇茀
司馬彪曰肹過也芬芳之過若蠁之布寫也說文蠁知
聲蟲也爾雅圓貉蟲蠁郭璞云蛹蟲廣雅土蛹也毛晃
曰古蠁字作向晉大夫羊舌肹字叔向左傳釋文香兩
切取肹向布寫之義又揚雄羽獵賦蠁曶如神李善曰
蠁㫚疾也蠁與響同曶與忽同又甘泉賦薌呹肹以棍
根又劉歆賦芳肹蠁之依斐則肹蠁蓋古語也
上林賦扈從橫行出於四校之中師古曰言其跋扈縱
恣而行出於校之四外也非是蓋扈尾也後從曰扈故
侍從天子曰扈從今逐獸橫行故言出於四校之中若
言跋扈則強梁也詩疏云凶橫自恣陵人之貌漢書音
義云自大也其非臣子侍從之義明矣
潘輿事今將母者通用之而不知潘以石崇事見法其
母固同與其禍也及瓜事今以為得代之期而不如瓜
期不得代連稱管至父繇此為亂也含鷄舌香乃侍中
刁存以年老口臭令含之墓碑生金在賈梁道廟以為
晉中興之兆而庾氏為滅族之候俱不為佳事也
三國典略曰蕭明與王僧辨書凡諸部曲並使招攜赴
投戎行前後雲集霜戈電戟無非武庫之兵龍甲犀渠
皆是雲臺之仗唐王勃滕王閣序紫電清霜王將軍之
武庫正用此
吳曾漫錄曰律有唐突之罪按馬融長笛賦犇遁碭突
注徒郎切以唐為碭李白赤壁歌鯨鯢唐突留餘跡劉
禹錫詩瓦礫來唐突此唐突字魏曹子建牛鬭詩行彼
土山頭歘起相搪突見太平廣記按碭搪唐三字不同
皆一意爾東漢陳羣曰蕪菁唐突人參在諸人之先正
用此唐字若引曹子建詩用搪突字則魏志子建謂韓
宣豈應唐突列侯又用此唐字矣晉人無鹽唐突西子
之語乃用漢人之意豈但見於唐人劉李二公而已漢
碑有乘虛唐突孔融傳有唐突宫掖
古人文章自應律度未以音韻為主自沈約增崇韻學
其論文則曰欲使宫羽相變低昂殊節若前有浮聲則
後須切響一簡之内音韻盡殊兩句之中輕重悉異妙
達此旨始可言文自後浮巧之語體制漸多如傍犯蹉
對假對雙聲疊韻之類詩又有正格偏格類例極多故
有三十四格十九圖四聲八病之類今略舉數事如徐
陵云陪遊馺娑騁纖腰於結風長樂鴛鴦奏新聲於度
曲又云厭長樂之疎鐘勞中宫之緩箭雖兩長樂意義
不同不為重複此類為傍犯如九歌蕙殽蒸兮蘭藉奠
桂酒兮椒漿當曰蒸蕙殽對奠桂酒今倒用之謂之蹉
對如自朱耶之狼狽致赤子之流離不惟赤對朱耶對
子兼狼狽流離乃獸名對鳥名又如厨人具雞黍稚子
摘楊梅以雞對楊如此之類皆為假對如幾家村草裏
吹唱隔江聞幾家村草對吹唱隔江皆雙聲如月影侵
簮冷江光逼履清侵簮逼履皆疊韻詩第二字側入謂
之正格如鳳歷軒轅紀龍飛四十春之類第二字平入
謂之偏格如四更山吐月殘夜水明樓之類唐名賢軰
詩多用正格如杜甫律詩用偏格者十無一二也
常見人作詩者有云高卧元龍百尺樓意謂陳元龍有
登樓事也按世說許汜與劉玄德並在劉荆州坐共論
人物許曰陳元龍淮海之士豪氣不除玄德問許君言
豪寧有事耶許曰昔遭亂過下邳見元龍無客主之意
不相與語自上大牀卧使客卧下牀玄德曰君有國士
之名今四海橫流帝王失所而無救世之意求田問舍
言無可採是元龍所諱也何緣當與君語如我自卧百
尺樓上卧君於地下何但上下牀之間哉是百尺樓上
卧乃玄德自謂非陳登事也
應璩百一詩凡有五首今止存一百一之義五臣注引
文章錄云曹爽多違法應璩作詩以刺在位若百分有
補於一者然考張方楚國先賢傳曰應休璉作百一詩
譏切時事徧以示在位者皆怪㦍獨何晏無怪也李充
翰林論曰應休璉作五言詩百數十篇有詩人之旨孫
盛晉陽秋曰應璩作詩百三十篇言時事頗有補益七
志曰應璩謂之新詩以百言為一篇謂之百一詩樂府
廣題曰百者數之始士有百行終始如一故云百一百
一詩序曰時謂曹爽曰公今聞周公巍巍之稱安知百
慮有一失乎唐藝文志應璩有百一詩八卷鍾嶸詩品
謂應璩詩祖魏文善指事得激刺之旨
劉越石四美謂音以賞奏味以殊珍文以明言言以暢
神故其詩曰之子之往四美不臻王勃滕王閣記四美
具謂良辰美景賞心樂事也又韓愈贈别元十八協律
詩子今四美具謂讀書患不多思義患不明患足已不
學既學患不行也
指雲思親乃陸機事今人但知始於狄仁傑也士衡治
洛而親在華亭故其思親賦有云指南雲而寄歎望歸
風而效誠是也後梁公仕并州法曹親在河陽登太行
山反顧白雲孤飛曰吾親舍其下又江總詩心逐南雲
去杜甫詩江東日暮雲又憶弟看雲白日眠是東雲南
雲看雲亦可施之兄弟朋友也
劉貢父詩話云曹參曾為漢功曹而杜詩云功曹非復
漢蕭何誤矣按曹參亦未為功曹子美自用孫策語耳
吳虞翻為孫策功曹策曰孤有征討未得還府卿復以
功曹為吾蕭何守會稽耳廣德元年子美在梓州補京
兆府功曹故以自況三國志既非僻書貢父乃未之見
而輕詆子美何耶
柳子厚以天地為㲉橮人多未詳按字訓云㲉日出之
色橮日入之色㲉字見說文橮音柳周禮衣翣柳之材
註柳之為言聚也諸飾之所聚尚書分命和仲度西曰
柳谷故書翣柳作接橮鄭司農云接讀為歰橮讀為柳
柳者諸色所聚日將没其色兼有餘色故云柳谷
唐小說記紅葉事凡四其一本事詩顧況在洛乘間與
一二詩友遊苑中流水上得大梧葉題詩云一入深宫
裏年年不見春聊題一片葉寄與有情人況明日於上
流亦題云愁見鶯啼柳絮飛上陽宫女斷腸時君恩不
禁東流水紅葉題詩寄與誰後十餘日有客來禁中又
於葉上得詩以示況曰一葉題詩出禁城誰人酬和獨
含情自嗟不及波中葉蕩漾乘春取次行又明皇代以
楊妃虢國寵盛宫娥皆衰悴不願備掖庭嘗書落葉隨
御溝水流出云舊寵悲秋扇新恩寄早春聊題一片葉
將寄接流人顧況得而和之既達聖聽遣出禁内人不
少或有五使之號況所和即前四句也其二雲溪友議
盧渥舍人應舉之歲偶臨御溝見紅葉上有詩云流水
何太急深宫盡日閒殷勤謝紅葉好去到人間其三北
夢瑣言進士李茵遊苑中見紅葉自御溝流出上有題
詩與盧渥詩同其四玉溪編事侯繼圖秋日於大慈寺
倚闌樓上忽木葉飄墜上有詩曰拭翠歛愁蛾為鬱心
中事搦筆下庭除書作相思字此字不書名此字不書
紙書向秋葉上願逐秋風起天下有心人盡解相思死
按後當别為一事前三則本一人一事而傳記者各異
耳劉斧青瑣中有溝流紅葉記最為鄙妄蓋竊取前說
而易其名為于祐右宋龐元英談藪所記然陸務觀侍
兒小名錄又載前一詩云貞元中進士賈全虛黜於春
官臨御溝得葉悲想其人涕泗交墜不能離溝上街吏
頗疑其事金吾奏其實德宗亦為感動令中人細詢之
乃翠筠宫奉恩院王才人養女鳳兒者詰其由云臨水
折花偶為宫思請死德宗惻然召全虚授金吾衛兵曹
以鳳兒賜之并其院貲皆畀焉其詩後二句作題詩花
葉上寄與接流人按此又非顧況事然其名賈全虚或
是烏有子虛亡是之類後人假撰名姓耳
東坡老饕賦蓋文章之遊戲耳按左氏縉雲氏有不才
子貪於飲食冒於貨賄侵欲崇侈不可盈厭聚歛積實
不知紀極不分孤寡不恤窮匱天下之人以比三凶謂
之饕餮又許氏說文曰貪財為饕貪食為餮然則東坡
之賦當作老餮也
小說云東坡用事雖爛熟亦檢看然誤處政自不少虢
國夫人夜遊圖云當時亦嘆潘麗華不知門外韓擒虎
按陳後主張貴妃名麗華韓擒虎平陳後主麗華俱見
收而齊東昏侯有潘淑妃初不名麗華也梅花絶句云
月地雲階漫一尊玉奴初不負東昏臨春結綺荒荆棘
誰信幽香是返魂此亦張麗華事而坡作東昏侯用之
又玉奴絃索花奴手花奴指汝陽王璡而以玉奴為楊
妃又戾於前詩矣又全勝倉公飲上池史記飲上池見
扁鵲傳而以為倉公可乎又不向如臯閒射雉歸來何
以得卿卿左𫝊御以如臯如訓往也非地名曰如臯又
詩云獨憐司馬能饒石餘有中郎解摸金出袁紹檄曹
操云發丘中郎將摸金校尉摸金非中郎也又登徐州
戲馬臺詩路失玉鈎芳草合林亡白鶴野泉清廣陵亦
有戲馬臺下有路號玉鈎斜非徐州事也又市區收罷
魚豚稅來與彌陀共一龕考褚遂良與人書云一食清
齋彌勒同龕非彌陀事也又代人留别詩絳蠟燒殘玉
斝飛雅歌唱徹萬行啼他年一舸䲭夷去應記儂家舊
姓西按太平寰宇記載西施事施其姓也是時有東施
家西施家李太白效古云自古有秀色西施與東隣是
也乃以為姓西又石建方欣洗牏厠姜龐不解嘆咿喴
漢書本作厠牏蓋中衣也二字亦不應倒用(按鄭嵎津陽門詩玉)
(奴琵琶龍香撥倚歌促酒聲嬌悲注云玉奴乃太真小字也又周秦行紀亦以玉奴為太真名然則呼太真為)
(玉奴東坡亦自有所本矣又梅花詩首二句乃用周秦行紀中詩後二句别是一意然潘妃自名玉兒非玉奴)
(也)
文人所作詩句所用事往往有與原記故實詞意相背
者不必拘拘盡合如阮籍登廣武嘆曰時無英雄使豎
子成名傷時無劉項使名歸司馬氏也太白詩沉醉呼
豎子往言非至公則謂豎子為沛公天幸者霍去病右
丞詩衛青不敗由天幸則誤以為衛青放麑本秦西巴
孟孫氏之臣陳子昂詩吾聞中山相乃屬放麑翁則誤
謂之中山顔延年一麾出守麾言去耳杜牧之詩欲把
一麾江海去則誤以為旌麾左傳詰朝相見謂明早也
宋之問紫禁仙輿詰旦來李&KR1199;秀詰旦重門聞警蹕則
以詰旦為今日裴秀冀州記緱氏仙人廟者昔王喬為
柏人令於此登仙許渾詩王子求仙月滿臺又可憐緱
嶺登仙子猶自吹笙醉碧桃則以王喬為王子喬矣
李于鱗憲使賦朱司空新河詩一聫云春流無恙桃花
水秋色依然瓠子宫不知者以為上單下重宛委編云
按闞駰九州記三月水謂之桃花水為害極大此聯不
惟對偶精切而使事用意之妙有不可言者按此之所
引故有據然猶未盡得李意也按漢杜欽議治河言來
春桃華水盛必羨溢大司馬張仲議河曰河水濁清澄
一石水六斗泥而民兢引河溉田今河不通利至三月
桃華水至則河決以其噎不洩也李意本出此方為精
切耳
古書不可妄改聊舉二端如曹子建名都篇膾鯉臇胎
蝦寒鱉炙熊膰此舊本也五臣妄改作炰鼈盖炰鼈膾
鯉毛詩舊句淺識者孰不以為寒字誤而從炰字邪不
思寒與炰字形相遠音呼又别何得誤至於此文選李
善注云今之時餉謂之寒蓋韓國饌用此法鹽鐵論羊
淹雞寒崔駰傳亦有鷄寒曹植文寒鶬蒸麑劉熙釋名
韓鷄為正古字寒與韓通也王維老將行恥令越甲鳴
吾君此舊本也近刻本為不知者改作吳軍蓋越甲吳
軍似是連對不思前韻已有詔書五道出將軍五言古
詩有用重韻未聞七言有重韻也維豈謬至此邪按劉
向說苑越甲至齊雍門狄請死之曰昔者王田於囿左
轂鳴君左請死之曰吾見其鳴吾君也今越甲至其鳴
君豈左轂之下哉正其事也
沈休文久處端揆有志台司與徐勉最善乃以書陳情
於勉其略謂今歲開元禮年云至懸車之請事由恩奪
又外觀傍覽尚似全人而形骸力用不相綜攝常須過
自束持方可僶俛解衣一卧支體不復相關上熱下冷
月增日篤取煖則煩加寒必利後差不及前差後劇必
甚前劇百日數旬革帶常應移孔以手握臂率計月小
半分以此推算豈能支久若此不休日復一日將貽聖
主不追之恨冒言表聞乞歸老之秩若天假其年還得
平健才力所堪惟恩是策勉為言於高祖請三司之儀
不許但加鼓吹而已是休文一衰病老公不知止足者
也大是殺風景事而後世因瘦腰一語誤入詞調呼之
為沈郎又以為風流之症極大可笑也
遯齋閒覽謂王右軍蘭亭序以天朗氣清自是秋景以
此不入選又謂絲竹筦絃亦重複余謂不然絲竹筦絃
本出前漢張禹傳而三春之季天氣肅清見蔡邕終南
山賦熙春寒往微雨新晴六合清朗見潘安仁閒居賦
仲春月令時和氣清見張平子歸田賦右軍故自有所
本也
漫錄謂楊修答臨淄侯箋末曰造次不能宣備書尾用
不宣始此按漢高祖初定天下諸侯王上疏末云大王
功德著於後世不宣昧死再拜此正不宣語之所從出
又謂自唐以來為墓志必先有行狀蓋南朝以來已有
行狀如梁江淹之作是也按吳志周條等甄别行狀上
疏云云此行狀之名所由始也
韶可以為禹樂史記禹興九韶之樂是也三王亦得稱
帝史記夏紀帝桀是也獻俘不獨人也物皆可以為俘
俘取也書云俘厥寳玉是也丐不止於自乞也與人亦
可稱丐前漢廣川王越傳盡取善繒丐諸宫人注丐遺
也賄不獨賂也賜皆可以為賄書賄肅愼之命是也診
不止脉也視物皆可以為診後漢王喬傳尚方診視舄
是也餉不止飲食也贈皆可以為餉魏文紀注以詩賦
餉孫權梁簡文帝有答南平王餉舞簟啟徐孝穆有答
餉鏡詩是也城邑亦可謂之幣趙世家馮亭以城市邑
十七幣吾國是也稱譽亦可謂之薦伯夷傳七十子之
徒仲尼獨薦顔淵為好學是也
龍不獨以喻君德凡有德者皆可以龍言也諸葛亮嵇
康皆號卧龍蔡邕號酒龍孔融薦禰衡云龍躍天衢袁
宏贊武侯云初九龍盤雅志彌確樊英傳注安帝徵隠
士策文云使難進易退之人龍潜不屈隂興謂貴人曰
亢龍有悔以譬外戚之象又如魏華歆管寧邴原三人
為一龍賈會里中號一龍許劭許虔汝南平輿(音預)人謝
甄稱平輿之淵有二龍焉唐烏承玭與兄承恩人號轅
門二龍又如程明道詩以吕晦叔司馬君實為二龍又
劉岱劉繇齊柳悅柳惔南唐徐鉉徐鍇皆號二龍蜀李
朝兄弟三人號李氏三龍李修四子亮叔訓秀房諶四
子豫坦邃熙皆號四龍汝南先賢傳曰周燕五子子輿
子羽子仲子明子艮公沙穆五子紹孚恪逵樊宋張裕
五子演鏡永辯岱凉辛氏鑒曠攀寳迅晉索靖汜衷張
甝索紒索永濟北汜昭戴祁徐晏夏隠劉彬皆號五龍
卞粹兄弟六人溫恭兄弟六人皆號六龍陸徵兄弟七
人崔徵兄弟七人皆號七龍荀淑子八人儉緄靖燾汪
爽肅旉唐崔頲生八子伏義兄弟八人皆號八龍後魏
崔長瑜子樞等九人北齊王昕母生九子皆醞藉皆號
九龍魏張魯有十子儒雅溫恭號十龍然則龍不止比
君德矣
文王可以為文君張衡賦文君為我端蓍是也北狄可
以為蠻史記匈奴傳獫狁暈粥居於北蠻又大雅韓奕
曰因時百蠻其追其貊奄受北國是也二典可以為謨
馬融曰戛擊鳴球載於虞謨是也堯典亦可謂之唐書
吳陸抗傳靜言庸違唐書攸戒是也
晉書云王衍口不言錢晨起見錢堆床前曰阿堵近世
不解此遂謂錢曰阿堵可笑晉人云阿堵猶唐人曰若
箇今曰這箇也故殷浩看佛經曰理亦應在阿堵中顧
長康傳神曰精神妙處正在阿堵中謝安謂桓溫曰明
公何用壁後置阿堵軰是也凡觀一代書須曉一代語
觀一方書須通一方之言也
古人多以韻語紀物今彙書之如火浣之布入火不滅
布則火色垢則布色出火而振之皎然疑乎雪(周書說火浣布)
日南有野女羣行不見夫其狀皛且白徧體無衣襦(唐蒙)
(博物記)三廉大實實不但三(雖名三廉其實四五枚)食之多汁味酸
且甘藏之尤好與衆果參(陳祁暢異物志)苹之依水猶卉植地
靡見其布漠爾鱗被物有常性孰知所自(郭子玄苹贊)鰒似
蛤(句)有鱗無殼一面附石(叶音錯)細孔雜雜或七或八(郭璞)
(爾雅贊)曰州留者其實水牛蒼毛豕身角若擔矛衛護其
犢與虎為讐(鬱林異物志)象之為獸形體特詭身倍數牛目
不逾豕鼻為口役望頭若尾馴良承教聽言則跪素牙
玉潔載籍所美服重致遠行如丘徙(萬震象贊)烏鰂八足集
足在口縮喙在腹形類鞋囊其名烏鰂噏波潠墨迷射
水慝(萬震海物異名記)海蛤魁陸瓦瓏鑛殼外眉内渠形摯渾
朴(萬震南州志贊)海曲蠣房或名蠔山眉渠磊砢牡牝異斑肉
曰礪黃醰味海蠻(南州志)合浦之人習水善浮俛視層巖
如猿仰株入如沉鼈出如輕鳬蹲泥剖蚌潜竊明珠(萬震)
(南州異物志)江瑶柱厥甲美如瑶玉肉柱膚寸名江瑶柱(萬震)
(海物異名)獸曰玄犀處自林麓食惟棘刺體兼五肉或有神
異表露以甪含精吐烈望如華燭置之荒野禽獸莫觸
(萬震犀贊)神丘有火穴光景照千里昆侖有弱水鴻毛不能
起(玄中記)一跳八尺兩跳丈六從春至夏裸袒相逐(風俗記海)
(蛙)陵龍之體黃身四足形短尾長有鱗無角南越海人
嘉羞見逐(臨海水土志本贊)複引一索飛絙&KR0891;閣其名曰笮人
懸半空度彼絶壑(李膺笮橋贊)高山嵳峩巖石磊落傾側縈
廻下臨峭壑行者扳緣牽援帶索(袁崧山川記)楢溪赤木盤
蛇七曲盤羊烏櫳氣與天通看都護泚住柱呼尹庲降
賈子老擔七里(酈道元水經注)鰕實四足而有魚名頭尾類鯷
岐岐而行長生山澗出入沉浮云是嬾婦怨懟自投(異物)
(志鰕魚贊)海魚無鱗形類琵琶一名樂魚其名亦嘉聞竒出
聽曾識瓠巴(沈懷遠贊)含光之魚臨海郡育南人臠炙雖美
而毒煎煿已乾耀夜如燭(沈懷遠含光魚)蚺為大蛇既洪且長
采色駮犖其文錦章食灰吞鹿腴成養創賓饗嘉食是
豆是觴(南裔志蚺蛇贊)鮫之為魚其子既育驚必歸母還入其
腹小則如之大則不復(楊孚交州異物志)鼓翮十運一翼䎙翻
厥名如鵲鱗在尾端(郭璞鰼鰼魚贊)形如覆銚包玉含珠有而
不積泄以尾閭闇與道會可謂竒魚(郭璞文魮贊)寧去累世
宅不去䱥魚額(古喭)
古呼米麵為屈劉孝威謝官賜交州米麵四百屈食為
頭晉元帝謝賜功德淨饌一頭又謝賚功德食一頭又
劉孝威謝賜果食一頭魚為㪷梁科律生魚若干㪷茗
為薄為夾溫州貢茗二百尺薄又梁科律薄茗千夾筆
為雙為床為枝漢蔡質官儀曰尚書令僕丞郎月賜赤
管大筆一雙搜神記益州西神祠祈禱者持一雙筆南
朝呼筆四管為一床梁簡文帝答書云乍置筆床又云
寫書筆一枝一萬字墨為螺為丸為枚陸雲書送墨二
螺梁科律御墨一量十二丸蔡質漢官儀曰尚書令僕
丞郎月賜隃糜大墨一枚小墨一枚紙為番王羲之有
紙二百番又紙為墮陳後主施光宅寺中藤紙一墮錦
為兩王佐云幣錦二兩衣為裁陸陲謝安城王楚越衣
二裁沈約有謝葛衫一裁啟袈裟為緣簡文帝云蒙惠
袈裟一緣裙為腰隋晉王施智者大師鬱泥綠布裙一
腰又賜紫綖靴一量烏皮履一量奴為頭簡文帝書言
安城王餉奴子一頭麝為子蠟為䴵宋史有云麝香如
十子蠟如干䴵齊建武四年事㯽榔為口胡桃為子陸
陲謝安城王賜㯽榔一千口胡桃一千子案爐為面佛
像為軀陳少主施瓦官禪師闞寳樓&KR0008;案一面虎面香
爐一面真金像一軀燭為挺少主沈后送大師燭十挺
相人之法古矣而物無不可相史云黃魯直陳君夫相
犬留長孺相彘滎陽褚氏相牛吕覽又記古有善相馬
者寒風氏相口齒麻胡相頰女厲相目衛忌相&KR0034;許鄙
相尻代羯相胸脇管青相臆肳陳悲相股脚秦牙相前
君贊相後於獸相馬人可知矣昭德讀書志列伯樂相
馬經浮丘伯相鶴經甯戚相牛經鄭氏通志又加以周
穆王相鶴經諸葛頻徐成相馬經高堂隆相牛經淮南
八公相鵠經相鴨經相鷄經相鵝經不惟是也凡物皆
然故自西都藝文之目已著相人相寳劒刀相六畜班
孟堅謂形人及六畜骨法之度數器物之形容以求其
聲氣貴賤吉凶要其術如是而已世代相傳當有存者
陳氏書曰相貝經未詳何書緯略云師曠有禽經浮丘
伯相鶴經雖六畜亦有牛經馬經狗經下至蟲魚有龜
經魚經唯朱仲所傳貝經怪竒豈即相貝經歟或述其
名類而謂相也緯略又舉東方朔相笏經袁天綱郭仙
笏經陳混常相笏經今古相手板經笏亦驗人禍福也
宋有庾道敏者善相手板齊綦母珍之在州時有一手
板相者云富貴又吳曾漫錄引陸長源辨疑志載唐天
寳中有李旺稱善相笏驗以事卒皆無驗以為不可槩
論遂記開寳末聶長史相水丘峦三笏一王侯笏生人
不當秉一宰相笏一卿監笏亦為節度使而非真後一
歸錢武肅祠堂一歸沈相一歸錢昭晏以衛尉卿守滑
州真廟朝老道士為沈良擇笏云此借緋笏兼是虔吉
州通判沈時除吉州通判借緋又云候罷任别為揀朝
官笏期明年六月沈果以是時卒由前一事則貴賤在
笏由後一事則吉凶在人漫錄云舘中有陳混常相笏
經其說推本管輅李淳風之言又韋氏相板印法魏程
申伯相印法蓋相笏之類又有相字法相花押法孔平
仲談苑有相船法多不傳也野客叢書又云崇文書目
載有駝經鷹經
諺云遠水不救近火此出韓非子以干求請託為鑽出
班固答賓戲商鞅挾三術以鑽孝公以見陵於人為欺
負出漢書韓延夀傳待下吏恩施厚而約誓明或欺負
之者延夀痛自克責曰不中用出史記始皇紀吾前收
天下書不中用者盡去之罵人曰老狗此出漢武故事
上嘗語栗姬怒弗肯譍又罵上老狗曰小家子出漢書
霍光傳使樂成小家子得幸大將軍至九卿封侯曰子
細本北史源思禮傳為政當舉大綱何必太子細也罵
人為㺐奴本南史王琨㺐婢所生曰附近古作傅近仲
長統昌言宦豎傅近房卧之内交錯婦人之間容短矮
者俗謂之遳文選有遳脆之語唐書王伾傳形容遳陋
蓋里巷常談其所從來遠矣
賓退錄云常語有自來不得曰脱空周史少主崩命馮
道迎相公將立之公至相州周祖已為三軍推戴郭忠
恕責道曰令公一旦反作脱空漢子順適曰快活北史
和士開語武成一日快活敵千年開元傳信錄有快活
三郎桑維翰謂友宰相外雖好其中甚不快活自大曰
尊重小史宰相自唐以來謂之禮絶百僚見者無少長
皆拜相少垂手扶之送客未嘗下階客坐稍久則吏從
旁唱相公尊重御女曰房屋南史武帝手勑責賀琛曰
朕絶房屋三十餘年人不平易曰客氣左傳定公十年
陽虎曰盡客氣也人欠雅致曰村氣唐世語林薛萬徹
尚丹陽公主太宗嘗謂人曰薛駙馬村氣以酒御寒曰
煖寒開天遺事王元寳每至冬月大雪之際令僕夫自
本坊巷口掃雪為徑路躬親至坊巷口迎揖賓客就本
家具酒炙宴樂謂之煖寒不應得財而得曰横財獨異
志盧懷慎為疾暴卒及復生曰冥司有三十罏日夜為
張說鑄横財稱人德業益曰長進世說王長史與支公
語支曰君言義了不長進人解事曰曉事文選楊修與
曹子建書曰修家子雲老不曉事與人議事曰計較三
國志孫堅傳夜馳見袁紹畫地計較稱人變常曰改常
北夢瑣言軍容使嚴遵美仁閹也嘗一日發狂手足舞
蹈旁有一貓一犬忽謂犬曰軍容改常也笑之不情曰
乾笑宋史范曄傳曄謀逆就刑於市妻來别罵曰身固
不足塞罪柰何枉殺子孫曄乾笑人能幹運曰經紀唐
書滕王元嬰與蔣王皆好聚歛太宗嘗賜諸王帛勑曰
滕王蔣兄自能經紀不須賜物言事不必實曰風聞漢
書尉陀傳陀曰風聞老夫父母墓已壞削二十箇小食
曰點心唐鄭傪為江淮留後家備夫人晨饌夫人顧其
弟曰治妝未畢我未及餐爾且可點心人性急曰不耐
煩見宋書庾登之弟仲文傳不潔為鏖糟霍去病傳鏖
臯蘭下注以世俗謂盡死殺人為鏖糟義雖不同自有
所出也謂有疾曰不快陳夀作華陀傳亦有此言辯白
事之是否曰分疏漢書袁盎傳以不親為解師古曰解
者若今分疏矣遷居人治酒過主人飲曰煖房王建宫
詞太儀前日煖房來女笄曰上頭花蕊夫人宫詞曰年
初十五最風流新賜雲鬟使上頭人不通達為方頭陸
魯望詩曰頭方不會王門事飲食曰一頓世說羅友曰
欲乞一頓食前漢書注頓丘一頓而成治生計曰生活
梁武帝謂臨川王宏曰阿六汝生活大可
今世之稱謂間有形於古記者女兄曰姐記曰女字或
作姐古字假借也子也切今世多稱女兄為姐尊之也
稱人長曰老兄世說東府樗蒲大擲劉毅擲得雉劉裕
援五木斥之曰老兄試為卿答即成盧焉又曰吾兄左
傳宋向戌來聘見孟獻子尤其室對曰我在晉吾兄為
之毁之重勞且不敢稱弟曰舍弟魏文帝與鍾繇書曰
是以令舍弟子建因荀仲茂時從容喻鄙旨稱人弟曰
令弟古以自稱弟謝靈運酬惠連詩來路值令弟開顔
披心胸稱人曰郎君文選應璩與滿炳書曰好嘉郎君
女兄夫曰姊夫元氏小焦與崑姪書吾時在鳳翔每借
書於齊倉曹家徒步執卷就陸姊夫師授妹夫曰妹壻
趙岐娶馬某女宗姜為妻妻兄子融岐不以妹壻之故
屈志於融女壻曰令壻唐咸安公主下嫁可汗上書恭
甚且言肯為兄弟令壻半子也婦人謂夫妹曰小姑焦
仲卿妻詩云却與小姑别淚落連珠子同行人稱曰火
伴木蘭詞云出門見火伴火伴始驚忙稱先身人曰先
輩王子敬問謝公林公何如庾公謝曰先輩初無論世
說中亦多有此語奴婢所生子曰家生兒漢書陳勝傳
免驪山徒人奴產子師古曰奴産子猶今云家生兒也
鄙人之不肖曰奴才水經注李特至劍閣歎曰劉禪有
如此地而面縛於人豈不奴才也又唐郭子儀曰子儀
諸子皆奴才也男女締姻者兩家相謂曰親家唐書蕭
嵩自道曰天子親家翁以親字為去聲見輟耕錄幼女
曰丫頭劉賓客寄贈小樊詩花面丫頭十三四春來綽
約向人時稱人曰某甲三國志許攸呼太祖小字曰某
甲卿不得我不得冀州也呼後軰曰後生子鮑明遠少
年時至衰老行篇云寄與後生子作樂當及春以字役
公門曰書手報應記唐宋衎江淮人應明經舉元和初
至河隂縣因疾病廢業為鹽鐵書手
劉向校書子歆為七略一曰集略二曰六藝略三曰諸
子略四曰詩賦略五曰兵書略六曰術數略七曰方技
略凡三萬三千九十卷王莽之末俱被焚燒東漢石室
蘭臺東觀及仁夀閣集新書校書郎班固傅毅典掌依
七略為書部董卓之亂王允收而西者僅七十餘乘道
遠復棄其半魏采掇遺書藏在祕書中外三閣祕書監
荀勖因鄭默中經更著新簿分為四部曰甲乙丙丁合
二萬九千九百四十五卷西晉李充以勖舊部校之在
者但有三千一十四卷宋元嘉中祕書監謝靈運造四
部目凡六萬四千五百八十二卷元徽中祕書丞王儉
造目錄一萬五千七百四卷儉又别撰七志一曰經典
二曰諸子三曰文翰四曰軍書五曰隂陽六曰術藝七
曰圖譜齊永明中祕書丞王亮監謝朏又造四部書目
凡一萬八千一十卷梁初祕書監任昉躬加部集文德
殿所藏二萬三千一百六卷時有任昉殷均四部目錄
又文德殿目錄又術數之書更為一部使奉朝請祖暅
撰其名普通中阮孝緒更為七錄一曰經典二曰紀傳
三曰子兵四曰文集五曰技術六曰佛七曰道元帝克
平侯景收文德殿書歸江陵凡七萬餘卷周師焚之宋
武入關所收姚苻圖籍纔四千卷後周書目八千增至
萬卷周平齊僅至五千卷隋初祕書内外閣凡三萬餘
卷煬帝觀文殿所貯亦分四部一云嘉則殿書至三十
七萬卷唐滅偽鄭盡收圖書古跡命司農少卿宋遵貴
載以船行經砥柱多被漂没所存者十不一二其目錄
亦有殘缺唐書考見存者大凡八萬九千六百六十六
卷開元中兩都聚書最盛為卷八萬有竒而唐人所自
為者幾三萬卷亦僅五萬有餘而已一云四部目錄五
萬一千八百五十二卷一云七萬卷宋初有書萬餘卷
其後削平諸國又詔求散亡三舘之書稍復增益太宗
於左昇龍門北建崇文院徙三舘書實之又别為書庫
曰祕閣又禁中龍圖閣後苑太清樓及玉宸殿四門殿
亦各有書萬餘卷仁宗新作崇文院命學士張觀等編
四庫書為崇文總目四十六類三萬六百六十九卷史
舘一萬五千餘卷至徽宗時總開國以來所撰集之目
為部六千七百有五為卷七萬三千八百七十有七靖
康之難蕩然靡遺南渡以後復加集錄舘閣書目五十
二類四萬四千四百八十六卷至寧宗時續目又一萬
四千九百四十三卷其後至宋亡史又續載之凡十一
萬九千九百七十二卷
士大夫家所藏在前世如蔡邕有書萬卷嘗載數車與
王粲粲亡後粲子被誅邕所與書悉入族子葉張華載
書三十車杜兼至萬卷沈約藏書至十二萬卷唐吳兢
西齋書目一萬三千四百餘卷韋述續七志有二萬卷
鄴侯李繁插架三萬卷南唐馮贄序雲仙散錄言家藏
書二萬卷宋南都戚氏歴陽沈氏廬山李氏九江陳氏
番陽陳氏王文康李文正宋宣獻晁以道劉壯輿皆號
藏書之富邯鄲李淑五十七類二萬三千一百八十餘
卷田鎬三萬卷昭德晁氏二萬四千五百卷南都至四
萬三千餘卷而類書浩博若太平御覽等書不與焉次
如曾南豐及李氏山房亦皆一二萬卷其後無不阨於
兵火者又如濮安懿王之子宗綽蓄書七萬卷其子仲
糜進目錄三卷他如石林葉氏多至十萬卷齊齋倪氏
月河莫氏竹齋沈氏程氏賀氏皆號藏書之富各不下
數萬餘卷亦皆散失無餘宋末惟直齋陳氏書最多至
五萬一千八百餘卷且倣讀書志作解題極其精詳後
亦散失於兵火至於蜀中三李秀岩東窗鳳山三族號
為史家所藏僻書尤多後亦無餘周公謹家三世積書
凡有四萬二千餘卷及三代以來金石刻一千五百餘
種後皆厄於火又聞浦陽鄭氏義門藏書極多家有藏
書樓若干間其額是建文所書擘窠大字御書樓三字
藏書有八萬餘卷古名賢墨蹟畫刻亦不下五六百種
皆付煨燼書之難積而易散也如此
說略卷十四
