說略卷三明顧起元撰
方輿下
有兩石頭一在金陵一在豫章在金陵者所謂鍾山龍
蟠石頭虎踞王處仲蘇峻所據之地也在豫章者即韓
退之次石頭驛詩也有兩石城一在金陵一在竟陵在
金陵者即左思所謂戎車次于石城是也在竟陵者即
莫愁所居之城也有三西塞一在金陵一在霅川一在
武昌在金陵者乃石城西北之處在霅川者張志和所
稱願為浮家泛宅往來苕霅間者也在武昌者乃曹武
成王用師之城今黃州上有西塞山是也
越絶書柴辟亭到語兒就李吴侵以為戰地又云語兒
鄉故越界名曰就李吴彊侵越地以為戰地至于柴辟
亭又云女陽亭者句踐入臣于吴夫人從道産女此亭
養于就李鄉句踐勝吴更名女陽更就李為語兒鄉水
經注云東逕禦而鄉萬善歴曰吴黃武六年正月獲彭
綺是歲由拳西鄉有産兒隨便能語云天明河欲清脚
折金乃生因是詔為語兒鄉非也國語曰句踐之地北
至禦兒韋昭曰越北鄙在嘉興是也今嘉興志語溪在
崇德東南一名語兒中涇又名沙渚塘為吴棲兵之地
又錢塘有女兒橋亦此前漢書封榬終古為語兒侯孟
康曰越中地名後漢書南粤傳東粤使徇北將軍守武
林樓船軍卒錢塘榬終古斬徇北將軍為語兒侯師古
曰錢塘會稽縣榬音袁孟康曰語兒越中地今吴南亭
是也師古曰語或作禦或作篽音同侯鯖錄語兒梨果
實之珍因其地名也
高宗伐鬼方之事惟見于易鬼方極遠之國即莫靡之
屬也蒼頡篇云鬼之為言遠也世本黃帝娶于鬼方氏
漢匡衡疏云成湯化異俗而懷鬼方意者湯時鬼方已
内屬扵式圍之中而復叛於中衰之日故高宗伐之以
中興殷道也又西羌傳曰殷室中衰諸侯背叛至扵武
丁征西戎鬼方三年乃克故其詩曰自彼氐羌莫敢不
來王是其證也竹書紀年周王伐西落鬼戎按今貴州
有羅鬼夷楚辭得人肉而祀以其骨為醢紂醢脯九侯
亦效夷虐也
岑參詩苜蓿峰邊逢立春葫蘆河上淚沾巾皆紀塞上
之地也唐三藏西域志塞上無驛亭又無山嶺止以烽
火為識玉門關外有五烽苜蓿烽其一也然則今作峰
者非也
漢史言匈奴漠南無王庭謂隂山之南黃河之北也隂
山在山西陜西之北繞河流南折横亘千里西出賀蘭
東踰燕薊而抵醫無閭重山連阜峻嶺懸崖隔閡北狄
過此山後南北數千里東西數千里皆是砂礫無水草
名為大磧虜駐此人畜皆乏食若不得據隂山之南必
須踰此石磧而居其北北即漠北也漠南無王庭者石
磧之南隂山前後也
張良對高祖言長安形勝曰南有巴蜀之饒北有胡苑
之利史記漢書皆不解胡苑之義後人或改苑作戎非
也按漢官儀引郎中侯應之言曰隂山東西千餘里單
于之苑囿也又有歌謠曰失我燕支山令我婦女無顔
色失我祁連山令我六畜不蕃息所謂胡苑之利當是
此義也
牧誓微盧彭濮汲冢周書伊尹為四方獻令正南百濮
鄭語楚蚡冒始啟濮劉伯莊曰濮在楚西南左傳糜人
率百濮伐楚通典有尾濮木綿濮文面濮折腰濮赤口
濮黑𤏡濮爾雅南至于濮鉛周書王會篇卜人以丹砂
注云西南之蠻蓋濮人也諸濮地與哀牢相接今按哀
牢即永昌濮人今名蒲蠻其色黑折腰文面是其飾也
濮與蒲字音相近而訛爾
宣和畫譜中載有佛林圖或作拂林又作拂菻不知所
謂後考杜環經行記拂林在苫國西一名犂靬其人顔
色白婦人皆服珠錦善織絡琉璃妙天下菻音力甚切
董北苑畫跋云拂林圖自唐有之其人類中國婦人皆
衣胡綾紺文雜錦戴金花步摇綴以木難青珠盧肇雙
柘枝舞賦云拂菻妖姿西河别部蓋如唐人之胡旋女
元末之天魔隊耳
易井卦朱子解云井者穴地出水之處不曰鑿井而曰
穴地何也按中山經云帝囷山有井焉名天井孫子兵
法云地䧟曰天井穴地出水蓋此類耳穴地之井天所
為也鑿地之井人所為也先天上古穴井後天中古鑿
井也
市井二字人有謂古者城分九區如井字公宫後列為
市井者按後漢循吏傳中云白首不入市井注引春秋
井田記曰井田之義有五一曰無泄天時地氣二曰無
費一家三曰同風俗四曰合巧拙五曰通財貨因井為
市交易而退故稱市井也
左傳鄭伯肉袒牽羊以逆楚子曰云云使改事君夷于
九縣注楚滅九國以為縣願得比之正義謂息鄧弦黃
䕫江六蓼庸權申息凡十一國不知何以言九沈重謂
權是小國庸先屬楚自外為九也皆曲說不通竊意九
為陽數之極故書傳凡言九者皆指其極也楚辭九歌
乃十一篇亦止言九也如九陵九淵九攻九守皆可以
此例推之後漢書云九縣飈回正用此語
左傳九丘八索九丘即九州也八索即八澤也見淮南
子或以八索為八卦謬矣通鑑外紀云人皇氏依山川
土地之勢財度為九州謂之九囿各居其一而為之長
人皇居中州以制八輔此引春秋命歷叙文也九囿取
育草木為義即後世所謂九州也中州則人皇之都石
鼓文所謂寓逢中囿也八輔則餘八囿也囿亦作有古
字省文書書以有九有之師詩九有有截又奄有九有
作九囿解之義尤明暢左傳謂之九藪陽紆雲夢之屬
周禮九藪揚州具區荆州雲夢豫州圃田青州孟豬一
曰望諸兖州大埜雍州弦蒲幽州貕養冀州陽紆并州
昭餘祁爾雅又有十藪魯大野晉大陸秦楊陓宋孟諸
楚雲夢吴越具區齊海隅燕昭余祁鄭圃田周焦穫淮
南子九藪曰越之具區楚之雲夢秦之陽紆晉之大陸
鄭之圃田宋之孟諸齊之海隅趙之鉅鹿燕之昭余盛
與周禮所載不同也
王子年云禹治水所穿鑿處皆有泥封記使玄熊升其
上此封堠之始按北堂書抄引山海經黃帝遊幸天下
有記里鼔道路有記里堆則堠起黃帝非始于禹也
詩町疃鹿場毛萇云鹿跡也說文曰町疃禽獸所踐處
蓋因町疃下有鹿場字遂以鹿跡獸踐附會之鹿跡獸
踐可以解鹿場不可以解町疃也原詩人之意謂征夫
久不歸家町疃之地踐為鹿場非謂町疃即鹿場也且
說文以町疃字載扵田部曰凡田之屬皆以田若町疃
果為獸踐則非田之屬也考之他訓左傳町原防井衍
沃千寳注平川廣澤可井者則井之原阜堤防不可井
者則町之町小頃也張平子西京賦徧町成篁注町謂
畎畝王充論衡町町如荆軻之廬石鼓文原隰既垣彊
理疃疃毛伯敦銘予既疃商莊子舜舉于童土之地其
疏云童土疃也皆說田野並無鹿跡之說也
四海之邊中國者在山東則為東海在廣南則為南海
人人聞見若禹迹所及西境流沙而不言西海東北嘗
至碣石而北海之名不著于經則謂外薄四海訖于四
海者如之何而四也漢武帝使命方行四表故西北二
海遂有身歴而目擊之者扵是條支之西有海焉先漢
使命固嘗見之而入諸史矣後漢班超又嘗遣甘華輩
親至其地至於西海之西又有大秦國焉(即波斯也)夷人之
與海商皆嘗往來若夫北海則又其甚遠者而霍去病
之封狼居胥山也其山實臨瀚海者北海也蘇武郭吉
皆為匈奴所幽寘諸北海之上而唐史所載又曰突厥
部北海之北更有所謂骨利榦之國焉在海北岸然則
諸書所稱四海者實皆環夷夏而四之非寓言矣若夫
西北二邊有西海栢海青海蒲類海蒲菖海居延海白
亭海鮮水海皆嘗並海立稱然要其實致則衆水鍾為
大澤如洞庭彭蠡之類故借海以名之非眞海也李吉
甫辨白亭海而曰河北得水便名為河塞外有水便名
為海其說確也班固叙張掖之水曰羌水出羌中東北
至居延入海則眞以居延為海矣
楚辭天問東流不溢孰知其故柳子之對朱子之註大
抵以歸墟為說夫水由氣而生亦由氣而滅今以氣墟
物則得水又以氣吹水則即乾由一滴可知其大也歸
墟尾閭是水之大窮盡氣之大升降處山海經云汜天
之山赤水窮焉不姜之山黑水窮焉㱙(音朽)塗之山青水
窮焉不庭之山滎水窮焉成山甘水窮焉則衆流各有
窮處至此即化氣而升不必至歸墟也又莊子云日之
過河也有損焉風之過河也有損焉風日皆能損水但
甚微而人不知覺若襮衣於日中摽濕扵風際則立可
驗此隨時而消息也覆杯水於坳堂則立而乾洒激泉
於焦原則立而涸此隨地而消息也
禹貢載敷淺原蓋江鄂之間孔氏謂一名博陽山顔師
古云博當為傅漢志豫章歴陵縣南有博陽山傅陽川
在南古文以為敷淺原音為敷陽誤為博爾水經注云
敷淺原地在豫章歴陵縣西南水經所載禹貢山水澤
地凡六十山指名曰山水指名曰水而稱地者四流沙
九江東陵敷淺原也孔顔以為山者異矣按通典云蒲
塘驛漢歴陵縣有敷淺原西十里有博陽山以今縣南
十三里有陽居山舊經依固以為敷淺原名博陽山然
縣境惟有一水流入大江人謂傅陽川乃在此山東北
與志不合杜佑復析敷淺原傅陽山為二蓋以敷淺原
之水也(十道四蕃志敷淺原博陽水俱在饒州九江新舊潯陽錄記顔魯公過蒲塘驛辨土俗所呼蒲)
(淺水蒲敷音之轉南有博陽山土人呼濮陽山濮博亦音之訛則又以為博陽矣)博陽之山不
得而實爾按驛西數十里惟有一望夫山蓋望敷爾潯
陽志博陽山在德安縣南十三里望夫山在德安縣西
北十五里高一百丈謂升此望敷也隋志湓城望夫山
或曰望君是也方輿記謂夫行役妻每高登而望箱土
積高而為名然寰宇記巴陵當塗黎德安皆有望夫之
山俱以婦人為說謬矣志言邑人或謂縣古有敷淺原
登此可以望之故名望敷以今山下近村猶以敷裏敷
外為名斯得之矣蓋望都之類爾今崇陽之西二百二
十里有雲溪山峭峻清流界道如帶即所謂敷淺原也非
博陽山
揚州文有三江而導水之文乃有中江北江釋者於是
紛紛孔謂江自彭蠡分三以入震澤而鄭復以東迤為
南江歴代不決不知所謂三江非中北之江中北之江
初無三江之名而三江元不入震澤也職方三江揚州
之川郡國志韋昭等以吴郡南松江浙江浦陽江為之
按此皆自會稽入海者自班固冒以南中北之名遂與
岷漢入滙之名文相亂故或者疑南松等為是吴中小
水不足名川于是以岷漢充之故志林云江於彭蠡分為
三以入海然江自夏口合漢以入彭蠡即合為一自蕪
湖出繇秣陵京口至崇明入海何嘗有三桑欽許慎謂
江至彭蠡石城而分為二一為中江今大江一為北江
浙江也然浙出于黟至餘姚定海而入海與長江正自
隔絶故漢注又為岷為大江至九江為中江至徐陵為
北江是一源而三目豈其然邪夫贛源于西章本曰豫
水豫章之名始此而西章明有江南之號則亦可謂三
江特此一江禹所不至禹貢不見學者有不之知夫以
震澤在吴彭蠡在楚略不相及今乃謂江自彭蠡分入
震澤為北江是誤以揚州之文解之也三江既入震澤
底定者謂三江既入于海而震澤亦以致定此自二事
非謂其入震澤此鄭所以謂三江分于彭蠡為三流東
入海然謂分為三流則愈疎矣且雷夏既澤灉沮會同
雷澤在兖灉沮在雍兖東雍西亦自二事而安國亦以
為二水會同扵此澤蓋不知地理之所至也然又攷之
海内東經會稽之山在大楚南三江之首大江出岷山
海江出蔓山南江出高山高山在城都西皆入于海故
郭景純以岷江易浦陽今人特不知其處爾學者又何
可妄引淺證而罔之哉
蔡沈黃震說三江皆於下流求之名以地訛號隨世改
恐非禹貢之三江也按徐鉉注說文云江出㟭山至楚
都名南江至潯陽為九道名中江至南徐州名北江入
海郭璞山海經注岷山大江所出也崍山南江水所自
出也崌山北江水所自出也三江皆發源於蜀禹貢紀
其源而及其委耳
導山之文自岷山至衡山過九江至于敷淺原而導江
自岷山至于澧過九江至于東陵東迤北會于滙東陵
今之巴陵與夷陵相對出為東西以夷陵曰西陵則巴
陵為東陵信矣故唐志以今鄂州巴陵為是九江蓋在
東陵而上顧不在彭蠡下也按荆州文九江孔殷鄭氏
以為殷者多也謂九江從山溪所出其孔甚多以言治
之之難九江各源其下流合于江而非大江孔安國言
江於荆界分為九道應劭遂以為自潯陽分班氏之志
則以為在潯陽縣南皆東合于大江而以東陵為在廬
江金蘭水經亦云金蘭西北以廬江郡有東陵鄉也不
知金蘭乃在滙之下流非大江之所至許叔重云迤邪
行也今江水過洞庭至于巴陵而後東北邪行入于彭
澤所謂至于東陵東迤北也豈潯陽之區哉且以大水
受小水謂之過二水相受大小均謂之會河水東過洛
汭北過洚水洚洛之水入河河水過之而已漾過三澨
渭過漆沮亦猶是也自江分為九道則經當云播為九
江不云過矣九江舊說一畝二白蜆三嘉靡四烏土五
&KR1109;六&KR0034;七麏八沙提九廩為之或百里或五十里始于
鄂陵而會于京口桑落州三百餘里而張須元九江圖
乃有三里五洲白&KR1109;菌州之名五洲即蜆而三里即畝
也潯陽記則以為一烏二白蚌三烏土四嘉靡五畝六
源七廩八提九菌源或作浮烏土一作烏臼水經書疏
莊子義等往往皆引為正晁百揆以為方俗所名於經
無當桑落州今在宿松西南百餘里十道四番志云江
自鄂陵分派為九于此合流謂之九江口又云潯陽江
有八洲一沙二人三九江四葛五象六鳥七感八&KR1109;曲
折為九江洲與江洲潯陽中流分界東武林洲洲之下
尾故程大昌謂荆境至潯陽以東即為揚州孔應所以
附會屬之别無古据安國言為九派未有其名至張僧
鑒張須元賈躭名而不同蓋出俗傳江何嘗九分哉逮
蔣之竒乃以九江為今洞庭宜亦有所見矣竊考漢志
東陵之間自有沈漸沅辰叙酉澧湘資九水皆合洞庭
東入于江山海經云洞庭之山是在九江中而博物誌
君山為洞庭山故張勃吴錄云岳之洞庭荆之九江也
若潯陽則為揚境非荆地矣水經注言九江在長沙國
下雋縣西北楚地乃今岳之巴陵洞庭在其西北則荆
之九江為洞庭審矣雖然秦漢以夀春置九江郡殊失
所謂及英布為九江王而王莽更以豫章為九江郡劉
歆以為湖陵九江入彭澤禹貢為辭也太史公云予登
廬山觀禹迹九江口安得古之九江而觀之蓋自秦漢
說者指潯陽為九江爾惠遠記廬山在潯陽南南濱宫
亭北對九江而潯陽志九江在州西北二十五里皆率
然之說爾太康地記以為湖漢元水入彭蠡者則又入
贛之九水也益遼隔矣
又攷九江蔡註據水經以沈水漸水沅水辰水敘水酉
水澧水資水湘水為九江仁山金氏辨之以為此九水
惟澧水自入洞庭餘皆合沅水北流然禹貢東至于澧
過九江則是澧又當在九江之外乃考朱子文集漢史
江陵新志更定九江謂一曰瀟江二曰湘江三曰蒸江
四曰澬江五曰沅江六曰漸江七曰序江八曰辰江九曰
酉江近世方麓王氏又以為九江為洞庭禹貢至于澧
過九江澧水出今岳州慈利縣岳州即古巴陵郡江水
過澧州始經洞庭之口今荆州之水莫大於洞庭而爾
雅十藪惟云楚有雲夢而不及洞庭周禮職方氏荆州
其藪澤曰雲夢而亦不及洞庭戰國策載吴起言左洞
庭右彭蠡又秦與荆戰大破之取洞庭五瀦則洞庭之
名戰國時已有之然既言洞庭又言五瀦則是洞庭山
之側有此五瀦分而為五亦可以證其未合而為一也
想因九江同此入江故名九江後既瀦九而為五又會
五而為一則九江遂皆入湖而洞庭之名始著九江五
瀦之名隠矣
曲江有三枚乘七發云觀于廣陵之曲江今蘇州也廣
東有曲江今韶州也司馬相如吊二世賦云臨曲江之
隑州即長安也按唐劉餗京師傳記云京師芙蓉園本
名曲江園隋文帝以名不正改之故杜子美詩云曲江
翠幕排銀牓又云春日潛行曲江曲七發所謂曲江弭
節也
碣石有二一在廣東南海口一在冀州北海口北碣石
在海中如河中砥柱當河入海之衝鎖中國水口眞天
造也河旁地淪於海碣石遂去岸五百里其地今為遼
東西南小海其西即冀河入海故道山海關至薊州豐
潤一帶是也未有小海時遼東亦不屬兖者蓋須入山
海關從永平薊州方至兖遠矣若屬青州片帆可達故
唐虞時遼東今遼陽屬青遼西今廣寧屬冀自九河淪
海而兖地甚狹矣
黃河援神契黃河者水之伯上應天河酈道元水經注
河源出崑崙之墟山海經崑崙縱横萬里高萬有一千
里有青白赤黑河環其墟其白水出東北陬屈向東南
流為中國河百里一小曲千里一大曲發源及中國大
率常然爾雅河出崑崙墟色白由此言之今之黃河所
謂白河也而物理論乃云河色黃赤何也又黃河九曲
其說出河圖絳象云河導崑崙山名地首上為權勢星
一曲也東流千里至規其山名地契上為距樓星二曲
也邠南千里至精石山名地肩上為别符星三曲也邠
南千里入隴首間抵龍門首名地根上為營室星四曲
也南流千里抵龍首至卷重山名地咽上為卷舌星五
曲也東流貫砥柱觸閼流山名地喉上為樞星以運七
政六曲也西距卷重山千里東至雒會名地神上為紀
星七曲也東流至大岯山名地肱上為輔星八曲也東
流至絳水千里至大陸名地腹上為虚星九曲也元學
士潘昂霄河源志黃河九折胡地有二折蓋乞兒馬出
及必赤里也禹貢導河自積石以此參攷之絳象圖及
河源志與禹貢一一皆合
禹貢導河止自積石而漢使張騫持節通西域度玉門
見二水交流發蔥嶺趨于闐滙鹽澤伏流千里至積石
而再出唐薛元鼎使吐蕃訪河源得之于悶磨黎山皆
歴歲月涉艱難而其所得不過如此世之論河源者又
皆推本二家其說怪誕總其實皆非本眞意者漢唐之
時外夷未盡臣伏而道路未盡通故其所往不無迂迴
艱阻不能直抵其處而究其極也元有天下薄海内外
人迹所及皆置驛傳使驛往來如行國中至元十七年
命都實為招討使佩金虎符往求河源都實既受命于
是歲至河州州之東六十里有寧河驛驛西南六十里
有山曰殺馬關林麓窮隘舉足寖高一日至其巔西去
愈高凡四閱月始抵河源是冬還報并圖其城傳位置
以報其後翰林學士潘昂霄從都實之弟闊闊出得其
說撰為河源志臨川朱思本又從八里吉思家得帝師
所蔵梵字圖書而以華文譯之與昂霄所志互有詳略
今取二家之書考定其說有不同者附注于下按河源
在吐番朵甘思西鄙有泉百餘泓沮洳散渙弗可逼視
可方七八十里履高山下瞰燦若列星名火敦腦兒即
星宿海也(朱思本曰河源在中州西南直四川馬湖蠻部之正西二千餘里雲南麗江宣撫司之西)
(北一千五百餘里帝師撒思加地之西南二千餘里水從地湧出入井其井百餘東北流百餘里匯為大澤曰)
(星宿海)羣流奔輳近五七里匯二巨澤名阿刺腦兒自西
而東行一日迤邐東鶩成川曰赤賓河又三日水西南
來曰亦里出與赤賓合又四日水南來曰忽蘭又東南
來曰也里术合流入赤賓其流寖大始曰黃河然水猶
清可涉(忽蘭河源出自南山其地大山峻嶺綿亘千里水流五百餘里注也里河也里出河源亦出自)
(南山西北流五百餘里與黃河合)又二日岐為九股曰也孫榦倫即九
度通也廣六七里可渡馬又五日水渾濁土人抱革囊
騎過之聚落糾木榦象舟傅髦革以濟僅容二人自是
兩山峽束廣可一里二里或半里其深叵測矣朵甘思
東北有大雪山名亦耳麻不莫刺其山最高譯言騰乞
里塔即崑崙也山腹至頂皆雪冬夏不消土人言遠年
成冰時六月見之自九股水至崑崙行二十日(自渾水東北流)
(一百餘里與懷里火秃河合懷里火秃河源自南山正北偏西流八百餘里與黃河合又東北流一百里即麻)
(哈地又正北流一百里乃折而西北流二百餘里又折而正北流一百餘里又折西而東流過崑崙山下番名)
(亦耳麻不剌其山高峻非常山麓綿亘五百餘里河隨山足東流過撒思家即闊闊提地)河行崑崙
南半日程地又四五日至闊即及闊提二地相屬又三
日至哈剌别里赤兒四逹之衝也多寇盜有官兵鎮之
近北二日河水過之(河過闊提與亦西八思今河合亦西八思今河源自鐵豹嶺之北正)
(北流凡五百餘里而與黃河合)崑崙以西人簡少多處山南山皆穹峻
水溢散漫獸有髦牛野馬狼狍䍶羊之類其東山益高
地亦漸下岸狹隘有狐可一躍而越之處行五六日有
水西南來名納鄰哈剌即細黃河也(哈剌河自白狗嶺之北水西北流五)
(百里與黃河合)又二日水南來名乞兒馬出二水合流入河(自哈)
(剌河與黃河合正北流二百餘里過河以百站折而西北流經崑崙之北二百餘里與乞里馬出河合乞里馬)
(出河源自威茂州之西北岷山之北水北流之古當州境正北流四百里折而西北流又五百餘里與黃河合)
河水北行轉西流過崑崙北一向東北流又半月至貴
德州地曰必赤里始有州治官府州隸吐番等處宣慰
司司至河州又五日至積石州即禹貢積石又五日至
河州安鄉關一日至打羅坑又東北行一日至洮河水
南來入河(自乞里馬出河與黃河合又西北流與鵬拶河合鵬拶河源自鵬拶山之西北水正西流)
(七百餘里過禮塞塔失地與黃河合折而西北流三百餘里又折而東北流過西寧州貴德州馬嶺凡八百餘)
(里與邈水合邈水源自青唐宿軍谷正東流五百餘里過三巴站與黃河合又東北流過土橋站古積石州來)
(羌城廓州搆米站界都城凡五百餘里過河州與野龐河合野龐河源自西傾山之北水東北流凡五百餘里)
(與黃河合又東北流一百餘里過踏白城銀川站與湟水浩舋河合湟水源自祁連山下正東流一千餘里注)
(浩舋河浩舋河源自删丹州之南删丹山下水東南流七百餘里注湟水然後與黃河合又東北流一百餘里)
(與洮河合洮河源自羊撒嶺北東北流過臨洮府凡八百餘里與黃河合)又一日至蘭州過
北卜渡至鳴沙河過應吉里州正東行至寧夏府南東
行即東勝州隸大同路自發源至漢地南北澗溪細流
旁貫莫知紀極山皆草石至積石方林木暢茂世言河
九折彼地有二折蓋乞兒馬出及貴德必赤里也(自洮水與)
(河合北流過逹達地凡八百餘里過豐州西受降城折而正東流過逹逹地古天德軍中受降城東受降城凡七)
(百餘里折而正南流過大同路雲内州東勝州與黑河合黑河源自漁陽嶺之南水正西流凡五百餘里與黃)
(河合又正南流過保德州及興州境又過臨州凡一千餘里與吃那河合吃那河源自古宥州東南流通陜西)
(省綏德州凡七百餘里與黃河合又南流三百餘里與延安河合延安河源自陜西蘆子關亂山中南流三百)
(餘里過延安府折而正東流三百里與黃河合又南流三百里與汾河合汾河源自河東朔武州之南亂山中)
(西南流過營州冀寧路汾州霍州晉寧路絳州又西流至龍門凡一千二百餘里始與黃河合又東南流二百)
(里過河中府過潼關與太華山綿亘水勢不可復南乃折而東流大槩河源東北流所歴皆西番地至蘭州凡)
(四千五百餘里始入中國又東北流過達達地凡二千五百餘里始入河東境内又南流至河中一千八百餘)
(里通計九千餘里焉)
祝穆方輿勝覽曰天下之大川以漢名者二班固謂之
東漢西漢而黎州之漢水源于飛越嶺者不與焉固之
所謂東漢則禹貢之導漾自嶓冡山徑梁洋金房均襄
郢復至漢陽入江者也西漢則蘇代所謂漢中之甲徑
舟出于巴乘夏水下漢四日而至五渚者其源出于西
和州徼外徑階沔與嘉陵水合俗謂之西漢又徑大安
利劒果合與涪水合入于江
宋劉裕遣朱齡石伐蜀寇譙縱衆軍悉從外水取成都
臧僖從中水取廣漢老弱乘高艦從内水向黃虎史炤
通鑑釋文曰巴郡(今之重慶)正對二水口右則涪内水左則
蜀外水自渝上合州至綿州曰内水自渝上戎瀘至蜀
謂之外水按外水即岷江自重慶上叙州嘉定是也内
水即涪江自重慶上合州遂寧潼綿是也中水即沱江
自瀘州上富順資簡金堂漢州是也曰四川者則取岷
江沱江黑水白水四大川以為名爾(沈約宋書資江為中水涪江為内水)
五湖之說有二周禮揚州其浸五湖國語與我爭三江
五湖之利者非吴耶史河渠書扵吴則通渠三江五湖
貨殖傳曰夫吴有三江五湖之利太史公自叙曰登姑
蘇望五湖此五湖者即具區也其派有五故曰五湖一
名震澤一名笠澤張勃吴錄云五湖者太湖之别名以
其周行五百里三萬六千頃故以五湖名義興記太湖
射湖貴湖陽湖洮湖為五湖酈道元水經注謂長塘湖
射貴湖上湖滆湖太湖為五張守節史記正義云茭湖
游湖漢湖貢湖胥湖皆太湖東岸五灣為五湖虞翻云
太湖有五道東通長洲松江南通安吉霅溪西通宜興
荆溪北通晉陵滆湖西南通嘉興韭溪陸魯望云太湖
上稟咸池之氣一水而五名其名大同小異皆禹貢之
所謂震澤也王勃文襟三江而帶五湖則總言南方之
湖洞庭一也青草二也鄱陽三也彭蠡(一名&KR0034;亭湖即禹貢滙澤)四
也太湖五也
黑水諸儒之說不一程泰之辯之甚悉其一孔穎逹援
酈道元所釋水經有曰黑水出張掖雞山南流至燉煌
過三危山南流入于海程尚書以為此說出於許叔重
而增益以入南海者道元也蓋南海者交趾二廣之
海漢張掖者唐之甘州而燉煌者沙州也甘州之水皆
入積石河河流竟東則其水已非南向况積石既在其
南亦自無緣可以截河南過也程氏之言似為有據然
水之在雍州今名黑水者有六若以為入積石河則是
平涼及寧夏衛之黑水而非張掖之黑水也今輿地圖
肅州有黑水南流去積石幾及三百里不與積石河相
通此為禹貢之黑水無疑但其去南海遼遠而交南久
棄無從考其入海之道咸通中樊綽宣慰安南親行西
南諸夷著為蠻書以載其所親見山川曰蠻水之南入
于南海者凡四區江西珥河麗水瀰渃水皆羅絡西南
諸夷西南入海其間有麗水者古黑水也但綽所案行
者西南諸夷而未及於西北其所稱麗江程氏以為西
行入驃始得至南海是得其下流而不知其上源之為
何如乃程又不取其所稱麗水而指其所稱西珥河謂
與漢志榆葉澤相貫榆葉漸漬成黑又引古黑水祠在
益州者為証不知此黑水乃成都安縣南之黑水而非
禹貢之黑水也至元金仁山又謂西南諸水合而為瀘
水夷人謂黑為瀘瀘水即黑水也經過雲南但名瀘水
至交趾又名歸化水廣處如江東南入海而海道圖自
名黑水口按四川行都司城南有瀘山即瀘水所出今
雍州多黑水尚不知的在何處而乃欲以瀘為黑又考
交趾海口並無所謂黑水口則金氏之言尤不足信也
禹貢貢道皆曰浮于惟冀州無貢道止書島夷皮服夾
石碣石入于河蓋島與碣石字相聯書知為海夷貢道
若梁州厥貢惟璆鐵銀鏤砮磬熊羆狐狸織皮西傾因
桓是來當作一節浮于潛四句是一節梁州是今四川
兼有陜西漢中金沔鞏昌西和成縣秦州湖廣施州等
地若貢物俱從西傾而來是東南至西北登舟矣西傾
因桓是來止言織皮出處與所由來也潛亦非一梁州
三十六江皆是隨處登舟都到沔車行入渭又舟行也
雍州厥貢惟球琳琅玕織皮崑崙析支渠搜西戎即叙
當為一條浮于積石四句為一條西傾在今臨洮府一
云洮即桓西戎即叙猶青州厥貢條中有萊夷作牧也
夏書兖水東流為濟入于河溢為滎又東出陶丘北此
伯禹所知也(歴古地書皆知濟自河北温縣入河自河南滎陽而溢)兖濟二郡正
以是名濟源縣在河東濟南濟北濟陽濟隂皆在河南
自杜預謂濟繇滎陽東過魯之西至樂安入海兖出王
屋入河始釐為二而杜佑李吉甫樂史竇革鄭樵輩遽
援後志謂濟自莽末旱塞不復截河南度而以水經依
取禹貢為疏故唐高宗問許敬宗禹浮濟漯逹于河何
今濟漯斷不相屬對曰兖濟自温入河洑地南出為滎
澤又洑而出曹濮之間汶水從南入之故書又言浮汶
達濟不言合漯漯自東武陽至千乘入河也(漯自濟派至東武陽)
(入河今莘縣北此水入河非濟水入河也)敬宗蓋亦本孔與河並驅而截河
溢出之意不知其時無復滎水汨出滎口者(滎陽水受河流石門)
(㴘之滎口滎澤在今滎澤縣北四十里)謂濟南諸名為出不審是一蔽也
佑說河南之濟使禹所命或以性同或一時衆流湊泛
濟適溢從河南以出而名又奚必洑流之說然禹必不
以一時暫溢之名移疑後世夫水之所出自以不同固
有入而不合行而復出者昔郭緣之於河上源遇書生
問之何知濟與河上源通生曰洛水淬劒正與河水上
源不異物之不同猶鉛錫也北濟既入于河性與河别
不能合混滲漉入地洑行達滎陽而遂溢為滎爾今之
歷下等處發地悉是流水濟所過也東阿之井正濟所
溢故今阿膠止濁住吐下膈而疎痰以濟之性趨下清
而下重故治淤濁逆上之痾以今油水固不同情九夏
之辰冷熱之風亦各為隧豈為必無水過水哉涇渭分
曹南零會地此理不少鄭樵謂山過山則分水過水則
合世無山過山水過水之理謂漢入于江其文止此下
有脫文兖入于河其文亦止于此而溢為滎之上當更
有道渷水數句說經不通不以為脫必以為誤此書生
之篤疾也林之竒以為漢入江濟入河皆合而流大禹
導水自此開以支引之故猶蒙上之名亦以淺鄙測聖
人者庭州覇水金鐵皆漏(庭州㶚水滴滴以手及金鐵器承之皆漏惟瓠葉則否拘)
(夷山中有流水下如飴亦然服之&KR0034;毛落而仙曰駝溺去屯㷐二萬里道安西域記云石駝溺其國有婆羅門)
(守視)&KR0008;延之河日夜流脂(&KR0008;延境内有石油舊說高奴縣出脂水即此水際河石間與泉)
(雜出以雉尾裛之乃采入缶似淳漆然之如麻烟甚濃重沈括取掃為墨松脂不及所謂延川石液者石炭烟)
(亦大黑人衣延川詩所謂二郎山下雪紛紛石烟多似洛陽塵)弱水溺毛黑溪玄髕悉
唐制角(西海島間出如脂而黑金鐵承皆滲去惟角可貯南人以塗木上象至輒不去崑崙以塗身即)
(乘之如家畜)畔怯腐手(婆羅門有畔荼怯水出山石坎中七色或冷或熱能消金石草木手探亦)
(腐取以駝骨石人守之)蓋亦謂之無哉
孔明出師表五月渡瀘今以為瀘州非也瀘州古之江
陽而瀘水乃今之金沙江亦曰黑水其水色黑故以瀘
名之耳沈黎古志孔明南征由今黎州路黎州四百餘
里至兩林蠻自兩林南瑟琶部三程至嶲州十程至瀘
水瀘水四程至弄棟即姚州也今之金沙江在滇蜀之
交一在武定府之江驛一在姚安之左却據沈黎志孔
明所渡當是今之左却也瑟琶一作虱琶兩林今之卭
部長官司也
荆州府志載夷陵州有浣紗河其說云昔伍子胥奔吴
道遇浣紗女即其地也其水色班白若浣紗之色後人
立子胥廟於此按吴越春秋伍員初逃楚難聞太子建
在宋奔往就之既而奔鄭會鄭人殺建乃與建子勝奔
吴越昭關至江漁父渡之遂行入吴疾於中道乞食溧
陽會女子繫綿於瀨水之上筥有飯女子長跪而與之
子胥已餐而去顧謂女子曰掩夫人之壺漿無令其露
女子嘆曰嗟呼妾獨與母居三十年自守貞明不顧從
適何宜餽飯與丈夫虧越禮儀妾不忍也乃自投於瀨
水而死後員入郢而還過溧陽瀨水之上欲報女子以
百金而不知其家乃投金水中而去又按張勃史記註
子胥乞食在丹陽溧陽縣丹陽為今應天府溧陽其屬
邑也邑有投金瀨緣伍員投金而得名唐時立貞女祠
其上李太白為之記
陳陶詩可憐無定河邊骨猶是春閨夢裡人按無定河
在青潤縣東六十里南入黃河一名奢延水又名銀水
輿地記唐立銀州東北有無定河即圁水也後人因潰
沙急流深淺無定故更今名又唐陳祐詩無定河邊暮
笛聲赫連臺畔旅人情函關歸路千餘里一夕秋風白
髮生
韓文步有新船不知者改為涉朱子考異己著其謬蓋
南方謂水際曰步音義與浦通孔戣墓志蕃舶至步有
下碇稅即以韓文證韓文可也柳子厚鐵鑪步志云江
之滸凡舟可縻而上下曰步水經贛水西岸有盤石曰石
頭津步之處也又曰東北逕王步蓋齊王之渚步也又
云鸚鵡洲對岸有炭步今湖南有縣名城步青箱雜記
嶺南謂村市曰墟水津曰步罾步即漁人施罾處也張
勃吴錄地名有龜步魚步揚州有瓜步任昉述異記上
虞縣有石駞步羅含湘中記有靈妃步金陵圖志有邀
笛步王徽之邀桓伊吹笛處溫庭筠詩妾住金陵步門
前朱雀航樹萱錄載臺城故妓詩曰那看回首處江步
野棠飛東坡詩蕭然三家步横此萬斛舟元成原常有
寄紫步劉子彬詩云紫步于今無士馬滄溟何處有神
仙字又作埠今人呼船儈曰埠頭律文私充牙行埠頭
東海中有弱水不勝鴻毛至則必溺故名又西海中亦
有弱水西海今西寧衛西三百里弱水在甘州之西秦
乞伏熾磐討吐谷渾覓地于弱水南大破之覓地降署
為弱水護軍又道經廣野山在北海弱水中
洪水滔天鯀竊帝之息壤以堙洪水(山海經云帝怒令祝融殺之羽山)息生
之土長而不窮(如出入息息肉息錢息婦云者)故有息石(高子勉息石詩字在江陵莊嚴寺或)
(云韞玉)漢元帝時臨滁地涌六里崇二丈所哀帝之世無
鹽危山土起覆章如馳道狀蓋息壤也江陵之壤鏁鎮
水旱(江陵圖經引别錄云子城南門地隆起如伏牛馬去之一夕輒復如故在昔傳為息壤牛馬騰踐或)
(死)昔高從誨鎮渚宫出經其處(萬勝門外)問書記孫光憲對
以伯禹治水自岷至荆定彼泉源之穴慮萬世下有或
泛溢爰以石屋鎮之蓋本之冥洪錄裴相歐獻之事也
(元和初裴宙鎮荆掘之六尺得一石規模樓櫓悉倣荆城其中空徑六尺八寸甚工緻命徙之藩籬間是春淫)
(雨四月不止潦漲莫遏人抱為魚之憂會歐獻乘居楚山馳問之對以事迫鑿石弗及令陶範為江陵城内廣)
(六尺八寸樓堞門閾無少差于南門外八十步掘深六尺埋之當止宙始驚嘆昔人所填從之既瘞祭之夕復)
(隆起獻乃洛中道士博學多聞亦見江陵志)王子融修臧丙之事雷雨驟集
爰屋而記之貽救留者焉(慶歴甲申尚書郎王子融涖渚宫自春不雨遍走羣祀五)
(月壬申與郡僚及此以今地無復隆起而石屋簷且露請掘取驗雖召水沴亦足為快因具畚鍤寘土數百石)
(以備俟旦從事是夕雷雨大至遠近沾洽亟以馨俎薦答醫博士張若水者年逾七十因言兒時見臧大誎丙)
(嘗以久旱發之數尺巨石如屋四面為柱為牖其南隱出門闥之象百夫莫動乃糜以巨索率水兕二百蹄出)
(之大雨而止未及窮其石城者因覆以屋後更為敝纍壇繪為風雷之象陳堯佐不宜之易以龍神皇祐二年)
(子融致仕始為記俾曹吕刻寘之)蘇軾言其屢應然矣(息壤詩序云旁有石記謂)
(不可犯畚鍤所及輒復如故又頗致雷雨歲旱屢發有應)柳子所言龍興寺地天地
之間自多有此(記是永州云負甕而起者尺有五寸夷之復高鍤者皆死云)然鮌以
堙水殛禹復用之彼以障汨而此以填後禍也(淮南子云禹以)
(息壤堙洪水以生土封之意有後泄也)
岑參熱海行云蒸沙爍石然虜雲沸浪炎波煎漢月按
玄奘西域記云淩山蔥嶺北隅坎雪積淩春夏不解懸
釡而炊席冰而寢七日出山有一清池亦曰熱海以其
對凌山不凍故得此名也
江左今有莫愁湖在西城南按古樂府有莫愁樂石城
樂唐書樂志曰石城有女子名莫愁善歌謠石城樂第
二歌云陽春百花生摘插環髻前捥指蹋忘愁相與及
盛年莫愁樂云莫愁在何處莫愁石城西艇子打兩漿
催送莫愁來尚未詳也莫愁盧家女子善歌唱嘗入楚
宫李商隱詩如何四紀為天子不及盧家有莫愁是也
莫愁村今在承天府漢江西石城在州西北晉羊祜所
建鄭谷詩石城昔為莫愁鄉莫愁䰟散石城荒江人依
舊掉舴艋江岸還飛雙夗央王横詩村近莫愁連竹塢
人歌楚些下蘋洲又沈佺期詩盧家少婦鬱金香即此
也按通考載梁武帝詩洛陽女兒名莫愁云莫愁盧家
女洛陽人則莫愁又有兩人矣
吴泉即虞淵見河圖絳象云邠之隘上為扶桑日所升
宣陸之阻上為吴泉月所登此偽書也虞綽逃難易姓
名作吳卓唐高祖諱淵後易作泉詩云酣歌一夜送泉
明是也
湖州有餘英溪餘不溪不今秋韻作方鳩切非也當作
虞韻風無切本作柎說文鄂足也草木房為柎一曰華
下萼通作不詩棠棣之華鄂不韡韡鄭云承華者鄂不
當作柎鄂足也即今言花蔕也此地有梅溪苕溪其泥
相通故曰餘英餘不其義可見矣若作方鳩切則本注
說文云不鳥飛上翔不下來與溪水全不相干涉也
易澤中有火素問云澤中有陽燄如火烟騰騰而起于
水面者是也蓋澤有陽𦦨乃山氣通澤山有隂靄乃澤
氣通山木華海賦隂火潛然唐顧况使新羅詩隂火暝
潛燒是也東坡遊金山寺詩云是時江月初生魄二更
月落天深黑江心似有炬火明飛𦦨照山栖鳥驚悵然
歸臥心莫識非鬼非仙竟何物注引物類相感志山林
藪澤晦明之夜則野火生焉散布如人秉燭其色青異
乎人火按拾遺記東海有浮玉山山下有穴穴中有大
水蕩潏火不滅為隂火正此類也
禮運地出醴泉注王者政平醴泉湧出十洲記瀛洲有
玉膏山出泉如酒味名為玉酒飲數升輙醉令人長生
應劭漢官儀曰酒泉城下有金泉泉味如酒故曰酒泉
述異記海上十洲一曰瀛洲有青丘翠水地生玉酒飲
之長生白孔六帖南昌國有酒山山有泉其味如酒飲
之甚美醉則經月不醒方輿記曰漢宣帝聞谷口縣泉
味如酒故以醴泉名縣醴泉縣志泉在縣東南三十里
周圍數十步深不可測圖經曰醴泉在扶風鄉唐貞觀
中復湧出其味如醴飲之可以愈疾又漢光武中元元
年明帝永平十一年隋開皇二年唐天寳三年宋大中
祥符元年熙寧元年政和五年並有醴泉出
野語曰邵康節曰世有溫泉而無寒火昭德晁氏解云
隂能順陽而陽不能順隂也水為火㸑則沸而熟物火
為水沃則滅矣晉紀瞻舉秀才陸機策之曰隂陽不調
則大數不得不否一氣偏廢則萬物不能獨成今有溫
泉而無寒火其故何也白虎殿諸儒講論班固纂為白
虎通五行篇亦曰有溫水無寒火然今湯泉往往有之
如驪山尉氏駱谷汝水黃山佛迹匡廬閩中等處皆表
表在人耳目坡詩云自憐耳目隘未測陽隂故鬱攸火
山烈觱沸湯泉注安能長魚鱉僅可燖狐兔朱氏晦庵
詩云誰然丹黃𦦨㸑此玉池水蓋謂溫泉之下必有硫
黃礜石故耳獨未見所謂寒火按西京雜記載董仲舒
曰水極隂而有溫泉火至陽而有凉𦦨又抱朴子曰水
性純冷而有溫谷之湯泉火體宜熾而有蕭丘之寒𦦨
又劉子從化篇曰水性宜冷而有華陽溫泉猶曰泉冷
冷者多也火性宜熱而有蕭丘寒𦦨猶曰火熱熱者多
也然則寒火亦有之矣特以耳目所未及故以為無耳
水之異者句容縣半湯湖其水同一壑而半冷半熱熱
可瀹雞皆有魚魚交入輒死石陽縣有井水半青半黃
黃者如灰汁取作粥飲悉作金色氣甚芬馥崇寧一大
井以片石開二竅羃其上一竅汲以造餳一竅汲以為
染若易竅汲之皆不能成其用恒山有雙龍泉相去僅
丈許而一甚甘一甚苦夀州有咄泉人至其旁大呌則
大湧小呌則小湧咄之則湧彌甚無為州有笑泉湧出
石底人有笑聲則泉益滚沸西寧衛有泉聞人足音即
沸
司馬相如上林賦叙上林諸水曰丹水紫淵㶚滻涇渭
八川分流相背而異態灝溔潢漾東注太湖八川自入
大河大河去太湖數千里中間隔太山及淮濟大河何
緣與太湖相涉郭璞江賦云注五湖以漫漭灌三江而
漰沛墨子曰禹治天下南為江漢淮汝東流注之五湖
孔安國曰自彭蠡江分為三入于震澤從為北江而入
于海此皆未嘗詳考地理江漢至五湖自隔山江乃遶
出五湖之下流徑入于海何緣入于五湖淮汝徑自徐
州入海全無交涉禹貢云彭蠡既瀦陽鳥攸居三江既
入震澤底定以對文言則彭蠡水之所瀦三江水之所
入非入于震澤也震澤上源皆山環之了無入川震澤
之委乃多大川亦莫知孰為三江也
水以漳名洛名者最多今略舉數處趙晉之間有清漳
濁漳當陽有漳水灨上有漳水鄣郡有漳江漳州有漳
浦亳州有漳水安州有漳水洛中有洛水北地郡有洛
水沙縣有洛水此槩舉一二耳其詳不能具載考其義
乃清濁相揉者為漳章者文也别也漳謂兩物相合有
文章且可别也清漳濁漳合于上黨當陽即沮漳合流
灨上即漳[泳-永+貢]合流鄣郡即西江合流亳漳渦合流雲夢
則漳鄖合流此數處皆清濁合流色理如螮蝀數十里
方混洛與落同義謂水自上而下投流處也
人有疑水肥石墨事者按地理志言高奴縣洧水上有
肥可用之博物志言酒泉南夀縣南山出泉水大如筥
注地為溝水有肥如肉汁取著器中始黃後黑如凝膏
然極明與膏無異膏車與水碓甚佳北方謂之石漆又
云水肥水經注銅雀臺北曰冰井臺高八丈上有冰室
室有數井深十五丈藏冰及石墨焉石墨可書又然之
難盡亦謂之石炭陸士龍貽兄書三臺上曹公藏石墨
數十萬斤云燒此消後可用然烟中人不知兄頗見之
今送二螺即此物也
唐六典述五行有命禄驛馬湴河之目按沈存中夢溪
筆談曰余在鄜延見安南行營諸將閱兵馬籍有稱過
范河損失問其何謂范河乃越人謂淖沙為范河北人
謂之活沙人馬履之百步之外皆動&KR1043;&KR1043;然如人行幕
上其下足處雖甚堅若遇其一陷則人馬駝車應時皆
没至有數百人平陷無孑遺者或謂此即流沙也又謂
沙隨風流謂之流沙湴字書亦作埿(蒲濫反)按古文埿深
泥也因知術書有湴河者蓋謂陷運如今之空亡也
說略卷三
