說略卷二十六明顧起元撰
珍格
少昊時金鳴於山見拾遺記秦獻公十八年櫟陽雨金
見史記孔子修春秋製孝經既成孔子齋戒向北斗星
辰而拜告備於天乃有赤虹見自上而下化為黃金見
搜神記魏明帝時昆明國貢嗽金鳥常吐金如粟宫人
以金飾釵謂之辟寒金見拾遺記晉陵薛願有虹飲其
釜翕響便竭乃吐金滿釡見異苑陳尚書言嘗有二道
士一黃衣一白衣詣其家求宿夜聞二客床上鍧然有
聲秉燭視之白衣下乃銀人也黃衣復不見見稽神錄
何文買宅梁上有人長丈餘赤幘呼細腰乃金也侯遹
見黃石大如斗收之皆化為金見幽怪錄
水經注言犍為朱提縣山水險竒數百言而不及朱提
銀事亦一漏也朱提銀比之他銀極貴價可益十之五
見食貨志武帝時以銀為幣其文龍直三千其文馬直
五百其文龜直三百至平帝而始有朱提銀耳周穆王
時有燭銀其光可鑒曰天子之寳蓋不以為幣也
說文鉛青金也錫之類能殺蟲毒錫銀色而鉛質也古
稱鉛為黑錫今曰黑鉛是也禮金錫注錫鈏也鑞也今
曰鑞錫是也本草云錫有黑有白錫粉胡粉也當云鉛
粉蓋鉛可燒粉而錫不可燒今之定粉水粉是也古稱
鉛生蜀錫生桂陽今無錫縣有錫山廣信府有鉛山又
曰有銀坑處有之
攻金之工如築冶鳧㮚段桃以金工料言之宜用銅鐵
等物為多特總名曰金錫以分六齊六分其金而錫居
一為鐘鼎之齊五分其金而錫居一為斧斤之齊四分
其金而錫居一為戈戟之齊三分其金而錫居一為大
刃之齊五分其金而錫居二為削殺矢之齊金錫半為
鑑燧之齊使如今時所謂錫則豈堪為斧斤戈戟矢刃
哉㮚氏改煎金錫定火候以青黃黑白之氣而使以鑄
量使如今時所謂錫則豈能聲中黃鍾之宫哉觀史記
平準書及漢食貨志亟稱銀錫漢武帝造銀錫為白金
可以見古者銀與錫通稱白金考工先秦古書當以錫
為銀鉛之總名說文謂錫曰銀鉛之間稍近古意徐氏
不察考工金錫之說殊失許叔重本旨周禮廾人職金
皆言金玉錫石蓋銅鐵銀錫皆取廾煉成言錫而不必
枚舉銅銀鐵也嘗歎漢儒拘爾雅之文於廾人之注直
以錫為鈏鉛爾雅專以銀為白金不思漢時固以錫為
白金其注鐐銀鈑金名物瑣細而於考工金錫之義乃
無所發明曾不若說文能合錫鉛以言錫也職方氏於
揚州言金錫荆州言銀以今出産之地言之則銀在揚
而錫在荆錫亦銀也特以荆揚地利互文見之爾若如
今人分别銀錫則考工所謂金錫於理有不通者故著
其說使讀考工記者無惑焉今世用物銅鐵為多經文
絶少言銅亦罕言銀鐵考工言金者鐵銅在其中言錫
者銀鉛在其中合而言之總曰金錫爾聞決銀者言錫
能賊他金似不宜混合然物各有用攻金之工不一銅
鐵及鍮銅得銀愈佳鑄銅得鉛益骨金錫相須尚矣
世言錢起於太公九府圜法前漢志云凡貨金錢布帛
為用夏殷以來其詳靡記漢鹽鐵論亦曰夏后以貝殷
以紫石後世或金錢刀布是周以前未用錢也然太公
六韜曰武王入殷散鹿臺之金錢以與殷民史記曰紂
厚賦斂以實鹿臺之錢又曰散鹿臺之錢以賑濟貧民
高謙之曰昔禹遭大水以歷山金鑄錢救人之困湯遭
大旱以莊山之金鑄錢贖人之賣子是三代皆已鑄錢
不但周也
按志云黃金方寸為斤又云一斤即一金也四兩為一
斤又曰一斤十六兩愚謂漢書明有賜千金及賜金千
斤之異則一金當為四兩而一斤為十六兩也按漢食
貨志武帝時錢益多而輕物益少而貴乃制白金三品
其一曰重八兩環之其文龍名白撰直三千二曰以重
差小方之其文馬直五百三曰復小橢之其文龜直三
百是其時號錢輕昂銀以為幣而八兩直三千八錢止
直三百也今錢之極重而精者
世宗朝嘉靖錢每銀一兩直錢七百尚以兩錢當漢錢
一也王莽當簒漢時造錢貨有六品契刀錯刀之類不
論而銀貨二品黃金一斤直錢萬銀八兩為一流朱提
銀一流直錢一千五百八十他銀一流直錢一千朱提
銀出犍為至精價不可憑以他銀與黃金計之金一斤
當直他銀五斤金一兩直他銀五兩也正與今不異若
金四兩為斤計之則金一兩當直他銀二十兩也漢黃
金賤而白金貴必不縣絶乃爾又以王莽𫝊言之羣公
奏故事聘皇后黃金二萬斤為錢二萬萬則一斤萬錢
之說合矣漢賜霍光黃金七千斤當為錢七千萬也周
勃黃金五千斤錢五千萬也然銀八兩而直錢一千則
八錢止直一百也錢之貴三倍於武帝時矣董賢家財
總錢四十三萬萬算之在武帝時當直龍文白撰直金
一千六十六萬六千兩在居攝時為他銀三千四百四
十萬餘兩居攝正係哀帝一二年賢家錢直當以後為
準後漢供南單于歲一億九十餘萬西域七千四百八
十萬然則一億為一萬萬也又段熲征諸羌議以騎五
千步萬人車三千兩三冬二夏費約五十四億為五十
四萬萬也靈帝賣官公為錢千萬卿五百萬若以前漢
錢直計之是公當出黃金五百斤卿二百五十斤是時
南單于西域皆賓服而歲供一為黃金一萬九十斤一
為黃金七千四百八十斤而三歲征羌之費直黃金五
十四萬斤矣萬萬無此理按桓帝時貨輕而財薄欲改
鑄大錢以劉陶言而止然則是時錢不能西漢十之一
也以後鵝眼綖環之類而錢日賤斗米一萬則又千百
而一也或輕或重可準則約略言之孝武元狩五年至
平帝元始中凡一百十五年成錢二百八十萬萬而宋
神宗熙寧八年每年鑄銅鐵錢五百四十九萬九千二
百三十四貫凡貫緡皆百錢當為五萬四千萬九百二
十三萬四千文不四十歲而鑄漢百十五年錢若以千
錢為貫緡又當十倍蓋漢錢精而貴其價六倍於今之
上錢唐宋錢薄小而賤什不能當今上錢一也至於黃
金則漢甚多而易得今極少然其價貴僅十分踰二耳
不甚懸也每見漢黃金以為富於後世數十倍見唐宋
錢緡以為富於漢數十倍要而言之漢實富也
郭子儀𫝊云每歲月俸毋慮二十四萬緡一緡為百錢
則當二千四百萬錢也若一緡為千錢則十倍之矣又
每入朝上命魚朝恩元載迭為主一宴至費錢十萬緡
按唐自開元二十四年六月總定一品月俸料八千食
料千八百雜用千二百防閣十五千通計二十四千二
百然則一歲俸入錢當為二十九萬四百僅二千九百
緡餘耳汾陽縱所兼十餘職皆極品安能百倍其數邪
且一宴之費為十萬緡亦當為萬餘金矣當是時天下
方遭亂戶口歲入有限必不能爾抑史夸言之也
唐食貨志云武德四年鑄開元通寳徑八分重二銖四
系積十錢重一兩得輕重大小之中其文以八分篆隸
三體又云開化二十六年已後錢甚惡詔所在置監鑄
開元通寳錢京師庫藏皆滿肅宗上元元年以開元舊
錢一當十孔毅夫云開元通寳錢給事中歐陽詢撰文
并書四環可讀俗不知以為開元錢明皇所鑄六典謂
之開元通寳司馬光云薛璫唐聖運圖云初進蠟樣文
德皇后搯一甲故錢上有甲痕焉凌璠唐錄政要以為
竇皇后是時竇后已崩文德皇后未立今皆不取李審
言記聞云唐之錢文如乾元開元曰重寳通寳世俗淺
者有云乾重開通朝士尚有如此言者尤可笑也馬永
卿云開元通寳蓋唐二百八十九年獨鑄此錢洛并幽
懷等州皆置監故開元錢如此之多而明皇紀號偶相
合耳有左挑開元錢雙挑開元錢篆字開元錢封寅曰
武宗會昌五年鑄開元錢令廢天下佛寺像宰相李德
裕請以廢寺銅鐘佛像及僧尼瓶碗等物命所在鑄錢
揚州節度使李紳乃以所廢寺鐘鑄錢背皆昌字以表
年號又有勅令鑄錢所各加本郡州號名為背文
其異域及偏霸僭國所鑄錢有可攷者得一元寳又順
天得一唐史思明僭鑄保大元寳江南主李景鑄又有
唐國通寳大唐通寳皆南唐元宗所鑄也壽昌元寳遼
道宗壽昌年鑄大興平寳錢之鏝有丁字疑五代僭鑄
錢也大德重寳偽殷王建所鑄錢之鏝有殷字者乾元
重寳偽漢劉儼所鑄永平元寳通正元寳天漢元寳皆
前偽蜀王建鑄光天元寳咸康元寳皆前偽蜀王衍鑄
廣正通寳前偽蜀孟昶改元鑄乾亨通寳宋太平興國
七年遼主耶律隆緒鑄統和元寳宋太平興國八年耶
律隆緒鑄太平元寳宋天禧五年耶律隆緒鑄清寧通
寳宋至和二年耶律隆緒鑄咸雍通寳宋至平二年耶
律洪基鑄太康元寳宋熙寧七年耶律洪基鑄太康通
寳同上大安元寳宋神宗元豐七年耶律洪基鑄乾純
元寳徽宗崇寧元年耶律延基鑄天慶元寳宋政和二
年契丹國主在燕山府鑄阜昌重寳高宗建炎四年知
濟南府劉豫叛降金金人以山東河南陜西為齊國立
豫僭號改元阜昌大定元寳金世宗鑄鏝有申酉字正
隆元寳金海陵王鑄於太原府至大通寳元武宗鑄皇
慶通寳元仁宗鑄至治通寳元英宗鑄政和通寳至正
通寳元順帝年號又三韓重寳楷書一樣東海通寳楷
書篆二樣東國重寳海東通寳海東重寳朝鮮通寳真
書以上係東海蕃錢也
其博戲中私鑄錢者合門清吉秦將散騎鏝有騎馬將
軍稱心遂意鏝有硺出入通泰鏝有馬鞍天下太平長
命富貴封矦拜相忠孝𫝊家金玉滿堂五男二女花生
不老鏝有云花草團圓二字八卦錢面有八卦爻文命
錢面有十二屬生者龍鳳文錢等樣
宋洪遵所□泉志其正用品則虞錢夏錢商錢周錢景
王錢齊錢晉錢楚錢趙錢秦錢秦半兩錢漢莢錢八銖
錢四銖錢三銖錢半兩錢五銖錢鍾官赤側錢後漢五
銖錢四出文錢魏五銖錢蜀直百錢直百五銖錢傳形
五銖錢吳大泉五百錢大泉當千錢宋四銖錢當兩大
錢孝建四銖錢二銖錢景和錢鵝眼錢梁五銖錢公式
女錢五銖鐵錢大吉鐵錢大道鐵錢大富鐵錢當十錢
四柱錢陳五銖錢大貨六銖錢後魏太和五銖錢五銖
錢永安五銖錢永安土字錢西魏五銖錢東魏永安五
銖錢北齊常平五銖錢後周布泉錢大布錢永通萬國
錢隋白錢唐開元錢乾封錢乾元十當錢重輪錢小乾
元錢大歷錢開元大錢建中錢新開元錢咸通錢後唐
天成錢晉天福錢漢漢通錢周周通錢偽品有項梁大
錢吳王濞半兩錢鄧通半兩錢王莽大錢小錢貨泉錢
公孫述鐵錢董卓小錢五銖錢沈充小錢張軌小錢王
則河陽錢史思明得一錢順天錢李景永通錢開元鐵
錢唐國錢大唐錢王建永平錢通正錢天漢錢光天錢
王衍乾德錢咸康錢孟㫤廣政錢鐵錢劉龑乾亨錢鉛
錢馬殷乾封錢天策錢錢俶錢王審知錢開元鐵錢王
延羲永隆錢王延政天德錢馮洪大興錢劉仁恭土錢
劉守光應天錢不知年代品有平當五銖錢大泉四出
錢大泉五銖錢雙五五銖錢左右五銖錢太元貨泉錢
通行貨銖錢兩銖錢續銖錢兩柱錢女錢雉錢對文錢
五銖錢定平錢傅形半兩錢太平四錢兩嗇錢一文錢
四曲文錢永光錢五金錢太朝錢天鎮錢萬歲錢大興
錢大千錢天感錢古錢古文錢三字錢千字錢黃河錢
天品有天帝錢寳錢咸陽錢金五銖錢五銖錢刀布品
有白金三品契刀錯刀大布次布第布壯布中布差布
厚布幼布么布小布貨布大黃布刀古刀布蒙城古刀
長平古刀沂州艮刀長平異布藕心錢蟻鼻錢古銅片
又異布十四種外國品有罽賓國錢烏弋山離國錢安
息國錢大月氐國錢泥婆羅國錢何國錢康國錢拔汗
國錢條支國錢拂菻國錢大食國錢因墀國天壽錢日
本國和同錢神功錢萬年錢隆平錢乾文錢屋䭾國梵
書錢疏勒國五銖錢龜兹國五銖錢吐蕃國蕃書錢倭
國延喜錢梵字錢契丹國天贊錢應歷錢重熙錢清寧
錢大康錢大安錢壽昌錢乾統錢天慶錢千秋錢高麗
國海東錢三韓錢東國錢闍婆國梵書錢交趾國黎字
錢大秦國錢三佛齊國錢佛湼國錢東沃沮國錢新羅
國錢高昌國錢波斯國錢女國錢大月氐國錢小月氐
國錢中天竺國錢于闐國錢投和國錢阿耆國錢屈支
國錢覩貨邏國錢梵衍那國錢迦畢試國錢那揭羅曷
國錢健䭾邏國錢室羅伐悉氐國錢羯若鞠闍國錢鉢
邏那伽國錢波羅泥斯國錢尼波羅國錢摩揭陁國錢
伊爛孥鉢伐多國錢憍薩羅國錢摩突羅國錢乾陁越
國錢杜薄國錢康居國錢末禄國錢軒渠國錢三童國
錢阿鈎羌國錢舍衛國錢層檀國錢裸人國錢驃國錢
碎葉國錢巴氏錢倓錢賨錢沙州玉錢竒品有臺主衣
庫錢羅紋錢翅紋錢北斗錢軒轅錢柄文錢日月錢非
文錢雙五錢雙十錢星月錢四五錢八星錢鯨文錢兔
犬錢明月錢四神錢萬國錢龍文錢三雀錢龜背錢水
波紋錢雙星錢玄武錢千秋錢龍鳳重輪錢雙鳳錢雙
魚錢四事錢單面龍鳳錢龍鳳錢藕心錢神品有輕影
錢淯水錢會稽船錢青溪宅錢太平錢齊興郡錢齊安
郡錢令公百爐錢廣宗郡錢偽趙錢軒轅錢孫先生錢
桐城錢白雀錢壽春錢應元錢北海鐵錢嚴君平錢科
斗錢鷰口洞錢厭勝品有永安五男錢七夕錢福慶錢
撒帳錢男錢辟兵錢千金錢豐樂錢君宜侯王錢長年
錢富錢五男二女錢天下太平錢
路史有軒轅氏金長寸七分重十二銖其文作□王存
乂云軒轅字合為一按古封禪文與此正同太昊氏之
棘長寸七分肩廣一寸足間六分有肉好幕作&KR0034;斤一
金作舌芒又寳鼎尉王博家有一布長寸六分肩廣八
分首廣五分足間二分重六銖面文作□昊乃帝昊字
幕文作□所謂了傍斜畫蓋義字也又董令昇家有一
種長寸八分額廣六分肩廣寸一分奇足間五分重十
二銖面文作父炅幕文作奭皆太昊字也考之盄鐘帝
直作二則此立之□信為帝字又封禪文昊作炅可見
神農貨曰一金其為幣衆有一種長二寸六分首廣寸
六分有肉好無輪郭足間正圓面文六字背文一字又
一種長二寸四分上廣寸五分下廣寸三分首廣六分
足間五分重八銖無好及肉郭面七字縱横神農幣也
又有一大錢徑寸五分重七銖好圓無輪郭狀如半兩
銅色純赤左有□字鈎畫甚精神字也又少昊氏貨長
寸七分肩廣一寸足間六分有好面有七舌□七化字
□&KR0146;字舌金字天寳元年李幼奇得一種文作隆&KR0008;乃
高陽氏金也長寸一分下廣九分首長廣各五分向上
漸闊足支四分間廣三分背文如八字帝嚳貨□斤一
金長寸八分肩廣寸一分足間五分正圓重十二銖無
好郭又李涿家有黃帝貨長二寸一分肩廣寸七分枝
長六分間四分半首廣七分質厚重二十八銖其文作
□吕二斤全幕文&KR0034;又二種大小輕重與此正等六字
亦同但倒書之其&KR0034;作□此幣之最大者又舜策乘馬
長二寸上廣寸二分下寸三分首長廣各七分足間五
分正圓文尚全□正□□背面肉好皆有周郭又葛天
氏之幣其文作&KR0008;尊盧氏之幣其文作&KR0034;又長平布中
有高陽氏金其文作□以舌一及作□□□□□□□
□凡五種有肉郭又一種其文作□□□□一幕文皆
全
今人數錢百錢謂之陌者其實只是百字如什與伍耳
唐自皇甫鎛為墊錢法至昭宗末乃定八十為百漢隱
帝時五司使王章每出官錢又減三錢以七十七為百
輸官仍用八十至今輸官錢有用八十陌者唐書開元
錢重一銖四參今蜀郡亦以十參為一銖參乃古之絫
字恐相傳之誤耳
太宗賜房玄齡黃銀帶顧謂玄齡曰昔如晦與公同心
輔政今日所賜獨見公因澘然流涕程氏繁露以為黃
銀者何物其殆鍮石也若以鍮帶而賜大臣何足貴者
按禮斗威儀曰君乘金則黃銀見當是瑞物也
玉有山玄文者有水蒼文者有白如截肪者有赤如雞
冠者有黑若純漆者有黃若蒸栗者以于闐國所産為
最見財貨源流唐天寳中興國獻軟玉鞭屈之則首尾
相就舒之則勁直如繩武宗會昌九年夫餘國貢火玉
色赤光照數十步積之可以然鼎置之室中則不復挾
纊見杜陽編寧王有煖玉鞍見天寳遺事元載紫龍髯
拂刻紅玉以為環紐見杜陽編肅宗賜李輔國玉辟邪
二各長一尺五寸奇巧非人間所有其玉之香可聞於
數百步雖鏁於金函石匱終不能掩其氣或以衣裾誤
拂則芬馥經年縱澣濯數四亦不消歇見孔氏六帖
白樂天琵琶行楓葉荻花秋瑟瑟此句絶妙楓葉紅荻
花白映秋色碧也瑟瑟珍寳名其色碧故以瑟瑟影指
碧字讀者草草不知其解也今以問人輒答曰瑟瑟者
蕭瑟也樂天又有暮江曲云一道殘陽照水中半江瑟
瑟半江紅此瑟瑟豈蕭瑟哉正言殘陽照江半紅半碧
耳
琥珀出罽賓國藥名博物志一名江珠謂松脂淪入地
千年化茯苓茯苓千年化琥珀今泰山有茯苓而無琥
珀永昌有琥珀而無茯苓又桃瀋入地所化虎目光入
地化物如琥珀後漢書哀牢夷虎魄廣雅曰虎魄生地
中其上及旁不生草深者八九尺大如斛削去皮成虎
魄如斗初時如桃膠凝堅乃成雜俎又言龍血入地為
琥珀南蠻記寧州沙中有折腰蜂岸崩則蜂出土人燒
治以為琥珀
琉璃魏略本質是石乃大秦國出赤白黑黃青綠縹紺
紅紫十種流離此蓋自然之物采澤光潤踰於衆玉其
色不恒今俗所用皆銷冶石汁加以衆藥灌而為之尤
虚脆不貞實非真物也魏太祖為琉璃行殿容百人晉
滿奮坐琉璃窗内有寒色元載家有琉璃盤一尺面小
說丐者媚兒有琉璃缾唐末尚琉璃釵釧唐宰相名投
於琉璃缾中
瑪瑙品類多不同出産有南北其實一石卵爾大者如
斗其體質堅硬碾造費工若南瑪瑙産大食等國色正
紅而無瑕可作杯斝器具生西北者色青黑謂之鬼面
青赤須間以紅色如珠絲者為妙若靈夏瓜沙羌地磧
中間得之者尤奇有柏枝瑪瑙質如冰玉上有枝葉儼
如柏枝又有金子瑪瑙黑白相間大不過一二寸又有
合子瑪瑙質理純黑中間白綠者可作數珠間隔又有
夾胎瑪瑙正視之則瑩白光彩倒視之則若凝血蓋一
物而有兩色也出西羌砂磧中世不多見有紫雲瑪瑙
者今和州産者可作屛障卓面等用實一石爾又丹邱
之野多鬼血化為丹石則瑪瑙也見拾遺記黃帝時有
瑪瑙甕堯時猶存見十洲記唐開元龜兹國進瑪瑙枕
枕之十洲三島在夢中帝號游仙枕見天寳遺事武帝
會昌中渤海貢瑪瑙櫃裴行儉有瑪瑙盤見唐史
玻璃一作頗黎一作玻瓈西國寳千年冰化故曰冰玉
今有外國所市玻璃杯鏡乃燒成者又有五色小缾值
極高其質俱自銷冶所成非所謂冰玉也恐别是一種
耳
靺鞨國名古肅慎地也其地産寳石大如巨栗色紅赤
中國謂之靺鞨文與可朱櫻歌云君王午坐鼓猗蘭翡
翠一盤紅靺鞨又葛魯卿西江月詞云靺鞨斜紅帶柳
皆用靺鞨事
晉王衍神姿高徹如瑶林玉樹唐王勃與兄勔勮皆才
美故人號之曰三珠樹如(闕)言可人坐上三珠樹
皆本諸此初不解所謂每疑以為如稱玉樹瓊枝之流
而山海經又言崑崙之墟北有珠樹文玉樹玗琪樹實
皆樹也梁吳筠詩安得崑崙山偃蹇三珠樹三珠樹始
荄絳葉凌朱虚山海經三株樹生赤水上為樹如柏葉
皆為珠聞嶺南海商下嶴者言有珠子樹其珠生於蚌
中蚌生於樹上綴著不解而樹乃生於石石在海底蜑
戸鮫人泅於水中鑿石得樹其樹如楊柳枝良可愛也
疑始釋然蓋亦珊瑚樹琅玕樹之生成者也
爾雅論貝曰大者魧小者鯖餘貾黃白文餘泉白黃文
&KR0008;大而險&KR1853;小而橢漢朱仲相貝經曰貝盈尺狀如赤
電黑雲謂之紫貝素質紅黑謂之珠貝青地綠文謂之
綬貝黑文黃畫謂之霞貝紫愈疾珠明目綬消氣障霞
伏蛆蟲雖不能延齡增壽其禦害一也復有下此者鷹
喙蟬脊以逐温去水無奇功貝大者如輪文王請大秦
貝徑半尋穆王得其殼懸於昭觀秦穆公以遺燕鼂可
以明目遠察宜土宜金南海貝如珠礫白駮其性寒其
味甘止水毒浮貝使人寡無以近婦人黑白各半是也
濯貝使人善驚無以親童子黃脣點齒有赤駮是也雖
貝使病瘧黑鼻無皮是也皭貝使胎消勿以示孕婦赤
帶通脊是也慧貝使人善忘勿以近人赤幟内殼赤絡
是也醟貝使童子愚婦人淫有青脣赤鼻是也碧貝使
童子盜脊上有縷句脣是也雨則重霽則輕委貝使人
志強夜行伏迷鬼狼豹百獸赤中圓是也雨則輕霽則
重仲受此經於琴高曾獻珠於武帝不知所之嚴助為
會稽太守仲又出遺助徑尺之貝并致此文
史稱窮奢極欲者前漢王氏五侯羣弟爭為奢侈賂遺
珍寳四面而至羅鍾磬舞鄭女作倡優狗馬大治第舍
起土山漸臺洞門高廊閣道連屬相望後漢郭況起高
閣以量金玉錯雜寳以飾臺榭懸明珠四垂晝視之如
星夜望之如月梁冀大起第舍妻孫壽亦對街為宅殫
極土木互相誇競堂寢皆有隂陽奥室連房洞戸柱壁
雕鏤加以銅漆窗牖皆有綺疏青瑣圖以雲氣仙靈臺
閣周通更相臨望飛梁石磴陵跨水道金玉珠璣異方
珍怪充積私室遠致汗血名馬又廣開園囿採土築山
十里九坂以象二崤深林絶澗有若自然奇禽馴獸飛
走其間冀壽共乘車車張羽蓋飾以金銀游觀第内多
從倡伎鳴鐘吹管酣謳竟路或連繼日夜以騁娛晉石
崇婢美艷千餘人常擇其姿容相類者數十人裝飾衣
服大小一等調四方玉付工為倒龍之珮縈金為鳳冠
之釵結紳繞楹而舞欲有召者不呼姓名悉聽珮聲視
釵色各含異香使行而笑語則口氣從風而颺又屑沈
水香末布象牀上使所愛踐之無跡者即賜珍珠百篚
初最幸為翾風後翾風退房幸綠珠珠弟子宋禕有國
色善笛後入明帝宫中齊蕭宏後庭數百千人皆極天
下之選所幸江無畏器服珍異侔於東昏潘妃寳&KR1231;直
千萬羊侃在衡州於兩艖符起三間通梁水齋飾以珠
玉加之錦繢盛設帷屏列女樂乘潮解纜觀者填溢嘗
宴北使陽斐賓客三百餘人食器皆金玉雜寳奏三部
女樂及夕侍婢百餘人俱執金花燭魚弘侍妾百餘不
勝金翠服翫車馬冠絶一時有眠牀一張皆是蹙柏四
面周匝無有一異通用銀縷金花福壽兩重為脚後魏
高陽王元雍居第匹於帝宫白壁丹楹窈窕連雲僮奴
六千妓女五百隋珠照日羅衣從風時河間王琛欲敵
之造文柏堂如徽音殿置玉井金罐以五色絹為繩伎
女三百盡皆殊色求西域千里馬其次七百里者十餘
匹皆有名字以銀為槽金為環瑣嘗會諸王陳諸寳器
金缻銀甕百餘口甌擎盤盒稱是餘器有水精鉢瑪瑙
琉璃盌赤玉巵數十枚工作奇妙中土所無又陳女樂
及諸名馬復引諸王案行府庫錦罽珠璣冰羅霧縠充
牣其内謂人曰不恨我不見石崇恨石崇不見我隋楊
素後庭伎妾曳綺羅者以千數第宅奢侈僭擬宫禁有
鮑亨者善屬文殷胄者工草隸竝没為家奴秦王楊俊
為妃作七寳羃䍦車不可載以馬負之而行又為水殿
香粉塗壁玉砌金階梁柱榱棟之間周以明鏡間以寳
珠極瑩飾之美與賓客伎女絃歌其上唐張易之為母
阿臧造七寳帳鋪象牙床織犀角鼲貂褥蛩蟁氊汾晉
龍犀臨河鳳翮為席宗楚客造一宅皆是文柏純帖沉
香和紅粉泥壁文石為階砌安樂公主造定昆池四十
九里累石為山以象華岳引水為澗以象天津飛閤步
檐斜橋磴道衣以錦繡畫以丹青飾以金銀瑩以珠寳
又為九曲蓮花臺泉於臺湧出窮天下之壯麗楊國忠
諸姨弟五家聮亘治錦繡琢金玉者大抵千人變化若
神仙每帝幸華清宫五家隊合炯若萬花川谷成錦繡
遺鈿墜舄瑟瑟珠翠狼藉於道香聞數十里宅中沉香
亭禁中遠不逮虹霓屏風雕刻前代美人形服玩衣服
皆衆寳雜砌水精為地外以玳瑁水犀為押絡以珍珠
瑟瑟非人力所製元載芸輝堂于闐香芸潔白如玉屑
以塗壁沈檀為梁棟金銀為戶牖中設前虹霓屏風紫
綃帳輕疎而薄風不能透冬温夏凉有龍髯紫拂色如
爛椹削水晶為柄刻紅玉為環紐所幸薛瑶英肌體自
香處金絲帳却塵褥李昌䕫在荆州打獵大修裝具其
夫人獨孤氏亦出女騎一千皆著紅繡襖錦鞍韉鳳靴
銀鐙于頔在襄州點山燈油一上二千石南宋張循王
孫張鎡宴客牡丹會既集坐一虚堂寂無所有俄問左
右云香發未答云已發命卷簾則異香自内出郁然滿
坐羣伎以酒殽絲竹次第而至别有名伎數十首戴牡
丹衣領皆繡如其色歌昔人所作牡丹詞進酌而退前
後花與伎凡十易杯器皆如其色酒竟歌者舞者數百
人列行送客燭光香霧歌吹雜作怳然若仙遊又如晉
劉威碩在蜀車服侈靡艷妾數十能為聲樂悉教誦靈
光殿賦謝靈運門故恒數百人室宇華曠盡山泉之美
車服鮮麗衣裳器物多改舊形世共宗之宋徐湛之産
業甚厚宇舍園池貴游莫及伎樂之美冠絶一時門生
千餘皆三吳富人子姿質端美衣服鮮麗每出入行游
塗巷盈滿齊徐君蒨為湘東王諮議文冠一府新聲艷
語人多諷習尤長部書問無不對善絃歌好聲色侍妾
數十皆佩金翠曳羅綺服翫悉以金銀閉門盡日酣飲
有時載伎肆意游行荆楚山川靡不游踐右弇州說部
所載當其生存為俗士所艷及其零落山丘與貧無置
錐者同作一丘土耳如梁冀石崇楊國忠張易之之流
求死牖下如匹夫猶不可得是則富侈之為禍甚烈也
書以為戒
說略卷二十六
