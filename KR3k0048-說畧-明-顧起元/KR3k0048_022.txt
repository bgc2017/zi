說略卷二十二明顧起元撰
工考上
輅車奚仲作見李尤銘華蓋黃帝作見古今注曲蓋太
公作見古今注指南車古今注云黃帝作沈約宋書云
周公作尾扇殷高宗因雉雊作見古今注旄頭飾騎列
異傳云秦文公作玄中記云始皇作旃冕黃帝作見世
本弁魯昭公作見世本几黃帝作見李尤銘五明扇舜
作見古今注城郭鯀作見世本宫室禹作見世本市神
農作見古文權度量伶倫作見吕氏春秋衣裳胡曹作
見吕氏春秋九府錢太公作見漢書耒耜神農作見古
史世本云倕作樓犂皇甫隂作見魏略鹽夙沙氏作見
世本酒儀狄作見吕氏春秋駕臘作堯臣也見世本筆
舜作見博物志紙蔡倫作見東觀雜記圍棋堯作見世
本博烏曹作見世本側楸棋局齊武陵王曄作見馮鑑
續事始彈棋劉向作見東觀雜記樗蒲老子作見博物
志蹴踘黃帝作見博物志雙陸曹植作見後魏李邵序
蔵彄漢武帝作見辛氏三秦記四維晉墊衛尉作見李
秀賦象戲周武帝作見後周書粉紂作見博物志笄女
媧氏作梳赫胥氏作珠翠冠文王作瓦桀作鏡尹壽作
見玄中記釡甑黃帝作見古史釡神農作見周書鋸鑿
孟莊子作見古史箕帚夏少康作見古史磚烏曹氏作
見古史井伯益作見博物志石磑公輸作見世本銚倕
作見世本冶蚩尤作見尸子陶神農作見周易舂雍文
作黃帝法也見世本網羅勾芒作見世本綸鉤詹何作
見劉子舟黃帝作見周易瓦棺土暨舜作見古史牆舜
作見淮南子臺榭黃帝作見黃帝内傳碑無懷氏封太
山刻石紀功見管子硯黃帝作帝鴻氏硯見西京雜記
筮巫咸作見世本蠶絲黃帝妃西陵氏作見皇圖要紀
布帛黃帝作見漢志錦堯時海人作見拾遺記繡舜仝
禹制為衣服見正義壇墠黃帝作見内傳木像黃帝臣
左倣作見仙傳拾遺戰艦伍員作鉦黃帝作見内傳鞀
倕作見吕氏春秋冕黃帝作見通典水車漢馬鈞作見
魏略機杼伯余作黃帝臣見淮南子竈炎帝作見淮南
子鼎黃帝作見六帖香毬漢丁緩作見西京雜記漆噐
舜作見韓子
圭鎮寳也笏服飾也圭則執之以為信笏則執之以為
飾晦菴言笏只是君前記事指畫之具不當執之於手
然古者天子亦有笏豈亦藉此以記事指畫乎蓋朝章
之服飾也但天子之笏以玉為之其制似圭而天子與
公侯伯之圭上銳下方其形類笏故後人或誤以圭為
笏然笏者非執則搢不可須臾去身者也若圭則天子
以禮神諸侯以朝見天子不過於當用之時暫捧之而
即奠之不常執也嘗見繪禮圖者繪上公衮冕執桓圭
在手如秉笏之狀是矣至卿大夫無圭璧刻端冕盛服
而執所謂羔鴈者在手殊為可笑蓋誤以圭為笏誤以
鎮信之具為服飾之具故也
古王者所用圭璧節璽虞有五瑞桓圭信圭躬圭榖璧
蒲璧周典瑞有大圭鎮圭又有牙璋璧羡琬圭琰圭又
掌節有玉節角節虎節龍節人節符節璽節旌節秦有
傳國璽皇帝行璽皇帝之璽皇帝信璽天子行璽天子
之璽天子信璽漢文帝初為銅虎符竹使符北齊有督
攝萬機印唐有神璽受命璽晉天福有皇帝受命寳同
光中有皇帝受命之寳宋太宗有承天受命之寳真宗
有恭膺天命之寳天下同文之寳禁中有天下合同之
印御前之印書詔之印北齊有玉麟符唐有銀兔符銅
魚符雙龍符青龍符朱雀符騶虞符玄武符宋有勑走
馬銀牌宋又有欽崇國祀之寳昭受乾符之寳鎮國神
寳定命寳大宋受命中興之寳
歴代傳國璽紹聖三年咸陽縣民叚義斸地得古玉印
光照滿室上之詔禮部御史臺以下參驗翰林承旨蔡
京等奏曰所獻玉璽色綠如藍溫潤而澤其文曰受命
於天既壽永昌且曰以歴代正史考之文曰皇帝壽昌
者晉璽也曰受命於天者後魏璽也有德者昌唐璽也
惟德允昌後晉璽也則既壽永昌者秦璽可知余按通
考載秦璽文曰受天之命皇帝壽昌與此不合又云得
藍田白玉為璽與色綠如藍者亦不合意宋所得或非
秦璽京等獻諛之說未可知也僧約貞有玉璽譜姚察
有傳國璽考徐令信有玉璽正錄
周禮璽節鄭氏註云璽節者今之印章也按許慎說文
云印執政所持信也衛宏曰秦以前民皆以金玉為印
龍虎鈕惟其所好然則秦以來天子獨以印稱璽又獨
以玉羣臣莫敢用也七雄之時臣下璽始稱曰印漢制
諸侯王金璽璽之言信也古者印璽通名漢舊儀云諸
侯王黃金璽槖駝鈕文曰璽謂刻曰某王之璽列侯黃
金印龜鈕文曰某侯之章中二千石銀印龜鈕文曰章
千石六百石四百石至二百石以上皆銅印鼻鈕文曰
印建武元年詔諸侯王金印綟綬公侯金印紫綬中二
千石以上銀印青綬千石至四百石以下銅印黑綬及
黃綬陳制金章或龜鈕貔鈕獸鈕豹鈕銀章或龜鈕熊
鈕羔鈕鹿鈕銀印或龜鈕兔鈕銅印率環鈕吾衍云漢
有摹印篆其法只是方正篆法與隷相通王俅嘯堂集
古錄所載古印正與相合凡屈曲盤回唐篆始如此今
碑刻有魯公官誥尚書省印可考其說漢晉印章皆用
白文大不過寸許朝爵印文皆鑄蓋擇日封拜可緩者
也軍中印文多鑿蓋急於行令不可緩者也古無押字
以印章為官職信令故如此耳唐用朱文古法漸廢至
宋南渡絶無知此者故後宋印文皆大繆軒齋等印古
無此式唯唐相李泌有耑居堂白文玉印朱文印用雜
體篆不可太怪白文印用崔子玉寫張平子碑上字及
漢器上并碑蓋印章等字最為第一有人依款識字式
作印此大不可蓋漢時印法不曾如此三代時無印周
禮雖有璽節及職金掌其媺惡揭而璽之之說註曰印
其實手執之印也正面刻字如秦氏璽而不可印印則
字皆反矣古人以之表信不問字反淳朴如此若戰國
時蘇秦六印制度未聞淮南子人間訓曰魯君召子貢
授以大將軍印劉安寓言而失辭耳道號唐人雖有不
曾有印固不可以道號作印用也李陽冰曰摹印之法
有四功侔造化冥受鬼神謂之神筆畫之外得微妙法
謂之竒藝精于一規矩方圓謂之工繁簡相參布置不
紊謂之巧趙彥衛云古印文作白文蓋用以印泥紫泥
封誥是也今之米印及倉厫印近之矣自有紙始用朱
字間有為白字者通典云北齊有木印長一尺廣二寸
五分背上有鼻鈕長九寸厚一寸廣七分腹下隠起篆
文曰督攝萬幾惟以印藉縫今齪合縫條印蓋原於此
秦有八體書三曰刻符即古所謂繆篆五曰摹印蕭子
良以刻符摹印合為一體徐鍇謂符者竹而中刻之字
形半分理應别為一體摹印屈曲填密則秦璽文也子
良誤合之耳
馬大年攷唐秘書省有裝潢匠六人以為恐是今之表
褙而未詳潢義按姚亮叢語云潢集韻胡曠切釋名染
紙也魏賈勰齊民要術有裝潢紙法云浸蘖汁入潢凡
潢紙減白便是若染黃則年久色暗矣後有雌黃治書
法云潢訖治者使寫而後入黃辟蠧也吾因悟雌黃改
誤亦以紙色黃故用黃塗掩其墨而後用筆耳今人呼
表褙為裝潢蓋為馬大年所誤而好竒之士至於白紙
訛字上塗黃亦誤也唐人用硬黃紙臨右軍書亦以右
軍名蹟皆為收蔵家潢過故書黃紙以效之
海岳書史云隋唐蔵書皆金題玉躞錦贉繡椃金題押
頭也玉躞軸心也贉卷首帖綾又謂之玉池又謂之贉
有毬路錦贉有樓臺錦贉有樗蒲錦贉有引首二色者
曰雙引首標外加竹界而打擫其覆首曰標椃法帖譜
系曰大觀帖用皂鸞鵲錦標椃是也卷之袠簽曰檢又
曰排漢書武紀金泥玉檢注檢一曰燕尾今世書帖簽
後漢公孫瓚傳皂囊施檢注今俗謂之排此皆蔵書畫
職裝潢所當知也
今詔勅皆用黃紙箋表用白紙按野客叢書云勅舊用
白紙唐高宗上元間以施行之制既為永式白紙多蠧
遂改用黃除拜將相制書用黃麻紙其或學士制不自
中書出故獨用白麻紙所以有黃麻白麻之異也詔晉
時多用青紙見楚王倫太子遹等傳故劉禹錫詩曰優
詔發青紙表亦用黃紙觀前燕錄載岷山公黃紙上表
北史邢邵為人作表自買黃紙寫送之因知古者上下
所書之紙不拘如此李肇翰林志曰凡賜予徵召宣索
處分曰詔用白藤紙謂之青詞凡諸陵薦告上表用白
麻紙石林燕語曰唐中書制誥有四畫紙而施行曰發
曰敇用黃麻紙承旨而行者曰敇牒用黃藤紙赦書用
涓黃紙或云取其不蠧也東齋雜記治平間以館中書
多蠧更以黃紙寫乃知古人易白以黃往往以避蠧之
故非專為君命而用黃也今則遂為定制矣
莊子曰小夫之知不離苞苴竿牘注云苞苴以遺竿牘
以問竿音干即簡牘也以竹曰竿又曰簡以木曰牘又
曰札說文牘書板也古者與朋儕往來以板代書帖故
從片曰牋曰牒皆此意也說文作箋表識書也後轉作
牋亦是用竹為箋用木為牋也紙亦曰箋紙不忘其本
也牒說文曰牒札也徐鉉曰議政未定短札諮謀曰牒
增韻官府移文曰牒說文札牒也釋名札櫛也編之如
櫛齒相比也郭知玄集韻序銀鉤一啟玄豕成羣蕩櫛
行披魯魚盈隊蓋以札為櫛也其云蕩櫛周禮所謂英
簜輔櫛亦竹簡之謂也司馬相如傳令尚書給筆札注
木簡之薄小者時未用紙故給札以書中庸曰布在方
策方板也以木為之策簡也以竹為之至秦漢以下以
絹素書字漢文帝集上書囊以為帷書囊如今文書封
套一曰書帶鄭玄庭下生草如書帶是也又曰書袋海
中有魚形如書袋相傳秦始皇吏遺書袋於海所化是
也漢世書札相遺或以絹素疊成雙魚之形古詩云尺
素如霜雪疊成雙鯉魚要知心裏事看取腹中書是其
明證也故古詩有客從遠方來遺我雙鯉魚之句指此
漢和帝時中常侍蔡倫用樹膚麻頭敝布魚網作紙然
倫以前有紙按班史趙皇后傳有赫蹏(赫音興入聲蹏音蹄)西京
雜記稱薄蹏注云小紙也又三輔故事衛太子以紙塞
鼻蔡倫後有左子邑善造紙蕭子良云子邑之紙妍妙
輝光東宫舊事皇太子初拜給赤紙縹紅麻紙勅紙各
一百嵇含南方草木狀大秦出蜜香紙一云香皮紙微
褐色青紋如魚子極香而堅韌晉武帝賜杜預萬番寫
春秋釋例及經傳集解又拾遺記海苔紙晉南越所貢
以苔為之名側理紙後人言陟釐武帝賜張華萬番造
博物志王右軍寫蘭亭序用蠶繭紙又會稽庫中有紙
九萬番悉以乞謝安桓玄偽事詔令平淮作青赤縹綠
桃花紙宋張永所製紙為天下最尚方不及雷孔璋曾
孫穆之有張華與祖書乃桑根紙齊高帝造銀光紙賜
王僧虔一名凝光紙范甯教有土紙藤角紙梁簡文云
特送四色紙三萬枚陸陲有謝安成王賜西蜀箋紙一
萬幅湘東王為荆州上武帝紙萬幅又奉簡文紅箋二
千番又云特送五色紙三萬枚蕭誠采野麻土榖作五
色斑紋紙陳後主令婦人襞綵牋作五言詩唐初將相
官誥亦用銷金箋及鳳皇紙書之餘皆魚箋花箋玄宗
令李龜年持金花箋宣賜李白進清平調詞叚成式在
九江造雲藍紙又趙象與武公業妾非烟以金鳳牋剡
溪玉葉紙題詩相贈答蕭貫夢至宫庭有婦人授貫衍
波牋成都古今記載蜀箋其目曰深紅曰粉紅曰杏紅
曰明黃曰深青曰淺青曰深綠曰淺綠曰銅綠曰淺雲
凡十樣又有松花紙金沙紙流沙紙彩霞紙金粉紙龍
鳳紙桃花冷金之目酉陽雜俎又紀異蜂相語子與青
童君奕勝獲琅玕紙十幅楊炎在中書後閣用桃花紙
糊窗蕭穎士少夢授紙百番皆繡花文元費著蜀牋譜
云王衍以霞光箋五百幅賜金堂令張蠙又有百韻牋
幅長可寫百韻學士箋短於百韻薛濤牋短可書四韻
韓浦詩云十樣鸞牋出益州又元稹寄薛云菖蒲花發
五雲高紙譜又有玉板貢餘經屑表光之名南唐有澄
心堂紙細薄光潤為一時之甲劉恂嶺表錄異管羅州
多棧香樹皮堪作紙曰香皮紙負暄雜錄唐人詩中多
用蠻箋高麗歲貢蠻紙日本國出松皮紙扶桑國出芨
皮紙今中國惟有桑皮紙蜀中藤紙越中竹紙江南楮
皮紙植杖閒談溫州作蠲紙大類高麗烏程由拳皆出
其下方輿勝覽歙績溪界有地名龍鬚出嘉紙有墨光
白滑冰翼凝霜之目東坡詩麥光鋪几淨無瑕注麥光
紙名也黃山谷為范子默求染鴉青紙後山談叢云余
於丹徒高氏見楊行密節度淮南補將校牒紙光潔如
玉膚如卵膜今士大夫所有澄心堂紙不迨也
李石續博物志載王叡云有書契以來便應有筆世傳
蒙恬制非也太公隂謀筆曰毫毛茂茂䧟水可脫䧟文
不活周公綏管夫子絶筆援神契言孔子作孝經簪縹
筆衣絳單衣向北辰而拜筆之來久矣或曰當時用漆
書竹簡有點畫而無丿乀蒙恬始為兔毫也古今注答
牛亨曰恬作筆以枯木為管以鹿毛為柱羊毛為被非
兔毫竹管也又博物志恬為筆以狐狸毛為心兔毛為
副心即柱也其不同乃爾西京雜記漢天子筆管以錯
寳為跗毛皆以秋兔之毫官師路扈為之以雜寳為匣
揚雄答劉歆書把三寸弱翰會稽典錄盛吉拜廷尉持
丹筆拾遺記任末削荆為筆陸士龍與兄書魏武帝劉
婕妤以七月七日折琉璃筆管拾遺記張華造博物志
晉武賜麟角筆以麟角為筆管遼西國所獻也又小說
曰王右軍得用筆法於白雲先生先生遺之鼠鬚筆又
右軍筆經云世傳張芝鍾繇用鼠鬚筆筆鋒勁強有鋒
芒余未之信鼠鬚用未必能佳甚難得昔人用琉璃象
牙為管重則躓矣近有人以綠沈漆管及鏤管見遺用
之經年頗可愛翫紀閒談云南朝有老嫗善作筆胎髮
者尤佳又有筆工名鐵頭能瑩管如玉梁湘東王紀錄
名賢忠孝純全者以金管德行精粹者以銀管文章贍
逸者以斑竹管陶隠居燒丹封鼎際用羊鬚筆紀元瑜
夢人贈青鏤管筆晉王隠筆銘云豈其作筆必兔之毫
調利難秃亦有鹿毛異物志有人鬚筆蜀有出石鼠毛
可為筆鄭公虔云麝毛筆一管寫書直行四十張狸毛
筆一管界行寫書八百張又記載嶺外有獸似豹緣木
名虎僕毛可為筆又有鴨毛筆雞毛筆雉毛筆盧氏雜
說王使君有筆管中間刻從軍行人馬毛髮屋木山行
無不精絶搜神記呼曰一雙筆一丸墨梁簡文帝答徐
摛書云乍置筆床南朝以四管為一床梁令云寫書筆
一枚一萬字蔡君謨為歐公寫集古錄序潤筆以鼠鬚
栗尾筆銅綠筆格
上古無墨竹挺點漆而書中古方以石磨汁或云是延
安石液鄜延境内有石油生於水際與泉水相雜而出
土人以雉尾浥之頗似淳漆至魏晉時始有墨丸乃漆
烟松煤夾和為之所以晉人多用凹心硯蓋欲磨墨貯
瀋耳自後有螺子墨亦墨丸之遺製也造墨之妙無如
魏韋仲將所謂一點如漆六朝無過張永唐高麗歲貢
松烟墨用多年老松烟和麋鹿膠造成至唐末墨工奚
超與其子廷珪自易水渡江遷居歙州南唐賜姓李氏
廷珪父子之墨始集大成然亦尚用松烟墨亦不精宋
有常和沈珪陳瞻皆妙品熙豐間張遇供御墨用油烟
入腦麝金箔謂之龍香劑有隠君子王迪者止用遠烟
鹿膠而自有龍麝氣元祐間潘谷墨見稱於時紹興間
復古殿供御墨乃戴彥衡所造禁中降出雙角龍文米
友仁侍郎所畫也自後蜀中蒲大韶梁杲徐伯常及雪
齋齊峯葉茂實翁彥卿等出世不乏墨惟茂實得法清
黑不凝滯彥卿莫能及中統至元以來有如朱萬初蘇
浩然澥製可以倣古澥作松紋皴皮堅緻如玉若金章
宗以蘇合油搜烟為之直與黃金埒蓋墨妖也
漢官儀尚書郎起草月賜隃麋大墨一枚小墨一枚陸
士龍與兄書一日上三臺得曹公蔵石墨數十萬片今
送二螺石崇奴劵云張金好墨過市數蠡春渚紀聞任
道源家有墨重二斤許質堅如玉石銘云永徽二年鎮
庫墨唐書藝文志玄宗修圖書創集賢院大府季給上
谷墨三百三十六丸偽蜀孟氏賜童子墨一丸墜荷芰
盆中數年出之堅硬光膩仍舊是僖宗朝所用之餘者
西域僧言彼國無硯筆紙但有好墨是雞足山古松心
為之貝葉上書字墨倍光澤雨濕揩之字終不滅徐鉉
有李超墨一挺長不過尺細方如筯與弟鍇共用之日
書不下五千字凡十年乃盡磨處邊際有刃可以裁紙
遯齋閒覽云祥符中治昭應宫用廷珪墨為染飾有貴
族常遺一丸於池中踰月人入水取之容色不變表裏
如新澠水燕談李氏墨有劍脊圓餅面多為龍紋仁宗
宴近臣於羣玉殿常以其香賜之其後翰林承旨賜者
皆廷珪雙脊龍樣尤為嘉品春渚紀聞相州韓家有廷
珪墨一曰臣廷珪四和墨後山叢談秦少游有李廷珪
墨半丸不為文理質如金潘谷見之而拜曰真李氏故
物也我再見矣又有張遇墨一團面為盤龍鱗鬚悉具
背有張遇麝香四字張乃後梁供備使潘谷之墨香徹
肌骨磨研至盡而香不衰陳惟達之墨一篋十年而香
不入惟作松香耳又唐質肅公之子有墨曰饒州供進
墨務官李仲宣造南唐于饒置墨務耳又昔人紀徐鉉
墨名月團價值三萬韓熙載化松堂墨名玄中子范丞
相一墨表曰五劒堂造裡曰天關第一煤墨煥墨名香
璧副墨子蘇子瞻詩近者唐夫子遠致烏玉玦
墨之異者石墨出於延州沈存中嘗記之曹公鄴中三
臺所蔵即此酈道元水經注洛水之側有石墨山山石
盡墨可以書疏徐常侍鉉云建康東有雲宂山西有石
墨親常使之新安郡記黟縣南一十六里有石嶺上有
石墨土人多采以書有石墨井是昔人采墨之所瑣碎
錄南雄州江中有石墨色軟嫩可層層揭得土人以鋸
解成片吏人上案牘童子學書皆磨以代墨顧微廣州
記懷化郡掘塹得石墨甚多精好寫書酉陽雜俎無勞
縣山出石墨劉恂嶺表錄異雷州廟中雷雨勃起人多
於野中獲得石如黳石謂之曰雷公墨也又晉李石續
博物志載南越志云烏鰂懷墨江東人或取其墨書契
以紿人物書跡如淡墨逾年墨消空紙耳
西京雜記黃帝有玉一紐治為墨海其文曰帝鴻氏之
研伍緝之從征記云魯國孔子廟中有夫子用石硯一
枚述異記洞庭湖有范蠡石研西京雜記漢天子以玉
為研取其不冰太子賜漆石硯魏武上雜物有純銀參
帶臺硯又參帶圓硯拾遺記晉武帝賜張華于闐國所
貢青鐵硯愍帝予劉聰銀硯庾翼少為侍中袁彖所重
贈以鹿角書格蜯硯硯譜云右軍之後持右軍所用一
風字研大尺餘色赤楊休以錢三萬得之異苑辛道支
于水側見一浮樝製為魚研東魏孝靜帝芝生銅硯景
龍文舘甘露殿架前有銀研資暇集有稠桑研貞元中
許商舟行湖中青衣迎入一府女郎請書江海賦碧玉
硯銀水頗黎為匣李衛公多研妙絶者曰結鄰李白集
有酬殷十一贈栗岡研詩又有自漢陽歸詩去歲左遷
夜郎道瑠璃研水常枯槁唐錄殿丞崔珉研金線環匝
池中有金魚心有金雲又校理錢仙芝二研一中有金
月下有雲翼之一有金斗星二雲左右之色頗青研譜
李後主青石研墨池中黃石如彈丸水常滿終日用之
不耗後為陶榖取其小石碎之中有小魚跳地上即死
自是研無復潤揮麈錄陳縝之端州有富民研得之研
面熨斗焦者成一黑龍二鸜鵒眼以為目每遇隂晦則
雲霧輒興三衢徐氏有龍尾溪石研近貯水處有圓暈
幾寸許如月其月明暗隨月盈虧何持之滕莊敏外生
也有一端研形正圓中經七八寸渾厚無眼於馬肝色
中盤一金色龍頭角爪尾粲然畢具會有知者即以進
御澠水燕談唐彥猷守青州得紅絲石於黑山墨汁數
日不乾彥猷作硯錄品為第一又丁晉公留一研上有
一小竅以一碁子覆之揭之有水一泓流出無有歇時
唐錄云李後主所用龍尾研為天下冠老學菴記宋高
宗謂端研如一叚紫玉瑩潤無瑕乃佳不必以眼為貴
宋孝宗曾賜周必大洮河綠石研有御筆洮瓊二字
硯以端為貴趙希鵠云端溪下巖舊坑卵石黑如漆細
潤如玉眼中有暈或六七眼相連排星斗異形又有一
種卵石去臕方得材色青黑細如玉有花點如筯頭大
其點别是碧玉精潤與研質不同或有排點如粟皆叩
之無聲磨亦無聲此品南唐時已難得中巖舊坑石色
紫新嫩細潤於玉有眼如小綠豆純綠色而無暈或有
綠縧紋或白縧紋如線此種亦外有黃臕包絡叩之微
聲磨亦無聲已上硯久用鋒芒不退中巖新坑色淡紫
眼如鸜鵒眼大重而緊小其中如瞳人狀叩之老者有
聲嫩者微聲磨之微聲久用則芒退其上巖新坑皆色
灰紫而麄燥眼大如雄雞眼叩之璫然磨墨相拒作鋸
聲久用鋒乏光如鏡面不堪用又有一種九溪黎溪類
端者表淡青裏深紫而帶紅有極細潤者間有金線或
黃脉直截如界行行相間者號紫袍金帶然不發墨愈
用愈光而頑硬一種辰沅黑石色深黑質麄燥或微有
小眼黯澹不明尤為下矣
端州今為肇慶府石出斧柯山距州三四十里所謂靈
陽峽對山也凡四種曰巖石曰小湘石曰後歴石曰硉
矹西巖石最貴山極高峻以魚舟入一小溪即硉矹水
陸行七八百步至下巖十許步至上巖轉而南九百餘
步至礲巖上巖各三穴下巖一穴半邊山巖凡十餘穴
然必以下巖為勝礲巖乃唐初取硯處色正紫而細潤
不及下巖後得下巖礲巖遂不復取之今下巖石盡遂
取諸半邊巖近亦塞矣獨上巖可取之下巖一穴泉水
溢歲久石屑崩塞雖千夫終歲功亦不可得矣凡北壁
石在水底石色灰青紫色濕眼正圓有瞳子暈十數重
綠碧白黑相間如畫青綠處類翡翠色南壁石則水半
石也上巖二穴則土地巖中穴即梅株巖下穴今俗呼
為中巖上穴中穴今已塞矣而下穴中亦有開路采石
之處下無積水有泉滴如飛雨石色乾濕與下巖同但
稍多紫色北壁者與下巖南壁相類下穴南壁者石色
已微帶黃色眼有瞳子暈七八重青黃綠白黑相間已
不及北壁眼暈矣上穴中穴石色亦黃其眼亦黃色半
邊山諸巖曰大秋風月小秋風月曰獸頭曰獅子曰桃
花曰河頭曰新坑曰黃坑其色亦類下巖但眼暈只三
兩重色赤青碧可愛惟層暈稍駁雜耳凡巖有兩壁各
石三層之上即覆石也石色燥甚下即底石也石色雜
雖潤不發墨凡三層之石從上第一層謂之頂石皆素
第二腰石或有眼或無眼第三脚石即無眼大抵有眼
石在本巖中尤細潤下巖石謂之鴝鵒眼上巖下穴謂
之鸚哥眼上巖下中穴謂之鷄翁猫兒眼半邊山謂之
雀兒眼了哥眼土人以此别之
英州含光真陽縣之間石產溪水中有數種一微青色
間有白脉籠絡一微灰墨一淺綠各有峯巒嵌空穿眼
宛轉相通其質稍潤扣之微有聲又有一種色白四面
峯巒聳拔多稜角稍瑩徹面面有光可鑒物扣之無聲
希鵠云歙溪龍尾舊坑色淡青湛如秋水並無紋水濕
之微似紫乾則否細潤如玉發墨如汎油並無聲久用
不退鋒或有隠隠白紋成山水星斗雲月異象濕則見
乾則否亦是卵石故難得大者極不過五寸多則月研
就其材也有純黑如角者蘇長公最貴之新坑色亦青
黑無紋而麄燥久用則鈍大有至三尺者又有舊坑羅
紋刷絲金銀間刷絲眉子四品並青黑色紋細而質潤
如玉羅紋如極細羅刷絲如髮眉子如甲痕金銀間絲
亦細密久用不退磨亦無聲新坑紋麄而質燥聲與功
力反是金星新舊坑俱麄燥青色雖金星滿面拒墨如
鋸久用退乏銀星亦如之又有一種金星黑石色如漆
細潤如玉隠隠金星水濕則見乾則否發墨如汎油久
用不退乃萬州懸金崕石也遠出歙上
江賓𤾉有送從子鬻研文其略謂開元間獵人葉氏得
石於長城里琢為研遂聞天下山在羊鬭嶺之巘兩水
夾之水盡處乃產研石有坑一曰緊足次曰羅紋今呼
為舊又次曰莊基三坑相去百餘步而石品夐異舊坑
又自為三曰泥漿曰棗心曰綠石去舊坑才數尺而石
品復異自莊基北行二里泝溪而上曰眉子則東坡所
歌者今在水底不可琢矣舊坑絲石為上斷者先去頑
石次得研材然極麄曰麄麻石石心最緊處為浪出至
慢處為絲愈慢處為羅紋絲之品不一曰刷絲曰内裏
絲曰叢絲曰馬尾絲獨吐絲為最竒正視之疎見黑點
如灑墨側視之刷絲粲然工人謂之研寳蓋石之精也
惟棗心坑或有之他產若三衢絲黑而頑南路絲暗而
黝錦潭絲浮而滑夾路絲紅而枯水池山絲枯而燥皆
不宜筆墨矣論歙研與希鵠微有同異
于闐國石出堅土中色深如藍黛一品斑斕白脉點點
光燦謂之金星石一品色深碧光潤謂之翡翠屢試之
正可屑金潤而無聲然石之一叚凡廣丈餘擇其十分
之一二無纖毫瑕玷者極少故所產處貴翡翠而賤金
星
書畫之外古器為重守財虜目不識丁以此為無益之
好不知三代咸貴之周為甚按禮天府凡國之玉鎮大
寳器蔵焉若有大祭大喪則出而陳之既事蔵之玉鎮
大寳器玉瑞玉器之美者禘祫及大喪陳之以華國若
顧命陳寳則赤刀大訓弘璧琬琰在西序大玉夷玉天
球河圖在東序胤之舞衣大貝鼖鼓在西房和之弓垂
之竹矢在東房武王克商周公相王室分魯侯以大路
大旂夏后氏之璜封父之繁弱(即陽貨所盗)分衛康叔以大
路少帛綪筏旃旌大吕分唐叔以大路密須之鼓闕鞏
姑洗又賜晉文以二路鏚鉞彤弓魯桓公二年取郜大
鼎於宋納於太廟成二年齊侯使賓媚人賂晉以紀甗
玉磬襄十二年季武子入鄆取其鐘以為公盤十九年
以所得齊之兵作林鐘二十五年鄭入陳陳賂鄭以宗
器晉伐齊齊賂晉以宗器昭七年齊伐燕燕賂以瑶甕
玉櫝斝耳晉賜子產以莒之二方鼎十六年齊伐徐徐
賂以甲父之鼎定六年叔文子謂衛侯曰昭公之難君
將以文之舒鼎成之昭兆定之鞶鑑納之擇用一焉哀
十四年向魋出於衛公父氏攻之求夏后氏之璜與之
他玉而奔齊當時非乏珠寳而所重在此自秦不師古
而兹好微矣
虞夏而降制器尚象著焉後世由漢武帝汾睢得寳鼎
因更其年元而宣帝又於扶風亦得鼎款識曰王命尸
臣官此徇邑及後和帝時竇憲勒燕然還有南單于者
遺憲仲山甫古鼎有銘而憲遂上之凡此數者咸見諸
史記所彰灼者迨魏晉六朝隋唐亦數數言獲古鼎器
梁劉之遴好古愛竒在荆州聚古器數十百種又獻古
器四種於東宫皆金錯字然在上者初不大以為事獨
宋朝來寖乃珍重始則有劉原父侍讀為之倡而成於
歐陽文忠公又從而和之則若蔡君謨蘇東坡數公云
爾初原父號博雅有盛名曩時出守長安長安號多古
簋敦鏡甗尊彝之屬因自著一書號先秦古器記而文
忠公喜集往古石刻遂又著書名集古錄咸載原父所
得古器銘款由是學士大夫雅多好之此風遂一煽矣
元豐後又有李公麟者出公麟字伯時實善畫性希古
則又取生平所得暨其聞睹者作為圖狀說其所以而
名之曰考古圖傳流至元符間太上皇即位憲章古始
𦕈然追唐虞之思因大崇尚及大觀初乃倣公麟之考
古作宣和殿博古圖凡所蔵者為大小禮器則已五百
有幾世既知其所以貴愛故有得一器其直為金錢數
十萬後動至百萬不啻者於是天下塜墓破伐殆盡矣
獨政和間為最盛尚方所貯至六千餘數百器遂盡見
三代典禮文章始端州上宋成公之鐘而後得以作大
晟及是又獲被諸制作於是聖朝郊廟禮樂一旦遂復
古跨越先代嘗有旨以所藏列崇正殿暨兩廊召百官
而宣示焉時所重者三代之器而已若秦漢間物非殊
特蓋亦不收及宣和後則咸蒙貯錄且累數至萬餘若
岐陽宣王之石鼓西蜀文翁禮殿之繪像凡所知名罔
間巨細遠近悉索入九禁而宣和殿後又剏立保和殿
者左右有稽古博古尚古等諸閣咸以貯古玉印璽諸
鼎彝禮器法書圖畫盡在及遇僭亂側聞都邑傾覆悉
入于金矣
欲辨古器則有所謂款識蠟茶色朱砂斑真青綠井口
之類方為真古其製作有雲紋雷紋山紋輕重雷紋垂
花雷紋鱗紋細紋粟紋蟬紋黃目飛廉饕餮蛟螭虬龍
麟鳳熊虎龜蛇鹿馬象鸞䕫犧蜼鳧雙魚蟠虺如意圜
絡盤雲百乳鸚耳貫耳偃耳宣耳附耳挾耳獸耳虎耳
獸足䕫足百獸三螭穟草瑞草篆帶(若蚪結之勢)星帶(四旁飾以)
(星象)輔乳(鍾石用以節樂者)碎乳(鍾名大乳三十六外復有小乳周之)立䕫雙䕫之
類凡古器制度一有合此則以名之如雲雷鍾鹿馬洗
鸚耳壺之類是也如有款識名如周叔液鼎齊侯鐘之
類是也古器之名則有鍾(大曰特中曰鎛小曰編)鼎尊罍彝舟(類洗)
(而有耳)卣(音酉中尊器也有攀蓋足類壺)瓶爵斗(有耳有流有足流即觜也)巵觶(之跂切酒)
(觴也)角(類彝而無柱)桮敦簠(其形方)簋(類鼎而矮蓋有四足)豆甗(牛偃切無底甑也)
錠(徒經切又都定切)斝觚鬲(形製同鼎漢志謂空足曰鬲)鍑(才宥切玉篇云似釡而大其實)
(類小瓮而有環)盉(戸戈切又胡卧切盛五味之器也似鼎而有蓋有觜有執攀)壺(其類有四名曰圓曰)
(方曰&KR0146;曰溫)盒(放含切覆蓋也似洗樣而腰大有足有提攀)瓿(蒲後切類壺而矮)鋪(類豆鋪陳)
(薦獻之儀)&KR0902;(類釡)鑑(盛水器上方如斗鏤底如風窗下設盤以盛之)匜(弋支切沃盥器)盤洗盆
絹(呼玄切類洗玉篇云小盆也)杅磬錞鐸鉦(類鍾而矮)鐃戚鐓(飾物柄者)奩鑑
(即鏡)節鉞戈矛盾弩機表座旂鈴刀筆杖頭蹲龍(宫廟乘輿之飾)
(或云闌楯間物)鳩車(兒戲之具)提梁龜蛇硯滴車輅托轅之屬此其
大槩難於盡備然知此者亦思過半矣
夏尚忠商尚質周尚文其制器亦然商器質素無文周
器雕篆細密此固一定不易之論而夏器獨不然嘗見
夏琱戈於銅上相嵌以金其細如髮夏器大抵皆然歲
久金脫則成隂竅以其刻畫者成凹也銅器入土千年
純青如鋪翠其色子後稍淡午後乘隂氣翠潤欲滴間
有土蝕處或穿或剝並如蝸篆自然或有斧痕則是偽
也銅器墜水千年則純綠色而瑩如玉未及千年綠而
不瑩其蝕處如前今人皆以此二品體輕者為古不知
器大而厚者銅性未盡其重止能減三分之一或減半
器小而薄者銅性為水土蒸淘易盡至有鉏擊破處並
不見銅色惟翠錄徹骨或其中有一線紅色如丹然尚
有銅聲𫝊世古則不曾入水土惟留傳世間色紫褐而
有硃砂斑甚者其斑凸起如上等辰砂入釡以沸湯煑
之良久斑愈見偽者以漆調朱為之易辨也三等古銅
並無腥氣惟土古新出土尚帶土氣久則否若偽作者
熱摩手心以擦之銅腥觸鼻所謂識紋款紋亦不同識
乃篆字以紀功所謂銘書鍾鼎夏用鳥跡篆商則蟲魚
周以蟲魚大篆秦用大小篆漢以小篆隷書三國隷書
晉宋以來用楷書唐用楷隷三代用隂識謂之偃蹇字
其字凹入也漢以來或用陽識其字凸間有凹者或用
刀刻如鐫碑蓋隂識難鑄陽識易為決非三代物也款
乃花紋以為飾古器款居外而凸識居内而凹夏周器
有款有識商器多無款有識古人作事精緻工人預四
民之列非若後世賤丈夫之事故古器款必細如髮勻
整分曉無纖毫糢糊識文之筆畫宛如仰瓦而不深峻
大小深淺如一亦明淨分曉無纖毫糢糊此蓋用銅之
精者並無砂顆一也良工精妙二也不吝工夫非一朝
夕所為三也今設有古器款稍或糢糊必是偽作質色
臭味亦自不同句容器非古物蓋自唐天寳間至南唐
後主時於昇州句容縣置官場以鑄之故其上多有監
官花押其輕薄漆黑款細雖可愛要非古器歲久亦有
微青色者世所見天寳時大鳳環瓶此極品也偽古銅
器其法以水銀雜錫末即今磨鏡藥是也先塗在新銅
器上令勻然後以釅醋調細碙砂末筆蘸勻上候如蠟
茶面色急入新汲水滿浸即成蠟茶色候如漆急入新
水浸成漆色浸稍緩即變色矣若不入水則成純翠色
三者並以新布擦令光瑩其銅腥為水銀所匱並不發
露然古銅聲微而清新銅聲濁而閧不能逃識者之見
古人惟鍾鼎祭器稱功頌德則有識盤盂寓戒則有識
他器亦有無識者不可遽以為非但辨其體質款紋顔
色臭味足矣
說略卷二十二
