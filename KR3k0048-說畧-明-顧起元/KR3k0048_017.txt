說略卷十七明顧起元撰
李法
禮王者審五庫之量一曰車庫二曰兵庫三曰祭器庫
四曰樂庫五曰宴器庫商君書曰湯武破桀紂海内無
患築五庫以藏五兵至漢乃曰武庫滕王閣序紫電清
霜王將軍之武庫蓋言王僧辨之霜戈電戟也五兵者
世本曰弓殳矛戈戟周禮注曰矛戟劍盾弓鼓司注司
馬法曰弓矢圍殳矛守戈戟攻榖梁曰矛戟鉞刀盾弓
矢漢書注矛戟劒弓戈又有車之五兵鄭司農云戈殳
戟酋矛夷矛有卒之五兵無夷矛而有弓矢淮南子則
以五兵配五方曰東方矛南方弩中央劒西方戈北方
鎩其器互有不同也至於魏相之所謂五兵則義兵應
兵忿兵貪兵驕兵後之五兵尚書則所謂中兵外兵騎
兵别兵都兵也名雖是而實非矣
今之兵器率用鐵而古者以銅為兵按春秋傳僖十六
年鄭伯朝楚楚子賜之金既而悔之與之盟曰無以鑄
兵故以鑄三鐘杜預曰古者以銅為兵又按山海經中
山西二百里昆吾之山其上多赤銅郭璞傳曰此山出
名銅色赤如火煉之作刀切玉如剸泥周穆王時西戎
獻之尸子所謂昆吾之劍者也越絶書曰赤堇之山破
而出錫若邪之谷涸而出銅歐冶用以為純鉤之劍近
汲冢中得一劍長三尺五寸乃今所名為干將者亦銅
非鐵又按刀劍錄夏少康三年商太甲四年各鑄銅劍
一其文曰定光又史記秦始皇二十六年收天下兵聚
之咸陽銷以為鐘鐻金人十二則古之兵器用銅蓋無
疑矣
陶隱居載漢高祖以始皇三十四年於南山得一鐵劍
長三尺銘曰赤霄大篆書即斬蛇劍也及貴常服之光
武微時在南陽鄂山得一劍文曰秀霸魏武帝以建安
二十年於幽谷得一劍長三尺六寸上有金字銘曰孟
德王以見人主受命之徵按西京雜記云斬蛇劍長七
尺晉太康中武庫火飛去又載石勒耕地得一刀銘曰
石氏昌篆書然劉曜讀書管涔山有管涔王遣童子奉
寳劍事見本載記而隠居不之及建安二十年武帝王
業成矣此劍非所自創即其下偽為之以相鼓眩也
兵之用各有其始如軍營通鑑曰黃帝以軍師為營衛
遂築營壘後遂以兵之所居曰軍營也劍管子曰蚩尤
作劍刀洞冥記曰黃帝鑄刀二儀實錄曰刀之制有四
陣之刀自蚩尤與黃帝戰於涿鹿即有陌刀軍陣用之
又陣障刀行從障衛則用之又有長刀即鹵簿千牛將
軍執之又儀刀即武臣佩之自東晉愈多遂以木為之
飾以金銀佩之即今之衙刀也斧鉞輿服志曰黃帝置
以銅為鳳首啣刃古今注曰銅斧黃鉞也鐵斧玄鉞也
三代通用之武王以黃鉞斬紂太公以玄鉞斬妲己將
軍出征特授黃鉞者亦以銅為之鎗事物紀原曰黃帝
與蚩尤戰即有其制諸葛亮置木作槍長二丈五尺以
鐵為頭戟二儀實錄曰自夏后氏有之如槍兩岐置刃
謂之戟架之謂之棨殳吕氏春秋曰蚩尤作殳矛戈吕
氏春秋曰皆蚩尤作弓世本曰揮於作弓宋衷曰黃帝
臣也又荀卿子曰倕作弓矢世本曰夷牟作矢黃帝臣
也又荀卿子曰浮游作矢又山海經曰少皥生股是始
弓矢弩古史考曰黃帝作弩䪅鹿箭筒韔&KR0008;二儀實錄
曰有虞氏之始也三者皆韔弓袋也又有施弓袋通謂
之三伏甲世本曰興作甲少康子也又管子曰葛盧之
山發黃金蚩尤受之制以為鎧說文曰甲也抹額二儀
實錄曰禹塗山之夕大風雷震中有甲步卒千餘人有
金甲鐵甲者其不備甲者以紅絹帕抹其頭額皆佩刀
以為侍衛至禹所云海神來朝禹問之對曰此抹額乃
武士之首服及始皇東廵狩至海濱亦有神朝皆抹緋
衫大口袴以為侍衞自此為軍容之服也楯干也有中
干山海經曰羿與鑿齒戰於疇華之野鑿齒持楯又二
儀實錄曰自夷牟始也謂之傍排步卒以八尺牛肋為
排馬軍用朱漆圓排也旂幟列子曰黃帝作又黃帝出
軍法曰攻伐作五綵牙旗又孫權作黃龍大牙在軍中
纛二儀實錄曰殷以皂絲為之似蚩尤首五百人置一
纛晉侯作六軍六纛天子十二纛唐初置二十四纛每
歲一祭之至攻守之具雲梯墨子曰公輸般造以攻宋
城飛梯以大木為床桄相去二尺勢微曲逓牙相括飛
於雲間以窺城中其上梯首冠雙轆轤梯城而上也鐵
蒺藜鐵菱角隋書曰煬帝征遼東置之要路水中刺人
馬也漢書曰布渠答師古曰鐵蒺藜也其來久矣霹靂
車魏書曰袁紹與太祖戰起土山射營中太祖乃為發
石車擊紹中之時號霹靂車火箭石磨魏書曰諸葛亮
圍陳倉時將軍郝昭築陳倉城亮以雲梯衝車昭以火
箭射梯梯然昭又以繩懸石磨壞其衝車木驢雉尾炬
梁書曰侯景為安項木驢攻城不能制羊侃作雉尾炬
施鐵鏇以油灌之擲木驢上俄頃而盡飛樓懸梯板屋
宋書曰武帝攻慕容超於廣固用之相風古今注曰禹
作伺&KR0008;即相竿也又炙轂子曰舟船於檣上刻木作烏
銜幡以候四方之風名五兩竿軍行以鵝毛為之亦曰
相風鳥烽火黃帝出軍決法曰軍兩散敵地形不便望
見烽火
沈括言唐人詩多有言吳鈎吳鈎者刀名也刀彎今南
唐用之謂之葛黨刀按吳越春秋闔閭既寳莫耶復令
國中作鈎曰能為善鈎者賞之百金吳作鈎者甚衆而
有人貪王之重賞也殺其二子以血釁金遂成二鈎詣
宫門求賞王問其故曰吾之作鈎也貪而殺二子釁成
二鈎王舉衆鈎以示之何者是也鈎師向鈎而呼二子
之名吳鴻扈稽我在於此王不知汝之神也聲絶於口
兩鈎皆飛著父之胷王大驚乃賞百金遂服之此吳鈎
之所由名以為彎刀似也
字書曰刁斗以行軍晝炊夜擊今世所見古刁斗柄長
四尺五寸其斗僅可容升合如此則恐非炊具擊之則
可此物乃王莽時鑄威斗厭勝家所用耳或於上刻二
師將軍字及其他官號尤表其偽大抵刁斗如世所用
有柄銚子宜可炊一人飯即古之刁斗訛字為銚字耳
書以銚為舊器不言可知也若鐎斗亦如今有柄子而
加三足刁鐎皆有柄故皆謂之斗刀無足而鐎有足耳
又字書以鐎為溫器蓋古之鼎烹大鼎則卒難至熱故
溫已烹之冷物一二人食則用鐎也
史記霍去病傳殺樓蘭王斬盧胡王誅全甲執渾邪王
子及相國都尉首虜八千餘級收休屠祭天金人徐廣
曰全一作金正義曰全甲謂其足不失落也漢書作斬
盧侯王銳悍者誅全甲獲醜師古曰全甲謂軍中之甲
不喪失也觀書法曰殺曰斬曰誅曰執曰首虜曰收則
全甲亦疑是王之下王子之上作金甲固非若作足不
失落尤非全甲似當作渾身貫甲之謂蓋精兵也
古者以馬駕車秦晉韓原之戰惠公乘小駟昭公元年
晉荀吳敗狄於大鹵始毁車崇卒而單騎自此始至六
國時則盡然矣蘇秦所謂車千乘騎萬匹是也鄭玄解
周禮大司馬師帥執提鼓云提謂馬上鼓程伊川解易
乘馬班如為人馬異處皆謂單騎如今制非也文王周
公之世何嘗有單騎之說或問六韜有騎戰何言古無
單騎曰六韜偽文非太公著古亦未有無車而乘馬者
易曰舍車而徒杜牧之注孫子曰黃帝險於蚩尤以中
夏車徒制邊方騎士此乃弧矢之利也牧之此言必有
所據乃知騎兵出於北方至趙武靈王令國中胡服騎
射其事始入中國耳
夏作禹刑殷作湯刑周建三典子產相鄭鑄刑書趙鞅
相晉鑄刑鼎著范宣子所為刑書魏文侯師李悝撰次
諸國法著網捕雜律等六篇漢蕭何定律九篇叔孫通
益律所不及傍章十八篇張湯越宫律二十七篇趙禹
朝律六篇又漢時决事為令甲以下三百餘篇又司徒
鮑昱撰法比都目九百六卷應劭刪令律令撰具律本
章句尚書舊事廷尉板令决事比例司徒都目五曹詔
書及春秋折獄凡二百五十篇又集議駁三十篇又叔
孫宣郭令卿馬融鄭玄俱有章句魏文帝命陳羣劉邵
等刪約舊科旁采漢律定為魏法制新律十八篇州郡
令四十五篇尚書令軍中令合百八十餘篇司馬文王
又命賈充鄭冲荀顗荀勖羊祜王業杜友杜元凱裴楷
周權郭頎成公綏柳軌榮邵等就漢九篇增十一篇合
二十篇六百三十條二萬七千六百五十七言太始三
年乃上之明法掾張褧為之注齊武帝令刪定郎王植
之集注張杜舊律合為一書凡千五百三十條事未施
行梁武帝令蔡法度損益王植之舊本以為梁律天監
初又令王亮等定為二十篇凡定罪二千五百條又有
令三十卷陳武帝令尚書删定郎范杲參定律令又令
徐陵等知其事制律三十卷科三十卷元魏太武帝神
䴥中詔崔浩定律令正平初又令胡方回游雅改定律
制凡三百七十條文帝太安中增律七十九章孝文太
和初又令高閭修改舊文隨例增减凡八百七十七條
北齊文宣帝命羣官定魏朝麟趾格武成帝河清三年
尚書令趙郡王叡等上齊律十二篇定罪九百四十九
條又上新例三十卷後周武帝保定三年司憲大夫拓
跋廸奏新律謂之大律凡二十五篇大凡定法千五百
三十七條其年又為刑書要制宣帝酷忍令撰刑書謂
之刑經聖制隋文帝初令高熲等更定新律又勑蘇威
牛弘等除新律千餘條定留五百條凡十二卷煬帝大
業三年新律成為十八篇凡五百條詔施行之謂之大
業律唐太宗即位據有司定律五百條分為十二卷又
定令千五百九十條為三十卷又删武德貞觀以來勑
格三千餘件定留七百條以為格十八卷高宗永徽初
又令長孫無忌等撰定格式遂分格為兩部曹司常務
為留司格天下所共者為散頒格四年有司撰律疏三
十卷則天簒位韋方質王守慎定垂拱格式景雲初又
刪定格式太極元年二月奏上名太極格玄宗開元有
開元律開元後格至二十五年又刪緝總成律十二卷
疏三十卷令三十卷式二十卷開元初格十卷又格式
律令事類四十卷周世宗命張湜等訓釋刪定刑統宋
建隆初判大理寺竇儀等上編敕四卷刑統三十卷並
頒天下其後增敇浸多太平興國中至十五卷咸平中
增至萬八千五十有五條詔給事中柴成務等芟定可
為敇者二百八十有六條準律分十二門總十一卷又
儀制令一卷大中祥符間又增三十卷千三百七十四
條又有農田敇五卷仁宗天聖中詔中外言敇得失命
官脩定取咸平儀制令又制度約束之在敇者悉附令
後號附令敇嘉祐中因樞密使韓琦言又復修定如天
聖故事書成總千八百三十四條又别為續附令三十
卷神宗以律不足以周事情凡律所不載者一斷以敇
乃更具自著敇令格式熙寧初置局修敇元豐中始成
書二十有六卷元祐初詔劉摯刪定敇令徽宗又復燬
之紹興中令左右司敇令所刊定省記之文頒之乾道
中以紹興以來所降指揮令有司詳定可否六年刑部
侍郎汪大猷上其書號乾道敇令格式淳熙初臣僚言
乾道新書尚多牴牾詔戸部尚書蔡洸詳定之凡刪改
九百餘條號淳熙敇令格式帝又令敇令所分門編類
為一書曰淳熙條法事類淳熙末又令刑部詳定迄光
宗之世未成至慶元四年右丞相京鏜始上其書為百
二十卷號慶元敇令格式理宗淳祐十一年又取慶元
法與淳祐二年所上新書删潤共為四百三十卷古之
吏師定律者虞則士師臯陶周則太傅周公旦朝鮮侯
箕子太保召公奭大司寇吕侯春秋齊則管仲晉則相
范匄大夫趙鞅鄭則相公孫僑大夫鄧析戰國韓則公
子韓非相申不害大夫慎到魏則師李悝楚則大夫屈
平秦則商君公孫鞅丞相李斯郎中令趙高西漢則相
國蕭何太傅叔孫通丞相張倉涿郡太守鄭昌御史大
夫晁錯中大夫董仲舒御史大夫張湯侍御史趙禹中
大夫主父偃丞相翟方進御史馮敬丞相王嘉東漢則
尚書陳寵司徒魯恭廷尉郭躬大中大夫梁統南郡太
守馬融大司農鄭玄郎中令郎顗泰山太守應劭侍中
荀彧尚書令陳忠司徒鮑昱尚書宋登北海太守孔融
魏則司空陳羣太傅鍾繇常侍劉邵蜀則丞相諸葛亮
尚書令法正昭文將軍伊籍尚書劉巴偏將軍李嚴晉
則太傅賈充太傅羊祜尚書令荀勖太傅鄭冲當陽侯
杜預明法掾張褧中護軍王業尚書郎柳軌司空荀顗
廷尉杜友騎尉成公綏定科郎裴楷宋則散騎常侍謝
莊右僕射劉秀之中書監王弘齊則竟陵王蕭子良刪
定郎王植之廷尉孔稚圭梁則黃門侍郎王亮廷尉卿
蔡法度陳則右僕射徐陵刪定郎范杲廷尉沈欽元魏
則長史燕鳳郎中令許謙三公郎王德司徒崔浩中書
監高允尚書李冲尚書令高肇常侍高巒北齊則尚書
令高叡後周則尚書蘇綽廷尉卿趙肅司憲大夫拓跋
廸隋則左僕射高熲上柱國鄭譯越國公揚素率更令
裴政納言蘇威太尉於翼尚書牛弘旅騎尉劉炫唐則
太尉長孫無忌司空房玄齡右僕射裴寂左丞崔善為
納言劉文靜左庶子于志寧侍中王珪主符郎宋公弼
法曹裴弘獻尚書裴居道御史郎餘慶侍中韋安石吏
部侍郎岑義丞相盧懷慎丞相宋璟丞相李林甫京兆
尹許孟容留守狄兼謩大理卿張鄈侍郎劉琢五代晉
則丞相李崧諫議薛融後周則丞相范湜御史張湜宋
則尚書竇儀張昭中丞蘇正堯大理卿張希讓大理正
奚與法直官陳光義馮叔向翰林學士宋白刑部侍郎
許讓給事中柴承務學士蘇易簡律學博士傅霖丞相
韓琦參知政事張方平右僕射蘇頌參政蔡齊丞相夏
竦丞相劉摯三司使程琳尚書孫奭詳刑官賈士寧翰
林馮元右贊善楊安國著作郎趙希言著作郎王珪司
諫孫覺尚書宋祁丞相曾公亮中丞王覿刑部郎中杜
絃贛縣丞施述丞相吕頤浩丞相虞允文樞密蕭燧尚
書韓邈刪定官李澄起居郎曾炎尚書單䕫又貫冶子
范遂良姑蘇子劉蘁
黃帝刑一曰鞭朴二曰鑽鑿(鑽臏刑去膝蓋骨也鑿黥刑也以墨湼其面)三
曰刀鋸(刀割鼻也鋸刖刑斷足也)四曰斧鉞(斬刑軍戮也)五曰甲兵(以六師誅)
(暴亂也)周刑一曰墨(黥也割其面以墨湼之)二曰劓(截其鼻)三曰剕(即刖)
(刑也)四曰宫(淫刑也男子割其勢女子則幽閉)五曰大辟(死罪也其等有七一日斬誅之)
(斧鉞二曰殺以刀刃棄市三曰搏去衣磔之也四曰焚燒殺之也五曰辜磔之也六曰踣斃之於市肆也七曰)
(罄縊之於隠處)漢刑一曰笞(箠也文帝以代肉刑景帝自五百减至二百)二曰耏(謂罪)
(不至髠完其耏鬢止去其頰毛也二歲役刑)三曰完(謂不加以肉刑而髠&KR1678;為城旦舂四歲刑也)
四曰髠(孝文定律當黥者髠鉗為城旦舂)五曰死(有三等一曰棄市謂當斬右趾及殺人者)
(二曰磔謂戮而張屍於市也三曰三族謂誅及三族也)魏刑一曰贖(有十一等)二曰罰
金(有六等)三曰雜抵辠(有七等)四曰作(居役也有四等)五曰完(有三等)
六曰髠(有四等)七曰死(有三等)晉刑一曰輸贖(用金絹贖罪也)二曰
髠作三曰棄市四曰斬五曰梟首梁刑一曰贖二曰笞
三曰耏四曰髠鉗五曰死北齊刑一曰杖(三等自一十至三十)二
曰鞭(撾馬杖也有五等自四十至一百)三曰耏(五等自一歲至五歲)四曰流(鞭之百投)
(之邊裔重者鞭背輕者鞭臀有六年之刑)五曰死(重者轘之輕者梟首)後周刑一曰杖
(自一十至五十)二曰鞭(自六十至一百)三曰徒(自一年至五年)四曰流(自二千五百里)
(至四千五百里)五曰死(五等為罄絞斬梟裂也)隋唐宋金刑一曰笞(漢用竹今)
(用荆自一十至五十)二曰杖(古用鞭今用杖自六十至一百)三曰徒(隋三等自一年至三年唐)
(增一年半二年半改為五等今增四年五年通為七等)四曰流(隋制三等自一千里至三千里宋改)
(為二千里至三千里今相同)五曰死(隋唐宋同二等一曰絞二曰斬今加凌遲共三等)
古之用刑其名可紀者殺(神農氏殺夙沙氏)戮(黃帝擒戮蚩尤)㭬黔(蚩尤)
(之刑也)冎(剔人肉置其骨也安禄山執常山太守顔杲卿冎之)支解(漢紀注截其四肢也)醢(商紂)
(醢九侯)烹(齊哀公烹於周)誅(堯誅三苗)族誅(商紂有誅九族之條)門誅(後魏書)赤族
(漢書赤盡也)誅夷(周刑也誅者罪連一宗夷者殺及九族)車裂(商鞅殘酷秦人殺而車裂之)
分屍(同支解漢分項王屍)炮烙(商紂造)抽脇鑿項(皆商鞅法也)梟(斬首懸木上漢)
(梟彭越之首)腰斬(秦腰斬李斯)棄市(刑人於車棄之於市也)傌(漢賈誼曰棄市之法也)
肆(殺而陳其屍也見論語)斫(張飛欲斫嚴顔頭)炙(晉大將軍穎炙殺長沙王又)撲(秦法以囊)
(盛人而撲殺之)脯(紂脯鄂侯)鋸(以木解人李克用鋸孫揆也)𢷬(梁侯所為犯法者𢷬殺之)剭(誅於)
(剭角不露天也易曰其刑剭)横分(漢書注離也)剄(漢注以刀自裁)格(祭遵格殺舍中兒)拉
(宋武帝拉殺諸葛長民)天(暌卦釋文刺鑿其額命曰天)抵死(漢注抵觸也)沈命(應劭曰沈)
(没也)斧質(項籍傳身俟斧質師古曰質鍖也斬人加于鍖上而斫之也)殊死(漢律斬刑也)鉗
灼(江充傳燒鐵鉗灼強其服罪)剝皮(後晉紀注刻割也)瘐死(漢注囚以饑寒死者曰瘐)纍
(揚雄傳諸不以罪死者曰纍)腐(宫刑也)三族(謂父母妻)髠鉗(去犯人髮以鐵束項也)鬼
薪(漢令役人取薪給宗廟三歲刑)讁運(梁徒役也男子讁運女子質作)配役(宋文省流刑令帶鐐)
(居作)白粲(漢令役人坐擇粲三歲刑也)城旦舂(漢法旦者男子旦起行治城舂者婦人舂作米)
(也)
夏之獄曰夏臺一曰均臺見風俗通一曰念室見張華
博物志商之獄曰羑里見通鑑外紀一曰動止周之獄
曰囹圄又曰稽留以上并見博物志一曰圜土見周禮
齊刑人之居曰因諸見公羊傳漢曰請室見賈誼傳曰
居室見灌夫傳曰蠶室見司馬遷傳晉曰黃沙太康中
置又狴豻獄名也朝廷之獄曰獄鄉亭之獄曰豻又叢
棘見易卦又圜扉獄門也見白帖又隱室秦置也見吏
學指南又深室囚室也見左傳又神霧杓為天獄見詩
注句圜十五星曰賤人之牢貫索天牢並見天文志又
虎穴漢尹賞修治長安獄為此名又若盧東漢獄名見
後漢書
刑具曰桎梏者木在手曰梏在足曰桎黃帝所置也見
吏學指南曰拲者音抶兩手向一械曰拲見刑統注曰
鉗&KR0898;者鉗其炎切&KR0898;音第漢陳咸傳私解脱鉗&KR0898;師古
曰鉗在頸&KR0898;在足皆以鐵為之曰縲紲者縲係也絏長
繩也見師古注曰徽纆者三股乂曰徽二股乂曰纆見
易經歐刀刑人之刀也見虞詡傳曰夏楚者刑人杖也
見禮記曰桁楊者枷夾其頸也見莊子曰鋃鐺者鐵瑣
也見漢雋曰孟青者唐侯思止謂决囚大杖也見唐語
林曰檻車者載囚之車也又曰箯輿以板四周無所通
見也見漢書曰露車者陳制死罪將决乘露車著三械
加拲手見刑法志曰三木者頭手足枷繫也三木囊頭
又關三木見漢書又貫五木見柳子厚斷刑論曰五毒
者謂械拴杖繩瑣也陸績坐獄身被五毒見漢書曰杻
者即梏也象轉手貌宋金定置曰鐐者加於足以限囚
步者也遼有瑣無鐐金章宗定鐐連鐶重二斤曰拶指
腿夾者拷囚具宋嶺南用之今仍存並見吏學指南
舜典曰象以典刑臯陶曰方施象刑惟明是唐虞固有
象刑矣而去古既遠說者不一荀況記時人之語曰象
刑墨黥慅嬰共艾畢菲對屨殺赭衣而不純也漢文帝
詔除肉刑曰有虞氏畫衣冠異章服以為戮而民不犯
今法有肉刑三而姦不止武帝之策賢良也亦然白虎
通曰畫象者其衣服象五刑也犯墨者蒙巾犯劓者以
赭著其衣犯髕者以墨蒙其髕象而劃之犯宫者剕犯
大辟者布衣無領凡此數說者雖不能歸於一要其大
致皆謂别異衣服以媿辱之而不至於用刑此遠古而
譌傳也禹之稱舜曰與其殺不辜寧失不經特不殺不
辜爾未嘗去殺也怙終賊刑刑故無小是豈嘗置刑不
用哉
易之豐曰雷電皆至豐君子以折獄致刑程子曰必威
於姦惡惟斷乃成也宋熙寧庚戌策進士曰聖王之御
天下也其治足以致刑蘇軾擬對曰古之求治者將以
錯刑今陛下求治則致刑此羣臣誤陛下也致之言極
也說文致字除送詣也至極也趣到也與也之外古文
出處與刑切者惟前漢書景紀詔諸獄疑者雖文致於
法嚴延年傳文致不可得反師古曰致至密言其文案
整齊也後漢書陳寵傳除文致之請謂人無罪文飾於
法中
今人稱法令曰令甲以漢宣帝詔令甲死者不可生然
是法令首卷耳江充傳註令乙騎乘行馳道中章帝詔
曰令丙箠長有數見鼠璞甚明然則令乙者第二卷也
令丙者第三卷也漢律當有十卷史稱令甲以下三百
餘篇
赤族言盡殺無遺類也漢書注以為流血丹其族者大
謬古人謂空盡無物曰赤如赤地千里南史稱其家赤
貧是也秦法有參夷三族之條元魏有門誅之律皆盡
其族而誅之也其後有九族十族之殛而刑極無復可
加矣
漢楚元王傳衣之赭衣使杵臼雅舂於市晉灼曰高肱
舉杵正身而舂之師古曰為木杵而手舂即今步臼耳
非碓舂也宋祁曰雅謂舂而雅歌以相舂也夫舂者之
歌出於自然惡可強之使雅歌以為辱耶此又不通之
論蓋雅樂器也樂記訊疾以雅注雅狀如漆筩中有椎
周禮笙師注如漆筩而弇口大二圍長五尺六寸以羊
韋鞔之有兩組疏畫是言舂米之桶有似於雅之漆筩
故名雅舂也
漢世馭臣之法嚴即諸侯王丹書鐵劵有山河之誓而
有辠無幸免者姑就表中所載紀之王子侯如楊邱侯
偃坐出國耐為司寇沈猶侯受坐為宗正聽請不具宗
室耐為司寇(師古曰人有私請求者受聽許之故于宗室之中事有不具而獲罪也)胡孰
侯聖坐知人脱亡名數以為保免葛魁侯戚坐縛冢吏
恐猲受財棄市東莞侯吉坐痼病不任朝免卑梁侯嬰
坐首匿罪人為鬼薪旁侯殷坐貸子錢不占租取息過
律免平城侯禮坐恐猲取雞以令買償免陸元侯延夀
坐知女妹夫亡命笞二百首匿罪免江陽侯仁坐役使
附落免修故侯福坐首匿羣盜棄市承鄉侯節坐恐猲
國人受財臧五百以上免籍陽侯顯坐恐猲國民取財
物免陵鄉侯訢坐使人傷家丞又貸榖息過律免樂平
侯訢坐病狂易免功臣侯如信武侯亭坐事國人過律
免(亊謂役使之也)酇侯蕭勝坐不齋耐為隸臣汾隂侯周意坐
行賕髠為城旦蓼侯孔臧坐為太常衣冠道橋壞不得
度免曲城侯蟲皇柔坐為汝南太守知民不用赤仄錢
為賦為鬼薪河陽侯陳信坐不償人責過六月免高宛
侯丙信坐出入屬車間免鄲(音多)侯周仲居坐為太常收
赤側錢不收完為城旦赤泉侯楊毋害坐詐紿人臧六
百免朝陽侯華當坐教人上書枉法耏為鬼薪宋子侯
許九坐寄使匈奴買塞外禁物免慎陽侯樂買之坐鑄
白金棄市陽平侯杜相夫坐為太常與大樂令中可當
鄭舞人擅繇(役使之也)闌出入關免廣阿侯任越人坐為太
常廟酒酸免土軍侯宣生坐與人妻姦免江鄒侯靳石
坐為太常行幸離宫道橋苦惡免衍侯翟不疑坐挾詔
書論耐為司寇(不奉持而挾以行也)邔侯黃遂坐揜搏(博也)奪公主
馬髠為城旦樂平侯衛侈坐買田宅不法有請賕吏免
山都侯王當坐闌入甘泉上林免樊侯蔡辟方坐搏揜
完為城旦南&KR2860;侯起坐後父故削爵一級(會于廷中而隨父失朝廷)
(以爵之序也)黎侯召延坐不出馬要斬襄城侯韓釋之坐詐
疾不從耐為隸臣清安侯申屠臾坐為九江太守受故
官送俞侯欒賁坐為太常雍犧牲不如令免商陵侯趙
周坐為丞相知列侯酎金輕下獄自殺山陽侯張當居
坐為太常擇博士弟子故不以實完為城旦翕侯邯鄲
坐行來不請(謁也)長信免衆利侯郝賢坐為上谷太守入
戈卒財物計謾免宜冠侯高不識坐擊匈奴增首不以
實當斬贖罪免下摩侯謼毒尼坐將家屬闌入惡師居
免梁期侯任當千坐賣馬一匹價錢十五萬過平臧五
百已上免新畤侯趙弟坐為太常鞫獄不實贖死完為
城旦蒲侯蘇夷吾坐婢自贖為民後略以為婢免商利
侯王山夀坐為代郡太守故劾十人罪不直免博成侯
張建坐尚陽邑公主與婢姦主旁數醉罵主免武安侯
田恬坐衣襜褕入宫免周陽侯田祖坐當歸軹侯宅不
與免至其它以酎金失爵者又不可勝數也
陳武帝九錫文妖酋震慴遽請灰釘李商隱露布飛走
之期既絶灰釘之望斯窮宋人引杜篤賦燔康居灰珍
竒椎鳴鏑釘鹿蠡楊用修引何子元餘冬序論證其非
謂曹爽在獄中乞棺與灰於司馬懿其事本不僻云云
按王凌既降未測懿意故乞棺釘與之凌乃仰藥死曹
爽幽處第中糧盡告急於懿懿給米肉糗□且以書慰
之爽大喜過望未幾獄具夷三族然則灰釘事乃王凌
非曹爽也
唐肺石常存其制如佛寺所擊響石而甚大長八九尺
形如人肺亦有款志但漫剝不可讀按秋官大司寇以
肺石達冤民求其義乃伸冤者擊之立其下然後士聽
辭如今之撾登聞鼓也所以肺形者便於垂又肺主聲
聲所以達其冤也
胡邦衡乞斬秦檜疏云區區之心願斷三人頭竿之藁
街然後拘留虜使責以無禮按三輔黃圖云藁街在長
安城南門内舊有蠻夷邸若今之鴻臚館然邦衡時以
虜使在邸故請斷檜首懸之彼所於以伐其狡謀而絶
其和因引藁街為言然則藁街非尋常梟首之市也
元世祖笞杖之刑既定曰天饒他一下地饒他一下我
饒他一下自是合笞五十止笞四十七合杖一百止杖
九十七我朝洪武初以大誥頒示天下令官民人等有
此一本者若犯笞杖徒流罪名每減一等無此者每加
一等今之斷獄者不知其原凡案牘皆曰大誥減一等
失其旨矣
說略卷十七
