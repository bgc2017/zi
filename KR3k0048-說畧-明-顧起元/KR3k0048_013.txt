說略卷十三明顧起元撰
典述中
左傳士會自秦歸晉繞朝贈之以策云子勿謂秦無人
吾謀適不用也策如布在方策之策蓋書也其下云云
即策文也蓋士會將歸繞朝諫止之而秦君不聽及其
行也又難顯言故贈以策書云云見秦之有人使歸晉
而不敢謀秦也今以為鞭策非也劉勰文心彫龍曰繞
朝贈士會以策子家與趙宣以書巫臣之遺子反子產
之諫范宣詳觀四書辭若對面據此則豈鞭策乎李白
詩臨行將贈繞朝鞭詩人趁韻之誤耳
劉歆曰左氏丘明好惡與聖人同親見夫子而公羊在
七十子之後司馬遷曰孔子作春秋丘明為之傳班固
藝文志曰丘明與孔子觀魯史而作春秋杜預序左傳
亦云左丘明受經於仲尼詳諸所說皆以左氏為丘明
無疑矣至唐啖助趙匡獨立說以破之啖助曰論語所
引丘明乃史佚遲任之類左氏集諸國史以釋春秋後
人謂左氏為丘明非也趙氏曰公榖皆孔氏之後人不
知師資幾世左丘明乃孔子以前賢人而左氏不知出
於何代今以左氏傳質之則知啖趙非妄也左氏中紀
韓魏知伯之事又舉趙襄子之謚則是書之作必在趙
襄子既卒之後若以為丘明自獲麟至襄子卒已八十
年矣使丘明與孔子同時不應孔子既沒七十有八年
後丘明猶能著書今左氏引之則左氏為六國人在趙
襄子既卒之後明騐一也左氏戰於麻隧秦師敗績獲
不更女父又云秦庶長鮑庶長武帥師及晉師戰於櫟
秦至孝公時立賞級之爵乃有不更庶長之號今左氏
引之是左氏為六國人在秦孝公之後明驗二也左氏
云虞不臘矣秦至惠王十二年初臘鄭氏蔡邕於周即
蜡祭諸經並無明文惟吕氏月令有臘先祖之言今左
氏引之則左氏為六國人在秦惠王之後明驗三也左
氏師承鄒衍之誕而稱帝王子孫按齊威王時鄒衍推
五德終始之運其語不經今左氏引之則左氏為六國
人在齊威王之後明驗四也左氏言分星皆凖堪輿按
韓魏分晉之後而堪輿十二次始於趙分曰大梁之語
今左氏引之則左氏為六國人在三家分晉之後明驗
五也左氏云左師展將以公乘馬而歸按三代時有車
戰無騎兵惟蘇秦合從六國始有車千乘騎萬匹之語
今左氏引之是左氏為六國人在蘇秦之後明驗六也
左氏序吕相絶秦聲子說齊其為雄辯狙詐真游說之
士捭闔之辭此左氏為六國人明驗七也左氏之書序
秦楚事最詳如楚師慚猶拾瀋等語則左氏為楚人明
驗八也據此八節亦可以知左氏非丘明是為六國時
人無可疑者
三代正禮殘缺無復能明禮記一書出自孔氏七十二
子各撰所聞或錄舊禮之義或述變禮之由或兼記體
履或雜叙得失編而錄之以為此記漢興記數萬言於
后蒼號曲臺雜記河間獻王得舊禮一百三十一篇集
而上之又有明堂隂陽記三十三篇孔子三朝記七篇
王氏史氏記二十一篇王史二氏戰國時人樂記二十
三篇凡五種合為三百十四篇大戴刪為八十五篇小
戴刪為四十六篇至馬融又益以明堂位月令樂記三
篇為四十九篇行於世謂之禮記禮記一書曲禮論撰
於曲臺而不及五禮之大本述於博士而盡失先王之
大意月令摘於吕覽而錄秦世之官緇衣本乎尼子而
改魯論之文而增損之禮運載夫子之說有虧於名教
經解引易之緯書而嘗禘之說多牽夫子之諸論明堂
位論周公踐阼世世祀以天子禮樂檀弓載舜葬蒼梧
夫子墓馬鬛封之類皆流俗妄語儒行如後世游說之
士所誇大者玉藻一篇顛倒錯亂且不可以句讀内則
載養老三十餘語其文全與樂記同
儒行不隕穫於貧賤晏氏曰隕如籜之隕而飄零穫如
禾之穫而枯槁穫之從禾是矣而隕之為籜則何取乎
隕從阜員聲從高而下也易曰有隕自天公羊星霣如
雨此隕字之義也若曰如阜之隕而頽落斯得其義矣
禮記前有車騎則載飛鴻魏鶴山云六經無騎字禮記
亦漢世書耳又左傳昭公二十五年左師展將以公乘
馬而歸公徒執之注展魯大夫欲與公俱輕歸乘如字
騎馬也輕遣正反正義曰古者服牛乘馬馬以駕車不
單騎也至六國之時始有單騎漢初猶有車戰見夏侯
嬰傳高祖之敗彭城去滎陽出成臯皆以數十騎遁去
而鴻門之會棄車騎獨騎一馬樊噲四人步從以免其
非危廹時往往夏侯嬰中御車高祖在左樊噲驂乘為
右未嘗廢車也方萬里古今考反覆千餘言今撮其要
如此
大戴禮武王踐阼三日召師尚父而問曰黃帝顓頊之
道存乎意亦不可得而見與師尚父曰在丹書其言曰
敬勝怠者吉怠勝敬者滅義勝欲者從欲勝義者凶注
不解丹書為何物按左傳襄公二十三年欒豹隸也著
於丹書注犯罪沒為官奴以丹書其罪近世魏律緣坐
沒配為工樂雜戶者皆用赤紙為籍其卷以鉛為軸此
亦古人丹書之遺法據此則丹書古人之法律書名也
禮記緇衣引葉公之顧命曰毋以小謀敗大作毋以嬖
御疾莊后毋以嬖御士疾莊士大夫卿士注以葉公為
沈諸梁按汲冢周書此文在祭公解蓋祭公疾革時告
穆王之言祭字誤作葉耳
孔穎達禮記疏案鄭目錄云名曰月令者以其記十二
月政之所行也本吕氏春秋十二月紀之首章以禮家
好事抄合之後人因題之周公所作其中官名時事多
不合周法今申鄭旨什之按吕不韋集諸儒著為十二
月紀名為吕氏春秋篇首皆有月令與此文同是一証
也又周無太尉唯秦官有太尉而此月令乃云命太尉
是官名不同周法二証也又秦以十月建亥為歲首而
月令云為來歲受朔日是九月為歲終十月為朔此是
時不合周法三証也又周有六冕郊天迎歲則用大裘
乘玉輅建太常日月之章而月令服飾車旗並依時色
此是事不合周法四証也故鄭氏云云然按秦始皇十
二年不韋死二十六年并天下然後以十月為歲首歲
首用十月時不韋已死十五年而不韋不得以十月為
正又周書先有月令何得云不韋所造又秦并天下立
郡縣何得云諸侯又秦好兵殺害毒天下何能布德行
惠春不興兵既如此不同鄭必謂不韋作者以吕氏春
秋十二月紀正與此同不過三五字别且不韋集諸儒
所作為一代大典但秦自不能遵行耳柳子厚曰夏后
周公之典逸矣信然哉
五代廣順中高麗進别叙孝經一卷記孔子所生及弟
子從學事又有孝經雌圖說日之環暈星之彗孛宋乾
道中南詔使者見廣南人言其國有五經廣註春秋後
語三史加注張孟押韻集聖歷諸書歐陽公日本刀歌
徐福行時經未焚逸書百篇今尚存令嚴不許傳中國
舉世無人識古文由此觀之則尚書全文日本國尚有
之也可見古書有在四夷者
蔡邕以漢靈帝熹平四年與五官中郎將高堂谿典禪
議郎張訓韓說太史令單颺奏求正定六經文字靈帝
許之邕乃自書丹於碑使工鑴刻立於太學門外此初
刻也魏正始中又立古篆隷三體石經古文用鳥跡科
斗體篆效史籀李斯胡母敬體隸用程邈體晉永嘉中
王彌劉曜入洛焚毁過半魏世宗神龜元年從崔光之
請補石經唐天寳中刻九經於長安禮記以月令為首
從李林甫請也五代孟㫤在蜀刻九經最為精確是時
僭據之主惟㫤有文學而蜀不受兵又饒文士故其所
製獨善朱子論語註引石經者謂孟蜀石經也宋淳化
中刻於汴京今猶有存者考舊說有云漢靈帝光和六
年刻石鏤碑載五經文於太學講堂之前此初刻也而
以蔡邕書丹刻石為再刻按袁宏漢紀止載熹平四年
春三月五經文字刻石立於太學之前後六年方改元
光和而光和六年無刻經事此乃以光和為初刻熹平
為再刻知其所記之誤矣
蔡邕石經今已堙滅按邕鐫刻七經著於石碑有所檢
据隠括其失而周盡當時號鴻都三字其異文者附見
纔三十年繼遭兵火碑亦損缺魏正始中又立一字石
經相承以為七經正字後魏遷石經於鄴魏末齊神武
自洛陽徙於鄴都河陽岸崩遂沒於水其得至鄴者殆
不得其半周大象中詔徙鄴城石經於洛時為軍人破
毁至有竊載還鄴者船壞沒溺不勝其衆也其後得者
盡破為橋基隋開皇六年自鄴京載入長安置於祕書
内省議欲補緝立於國學會亂遂廢營造之司用為柱
礎貞觀初魏徵始收聚之十不一存其相承傳拓之本
猶在祕府按石經在元魏時尚書公羊傳十六碑存十
二碑毁禮記十五碑悉壞但存諫議大夫馬日磾議郎
蔡邕名是石經不盡為邕如馬日磾輩相與成之又按
嵇紹趙至叙曰至在太學看先君寫石經古文是嵇康
亦有石經不知即魏一字石經否世第知邕不知日磾
且不知嵇康有書石經事亦缺典也
緯書之作說者以為孔子既刪述六經以明天人之道
知後世不能稽同其意故别作緯書以遺來世今考其
書易緯則有乾鑿度坤靈圖稽覽圖通卦驗辯終備是
類謀凡六篇書緯則有考靈曜璇璣鈐刑德放帝命驗
運期授凡五篇詩緯則有推度災紀歷樞含神霧凡三
篇禮緯則有斗威儀含文嘉稽命徵凡三篇樂緯則有
動聲儀稽耀嘉叶圖徵凡三篇孝經緯則有援神契鉤
命訣凡二篇春秋緯則有元命包說題辭保乾圖漢含
孳演孔圖運斗樞文耀鈎感精符合誠圖考異郵佐助
期握誠圖潛潭巴凡十三篇是為七緯共三十五篇則
於漢儒所傳孔子演七經之緯三十六篇者已逸其一
太平御覽諸書所載又有論語緯摘輔象撰考䜟書緯
帝驗期禮緯稽命耀春秋緯命歷序孝經緯左方契威
嬉拒及河圖九篇洛書六篇與七緯共為八十一篇然
乾鑿度外又有乾坤鑿度魏伯陽所作參同契亦為易
緯而說者以其入於道家遂不列於緯書之目而尚書
中候論語䜟亦不與八十一篇之數則漢之為緯書者
不止八十一篇已也其書實不出於孔子蓋漢武購求
遺書當時儒者多偽作以應命孔安國毛公輩皆目以
為妖妄哀平之世夏賀良之徒又增為之王莽謀簒漢
因符命以濟其奸光武中興復以赤伏為援於是其書
始行當時張衡桓譚力爭之而不能也賈逵以此論左
氏曹褒以此定禮樂京房翼奉以此言易鄭玄何休又
以此談經末流既濫不可復障先是毛公孔安國諸人
因魯恭王河間獻王所獻表而章之謂之古學至魏王
肅註釋孝經推引古學王弼杜預從而和之宋大明中
始禁䜟緯之書及隋末搜天下書籍與䜟緯相涉者悉
焚之而緯書稍戢至唐以來則李淳風輩專明䜟學而
孔穎達作九經正義亦多引緯書以證其說是時唐志
所存緯書尚有九部四十八卷蓋亦不能障其流也至
宋歐陽公魏鶴山輩刪而正之而緯學始息然鶴山所
作九經要義多引孔穎達正義之說則亦豈能盡斥而
遠之哉本朝王子充以為緯書盡亡今所存者惟易緯
乾鑿度不知六經緯書世尚有繕寫之者不止一乾鑿
度已也
按䜟緯前所記未備者易又有坤鑿度運期䜟乾元序
制記書又有期中候洛罪級春秋又有演義圖玉版䜟
孝經又有中黃䜟論語又有素王受命䜟比考䜟河圖
有會昌符括地象稽曜鉤握拒起帝通紀叶光篇著命
篇揆命篇洛書有甄曜度寳號命錄運期共二十一種
大都此等多係漢人偽作東漢人所著書如參同契之
名皆三字其為假托者多難可斷決也
諸子儒家則有晏子春秋(齊晏嬰)荀子(楚荀況)羊子四篇(秦博)
(士羊百章)徐子四十二篇(宋外黃人)魯仲連子漆雕子十三篇(開之)
(後)宓子十六篇子思子二十三篇景子三篇子華子曾
子十八篇(參)世子(名碩陳人七十子之弟子)公孫尼子芊子(齊人芊嬰)甯
子一篇(越)公孫子一篇(固)王孫子孔叢子侯子或作侔
子董子李氏春秋虞氏春秋陸子(賈新語)劉子(敬)賈子(誼)
秦子何子劉子(梁劉勰一曰乃劉晝字孔昭撰)賈山子董子(仲舒)兒子(寬)
公孫子(弘)終軍八篇吾丘壽王六篇新序說苑(二書俱劉向)
揚子法言(雄)韋卿子(彪)潛夫論(後漢王符)申鑒(荀悅)魏子(後漢會稽)
(魏朗)牟子(後漢太尉融)中論(魏徐榦)王子正論(王肅)萬機論(蔣濟)去伐
論(王粲)體論(魏杜恕)篤論志林(虞喜)述政論(裴元)誓論(張儼)顧子新
語(吳太常譚)新言(裴元)新義(劉廞)袁子正論(袁準)華譚新論顧子義
訓(晉揚州主簿夷)崔子至言文中子(王通)賈子(開元中藍田尉)元子(結)元
和子(杜信)伸蒙子(唐林慎思)冀子(冀重)傅子(晉司隸校尉玄)鯫子(趙鄰幾)素
履子(唐張弘)東莞子樊子(樊宗師)道家則有伊尹五十一篇
太公二百三十七篇辛甲二十九篇廣成子老子莊子
鬻子列子文子蜎子老成子長盧子王狄子公子牟田
子黔婁子宫孫子關尹子鶡冠子老萊子十六篇孫子
捷子曹羽郎中嬰齊十二篇臣君子鄭長者楚子淮南
鴻烈解莊成子蹇子唐子(吳唐滂)蘇子(晉中郎參軍彥)宣子(晉宜)
(城令聘)陸子(雲)幽求子(杜夷)抱朴子(葛洪)符子(東晉員外郎)賀子(宋太)
(學博士道養)少子(齊司徒長史張融)無名子(張太衡)玄子亢倉子(唐世說庚)
(桑子代無其書開元末襄陽處士王源著二卷以補之)無能子同光子(劉無待)玄真
子(張志和)達觀子淨住子(蕭子良)天隠子(司馬承楨)元中子(杜登暉)
元筌子(珞琭子)黃石子齊丘子法家則管子李子三十二
篇商子慎子(到)處子(趙)韓非子游棣子眺氏新書(漢御史大)
(夫錯)崔氏政論(漢尚書寔)劉氏法論(魏劉劭)桓氏世要(魏大司農桓範)陳
子要言(吳豫章太守融)譙子法訓(周)名家則有鄧析子(春秋鄭大夫)
尹文子(周處士)公孫龍子成公生五篇惠子一篇黃公四
篇毛公九篇墨家則有尹佚墨子隨巢子胡非子(二子皆墨)
(翟弟子)董子(戰國董無心)我子田俅子縱横家則有蘇子張子
龐煖二篇闕子國筮子蒯子鄒陽主父偃鬼谷子補闕
子(梁元帝)雜家則有大禹孔甲盤盂伍子胥子晚子由余
尸子(秦相衛鞅上客尸佼)吕氏春秋淮南子東方朔吳子公孫尼
子解子金樓子(梁元帝)農家則有神農野老宰氏范子計
然董安國尹都尉書趙氏王氏蔡葵汜勝之(漢議郎)
農子(王珉)小說家則有伊尹說鬻子說周考師曠務成子
宋子黃帝說虞初周說燕丹子青史子宋王子郭子(晉中)
(郎澄)猗犴子(元結)乾&KR0871;子(溫庭筠)兵家則有司馬穰苴子孫子
吳子(起)尉繚子(魏惠王時人)樵子韋子
楊龜山云述而不作信而好古竊比於我老彭老老子
也老子五千言以自然為宗謂之不作可也朱子曰某
亦疑此語只以曾子問中言禮數叚證之即述而不作
信而好古皆可見聃周之史官掌國之典籍三皇五帝
之書如五千言亦或古有是語而老子傳之未可知也
蓋列子引黃帝書即老子谷神不死章也此說見朱子
大全答汪尚書書按佛經三教論曰五千文者容成所
說老子為尹談蓋述而不作又按莊子引容成氏曰除
日無歲無外無内則容成氏固有書矣老子述而不作
此其明證
老子服文采帶利劒厭餘食而資貨有餘此之謂盗竽
韓非解云竽也者五聲之長也竽唱則众樂皆和大盜
唱則小盜和故曰盜竽今本誤作盜夸則無意義矣
内篇斷非莊生不能作外篇雜篇則後人竄入者多之
噲讓國在孟子時而莊文曰昔者陳恒弑其君孔子請
討莊子身當其時而胠篋曰陳成子弑其君子孫享國
十二世即此推之則秦末漢初之言也豈其年踰四百
歲乎曾史盜跖與孔子同時楊墨在孔後孟前莊子内
篇三卷未嘗一及五人則外篇雜篇多出後人可知又
封侯宰相等語秦以前無之且避漢文帝諱改田恒為
田常其為假托尤明矣
文中子動以孔子為師其見地甚高志甚大或以摸擬
太過病之非也此如世人有所慕悅則其舉止言動不
覺盡似之以其精神所注故也不然詩祖李杜文祖遷
固未有非之者獨訾文中子之法孔子宋咸作駁中說
謂文中子乃後人所假託實無其人則幾於瞽說矣王
績有負苓者傳陳叔達有答王績書曰賢兄文中子恐
後之筆削䧟於繁碎宏綱正典暗而不宣乃興元經以
定真統陸龜蒙送豆盧處士序亦曰昔文中子生於隋
代知聖人之道不行歸河汾間修先君之業後司空圖
皮日休俱有文中子碑五子皆唐人言之鑿鑿如此咸
獨臆斷其無可乎宋龔鼎臣嘗得唐本中說於齊州李
冠家蓋中說之行久矣陳同父類次文中子云十篇舉
其端二字以冠篇篇各有序惟阮逸本有之又阮龔二
本時有異同如阮本曰嚴子陵釣於湍石爾朱榮控勒
天下故君子不貴得位龔本則曰嚴子陵釣於湍石民
到於今稱之爾朱榮控勒天下民無得而稱焉龔本曰
出而不聲隠而不沒用之則成舍之則全阮本則因董
常而言終之曰吾與爾有矣豈逸不無增損於其間遂
啟後世之疑邪
莊子曰各有義則之謂性此即詩烝民之旨也後人未
易可到賈誼曰少成若天性又曰性者神氣之所會性
立則神氣曉曉然發而通行於外矣與外物之感相應
故曰潤厚而膠謂之性其所謂潤厚而膠者今人名物
之堅者曰有性不堅者曰無性之謂也王輔嗣曰不性
其情何以久行其正禮運記曰六情所以扶成五性也
孝經緯曰魂者芸也情以除穢魄者白也性以治内趙
臺卿曰性情相與表裏啖助曰情本性中物韓嬰曰卵
之性為雛不粥不孚則不成為雛繭之性為絲不㵸不
練則不成為絲陳摶曰情者性之影也其諸說與宋儒
異而特妙矣
爾雅詩訓詁也子夏傳詩者也子夏輩六十人纂先師
微言為論語論語中言詩者多矣子夏獨能問逸詩晦
庵讀詩綱領述論語十條而終之子夏傳記中言子夏
嘗傳詩今所存者詩大小序小序又非盡出子夏故曰
爾雅即子夏之詩傳也疏言釋詁周公所作今其中一
字二字者姑弗論謔浪笑傲變風詩焉得周公釋乎支
干九州五方四極狒狒猩猩之類詩無其文者或叔孫
通所益梁文所補要之傳詩者十九且爾雅有釋詁釋
訓毛公亦以其傳詩也故其解詩錯取爾雅之名題曰
詁訓傳則爾雅之傳詩毛公固謂其然矣
爾雅疏云爾近也雅正也謂其近於正也此妄說也雅
可以訓正爾不可以訓近邇可訓近而爾非近也按說
文爾从&KR0034;為義从爾為聲麗爾也麗爾之為言猶靡麗
也漢人有此語三蒼解詁云爾云華繁也詩曰彼爾維
何維常之華本草紫藄一名月爾即今紫蕨也其芽拳
曲繁盛故名月爾雅之為言取義於烏烏有善德曰雅
也古人以嗚呼為歎辭則雅為正音可知然則爾雅之
云猶麗則之云也漢書文章爾雅訓辭深厚以爾雅與
深厚為對固知當解為麗則而不可解為近正也
世說之名不起於臨川劉向六十七篇中已有此目其
書今亡臨川因錄後漢至江左名士佳語亦謂之世說
本題為世說新書劉子玄史通中以此名叚成式引王
敦澡豆事以證陸暢事為虛亦云近覽世說新書而今
本謂之新語不知孰更名之也
劉子玄史通所載古今正偏史今多不存澹園先生筆
乘常載之中如晉春秋竹書紀年陸賈楚漢春秋譙周
古史考荀悅漢紀張璠漢紀謝沈漢書司馬彪續漢書
袁宏後漢紀華嶠後漢書東觀漢記習鑿齒漢晉春秋
晉孔衍漢尚書後漢尚書魏尚書王沈魏書項峻吳書
韋曜吳書魚豢魏略孫盛魏氏春秋王隠刪補蜀紀張
勃吳錄王隠晉書沈約晉書孫盛晉陽秋干寳晉紀何
法盛晉中興書陸機晉書臧榮緒晉書鄧粲晉紀檀道
鸞續晉陽秋徐廣晉紀王劭晉書裴子野宋略沈約齊
紀吳均齊春秋何之元劉璠梁典姚察梁書姚最梁後
略書裴政梁太清實錄蕭韶太清紀蔡允恭後梁春秋
公師彧十六國史鄴都紀和苞漢趙紀杜輔全錄燕紀
董統燕史王景暉南燕錄常璩蜀李書索綏凉國春秋
張重華凉紀索暉凉書劉昞凉書又有燉煌實錄裴景
仁秦記馬僧虔秦史衛隆景秦史姚和都秦紀崔鴻十
六國春秋王劭北齊志杜臺卿齊紀牛弘周書王劭隋
書顏師古隋書張太素隋後略皇覽玄晏帝王世紀韋
昭洞記陶弘景帝王年歷虞世南帝王略論梁武帝通
史元魏濟隂王暉業科錄晉樂資春秋後傳孔衍春秋
後國語司馬彪九州春秋梁世子蕭方等三十國春秋
干令昇史議漢武帝禁中起居注馬皇后撰明帝起居
注樂資山陽公載記王韶晉安陸記姚梁後略王粲漢
末英雄記劉向列女傳神仙傳杜預列女記梁鴻逸民
傳趙採忠臣傳徐廣孝子傳嵇康聖賢高士傳皇甫謐
高士傳戴逵竹林七賢論揚雄蜀王本紀圈稱陳留耆
舊傳周斐汝南先賢行狀陳壽益部耆舊傳張方楚國
先賢傳梁元帝懷舊志盧思道知已傳郎餘令孝子後
傳梁元帝同姓名人錄妍神記蕭大圜淮海亂離志汲
冢璅語和嶠汲冢紀年葛洪西京雜記三輔黃圖宋孝
王關東風俗傳宋南徐州記晉宫闕名隋東都記揚衒
之洛陽伽藍記馬温鄴都故事趙岐三輔決錄沈瑩臨
海水土記周處陽羡風土記桑欽水經盛弘之荆州記
常璩華陽國志虞溥江表傳虞預會稽典錄辛氏三秦
志羅含湘中記潘岳關中記陸機洛陽記建康宫殿記
姚察西征記撰茗酪記揚雄家諜謝承家語荀氏家傳
摯虞姓族記兩主百家譜殷敬世傳孫氏譜記陸宗系
傳楊子山哀牢傳顧協瑣語謝綽拾遺劉義慶世說新
書裴榮期語林孔思尚語錄楊松珍談藪郭子横洞冥
記王子年拾遺記劉劭人物志祖鴻勲晉詞記陸景典
語劉勰文心雕龍李充翰林論摯虞文章流别集阮孝
緒七錄祖台之志怪干寳搜神記劉義慶幽明錄劉敬
叔異苑邯鄲淳笑林劉芳周官音禮記音
劉孝標注世說自漢魏吳諸史子傳地理之外如晉氏
一朝諸史及諸公列傳譜諜文章凡一百六十六家皆
出正史之外此又齊梁以上書也譜諜别傳姑不暇及
餘書亦疏其目已見史通者不載薛瑩後漢書劉向别
錄環濟吳紀梁祚魏國綂紀曹瞞傳魏末傳朱鳳晉書
虞預晉書劉謙之晉紀後略曹嘉之晉紀晉惠帝起居
注晉安帝紀晉百官名晉諸公贊摯虞世本車頻秦書
趙書袁敬仲正始名士傳又海内名士傳劉義慶江左
名士傳魏明帝時撰海内先賢傳皇甫謐逸士傳蕭廣
濟孝子傳張隲文士傳華嶠譜叙晉世譜杜篤新書郭
頒魏晉世語盧綝晉八王故事高逸沙門傳名德沙門
題目衛禹永嘉流人名周祗隆安記漢南記荀綽兗州
記三秦記丹陽記諸葛穎揚州記陳留志萬震南州異
物志襄陽記雷次宗豫章舊志張僧鑒潯陽記張資凉
州記西河舊事鄭緝之東陽記永嘉記賀循會稽記鍾
離岫會稽後賢記洛陽宫殿簿神農書劉向五經通義
文字志文章叙錄摯虞文章流别志殷淳婦人集虞通
之妒記青烏子相冢書相牛經
又裴松之注三國志亦旁引諸書史稱與孝標之注世
說可為後法今觀其所載如孫盛異同雜語孫盛雜記
袁暐一名曄獻帝春秋魏武故事獻帝起居注李氏海
内先賢行狀衛恒四體書勢序傅子魚豢典略劉艾靈
獻二帝紀張華博物志魏文帝典論顧愷之啟蒙注孔
衍漢春秋後漢春秋魏春秋傳暢漢諸公贊獻帝記漢
末名士錄司馬彪戰略零陵先賢傳魏末傳山濤啟事
皇甫謐列女傳荀綽九州記袁氏世紀博物記陸氏異
林胡冲吳歴列異傳隂澹魏紀袁子摯虞決疑要注魏
名臣奏事管輅鳥鳴書易林風角書陳壽益州耆舊雜
𫝊記葛洪神仙傳李軌晉泰始起居注諸葛氏集吳大
鴻臚張儼默記蔣濟萬機論譙周定法訓五經論蜀本
紀殷基通語楊戲季漢輔臣贊虞喜志林王隠交廣記
韋昭官職訓辯釋名以上皆正史之外采擇入注酈道
元水經注亦多引異書聊備疏之如山海經春秋說題
辭釋名春秋考異郵春秋元命苞管子莊子孝經援神
契桓譚新論徐榦齊都賦應劭風俗通班固白虎通爾
雅楊泉物理論郭緣生述征記括地圖穆天子傳命歴
序握河紀淮南子釋氏西域志郭義恭廣志康泰扶南
傳法顯傳支僧載外國事竺枝扶南記竹書紀年周處
風土記東方朔十洲記東方朔神異經遁甲開山圖成
公子安大河賦西河舊事凉土異物志史記應劭地理
風俗記黃義仲十三州記叚國沙州記秦州記劉向神
仙傳晉書地道記范曄後漢書闞駰十三州志世本徐
廣史記音義魏土地記禮三朝記虞氏記東觀漢記博
物志汲郡古文京房易妖占穀梁春秋傳晉太康地記
潘岳西征賦三秦記揚雄河東賦公羊春秋傳衛恒叙
篆漢晉春秋太原地記左傳戰國策搜神記司馬彪郡
國志袁崧郡國志帝王世紀郭頌世語論衡張景陽玄
武觀賦吕氏春秋應瑒虛河賦曹大家東征賦劉澄之
永初記續漢書乾鑿度京房易傳劉楨黎陽山賦孟氏
記戴氏西征記晉八王故事桑欽地理志圈稱陳留風
俗傳李朏三齊略記廣雅王肅喪服要記詩譜孔叢子
神農本草盧諶征艱賦皇覽馬淵郡國志應劭漢官儀
孫子荆故臺賦家語袁宏北征賦伏韜北征記車頻秦
書晏謨齊記伏琛齊記繁休伯避地賦韓詩外傳魚豢
典略袁彦伯竹林七賢傳墨子上黨記劉歆遂初賦韓
詩外傳趙記盧綝四王起事班叔皮遊居賦燕書魏文
帝述征賦陸翽鄴中記獻帝春秋魏武登臺賦左思魏
都賦劉劭趙都賦晉劉或長沙舊傳傅逮述遊賦中山
記王隠晉書李&KR0686;上古聖賢冢地記謝承漢書王粲英
雄記河圖玉板孫盛魏春秋傅毅反都賦摯仲治三輔
決錄注司馬彪續漢書管輅别傳陸機洛陽記語林石
季倫金石詩集序文士傳晉中州記竹林七賢論傅暢
晉書河南十二縣簿漢官典職鹽鐵論李尤平樂觀賦
華嶠漢書東京賦晉宫閣名蔡邕月令章句洛陽地記
百官志晉後略潘岳關中記皇甫士安高士傳列異傳
春秋後傳三輔黃圖繁欽建章鳳樓闕賦漢武故事傅
子燕丹子韓子曹瞞傳張衡溫泉賦世本關中圖劉向
烈士傳常璩華陽國記漢中記魯連子吕忱字林周斐
汝南先賢傳信陽先賢畫讚春秋外傳馮衍顯志賦張
顯逸民傳嵇康高士傳春秋佐助期郭緣生續述征記
陳留志應德璉西征賦崔季珪述初賦從征記抱朴子
玉策記鄒山記春秋孔演圖劉公榦魯都賦沈約宋書
陸機行思賦尸子論語撰考䜟來攻本蜀論盛弘之荆
州記郭景純江賦郭之美羅浮山記楊修五湖賦吳記
神異傳樂資九州志庾仲雍漢記江記荆州圖副記嵇
氏譜馬融廣成頌郭仲產襄陽記左吳八公記隋李充
益州記揚雄蜀都賦益部耆舊傳習鑿齒襄陽記宜都
記周書武昌記玄中記袁休明巴蜀志武陵先賢傳林
邑記范泰古今善言劉欣期交州記王氏交廣春秋楊
氏南裔異物志俞益期牋尚書大傳交阯外域記宋沈
懷遠南越志羅含湘中記王歆始興記郭景純南郊賦
孫放廬山賦雷次宗豫章記遠法師廬山記尋陽記錢
唐記異苑越絶書萬善歷謝康樂山居記嵩高山記孫
暢之述畫孫綽高士傳長沙耆舊傳京相璠春秋土地
名晉輿地圖楚漢春秋裴淵廣州記鄧德明南康記薛
瓚漢書注
漢書中多用古字或假借用字暇日讀之因疏出以資
考覽酒讎數倍所從買家輒大讎之讎(即售字)繇咸陽之
繇㠯竹皮為冠之㠯(古以字)公巨能入乎之巨(即詎字)項它
之它羽亨周苛之亨漢王病創卧之創(瘡)疾瘉之瘉甚
亡謂也之亡地執便利之執擇寬惠修絜者王齊荆地
之絜規摹弘遠之摹欲除三族辠之辠(古罪字)吕祿產顓
兵秉政之顓俳佪往來之俳佪喋血之喋(當作蹀)西鄉讓
者三南鄉讓者再之鄉未有㥦志之㥦嬗天下之嬗上
下驩欣之驩祠官祝釐之釐(音僖)㢮山澤之㢮無踐之踐
(跣也)大紅小紅之紅(功也)罪人不帑之帑農桑&KR0795;畜之&KR0795;(繫也)
坐臧為盜沒入臧縣官之臧訾算之訾(與貲同)罔密文峻
之罔受鬻之鬻(即粥字)氐羌徠服天馬徠之徠待命加嫚
之嫚雍於上聞之雍東夷薉君之薉(薉古&KR0034;字)修天文䄠之
䄠(古禪字)天地況施之況覂駕之覂勃海之勃倢伃之倢
伃(或從女)共養省中之共蜀郡犇命之犇流庸之庸以叔
粟當今年賦之叔閭里姦邪之姦減天下鹽賈之賈六
蓺之蓺賜功臣適後黃金之適(音嫡)鸞鳳萬舉蜚覽翺翔
雉蜚集於庭之蜚畜產大耗什八九之什海外有&KR0914;之
&KR0914;媮合苟從之媮殷周法行而姦軌服之軌(與宄同)三光
晻昧之晻(音暗)婁敕公卿之婁正氣湛掩之湛(與沈同)甘延
壽陳湯撟發戊己校尉屯田吏士之撟(與矯同)百姓勠力
自盡之勠待詔掖庭王檣之檣窮極幼眇之幼(音要)黨與
&KR0906;廣之&KR0906;又&KR1051;劇之&KR1051;天著變異以顯朕郵之郵(與尤同)
申敕百寮之寮(即僚也)票騎將軍之票未皇寧息之皇義
陵寑之寑捕蝗詣吏以石㪷受錢之㪷呼沲之沲辟廱
之廱用力如此其囏難也之囏適戍之適偪於戎狄之
偪烏虖之虖姍㗛三代之姍子弟為疋夫之疋厥角䭬
首之䭬揤裴之&KR0008;(即也)&KR0008;之&KR0008;(即瓠也)泰山若厲之厲饗共
已之治之共(音恭)遴柬布章之柬視化勸後之視(與示同)宓
羲之宓(音伏)&KR0008;五教之&KR0008;咎繇作士之咎繇□作朕虞之
□(古益字)牧槖昆蹏令丞之蹏騪粟都尉之騪輯濯之輯
(與楫棹同)亡懷氏之亡&KR0008;母之&KR0008;(即嫫母也)鬼臾區之臾(臾容聲相近)
泠淪氏之泠淪(即伶倫也)又作泠綸簡逷之逷(即狄字)王兒之
兒(即倪字)許繇之繇(即許由)劉絫之絫(即累字)末嬉之嬉有㜪
氏之㜪(即莘字)中&KR1544;之&KR1544;(即忽字)輪邊之邊(即扁也)粥拳之粥
(即鬻拳)祝佗之佗何蕢之何厥黨童子之厥尾生高之尾
(即微生高也)禽屈釐之屈(屈即滑也)知過之過(即知果)㐲戲之戲萬
物棣通之棣(音替)秋&KR1195;也之&KR1195;燥溼之溼炮犧之炮哉生
霸㫄死霸之霸(即古魄字)壄人舉凷而與之之壄之凷莫譱
於禮之譱(古善字)宴娭之娭(音戲)四極爰轃之轃(音臻)靁震之
靁放&KR1820;之放&KR1820;(音髣弗)興文匽武之匽旉與萬物之旉屮
木零落之屮須搖之搖(音臾)雙飛常羊之常羊(即徜徉)紛云
之云寂漻之漻假狄合處之假(音遐)敦昆侖之敦(音屯)鴹吉
時之鴹(音翔)熏鬻之熏(即獯育也)籋浮雲之籋(即躡也)紛員之員
巴俞之俞左止右止之止(即趾字)梏拲之拲(即共字)田畮之
畮(即畞字)或芸或芓之芓臧繦千萬之臧必取澹焉之澹
(音膽)官職秏廢之秏(音耗)底柱之底墆財之墆(音滯)氐首仰給
之氐(音低)秋豪之豪鬻鹽之鬻(古煑字)大氐之氐(氐讀曰抵)旗織
之織(即幟字)河東不辯之辯(乃辦也)幺錢之幺元龜岠冉之
岠(至也)百姓俞病之俞(愈也)野有餓&KR2299;之&KR2299;欲䙴夏社之䙴
(古遷字)畺内名山大川之畺虙羲之虙(音伏)地螾之螾(音蚓)㒨
人之㒨(古仙字)齊之西竟也之竟泲水之泲鴻漸于般之
般搤掔之掔(古腕字)鬺亨上帝鬼神之鬺百姓卬望之卬
腏食之腏(與綴同)崈高之崈(古崇字)三能之能(台也)畢尞堂上
之尞(古燎字)泰液之泰后稷封於斄之斄(音邰)大王建於&KR1122;
梁之&KR1122;(岐字)怱明上通之怱(音聰)&KR0146;興輕舉之&KR0146;(古遥字)先敺
之敺(驅也)天下說憙之憙靡有解怠之解天墬之墬(地字)萬
福降輯之輯(與集同)鶴&KR0008;之&KR0008;(古髓字)毒冒之毒冒(玳瑁二字)&KR1734;
蜺之&KR1734;(即虹字)衿北一星曰□之□(古轄字)出入趮疾之趮
作詻之詻(即噩字)雲摶而耑銳之耑雷電赮&KR1734;辟歴之赮
(即霞也)辟歴(即霹靂也)䚻俗之䚻(即謠也)彝倫逌叙之逌(攸字)旪用
五紀之旪(音叶)艾用三極之艾(乂也)數其&KR0008;福之&KR0008;(古禍字)㩜
仲舒之㩜(與&KR1158;同引也)知人則悊之悊濫炎妄起之炎(燄字也)
祝&KR0008;之&KR0008;(古詛字)思曰□之□(古作睿)子贛之贛(音貢)溷肴無
别之肴王子鼂之鼂(即朝字)宫門銅鍰之鍰(與環同)&KR0008;高后
掖之掖(腋也)頭有頿䯭之頿墯水之墯見巢㸐盡之㸐(古然)
(字)佞讇之讇(古謟字)冬雷桃李華常奥之罰之奥(燠也)鬲閉
門戸之鬲(與隔同)螕&KR3223;有翼之螕&KR3223;(蚍蜉也)豕人立而嗁之
嗁豕出圂之圂銜其鬴之鬴(古釡字)刑僇之僇(古戮字)無䠶
之䠶(射字)王心弗&KR2617;之&KR2617;(古堪字)荒沈於酒之沈(耽字)褱山襄
陵之褱(古懷字)厥棐織文之棐(與篚同)大壄既豬之豬(潴字)蠙
珠&KR0034;魚之&KR0034;(暨同)瑶瑻篠簜之瑻(琨同)渠叟之叟(搜同)&KR1051;曰五
湖之&KR1051;(古浸字)五方雜厝之厝(古錯字)四臷小戎之四臷(駟鐵)
(也)淇奥之奥(澳)貪遴之遴(吝)遭我虖嶩之間之嶩(崜)臨
甾之甾李冰鑿離&KR1374;之&KR1374;(古堆字)湛白馬玉璧之湛窴決
河之窴(填)魚弗鬱兮柏冬日之柏(迫)漕船五百㮴之㮴
(艘)孔子篹焉之篹(撰)大&KR0034;之&KR0034;(禹)蹵&KR2610;之&KR2610;春秋說訞
之訞(妖)百藥齊和之齊(劑)亭長檥船之檥(艤)饟王離之
饟(古餉字)相背之盭也之盭(古戾字)及其蠭之蠭(鋒)隃謂布
何苦而反之隃(遥)以畫奸澤之奸(與干同)狧糠及米之狧
(古&KR1851;字)絫足之絫(古累字)營或天子之營或(熒惑字)方洋天下
之方(房)飴我釐麰之飴(詒)歙歙訿訿之歙豤豤之豤(音懇)
爰盎之爰(袁)趣亨之趣(促)上嫚娒士之娒(古侮字)道引不
食榖之道(導)大王資㑄人之㑄(古侮字)司馬&KR0642;之&KR0642;(音夷)伏
質之質(鑕)&KR1029;&KR1029;廉謹之&KR1029;(齪)握齱之握齱(即齷齪也)好荷禮
之荷(與苛同)魋結之結(髻)張旗志之志(與幟同)骫天下正法
之骫(古委字)剸懷邪辟之計之剸(專)事刃之事(本作倳)景嚮
之嚮(響)仄目之仄(古側字)僕遫不足數之遫(古速字)嘄謼之
嘄(古呌字)押至之押(音狎)星茀於河鼓之茀(與孛同)涕泣流兮
萑蘭之萑蘭(汍瀾)出稱警入言䟆之䟆(蹕)儗於天子之儗
(擬)梁孝王有&KR2710;尊之&KR2710;(古雷字)異物來崪之崪(音萃)屈信之
信(伸)倒縣之縣(懸)繦抱之繦抱(即襁褓)妃色之妃(配)趣中
肆夏之趣(趨)笞傌之傌(罵)頑頓之頓(鈍)&KR1247;者不可復屬
之&KR1247;(古絶字)取蟁成靁之蟁(古蚊字)善司之司(伺)數與虜确
之确(角)莫府之莫(古與幕通用)呐口少言之呐(訥)爰臂之爰
(猿)礝石武夫之武夫(碔砆也)巴且之且(苴)仰艸橑而捫天
之艸(古攀字)答遝離支之離支(即荔枝)解廌之解廌(獬豸)統楫
羣元之楫(與集同)小冠高廣財二寸之財(與纔同)小卞之卞
(弁)熏轑天下之轑(燎借用)翖侯之翖(翕)進孰之孰(熟)石室
金鐀之鐀(與匱同)猶與之與(豫)黨得削國之黨(儻)負黼依
之依(扆)買臣歌嘔道中之嘔(與謳同)蜉蝤之蝤(蝣)水多䵷
魚之䵷(蛙)館陶公主胞人之胞(與庖同)敖弄之敖(傲)弁嚴
子之弁(即卞也)&KR0034;鴒之&KR0034;(脊)魁然無徒之魁(讀曰塊)琱瑑之
瑑(篆)囹圉之圉(圄)脛脛者未必全也之脛(悻)奮褏低卬
之褏(古袖字)豪彊執服之執(讀曰慹)靡財單幣之單(殫)攝齊
登堂之齊(音咨)後將軍數畫軍冊之冊(策)以馬自佗負之
佗(䭾)壍壘之壍(塹)木樵之樵(譙)避慊之慊(嫌)風寒之所
匽薄之匽(偃)媠謾亡狀之媠(惰)漿酒霍肉之霍(藿)咢咢
黃髮之咢(諤)鬋茅作堂之鬋(剪)規橅之橅(摹)西曹地忍
之之地(猶第也)敖盪之盪(蕩)仿佛一端之仿佛蠭氣之蠭
(鋒)尹翁歸字子兄之兄(讀曰況)眉憮之憮(嫵)耎弱之耎(軟)
涌趯邪隂之趯(躍)唯財留神之財(與裁同)盪滌濁濊之濊
(穢)廋索私屠酤之廋(搜)嗛退之嗛(古謙字)噭咷楚歌之咷
(音滌)亶容之亶(但)踞慢不遜攘之攘(古讓字)率意亡諐之諐
(古愆字)犬馬齒臷之臷(耋)無怵悐憂之悐(惕)壹关為樂之
关(古笑字)罷菀之菀(古苑字)因江潭而&KR1081;記兮之&KR1081;(往)䖸眉
之眉(古眉字)上天之縡之縡(載)□華蹈衰之□(古掌字)眽隆
周之眽(即覓字)雲䬠䬠而來迎之䬠(古霏字)西馳闛闔之闛
(與閶同)摼象犀之摼(古牽字)紭中之紭(古紘字)騎京魚之京(鯨)
其廑至矣之廑(古勤字)敺橐它之它(駝)分梨單于之梨(與𠢐)
(同)扶服蛾㐲之蛾(與蟻同)棍於世俗之棍(同也)時人皆&KR1544;之
之曶(與忽同)條侯至貴居也之居(與倨同)趙禹為人廉裾之
裾(與倨同)義縱少溫籍之溫(韞)咸宣之咸(減)抱關擊□之
□(柝)山不茬蘖之茬(古槎字)千石魚波(讀曰陂)千章之萩之
萩(即楸字)陳夏千畞桼之桼(漆)千畞巵茜之巵(梔)醯醬千
瓨之瓨(缸)踆鴟之踆(蹲)&KR1021;嗇之&KR1021;(與纖同)耤友報仇之耤
(古藉字)濯船之濯(讀曰櫂)麗山之麗(驪)流離之流離(即瑠璃)褢
誠秉忠之褢(古懷字)班倢伃蛾而大幸之蛾(與俄同)不畏彊
圉之圉不隧如髮之隧(墜)斖斖翼翼之斖(亹)恐猲良民
之猲(喝)皃佷自臧之兒(古貌字)不齅驕居之餌之齅隗嚻
之嚻楶梲之楶(即節字)愇世業之愇(與韙同)鱻生民之鱻(古鮮)
(字)㮚取后之㮚(栗)欥中龢為庶幾之欥(聿)之龢(和)東厸
之厸(古隣字)閹尹之呰之呰(疵)耽耽浟浟之浟(滌)攜手&KR0146;
秦之&KR0146;(遯)伏於海隝之隝(島)善眩之眩(與幻同)烏秅國之
烏秅(音鷃拏)翔實之翔(即詳字)&KR0008;下之&KR0008;(音麾字)
漢書所載地名多竒字後世讀之倉卒不辨今略記之
剻成(上音陪)&KR0034;(音旬)沶陵(上音直夷反)南&KR2860;(下音貞)南奅(下音普孝反)膫
(遼)蓹兒(即語兒)澅(獲)祋祤(上丁活反下音詡)盩厔(音周至)斄(音邰)瓡讘
(上與狐同下音之涉反)葰人(上音璅)㶏彊(上音於謹反)鮦陽(上音紂紅反)&KR0008;(與鞠)
(同)龒(古龍字)邔(音忌)[車犬](音徒系反)鄳(音萌又莫耿反)秺(音拓)&KR2558;(音貢即虹也)南䜌
(下音良全反)□虜(上音朔)□(音若么反又差梟反)&KR2007;題(上古莎字)□(古遒字)朸(音力)
猇(音由)瓡(即瓠字)腄(音直瑞反)渽(音哉)㡉(音堅)邞(音夫又音扶)郚鄉(上音吾又音魚)
厹猶(上音仇)含洭(下音匡)佷山(上音恒)盢(音呼&KR0008;反)&KR1980;(音胡工反)&KR1791;䣕(上音)
(孱下音莫亞反)母棳(下音之悅反)鄨(音不列反)豲道(上音完)揟次(上音子如反下音恣)
樸&KR0008;(音蒲環)蒼柗(下古松字)觻得(上音鹿)驪靬(音遲虔)天䧇(下音衣)樂
涫(下音官)大□(下古要字)圁(音銀)崞(音郭)觬是(上音倪)稒陽(上音固)莫䱇
(音忉怛)&KR1261;陶(上音汪)厗奚(上音題)絫(音力追反)䛁邯(上音男)浿水(上音普大)
(反)羸&KR1454;(音蓮受)荀屚(下與漏同)麊泠(音麋零)朱䳒(下音鳶)滱(音彄)茬(音仕)
(疑反)㘰(音斟)高&KR0146;山(&KR0146;即柘字)
曩曾錄字之别音者漢書中地名多有之如櫟陽(上音藥)
蓮勺(音輦酌)徵(音懲)錫(音陽)解(音蟹)屯留(上音純)共(音恭)蕩隂(上音湯)卷
(音去權反)平輿(下音豫)滇陽(上音眞)堵陽(上音者)葉(音式涉反)厲鄉(上音賴)
芍陂(上音酌又音鵲)橐皐(音拓姑)單父(音善甫)東緍(下音旻)句陽(上音鉤)
龍亢(下音剛)鄲(音多)即裴(下音非)&KR0008;(音輸)厝(音趨亦反)脩市(上音條)般(音班)
琅槐(下音回)被陽(上音疲)於陵(上音烏)蛇丘(上音移)雩叚(上音工下反)
襄賁(下音肥)費(音祕)承(音證)故鄣(下音章)黝(音伊)葭明(下音萌)緜虒(下音)
(斯)卑水(上音班)味(音昧)葉榆(上音弋涉反)比蘇(上音頻二反)且蘭(上音子閭)
(反)同竝(下音伴)宛溫(上音於元反)母單(音無丹)句町(音劬挺)枳(音徙或音)
(抵)氐道(上音丁奚反)浩亹(音合門)令居(上音連)允街(上音鉛)番和(上音)
(盤)乾齊(上音干)安俾(下音卑)烏氏(下音支)祖厲(音罝賴)眴卷(眴音旬卷)
(音&KR1642;)月氏(下音支)略畔(俗音洛盤)圜(音銀)推邪(下音似嗟反)窳渾(下音魂)桐
過(下音工禾反)桑乾(下音干)且如(上音子如反)雊瞀(音句無)令支(上音鈴下)
(音郎定反)無慮(音巫閭)番汗(音盤寒)樂浪(音洛狼)黏蟬(下音提)中留(下音)
(力救反)西捲(下音權)辟陽(上音璧)脩(條)陽夏(下音賈)攸(收)承陽(上音)
(蒸)蕃(音皮)曲遇(曲音丘禹反遇音顒)語兒(上音御又作蓹)師古注云郡縣之
名土俗各有别稱不必皆依本字也
劉之遴傳云鄱陽嗣王範得班固所上漢書眞本謂今
本諸王傳襍在諸傳中古本悉類項傳前又謂古本漢
書稱永平十六年五月二十一日己酉郎班固上而今
本無之古本叙傳號中篇今本稱為叙傳載班彪行事
而古本云班生彪自有傳今本紀及表志傳不相合為
次而古本相合為次總成三十八卷今本外戚傳在西
域傳後而古本外戚傳在帝紀下今本韓彭英盧吳述
云信惟餓隸布實黥徒越亦狗盜芮尹江湖雲起龍襄
化為侯王而古本述云淮隂毅毅伏劍周章邦之傑兮
實惟彭英化為侯王雲起龍襄古本第三十七卷解音
釋義以助雅談而今本無此卷其不同如此所謂古本
漢書乃蕭琛在宣城有北僧南渡惟齎一葫蘆中有漢
書叙傳僧曰三輔耆老相傳以為班固眞本琛固求得
之其書多有異今者紙墨亦古文字多如龍舉之例非
隷非篆琛甚秘之乃以餉鄱陽王見琛傳
本草神農書也中言豫章朱崖趙國常山奉高真定臨
淄馮翊出諸藥物如此郡縣豈神農時所有邪山海經
禹益書也中有長沙零陵桂陽諸暨如此郡縣豈禹時
所有邪三墳伏羲神農黃帝書也然謂封拜之辭曰策
策始於漢而謂伏羲氏有策辭可乎祭天地於圓丘大
夫之妻曰命婦周禮始有之而謂天地圓丘恩及命婦
為黃帝之事可乎相人之術起於衰世而謂聖人以形
辯貴賤正賢否為神農之書可乎三略六韜太公書也
然其中雜援軍䜟以足成之夫䜟書起於戰國之後太
公之時曾有之乎中略之末謂三略為衰世而作太公
之佐文武果衰世乎六韜中其言多誣聖賢之甚竊孫
吳之陳而謂太公為之乎爾雅周公書也然其中有云
張仲孝友張仲宣王之臣也周公安得載之爾雅汲冢
周書也其周月解則以日月俱起於牽牛之初夫自堯
時日躔虛一度至漢太初歷始云日起牽牛一度何周
月而乃爾時訓解則以雨水為正月中氣夫自漢初以
前歷皆以驚蟄為正月中氣至太初歷始易之以雨水
何時訓而云然子華子程本書也其語道德則頗襲老
列之旨語專對則皆倣左氏之文是何彼此之偶合作
聲謌似指漢武朱鴈芝房之事喻子車復竊韓愈宗元
墓銘之意是何先後之相侔蒼頡篇李斯作也其曰漢
兼天下海内并廁豨黥韓覆畔討滅殘然則漢事何以
載於秦書列仙傳劉向作也贊云七十四人出佛經然
則釋教何嘗興於漢前此類甚多或摹古書而偽作或
以已意而妄增至使好事之流曲為辯釋以眩其博是
皆未之深考耳
梁武教諸王書令殷鐵石於大王書中搨一千字不重
者每字一片紙襍碎無叙武帝召周興嗣謂卿有才思
為我韵之興嗣一夕編次進上鬚髮皆白而賞甚厚楊
文公談苑云千字文云勑員外散騎侍郎周興嗣次韵
勑字乃梁字傳寫誤耳當時帝王命令尚未稱勑至唐
顯慶中始云不經鳳閣鸞臺不得稱勑勑字之名始定
於此也
檄書露布何所起乎漢陳琳草檄曹操見之頓愈頭風
遂謂檄起於琳說文檄二尺書徐鍇通釋曰檄徵兵之
書也漢高祖以羽檄徵天下兵有急則插以羽爾雅木
無枝為檄注檄擢直上也文心雕龍有張儀檄楚書隗
囂檄亡新文文選有司馬相如喻蜀檄文則檄非自琳
始也明矣隋禮儀志後魏每戰克書帛於漆竿上名露
布世說桓宣武征鮮卑喚袁粲作露布倚馬手不輟筆
俄成七紙如隋志世說所云則露布起於後魏而晉因
之然漢官儀凡制書皆彌封唯赦贖令司徒印露布州
郡又漢書賈洪為馬超作伐曹操露布則漢時已然及
讀初學記引春秋佐助期曰武露布文露沉宋均云甘
露見其國布散者人上武文采者則甘露沉重豈露布
之義當取於此與
按漢書天子所下之書有四一曰策書注曰策者編簡
也其制長二尺短者半之篆書起維年月日以命諸侯
王公若三公以罪免亦賜策則用一尺木而隷書之又
按唐百官志曰王言有七一曰冊書立皇后皇太子封
諸王則用之說文云册者符命也諸侯進受於王象其
札一長一短中有二編之形當作冊古文作笧蓋策冊
二字通用至唐宋後不用竹簡以金玉為冊故專謂之
冊也
碑非文章之名也而陸機曰碑披文以相質按檀弓曰
公室視豐碑三家視桓楹釋者曰豐碑斵大木為之桓
楹者形如大楹謂之桓植喪大記曰君葬四綍二碑大
夫葬二綍二碑又曰凡封用綍去碑釋者曰碑桓楹也
樹之於壙之前後以紼繞之間之轆轤輓棺而下之用
綍去碑者縱下之時也祭義曰祭之日君牽牲既入廟
門麗於碑賈氏注曰宫廟皆有碑以識日影以知早晚
又釋者曰麗繫也謂牽牲入廟繫著中庭碑也或曰以
紖貫碑中也聘禮曰賓自碑内聽命又曰東西北上碑
南釋者曰宫必有碑所以識日景引隂陽也考是四說
則古之所謂碑者乃葬祭饗聘之際所植一大木耳而
其字從石者取其堅且久也然未聞勒銘於上者今喪
葬以石為螭首龜趺泊丈尺品秩之制自堯舜夏商周
之盛六經所載皆無刻石之事管子稱無懷氏封泰山
刻石紀功者出自寓言不足傳信又世稱周宣王蒐於
岐陽命從臣刻石今謂之石鼓或曰獵碣泊廷陵墓表
俚俗目為夫子十字碑者其事皆不經見司馬遷著始
皇本紀著其登嶧山上會稽甚詳止言刻石頌德或曰
立石紀頌亦無勒碑之說漢班固有沛泗水亭碑文蔡
邕有郭有道陳太丘碑文其文皆以序冠篇末則亂之
以銘未嘗斥碑之材而為文章之名也士衡未知何從
而得之迨李翺為高愍女碑羅隠為三叔碑梅先生碑
則所謂序與銘皆混而不分集列其目亦不復曰文矣
漢書蒯通善為長短說又邊通學短長應劭曰短長術
興於六國時長短其語隠謬用相激怒也按張宴曰蘇
秦張儀之謀趣彼為短歸此為長蓋戰國策本名短長
書晉袁悅之元禮能長短說甚有精理止持戰國策言
天下要惟此書是也又唐趙蕤有長短經其義可知也
岐山周篆以形製考之鼓也唐世諸儒以石鼓為無所
据至謂田獵之碣蓋未知古自有制也歐陽永叔疑此
書不見於古逮唐乃得於韓愈韋應物以其文為雅頌
亦恨不得在六經推大著說使學者肄業及之其驚潛
動蟄特以其書畫傳爾第愈謂此為宣王時應物以其
本出岐周故為文王鼓嘗考於古田獵雖歲行之至於
天子大蒐徵會諸侯施大命令則非常事也故四王之
後以為絶典然則宣王蒐於岐山不得無所書或史失
之其在諸侯國當各有記矣不應遂使後世無傳此其
可疑也當漢之時見號竒字如甄豐輩定作史籀書竇
蒙以為宣王獵碣而我車既攻我馬既同張懷瓘以此
本車攻詩因考合前說且曰諷畋獵之所作也愈應物
其書藉之則有据矣然為諷為美知其不得全於文義
見也傳曰成有岐陽之蒐杜預謂還歸自奄乃大蒐於
岐陽然則此當岐周則成王時矣方楚合諸侯中大蒐
注禮者不知宣王嘗狩於岐以合諸侯況小雅所美其
地本東都又選車徒無大號令則不得為盛節古者詩
書不嫌同文以此便謂宣王未可信也吕氏紀曰蒼頡
造大篆後世知有科斗書則謂篆為籀漢制八書有大
篆又有籀書張懷瓘以柱下史始變古文或異謂之為
篆而籀文蓋以其名自著宣王世史所作也如此論者
是大篆又與籀異則不得以定為史籀所書叔向曰昔
成王盟諸侯於岐陽楚為荆蠻置茅蕝當時以為重禮
故後世不得冺沒宣王蒐岐陽何後世遂無聞哉方成
康與穆賦頌鐘鼎之銘皆番吾之迹然則岐陽惟成王
大會諸侯則此為番吾可知書言成湯狩於亳故後世
有亳亭宣王狩於敖其在地紀則著敖亭詩曰選徒於
敖其事可以考矣周書紀年於蒐狩之大皆書則合諸
侯而頒大命亦一見於成王此其可信也
古人以不朽者託之金石然古碑銘見於世者甚尠暇
日閱酈道元水經注因略疏其所記隂山魏高聰撰講
武碑崔浩勒宣時事碑龍門廟祠碑夏陽司馬子長墓
漢陽太守殷濟立祠碑弘農石隄祠銘砥柱恬漠先生
翼神碑洛陽河平侯祠碑首陽山夷齊廟漢河南尹陳
導等立碑黎山碑濮陽鄧艾廟後秦流州刺史彭超立
碑漯陽城南沇州刺史劉岱碑太原晉都督并州太原
成王之碑介子推廟碑介休蔡邕作郭有道碑宋子浚
碑平陽堯廟碑汾水東原臺上堯神屋碑上谷長史侯
相碑茲氏縣魏西河恭王司馬子盛廟碑敖城石門銘
又滎口石門邊韶頌河隄銘滎陽郡守李勝祠石的銘
定陶秦相穰侯魏冉墓碑丁昭儀墓碑酸棗漢令劉孟
陽碑安民山漢冀州刺史王紛碑榖城項羽墓碣樂安
任照先碑昌邑漢沇州刺史河東薛棠碑又沇州刺史
茂陽楊叔恭碑尚書右丞沇州刺史東太山成人班孟
堅碑鉅野漢荆州刺史李剛墓碑鉅野有漢司隷魯恭
冢石祠石廟壁刻書契以來忠臣孝子等形像字記獲
嘉漢桂陽太守趙越墓碑汲縣太公廟晉汲令盧無忌
立碑殷大夫比干冢銘又魏孝文為比干立墓隧碑沁
水石門銘野王縣孔子廟庭刺史高允立碑河内静輪
宫祗洹碑脩縣長魯國孔明碑銅鞮李熹墓碑鄴縣西
門豹祠碑鉅鹿光武銅馬祠漳河神壇碑安平漢冀州
從事趙徵碑魏冀州刺史丁紹碑獻帝南廵碑高氏山
石銘靈山御射石碑曲陽恒山廟碑漢上谷太守議郎
張平仲碑廣昌縣後魏太延御射碑戾太子子郎山碑
又觸鋒將軍廣南廟碑涿縣晉康王碑范陽王司馬彪
廟碑桑乾永固堂碑平城魏郊天壇碑太和殿階下碑
廣陽魏征南將軍建城鄉景侯劉靖碑潞縣有劉靖造
戾陵遏碑濡水燕元璽元年將軍步渾治盧龍道銘洛
陽周冢碑緱氏司空密陵光侯鄭廟碑晉城門校尉昌
原恭侯鄭仲林碑九山廟碑百蟲將軍顯靈碑琅邪太
守潘茈墓碑子給事黃門侍郎潘岳墓碑大石嶺後漢
河南隠士通明立山堂碑伊闕魏黃初左壁銘右壁永
康五年河南府尹開石銘梓澤裴氏墓碑瀍水晉真人
帛仲理墓碑弘農魏將作大匠毌丘興盛墓碑千金堨
石人腹上勒記洛陽魏黃初茅茨堂碑漢上東門橋石
柱銘望先寺碑太學漢靈帝刻五經石碑門外蔡邕刊
定六經碑又魏正始立古篆隷三字石經碑魏文帝典
論碑太學贊碑又陽嘉八年修太學碑晉太始辟雍行
禮碑漢廣野君酈食其廟碑郁夷縣漢邠州刺史趙融
碑渭水太公廟碑長安魏雍州刺史郭淮碑華岳廟後
漢光和四年鄭縣令河東裴畢立碑華隂張㫤華岳碑
漢文帝廟漢鎮遠將軍叚煨修祠碑漢給事黃門侍郎
張㫤自書碑又太康八年碑永興元年碑平阿侯王譚
墓碑漢京兆尹司馬文預碑槐里安定梁嚴冢碑劍閣
張載銘南鄉縣晉順陽太守丁穆碑葉縣葉公子高諸
梁廟魏正始中長陳晞立碑汝南張明府祠碑新蔡青
陂廟碑固始孫叔敖碑平陽侯相蔡昭冢碑繁昌魏受
禪六字生金碑項城魏刺史賈逵祠廟碑密縣漢弘農
太守張德冢廟碑陳縣漢相王君造四縣邸碑扶溝漢
司徒袁滂碑蜀郡太守袁騰碑博平令袁光碑晉中散
大夫胡均碑漢溫令許續碑漢尚書令虞詡碑柘縣柘
令許君清德頌漢光和陽種令許叔臺碑漢樂成陵令
太尉掾許嬰碑苦縣老子廟漢桓帝令陳相邊韶作碑
孔子廟陳相魯國孔疇建碑李母冢譙令長河王阜立
碑譙縣漢中常侍長樂太僕特進費亭侯曹嵩碑漢潁
川太守曹騰冢碑漢長水校尉曹熾冢碑漢謁者曹胤
碑魏文帝故宅前壇大饗碑譙定王司馬士會冢碑漢
幽州刺史朱龜墓碑山桑邑山桑侯文欽立碑文穆冢
碑睢陽漢熹平君墓碑漢太傅掾橋載墓碑蒙城國相
東萊王璋立仙人王子喬碑獲水漢故繹幕令匡碑徐
州楚相漢司徒袁安碑楚相魏中郎徐庶碑陳留漢雍
丘令董生立廣野君酈食其碑鄢縣單父令楊彦碑尚
書郎楊禪碑睢陽晉太康九年梁王妃王氏陵碑漢太
尉橋玄墓三碑豫州從事皇毓碑臨睢長左馮翊王君
碑成陽堯陵成陽令管遵立碑伍員祠碑嬴縣季札子
冢漢末奉高令立石銘無鹽縣東平憲王蒼冢碑曲阜
孔林碑魯相陳君立有道兒君碑孔子廟漢魏以來七
碑嶧山秦丞相李斯大篆勒銘湖陸度尚碑沛縣漢高
祖廟碑泗水亭高廟碑泗水龔勝墓碣下邳司馬石苞
鎮東將軍胡質司徒王渾監軍石崇四碑下相漢太尉
陳球墓弟子管寧華歆立碑稷下梧宫臺石杜碑朱虛
縣魏獨行君子管寧墓碑徵士邴原冢碑誌漢青州刺
史孫嵩墓碑琅邪山秦始皇紀功德碑高密漢司農卿
鄭康成冢碑安陽唐公祠碑沔縣北山鄒恢碑方山杜
元凱碑襄陽晉太傅羊祜碑鎮南將軍杜預碑安南將
軍劉儼碑樊城曹仁記水碑峴山有桓宣碑羊祜墮淚
碑征南將軍胡罷碑征西將軍周訪碑宜城漢南陽太
守秦頡墓碑冠蓋里刻石銘金城南門古碑武當縣華
君銘隂縣魏縣令濟南劉熹碑闕林山銘郭先生輔碑
沔水襄陽太守胡烈碑冠軍縣漢太尉長史邑人張敏
碑魏征南軍司張詹墓碑湼陽左伯桃碑平氏縣南陽
都鄉正街彈勸碑新野漢日南太守胡著碑湖陽樊重
碑若令樊萌碑中常侍樊安碑復陽淮源廟南陽郭苞
立碑新息長賈彪廟碑魏汝南太守程堯碑贛榆山秦
始皇碑魯陽漢杜仲長彭山碑漢安邑長尹儉墓碑滍
水漢中常侍長樂太僕吉侯苞冢碑鄂縣崔瑗作張平
子墓碑文魏車騎將軍黃權冢碑宛城范蠡祠碑八公
山淮南王廟齊永明十年立碑宋司空劉勔廟碑華容
交阯太守胡寵墓碑西戎令范尹之墓碑符縣女光終
孝誠碑枝山荆州刺史陳留王子香祠石銘江夏晉征
南將軍荆州刺史胡奮碑平南將軍王世將記征杜曾
事石刻林邑夷書前王胡達碑冷道縣舜廟零陵太守
徐儉立碑汨羅屈原廟碑漢南太守程堅碑南昌徐孺
子墓太守南陽謝景立碑廬山上霄峯大禹刻石紀功
碑餘杭顧颺碑范甯碑稽山秦始皇命李斯篆紀功石
碑上虞縣令度尚使邯鄲淳作曹娥碑右此諸碑碣其
見存於世不過百之一二耳之罘之蹟徒侈雄心漢水
之沉莫徵遺勒永言千載能不依然乃知石有時泐名
常不朽者其由來厥有在矣
張敦頤記六朝事蹟末有碑刻一門所載者吳孫皓封
禪碑在宜興天璽三叚石碑皇象書西平靖侯顔公大
宗碑又平西靖侯顔府君碑俱顏眞卿書在府學晉竺
使君銘又頌俱在張陣湖宋謝濤夫人王氏墓記在土
山淨名寺齊侍中巴東獻武公碑在黃城村梁始興忠
武王碑徐勉造貝義淵書在黃城村梁安成康王碑劉
孝綽撰貝義淵書在清風鄉甘家巷梁永陽昭王墓志
銘徐勉造梁永陽敬太妃墓志銘徐勉造俱在清風鄉
梁臨川靖惠王神道碑在北城鄉梁侍中吳平忠侯蕭
公神道碑在清風鄉花林村梁建安敏侯神道碑在鳳
城鄉淳化鎮西梁上清真人許長史舊舘壇碑陶弘景
撰并書在茅山玉晨觀陳江總棲霞寺碑在攝山陳宫
井闌題刻在法寳寺西隋平陳碑薛道衡撰文虞世南
書在石頭城西明徵君碑唐高宗撰高正臣書在攝山
栖霞寺大唐栖霞寺齋會記大唐寺栖霞寺律大師碑
大唐重建開善寺記在蔣山寺大唐玉清觀四等碑陶
巨莊書在崇禮鄉玉清觀墓上大唐沈傳師齋疏南唐
徐鉉題名在攝山千佛嶺大唐王法主碑劉禕之文在
茅山崇玄觀大唐紫陽觀碑徐鉉文楊元鼎書唐玄靖
先生李含光碑顏真卿撰并書大唐遥傷茅山孫尊師
詩李德裕述裴質方書大唐三洞景昭大法師韋君碑
陸長源文竇泉書并篆額大唐下泊官記王師簡文叚
令緯篆額大唐許真人井銘徐鉉文并書以上俱在茅
山玉晨觀大唐白鶴廟記柳識文劉鳴素書在鴻禧院
大唐義女碑李白文在溧陽縣偽吳興化院徐溫銅鐘
鑄文在丹陽鄉香林寺偽吳釘石鑄文在靖安鎮南唐
方山寳華宫碑南唐洞玄觀請鍾記南唐寳華宫功德
什物記以上俱在方山南唐李順公神道碑高越書南
唐張懿公神道碑朱銑書俱在石頭城北南唐蔣莊武
帝廟碑徐鉉撰朱銑書在蔣廟門外南唐易夫人墓志
額在土山南唐李後主祭悟空禪師文并親書德慶堂
三字在清凉寺南唐開善寺井記在蔣山寺南唐義井
闌刻在石城後七里舖南唐僧用虛題栖霞寺詩在千
佛嶺景德栖霞寺殿記高陟撰在本寺景祐重造蔣廟
碑陵陽景撰惠烈廟記曹熙立蔣廟篆祭文蔣堂文郜
必篆以上俱在蔣廟道光泉記王安國撰八功德水記
梅摯撰太平興國寺莊田記俱在蔣山蕭帝寺記元絳
撰在法光寺一名鹿苑寺子隠堂記梅摯撰在法光寺
白雲菴記王安國撰在栖霞寺宋齊邱鳳皇臺詩刻在
保寧寺溧水長潘元卓校官碑在溧水縣
說略卷十三
