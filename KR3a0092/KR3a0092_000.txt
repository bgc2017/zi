朱子抄釋儒家類
提要
(臣)等謹案朱子抄釋二卷明呂柟撰是編乃
嘉靖丙申柟為國子監祭酒時所定宋儒之
中惟朱子著述最富辨論亦最多其時諸弟
子所述者有池錄饒錄饒後錄建錄諸刻黎
靖德刊除重複分類編次尚得一百四十卷
則浩博可知矣柟此夲所抄止於二卷乃較
張子二程子為少然朱子之學無所不通與
門人亦無所不講黎氏語類以二十六目舉
其大凡包括尚有未盡讀者茫無津涯又早
年晩年持論或異門人所記或以己意增損
之亦往往彼此不同讀者亦莫能决其去取
明人逓相選錄幾於人有一編其大意乃在
於勝負相争區分門戶不過借朱子為名未
嘗真為明道計也柟作是編惟摘切要之詞
而不甚以攻擊為事於學問大旨轉為簡明
然於與陸子静論意見一條注其下曰陸氏
終近禪則是非之辨亦未嘗不謹嚴矣乾隆
四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
