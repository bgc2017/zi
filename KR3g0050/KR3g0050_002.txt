欽定四庫全書
御定星歷考原卷二
年神方位
三元年九星
黃帝遯甲經曰三元者起於九宫也以休門為一白死
門為二黑傷門為三碧杜門為四綠中宫為五黃開
門為六白驚門為七赤生門為八白景門為九紫
鬼谷三元歌曰軒轅黃帝戰蚩尤涿鹿經今苦未休
偶遇天神授符訣登壇致祭謹虔修神龍負圖出洛
水彩鳳銜書碧雲裏因命風后演成文遁甲奇門從
此始先須掌上排九宫縱横十五在其中須將八卦
輪八節一氣統三為正宗通書云九宫者神龜負
文於背禹因以陳九疇即洛書戴九履一左三右七
二四為肩六八為足五數居中縱横斜皆成十五者
是也河圖則天一地二天三地四天五地六天七地
八天九地十而先儒有除十用九之說所謂河圖洛
書相為經緯八卦九章相為表裏者也東漢張衡變
九章為九宫從一白二黑三碧四綠五黃六白七赤
八白九紫分三元六甲以數作方而一白居坎二黑
居坤三碧居震四綠居巽五黃居中六白居乾七赤
居兌八白居艮九紫居離是為九宫靜則隨方而定
動則依數而行
按上元甲子中宫起一白中元甲子起四綠下元甲
子起七赤三元一百八十年而一週蓋一百八十者
以宫數九與花甲六十俱可以度盡也逐年逆轉如
甲子年中宫起一白乙丑年中宫起九紫而其實甲
子年一白在中宫乙丑年一白則在乾六故紫在中
宫似逆而實順也以其年所直星入中宫順行九宫
如康熙二十三年甲子一白入中宫二黑居乾三碧
居兌四綠居艮五黃居離六白居坎七赤居坤八白
居震九紫居巽也餘倣此
體為地盤用為天盤
坤(二黑)兌(七赤)乾(六白)乾(六)兌(七)艮(八)離(九)
離(九紫)中(五黃)坎(一白)中(五)
巽(四綠)震(三碧)艮(八白)巽(四)震(三)坤(二)次(一)
靜則隨方而定動則依數而行
三元年九星入中宫
康熙二十三年甲子為上元
上元中元下元三元太歲所在
一白四綠七赤甲子癸酉壬午辛卯庚子己酉戊午
九紫三碧六白乙丑甲戌癸未壬辰辛丑庚戌己未
八白二黑五黃丙寅乙亥甲申癸巳壬寅辛亥庚申
七赤一白四綠丁卯丙子乙酉甲午癸卯壬子辛酉
六白九紫三碧戊辰丁丑丙戌乙未甲辰癸丑壬戌
五黃八白二黑己巳戊寅丁亥丙申乙巳甲寅癸亥
四綠七赤一白庚午己卯戊子丁酉丙午乙卯
三碧六白九紫辛未庚辰己丑戊戌丁未丙辰
二黑五黃八白壬申辛巳庚寅己亥戊申丁巳
三元月九星
上元甲子正月中宫起八白蓋年前之十一月甲子起
一白十二月起九紫故本年正月起八白也三年而
一週蓋三年三十有六月以月數十二與宫數之九
俱可以度盡也故以子午卯酉年為上元正月起八
白辰戌丑未年為中元正月起五黃寅申己亥年為
下元正月起二黑亦以其所直星入中宫順行九宫
與年九星同
三元月九星入中宫
上元(子午卯酉四仲年)中元(辰戌丑未四季年)下元(寅申巳亥四孟年)
正月八白正月五黃正月二黑
二月七赤二月四綠二月一白
三月六白三月三碧三月九紫
四月五黃四月二黑四月八白
五月四綠五月一白五月七赤
六月三碧六月九紫六月六白
七月二黑七月八白七月五黃
八月一白八月七赤八月四綠
九月九紫九月六白九月三碧
十月八白十月五黃十月二黑
十一月七赤十一月四綠十一月一白
十二月六白十二月三碧十二月九紫
歲德
曾門經曰歲德者歲中德神也十幹之中五為陽五為
隂陽者君道也隂者臣道也君德自處臣德從君也
所理之地萬福咸集衆殃自避應有修營並獲福祐
廣聖歷曰甲德在甲乙德在庚丙德在丙丁德在
壬戊德在戊巳德在甲庚德在庚辛德在丙壬德在
壬癸德在戊
按律吕六陽當位自得六隂則居其衝歲德則五陽
干當位自得五隂干則取其合蓋陽以自得為德而
隂以從陽為德也
歲幹合
金櫃經曰歲幹合者天地隂陽配合也主除滅災咎而
興福祐也所理之方可以修營起土上官嫁娶遠行
參謁歷例曰甲年在己乙年在庚丙年在辛丁年
在壬戊年在癸取其與歲干相合者是也今歷日歲
轉吉神無此條
歲德合
按歲德合者歲德五合之干是也甲年在己乙年在乙
丙年在辛丁年在丁戊年在癸巳年在己庚年在乙
辛年在辛壬年在丁癸年在癸故歲德屬陽歲德合
屬隂
歲枝德
神樞經曰歲枝德者歲中德神也德者得也得福之謂
也主救危而濟弱所理之方利以興造舉動衆務
李鼎祚曰常居歲前五辰曹震圭曰枝德者從太
歲向前五合之辰也假令歲在甲子向前見己巳甲
與己合即巳為枝德也又如歲在丙子向前見辛巳
丙與辛合即巳為枝德也餘倣此今歷日歲轉吉神
無此條
太歲
神樞經曰太歲人君之象率領諸神統正方位幹運時
序總成歲功以上元閼逢困敦之歲起建於子歲徙
一位十二年一週若國家巡狩省方出師略地營造
宫闕開拓封疆不可向之黎庶修營宅舍築壘牆垣
竝須迴避黃帝經曰太歲所在之辰必不可犯
爾雅註曰歲者取歲星行一次也曹震圭曰太歲
者歲星也故木星十二年行一周天一年行一次也
奏書
廣聖歷曰奏書者歲之貴神也掌奏記主伺察所理之
地宜祭祀求福營建宫室修飾垣牆蓬瀛書曰歲
在東方奏書在東北維歲在南方奏書在東南維歲
在西方奏書在西南維歲在北方奏書在西北維
曹震圭曰奏書者水神也為歲君之諫臣察私屈揚
德意之神也常居近歲後維方謂輔佐之道不敢先
也初起於乾者順天之道也所理之方可舉賢能於
國有益
博士
廣聖歷曰博士者歲之善神也掌案牘主擬議所居之
方利於興修堪輿經曰博士者常與奏書對衝如
奏書在艮博士在坤也曹震圭曰博士者火神也
掌天子明堂紀綱政治之神也常處於維方不敢自
專也初起於巽者明堂也所理之方可進賢能於國
有益
力士
堪輿經曰力士者歲之惡神也主刑威掌殺戮所居之
方不宜抵向犯之令人多瘟疾明時總要曰歲在
東方力士居東南維歲在南方居西南維歲在西方
居西北維歲在北方居東北維曹震圭曰力士者
天子之護衞羽林軍也常居歲前維方不敢遠於君
也所在之方可詔此方之臣以誅有罪
蠶室
堪輿經曰蠶室者歲之凶神也主絲繭綿帛之事所理
之方不可修動犯之蠶絲不收廣聖歷曰蠶室者
常與力士對衝曹震圭曰蠶室者蠶神所處也禮
記云古者天子諸侯必有公桑蠶室近川而為之築
宫仞有三尺棘牆而外閉之及大昕之朝君皮弁素
積卜三宫之夫人世婦之吉者使入蠶於蠶室奉種
浴於川桑於公桑風戾以食之又月令曰季春之月
后妃齋戒親東鄉躬桑禁婦女毌觀省婦使以勸蠶
事蠶事既登分繭稱絲效功以供郊廟之服無有敢
惰如是觀之則蠶室起於坤坤者玉堂之位后宫之
所大川之地也其止巡行四維蓋取四季土位取近
川之義也所在之方天子庶民皆可祠祀
蠶官
歷例曰蠶官者歲中掌絲之神也所理之地忌營構宫
室犯之蠶母多病絲繭不收黎幹曰歲在東方居
戌在南方居丑在西方居辰在北方居未
按蠶官者大抵公桑蠶室之官使蠶得養也如歲在
東方屬木木養於戌故在戌歲在南方屬火火養於
丑故在丑歲在西方屬金金養於辰故在辰歲在北
方屬水水養於未故在未也
蠶命
歷例曰蠶命者掌蠶之命神也所理之地不可舉動百
事犯之者主傷蠶絲繭不收黎幹曰歲在北方居
申歲在東方居亥歲在南方居寅歲在西方居巳
按蠶命者蠶之所係以生也如歲在北方屬水水生
於申故在申歲在東方屬木木生於亥故在亥歲在
南方屬火火生於寅故在寅歲在西方屬金金生於
巳故在巳今之蠶命子年未丑年午寅年亥卯年戌
辰年己巳年丑午年寅未年申申年卯酉年辰戌年
子亥年酉此恐有誤又按萬全廣濟云亥子丑年
未坤申寅卯辰年戌乾亥巳午未年丑艮寅申酉戌
年辰巽己假如亥子丑年蠶官在未蠶室在坤蠶命
在申是也餘倣此
太隂
神樞經曰太隂者歲后也常居歲後二辰所理之地不
可興修蓬瀛書曰歲在四孟則與大將軍合於四
仲名曰羣醜曹震圭曰后妃所居者后宫也后宫
之星在帝後二星(紫微垣北極五星第二為帝星第四為后宫)故太隂常
居太歲後二辰子年起戌順行十二辰如子年則在
戌丑年則在亥寅年則在子是也
大將軍
神樞經曰大將軍者歲之大將也統御威武總領戰伐
若國家命將出師攻城戰陣則宜背之凡興造皆不
可犯李鼎祚曰孟歲(寅申己亥)以勝光(午)仲歲(子午卯酉)以
小吉(未)季歲(辰戌丑未)以傳送(申)加歲枝上逢天罡(辰)為
大將軍如子年為仲年即以未加歲枝子上順數至
酉得辰即酉為大將軍也餘倣此曹震圭曰大將
軍其德忠直常居四正三年一遷所理之地可以命
將帥選威勇以伐不義
按大將軍者統御武臣之職有護衞虎賁之象故居
四正之位而從歲君之後如寅卯辰歲在東方則居
正北己午未歲在南方則居正東申酉戌歲在西方
則居正南亥子丑歲在北方則居正西也
歲刑
曾門經曰歲刑者刑戮之神也金剛火強各守其方木
落歸根水流趨末翼奉曰己酉丑金之位刑在西
方言金恃其剛物莫與對寅午戌火之位刑在南方
言火恃其強物莫與對亥卯未木之位刑在北方言
木恃榮華故隂氣刑之使其彫落申子辰水之位刑
在東方言水恃隂邪故陽氣刑之使不復歸所以子
刑卯丑刑戌寅刑己卯刑子巳刑申未刑丑申刑寅
戌刑未辰午酉亥為自刑也廣聖歷曰歲刑之地
攻城陣戰不可犯之動土興工亦須迴避犯之多鬭
争
按相刑之說翼氏最明蓋以己酉丑刑申酉戌則己
刑申酉自刑丑刑戌也以寅午戌刑己午未則寅刑
己午自刑戌刑未也以申子辰刑寅卯辰則申刑寅
子刑卯辰自刑也以亥卯未刑亥子丑則亥自刑卯
刑子未刑丑也
歲破
廣聖歷曰歲破者太歲所衝之辰也其地不可興造移
徙嫁娶遠行犯者主損財物及害家長惟戰伐向之
吉明時總要曰歲破者子年在午順行十二辰是
也
歲殺
神樞經曰歲殺者隂氣尤毒謂之殺也常居四季謂四
季之隂氣能遊天上李鼎祚曰寅午戌殺在丑己
酉丑殺在辰申子辰殺在未亥卯未殺在戌廣聖
歷曰歲殺之地不可穿鑿修營移徙犯之者傷子孫
六畜曹震圭曰月殺者三合五行成形之位所謂
養是也大抵物之成形母必有傷故曰殺
劫殺
神樞經曰劫殺者歲之隂氣也主有殺害所理之方忌
有興造犯之主有劫盜傷殺之事李鼎祚曰寅午
戌歲在亥亥卯未歲在申申子辰歲在巳巳酉丑歲
在寅是也義見下節
災殺
神樞經曰災殺者五行隂氣之位也常居劫殺前一辰
主災病疾厄之事所理之方不可抵向營造犯之者
當有病患曹震圭曰災殺者三合五行胎神也洞
源經曰劫殺起於絶災殺起於克假令申子辰年合
水局水絶於已故劫殺在巳胎於午又水與午火相
尅故災殺在午也己酉丑年合金局金絶於寅故劫
殺在寅胎於卯又金與卯木相尅故災殺在卯也餘
倣此
按劫殺災殺歲殺是為三殺如曹氏說則三合五行
絶胎養之位也絶胎養者墓庫以後長生以前神樞
經所謂隂氣是也或謂三殺者三合五行當旺之衝
故有宜向不宜坐之說如申子辰合水局水旺於北
方南方其衝也故三殺在南方己午未餘倣此
伏兵大禍
歷例曰伏兵大禍者歲之五兵也主兵革刑殺所理之
方忌出兵行師及修造犯之主有兵傷刑戮之咎
黎幹曰寅午戌歲伏兵在壬大禍在癸亥卯未歲伏
兵在庚大禍在辛申子辰歲伏兵在丙大禍在丁巳
酉丑歲伏兵在甲大禍在乙是也曹震圭曰伏兵
大禍者以三合五行相尅之陽干為伏兵隂干為大
禍伏兵災甚大禍災輕然木火以其來尅者金水則
以其被尅者蓋金為白虎能殺萬物水為元武能終
萬物故反以其所尅者為忌也
按伏兵大禍夾處於三殺之間如申子辰年三殺在
己午未伏兵大禍則在丙丁是也餘倣此
官符
歷例曰官符者歲之凶神也主官府詞訟之事所理之
方不可興土工犯之者當有獄訟之事常居歲前四
辰曹震圭曰歲中掌符信之官文權之職也常居
三合前辰故前辰為文官後辰為武職假令歲在寅
寅午戌為三合局則午有官符文權也戌有白虎武
職也餘倣此
畜官
廣聖歷曰畜官者歲中牧養之神也主養育羣畜之事
所理之方忌造牛欄馬櫪及放牧犯之者損六畜傷
財歷例曰居歲前四辰曹震圭曰畜者養也是
養畜之官以待百官之乘驛者也居三合前辰與官
符同位
大殺
歷例曰大殺者歲中刺史也主刑鬭傷殺之事所理之
地出軍不可向之併忌修造犯者主有傷殺明時
總要曰子年起子逆行四仲曹震圭曰大殺者是
歲三合五行建旺之辰將星之位名曰刺史
按大殺子年在子丑年在酉寅年在午卯年在卯辰
年又在子如是逆行四正蓋申子辰三合為水水旺
於子也己酉丑三合為金金旺於酉也寅午戌三合
為火火旺於午也亥卯未三合為木木旺於卯也
病符
病符者歲之惡神也主災病疫癘所理之地不可安病
人求醫藥及有興造犯之者主多病患常居歲後一
辰曹震圭曰居歲後一辰是言舊歲也新歲將旺
舊歲必衰衰則病也
按與死符對衝者為病符其不利可知
死符
經曰死符者歲之凶神也所理之方不可營塚墓置死
喪及有穿鑿犯之者主有死亡常居歲前五辰曹
震圭曰死符者是太歲自絶之辰也假令太歲在子
是當旺也則丑為衰寅為病卯為死辰為墓巳為絶
也餘倣此
五鬼
乾坤寳典曰五鬼者五行之精氣也主虚耗疾病驚怪
之事所理之方不宜興舉抵向弔喪問病犯之主財
物耗亡家招怪異歷例曰子年在辰逆行十二辰
曹震圭曰辰與子水之精丑與卯木之精未與酉
金之精午與戌火之精寅申己亥土之精謂土能生
育萬物四孟為五行長生之辰也故子年在辰逆行
自然相合也
按曹氏五行之說未確以理求之殆以歲序起子而
順行二十八宿起辰而逆行順者為陽為人逆者為隂
為鬼各以其數之起處轉而相應也
大耗
歷例曰大耗者歲中虚耗之神也所理之地不可營造
倉庫納財物犯之當有寇賊驚恐之事明時總要
曰常居歲衝之地曹震圭曰大耗者太歲擊衝破
散之神也物擊則破衝則散破散則耗也
小耗
經曰小耗者歲中虚耗之神也所理之方不宜運動出
入興販經營及有造作犯之者當有遺亡虚驚之事
明時總要曰常居歲前五辰曹震圭曰小耗者
小損也乃太歲氣絶之辰故曰小耗假令寅年寅旺
卯衰辰病巳死午墓未絶也與死符同位餘倣此
按小耗常居大耗後一辰未至於大耗故曰小耗
黃幡
乾坤寳典曰黃幡者旌旗也常居三合墓辰所理之地
不可開門取土嫁娶納財市買及有造作犯之者主
有損亡廣聖歷曰黃幡者寅午戌歲在戌申子辰
歲在辰亥卯未歲在未巳酉丑歲在丑曹震圭曰
黃幡者歲君安居之位華蓋也故取三合五行墓辰
墓者土也故言其黃洞源經曰將出乎中軍蓋張於
庫上此之謂也
按寅午戌合火局火墓在戌故寅午戌歲戌為黃幡
也餘倣此
豹尾
豹尾者亦旌旗之象用豹尾為之蓋取所向疾速之義
也常居黃幡對衝其所在之方不可嫁娶納奴婢進
六畜及興造犯之者破財物損小口曹震圭曰豹
尾者虎賁之象先鋒之將也故常與黃幡相對是置
於華蓋之前也
飛廉
神樞經曰飛廉者歲之廉察使君之象亦名大煞所理
之方不可興工動土移徙嫁娶犯之主官府口舌疾
病遺亡廣聖歷曰子年在申丑年在酉寅年在戌
卯年在巳辰年在午巳年在未午年在寅未年在卯
申年在辰酉年在亥戌年在子亥年在丑也曹震
圭曰飛廉與大煞同義解見第四卷
白虎
人元秘樞經曰白虎者歲中凶神也常居歲後四辰所
居之地犯之主有喪服之災切宜愼之曹震圭曰
居三合後辰解見官符節
喪門
紀歲歷曰喪門者歲之凶神也主死喪哭泣之事常居
歲前二辰所理之地不可興舉犯之者主盜賊遺亡
死喪之事蓬瀛書曰子年在寅順行十二辰曹
震圭曰喪門者太歲之轅門也故常居歲前二辰或
謂喪門與白虎對衝白虎主喪服之事衝之故凶
弔客
紀歲歷曰弔客者歲之凶神也主疾病哀泣之事常居
歲後二辰所理之地不可興造及問病尋醫弔孝送
喪蓬瀛書曰子年在戌順行十二辰是也其位常
與官符對衝
金神
洪範篇曰金神者太白之精白獸之神主兵戈喪亂水
旱淫疫所理之地忌築城池建宫室豎樓閣廣園林
興工上梁出軍征伐移徙嫁娶遠行赴任若犯干神
者其忌尤甚堪輿經曰甲巳之年在午未申酉乙
庚之年在辰巳丙辛之年在子丑寅卯午未丁壬之
年在寅卯戌亥戊癸之年在申酉子丑也曹震圭
曰金神者以年幹五虎元歷之逢庚辛及納音金之
位者是也假如甲巳之年起丙寅順行得庚午辛未
又壬申癸酉納音為劍鋒金故甲巳年午未申酉為
金神也餘倣此
破敗五鬼
乾坤寳典曰五鬼者五行之精氣也主虚耗之事所理
之方不可興舉犯之主財物耗散歷例曰甲壬年
在巽乙癸年在艮丙年在坤丁年在震戊年在離巳
年在坎庚年在兌辛年在乾曹震圭曰天文誌云
鬼宿有五因以為名破敗者衝而散也
按納甲法乾納甲壬其衝在巽故甲壬之年在巽也
坤納乙癸其衝在艮故乙癸之年在艮也艮納丙其
衝在坤故丙年在坤也兌納丁其衝在震故丁年在
震也坎納戊其衝在離故戊年在離也離納巳其衝
在坎故巳年在坎也震納庚其衝在兑故庚年在兌
也巽納辛其衝在乾故辛年在乾也
太歲巳下神殺出遊日
歷例曰太歲出遊日者甲子日東遊己巳日還位丙子
日南遊辛巳日還位戊子日遊中宫癸巳日還位庚
子日西遊乙巳日還位壬子日北遊丁巳日還位共
出遊二十五日曹震圭曰太歲諸神者隂氣之化
地祗也蓋子至巳乃陽氣健旺之辰隂氣受制於陽
神不敢用事故假言其出遊耳
按出遊日各以五子日幹為所往之方甲為東方木
故甲子日東遊丙為南方火故丙子日南遊庚為西
方金故庚子日西遊壬為北方水故壬子日北遊戊
為中央土故戊子日遊中宫五者生數之極故各出
遊五日共五五二十五也
五姓修宅
宫音為土商音為金角音為木徵音為火羽音為水若
歲遇絶位為氣絶胎為白虎自墓為大墓衝墓為小
墓尅歲枝為害財歲枝來尅者為鬼賊同類為大通
相生為小通如宫姓屬土長生於申則巳年氣絶午
年白虎申酉年小通辰年大墓戌年小墓丑未年大
通亥子年害財寅卯年鬼賊也商姓屬金寅年氣絶
卯年白虎丑年大墓未年小墓巳午年鬼賊申酉年
大通辰戌亥子年小通也角姓屬木申年為氣絶鬼
賊酉年為白虎鬼賊未年為大墓丑年為小墓辰戌
年為害財寅卯年為大通己午亥子年為小通也徵
姓屬火亥年為氣絶鬼賊子年為白虎鬼賊戌年為
大墓辰年為小墓申酉年為害財寅卯丑未年為小
通己午年為大通也羽姓屬水則巳年為氣絶午年
為白虎丑未年為鬼賊辰年為大墓戌年為小墓寅
卯申酉年為小通亥子年為大通也起月與年同宜
大通小通月不宜大墓小墓月然選擇修造久不用
此存之以仍其舊
男女九宫
上元甲子男起七宫女起五宫中元甲子男起一宫女
起二宫下元甲子男起四宫女起八宫男逆而女順
男五宫則寄二宫女五宫則寄八宫今以三元九星
例推之則起兌七者乃下元非上元也起坎一者乃
上元非中元也起巽四者乃中元非下元也不知傳
於何時今隂陽家以為合婚之用殊無理解至以中
五配二八者則猶坤艮屬土之說矣
御定星歷考原卷二
