欽定四庫全書
御定星歷考原卷五
日時總類
月建十二神
歷書曰歷家以建除滿平定執破危成收開閉凡十二
日周而復始觀所值以定吉凶每月交節則疊兩值
日其法從月建上起建與斗杓所指相應如正月建
寅則寅日起建順行十二辰是也淮南子曰正月建
寅則寅為建卯為除辰為滿巳為平主生午為定未
為執主陷申為破主衡酉為危主杓戌為成主小德
亥為收主大德子為開主太陽丑為閉主太隂選
擇宗鏡曰建為歲君為元神為吉凶衆神之主帥可
坐不可向其在山在方疊吉星則大吉疊凶星則凶
除為四利太陽小吉滿為土瘟為四利喪門又為天
富小吉平為三台又為土曲大吉定為歲三合為顯
星吉又為地官符畜官次凶執為四利之死符又為
小耗凶破為歲破為大耗大凶危為極富星為谷將
星為四利龍德吉成為三合吉又為飛廉又為四利
白虎小凶收為四利福德小吉又為八座小凶開為
青龍太隂為生氣華蓋上吉又為四利弔客小凶閉
為病符凶平成開危最吉定除次吉破大凶
按月建十二神除危定執成開為吉建破平收滿閉
為凶歷書所謂建滿平收黑除危定執黃成開皆可
用閉破不相當者也選擇宗鏡以四利三元諸神相
配吉凶亦未盡合如以建為太歲除為太陽滿為喪
門破為歲破危為龍德此相合者也至以平為太隂
定為官符執為死符成為白虎收為福德開為弔客
此不相合者也大抵凡日吉神多則吉凶神多則凶
又各視其神之宜忌以為趨避亦未可以執一而論
也
四利三元
李淳風四利三元一太歲二太陽三喪門四太隂五官
符六死符七歲破八龍德九白虎十福德十一弔客
十二病符如甲子年則以太歲加子丑為太陽寅為
喪門餘倣此
黃黑二道
按黃黑二道者黃道六黑道六共十有二以配十有二
辰一青龍二明堂三天刑四朱雀五金匱六天德七
白虎八玉堂九天牢十元武十一司命十二勾陳其
法則寅申青龍起子卯酉起寅辰戌起辰巳亥起午
子午起申丑未起戌順行十二辰月起日則建寅之
月子日為青龍丑日為明堂日起時則子日申時起
青龍酉時為明堂依次順數其義見月事凶神篇
天乙貴人
歌曰甲戊庚牛羊乙巳鼠猴鄉丙丁豬鷄位壬癸兔蛇
藏六辛逢馬虎此是貴人方曹震圭曰天乙者乃
紫微垣左樞傍之一星萬神之主掌也一日二者隂
陽分治内外之義也辰戌為魁罡之位故貴人不臨
戊以配中央之位乃勾陳后宫之象故與甲同其起
例以丑乃紫微後門之左陽界之辰也未乃紫微南
門之右隂界之辰也甲者十干之首故陽貴以甲加
丑逆行甲得丑乙得子丙得亥丁得酉巳得申庚得
未辛得午壬得己癸得卯此晝日之貴也隂貴以甲
加未順行甲得未乙得申丙得酉丁得亥巳得子庚
得丑辛得寅壬得卯癸得已此暮夜之貴也戊以助
甲成功故亦得丑未若六辛之獨得寅午則自然所
致更無疑矣
又通書云郭景純以十干貴人為吉神之首至静而能
制羣動至尊而能鎮飛浮以其為坤黃中通理乃貴
人之德是以陽貴人出於先天之坤而順隂貴人出
於後天之坤而逆天干之德未足為貴而干德之合
氣乃為貴也
先天坤卦在正北陽貴起於先天之坤故從子起甲甲
德在子氣合於己故巳以子為陽貴以次順行乙德
在丑氣合於庚丙德在寅氣合於辛丁德在卯氣合
於壬辰為天羅貴人不居故戊跨在巳氣合於癸午
與先天坤位相對名曰天空貴人有獨無對故陽貴
人不入於午巳德在未氣合於甲庚德在申氣合於
乙辛德在酉氣合於丙戌為地網貴人不居故壬跨
在亥氣合於丁子坤位貴人不再居故癸在丑氣合
於戊是為陽貴起例
申(庚合乙)酉(辛合丙)戌(地網)亥(壬合丁)
未(巳合甲)子(甲合己)
午(天空)丑(乙合庚癸合戊)
巳(戊合癸)辰(天羅)卯(丁合壬)寅(丙合辛)
歌曰庚戊見牛甲在羊乙猴巳鼠丙鷄方丁豬癸蛇
壬是兔六辛逢虎貴為陽此十干先天相合之氣屬
陽故從子位順行分居地盤九支謂之陽貴人旦晝
於冬至後用之
後天坤卦在西南隂貴起於後天之坤故從申起甲甲
德在申氣合於巳故巳以申為隂貴以次逆行乙德
在未氣合於庚丙德在午氣合於辛丁德在己氣合
於壬辰為天羅貴人不居故戊跨在卯氣合於癸寅
與後天坤位相對名曰天空貴人有獨無對故隂貴
人不入於申巳德在丑氣合於甲庚德在子氣合於
乙辛德在亥氣合於丙戌為地網貴人不居故壬跨
在酉氣合於丁申坤位貴人不再居故癸跨在未氣
合於戊是為隂貴起例
申(甲合巳)酉(壬合丁)戌(地網)亥(辛合丙)
未(乙合庚癸合戊)子(庚合乙)
午(丙合辛)丑(巳合甲)
巳(丁合壬)辰(天羅)卯(戊合癸)寅(天空)
歌曰甲貴隂牛庚戊羊乙貴在鼠巳猴鄉丙豬丁鷄
辛遇馬壬蛇癸兔屬隂方此十干後天相合之氣屬
隂故從申位逆行分居地盤九支謂之隂貴人暮夜
於夏至後用之
按曹氏與通書二說各有意義但曹氏則以陽為隂
以隂為陽夫陽順隂逆陽前隂後自然之理也當以
起未而順者為陽起丑而逆者為隂方是
喜神
歌曰甲巳在艮乙庚乾丙辛坤位喜神安丁壬寄向離
宫坐戊癸還依巽上看曹震圭曰大抵物之所喜
者母見子也假令甲巳化土生金為子金之所居者
丑也丑近於艮丙辛化水生木為子木之所居者未
也未近於坤戊癸化火生土為子土居於辰近於
巽也乙庚化金生水為子水居於辰辰既有土故居
於乾乾為亥子也丁壬化木生火為子火旺於午離
也
按物以相見為喜易𫝊曰相見乎離離者南方之卦
也於五行為火於十干為丙喜神者見丙也假令甲
巳之干用五虎元起丙寅寅為艮故在艮也乙庚之
干得丙戌戌為乾故在乾也丙辛之干得丙申申為
坤故在坤也丁壬之干得丙午午為離故在離也戊
癸之干得丙辰辰為巽故在巽也
二十八宿配日
按日有六十宿有二十八四百二十日而一週四百二
十者以六十與二十八俱可以度盡也故有七元之
說一元甲子日起虚以子象鼠而虚為日鼠也二元
甲子起奎三元甲子起畢四元甲子起鬼五元甲子
起翼六元甲子起氐七元甲子起箕至七元盡而甲
子又起虚周而復始但一元起於何年月日則不可
得而考矣
二十八宿直日所屬七曜及異名
虛昴星房為太陽蚤日危畢張心為太隂莫日室觜翼
尾屬火壁參軫箕屬水奎井角斗屬木婁鬼亢牛屬
金胃柳氐女屬土
十二辰禽象分隂陽
十二辰禽象以二十八宿之列於十二宫者配之既見
首卷又有以十二象分隂陽者子前四刻為昨夜之
隂後四刻為今日之陽猶冬至前為隂冬至後為陽
也故鼠前足四爪後足五爪丑屬隂故牛蹄分寅屬
陽故虎五爪卯屬隂故兔缺唇且四爪辰屬陽故龍
五爪巳屬隂故蛇舌分午屬陽故馬蹄圓未屬隂故
羊蹄分申屬陽故猴五爪酉屬隂故鷄四爪戌屬陽
故狗五爪亥屬隂故猪蹄分
旬中空亡
旬中空亡者甲子旬中戌亥空甲戌旬中申酉空甲申
旬中午未空甲午旬中辰巳空甲辰旬中寅卯空甲
寅旬中子丑空
按十日為旬以十干配十二支自甲至癸而止餘二
辰天干不及故為空亡也如甲子起至癸酉止不及
戌亥故甲子旬十日皆以戌亥為空餘倣此
截路空亡
截路空亡者甲巳日申酉時乙庚日午未時丙辛日辰
巳時丁壬日寅卯時戊癸日子丑時
按截路空亡遇壬癸也行路而遇水則不可行也如
甲巳日以五鼠遁起甲子順歷之得壬申癸酉故甲
巳日以申酉為截路空亡也餘倣此
五等用卦
歷例曰冬至公中孚始辟復侯屯内小寒侯屯外大夫
謙卿睽大寒公升辟臨侯小過内立春侯小過外大
夫蒙卿益雨水公漸辟泰侯需内驚蟄侯需外大夫
隨卿晉春分公解辟大壯侯豫内清明侯豫外大夫
訟卿蠱穀雨公革辟夬侯旅内立夏侯旅外大夫師
卿此小滿公小畜辟乾侯大有内芒種侯大有外大
夫家人卿井夏至公咸辟姤侯鼎内小暑侯鼎外大
夫豐卿渙大暑公履辟遯侯恒内立秋侯恒外大夫
節卿同人處暑公損辟否侯巽内白露侯巽外大夫
萃卿大畜秋分公賁辟觀侯歸妹内寒露侯歸妹外
大夫无妄卿明夷霜降公困辟剝侯艮内立冬侯艮
外大夫既濟卿噬嗑小雪公大過辟坤侯未濟内大
雪侯未濟外大夫蹇卿頤
按五等用卦皆出於漢儒焦延夀京房之說所謂卦
氣者也今歷無之姑存於此
三伏
歷例曰三伏者四時代謝皆以相生立春以木代水水
生木也立夏以火代木木生火也立冬以水代金金
生水也至於立秋以金代火金畏火尅故至庚日則
必伏藏庚者金也金氣伏藏則火益熾三陽數也故
夏至後第三庚為初伏第四庚為中伏立秋後初庚
為末伏謂之三伏如夏至日得庚便為初庚立秋日
得庚亦即為末伏也
二社
孝經緯曰社者土地之主也封土為社以報土功也
歷例曰二分前後近戊為社曹震圭曰勾龍共工
能平水土祀以為社后稷能殖百榖祀以為稷社為
土神稷為穀神今以二分之氣祭者謂春分萬物發
生百穀將種所以祈也秋分萬物成熟百穀將收所
以報也
得辛(龍治水附)
自元旦日干順數至幾日逢辛日者即為得辛自元旦
日支順數至幾日逢辰日者即為幾龍治水
朔日
按朔者日月交會之辰也月本無光借日光以為光遠
則光顯近則光隠合朔日月同宫近度故不見月若
復南北同度則日為月所蔽而日為之食矣故日食
在朔
上弦
按上弦者周天四分之一也月猶銀丸受光含影自合
朔後去日漸遠日照其西故自下視之如銀鉤然是
三日而哉生明也至初八日間去日九十度日照其
半西明而東暗如弓弦之平分也因自虧而向盈故
曰上
望日
按望日者日月相望之辰也日月相衝日在地下月在
天上相距六宫對照而光滿若南北同度則月值暗
虛恰為地影所隔而月為之食矣故月食在望
下弦
按下弦者周天四分之三也自望而後去日漸近日照
其東而西虧是望後哉生魄也至二十三日間西去
日二百七十度東去日九十度日照其半東明而西
暗亦猶上弦之平分皆所謂近一而遠三也因自盈
而向虧故曰下
晦日
按晦日者月之盡也去日甚近將與日合其光晦隠而
不見至朔則既合而光復生朔者蘇也月死於晦而
復蘇於朔也故晦日百事不宜又歷例曰晦朔弦
望之辰忌服藥療病曹震圭曰晦朔弦日者陰氣
不足之辰也望日者隂奪陽也故其日忌服藥療病
滅日沒日
歷例曰滅沒日忌療病服藥曹震圭曰滅日者積朔
虚分而為之沒日者積氣盈分而為之非天地之全
氣也故其日忌療病服藥
按滅日沒日見於漢書詳載於授時歷今歷無之
月忌日
通書云俗忌初五十四二十三年年月月在人間其法
以五黃土值日相配廉貞火生起中宫之土也每月
初一日起一白水入中宫與貪狼木相配水木相生
也初二日二黑土與巨門土相配比和也初三日三
碧木能制綠存土也初四日四綠木與文曲水相生
也初五日五黃土配廉貞火火生土旺火晦土湮而
己初十十九又數一白貪狼至十四二十三又值五
黃廉貞此俗忌也
按九宫之次自一白至九紫九星之次則一貪狼二
巨門三禄存四文曲五廉貞六武曲七破軍八左輔
九右弻故其相配如此又以其日為九五之數自初
一至初五五數也自初五至十四自十四至二十三
皆距九日世不敢用假言其忌故曰俗忌也
人神
天寶歷曰人神者人之神識也其逐日所在忌用鍼灸
曹震圭曰人神者非人之神識也是六氣隂陽所
在表裏也黃帝内經靈樞經甲乙經所載一日足大
指厥隂分刺灸之發跗腫二日外踝少陽分刺灸之
陽經筋緩三日在股少隂分刺灸之小腹痛四日腰
太陽分刺灸之腰僂無力五日在口太隂分刺灸之
舌強六日兩手陽明分刺灸之咽喉不利七日内踝
少隂分刺灸之隂經筋急八日手腕太隂分刺灸之
腕不收九日在尻厥隂分刺灸之主多病結十日腰
背太陽分刺灸之腰背僂十一日鼻柱陽明分刺灸
之齒面腫十二日髮際少陽分刺灸之令人耳重聽
十三日牙齒少隂分刺灸之氣寒十四日胃腕陽明
分刺灸之氣脹十五日遍身不補不瀉刺灸大禁十
六日在胷太陽分刺灸之主逆息十七日氣衝陽明
分刺灸之喘息十八日在股少隂分刺灸之隂氣痛
十九日在陽明分刺灸之發腫二十日内踝少隂分
刺灸之經筋癴二十一日手小指太陽分刺灸之手
不仁二十二日足外踝少陽明分刺灸之經筋緩二
十三日肝及足厥隂分刺灸之發轉筋二十四日手
陽明分刺灸之咽中不利二十五日足陽明分刺灸
之胃氣脹二十六日在胷太隂分刺灸之令人喘咳
二十七日在膝陽明分刺灸之足脛厥逆二十八日
在隂少隂分刺灸之小腹急痛二十九日膝脛厥隂
分刺灸之筋痿少力三十日陽明分月空亡不瀉不
治故以其所在謂之人神
逐建人神
建日在足除日在尻滿日在腹平日在背定日在心執
日在手破日在口危日在鼻成日在肩收日在頭開
日在耳閉日在目
十二辰人神
子日在目丑日在耳寅日在胷卯日在鼻辰日在腰巳
日在手午日在心未日在足申日在肩酉日在頭戌
日在頸亥日在項曹震圭曰以上人神所在之日
並忌鍼灸
日遊神
經曰遊神所在不可安產室掃舍宇設牀帳歷例曰
癸巳至丁酉日在北戊戌己亥日在中庚子辛丑壬
寅日在南癸卯日在西甲辰日至丁未日在東戊申
又在中己酉日出遊四十四日其義未明
太白逐日遊方
歷例曰一日十一日二十一日震方二日十二日二十
二日巽方三日十三日二十三日離方四日十四日
二十四日坤方五日十五日二十五日兌方六日十
六日二十六日乾方七日十七日二十七日坎方八
日十八日二十八日艮方九日十九日二十九日在
天十日二十日三十日在地也曹震圭曰太白者
金神之氣巡遊八方所在不可抵向
按一日初起於震者所謂帝出乎震也終於艮者所
謂成言乎艮也皆依後天八卦之序依次遞遷至八
而八卦盡矣九為陽數故在天十為數終故在地今
歷日所載則九日十九日二十九日中央十日二十
日三十日在天未詳孰是
無禄日
通書云甲辰乙巳庚辰辛巳丙申戊戌丁亥己丑壬申
癸亥此十日禄皆落空故云無禄如甲禄在寅乙禄
在卯甲辰旬寅卯空故甲辰乙巳為無祿也庚禄在
申辛禄在酉甲戌旬申酉空故庚辰辛巳為無禄也
丙戊禄在巳甲午旬巳空故丙申戊戌為無禄也丁
巳禄在午甲申旬午空故丁亥己丑為無禄也壬禄
在亥甲子旬亥空故壬申為無禄也癸禄在子甲寅
旬子空故癸亥為無禄也此十日名曰無禄日又曰
十惡大敗日然惟隨各年及本命避之如庚戌年及
庚戌生人忌用甲辰之類是也
四煞沒時(又曰四大吉時)
四煞者寅午戌火煞在丑亥卯未木煞在戌申子辰水
煞在未巳酉丑金煞在辰凡取四煞沒時者以月將
加時使四煞臨乾坤艮巽之位為四煞沒於四維正
四七十四孟月用甲丙庚壬時二五八十一四仲月
用艮巽坤乾時三六九十二四季月用癸乙丁辛時
如正月月將在亥則以亥加甲或加丙或加庚或加
壬依二十四方位順推之則辰戌丑未四煞皆臨四
維卦位是為四煞沒時也以四煞既沒故又曰四大
吉時
隂陽大會
堪輿經曰正月大會甲戌二月大會乙酉五月大會丙
午六月大會丁巳七月大會庚辰八月大會辛卯十
一月大會壬子十二月大會癸亥正月陽建在寅
隂建在戌陽主干隂主支也陽建在寅近於甲陽甲
隂戌支干相和會故甲戌為正月大會也二月陽建
於卯隂建於酉卯近於乙陽乙隂酉故乙酉為二月
大會也五月隂陽二建俱會於午午近於丙以丙配
午故丙午為五月大會也六月陽建於未隂建於己
未近於丁以丁配巳故丁巳為六月大會也七月陽
建於申隂建於辰陽建近庚以庚配辰故庚辰為七
月大會也八月陽建於酉隂建於卯酉近於辛以辛
配卯故辛卯為八月大會也十一月隂陽二建俱會
於子子近於壬以壬配子故壬子為十一月大會也
十二月陽建於丑隂建於亥丑近於癸以癸配亥故
癸亥為十二月大會也
隂陽大會立成
月會大會大會所領日春夏秋冬
正月甲戌(癸亥甲子乙丑丙寅丁卯戊辰己巳庚午辛未士申癸酉)歲位歲後歲對歲前
七月庚辰(甲戌乙亥丙子丁丑戊寅己卯)歲對歲前歲位歲後
二月乙酉(庚辰辛巳壬午癸未甲申)歲位歲後歲對歲前
八月辛卯(乙酉丙戌丁亥戊子己丑庚寅)歲對歲前歲位歲後
五月丙午(辛卯壬辰癸巳甲午乙未丙申丁酉戊戌己亥庚子辛丑壬寅癸卯甲辰乙巳)歲前歲位歲後歲對
十一月壬子(丙午丁未戊申己酉庚戌辛亥)歲後歲對歲前歲位
六月丁巳(壬子癸丑甲寅乙卯丙辰)歲前歲位歲後歲對
十二月癸亥(丁巳戊午己未庚申辛酉壬戌癸亥)歲後歲對歲前歲位
右大會望後用之其所領日從本會日起逆數至上
會止即得所領日數也
隂陽小會
堪輿經曰二月小會己酉三月戊辰四月己巳五月戊
午八月己卯九月戊戌十月己亥十一月戊子董
仲舒曰戌亥近乾為天門辰巳近巽為地戶天老曰
陽生於子不足於天門隂生於午不足於地戶卯酉
厭建相對隂陽之關皆以中宫戊巳配其厭建以為
隂陽小會也二月陽建於卯隂建於酉隂陽相衝
以乙配酉以辛配卯大會皆已有之故以巳配隂建
之酉為隂陽小會也三月陽建於辰隂建於申以庚
配辰大會有之以乙配申隂陽非耦故以戊配辰為
三月小會也四月純陽用事隂勢盡消故無大會以
己巳為四月小會也五月陽建隂建俱會於午故以
戊配所建之辰則戊午為五月小會也八月秋分建
厭分位亦以巳配隂陽建厭之辰故八月以己卯為
小會也九月剝卦直月陽消將盡故無大會而以戊
戌為小會也十月陽勢消盡純隂用事故無大會則
以己亥為十月小會也十一月隂陽二建俱會於子
亦以戊配所建之子故十一月戊子為小會也
隂陽小會立成
月會小會小會所領日春夏秋冬
二月己酉(丙午丁未戊申)歲位歲後歲對歲前
三月戊辰(癸亥甲子乙丑丙寅丁卯)歲位歲後歲對歲前
四月己巳(戊辰)歲前歲位歲後歲對
五月戊午(丁巳)歲前歲位歲後歲對
八月己卯(甲戌乙亥丙子丁丑戊寅)歲對歲前歲位歲後
九月戊戌(辛卯壬辰癸巳甲午乙未丙申丁酉)歲對歲前歲位歲後
十月己亥(戊戌)歲後歲對歲前歲位
十一月戊子(乙酉丙戌丁亥)歲後歲對歲前歲位
又小會望前用之其所領日亦從本會日逆數至他
大小會止曹震圭曰大會者是月内隂陽正會之
辰也小會者是隂陽偶會之辰也故為上吉之日比
和之辰
按大會者陽會於隂也小會者隂會於陽也其月無
大會者以其干支不能相配如三月辰中之乙不能
配隂建之申四月巳中之丙不能配隂建之未是也
小會為隂會陽故其日皆用陽建惟二月八月隂陽
二建對衝故相易也其月無小會者以其日大會已
有之或他月小會已有之觀其所領日逆至他月大
小會日則止可見矣
天子用日
堪輿經曰天子用歲位之日以陽建之方為之如春三
月建寅卯辰即以正二三月大小會日為歲位也
皇后用日(太子諸侯同)
皇后太子諸侯用歲前之日以王前之會為之如春木
旺在東方則以冬月為歲前之會也
卿大夫用日
卿大夫用歲對之日以建王所衝為之如春三月建王
東方寅卯辰衝在西方申酉戌故春三月以秋為歲
對也
士庶用日
士庶用歲後之日以王後之會為之如春王東方以夏
為歲後之會也大小會並同
行狼(了戾孤辰附)
天寶歷曰過為行狼不及為了戾不合為孤辰堪輿
經曰三月陽建於辰隂建於申陽前不及於丙隔於
己也後過於甲隔於卯也故以甲配申則不從以丙
配申不及以戊庚壬配申則不合故甲申為行狼丙
申為了戾戊申庚申壬申為孤辰也四月陽建於己
隂建於未陽前不及於丁隔於午也後過於乙隔於
辰也故以乙配未則不從以丁配未則不及以己辛
癸配未則不合故乙未為行狼丁未為了戾己未辛
未癸未為孤辰也九月陽建於戌隂建於寅陽前不
及壬隔於亥也後過於庚隔於酉也故以庚配寅則
不從以壬配寅則不及以甲丙戊配寅則不合故庚
寅為行狼壬寅為了戾甲寅丙寅戊寅為孤辰也十
月陽建於亥隂建於丑陽前不及癸隔於子也後過
於辛隔於戌也故以辛配丑則不從以癸配丑則不
及以乙丁巳配丑則不合故辛丑為行狼癸丑為了
戾乙丑己丑丁丑為孤辰也曹震圭曰月建者陽
也月厭者隂也陽主干隂主支若得陽建前後近干
以配隂建者大會也若以陽建後隔位之干配隂建
者為行狼不從乃陽氣不從也陽建前隔位之干配
隂建者為了戾不及是陽氣不及也以隂建左右之
干自配者為孤辰非其正應隂自配也故曰不合
單隂(自單隂至純陽四位皆以時無大會故以戊巳配月建為之出堪輿經)
三月卦得夬謂五陽爻對一隂爻故戊配辰為單隂也
純隂
十月卦得坤謂六爻皆隂陽氣已盡故以己配亥為純
隂也
孤陽
九月卦得剝謂五隂爻對一陽爻故以戊配戌為孤陽
也
純陽
四月卦得乾謂六爻皆陽隂氣己盡故以己配己為純
陽也
歲薄
四月陽建於已而左行隂建於未而右行隂陽相向欲
合於午故以丙午戊午為四月歲薄也
十月陽建於亥而左行隂建於丑而右行隂陽相向欲
合於子故以壬子戊子為十月歲薄也曹震圭曰
薄者迫也隂陽二建交相迫之丙壬則近子午之干
戊者謂時無大會皆以戊巳配之也
逐陣
六月陽建於未而左行隂建於巳而右行隂陽相背分
别於午故以戊午丙午為六月逐陣
十二月陽建於丑而左行隂建於亥而右行隂陽相背
分别於子故以壬子戊子為十二月逐陣曹震圭
曰隂陽二建此月相分背各隨其陣也
隂陽交破
四月陽建於已破於亥隂建於未破於癸癸陽也為隂
所破也亥隂也為陽所破也是謂陽破隂隂破陽故
四月癸亥為隂陽交破
十月陽建於亥破於己隂建於丑破於丁丁陽也為隂
所破也己隂也為陽所破也是為陽破隂隂破陽故
十月丁巳為隂陽交破
隂陽擊衝
五月隂陽俱至午陽建挾丙而擊壬隂建居午而衝子
故五月以壬子為隂陽擊衝
十一月隂陽俱至子陽建挾壬而擊丙隂建居子而衝
午故十一月以丙午為隂陽擊衝
陽破隂衝
六月陽建於未而破丑隂建於己而衝癸故六月癸丑
為陽破隂衝也
十二月陽建於丑而破未隂建於亥而衝丁故十二月
丁未為陽破隂衝也
隂位
三月陽建於辰隂建於申故三月庚辰月宿在辰為隂
位
九月陽建於戌隂建於寅故九月甲戌月宿在戌為隂
位
隂道衝陽
二月陽建於卯而衝酉隂建於酉而衝卯故二月己卯
月宿在卯為隂道衝陽
八月陽建於酉而衝卯隂建於卯而衝酉故八月以巳
酉月宿在酉為隂道衝陽
三隂
正月破在申一隂也厭在戌二隂也辛在其間三隂也
故正月得辛卯月宿在卯為三隂也
七月破在寅一隂也厭在辰二隂也乙在其間三隂也
故七月得乙酉月宿在酉為三隂也
陽錯
以陽建之支配當方之干隂陽自相配合為日以値所
衝之宿為陽錯如正月陽建在寅近於甲支干相配
為甲寅日寅衝於申故正月甲寅之日月宿在申為
陽錯二月陽建在卯近於乙支干相配為乙卯日卯
衝於酉故二月乙卯之日月宿在酉為陽錯三月陽
建在辰近於甲支干相配得甲辰日辰衝於戌故三
月甲辰之日月宿在戌為陽錯也餘倣此
隂錯
以隂建之支配當方之干隂陽自相配合為日以值所
衝之宿為隂錯如正月隂建於戌近於庚支干相配
為庚戌日戌衝辰故正月庚戌之日月宿在辰為隂
錯二月隂建於酉近於辛支干相配為辛酉日酉衝
卯故二月辛酉之日月宿在卯為隂錯三月隂建在
申近於庚支干相配為庚申日申衝寅故三月庚申
之日月宿在寅為隂錯餘倣此唯五月十一月隂陽
二建會於子午故無隂錯陽錯
隂陽俱錯
五月十一月隂陽二氣同建一辰則以所建之支配所
近之干共為一日月宿居月建所衝之辰為隂陽俱
錯如五月隂陽二建合於午近於丙配為丙午月宿
在子為隂陽俱錯十一月隂陽二建合於子近於壬
配為壬子月宿在午為隂陽俱錯也
絕隂
絶隂者謂三月四月隂氣絶也故三月小會所領日為
四月絶隂所領日
絕陽
絶陽者謂九月十月陽氣絶也故九月小會所領日為
十月絶陽所領日
立成
曹震圭曰以上諸日雖遇天德月德玉堂生氣黃道
吉星值日亦不可用集正所謂陰陽不足之辰是也
忌興造嫁娶上官赴任入宅遷移出行交易合藥
問病百事不宜
按以上立成所載等日皆從陰陽二建起論於選
擇他書無所見姑附於此
御定星歷考原卷五
