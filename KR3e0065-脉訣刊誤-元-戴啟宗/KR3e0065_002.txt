脉訣刊誤卷下
元戴啟宗撰
經曰知者一言而終不知者流散無窮脉之為說
前已論辨于各脉之下今又以分合偶比類五字
以經綸錯綜之庶無惑矣
分有脉之形分謂脉各有形状當先明辨便了然不
疑大小浮沉滑濇可以指别迥然各異辨之于毫釐
之間使其形不相混如舉有按無為浮按有舉無為
沉之類
有脉之證分謂脉之一字獨見為証如寸浮中風頭
痛之類不雜他脉獨為証今脉訣歌在各脉之後者
是也或獨見一部或通見三部或兩手俱現
合有合衆脉之形為一脉者謂如似沉似伏實大長
弦之合為牢極軟浮細之合為濡之類
有合衆脉之形為一証者謂浮緩為不仁浮滑為飲
浮洪大而長為風眩顛疾有二脉合者有三四脉合
者大抵脉獨見為証者鮮參合衆脉為証者多今脉
訣獨取平三關一脉論証而遺其合衆脉以論証者
今各補註于後以全其脉証(此條補註節抄不及備錄)且一脉雖
獨見而為証亦不一如浮為風又為虚又為氣各不
同此又一脉之証合也必備論之以証相參而考脉
則思過半矣潔古張元素醫學啓源云右寸大腸
肺脉之所出也先以輕手得之是大腸屬表後以重
手得之是肺屬裏肺合皮毛肺脉尋皮毛而行持脉
指法如三菽之重按至皮毛而得為浮稍稍加力脉
道不利為濇又稍加力脉道縮入關中上半指不動
下半指微動為短此乃浮濇而短肺不病三脉也肺
脉本部在于皮毛之上見于膚表是其浮也入于皮
毛之下見于血脉肌肉之分是其沉也六部倣此此
診之定法可以合衆脉之形矣
偶脉合隂陽必有偶對經曰善為脉者必以比類竒
恒從容知之
浮沉者脉之升䧏也浮升在上沉降在下為諸脉之根
本為隂陽之定位為表裏之定診浮法天有輕清在
上之象沉法地有重濁在下之象浮為風為虚體高
而氣浮也沉為中堅為内藴體聚而不散也論諸脉
者必先此二脉
遲數者脉之緊慢也脉以四五至為平减一至為三至
曰遲增一至為六至曰數難經曰遲隂為在藏數陽
為在府遲則為寒數則為熱亦偶言之也中藏經曰
數在上陽中之陽在下隂中之陽遲在上陽中之隂
在下隂中之隂數在中則中熱遲在中則中寒寒用
熱助熱用寒助本乎隂陽也
虚實者脉之剛柔也按之浮中沉皆有力為實遲大而
軟按之豁豁然空為虚虚實之由皆以有餘不足占
之故以按而知經曰其氣来實強為太過病在外氣
来虚微為不及病在内血實脉實血虚脉虚亦皆偶
而言之論表裏虚實必以此二脉中藏經曰脉舉
之滑按之微看在何部以斷其藏又按之沉小弱微
短濇軟濡俱為藏虚其脉舉按皆盛者實也又長浮
數疾洪緊弦大俱曰藏實其脉浮而實大者府實也
輕手按之滑重手按之平者府虚也左右寸口沉結
實大者上實也左右寸弱而微者上虚也左右尺脉
伏而濇者下實也尺中脉滑而濡者下虚也尺中微
濇短小者俱屬下虛也許叔微曰浮緩為表虚傷風
解肌浮緊濇有力為表實傷寒發汗脉沉無力為裏
虚可温沉而有力緊實為裏實可下此論傷寒表裏
虚實凡此皆非單論脉虚實之理
長短者脉之盈縮也脉盈過于本位曰長脉縮不及本
位回短長有見于尺寸有通見于三部短只見于尺
寸盖必質于中而後知過于中為長不及于中為短
經曰長則氣治短則氣病脉有三隂三陽而長短在
其中是亦偶而言之又曰人長脉長人短脉短又因
人形體而别
滑濇者脉之通滯也脉通則流利無礙曰滑脉滯則蹇
澁不流曰濇内經曰滑者隂氣有餘濇者陽氣有餘
難經三隂三陽滑濇對舉千金曰滑者多血少氣濇
者多氣少血皆偶言也以二義攷之隂氣有餘者血
多也血多則氣少脉者血之府也榮行脉中今血多
故流利圓滑陽氣有餘者氣多也氣多則血少故艱
澁而散一止復来先明氣血之多少斯知滑濇之理
洪微者脉之盛衰也血熱而盛氣随以溢滿指洪大衝
湧有餘洪為脉之盛也氣虚而寒血随而澁應指微
細欲絶微為脉之衰也
緊緩者脉之急慢也緊為傷寒寒則傷榮榮受寒邪脉
絡激摶若風起水湧既如切䋲又如轉索緩為風結
皮膚不仁榮血不流衛氣獨行不能疾速血虚頑痺
脉為緩慢榮受寒邪則脉緊榮血蹇澁則脉緩二脉
由榮而見沈氏曰緊為隂隂主寒寒則物斂而有拘
攣之象又主痛諸痛皆原于寒又主宿食由胃虚挾
寒不能腐化故也緩為陽熱主血虚血虚則脉體弱
又主氣虚氣虚則脉體無力又主風風者陽邪主舒
啟縱弛故也
動伏者脉之出處也出見于外故數見關上如豆大出
類而異于三部者動也虚藏于内不見其形脉行筋
下者伏也二者猶人物之出處也
結促者因止以别隂陽之盛也陽盛則促脉疾而時止
隂盛則結脉徐而時止雖有止非死脉也代則死脉
也促結為偶而代無對脉不可以偶對言者不敢
鑿也三因方盡為偶名而以弦弱芤微濡革散代亦
為偶非一隂一陽也因知其不可盡以偶言也必一
隂一陽而後可偶然又有脉偶而同見者如大小緩
急疾徐疎數之類經曰前大後小前小後大来疾去
徐来徐去疾去不盛来反盛去盛来不盛乍大乍小
乍短乍長乍疎乍數是二脉偶見也亦有兩手偶見
者如左大右小左小右大之類
比比者所以明相類之脉比其類而合之因其疑也
辨其異而分之决其疑也内經曰脾虚浮似肺腎小
浮似脾肝急沉似腎此皆三者之所亂也然從容得
之以知其比類也注云以三藏相近故脉象參差而相
類是以三惑亂為治之過失矣必從容比類而得三
藏之形状故浮緩曰脾浮短曰肺浮而滑曰心急緊
而散曰肝摶沉而滑曰腎不能比類則疑惑彌甚是
以脉經立相類之脉今立比字為綱使從容比類先
明于未診之先免交疑于持脉之際脉經曰浮與芤
相類一曰與洪相類弦與緊相類滑與數沉與伏微
與濇軟與弱緩與遲革與實千金云牢與實今細詳
之有弦細有芤虚有濡芤有洪散有牢伏有數脉同
類者洪散俱大也而散無力濡弱同極軟而細也有
浮沉之異微細俱小也而微無力芤類浮也按之邊
有中無濡類芤也按之如無沉伏牢同居下也按有
餘曰沉按實大長弦曰牢按不見脉行筋下曰伏弦
細同直長之形同收斂之義也亦有大小之分弦如
弦之直細如線之細遲緩同慢也有三至四至之異
大慢小衰之别濇微易識也何疑乎相類牢與實革
與實非相類也脉賦云洪與實形同彷彿是相類也
洪實同有力而大也洪分沉浮之異實合浮沉而皆
有力弦與緊之異弦左右無而中直如弦緊左右弹
而有如轉索雖相類而甚相遠也又有數脉之相類
如濇促結代同一止也而全不同他如濡弱遲如芤
虚如微細濡弱濇已辨于各脉條下
類易曰方以類聚又曰本乎天者親上本乎地者親
下則各從其類也内經曰脉合隂陽又曰察之有紀
從隂陽始衆脉隂陽各以類從知乎此則七表八裏
九道之非不膠固于先入之言矣旨哉蔡西山之論
也曰凡中脉不大不細不長不短不浮不沉不滑不
濇應手中和意思欣欣難以名状者為胃氣其太過
為大為長為實為堅為強為浮為芤為滑為洪為急
為促者皆陽也其不及為細為短為虚為軟為沉為
結為伏為濇為微者皆隂也陽摶隂為弦隂摶陽為
緊隂陽相摶為動寒虚相摶為革隂陽分離為散隂
陽不續為代
難經曰諸陽為熱諸隂為寒數則為熱遲則為寒浮為
表沉為裏三因方云博則二十四字不濫絲毫約則
浮沉遲數總括綱紀故知浮為風為虚沉為濕為實
遲為寒為冷數為熱為燥風濕寒熱屬外虚實冷燥
屬内内外既分三因頓别三點劉立之亦以浮沉遲
數四字為綱以教學者浮風沉氣遲冷數熱分别三
部為証此誠初學入門然必博學反約然後能知脉
之妙若遽以此自足則今汝畫矣故述此于分合比
偶類五字之後
診雜病生死候歌
五十不止身無病數内有止皆知定四十一止一藏絶
却後四年多没命三十一止即三年二十一止二年應
十五一止一年殂以下有止看暴病
柳氏曰以動數候脉是喫緊語候脉須候五十動知
五藏之氣有無缺失今人手指到病人腕臂便以為
見了殊不知五十動見豈弹指間事相習成風以疾
速為神竒廬山劉立之號曰三點以手中指點人三
部脉生死吉凶多驗學徒相傳亦用之劉果三點之
神耶抑亦聲色得之耶色可傳脉不可傳古人以切
脉為上工如扁鵲飲上池水能洞見人藏府間病如
華陀刳骨剔胃是豈切脉而得之歟後世聖神之術
不常有所當學者診脉以知内參以問証察言觀色
以知外則可耳脉經曰脉來五十投而不止者五
藏皆受氣即無病四十投而一止者一藏無氣却後
四歲死以至十投一止者四藏無氣歲中死其言幾
藏無氣以分别幾歲之死期予竊疑之内經曰腎絶
六日死肝絶八日死心絶一日死果此藏氣絶又安
能待四歲三歲乎大抵五十動者脉之大數要必候
五十動不可不及五十動而遽不候也或問候止脉
何處數起曰得止脉後再從始至脉數起看得幾至
而止為數
診暴病歌
兩動一止或三四三動一至六七死四動一止即八朝
以此推排但依次
此是十動内有止脉者然難必謂暴病有此久病亦
有見此者但當以至數定死期不必專于診暴病也
形脉相反歌
健人脉病號行尸病人脉健亦如之(審言之)短長肥瘦並
如此細心診候有依稀(脉病相違亦若斯)
内經曰形氣有餘脉氣不足死脉氣有餘形氣不足
生仲景曰脉病人不病名曰行尸以無王氣卒眩仆
不識人則死人病脉不病名曰内虚以無穀神雖困
無苦今脉訣曰亦如之是與行尸同也故改之仲
景曰肥人貴浮瘦人貴沉肥人當沉今反浮故貴之
瘦人當浮今反沉故貴之脉經曰當視其人大小長
短皆如其人之形性則吉反之則為逆肥人脉細小
如絲身澁而脉来往滑身滑而脉来往澁皆死前
言形脉相反又有脉病相反不可不備舉難經所謂
脉不應病病不應脉者是也素問曰形盛脉細少氣
不足以息者死形瘦脉大胸中多氣者死形氣相得
者生三五不調者病形肉已脫九候雖調猶死病熱
脉静泄而脉大脫血而脉實病在中脉實堅病在外
脉不實堅者皆難治難經曰病若閉目不欲見人脉
當得肝脉弦急而長而反得肺脉浮濇而短者死病
若閉目而渴心下牢者脉當得緊實而數反得沉濡
而微者死此類皆脉病相反脉訣所缺今改此歌末
句以著之
診四時病五行相克歌
春得秋脉定知死死在庚辛申酉裏夏得冬脉亦如然
還于壬癸為期爾嚴冬診得四季脉戊己辰戌還是厄
秋得夏脉亦同前為緣丙丁相刑尅季月季夏得春脉
克在甲寅應病極直逢乙卯亦非良此是五行相鬼賊
内經難經並以天干五行論克賊脉訣又以地支並
論若用支干上下純為鬼邪之日為死必六十日方
遇若死期之近何以克之不若以天干一旬為期依
内經為斷不失之拘也内經又曰夫邪氣之客于
身也以勝相加至其所生而愈(謂我所生者)至其所不勝
而甚至其所生而持(謂生我者)自得其位而起必定五藏
之脉乃可言間甚之期
訣四時虚實(五邪)歌
一藏有五邪今只取虚實微三邪作歌及立名
又只取二邪而遺其一今改作診五邪歌
春得冬脉只是虚兼令補腎病自除若是夏脉緣心實
還應瀉子自無虞夏秋冬月皆如是(所勝為微不勝賊)在前為
實後為虚春中若得四季脉不治多應病自除(今添兩句云正)
(邪自病通成五四時五蔵倣斯圖)
難經曰虚則補其母實則瀉其子虚當補母人所共
知千金曰心勞甚者補脾氣以益之脾旺則感于心
矣若乃勞則補其子人所未聞盖母生我者也子繼
我而助我者也方治其虚則補其生我者與郭氏葬
書本骸得氣遺體受蔭同義方治其勞則補其助我
者與荀子所謂未有子富而父貧同義此補虚與治
勞之異也
傷寒歌
傷寒熱病同看脉滿手透關洪拍拍出至風門遇太陽
一日之中見脫厄過關微有慢騰騰直至伏時重候覓
掌内迢迢散漫行瘥軋㾉疔多不的大凢當日問途程
遲數洪微更消息
熱病須得脉浮洪細小徒費用神功汗後脉静當便差
喘熱脉亂命應終
此歌未足以括傷寒之綱要也三百九十七法一百
一十三方學者以仲景傷寒論為祖成無已注及明
理論許叔微百証百問薛宋二氏鈴則又發明仲景
之旨奥外此則蘭臺寳鑑金匱要略無求子百問南
陽百問龐安常王仲弓盧昶韓祗和孫用和及諸家
之書遍覧參攷守之以正條用之以活法方為盡善
此歌其能盡乎予又病世之醫者往往以活人言自
足不復祖之仲景之論况南陽失仲景之旨者有之
不特宋氏所譏况傷寒為大病生死在五六日間可
不盡心乎
陽毒隂毒歌
陽毒健亂四肢煩面赤生花作點班狂言妄語如神鬼
下利頻多候不安汗出遍身應大差魚口開張命欲翻
有藥不辜但與服能過七日漸須安
隂毒傷寒身體重背強眼痛不堪任小腹痛急口青黑
毒氣衝心轉不禁四肢厥冷惟思吐咽喉不利脉細沉
若能速灸臍輪下六日看過見喜深
隂陽二毒病有輕重治有淺深仲景略言于金匱要
略後世傳述備載諸書亦難以二歌盡
診諸雜病生死脉候歌
病源各不一今歌本診生死之脉故不論病原
只論脉之生死
腹脹浮大是出厄虛小命殂須努力
此篇大抵以脉病相應不應言生死然亦不可專執
臨病參攷可也如中惡腹脹脉緊細者生浮大者死
之類
下痢微小却為生脉大浮洪無差日
下痢脉代絶者不死雜色惡痢脉微弱暴冷傷陽脉
細欲絶冷熱不調者洪大易治微遲小細難治
恍惚之病定顛(發為)狂其脉實牢保安吉寸關尺部沉細
時如此未聞人救得
恍惚顛狂三病也恍惚心不寧隂顛而陽狂也脉經
曰顛病脉虚可治實則死盖重隂為顛謂隂部内見
沉濇微短脉是陽脉不見而隂獨盛故為顛疾經曰
隂氣從下下虚上實故作顛疾則沉細脉是脉病相
應而不逆矣
消渴脉數大者活虚小病深厄難脫
三消之証内消渴一証沉小者生實堅大者死此外
如少隂自利而渴脉必沉中暑渴脉虚産後渴脉多
弱難專以虚小為渴之凶
水氣浮大得延生沉細應當是死别
水病之証不一脉亦不一三因方曰沉伏相摶名曰
水盖沉者乃水之病脉但風水皮水脉浮石水脉沉
黃汗沉遲當參病原病証為斷况水病肌肉為水所
脹脉元多沉若脉出必死脉病相反也今曰浮大延
生更宜參審
霍亂之候脉微遲氣少不語大難醫三部浮疾必救得
古今課定更無疑
病原曰脉伏及代而亂者霍亂也不亂猶不治微細
不可治霍亂吐下脉微遲氣息劣口不欲言者不可
治脉經所無脉訣自創之例也通真子曰清濁相干
霍亂時脉如微細是相宜不言氣劣微遲小此候神
工亦莫醫通真子註脉訣不遵之而自作歌一曰浮
洪可救一曰微細相宜何哉盖病原不同脉随而見
以病原參之勿一例但曰霍亂而已也
鼻衂吐血沉細宜忽然浮大即傾危
吐衂証中有卒中惡吐血脉沉數細者死浮大疾快
者生又雜病衂貴裏熱傷寒衂貴表熱表熱者脉必浮
咳而尿血羸瘦形其脉疾大命難任唾血之脉沉弱吉忽
若實大死来侵金瘡血盛(出)虚細活急疾大數必危身
此六句參錯在後今移于此從失血類
脉訣所論金瘡本于脉經中蔵經皆論已出血之脉
若金瘡未出血則又别墜壓内傷堅強安小弱凶頓
仆内傷同笞榜内有結血實大生虚小死跌撲傷損
浮大易安謂血散外沉細緊實多死謂惡血攻藏
病人脉健不用治健人脉病號行尸
病人脉健此云不用治者是前形脉相反歌何其謬也
心腹病脉沉細差浮大弦長命必殂
仲景曰假令病人云腹内卒痛浮而大知其差也何以
知之若裏有病者脉當浮細今浮大故知愈也病原
曰若其人不即愈者必當死以脉病相反也然心痛
與腹痛各異凡痛五藏相干而心痛脉各異見惟真
心痛不問脉旦占夕死夕占旦死腹痛内原亦不一
虚寒緊弦積寒沉緊而實肝腎弦大為寒痛故知弦
長亦難以死斷
頭痛短濇應須死浮滑風痰必易除
脉訣此言只可斷風痰頭痛一証而已頭痛具八經
又有伏暑積聚痰厥伏痰腎痰産後失血風寒在腦
邪熱上攻氣虚氣攻諸証不同随証診脉斷生死可也
中風口噤遲浮吉急實大數三魂孤魚口氣粗難得差
面赤如粧不久居中風髮直口吐沫噴藥悶亂起復蘇
咽喉曳鋸水雞響摇頭上竄氣長嘘病人頭面青黑暗
汗透毛端恰似珠眼小目瞪不須治喘汗如油不可蘇
中風口噤至此皆言中風之死候簡易方云風邪中
人其状奄忽故六脉多沉伏亦有脉随氣奔指下洪
盛者當此之際脉亦難辨但以証參為是中風目閉
口開手撒遺尿聲如鼾睡者必難療
内實腹脹痛滿盈心下勞強乾嘔頻手足煩熱脉沉細
大小便澁死多真
素問曰五實死脉盛皮熱腹脹前後不通悶瞀此謂
五實自汗得後利則實者活今脉訣增乾嘔去悶瞀
又以脉沉細與病反决以為死此條宜參之内經
外實内熱吐相連下清注谷轉難安忽然胗得脉洪大
莫費神功定不痊
協脉下利胃熱嘔吐脉亦洪大不可遽以死斷
内外俱虚身冷寒汗出如珠微嘔煩忽然手足脉厥逆
體不安寧必死拚
素問曰五虚死脉細皮寒泄利前後飲食不入若漿
粥入胃泄注止則虚者活今脉訣内外俱虚與内經
多異全本脉經
上氣浮腫肩息頻浮滑之脉即相成忽然微細應難救
神功用盡也無生
脉經曰上氣面浮腫肩息其脉大不可治加利甚者
必死今脉訣以微細為難救似與脉經相悖
上氣喘急候何寕手足温煖淨滑生反得寒澁脉厥逆
必知歸死命須傾
通真子改差無因作命須傾貴協韻也
中惡腹脹緊細生若得浮大命逡巡
脉經曰卒中惡吐血數升脉沉數者死浮大疾快者
生卒中惡腹大四肢滿脉大而緩者生緊大而浮者
死緊細而微亦生然中惡之候脉亦不等鬼疰脉滑
或緊長過寸或尺寸有脉關中絶不至或乍大乍小
乍長乍短遁尸三部緊急或沉重不至寸客忤三部
皆滑洪大
凡脉尺寸緊數形又似釵直吐轉增此患蠱毒急須救
速求神藥命難停(脉逢數軟命延生)
依脉經換末句
中毒洪大脉應生細微之脉必危傾吐血但出不能止
命應難返沒痊平
他証吐血皆以沉細為生惟中毒吐血以洪大為生
大凡要看生死門大衝脉在即為憑若動應神魂魄在
止便干休命不停
銅人經大衝二穴土也在足大指夲節後二寸(或云一寸)
(半)動脉陷中凡診大衝脉可決男子病死生足厥隂
脉之所注也為俞靈樞曰胃之清氣上注于肺故氣
之過手寸口也動而不止其悍氣上衝頭者合陽明
并下人迎故隂陽俱動俱静若引繩相傾者病衝脉
者十二經之海也與少隂之大絡起于腎下出于氣
衝循隂股内廉邪入骨中循脛骨内臁並少隂之經
下入内踝之後入足下其别者邪入踝出屬跗上入
大指間此脉之常動者也經脉十二而寸口人迎大
衝獨動不休故以此三處診百病決生死靈樞作並
足少隂之動脉銅人作足厥隂之俞穴皆衝脉之所
合並而經過者其實以候衝脉也仲景謂當時之人
握手不及足故立趺陽大谿以候胃腎之病李睎范
引活人書所列衝陽穴以解大衝失其穴矣仲景以
趺陽專診足陽明大谿專診足少隂
察色觀病人生死候歌
欲愈之病目眥黃
仲景曰若脉和其人大煩目重臉内眥黃者此為欲
解必當依仲景以脉參之
眼胞忽陷定知亡耳目口鼻黑色起入口十死七(實)難
當赤白黑黃色起(入)目更兼(穿)口鼻有灾殃
耳目口鼻有黑色起入于口者必死病人及健人黑
色若白色起入目及鼻口死在二日中脉經同扁鵲
曰按明堂察色入門戸為凶不得為吉所謂門戶者
闕庭肺門戸目肝門戸耳腎門戸口心脾門戶若有
色氣入者皆死白色見衝眉上肺有病入闕庭夏死
黃色見鼻上者脾有病入口者春夏死青色見人中
者肝有病入目者秋死黑色見顴上者腎有病入耳
者六月死赤色見頥者心有病入口者冬死盖備五
藏五色各入夲藏門戸至被尅之時為死期脉訣四
句分作二處夲論一理今移相附添赤去起以備五
色脉改兼為穿以明色入門戸為殃李晞范及潔古
不知扁鵲所論随各藏色入門戶定死期為脉訣所
述之源故以意誤解
面色忽然望之青近之如黑卒難當
此二句移在此從氣色類
面赤目白憂息氣待過十日定存亡面青目黃中時死
餘候須看兩日強
面黃目青衆惡揚榮衛不通立須亡(面青目白亦須亡)
據脉經改添此句内經曰凡面色見黃為有胃氣皆
不死
面黃目青酒亂頻邪氣在胃衮其身面黑目白命門敗
困極八日死来侵
此四句并上面赤目白定存亡二句刊誤本無據刊
夲添之在此
面無精光如土色不能食時四日亡目無精光齒牙黑
面白目黑亦灾殃口如魚口不能閉氣出不返命飛揚
肩息直視及唇焦面腫蒼黑也難逃妄語錯亂及不語
脉經曰病人不能語者不治熱病者可治又有風瘖
不語而卒不死者有妊娠胞脉絶不語俟産後自能
言
尸臭元知壽不高人中盡滿兼唇青(俗夲作背青非)三日須知
命必傾兩頰(庭黑)顴赤人病久(必死)
靈樞曰赤色出兩顴大如拇指者病雖小愈必卒死
黑色出于庭大如拇指必不病而卒死庭者首面也
顴者眼直下高骨處也靈樞千金翼皆以庭黑顴赤
對言今脉訣取顴赤而舍庭黑又兩頰為贅詞今改
為庭黑以備經旨此必死之兆難以病久為文
口張氣直命難停足趺趾腫膝如斗十日須知難保守
項筋舒展定知殂掌内無文也不久唇青體冷又遺尿
背面飲食四日期手足爪甲皆(白)青黑許過八日定難醫
脉經有爪甲白者不治之文脉訣遺之今改添
脊疼腰重反覆難此是骨絶五日看
體重尿赤時不止肉絶六日總高拚
體重溺赤未可便以為肉絶内經曰大肉陷下大骨
枯槁脫肉破膕難經曰唇反方可為肉絶更宜參審
手足爪青呼罵多筋絶九日定難過
髮直如麻半日(應是)死
中蔵經曰腸絶髮直汗出不止不得屈伸者六日死
髮眉俱衝起者死髮如麻喜怒不調者死髮直者十
五日死今脉訣作半日死與本文不協盖有六日十
五日之異今改曰應是死脉訣只歌骨肉筋腸四
絶除心肝絶在前又有腎絶小便赤澁下血不止耳
乾脚浮舌腫六日死足腫九日死脾絶載脾藏歌中
肝絶汗出如水恐懼不安伏卧目直面青八日死胃
絶齒落面黃七日或十日死今附注于此庶具載不
遺肉絶中藏經元無而脉訣自增故礙理
尋衣語死(讝妄)十知麽(夀無多)
脉經曰尋衣縫讝語者不可治隂陽俱絶尋衣撮空
妄言者死
論五藏察色候歌
面腫蒼黑舌卷青四支乏力眼如盲泣出不止是肝絶
八日應當(日遇庚辛)命必傾
此云八日從甲數至庚為八日此言則膠柱矣從直
改為庚辛
面黎肩息直視看又兼掌腫沒文斑狂言亂語心悶熱
一日之内到冥間
臍趺腫滿面浮黃洩利不覺汚衣裳肌肉粗澁兼唇反
一十二日内灾殃
口鼻氣出不復回唇反無文黑(鼻)似煤皮毛焦乾爪枯
折途程二日定知灾
面黑齒痛目如盲自汗如水腰折頻皮肉濡結(却)髮無
澤四日應當命不存
改結為却本難經
診婦人有妊歌(舊文不倫今移從各類)
肝為血兮肺為氣血為榮兮氣為衛隂陽配偶不參差
兩藏通和皆類例血衰氣旺定無娠血旺氣衰應有體
已上論成妊之原
尺(寸)微關滑尺帶數流利往来併雀啄小兒之脉已形
見數月懷胎猶未覺
上云尺微下云尺數可見上尺為誤女脉在關下尺
脉常盛若尺微則無隂為病矣脉經云妊娠初時寸
微小呼吸五至三月而尺數也内經曰手少隂脉動
甚者妊子也又云隂摶陽别謂之有子隂謂尺中摶
謂摶擊于手尺脉摶擊與寸口殊别則隂氣挺然為
妊之兆此即所謂寸微尺數也脉指南云脉動入産
門者有胎也謂出尺脉外名曰産門又云尺中脉數
而旺者胎脉也為血盛也關滑雀啄脉經並不載素
問曰滑為多血少氣故有子此脉訣所自增也流利
往来滑脉之形雀啄者脉指南云關上一動一止者
一月二動一止者二月餘倣此推之萬不失一此所
謂雀啄雀啄在他病為死形
三部沉正等無疑(浮沉按無絶)尺内不止真胎婦
脉經曰三部浮沉正等按之無絶者有妊也今脉訣
去浮以疑易絶云沉正等無疑誤甚今改之夫正等
者即仲景所謂寸關尺三處大小浮沉遲數同等也
仲景以同等為隂陽平和之脉雖劇當愈叔和以正
等又按無絶為有妊之兆真吉徵也内經腹中論曰
何以知懷子之且生也岐伯曰身有病而無邪脉也
所謂身有病謂經閉也尺脉来而斷絶者經閉月水
不利今病經閉而脉反如常斷絶者妊娠也
滑疾不散(按微)胎三月但疾不散五月母
脉經曰脉滑疾重手按之微者胎已三月也重手按
之不散但疾不滑者五月也今改上句從脉經已
上論三月内有胎之兆然未知男女之兆也四月方
可以别故此以下乃分男女之診分作兩類乃明
左疾為男右為女流利相通速来去兩手關脉大相應
已形亦在前通語
脉經曰妊娠四月欲知男女法左尺偏大為男右尺
偏大為女左右尺俱大生二子大者如實状左疾為
男右疾為女俱疾生二子既分左右脉疾又云流利
相通又云兩手關脉大相應乃是左右尺脉疾大上
與關大相應又流利相通與寸通應但分左右尺以
别男女左陽右隂以位定也池氏以左疾為左寸心
部屬太陽經以右疾為右寸肺部屬太隂經盖惑于
脉賦太隂洪而女孕太陽大而男孕不知脉賦惑于
脉訣之差盖脉賦脉訣皆竊叔和之名以行世所述
之脉醇疵相半聲律之賦晉代未有而世鮮知其非
明于醫者間亦改之一二而未能盡正云
左手太陽浮大(沉實診為)男右手太隂沉細(浮大診為)女
脉經曰得太隂脉為男得太陽脉為女太隂脉沉太
陽脉浮又云左手沉實為男右手浮大為女左右手
俱沉實猥生二男左右手俱浮大猥生二女李氏雖
改脉訣沉細為沉大猶未知太陽脉浮非男脉經作
女診也太隂脉沉非女脉經作男診也又以太陽為
左手心部太隂為右手肺部是又惑于脉訣脉賦之
差徇池氏以舛注舛之非也脉經雖曰大陽脉沉為
男太隂脉浮為女亦不明言以何經為太陽太隂當
于何部診之不若脉經後條浮大為女沉實為男為
明白故依後條改之
諸陽為男諸隂女指下分明長記取
脉經曰左右尺俱浮為産二男不爾則男作女生左
右尺俱沉為産二女不爾則女作男生前云右浮大
為女左沉實為男是獨以左右脉各異立言今左右
俱浮為二男俱沉為二女是並左右兩尺脉一同以
立言其于諸陽男諸隂女未當差也左沉實左疾左
偏大與俱浮或以脉或以位皆陽也右浮大右疾右
偏大與俱沉或以脉或以位皆隂也此二句總結男
女分診定法也已上辨四月之後妊娠男女之診
母乘子(夫乘妻)兮縱氣露妻乘夫兮横氣助子乘母兮逆
氣參夫乘妻(母乘子)兮順氣護
仲景謂脉有相乘水行乘火金行乘木曰縱謂其氣
直恣乘其所勝也火行乘水木行乘金曰横謂其氣
横逆反乘所不勝也水行乘金火行乘木曰逆謂子
加于母其氣逆也金行乘水木行乘火為順謂由母
至子其氣順也李晞范不知此論相乘脉中夫妻母
子却作人身形之夫妻母子解之理不能通然脉訣
引此以診别男女妊形據脉經别載于前不載在診
妊娠之條夲只是取仲景所論相乘之脉脉訣不能
甄别混引以歌妊娠今姑依仲景解之此四句元在
後今移在此與縱横逆順從類其縱順二脉改作仲
景元文
左手帶縱兩箇兒右手帶横一雙女左手脉逆生三男
右手脉順生三女寸關尺部皆相應一男一女分形証
已上十句皆脉訣自撰之辭恐難以診妊娠男女之
别也且相乘之脉乃五藏之邪發為病証見之于脉
妊娠乃隂陽和平陽施隂化以成形豈有逆于理乘
于蔵現于脉用為男女之診又寸關尺皆應即是左
右手前後如一也即脉經所謂三部浮沉正等之脉
何以應一男一女乎已上係脉訣差取仲景所論
相乘之脉以論妊娠今條其非如前
往来三部通流利滑數相參皆替替陽盛隂虚脉得明
遍滿胸堂皆逆氣
此言惡阻之証之脉
小兒足日胎成聚身熱脉亂無所苦汗出不食吐逆時
精神結備其中住
此亦謂惡阻証也脉亂盖為滑數而躁疾也非謂惡
亂無次序者此八句皆謂妊娠疾脉
有時子死母身存或即母亡存子命牢緊強弦滑者安
沉細而微歸泉路(瞑改以協韻)
沉細而微謂三部俱如此凶兆也此四句論妊婦
生死脉証之别
妊婦雜病生死歌
血下如同月水来漏極胞乾主殺胎亦損妊毋須憂慮
争遣神丹救得回
通真子曰此只論漏胎候也夫胎之漏或食動胎之
物或因熱毒之氣侵損或因入房勞損損輕則漏輕
損重則漏重但漏血盡則死然安胎有二法因母病
而動胎但治母疾其胎自安若胎有不堅致動母因
以病但治胎則母自安
妊娠心腹急痛歌
心腹急痛面目青冷汗氣絶命必傾血下不止胎衝上
四肢冷悶定傷身
妊娠倒仆損傷歌
堕胎倒仆或舉重致胎死在腹中居已損未出血不止
衝心悶痛母魂孤
妊婦傷寒歌
傷寒頭痛連百節氣急衝心溺如血上生點班赤黑時
壮熱不止致胎滅嘔吐不止心煩熱腰背俱強腦痛裂
六七日来熱腹中小便不通大便結
見此証不損胎而妊母亦或致死治法詳見活人書
産後傷寒歌
産後因得熱病臨脉細四肢煖者生脉大忽然支逆冷
須知其死莫留停
脉盛身熱得之傷寒産後熱病脉必洪大難便以脉
大為死証必遵内經仲景諸書依法汗下若脉不為
汗衰而仍大是為隂陽交乃可斷死汗後脉静乃可
斷生豈可以病在表裏未行治去遽以脉細為生四
肢冷煖當參以病証或陽厥隂厥或作汗而厥今脉
訣所歌膠柱刻舟之論
産難生死歌
欲産之婦脉離經沉細而滑也同名夜半覺痛應分誕
来日日午定知生
脉經曰離經其脉浮設腹痛引腰脊為欲生也
但離經者不産也又云其脉離經夜半覺日
中則生也經者常也謂離其常處為離經假
如妊婦昨日見左沉實為男之脉今日或脉
浮是離其尋常之脉而異于平日又且腹痛
是知將誕也通真子引難經一呼三至曰離
經為解李晞范又引難經一呼一至曰離經以
解沉細而滑皆非也難經言損至二脉雖同名離
經其脉與理則不同且脉經明言離經其脉浮也不
曾引援難經之文今脉訣因其言脉浮又添沉細而
滑同名離經盖以前所診男女脉或云浮大為女若
只脉浮為離經若平常見浮大為女之脉何以辨離
經故又增沉細而滑以見離浮大之常經為沉滑也
聖惠方云夜半子時覺腹痛来日午時必定生産謂
子午相衝正半日時數也通真子曰夜半痛日午生
此言恐未為的又曰腹痛而腰不痛者未産也若腹
痛連腰痛甚者即産所以然者腎係于腰胞擊于腎
故也診其尺脉轉急如切繩轉珠者即産也生産有
難易痛来有緊慢安可定半日當斷以活法
身重體熱寒又頻舌下之脉黑復青及舌上冷子當死
腹中須遣母歸冥面赤舌青細尋看母活子死定應難
唇口俱青沬又出母子俱死總高拚面青舌青(赤)沫出
頻母死子活定知真不信若能看應驗尋之賢哲不虚陳
脉指南作面青舌赤盖面以候母舌以候子今云子
活合以舌赤為是若云舌青則與前面赤舌青母活
子死之候相反若胎先下其子得活如未下子母俱
亡自身重體熱寒又頻至此並不用脉只以外候
參決子母生死盖以臨産脉不可攷但當以察色而
知之
新産生死歌
新産之脉緩滑吉實大弦急死来侵若得沉重小者吉
忽若堅牢命不停寸口濇(焱)疾不調死沉細附骨不絶
生審看此候分明記長須念取向心經
脉經曰産後寸口脉焱疾不調者死沉微附骨不絶
者生今脉訣𫐠脉經作歌既用其文不明其理擅改
焱為濇其意以為濇滯疾駛並行方可言不調反以
焱疾為非是不知脉濇則不疾脉疾則不濇其不
調者以焱疾也産後失血多五藏虚故以緩滑沉微
不絶為脉應病濇為少血亦應病之脉惟焱疾不調
勻則脉形之速焱浮于上故云死一字之差生死頓異
小兒生死候歌
通真子曰經云六歲以下為小兒十八以下為少年
二十以上為壮年五十以上為老年其六歲以下經
所不載是以乳下嬰兒病難治者皆無脉可以考也
中古有巫方立小兒顱𩕄經以占夭夀疾病生死相
𫝊習有少小方焉迄乎晉宋推諸蘇家又有巢氏作
小兒病源候論今脉訣此歌乃萬分之一爾愚謂自
宋以来專小方脉者稍多如錢氏朱氏張氏幼幼新
書全嬰書嬰孩寳鑑活幼口議馮氏妙選寳秘方及
諸家名方必博覧方可况小兒之脉當以大指展轉
分按三部且其脉未定當以察形色為上工諸胎中
諸變蒸五疳急慢驚風瘡疹與大人殊其他雜病與
大人治療則同但藥劑有大小輕重
小兒乳後輒嘔逆更兼脉亂無憂慮
脉經曰是其日數應變蒸之時身熱脉亂汗不出不
欲食食輒吐哯者脉亂無苦也
弦急之時被氣纏脉緩(沉)只是不消乳
脉經曰小兒脉沉者食不消脉訣云緩非也
緊數細快亦少苦虚濡邪氣驚風助(脉緊乃是風癇痼)
脉經曰緊為風癇本事方同今脉訣作虚濡非
利下宣腸急痛時浮大之脉歸泉路
此非脉經小兒脉内所述已詳解在下利微小却為
生下脉經略舉數脉立証以備其書是一脉自為
一証李晞范乃總為吐後脉証何見之不明且小兒
吐有數等今脉亂之吐乃歌變蒸之候
小兒外証十五候歌
眼上赤脉下貫瞳人𩕄門腫起兼及作坑鼻乾黑燥肚
大筋青目多直視覩不轉睛指甲黑色忽作鵶聲虚舌
出口嚙齒咬人魚口氣急啼不作聲蛔蟲既出必是死
形用藥速急十無一生
附錄辨竒經脉
兩手脉浮之俱有陽沉之俱有隂陽隂皆實盛者此為
衝督之脉也衝督之脉者十二經之道路也衝督用事
則十二經不復朝于寸口其人皆苦恍惚狂癡否者必
當猶豫有兩心兩手陽脉浮而細微綿綿不可知俱
有隂脉亦復細綿綿此為隂蹻陽蹻之脉此家曾有病
鬼魅厥死苦恍惚亡人為禍診得陽蹻病拘急隂蹻病
緩尺寸俱浮直上直下此為督脉腰脊強痛不得俛
仰大人癲疾小兒風癇脉来中央浮直上下痛者督
脉也動苦腰背膝寒大人顛小兒癇
尺寸脉俱牢(一作芤直上直下)此為衝脉胸中有寒疝也
已上元具浮脉條下
脉来中央堅實徑至關者衝脉也動苦小腹痛上搶心
有瘕疝絶孕遺失溺脇支滿煩横寸口邊丸丸者任
脉也若腹中有氣如指上搶心不得俛仰拘急脉来緊
細實長至關者任脉也動苦少腹繞臍下引横骨隂中
切痛
已上元具實脉條下
吴先生云五蔵六府之經分布手足九十二脉魚際下
寸内九分尺内十分者手太隂肺經之一脉也醫者于
寸關尺輒名之曰此心脉此肺脉此肝脉此腎脉非也
兩手三部皆肺藏脉而分其部位以候他藏之氣焉耳
其說見于素問脉腰精微論而其所以之故則秦越人
八十一難之首章發明至矣是何也脉者血之流𣲖氣
使然也肺居五藏之上氣所出入門戸也脉行始肺終
肝而後復會于肺故其經穴名曰氣口而為脉之大會
一身之害必于是占焉
脉訣刊誤卷下
