羣書治要卷第六
秘書監鉅鹿男臣魏徵等奉勅撰
春秋左氏傳下
昭公
元年楚公子圍會于虢(虢鄭邑也)尋宋之盟也(宋盟在襄)
(二十七年)晉祁午謂趙文子曰宋之盟楚人得志於
晉(得志謂先㰱也午祁奚子也)今令尹之不信諸侯之所聞
也子弗戒懼又如宋(恐楚復得志也)楚重得志於晉晉
之耻也吾子其不可以不戒文子曰然宋之盟
也子木有禍人之心武有仁人之心是楚所以駕
於晉也(駕猶陵也)今武猶是心也楚又行僭(僭不信)非
所害也武將信以爲本循而行之譬如農夫是
穮是蓘(穮耘也壅苗爲蓘)雖有飢饉必有豐年(言耕鋤不以水)
(旱息必獲豐年之收)且吾聞之能信不爲人下吾未能也
(自恐未能信也)詩曰不僭不賊鮮不爲則信也(僭不信賊害人)
能爲人則者不爲人下矣吾不能是難楚不爲
患也
三年齊侯使晏嬰於晉叔向從之宴相與語叔
向曰齊其何如(問興衰也)晏子曰此季世也齊其爲
陳氏矣公弃其民而歸於陳氏(弃民不恤之也)公聚朽
蠹而三老凍餒(三老謂上壽中壽下壽皆八十以上)國之諸市屨
賤踊貴(踊則足者屨也言刖多也)民人痛疾而或燠休之(燠休)
(痛念之聲謂陳氏也)其愛之如父母而歸之如流水欲無
獲民將焉避之叔向曰然雖吾公室今亦季世
也庶人罷弊而宮室滋侈(滋益也)道殣相望(餓死爲殣)而
女富溢尤(女嬖寵之家也)民聞公命如逃寇讎政在家
門(大夫專政)民無所依公室之卑其何日之有(言今至也)
景公繁於刑有鬻踊者故對曰踊貴屨賤景公
爲是省於刑君子曰仁人之言其利博哉晏子
一言而齊侯省刑
四年楚子使椒擧如晉求諸侯晉侯欲勿許司
馬侯曰不可楚王方侈天或者欲逞其心以厚
其毒而降之罰未可知也其使能終亦未可知
也唯天所相(相助也)不可與爭君其許之而修德
以待其歸若歸於德吾猶將事之况諸侯乎若
適淫虐楚將棄之(棄不以爲君也)吾又誰與爭公曰晉
有三不殆其何敵之有(殆危也)國險而多馬齊楚
多難(多篡弑之難也)有是三者何向而不濟對曰恃險
與馬虞鄰國之難是三殆也四嶽(岱華衡常)三塗陽
城太室荆山中南九州之險也是不一姓(雖是天下)
(至險無德則滅亾)冀之北土(㷼代也)馬之所生無興國焉
恃險與馬不可以爲固也從古以然是以先王
務修德音以亨神人(亨通也)不聞其務險與馬也
鄰國之難不可虞也或多難以固其國啓其疆
土或無難以喪其國失其守宇(於國則四垂爲宇)若何
虞難齊有仲孫之難而獲桓公至今賴之(仲孫公孫)
(無知)晉有里㔻之難而獲文公是以爲盟主衛邢
無難敵亦喪之(閔二年狄滅衛僖二十五年衛滅邢)故人之難不
可虞也恃此三者而不修政德亡於不暇又何
能濟君其許之紂作淫虐文王惠和殷是以殞
周是以興夫豈爭諸侯乃許楚子合諸侯于申
椒擧言於楚子曰臣聞諸侯無歸禮以爲歸今
君始得諸侯其愼禮矣覇之濟否在此會也夏
啓有鈞臺之享(啓禹子河南陽翟縣南有鈞臺陂)商湯有景亳
之命(亳卽偃師)周武有孟津之誓成有岐陽之蒐康
有酆宮之朝穆有塗山之會齊桓有召陵之師
(在僖四年)晉文有踐土之盟(在僖二十八年)皆所以示諸侯
禮也諸侯所由用命也夏桀爲仍之會有緡叛
之(仍緡皆國名)商紂爲黎之蒐東夷叛之(黎東夷國名)周
幽爲大室之盟戎狄叛之(大室中嶽也)皆所以示諸
侯汰也諸侯所由弃命也今君以汰無乃不濟
乎王弗聽子產見左師曰吾不患楚矣汰而愎
諫不過十年左師曰然不十年侈其惡不遠遠
惡而後弃(惡及遠方則人弃之)善亦如之德遠而後興(十三)
(年楚弑其君)
五年公如晉自郊勞至于贈賄(往有郊勞去有贈賄)無失
禮(揖讓之禮)晉侯謂汝叔齊曰魯侯不亦善於禮乎
對曰魯侯焉知禮公曰何爲自郊勞及贈賄禮
無違者何故不知對曰是儀也不可謂禮禮所
以守其國家行其政令無失其民者也今政令
在家(在大夫)不能取也有子家羈不能用也(羈莊公玄)
(孫)奸大國之盟凌虐小國(謂伐莒取鄆)利人之難(謂往)
(年莒亂而取鄫)不知其私(不自知有私難)公室四分民食於他
(他謂三家)思莫在公不圖其終(無爲公謀終始也)爲國君難
將及身不恤其所禮之本末將於此乎在而屑
屑焉習儀以亟(言以習儀爲急)言善於禮不亦遠乎君
子謂叔侯於是乎知禮(時晉侯亦失政叔齊以此諷諫)
晉韓宣子如楚送女叔向爲介及楚楚子朝其
大夫曰晉吾仇敵也苟得志焉無恤其他今其
來者上卿上大夫也若吾以韓起爲閽(刖足使守門也)
以羊舌肸爲司空(加宮刑也)足以辱晉吾亦得志矣
可乎大夫莫對薳啓疆曰可苟有其備何故不
可耻匹夫不可以無備况耻國乎是以聖王務
行禮不求耻人城濮之役(在僖二十八年)晉無楚備以
敗於邲(在宣十二年)邲之役楚無晉備以敗於鄢(在成)
(十六年)自鄢以來晉不失備而加之以禮重之以
睦(君臣和也)是以楚弗能報而求親焉旣獲姻親又
欲耻之以召寇讎備之若何(言何以爲備)誰其重此
(言怨重也)若有其人耻之可也(謂有賢人以敵晉則可耻之)若其
未有君亦圖之晉之事君臣曰可矣求諸侯而
麇至(䴢群也)求㛰而薦女(薦進)君親送之上卿及上
大夫致之猶欲耻之君其亦有備矣不然奈何
君將以親易怨(失㛰姻之親)實無禮以速寇而未有
其備使群臣往遺之禽以逞君心何不可之有
王曰不穀之過也大夫無辱(謝薳啓疆)厚爲韓子禮
六年鄭人鑄刑書(鑄刑書於鼎以爲國之常法)叔向使詒子
產書曰昔先王議事以制不爲刑辟懼民之有
爭心也(臨事制刑不豫設法法豫設則民知爭端)猶不可禁禦是故
閑之以義(閑防也)糺之以政行之以禮守之以信
奉之以仁(奉養也)制爲祿位以勸其從(勸從教也)嚴斷
刑罰以威其淫(淫放也)懼其未也故誨之以忠聳
之以行(聳懼也)教之以務(時所急也)使之以和(悅以使民)臨
之以敬莅之以彊(施之於事爲莅)斷之以剛(義斷恩也)猶求
聖哲之上明察之官(上公王也官卿大夫也)忠信之長慈
惠之師民於是乎可任使也而不生禍亂民知
有辟則不忌於上(權移於法故民不畏上也)並有爭心以徵
於書而徼幸以成之(因危文以生爭緣徼幸以成其巧僞也)弗可
爲矣(爲治也)夏有亂政而作禹刑商有亂政而作
湯刑(夏商之亂著禹湯之法言不能議事以制)周有亂政而作九刑
(周之衰亦爲刑書謂之九刑也)三辟之興皆叔世也(言刑書不起於始盛)
(之世)今吾子相鄭國制參辟鑄刑書(制參辟謂用三代之末法)
將以靖民不亦難乎詩曰儀式刑文王之德日
靖四方(言文王以德爲儀式故能日有安靖四方之功刑法也)又曰儀刑
文王萬邦作孚(言文王作儀法爲天下所信也)如是何辟之有
(言詩唯以德與信不以刑)民知爭端矣將弃禮而徵於書(以刑)
(書爲徵)錐刀之末將盡爭之(錐刀末喩小事)亂獄滋豐賄
賂並行終子之世鄭其敗乎肸聞之國將亡必
多制(數改法也)其此之謂乎復書曰若吾子之言(復報)
(也)僑不才不能及子孫吾以救世也
晉韓宣子之適楚楚人弗逆公子弃疾及晉境
晉侯將亦弗逆叔向曰楚僻我衷(僻邪衷正)若何效
僻書曰聖作則(則法也)無寧以善人爲則(無寧寧也)而
則人之僻乎匹夫爲善民猶則之况國君乎晉
侯悅乃逆
七年楚子之爲令尹也爲王旌以田(王旌游至於軫)芉
尹無宇斷之曰一國兩君其誰堪之及卽位爲
章華之宮納亡人以實之無宇之閽入焉(有罪亡入)
(章華宮)無宇執之有司弗與曰執人於王宮其罪
大矣執而謁諸王(執無宇也)無宇辭曰天子經略(經營)
(天下略有四海)諸侯正封(封疆有定分)古之制也封略之內
何非君土食土之毛誰非君臣(毛草也)天有十日
(甲至癸)人有十等(王至臺)下所以事上上所以供神
也今有司曰汝胡執人於王宮將焉執之周文
王之法曰有亡荒閱(荒大也閱蒐也有亡人當大蒐其衆也)所以
得天下也吾先君文王(楚文王也)作僕區之法(僕區刑書)
(名)曰盜所隱器(隱盜所得器)與盜同罪所以封汝也
(行善法故能啓疆北至汝水也)若從有司是無所執逃臣也逃
而舍之王事無乃闕乎昔武王數紂之罪以告
諸侯曰紂爲天下逋逃主萃淵藪(萃集也天下逋逃悉以紂)
(爲淵藪集而歸之)故夫致死焉(人欲致死討紂也)君王始求諸
侯而則紂無乃不可乎若以二文之法取之盜
有所在矣(言王亦爲盜)王曰取而臣以往(往去也)盜有
寵未可得也(盜有寵王自謂也)遂舍之(赦無宇也)
八年石言于晉魏楡(魏楡晉地)晉侯問於師曠曰石
何故言對曰石不能言或憑焉(謂有精神憑依石而言也)不
然民聽濫(濫失也)抑臣又聞之(抑疑辭也)曰作事不時
怨讟動於民則有非言之物而言今宮室崇侈
民力雕盡(雕傷也)怨讟並作莫保其性(性命也民不敢自保)
(其性命也)石言不亦宜乎於是晉侯方築虒祁之宮
(虒祁地名)叔向曰子野之言君子哉(子野師曠字也)君子之
言信而有徵故怨遠於其身(怨咎遠其身也)小人之言
僭而無徵故怨咎及之是宮也成諸侯必叛君
必有咎夫子知之矣叔弓如晉賀虒祁也(賀宮成)
游吉相鄭伯以如晉亦賀虒祁也史趙見子大
叔曰甚哉其相蒙(蒙欺也)可弔也而亦賀之大叔
曰若何弔也其非唯我賀將天下實賀(言諸侯畏晉非)
(獨鄭)
九年周甘人與晉閻嘉爭閻田(甘人甘大夫閻嘉閻縣大夫)
晉梁丙張趯率陰戎伐潁(陰戎陸渾之戎潁周邑)王使詹
桓伯辭於晉(辭責讓之也桓伯周大夫)曰文武成康之建母
弟以藩屏周亦其廢墜是爲(爲後世廢墜兄弟之國當救濟之也)
先王居檮杌于四裔以禦螭魅(言檮杌略擧四凶之一也)故
允姓之姦居于瓜州(允姓陰戎之祖與三苗俱放於三危也瓜州今敦煌)
(也)伯父惠公歸自秦而誘以來(僖公十五年晉惠公自秦歸二)
(十二年秦晉遷陸渾之戎於伊川)使逼我諸姬入我郊甸戎有
中國誰之咎也(咎在晉)后稷封殖天下今戎制之
不亦難乎(后稷修封疆殖五穀今戎得之唯畜牧也)伯父圖之我在
伯父猶衣服之有冠冕木水之有本源民人之
有謀主也(民人謀主宗族之師長)伯父若裂冠毀冕拔本
塞源專弃謀主雖戎狄其何有余一人(伯父猶然則雖)
(戎狄無所可責)叔向謂宣子曰文之伯也豈能改物(言文)
(公雖覇未能改正朔易服色)翼戴天子而加之以恭(翼佐也)自
文以來世有衰德而暴蔑宗周(宗周天子)以宣示其
侈諸侯之貳不亦宜乎且王辭直子其圖之宣
子悅使趙成如周致閻田反潁俘
築郞囿季平子欲其速成叔孫昭子曰詩云經
始勿亟庶人子來(言文王始經營靈臺非急疾之衆民自以子義來勸樂爲)
(之)焉用速成其以勦民也(勦勞也)無囿猶可無民
其可乎
十二年楚子次于乾谿(在譙國城父縣南)僕析父從(楚大)
(夫)右尹子革夕(子革鄭丹也夕暮見也)王見語曰今吾使
人於周求鼎其與我乎對曰與君王哉今周服
事君王將唯命是從豈其愛鼎王曰昔我皇祖
伯父昆吾舊許是宅(陸終氏生六子長曰昆吾少曰季連季連楚之祖故)
(謂昆吾爲伯父也昆吾嘗居許故曰舊許是宅也)今鄭人貪賴其田而
不我與我若求之其與我乎對曰與君王哉周
不愛鼎鄭何敢愛田王曰昔諸侯遠我而畏晉
今我大城陳蔡不羹賦皆千乘諸侯其畏我乎
對曰畏君王哉是四國者專足畏也(四國陳蔡二不羹也)
又加之以楚敢不畏君王乎王入析父謂子革
曰吾子楚國之望也今與王言如響國其若之
何(譏其順王心如響應聲)子革曰摩厲以須王出吾刃將
斬之矣(以巳喩鋒刃欲自摩厲以斷王之淫慝)王出復語左史倚
相趍過(倚相楚史名也)王曰是良史也能讀三墳五典
八索九丘(皆古書名)對曰臣嘗問焉昔穆王欲肆其
心(周穆王肆極也)周行天下將皆必有車轍馬跡焉祭
公謀父作祈招之詩以止王心(謀父周卿士也祈父司馬掌甲)
(兵之職招其名)王是以獲没於祗宮(獲没不見篡弑)臣問其詩
而不知也若問遠焉其焉能知之王曰子能乎
對曰能其詩曰祈招之愔愔式昭德音(愔愔安和貌也)
(式用也昭明也)思我王度式如玉式如金(金玉取其堅重)形民
之力而無醉飽之心(言國之用民當隨其力任如金冶之器隨器而制形)
(故言形民之力去其醉飽過盈之心)王揖而入饋不食寢不寐數
日(深感子革之言)不能自克以及於難(克勝也)仲尼曰古
也有志克巳復禮仁也信善哉楚靈王若能如
此豈其辱於乾谿
十三年季平子立而不禮於南蒯(南蒯季氏費邑宰也)南
蒯以費叛叔弓圍費弗克敗焉(爲費人所敗)平子怒
令見費人執之以爲囚俘冶區夫曰非也(區夫魯大)
(夫)若見費人寒者衣之饑者食之爲之令主而
共其乏困費來如歸南氏亡矣民將叛之誰與
居邑若憚之以威懼之以怒民疾而叛爲之聚
也若諸侯皆然費人無歸不親南氏將焉入乎
平子從之費人叛南氏
十五年晉荀吳帥師伐鮮虞圍鼓(鼓白狄之别)鼓人
請以城叛穆子弗許左右曰師徒不勤而可以
獲城何故不爲穆子曰吾聞之叔向曰好惡不
愆民知所適事無不濟(愆過也適歸也)或以吾城叛吾
所甚惡也人以城來吾獨何好焉賞所甚惡若
所好何(無以復加所好)若其弗賞是吾失信也何以庇
民力能則進否則速退量力而行吾不可以欲
城而邇姦所喪滋多使鼓人殺叛人而繕守備
圍鼓三月鼓人或請降使其民見曰猶有食色
姑修而城軍吏曰獲城而弗取勤民而頓兵何
以事君也穆子曰吾以事君也獲一邑而教民
怠將焉用邑邑以賈怠不如完舊(完猶保守)賈怠無
卒(卒終也)弃舊不祥鼓人能事其君我亦能事吾
君率義不爽好惡不愆城可獲而民知義所(知義)
(所在)有死命而無二心不亦可乎鼓人告食竭力
盡而後取之克鼓而反不戮一人
十八年火始昏見(火心星也)梓愼曰七日其火作乎
宋衛陳鄭也數日皆來告火禆竈曰不用吾言
鄭又將火(前年裨竃欲用瓘斝禳火子產不聽)鄭人請用之子產
不可子大叔曰寶以保民也若有火國幾亡可
以救亡子何愛焉子產曰天道遠人道邇非所
及也何以知之竈焉知天道是亦多言矣豈不
或信(多言者或時有中也)遂不與亦不復火
十九年楚子之在蔡也生太子建及卽位使伍
奢爲之師費無極爲少師無寵焉欲譖諸王曰
建可室矣王爲之聘於秦無極與逆勸王取之
楚子爲舟師以伐濮(濮南夷也)無極言於楚子曰晉
之伯也邇於諸夏而楚僻陋故弗能與爭若大
城城父而寘太子(城父今襄城城父縣)以通北方王收南
方是得天下王說從之故太子建居于城父
鄭大水龍鬭于時門之外洧淵(時門鄭城門也)國人請
爲禜焉子產弗許曰我鬭龍不我覿(覿見也)龍鬭
我何覿焉禳之則彼其室也(淵龍之室)吾無求於龍
龍亦無求我乃止也(言子產之智)
二十年費無極言於楚子曰建與伍奢將以方
城之外叛齊晉又交輔之將以害楚其事集矣
王信之問伍奢奢對曰君一過多矣(一過納建妻)何
信于讒王執伍奢(忿奢切言)使城父司馬奮揚殺太
子未至而使遣之(知太子冤故遣令去)太子建走宋王召
奮揚奮揚使城父人執已以至王曰言出於余
口入於爾耳誰告建也對曰臣告之君王命臣
曰事建如事余臣不佞(佞才也)不能苟貳奉初以
還(奉初命以周旋)不忍後命故遣之旣而悔之亦無及
已王曰而敢來何也對曰使而失命召而不來
是再奸也(奸犯也)逃無所入王曰歸從政如他日
(善其言舍使還)無極曰奢之子才若在吳必憂楚國盍
以免其父召之彼仁必來不然將爲患王使召
之曰來吾免而父棠君尚謂其弟員(棠君奢之長子)曰
爾適吳我將歸死吾智不逮(自以智不及員)我能死爾
能報聞免父之命不可以莫之奔也親戚爲戮
不可以莫之報也父不可棄(俱去爲棄父也)名不可廢
(俱死爲廢名)爾其勉之伍尚歸奢聞員不來曰楚君
大夫其旰食乎(將有吳患不得早食)楚人皆殺之員如吳
言伐楚之利於州于(州于吳子僚也)
齊侯疥遂痁(痁瘧疾也)期而不瘳諸侯之賓問疾者
多在(多在齊)梁丘據與裔𣢾(二子齊嬖大夫)言於公曰吾
事鬼神也豐於先君有加矣今君疾病爲諸侯
憂是祝史之罪諸侯不知其謂我不敬君盍誅
於祝固史嚚以辭賓(欲殺嚚固以辭謝來問疾之賓)公悅告晏
子晏子對曰日宋之盟屈建問范會之德於趙
武武曰夫子之家事治言於晉國竭情無私其
祝史祭祀陳信不媿其家事無猜其祝史不祈
(家無猜疑之事故祝史無求於鬼神)建以語康王(楚王也)康王曰神
人無怨宜夫子之光輔五君以爲諸侯主也(五君)
(文襄靈成景也)公曰據與𣢾謂寡人能事鬼神故欲誅
於祝史子稱是語也何故對曰若有德之君外
內不廢(無廢事也)上下無怨動無違事祝史薦信無
愧心矣(君有功德祝史陳說之無所愧)是以鬼神用饗國受其
福祝史與焉(與受國福也)其所以蕃祉老壽者爲信
君使也其適遇淫君外內頗邪上下怨疾動作
辟違斬刈民力暴虐淫縱肆行非度不思謗讟
不憚鬼神神怒民痛無悛於心其祝史薦信是
言罪也(以實白神是爲言君之罪)其蓋失數美是矯誣也(蓋掩)
(也)進退無辭則虛以求媚(作虛辭以求媚於神)是以鬼神
不饗其國以禍之祝史與焉所以夭昏孤疾者
爲暴君使也公曰然則若之何對曰不可爲也
(言非誅祝史所能治)山林之木衡鹿守之澤之萑蒲舟鮫
守之藪之薪蒸虞候守之海之鹽蜃祈望守之
(衡鹿舟鮫虞候祈望皆官名也言公專守山澤之利不與民共)布常無藝(藝法制也)
(言布政無法制)徵歛無度宮室日更淫樂不違(違去也)內
寵之妾肆奪於市(肆放也)外寵之臣僭令於鄙(詐爲)
(教令於邊鄙也)民人苦病夫婦皆詛祝有益也詛亦有
損聊攝以東(聊攝齊西界也)姑尤以西(姑尤齊東界也)其爲人
也多矣雖其善祝豈能勝億兆人之詛耶君若
欲誅於祝史修德而後可公悅使有司寬政毀
關去禁薄歛已責齊侯至自田晏子侍于遄臺
子猶馳而造焉(子猶梁丘據)公曰唯據與我和夫晏
子對曰據亦同也焉得爲和公曰和與同異乎
對曰異和如羹焉水火醯醢鹽梅以烹魚肉宰
夫和之齊之以味濟其不及以泄其過(濟益也泄减也)
君子食之以平其心君臣亦然(亦如羹)君所謂可
而有否焉臣獻其否以成其可(獻君之否以成君可)君所
謂否而有可焉臣獻其可以去其否是以政平
而不姦民無爭心今據不然君所謂可據亦曰
可君所謂否據亦曰否若以水濟水誰能食之
若琴瑟之專壹誰能聽之同之不可也如是
二十五年會于黃父鄭子太叔見趙簡子簡子
問揖讓周旋之禮焉對曰是儀也非禮也簡子
曰敢問何謂禮對曰吉也聞諸先大夫子產曰
夫禮天之經(經者道之常也)地之義(義者利之宜也)民之行(行者)
(人所履行)天地之經而民實則之則天之明(日月星辰天之)
(明也)因地之性(高下剛柔地之性也)生其六氣(陰陽風雨晦明)用其
五行(金木水火土也)氣爲五味(酸醎辛苦甘)發爲五色(靑黃赤白)
(黑發見也)章爲五聲(宮商角徵羽)淫則昏亂民失其性(滋味)
(聲色過則傷性也)是故爲禮以奉之(制禮以奉其性)民有好惡
喜怒哀樂生于六氣(此六者皆禀陰陽風雨晦明之氣)是故審
則宜類以制六志(爲禮以制好惡喜怒哀樂六志使不過節)哀有哭
泣樂有歌舞喜有施舍怒有戰鬭哀樂不失乃
能協于天地之性是以長久(協和也)簡子曰甚哉
禮之大也對曰禮上下之紀天地之經緯也(經緯)
君無違德方國將至何患於彗詩曰我無所監
夏后及商用亂之故民卒流亡若德回亂民將
流亡祝史之爲無能補也公悅乃止
齊侯與晏子坐于路寢公歎曰美哉室其誰有
此乎(景公自知德不能久有國故歎也)晏子曰敢問何謂也公
曰吾以爲在德對曰如君之言其陳氏乎陳氏
雖無大德而有施於民公厚歛焉陳氏厚施焉
民歸之矣詩曰雖無德與汝式歌且舞(義取雖無大德)
(要有喜悅之心式用也)陳氏之施民歌舞之矣後世若少
惰陳氏而不亡則國其國也已公曰善哉是可
若何對曰唯禮可以已之在禮家施不及國大
夫不收公利(不作福也)公曰善哉我不能矣吾今而
後知禮之可以爲國也對曰禮之可以爲國也
久矣與天地並君令臣恭父慈子孝兄愛弟敬
夫和妻柔姑慈婦聽禮也君令而不違臣恭而
不貳父慈而教子孝而箴(箴諫也)兄愛而友弟敬
而順夫和而義妻柔而正姑慈而從(從不自專也)婦
聽而婉(婉順也)禮之善物也公曰善哉
二十七年楚左尹卻宛直而和國人悅之(以直事君)
(以和接類)鄢將師爲右領(右領官名)與費無極比而惡之
謂子常曰子惡欲飲子酒(子惡卻宛)又謂子惡令尹
欲飲酒於子氏子惡曰令尹將必來辱爲惠巳
甚吾無以酬之若何(酬報獻)無極曰令尹好甲兵
子出之吾擇焉取五甲五兵曰寘諸門令尹至
必觀之而從以酬之及饗日帷諸門左(張帷陳兵甲其)
(中)無極謂令尹曰吾幾禍子子惡將爲子不利
甲在門矣子無往令尹使視郤氏則有甲焉不
往召鄢將師而告之將師退遂令攻卻氏且爇
之(爇燒也)子惡聞之自殺國人弗爇令尹炮之(炮燔)
(也)盡滅卻氏之族黨殺陽令終與晉陳及其子
弟(皆卻氏黨)國言未巳進胙者莫不謗令尹(進胙國中祭祀)
(也謗詛也)沈尹戌言於子常曰夫左尹與中厩尹莫
知其罪而子殺之以興謗讟至於今不巳(左尹郤宛)
(也中厩尹陽令終)戌也惑之仁者殺人以掩謗猶弗爲
也今吾子殺人以興謗而弗圖不亦異乎夫無
極楚之讒人也民莫不知去朝吳(在十五年)出蔡侯
朱(在二十一年)喪太子建殺連尹奢(在二十年)屏王之耳
目使不聰明不然平王之温惠恭儉有過成莊
所以不獲諸侯邇無極也(邇近也)今又殺三不辜
以興大謗(三不辜卻氏陽氏晉陳氏)幾及子矣子而不圖將
焉用之夫鄢將師矯子之命以滅三族三族國
之良也吳新有君(光新立)疆埸日駭楚國若有大
事子其危哉智者除讒以自安今子愛讒以自
危甚矣其惑也子常曰是瓦之罪敢不良圖子
常殺費無極與鄢將師盡滅其族以說于國謗
言乃止
二十八年晉魏獻子爲政(魏舒也)以司馬彌牟爲
鄔大夫賈辛爲祁大夫司馬烏爲平陵大夫魏
戊爲梗陽大夫(戊魏舒庶子)謂賈辛司馬烏爲有力
於王室(二十二年辛烏帥師納敬王)故舉之魏子謂成鱄(鱄晉)
(大夫)吾與戊也縣人其以我爲黨乎對曰何也戊
之爲人也遠不忘君(遠疎遠也)近不偪同(不偪同位)居利
思義(不苟得)在約思純(無濫心)雖與之縣不亦可乎
昔武王克商光有天下其兄弟之國者十有五
人姬姓之國者四十人皆擧親也夫擧無他唯
善所在親疎一也賈辛將適其縣見於魏子魏
子曰辛來今汝有力於王室吾是以擧汝行乎
敬之哉母墮乃力(墮損也)仲尼聞魏子之擧也以
爲義曰近不失親(謂擧魏戊)遠不失擧(以賢擧)可謂義
矣又聞其命賈辛也以爲忠(先賞王室之功故爲忠也)曰魏
子之擧也義其命也忠其長有後於晉國乎梗
陽人有獄魏戊不能斷以獄上(上魏子)其大宗賂
以女樂(訟者之大宗)魏子將受之魏戊謂閻没女寬
(二人魏子屬大夫)曰主以不賄聞於諸侯若受梗陽人
賄莫甚焉吾子必諫皆許諾退朝待於庭(魏子之庭)
饋入召之(召二大夫食)比置三歎魏子曰吾聞諸伯
叔諺曰唯食忘憂吾子置食之間三歎何也同
辭而對曰或賜二小人酒不夕食(言饑甚)饋之始
至恐其不足是以歎中置自咎曰豈將軍食之
而有不足是以再歎及饋之畢願以小人腹爲
君子心屬厭而巳(屬足也言小人之腹飽猶知厭足君子心亦宜然)獻
子辭梗陽人(言魏氏所以興)
定公
四年鄭子大叔卒晉趙簡子爲之臨甚哀曰黃
父之會(在昭二十五年)夫子語我九言曰無始亂無怙
富無恃寵無違同無敖禮無驕能(以能驕人)無復怒
(復重也)無謀非德(非所謀)無犯非義(言簡子能用善言所以遂興也)
吳子伐楚陳于柏擧敗之五戰及郢楚子濟江
入于雲中(入雲夢澤中)王寢盜攻之以戈擊王王孫
由于以背受之中肩王奔鄖鄖公辛之弟懷將
弑王曰平王殺吾父我殺其子不亦可乎(辛蔓成然)
(之子鬭辛也昭十四年楚平王殺成然也)辛曰君討臣誰敢讎之君
命天也若死天命將誰讎詩曰柔亦不茹剛亦
不吐不侮鰥寡不畏彊禦唯仁者能之(言仲山甫不避)
(彊凌弱也)違彊凌弱非勇也乘人之約非仁也滅宗
廢祀非孝也(殺君罪應滅宗)動無令名非智也必犯是
余將殺汝鬭辛與其弟巢以王奔隨申包胥如
秦乞師曰吳爲封豕長蛇以荐食上國(荐數也言吳貪)
(害如蛇豕)寡君失守社稷越在草莽使下臣告急秦
伯使辭焉曰寡人聞命矣子姑就館將圖而告
對曰寡君越在草莽未獲所伏(伏猶處也)下臣何敢
卽安立依庭牆而哭日夜不絕聲勺飲不入口
七日秦師乃出
五年申包胥以秦師至吳師大敗吳子乃歸楚
子入于郢初楚王之奔隨也將涉於成臼(江夏竟陵)
(縣西有臼水)藍尹舋涉其帑(舋楚大夫)不與王舟及寧王
欲殺之(寧安定也)子西曰子常唯思舊怨以敗君何
效焉王曰善使復其所吾以志前惡(惡過)王賞鬭
辛王孫由于申包胥鬭懷(皆從王有大功)子西曰請舍
懷也(以初謀殺王故)王曰大德滅小怨道也(終從其兄免王大難)
(是大德也)申包胥曰吾爲君也非爲身也君旣定矣
又何求且吾尤子旗其又爲諸(子旗蔓成然也以有德於平王)
(求無厭平王殺之)遂逃賞
九年鄭駟歂殺鄧析而用其竹刑(鄧析鄭大夫欲改鄭所鑄)
(之舊制不受君命而私造刑法書之於竹簡故言竹刑也)君子謂子然於是
不忠苟有可以加於國家者弃其邪可也(加猶益弃)
(不責其邪惡也)故用其道不弃其人詩云蔽䒥甘棠勿
剪勿伐召伯所苃(召伯決訟於甘棠之下詩人思之不伐其樹苃草舍也)
思其人猶愛其樹况用其道而不恤其人乎子
然無以勸能矣
哀公
元年吳王夫差敗越于夫椒遂入越越子以甲
楯五千保于會稽(上會稽山)使大夫種因吳太宰嚭
以行成吳子將許之伍員曰不可臣聞之樹德
莫如滋去疾莫如盡勾踐能親而務施施不失
人(所加惠賜皆得其人)親不棄勞(推親愛之誠則不遺小勞)與我同壤
而世爲仇讎於是乎克而弗取將又存之違天
長寇讎後雖悔之不可食巳(食消也巳止也)弗聽退而
告人曰二十年之外吳其爲沼乎(謂吳宮室廢壞當爲汗池)
(二十二年越入吳)越及吳平吳之入楚(在定四年)使召陳懷
公懷公朝國人而問焉曰欲與楚者右欲與吳
者左陳人從田無田從黨(無田者從黨而立)逢猾當公
而進(不左不右)曰臣聞國之興也以福其亡也以禍
今吳未有福楚未有禍楚未可棄吳未可從也
公曰國勝君亡非禍而何(楚爲吳所勝也)對曰國之有
是多矣何必不復小國猶復况大國乎臣聞國
之興也視民如傷是其福也(如傷恐驚動)其亡也以
民爲土芥是其禍也(芥草也)楚雖無德亦不艾殺
其民吳日敝於兵暴骨如莽而未見德焉禍之
適吳其何日之有(言今至也)陳侯從之及夫差克越
乃脩舊怨(言吳不脩德而脩怨所以亡)吳師在陳楚大夫皆
懼曰闔廬惟能用其民以敗我於柏擧今聞其
嗣又甚焉將若之何子西曰二三子恤不相睦
無患吳矣昔闔廬食不二味居不重席室不崇
壇(平地作室不起壇)器不彤鏤(彤丹也鏤刻也)宮室不觀(觀臺榭也)
舟車不飾衣服財用擇不取費(選取堅厚不尚細靡)在國
天有灾癘親廵孤寡而供其乏困在軍熟食者
分而後敢食(分猶遍)其所嘗者卒乘與焉(所嘗甘珍非常)
(食)勤恤其民而與之勞逸是以民不疲勞死知
不曠(知身死不見曠棄)吾先大夫子常易之所以敗我
(易猶反)今聞夫差次有臺榭陂池焉宿有妃嬙嬪
御焉(妃嬙貴者嬪御賤者皆內官也)一日之行所欲必成玩好
必從珍異是聚觀樂是務視民如讎而用之日
新夫先自敗也巳安能敗我
六年楚有雲如衆赤鳥夾日而飛三日楚子使
問諸周太史周太史曰其當王身乎(日爲人君妖氣守之)
(故爲當王身)若禜之可移於令尹司馬(禜禳祭)王曰除
腹心之疾而寘諸股肱何益不穀不有大過天
其夭諸有罪受罰又焉移之遂不禜孔子曰楚
昭王知大道矣其不失國也宜哉
十一年吳子將伐齊越子率其衆以朝焉王及
列士皆有饋賂吳人皆喜唯子胥懼曰是豢吳
也夫(豢養也若人養犠牲非愛之將殺之)諫曰越在我心腹之疾
也壤地同而有欲於我(欲得吳也)得志於齊猶獲石
田也無所用之(石田不可耕)越不爲沼吳其泯矣使
醫除病而曰必遺類焉者未之有也弗聽使於
齊屬其子於鮑氏爲王孫氏(欲以避吳禍)反伇王聞
之使賜之屬鏤以死(屬鏤劍名)將死曰樹吾墓檟檟
可材也吳其亡乎三年其始弱矣盈必毀天之
道也(越人朝之伐齊勝之盈之極)
季孫欲以田賦(丘賦之法因其田財通出馬一匹牛三頭今欲别其田及家財)
(各爲一賦故言田賦)使冉有訪諸仲尼仲尼不對(不公答)而
私於冉有曰君子之行也(行政事)度於禮施取其
厚事擧其中歛從其薄如是則丘亦足矣(丘十六井)
若不度於禮而貪冐無厭則雖以田賦將又不
足且子季孫若欲行而法則周公之典在若欲
苟而行之又何訪焉
十四年小邾射以句繹來奔曰使季路要我吾
無盟矣(子路信誠故欲得與相要誓而不須&KR0576;也)使子路子路辭季
康子使冉有謂之曰千乘之國不信其盟而信
子之言子何辱焉對曰魯有事于小邾不敢問
故死其城下可也彼不臣而濟其言是義之也
由弗能(濟成也)
二十四年公子荆之母嬖(荆哀公庶子)將以爲夫人
使宗人舋夏獻其禮(宗人禮官)對曰無之公怒曰汝
爲宗司立夫人國之大禮也何故無之對曰周
公及武公娶於薛(武公敖也)孝惠娶於商(孝公稱惠公弗皇也)
(商宋)自桓以下娶於齊(桓公始娶文姜)此禮也則有若以
妾爲夫人則固無其禮也公卒立之而以荊爲
太子國人始惡之(惡公也)
羣書治要卷第六
