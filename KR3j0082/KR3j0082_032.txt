羣書治要卷第三十五
秘書監鉅鹿男臣魏徵等奉勅撰
文子曾子
文子(老子弟子)
道原
夫至人之治也弃其聰明滅其文章依道廢智
與民同出乎公約其所守寡其所求去其誘慕
除其嗜欲損其思慮約其所守卽察矣寡其所
求卽得矣
水之性欲淸沙石穢之人之性欲平嗜欲害之
唯聖人能遺物反己不以智役物不以欲滑和
是以高而不危安而不傾也故聽善言便計雖
愚者知悅之稱聖德高行雖不肖者知慕之悅
之者衆而用之者寡慕之者多而行之者少
精誠
夫水濁者魚噞政苛卽民亂上多欲卽下多詐
上煩擾卽下不定上多求卽下交爭不治其本
而救之於末無以異於鑿渠而止水抱薪而救
火也聖人事省而治求寡而贍不施而仁不言
而信不求而得不爲而成懷自然保至眞抱道
推誠天下從之如響之應聲影之象形所脩者
本也
冬日之陽夏日之陰萬物歸之而莫之使也至
精之感弗召自來不去自往不知所爲者而功
自成待目而照見待言而使令其於以治難矣
皐陶喑而爲大理天下無虐刑師曠瞽而爲大
宰晉國無亂政不言之令不視之見聖人所以
爲師也民之化上不從其言從其所行也故人
君好勇而國家多難人君好色而國多昏亂故
聖人精誠形於內好憎明於外出言以副情發
號以明旨是故刑罰不足以移風殺戮不足以
禁姦唯神化爲貴也夫至精爲神精之所動若
春氣之生秋氣之殺也故治人者愼所以感也
聖人之從事也所由異路而同歸其存亡定傾
若一志不忘乎欲利人也故秦楚燕魏之歌異
轉而皆樂九夷八狄之哭異聲而皆哀夫歌者
樂之徵也哭者哀之效也愔愔於中而應於外
故在所以感之矣聖人之心日夜不忘乎欲利
人其澤之所及亦遠也
夫至人精誠內形德流四方見天下有利喜而
不忘見天下有害憂若有喪夫憂民之憂者民
亦憂其憂樂人之樂者人亦樂其樂故樂以天
下憂以天下然而不王者未之有也大人行可
悅之政人而莫不順其令令順卽從小而致大
令逆卽以善爲害以成爲敗
九守
神者智之淵也神淸則智明智者心之符也智
公卽心平人莫鑒於流水而鑒於澄水者以其
淸且靜也故神淸意平乃能形物之情也
天道極卽反盈則損物盛則衰日中而移月滿
則虧樂終而悲是故聰明廣智守以愚多聞博
辨守以儉武力勇毅守以畏富貴廣大守以狹
德施天下守以讓此五者先王所以守天下也
符言
人之情服於德不服於力故古之聖王以其言
下人以其身後人卽天下推而不厭戴而不重
此德有餘而氣順也故知與之爲得知後之爲
先卽幾道矣
道德
文子問道老子曰夫道者小行之小得福大行
之大得福盡行之天下服
文子問德仁義禮老子曰德者民之所貴也仁
者人之所懷也義者民之所畏也禮者民之所
敬也此四者聖人之所以御萬物也君子無德
卽下怨無仁卽下爭無義卽下異無禮卽下亂
四經不立謂之無道無道而不亡者未之有也
心之精者可以神化而不可以說道故同言而
信信在言前同令而行行在令外聖人在上民
化如神情以先之也動於上不應於下者情令
殊也三月嬰兒未知利害而慈母之憂喩焉者
情也故言之用者小不言之用者大矣夫信君
子之言也忠君子之意也忠信形於內感動應
乎外賢聖之化也
能成覇王者必得勝者也能勝敵者必強者也
能強者必用人力者也能用人力者必得人心
者也能得人心者必自得者也能自得者必柔
弱者也
上德
日月欲明浮雲蓋之河水欲淸沙土穢之叢蘭
欲脩秋風敗之人性欲平嗜欲害之蒙塵而欲
無眯不可得也
山致其高而雲雨起焉水致其深而蛟龍生焉
君子致其道而德澤流焉夫有陰德者必有陽
報有隱行者必有昭名
微明
相坐之法立卽百姓怨減爵之令張卽功臣叛
故察於刀筆之迹者卽不知治亂之本習於行
陳之事者卽不知廟戰之權聖人先見福於重
關之內慮患於冥冥之外愚者惑於小利而忘
大害故事有利於小而害於大得於此而亡於
彼故仁莫大於愛人也智莫大於知人也愛人
卽無冤刑知人卽無亂政
見本而知末執一而應萬謂之術居知所爲行
知所之事知所乘動知所止謂之道言出於口
不可止於人行發於近不可禁於遠事者難成
易敗名者難立易廢凡人皆以輕小害易微事
以至於大患也
夫積愛成福積憎成禍人皆知救患莫知使患
無生夫使患無生易於救患今人不務使患無
生而務於救之雖神聖人不能爲謀也患禍之
所由來萬萬無方故聖人深居以避害靜默以
待時小人不知禍福之門動作而陷於刑雖曲
爲之備不足以全身故上士先避患而後就利
先遠辱而後求名故聖人常從事於無形之外
而不留心盡慮於巳成之內是以患禍無由至
非譽不能塵垢也
凡人之道心欲小志欲大智欲圓行欲方能欲
多事欲少所謂心小者慮患未生戒禍愼微不
敢縱其欲者也志大者兼包萬國一齊殊俗是
非輻湊中爲之轂也智圓者終始無端方流四
遠深泉而不竭也行方者直立而不撓素白而
不汚窮不易操達不肆志也能多者文武備具
動靜中儀也事少者執約以治廣處靜以持躁
也故心小者禁於微也志大者無不懷也智圓
者無不知也行方者有不爲也能多者無不治
也事少者約所持也故聖人之於善也無小而
不行其於過也無微而不改行不用巫祝而鬼
神不敢先可謂至貴矣然而戰戰慄慄日愼一
日是以無爲而有成
有功離仁義者卽見疑有罪不失仁心者必見
信故仁義者事之常順也天下之尊爵也雖謀
得計當慮患而患解圖國而國存其事有離仁
義者其功必不遂矣言雖無中於策其計無益
於國而心周於君合於仁義者身必存矣故曰
百言百當不若舍趣而審仁義也
教本乎君子小人被其澤利本乎小人君子享
其功使君子小人各得其宜卽通功易食而道
達矣人多欲卽傷義多憂卽害智故治國樂其
所以存亡國樂其所以亡水下流而廣大君下
臣而聰明君不與臣爭功而治道通故君根本
也臣枝葉也根本不美而枝葉荗者未之有也
慈父之愛子也非求報也不可內解於心聖人
之養民非求爲巳用也性不能巳也及恃其力
賴其功勲而必窮矣有以爲卽恩不接矣故用
衆人之所愛卽得衆人之力擧衆人之所善卽
得衆人之心見所始卽知所終矣
人之將疾也必先不甘魚肉之味國之將亡也
必先惡忠臣之語故疾之將死者不可爲良醫
國之將亡者不可爲忠謀古者親近不以言來
遠不以言使近者悅遠者來與民同欲卽和與
民同守卽固與民同念卽智得民力者富得民
譽者顯行有召寇言有致禍
道自然
昔者堯之治天下其導民也水處者漁山處者
木谷處者牧陸處者田地宜其事事宜其械械
便其人如是則民得以所有易所無以所巧易
所拙也是以離叛者寡聽從者衆若風之過箭
忽然感之各以淸濁應矣物莫不就其所利避
其所害是以鄰國相望雞狗之音相聞而足跡
不接於諸侯之境車䡄不結於千里之外皆安
其居也夫亂國若盛治國若虛亡國若不足存
國若有餘虛者非無人各守其職也盛者非多
人皆徼於末也有餘者非多財欲節事寡也不
足者非無貨民躁而費多也故先王之法非所
作也所因也其禁誅非所爲也所守也上德之
道也
以道治天下非易民性也因其有而條暢之故
瀆水者因水之流產稼者因地之宜征伐者因
民之欲能因卽無敵於天下矣故先王之制法
因民之性而爲之節文無其性無其養不可使
遵道也人之性有仁義之資非聖王爲之法度
不可使向方也因其所惡以禁姦故刑罰不用
威行如神矣因其性卽天下聽從咈其性卽法
度張而不用
帝者貴其德也王者尚其義也覇者迫於理也
道狹然後任智德薄然後任刑明淺然後任察
王道者處無爲之事行不言之教因循任下責
成不勞謀無失策擧無過事進退應時動靜循
理美醜弗好憎賞罰不喜怒其聽治也虛心弱
志是故羣臣輻湊並進無愚智不肖莫不盡其
能君得所以制臣臣得所以事君卽治國之道
明矣
智而好問者聖勇而好同者勝乘衆人之知卽
無不任也用衆人之力卽無不勝也用衆人之
力烏獲不足恃也乘衆人之勢天下不足用也
故聖人擧事未嘗不因其資而用之也有一功
者處一位有一能者服一事力勝其任卽擧者
不重也能勝其事卽爲者弗難也聖人兼而用
之故人無弃人物無弃財矣
所謂無爲者非謂其引之不來推之不往迫而
不應感而不動堅滯而不流捲握而不散也謂
其私志不入公道嗜欲不枉正術循理而擧事
因資而立功推自然之勢也聖人不耻身之賤
惡道之不行不憂命之短憂百姓之窮也故常
虛而無爲抱素見樸不與物雜
古之立帝王者非以奉養其欲也聖人之踐位
者非以逸樂其身也爲天下之民強掩弱衆暴
寡詐者欺愚勇者侵怯又爲其懷智詐不以相
教積財貨不以相分故立天子以齊一之爲一
人明不能徧照海內故立三公九卿以輔翼之
爲絕國殊俗不得被澤故立諸侯以教誨之是
以地無不任時無不應官無隱事國無遺利所
以衣寒食飢養老弱息勞倦無不以也神農形
悴堯瘦癯舜梨黑禹腁胝伊尹負鼎而干湯呂
望鼓刀而入周百里奚傳賣管仲束縛孔子無
黔突墨子無煖席非以貪祿慕位將欲起天下
之利除萬民之害也自天子至于庶人四體不
勤思慮不用於事贍者未之聞也
下德
治身太上養神其次養形神淸意平百節皆寧
養生之本也肥肌膚充腹腸開嗜欲養生之末
也治國太上養化其次正法民交讓爭處卑財
利爭受少事力爭就勞日化上而遷善不知其
所以然治之本也利賞而勸善畏刑而不敢爲
非法令正於上百姓服於下治之末也上世養
本而下世事末
欲治之主不世出可與治之臣不萬一以不世
出求不萬一此至治所以千歲不一至覇王之
功不世立也順其善意防其邪心與民同出一
道卽民性可善風俗可美矣所貴聖人者非貴
其隨罪而作刑也貴其知亂之所生也若縱之
放僻淫逸而禁之以法隨之以刑雖殘天下不
能禁其姦矣
目悅五色口欲滋味耳淫五聲七竅交爭以害
一性日引邪欲竭其天和身且不能治奈天下
何所謂得天下者非謂其履勢稱尊號也言其
運天下心得天下力也有南面之名無一人之
譽此失天下者也故桀紂不爲王湯武不爲放
也天下得道守在四夷天下失道守在左右故
曰無恃其不吾奪恃吾不可奪也行可奪之道
而非篡殺之行無益於持天下矣
治世之職易守也其事易爲也其禮易行也其
責易償也是以人不兼官官不兼事農士商工
鄕别州異故農與農言藏士與士言行工與工
言巧商與商言數是以士無遺行工無苦事農
無廢功商無折貨各安其性也夫先知遠見人
材之盛也而治世不以責於民博聞強志口辨
辭給人智之溢也而明主不以求於下傲世賤
物不汚於俗士之伉行也而治世不以爲民化
故高不可及者不以爲人量行不可逮者不以
爲國俗故人材不可專用而度量道術可世傳
也故國治可與愚守而軍旅可與性同不待古
之英俊而人自足者所有而並用之也末世之
法高爲量而罪不及重爲任而罸不勝危爲難
而誅不敢民困於三責卽飾智而詐上犯邪而
行危雖峻法嚴刑不能禁其姦獸窮卽觸鳥窮
卽啄人窮卽詐此之謂也
國有亡主世無亡道人有窮而理無不通也故
不因道理之數而專巳之能其窮不遠矣夫君
人者不出戶以知天下者因物以識物因人以
知人也故積力之所擧旣無不勝也衆智之所
爲卽無不成也工無二技士不兼官人得所宜
物得所安是以器械不惡而職事不慢也夫責
小易償也職寡易守也任輕易勸也上操約少
之分下效易爲之功是以君臣久而不相厭也
地廣民衆不足以爲彊也甲堅兵利不足以恃
勝也高城深池不足以爲固也嚴刑利殺不足
以爲威也爲存政者無小必存爲亡政者無大
必亡故善守者無與御善戰者無與鬭乘時勢
因民欲而取天下也故善爲政者積其德善用
兵者蓄其怒德積而民可用也怒蓄而威可立
也故材之所加者淺卽權之所服者大德之所
施者博卽威之所制者廣廣卽我強而敵弱矣
善用兵者先弱敵而後戰費不半而功十倍故
千乘之國行文德者王萬乘之國好用兵者亡
王兵先勝而後戰敗兵先戰而後求勝此不明
於兵道也
上行
非漠眞無以明德非寧靜無以致遠非寬大無
以并覆非平正無以制斷以天下之目視以天
下之耳聽以天下之智慮以天下之力爭故號
令能下究而臣情得上聞百官脩通羣臣輻湊
喜不以賞賜怒不以罪誅法令察而不苛耳目
通而不暗善否之情日陳於前而不逆賢者盡
其智不肖者竭其力近者安其性遠者懷其德
用人之道也夫乘輿馬者不勞而致千里乘舟
楫者不能游而濟江海使言之而是雖在匹夫
芻蕘猶不可弃也言之而非雖在人君卿相不
可用也是非之處不可以貴賤尊卑論也其計
可用不羞其位矣其言可行不貴其辨矣
文子問曰何行而民親其上老子曰使之以時
而敬愼之如臨深淵如履薄冰天地之間善卽
吾畜也不善卽吾讎也昔日夏商之臣反讎桀
紂而臣湯武宿沙氏之民自攻其君而歸神農
氏故曰人之所畏亦不可以不畏
治大者道不可以小地廣者制不可以狹位高
者事不可以煩民衆者教不可以苛事煩難治
法苛難行求多難贍寸而度之至丈必差銖而
稱之至石必過石稱丈量徑而寡失大較易爲
智曲辨難爲惠故無益於治有益於亂者聖人
不爲也無益於用有益於費者智者不行也故
功不厭約事不厭寡功約易成事省易治求寡
易贍夫調音者小絃急大絃緩立事者賤者勞
貴者逸道之言曰芒芒昧昧與天同氣同氣者
帝同義者王同功者覇無一焉者亡故不言而
信不施而仁不怒而威是以天心動化者也施
而仁言而信怒而威是以精誠爲之者也施而
不仁言而不信怒而不威是以外貌爲之者也
故有道以理之法雖少足以治矣無道以臨之
命雖衆足以亂矣
鯨魚失水而制於螻蟻人君舍其所守而與民
爭事則制於有司以無爲持位守職者以聽從
取容臣下藏智而弗用反以事專其上君人者
不任能而好自爲則智日困而數窮於下智不
足以爲治威不足以行刑卽無以與下交矣喜
怒形於心嗜欲見於外卽守職者離正而阿上
有司枉法而從風矣賞不當功誅不應罪卽上
下乖心羣臣相怨矣百官煩亂而智不能解非
譽萌生而明弗能照非已之失而反自責卽人
主愈勞人臣愈逸矣是代大匠斲者希不傷其
手也與馬逐遠筋絕不能及也上車攝輿馬服
銜下伯樂相之王良御之明主乘之無御相之
勞而致千里善乘人之資也
國之所以存者得道也所以亡者理塞也故得
生道者雖小必大有亡徵者雖成必敗國之亡
也大不足恃道之行也小不可輕故存在得道
不在於小亡在失道不在於大故亂國之主務
於廣地而不務於仁義務於高位而不務於道
德是舍其所以存而造其所以亡也
主與之以時民報之以財主遇之以禮民報之
以死生而貴者驕生而富者奢故富貴不以明
道自鑒而能無爲非者寡矣
上義
凡學者能明於天人之分通於治亂之本見其
終始可謂達矣治之本仁義也其末法度也先
本後末謂之君子先末後本謂之小人法之生
也以輔義重法弃義是貴其冠履而忘其頭足
也仁義者廣崇也不益其厚而張其廣者毀不
廣其基而增其高者覆故不大其棟不能任重
重莫若國棟莫若德人主之有民猶城之有基
木之有根根深卽本固基厚卽上安故事不本
於道德者不可以爲經言不合於先王者不可
以爲道
治人之道其猶造父之御馬也內得於中心外
合乎馬志故能取道致遠氣力有餘進退還曲
莫不如意誠得其術也今夫權勢者人主之車
輿也大臣者人主之駟馬也身不可以離車輿
之安手不可以失駟馬之心故輿馬不調造父
不能以取道君臣不和聖人不能以爲治執道
以御之中材可盡明分以示之姦邪可止物至
而觀其變事來而應其化近者不亂則遠者治
矣不用適然之教而行自然之道萬擧而無失
矣
治國有常而利民爲本政教有道而令行爲右
苟利於民不必法古苟周於事不必循俗故聖
人法與時變禮與俗化衣服器械各便其用法
度制令各因其宜故變古未可非循俗未足多
誦先王之書不若聞其言聞其言不若得其所
以言得其所以言者言弗能言也故道可道者
非常道也名可名者非常名也故聖人所由曰
道所爲曰事道由金石壹調不可更事猶琴瑟
每終改調故法制禮樂者治之具也非所以爲
治也
法非從天下非從地出發於人間反已自正也
誠達其本不亂於末知其要不惑於疑有諸巳
不非諸人無諸巳不責於下所禁於民者不行
於身故人主之制法也先以自爲檢戒故禁勝
於身卽令行於民矣夫法者天下之凖繩也人
主之度量也懸法者法不法也法定之後中繩
者賞缺繩者誅雖尊貴者不輕其賞卑賤者不
重其刑犯法者雖賢必誅中度者雖不肖無罪
是故公道行而私欲塞也古之置有司也所以
禁民使不得恣也其立君也所以制有司使不
得專行也法度道術所以禁君使無得橫斷也
人莫得恣卽道勝而理得矣故反於無爲無爲
者非謂其不動也言其莫從已出也
善賞者費少而勸多善罰者刑省而姦禁善與
者用約而爲德善取者入多而無怨故聖人因
民之所善以勸善因民之所憎以禁姦賞一人
而天下趣之罰一人而天下畏之至賞不費至
刑不濫聖人守約而治廣此之謂也
君臣異道卽治同道卽亂各得其宜處其當卽
上下有以相使也故枝不得大於幹末不得強
於本言輕重大小有以相制也夫得威勢者所
持甚小所任甚大所守甚約所制甚廣十圍之
木持千鈞之屋得勢也五寸之關能制開闔所
居要也下必行之令從之者利逆之者害天下
莫不聽從者順也義者非能盡利天下之民也
利一人而天下從暴者非能盡害海內也害一
人而天下叛故擧措廢置不可不審也
屈寸而伸尺小枉而大直聖人爲之今人君之
論臣也不計其大功總其細行而求其不善卽
失賢之道也故人有厚德無問其小節人有大
譽無疵其小故夫人情莫不有所短誠其大略
是也雖有小過不足以爲累誠其大略非也閭
里之行未足多也
自古及今未有能全其行者也故君子不責備
於一人夫夏后氏之璜不能無瑕明月之珠不
能無穢然天下寶之者不以小惡妨大美也今
志人之所短而忘人之所長而欲求賢於天下
卽難矣夫衆人見位卑賤事之洿辱而不知其
大略也故論人之道貴卽觀其所擧富卽觀其
所施窮則觀其所不受賤卽觀其所不爲視其
所患難以知其勇動以喜樂以觀其守委以貨
財以觀其仁振以恐懼以觀其節如此卽人情
得矣
聖人以仁義爲凖繩中繩者謂之君子弗中者
謂之小人君子雖死亡其名不滅小人雖得勢
其罪不除左手據天下之圖而右手刎其㗋愚
者不爲身貴乎天下也死君親之難者視死若
歸義重於身故也天下大利比身卽小身所重
也比義卽輕此以仁義爲凖繩者也
地廣民衆主賢將良國富兵強約束信號令明
兩敵相當未接刃而敵人奔亡此其次也知土
地之宜習險隘之利明奇正之變察行陣之事
白刃合流矢接輿死扶傷流血千里暴骸盈野
義之下也
國之所以強者必死也所以必死者義也義之
所以行者威也威義並行是謂必強白刃交接
矢石若雨而士爭先者賞信而罰明也上視下
如子下事上如父上視下如弟下視上如兄上
視下如子必王四海下視上如父必正天下上
視下如弟卽不難爲之死下視上如兄卽不難
爲之亡故子父兄弟之寇不可與鬭是故義君
內修其政以積其德外塞其邪以明其勢察其
勞逸以知飢飽戰期有日視死如歸恩之加也
上禮
昔之聖王仰取象於天俯取度於地中取法於
人調陰陽之氣和四時之節察高下之宜除飢
寒之患行仁義之道以治人倫列地而州之分
職而治之立大學而教之此其治之綱紀也得
道卽擧失道卽廢夫物未嘗有張而不弛盛而
不敗者也唯聖人可盛而不衰聖人初作樂也
以歸神杜淫反其天心至其衰也流而不反淫
而好色至以亡國其作書也以領理百事愚者
以不忘智者以記事及其衰也爲姦僞以解有
罪而殺不辜其作囿也以奉宗廟之具簡士卒
戒不虞及其衰也馳騁弋獵以奪民時其上賢
也以平教化正獄訟賢者在位能者在職澤施
於下萬民懷德至其衰也朋黨比周各推其與
廢公趍私外內相擧姦人在位賢者隱處天地
之道極卽反益卽損故聖人治弊而改制事終
而更爲矣聖人之道非修禮義廉耻不立民無
廉耻不可治也不知禮義不可以行法法能教
不孝不能使人孝能刑盜者不能使人廉耻聖
王在上明好惡以示人經非譽以導之親賢而
進之賤不肖而退之刑措而不用禮義修而任
賢德也
夫使天下畏刑而不敢盜竊豈若使無有盜心
哉故知其無所用雖貪者皆辭之不知其無所
用廉者不能讓夫人之所以亡社稷身死人手
爲天下笑者未嘗非欲也知冬日之扇夏日之
裘無用於巳則萬物之變爲塵垢故以湯止沸
沸乃益甚知其本者去火而巳
夫有餘則讓不足則爭讓則禮義生爭則暴亂
起故物多則欲省求贍則爭止故世治則小人
守正而利不能動也世亂則君子爲姦而法不
能禁也
酆水之深十仞而不受塵垢金鐵在中形見於
外非不深且淸也魚鼈莫之歸石上不生五穀
秃山不游麋鹿無所蔭蔽也故爲政以苛爲察
以切爲明以刻下爲忠以計多爲功如此者譬
猶廣革者也大卽大矣裂之道也
曾子(參)
脩身
曾子曰君子攻其惡求其過強其所不能去私
欲從事於義可謂學矣君子愛日以學及時以
行難者弗避易者弗從唯義所在日且就業夕
而自省思以没其身亦可謂守業矣君子學必
由其業問必以其序問而不決承間觀色而復
之君子旣學之患其不博也旣博之患其不習
也旣習之患其不知也旣知之患其不能行也
旣能行之患其不能以讓也君子之學致此五
者而巳矣君子博學而淺守之微言而篤行之
行欲先人言欲後人見利思辱見難思詬嗜欲
思耻忿怒思患君子終身守此戰戰也君子已
善亦樂人之善也已能亦樂人之能也君子好
人之爲善而弗趍也惡人之爲不善而弗疾也
不先人以惡不疑人以不信不說人之過而成
人之美朝有過夕改則與之夕有過朝改則與
之君子終日言不在尤之中小人一言終身爲
罪矣君子之於不善也身勿爲可能也色勿爲
不可能也心勿爲不可能也太上樂善其次安
之其下亦能自強也太上不生惡其次生而能
夙絶之其下復而能改復而不改隕身覆家大
者傾社稷是故君子出言愕愕行身戰戰亦殆
免於罪矣昔者天子日旦思其四海之內戰戰
唯恐不能乂也諸侯日旦思其四封之內戰戰
唯恐失損之也大夫日旦思其官戰戰唯恐不
能勝也庶人日旦思其事戰戰唯恐刑罰之至
也是故臨事而慄者鮮不濟矣
立孝
曾子曰君子立孝其忠之用也禮之貴也故爲
人子而不能孝其父者不敢言人父不能畜其
子者爲人弟而不能承其兄者不敢言人兄不
能順其弟者爲人臣而不能事其君者不敢言
人君不能使其臣者故與父言言畜子與子言
言孝父與兄言言順弟與弟言言承兄與君言
言使臣與臣言言事君君子之孝也忠愛以敬
反是亂也盡力而有禮敬而安之微諫不倦聽
從不怠懽欣忠信咎故不生可謂孝矣盡力而
無禮則小人也致敬而不忠則不入也是故禮
以將其力敬以入其忠詩言夙興夜寐母忝爾
所生不耻其親君子之孝也是故未有君而忠
臣可知者孝子之謂也未有長而順下可知者
悌弟之謂也未有治而能仕可知者先脩之謂
也故孝子善事君悌弟善事長君子壹孝壹悌
可謂知終矣
制言
曾子曰夫行也者行禮之謂也夫禮貴者敬焉
老者孝焉幼者慈焉小者友焉賤者惠焉此禮
也弟子毋曰不我知也鄙夫鄙婦相會于墻陰
可謂密矣明日則或揚其言者故士執仁與義
而不聞行之未篤也故蓬生麻中不扶乃直白
沙在泥與之皆黑是故人之相與也譬如舟車
然相濟達也已先則援之彼先則推之是故人
非人不濟馬非馬不走土非土不高水非水不
流弟子問於曾子曰夫士何如則可爲達矣曾
子曰不能則學疑則問欲行則比賢雖有險道
脩行達矣今之弟子病下人不知事賢耻不知
而又不問是以惑闇終其世而巳矣是謂窮民
疾病
曾子曰君子之務蓋有矣夫華繁而實寡者天
也言多而行寡者人也鷹隼以山爲庳而巢其
上魚鼈黿鼉以川爲淺而窟穴其中卒其所以
得者餌也是故君子苟母以利害義則辱何由
至哉親戚不悅不敢外交近者不親不敢來遠
小者不審不敢言大故人之生也百歲之中有
疾病焉故君子思其不可復者而先施焉親戚
旣没雖欲孝誰爲孝乎年旣耆艾雖欲悌誰爲
悌乎故孝有不及悌有不時其此之謂與言不
遠身言之主也行不遠身行之本也言有主行
有本謂之有聞也君子尊其所聞則高明矣行
其所聞則廣大矣高明廣大不在於他加之志
而巳矣與君子游苾乎如入蘭芷之室久而不
聞則與之化矣與小人游膩乎如入魚次之室
久而不聞則與之化矣是故君子愼其所去就
與君子游如長日加益而不自知也與小人游
如履薄冰每履而下幾何而不陷乎哉
羣書治要卷第三十五
