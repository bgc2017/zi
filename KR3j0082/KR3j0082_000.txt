校正羣書治要序
古昔聖主賢臣所以
孜孜講求莫非平治
天下之道皆以救弊
于一時成法于萬世
外此豈有可觀者㦲
但世遷事變時換勢
殊不得不因物立則
視宜創制是以論說
之言日浩撰著之文
月繁簡樸常寡浮誕
漸勝其綱之不能知
而况舉其目乎此書
之作盖其以此也先
明道之所以立而後
知政之所行先尋教
之所以設而後得學
之所歸自典誥深奥
訖史子辨博諸係乎
政術存乎勸戒者擧
而不遺罷朝而不厭
其淆亂閉室而不煩
其尋究誠亦次經之
書也我
朝承和貞觀之間致重
雍&KR0670;熙之盛者未必
不因講究此書之力
則凢君民臣君者非
所可忽也
尾公有見于斯使
世子命臣僚校正而
上之木又使余信敬
序之惟信敬弱而不
敏如宜固辭者而不
敢者抑亦有故也羣
今不傳今
尾公此舉上之欲君
民者執以致日新之
美下之欲臣君者奉
以贊金鏡之明為天
下國家冀昇平之愈
久遠心曠度有不可
勝言者也信敬預亊
亦知遠祖所望信敬
是所以奉命不敢
辭也
天明七年丁未四月
朝散大夫國子祭酒林信敬謹序
刊羣書治要考例
謹考
國史承和貞觀之際
經筵屢講此書距今殆千年而宋明諸儒無
一言及者則其亡失巳久寬永中我
敬公儒臣堀正意撿此書題其首曰正和
年中北條實時好居書籍得請諸
中秘寫以藏其金澤文庫及
神祖統一之日見之喜其免兵燹乃
命範金至
台廟獻之
皇朝其餘頒宗戚親臣是今之活字銅版也舊
目五十卷今存四十七卷其三卷不知亡
何時羅山先生補其二卷其一卷不傳故
不取也伹知金澤之舊藏亦缺三本近世
活本亦難得如其繕本隨寫隨誤勢世以
音訛所處以訓謬間有不可讀者我
孝昭二世子好學及讀此書有志挍刊幸
魏氏所引原書今存者十七八乃博募異
本於四方日與侍臣照對是正業未成不
幸皆早逝
今世子深悼之請繼其志勗諸臣相與卒
其業於是我
公上自
內庫之藏㫄至公卿大夫之家請以比之
借以對之乃命臣人見桼臣深田正純臣
大塜長幹臣宇野久恆臣角田明臣野村
昌武臣岡田挺之臣關嘉臣中西衛臣小
河鼎臣南宮齡臣德民等考異同定疑似
臣等議曰是非不疑者就正之兩可者共
存又與所引錯綜大異者疑魏氏所見其
亦有異本歟又有彼全備而此甚省者蓋
魏氏之志唯主治要不事修辭亦足以觀
魏氏經國之器規模宏大取舍之意大非
後世諸儒所及也今逐次補之則失魏氏
之意故不爲也不得原書者則敢附臆考
以待後賢以是爲例讎挍以上
天明五年乙巳春二月乙未
尾張國校督學臣細井德民謹識
羣書治要序
秘書監鉅鹿男臣魏徵等奉勅撰
竊惟載籍之興其來尚矣左史右史記事記言
皆所以昭德塞違勸善懲惡故作而可紀薰風
揚乎百代動而不法炯戒垂乎千祀是以歷觀
前聖撫運膺期莫不懍乎御朽自強不息乾乾
夕惕義在兹乎近古皇王時有撰述並皆包括
天地牢籠羣有競採浮豓之詞爭馳迃誕之說
騁末學之博聞飾雕蟲之小伎流宕忘反殊塗
同致雖辯周萬物愈失司契之源術總百端乖
得一之旨皇上以天縱之多才運生知之叡思
性與道合動妙幾神玄德潛通化前王之所未
化損巳利物行列聖之所不能行翰海龍庭之
野並爲郡國扶桑若木之域咸襲纓冕天地成
平外內禔福猶且爲而不恃雖休勿休俯恊堯
舜式遵稽古不察貌乎止水將取鑒乎哲人以
爲六籍紛綸百家踳駮窮理盡性則勞而少功
周覽汎觀則博而寡要故爰命臣等採摭羣書
翦截淫放光昭訓典聖思所存務乎政術綴叙
大略咸發神衷雅致鈎深規摹宏遠網羅治體
事非一目若乃欽明之后屈巳以救時無道之
君樂身以亡國或臨難而知懼在危而獲安或
得志而驕居業成以致敗者莫不備其得失以
著爲君之難其委質策名立功樹惠貞心直道
忘軀殉國身殞百年之中聲馳千載之外或大
姦巨猾轉日逥天社鼠城狐反白仰黑忠良由
其放逐邦國因以危亡者咸亦述其終始以顯
爲臣不易其立德立言作訓垂範爲綱爲紀經
天緯地金聲玉振騰實飛英雅論徽猷嘉言美
事可以弘奬名教崇太平之基者固亦片善不
遺將以丕顯皇極至於母儀嬪則懿后良妃參
徽猷於十亂著深誡於辭輦或傾城悊婦亡國
豔妻候晨雞以先鳴待擧烽而後笑者時有所
存以備勸戒爰自六經訖乎諸子上始五帝下
盡晉年凡爲五袠合五十卷本求治要故以治
要爲名伹皇覽遍略隨方類聚名目互顯首尾
淆亂文義斷絕尋究爲難今之所撰異乎先作
總立新名各全舊體欲令見本知末原始要終
並棄彼春華採兹秋實一書之內牙角無遺一
事之中羽毛咸盡用之當今足以鑒覽前古傳
之來葉可以貽厥孫謀引而申之觸類而長蓋
亦言之者無罪聞之者足以自戒庶弘兹九德
簡而易從觀彼百王不疾而速崇巍巍之盛業
開蕩蕩之王道可久可大之功並天地之貞觀
日用日新之德將金鏡以長懸其目錄次第編
之如左
羣書治要目錄
第一袠十卷
第一(周易)
第二(尚書)
第三(毛詩)
第四(春秋左氏傳上)
第五(春秋左氏傳中)
第六(春秋左氏傳下)
第七(禮記)
第八(周禮國語周書韓詩外傳)
第九(孝經論語)
第十(孔子家語)
第二袠十卷
第十一(史記上)
第十二(史記下吳越春秋)
第十三(漢書一)
第十四(漢書二)
第十五(漢書三)
第十六(漢書四)
第十七(漢書五)
第十八(漢書六)
第十九(漢書七)
第二十(漢書八)
第三袠十卷
第二十一(後漢書一)
第二十二(後漢書二)
第二十三(後漢書三)
第二十四(後漢書四)
第二十五(魏志上)
第二十六(魏志下)
第二十七(蜀志吳志上)
第二十八(吳志下)
第二十九(晉書上)
第三十(晉書下)
第四袠十卷
第三十一(六韜陰謀鬻子)
第三十二(管子)
第三十三(晏子司馬法孫子)
第三十四(老子列子鶡冠子墨子)
第三十五(文子曾子)
第三十六(吳子尸子商君子申子)
第三十七(孟子莊子愼子尹文子尉繚子)
第三十八(孫卿子)
第三十九(吕氏春秋)
第四十(韓子賈子三略新語)
第五袠十卷
第四十一(淮南子)
第四十二(鹽鐵論新序)
第四十三(說苑)
第四十四(桓子新論潛夫論)
第四十五(崔寔政論昌言)
第四十六(申監中論典論)
第四十七(劉廙政論蔣子政要論)
第四十八(體論典語)
第四十九(傅子)
第五十(袁子書抱朴子)
