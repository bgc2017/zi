羣書治要卷第五
秘書監鉅鹿男臣魏徵等奉勅撰
春秋左氏傳中
宣公
二年鄭公子歸生伐宋宋華元禦之將戰華元
殺羊食士其御羊斟不與及戰曰疇昔之羊子
爲政(疇昔猶前日也)今日之事我爲政與入鄭師故敗
晉靈公不君(失君道)厚斂以雕牆(雕畫也)從臺上彈
人而觀其避丸也宰夫胹熊蹯不熟殺之寘諸
畚使婦人載以過朝(畚筥屬)趙盾士季患之將諫
士季曰諫而不入則莫之繼也會請先不入則
子繼之三進及溜而後視之(士季隨會也三進三伏公不省而又)
(前也公知欲諫故佯不視)曰吾知所過矣將改之稽首而對
曰人誰無過過而能改善莫大焉詩曰靡不有
初鮮克有終夫如是則能補過者鮮矣君能有
終則社稷之固也豈唯羣臣賴之猶不改宣子
驟諫公患之使鉏麑賊之(鉏麑力士)晨往寢門闢矣
盛服將朝尚早坐而假寐(不解衣冠而睡)麑退歎而言
曰不忘恭敬民之主也賊民之主不忠弃君之
命不信有一於此不如死觸槐而死(槐趙盾庭樹)晉
侯飲趙盾酒伏甲將攻之其右提彌明知之(右車)
(右)趍登曰臣侍宴過三爵非禮遂扶以下公嗾
夫獒焉明搏而殺之(獒猛犬也)盾曰弃人用犬雖猛
何爲(責公不養士而更以犬爲己用也)鬭且出趙穿攻靈公於
桃園(穿趙盾之從父昆弟子)宣子未出山而復(晉境之山也盾出奔)
(聞公弑而還)大史書曰趙盾殺其君以示於朝宣子
曰不然對曰子爲正卿亡不越境反不討賊非
子而誰孔子曰董狐古之良史也書法不隱(不隱)
(盾之罪)趙宣子古之良大夫也爲法受惡(善其爲法屈也)
三年楚子伐陸渾之戎遂至于雒觀兵于周疆
定王使王孫滿勞楚子(王孫滿周大夫)楚子問鼎之大
小輕重焉(示欲逼周取天下也)對曰在德不在鼎昔夏之
方有德也(禹之世也)遠方圖物(圖畫山川奇異之物而獻之)貢金
九牧(使九州之牧貢金)鑄鼎象物(象所圖物)使民知神姦(圖鬼)
(神百物之形使民逆備之)故民入川澤山林魑魅罔兩(魑山神魅)
(怪物罔兩水神也)莫能逢之(逢遇)用能協于上下以承天
休(民無灾害則上下和而受天祐)桀有昏德鼎遷于商商紂暴
虐鼎遷于周德之休明雖小重(不可遷)其姦回昏
亂雖大輕也(言可移)天祚明德有所底止(底致)周德
雖衰天命未改鼎之輕重未可問也
四年楚子滅若敖氏其孫箴尹克黃(箴尹官名克黃子文)
(孫也)使于齊還及宋聞亂其人曰不可以入矣箴
尹曰弃君之命獨誰受之君天也天可逃乎遂
歸復命自拘於司敗王思子文之治楚國也曰
子文無後何以勸善使復其所
十一年楚子伐陳(十年夏徵舒弑君也)謂陳人無動將討
於少西氏矣(少西徵舒之祖子夏之名)遂入陳殺夏徵舒因
縣陳(滅陳以爲楚縣)申叔時使於齊反復命而退王使
讓之曰夏徵舒爲不道弑其君寡人以諸侯討
而戮之諸侯縣公皆慶寡人(楚縣大夫皆僭稱公)汝獨不
慶寡人何故對曰夏徵舒弑其君其罪大矣討
而戮之君之義也抑人亦有言曰牽牛以蹊人
之田(抑辭也蹊徑也)而奪之牛牽牛以蹊者信有罪矣
而奪之牛罸已重矣諸侯之從也曰討有罪也
今縣陳貪其富也以討召諸侯而以貪歸之無
乃不可乎王曰善哉吾未之聞也反之可乎對
曰可哉吾儕小人所謂取諸其懷而與之也(叔時)
(謙言小人意淺謂譬如取人物於其懷而還之爲愈於不還也)乃復封陳
十二年晉師救鄭及河聞鄭旣及楚平桓子欲
還(桓子林父)隨武子曰善(武子士會也)會聞用師觀舋而
動(舋罪也)德刑政事典禮不易不可敵也楚君討
鄭怒其貳而哀其卑叛而伐之服而舍之德刑
成矣伐叛刑也柔服德也二者立矣昔歲入陳
(討徵舒)今兹入鄭民不罷勞君無怨讟(讟謗也)政有
經矣(經常也)商農工賈不敗其業而卒乘輯睦(步曰)
(卒車曰乘)事不姦矣(姦犯也)蔿敖爲宰擇楚國之令典
(宰令尹蔿敖孫叔敖)百官象物而動軍政不戒而備(物猶類也)
(戒勅令也)能用典矣其君之擧也內姓選於親外姓
選於舊(言親疎並用也)擧不失德賞不失勞君子小人
物有服章(尊卑别也)貴有常尊賤有等威(威儀有等差也)禮
不逆矣德立刑行政成事時典從禮順若之何
敵之見可而進知難而退軍之善政也兼弱攻
昧武之善經也(昧昏亂也經法)子姑整軍而經武乎(姑且)
猶有弱而昧者何必楚彘子曰不可(彘子先穀)成師
以出聞敵強而退非夫也(非丈夫)師遂濟楚子北
師次於管(熒陽有管城)鄭皇戌使如晉師曰楚師驟
勝而驕其師老矣子擊之楚師必敗欒武子曰
(武子欒書)楚自克庸以來(在文十六年)其君無日不討國
人而訓之(討治也)于民生之不易禍至之無日戒
懼之不可怠(于曰也)在軍無日不討軍實而申儆
之(軍實軍器)于勝之不可保紂之百克而卒無後箴
之曰民生在勤勤則不匱不可謂驕(箴誡也)先大
夫子犯有言曰師直爲壯曲爲老我不德而徼
怨于楚我曲楚直不可謂老(不德謂以力爭諸侯也徼要也)鄭
不可從楚人遂疾進師乘晉軍桓子不知所爲
鼓於軍中曰先濟者有賞中軍下軍爭舟舟中
之指可掬潘黨曰君盍築武軍(築軍營以彰武功也)而收
晉尸以爲京觀(積尸封土其上謂之京觀)臣聞克敵必示子
孫以無忘武功楚子曰非爾所知也夫文止戈
爲武(文字也)武王克商作頌曰載戢干戈載櫜弓
矢(戢藏也櫜韜也詩美武王能滅暴亂而息兵也)夫武禁暴戢兵保大
定功安民和衆豐財者也(此武七德也)故使子孫無
忘其章(著之篇章使子孫不忘也)今我使二國曝骨暴矣觀
兵以威諸侯兵不戢矣暴而不戢安能保大猶
有晉在焉得定功所違民欲猶多民何安焉無
德而強爭諸侯何以和衆利人之幾(幾危也)而安
人之亂以爲巳榮何以豐財(兵動則年荒)武有七德
我無一焉何以示子孫其爲先君宮告成事而
已(祀先君告戰勝)武非吾功也古者明王伐不敬取其
鯨鯢而封之以爲大戮於是乎有京觀以懲淫
慝(鯨鯢大魚名也以喩不義之人吞食小國也)今罪無所(晉罪無所犯)而
民皆盡忠以死君命又可以爲京觀乎晉師歸
桓子請死晉侯欲許之士貞子諫曰不可(貞子士渥)
(濁)城濮之役晉師三日穀(在僖二十八年)文公猶有憂
色左右曰有喜而憂如有憂而喜乎(言憂喜失時也)公
曰得臣猶在憂未歇也(歇盡也)困獸猶鬭况國相
乎及楚殺子玉(子玉得臣也)公喜而後可知也(喜見於顏)
(色也)曰莫余毒也巳是晉再克而楚再敗也楚是
以再世不競(成王至穆王也)今天或者大警晉也而又
殺林父以重楚勝其無乃久不競乎林父之事
君也進思盡忠退思補過社稷之衛也若之何
殺之夫其敗也如日月之食何損於明晉侯使
復其位(言晉景所以不失覇也)
楚子伐蕭申公巫臣曰師人多寒王廵三軍拊
而勉之(拊撫慰勉之)三軍之士皆如挾纊(纊緜也言悅以忘寒)
十五年楚子伐宋宋人告急于晉晉侯欲救之
伯宗曰不可(伯宗晉大夫)古人有言曰雖鞭之長不
及馬腹(言非所擊)天方授楚未可與爭雖晉之強能
違天乎諺曰高下在心(度時制宜也)川澤納汙(受汙濁也)
山藪藏疾(山之有林藪毒害者所居)瑾瑜匿瑕(匿亦藏也雖美玉之質亦)
(或居藏瑕穢)國君含垢天之道也(晉侯耻不救宋故伯宗爲說小惡不)
(損大德之喩也)君其待之(待楚衰也)乃止使解揚如宋使無
降楚曰晉師悉起將至鄭人囚而獻楚楚子厚
賂之使反其言不許三乃許之登諸樓車使呼
宋人而告之(樓車車上望櫓)遂致其君命楚子將殺之
使與之言曰爾旣許不穀而反之何故非我無
信汝則弃之速卽爾刑對曰臣聞之君能制命
爲義臣能承命爲信義無二信(欲爲義者不行兩信)信無
二命(欲行信者不受二命)君之賂臣不知命也受命以出
有死無霣(霣廢隊)又可賂乎臣之許君以成命也
(成君命)死之成命臣之祿也寡君有信臣(巳不廢命也)
下臣獲考(考成也)死又何求楚子舍之以歸
潞子嬰兒之夫人晉景公之姊也酆舒爲政而
殺之又傷潞子之目(酆舒潞相)晉侯將伐之諸大夫
皆曰不可酆舒有三儁才(儁絕異也)不如待後之人
伯宗曰必伐之狄有五罪儁才雖多何補焉不
祀一也耆酒二也弃仲章而奪黎氏之地三也
(仲章潞賢人黎氏黎侯國)虐我伯姬四也傷其君目五也怙
其儁才而不以茂德兹益罪也後之人或者將
敬奉德義以事神人而申固其命(審政令)若之何
待之不討有罪曰將待後後有辭而討焉無乃
不可乎夫恃才與衆亡之道也商紂由之故滅
天反時爲災(寒暑易節)地反物爲妖(群物失性)民反德爲
亂亂則妖災生盡在狄矣晉侯從之夏晉荀林
父敗赤狄于曲梁滅潞晉侯賞桓子狄臣千室
(千家也)亦賞士伯以瓜衍之縣(士伯士貞子)曰吾獲狄
土子之功也微子吾喪伯氏矣(伯桓子字也)羊舌職
悅是賞也(職叔向父)曰周書所謂庸庸祇祇者謂此
物也夫(庸用也祇敬也言文王能用可用敬可敬也)士伯庸中行伯
(言中行伯可用)君信之亦庸士伯此之謂明德矣文王
所以造周不是過也率是道也其何不濟
十六年晉侯命士會將中軍且爲太傅於是晉
國之盜逃奔于秦羊舌職曰吾聞之禹稱善人
(稱擧也)不善人遠此之謂也夫善人在上則國無
幸民諺曰民之多幸國之不幸是無善人之謂
也
成公
二年衛侯使孫良夫侵齊與齊師遇師敗仲叔
于奚救孫桓子桓子是以免旣衛人賞之以邑
(賞于奚也)辭請曲縣(軒縣也)繁纓以朝許之(繁纓馬飾皆諸侯之)
(服也)仲尼聞之曰惜也不如多與之邑唯器與名
不可以假人(器車服也名爵號也)君之所司也政之大節
也若以假人與人政也政亡則國家從之不可
止也巳
宋文公卒始厚葬用蜃炭益車馬始用殉(燒蛤爲炭)
(以瘞壙多埋車馬用人從葬也)重器備(重猶多也)君子謂華元樂擧
於是乎不臣臣治煩去惑者也是以伏死而爭
今二子者君生則縱其惑(謂文十八年殺母弟須)死則益
其侈是弃君於惡也何臣之爲(若言何用爲臣)
楚之討陳夏氏也(在宣十一年)莊王欲納夏姬申公
巫臣諫曰不可君召諸侯以討罪也今納夏姬
貪其色也貪色爲淫淫爲大罰周書曰明德愼
罰若興諸侯以取大罰非愼之也君其圖之王
乃止
六年晉欒書救鄭與楚師遇於繞角(繞角鄭地)楚師
還晉師遂侵蔡楚公子申公子成以申息之師
救蔡趙同趙括欲戰請於武子武子將許之知
莊子(荀首)范文子(士爕)韓獻子(韓厥)諫曰不可吾來救
鄭楚師去我吾遂至於此(此蔡地)是遷戮也戮而
不巳又怒楚師戰必不克(遷戮不義怒敵難當故不克也)雖克
不令成師以出而敗楚二縣何榮之有焉(六軍悉出)
(故曰成師以大勝小不足爲榮也)若不能敗爲辱巳甚不如還
也乃遂還於是軍帥之欲戰者衆或謂欒武子
曰聖人與衆同欲是以濟事子盍從衆(盍何不)子
之佐十一人(六軍之卿佐也)其不欲戰者三人而巳(知范)
(韓也)欲戰者可謂衆矣商書曰三人占從二人衆
故也武子曰善鈞從衆(鈞等)夫善衆之主也三卿
爲主可謂衆矣(三卿皆晉之賢人)從之不亦可乎(傳善欒書)
(得從衆之義也)
八年晉侯使韓穿來言汶陽之田歸之于齊季
文子餞之(餞送行飲酒也)私焉(私與之言)曰大國制義以爲
盟主是以諸侯懷德畏討無有貳心謂汶陽之
田弊邑之舊也而用師於齊使歸諸弊邑(用師鞌之)
(戰也)今有二命曰歸諸齊信以行義義以成命小
國所望而懷也信不可知義無所立四方諸侯
其誰不解體(言不復肅敬於晉也)詩曰女也不爽士貳其
行士也罔極二三其德(爽差也極中也婦人怨丈夫不一其行也喩魯)
(事晉猶女之事夫不敢過差而晉有罔極之心反二三其德也)七年之中一與
一奪二三孰甚焉士之二三猶喪配耦而况覇
主乎將德是以(以用也)而二三之其何以長有諸
侯乎
晉討趙同趙括武從姬氏畜于公室(趙武莊姬之子莊姬)
(晉成公女也畜養也)以其田與祁奚韓厥言於晉侯曰成
季之勲宣孟之忠(成季趙衰宣孟趙盾)而無後爲善者其
懼矣三代之令王皆數百年保天祿夫豈無僻
王賴前哲以免也(言三代亦有邪僻之君伹賴其先人以免禍耳)周書
曰不敢侮鰥寡所以明德也(言文王不侮鰥寡而德益明欲使晉)
(侯之法文王)乃立武而反其田焉
十六年楚子救鄭司馬將中軍(子反也)過申子反
入見申叔時(叔時老在申也)曰師其何如對曰德刑詳
義禮信戰之器也(器猶用也)德以施惠刑以正邪詳
以事神義以建利禮以順時信以守物上下和
睦周旋不逆(動順理也)是以神降之福時無灾害民
生敦龐和同以聽(敦厚龐大)莫不盡力以從上命此
戰之所由克也今楚內弃其民(不施惠也)而外絕其
好(義不建利)瀆齊盟(不詳事神)而食話言(信不守物)奸時以動
(不順時妨農業)而疲民以逞(刑不正邪而苟快意)民不知信進退
罪也子其勉之吾不復見子矣(言其必敗不反也)
晉楚遇於鄢陵范文子不欲戰郤至曰韓之戰
惠公不振旅(衆散敗也在僖十五年)邲之師荀伯不復從
(荀林父奔走不復故道也在宣十二年)皆晉之耻也子亦見先君
之事矣(見先君成敗之事)今我避楚又益耻也文子曰
吾先君之亟戰也有故(亟數也)秦狄齊楚皆彊不
盡力子孫將弱今三彊服矣(齊秦狄也)敵楚而巳唯
聖人能外內無患自非聖人外寧必有内憂(驕亢)
(則憂患生)盍釋楚以爲外懼乎
襄公
三年祁奚請老(老致仕)晉侯問嗣焉(嗣積其職者)稱解
狐其讎也將立之而卒(解狐卒也)又問焉對曰午也
可(午祁奚子)於是羊舌職死矣晉侯曰孰可以代之
對曰赤也可(赤職之子伯華)於是使祁午爲中軍尉羊
舌赤佐之(各代其父)君子謂祁奚於是能擧善矣稱
其讎不爲諂立其子不爲比擧其偏不爲黨(偏屬)
(也)能擧善也夫唯善故能擧其類也
晉侯之弟揚干亂行於曲梁(行陳次也)魏絳戮其僕
(僕御)晉侯怒謂羊舌赤曰合諸侯以爲榮也揚干
爲戮何辱如之必殺魏絳無失之也對曰絳無
貳志事君不避難有罪不逃刑其將來辭何辱
命焉言終魏絳至授僕人書(僕人晉侯御僕)將伏劔士
魴張老止之公讀其書曰日君乏使使臣斯司
馬(斯此也)臣聞師衆以順爲武(順莫敢違)軍事有死無
犯爲敬(守官行法雖死不敢有違)君合諸侯臣敢不敬乎君
師不武執事不敬罪莫大焉臣懼其死以及揚
干無所逃罪(懼自犯不武不敬之罪也)不能致訓至於用鉞
(用鉞斬揚干之僕也)臣之罪重敢有不從以怒君心(言不敢不)
(從戮)請歸死於司寇公跣而出曰寡人之言親愛
也吾子之討軍禮也寡人有弟弗能教訓使干
大命寡人之過也子無重寡人之過(聽絳死爲重過)敢
以爲請(請使無死)反役使佐新軍
四年無終子嘉父使孟樂如晉(無終山戎國名也)因魏
莊子納虎豹之皮以請和諸戎(欲戎與晉和莊子魏絳)晉
侯曰戎狄無親而貪不如伐之魏絳曰諸侯新
服陳新來和將觀於我我德則睦否則携貳勞
師於戎而楚伐陳必不能救是弃陳也諸華必
叛(諸華中國)戎禽獸也獲戎失華無乃不可乎昔周
辛甲之爲太史也命百官官箴王闕(辛甲周武王太史也)
(闕過也使百官各爲箴辭戒王過也)於虞人之箴(虞人掌田獵者)曰茫茫
禹迹畫爲九州(茫茫遠貌畫分也)經啓九道(啓開九州之道)民
有寢廟獸有茂草各有攸處德用不擾(人神各有所歸)
(故德不亂也)在帝夷羿冐于原獸(冐貪也)忘其國恤而
思其麀牡(言伹念獵)武不可重(重猶數)用不恢于夏家
(羿以好武雖有夏家而不能恢大之也)獸臣司原敢告僕夫(獸臣虞人)
(也告僕夫不敢斥尊也)虞箴如是可不懲乎於是晉侯好
田故魏絳及之(及后羿事也)公曰然則莫如和戎乎
對曰和戎有五利焉戎狄荐居貴貨易土(荐聚也易)
(猶輕也)土可賈焉一也邊鄙不聳民狎其野穡人
成功二也(聳懼也狎習也)戎狄事晉四隣振動諸侯威
懷三也以德綏戎師徒不勤甲兵不頓四也(頓壞)
(也)鑒于后羿而用德度(以后羿爲鑒戒)遠至邇安五也
君其圖之公悅使魏絳盟諸戎脩民事田以時
(言晉侯能用善謀也)
九年秦景公使乞師于楚將以伐晉楚子許之
子囊曰不可當今吾不能與晉爭也晉君類能
而使之(隨所能也)擧不失選(得所選也)官不易方(方猶宜也)其
卿讓於善(讓勝己者)其大夫不失守(各任其職也)其士競
於教(奉上命也)其庶人力於農穡(種曰農收曰穡)商工皂隷
不知遷業(四民不雜也)君明臣忠上讓下競(尊官相讓勞職)
(力競)當是時也晉不可敵事之而後可君其圖之
冬諸侯伐鄭(鄭從楚也)鄭人行成(與晉成也)
十一年諸侯復伐鄭鄭人賂晉侯以師觸師蠲
(觸蠲皆樂師名)歌鍾二肆(肆列也懸鍾十六爲一肆)女樂二八(十六人也)
晉侯以樂之半賜魏絳曰子教寡人和諸戎狄
以正諸華(在四年)八年之中九合諸侯如樂之和
無所不諧(諧亦和也)請與子樂之(共此樂也)辭曰夫和戎
狄國之福也八年之中九合諸侯諸侯無慝君
之靈也二三子之勞也臣何力之有焉抑臣願
君安其樂而思其終也公曰子之教敢不承命
抑微子寡人無以待戎(待遇接納)不能濟河(度河南服鄭)
夫賞國之典也不可廢也子其受之魏絳於是
乎始有金石之樂禮也(禮大夫有功則賜樂)
十三年晉侯蒐于綿上以治兵(爲將命軍帥也)使士匄
將中軍辭曰伯游長(伯游荀偃)昔臣習於知伯是以
佐之非能賢也(七年韓厥老知罃代將中軍士匄佐之匄今將讓故謂爾時之)
(擧不以巳賢也)請從伯游荀偃將中軍(代荀罃)士匄佐之
(位如故)使韓起將上軍辭以趙武又使欒黶(以武位卑)
(故不聽更命黶也)辭曰臣不如韓起韓起願上趙武君
其聽之使趙武將上軍(武自新軍超四等)韓起佐之(位如)
(故也)欒黶將下軍魏絳佐之(黶亦如故絳自新軍佐超一等)晉國
之民是以大和諸侯遂睦君子曰讓禮之主也
范宣子讓其下皆讓欒黶爲汰弗敢違也晉國
以平數世賴之刑善也夫(刑法也)一人刑善百姓
休和可不務乎世之治也君子尚能而讓其下
(能者在下位則貴尚而讓之)小人農力以事其上是以上下
有禮而讒慝黜遠由不爭也謂之懿德及其亂
也君子稱其功以加小人(加陵也君子在位者也)小人伐
其技以馮君子(馮亦陵也自稱其能爲伐)是以上下無禮亂
虐並生由爭善也(爭自善也)謂之昏德國家之弊恒
必由之(傳言晉之所以興也)
十四年衛獻公戒孫文子寗惠子食(勅戒二子欲共宴食)
日旰不召(旰晏也)而射鴻於囿二子怒公使子蟜
子伯子皮與孫子盟于丘宮孫子皆殺之(三子衛羣)
(公子也)公出奔齊師曠侍於晉侯(師曠子野)晉侯曰衛
人出其君不亦甚乎對曰或者其君實甚良君
養民如子蓋之如天容之如地民奉其君愛之
如父母仰之如日月敬之如神明畏之如雷霆
其可出乎夫君神之主而民之望也若困民之
主匱神之祀百姓絕望社稷無主將安用之弗
去何爲天生民而立之君使司牧之勿使失性
有君而爲之貳(貳卿佐)使師保之勿使過度善則
賞之(賞謂宣揚之也)過則匡之(匡正)患則救之(救其難也)失則
革之自王以下各有父兄子弟以補察其政(補其)
(愆過察其得失)史爲書(謂大史君擧必書)瞽爲詩(爲詩以風刺)工誦
箴諫(工樂人也誦箴諫之辭)大夫規誨(規正諫誨其君)士傳言(聞君)
(過失傳告大夫)庶人謗(庶人不與政聞君過得從而誹謗)商旅于市(旅陳)
(也陳其貨物以示時所貴尚也)百工獻藝(獻其伎藝以喩政事也)天之愛
民甚矣豈其使一人肆於民上(肆放也)以從其淫
而弃天地之性必不然矣(傳言師曠能因問盡言也)
十五年宋人或得玉獻諸子罕子罕不受獻玉
者曰以示玉人(玉人能治玉者)玉人以爲寶也故敢獻
之子罕曰我以不貪爲寶爾以玉爲寶若以與
我皆喪寶也不若人有其寶稽首而告曰小人
懷璧不可以越鄕(言必爲盜所害)納此以請死(請免死)子
罕寘諸其里使玉人爲之攻之(攻治也)富而後使
復其所(賣玉得富)
二十一年邾庶其以漆閭丘來奔(庶其邾大夫也)季武
子以公姑姊妻之皆有賜於其從者於是魯多
盜季孫謂臧武仲曰子盍詰盜(詰治也)武仲曰不
可詰也紇又不能季孫曰子爲司寇將盜是務
去若之何不能武仲曰子召外盜而大禮焉何
以止吾盜(吾謂國中也)子爲正卿而來外盜使紇去
將何以能庶其竊邑於邾以來子以姬氏妻之
而與之邑(使食漆閭丘也)其從者皆有賜焉若大盜禮
焉以君之姑姊與其大邑其次皂牧輿馬(給其賤役)
(從皂至牧)其小者衣裳劔帶是賞盜也賞而去之其
或難焉紇也聞之在上位者洒濯其心壹以待
人軌度其信可明徵也(徵驗也)而後可以治人夫
上之所爲民之歸也上所不爲而民或爲之是
以加刑罰焉而莫敢不懲若上之所爲而民亦
爲之乃其所也又可禁乎
晉欒盈出奔楚宣子殺羊舌虎(欒盈之黨)囚叔向樂
王鮒見叔向曰吾爲子請叔向不應(樂王鮒晉大夫樂桓)
(子)其人皆咎叔向曰必祁大夫(祁大夫祁奚)室老聞
之曰樂王鮒言於君無不行求救吾子吾子不
許祁大夫所不能也何爲也叔向曰祁大夫外
擧不弃讎內擧不失親其獨遺我乎詩曰有覺
德行四國順之(言德行直則天下順也)夫子覺者也(覺較然正)
(直)晉侯問叔向之罪於樂王鮒對曰不弃其親
其有焉(言叔向篤親親必與叔虎同謀)於是祁奚老矣(老去公族大夫)
聞之乘馹而見宣子曰詩云惠我無疆子孫保
之(言文武有惠訓之德加於百姓故子孫保賴之)夫謀而鮮過惠訓不
倦者叔向有焉社稷之固也猶將十世宥之以
勸能者今壹不免其身(壹以弟故)以弃社稷不亦惑
乎鯀殛而禹興(言不以父罪廢其子也)管蔡爲戮周公右
王(言兄弟罪不相及也)若之何其以虎也弃社稷乎子爲
善誰敢不勉多殺何爲宣子悅與之乘以言諸
公而免之(共載入見公也)不見叔向而歸(言爲國非私叔向也)叔
向亦不告免焉而朝(不告謝之明不爲巳)
二十三年孟孫惡臧孫季孫愛之孟孫卒臧孫
入哭甚哀多涕出其御曰孟孫之惡子也而哀
死安歸(言安可以歸也)君民者豈以陵人社稷是主臣
君者豈爲其口實社稷是養(言君不徒居民上臣不徒求祿皆爲)
(社稷也)故君爲社稷死則死之爲社稷亡則亡之
(謂以公義死亡也)若爲巳死而爲巳亡非其私䁥誰敢
任之(私䁥所親愛也非所親愛無爲當其禍)門啓而入枕尸股而
哭(以公尸枕巳股)興三踊而出
晉程鄭卒子產始知然明(前年然明謂程鄭將死今如其言故知之)
問爲政對曰視民如子見不仁者誅之如鷹鸇
之逐鳥雀也子產喜以語子大叔且曰他日吾
見蔑之面而巳(蔑然明名)今吾見其心矣
二十六年初楚伍參與蔡太師子朝友其子伍
擧與聲子相善(聲子子朝子也伍擧椒擧也)伍擧奔晉聲子
通使於晉還如楚令尹子木與之語曰晉大夫
與楚孰賢對曰晉卿不如楚其大夫則賢皆卿
才也如𣏌梓皮革自楚往也(𣏌梓皆木名也)雖楚有材
晉實用之(言楚亡臣多在晉)子木曰夫獨無族姻乎(夫謂)
(晉也)對曰雖有而用楚材實多歸生聞之(歸生聲子名也)
曰善爲國者賞不僭而刑不濫賞僭則懼及淫
人刑濫則懼及善人若不幸而過寧僭無濫與
其失善寧其利淫無善人則國從之(從亡也)詩曰
人之云亡邦國殄瘁無善人之謂也故夏書曰
與其殺不辜寧失不經懼失善也(逸書也不經不用常法)
古之治民者勸賞而畏刑(樂行賞而憚用刑也)恤民不倦
賞以春夏刑以秋冬(順天時)是以將賞爲之加膳
加膳則飫賜(飫厭也酒食賜下無不饜足所謂加膳也)此以知其勸
賞也將刑爲之不擧不擧則徹樂(不擧盛饌也)此以
知其畏刑也夙興夜寐朝夕臨政此以知其恤
民也三者禮之大節也有禮無敗今楚多淫刑
其大夫逃死於四方而爲之謀主以害楚國不
可救療所謂不能也(療治也所謂楚人不能用其材也)子儀之
亂析公奔晉(在文十四年)晉人以爲謀主繞角之役
楚師宵潰楚失華夏則析公之爲也雍子之父
兄譖雍子君與夫人不善是也(不是其曲直)雍子奔
晉晉人以爲謀主彭城之役楚師宵潰晉降彭
城而歸諸宋(在元年)楚失東夷則雍子之爲也(楚東)
(小國見楚不能救彭城皆叛也)子反與子靈爭夏姬(子靈巫臣)子靈
奔晉晉人以爲謀主通吳于晉教吳叛楚楚疲
於奔命至今爲患則子靈之爲也(事見成七年)若敖
之亂伯賁之子賁皇奔晉晉人以爲謀主鄢陵
之役(在成十六年)楚師大敗王夷師熸(夷傷也吳楚之間謂火滅)
(爲熸)鄭叛吳興楚失諸侯則苗賁皇之爲也子木
曰是皆然矣聲子曰今又有甚於此者椒擧娶
於申公子牟子牟得戾而亡君大夫謂椒擧汝
實遣之懼而奔鄭今在晉矣晉人將與之縣以
比叔向(以擧才能比叔向)彼若謀害楚國豈不爲患子
木懼言諸王益其祿爵而復之
二十七年宋向戌欲弭諸侯之兵爲會於宋將
盟於宋西門之外楚人衷甲(甲在衣中欲因會擊晉)伯州
犂曰合諸侯之師以爲不信無乃不可乎夫諸
侯望信於楚也是以來服若不信是弃其所以
服諸侯也固請釋甲子木曰晉楚無信久矣事
利而巳苟得志焉焉用有信大宰退(大宰伯州犂)告
人曰令尹將死矣不及三年求逞志而弃信志
其逞乎信亡何以及三(明年子木死也)趙孟患楚衷甲
以告叔向叔向曰何害也匹夫一爲不信猶不
可也若合諸卿以爲不信必不捷矣非子之患
也夫以信召人而以僭濟之(濟成)必莫之與也安
能害我子何懼焉
宋左師請賞曰請免死之邑(欲宋君稱功加厚賞故謙言免死之)
(邑)公與之邑六十以示子罕子罕曰凡諸侯小
國晉楚所以兵威之畏而後上下慈和慈和而
後能安靜其國家以事大國所以存也無威則
驕驕則亂生亂生必滅所以亡也天生五材(金木)
(水火土也)民並用之廢一不可誰能去兵兵之設久
矣所以威不䡄而昭文德聖人以興(謂湯武)亂人
以廢(謂桀紂)廢興存亡昏明之術皆兵之由也而
子求去之不亦誣乎以誣道蔽諸侯罪莫大焉
縱無大討而又求賞無厭之甚也削而投之(削賞)
(左師之書)左師辭邑
二十九年吳公子札來聘見叔孫穆子曰子其
不得死乎(不得以壽死也)好善而不能擇人吾子爲魯
宗卿而任其大政不愼擧何以堪之禍必及子
焉(昭四年豎牛作亂)
三十年楚公子圍殺大司馬蔿掩而取其室申
無宇曰王子必不免善人國之主也王子相楚
國將善是封殖而虐之是禍國也且司馬令尹
之偏(偏佐也)而王之四體也絕民之主去身之偏
刈王之體以禍其國無不祥大焉何以得免(爲昭)
(十三年弑靈王傳)
鄭子皮授子產政子產使都鄙有章(國都及邊鄙車服尊)
(卑各有分部也)上下有服(公卿大夫服不相踰)田有封洫(封疆也洫溝也)
廬井有伍(廬舍也九夫爲井使五家相保也)大人之忠儉者(謂卿)
(大夫)從而與之泰侈者因而斃之從政一年輿人
誦之曰取我衣冠而褚之(褚畜也奢侈者畏法故畜藏也)取我
田疇而伍之孰殺子產吾其與之(並畔爲疇)及三年
又誦之曰我有子弟子產誨之我有田疇子產
殖之(殖生也)子產而死誰其嗣之(嗣續也)
三十一年鄭人遊于鄕校(校學之名也)以論執政(論其)
(得失)然明謂子產曰毀鄕校如何(患人於中謗議國政)子產
曰何爲夫人朝夕退而遊焉以議執政之善否
其所善者吾則行之其所惡者吾則改之是吾
師也若之何毀之我聞忠善以損怨(爲忠善則怨謗息也)
不聞作威以防怨(欲毀鄕校卽作威也)豈不遽止然猶防
川也(遽畏懼也)大決所犯傷人必多吾不克救也不
如小決使道(道通)不如吾聞而藥之(以爲己藥石)然明
曰蔑也今而後知吾子之信可事小人實不才
若果行此其鄭國實賴之豈唯二三臣仲尼聞
是語也曰以是觀之人謂子產不仁吾不信也
鄭子皮欲使尹何爲邑(爲邑大夫)子產曰少未知可
否(尹何年少)子皮曰愿吾愛之不吾叛也(愿謹善也)使夫
往而學焉夫亦愈知治矣(夫謂尹何)子產曰不可人
之愛人求利之也今吾子愛人則以政(以政與之)猶
未能操刀而使割也其傷實多(多自傷)子之愛人
傷之而巳其誰敢求愛於子子於鄭國棟也棟
折榱崩僑將厭焉敢不盡言子有美錦不使人
學製(製裁)大官大邑身之所庇也而使學者製焉
其爲美錦不亦多乎(言官邑之重多於美錦)僑聞學而後
人政未聞以政學者也若果行此必有所害譬
如田獵射御貫則能獲禽(貫習也)若未嘗登車射
御則敗績厭覆是懼何暇思獲子皮曰善哉虎
不敏吾聞君子務知大者遠者小人務知小者
近者我小人也衣服附在吾身我知而愼之大
官大邑所以庇身也吾遠而慢之(慢易)微子之言
吾不知也他日我曰子爲鄭國我爲吾家以庇
焉其可也今而後知不足(自知謀慮不足謀其家)自今請
雖吾家聽子而行子產曰人心不同也如其面
焉吾豈敢謂子面如吾面乎抑心所謂危亦以
告也子皮以爲忠故委政焉子產是以能爲鄭
國(傳言子產之治乃子皮之力)
衛侯在楚北宮文子見令尹圍之威儀言於衛
侯曰令尹似君矣將有他志(言語瞻視行步不常)雖獲其
志不能終也詩云靡不有初鮮克有終終之實
難令尹其將不免乎公曰何以知之對曰詩云
敬愼威儀惟民之則令尹無威儀民無則焉民
所不則以在民上不可以終公曰善哉何謂威
儀對曰有威而可畏謂之威有儀而可象謂之
儀君有君之威儀其臣畏而愛之則而象之故
能有其國家令聞長世臣有臣之威儀其下畏
而愛之故能守其官職保族宜家順是以下皆
如是是以上下能相固也衛詩曰威儀棣棣不
可選也(棣棣富而閑也選猶數也)言君臣上下父子兄弟內
外大小皆有威儀也周書數文王之德(逸書)曰大
國畏其力小國懷其德言畏而愛之也詩云不
識不知順帝之則言則而象之(言文王行事無所斟酌唯在則)
(象上天)紂囚文王七年諸侯皆從之囚可謂愛之
矣文王伐崇再駕而降爲臣(文王聞崇德亂而伐之三旬不降退)
(脩教而復伐之因壘而降)蠻夷帥服可謂畏之矣文王之功
天下誦而歌舞之可謂則之矣文王之行至今
爲法可謂象之有威儀也故君子在位可畏施
舍可愛進退可度周旋可則容止可觀作事可
法德行可象聲氣可樂動作有文言語有章以
臨其下謂之有威儀也
羣書治要卷第五
