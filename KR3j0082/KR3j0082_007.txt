羣書治要卷第八
秘書監鉅鹿男臣魏徵等奉勅撰
周禮周書春秋外傳國語
韓詩外傳
周禮
天官
惟王建國辯方正位(别四方正君臣之位君南面臣北面之屬)體國
經野(體猶分邦畿之度經野疆理其井廬也)設官分職(置冢宰司徒宗伯司)
(馬司寇司空各有所職而百官事擧)以爲民極(極中也令天下之人各得其中不失)
(其所也)乃立天官冢宰使帥其屬而掌其邦治以
佐王均邦國(掌主也邦治王所以治邦國者佐猶助也)建邦之六典
以佐王治邦國一曰治典以經邦國以治官府
以紀萬民二曰教典以安邦國以教官府以擾
萬民三曰禮典以和邦國以統百官以諧萬民
四曰政典以平邦國以正百官以均萬民五曰
刑典以詰邦國以刑百官以糺萬民六曰事典
以富邦國以任百官以生萬民(典常也法也王謂之禮經常所)
(秉以理天下者也邦國官府謂之禮法常所守以爲法式也擾猶馴也統猶合也詰猶禁也任)
(猶倳也生猶養也)以八柄詔王馭羣臣一曰爵以馭其
貴二曰祿以馭其富三曰予以馭其幸四曰置
以馭其行五曰生以馭其福六曰奪以馭其貧
七曰廢以馭其罪八曰誅以馭其過(柄所秉執以起事者)
(也詔告也助也爵謂公侯伯子男卿大夫士也祿所以富臣下也幸謂言行偶合於善則有以)
(賜與之勸後也生猶養也賢臣之老者王有以養之也奪謂臣有大罪没入家財者也誅責讓)
(也)以八統詔王馭萬民一曰親親二曰敬故三
曰進賢四曰使能五曰保庸六曰尊貴七曰達
吏八曰禮賓(統所以總物者也親親若堯親九族也敬故不慢舊也賢有善行也)
(能多才藝也保庸安有功也尊貴尊天下之貴者也達吏察擧勤勞之小吏也禮賓賓客諸侯)
(所以示民親仁善鄰也)歲終則令百官府各正其治受其
會(正正處也會大計也)三歲則大計郡吏之治而誅賞(三載)
(考績也)
膳夫掌王之食飲膳羞大喪則不擧大荒則不
擧大札則不擧天地有灾則不擧邦有大故則
不舉(大荒凶年也大札疫癘也天灾日月晦食也地灾崩動也大故刑殺也春秋傳曰司)
(寇行戮君爲之不擧)
地官
大司徒之職掌建邦之土地之圖與其人民之
數以佐王安擾邦國(教所以親百姓訓五品也櫌亦安也言饒衍也)而
施十有二教焉一曰以祀禮教敬則民不苟二
曰以陽禮教讓則民不爭三曰以陰禮教親則
民不怨四曰以樂禮教和則民不乖五曰以儀
辯等則民不越六曰以俗教安則民不愉七曰
以刑教中則民不虣八曰以誓教恤則民不怠
九曰以度教節則民知足十曰以世事教能則
民不失職十有一曰以賢制爵則民愼德十有
二曰以庸制祿則民興功(陽禮謂鄕射飲酒也陰禮謂男女之禮也)
(昏姻以時則男不曠女不怨也儀謂君南面臣北面父坐子伏之屬也俗謂土地所生習也愉)
(謂朝不謀夕也恤謂灾厄相憂也民有凶患憂之則民不懈怠也度謂宮室車服之制也世事)
(謂士農工商之事少而習焉其心安焉因教以能不易其業也愼德謂矜其善德勸爲善也庸)
(功也爵以顯賢祿以賞功也)以保息六畜萬民一曰慈幼二
曰養老三曰振窮四曰恤貧五曰寬疾六曰安
富(保息謂安之使蕃足也慈幼愛少也養老七十養於學五十異粮之屬也振窮救天民之)
(窮者也恤貧貧無財業稟食貸之也寬疾若今癃不可事不筭卒也安富平傜役不專取之也)
以鄕三物教萬民而賓興之一曰六德智仁聖
義忠和二曰六行孝友睦姻任恤三曰六藝禮
樂射馭書數(物猶事也興猶擧也民三事之教成鄕大夫舉其賢者能者以飲酒)
(之禮賓客之旣則獻其書於王矣智明於事也仁愛人以及物也聖通而先識也義能斷時宜)
(也忠言以中心也和不剛不柔也善於父母爲孝善於兄弟爲友睦親於九族也姻親於外親)
(也任信於友道也恤振憂貧者禮五禮之儀也樂六樂之歌舞也射五射之法也御五御之節)
(也書六書之品也數九數之計也)以五禮防萬民之僞而教之
中(禮所以節止民之侈僞使其行得中也五禮謂吉凶賓軍嘉)以六樂防萬
民之情而教之和(樂所以蕩正民之情思使其心應和也六樂謂雲門咸池)
(大詔大夏大濩大武也)
鄕師以歲時廵國及野而賙萬民之艱阨以王
命施惠(歲時者隨其事之時不必四時也艱阨饑乏者也)
師氏掌以美詔王(告王以善道也文王世子曰師者教之以事而諭諸德者)
(也)以三德教國子一曰至德以爲道本二曰敏
德以爲行本三曰孝德以知逆惡也教三行一
曰孝行以親父母二曰友行以尊賢良三曰順
行以事師長(德行外內之稱也在心爲德施之爲行也至德中和之德覆燾持載)
(含容者也敏德仁義順時者也孝德尊祖愛親守其所以生者也孔子曰武王周公其達孝矣)
(乎夫孝善繼人之志善述人之事也)
保氏養國子以道乃教之六藝一曰五禮二曰
六樂三曰五䠶四曰五馭五曰六書六曰九數
乃教之六儀一曰祭祀之容二曰賓客之容三
曰朝廷之容四曰喪紀之容五曰軍旅之容六
曰車馬之容(養國子以道者以師氏之德行審諭之而後教之以藝儀也五䠶白)
(矢參連剡注襄尺井儀也五馭鳴和鑾逐水曲過君表舞交衢逐禽左也六書象形會意轉注)
(指事假借諧聲也九數方田粟米差分少廣商功均輸贏不足旁要方程今有重差夕桀句股)
(也祭祀之容穆穆皇皇賓客之容嚴恪矜莊朝廷之容躋躋蹌蹌喪紀之容纍纍顚顚軍旅之)
(容曁曁詻詻車馬之容匪匪翼翼)
司救掌凡歲時有天患民病則以節廵國中及
郊野而以王命施惠(天患謂灾害也節旌節也施惠賙恤)
春官
大司樂以樂德教國子中和祗庸孝友(中猶忠也和剛)
(柔適也祗敬也庸有常也)凡日月食四鎮五嶽崩大傀異灾
諸侯薨令去樂(四鎮山之重大者也謂會稽沂山醫無閭霍山也五嶽岱衡華)
(嵩恆也傀猶怪也大怪異灾謂天地奇變若星辰奔霣及震裂爲害者也去樂藏之也)大
札大凶大灾大荒大臣死凡國之大憂令弛縣
(札疫癘凶凶年也灾水火也弛釋下之也)凡建國禁其淫聲過聲凶
聲慢聲(淫聲若鄭衛也過聲失哀樂節也凶聲亡國之聲若桑間濮上也慢聲惰慢不)
(恭之聲)
夏官
大司馬之職掌建邦國之九法以佐王平邦國
(平成也正也)制畿封國以正邦國(封謂立封於壃爲界)設儀辯
位以等邦國(儀謂諸侯諸臣之儀)進賢興功以作邦國(作起)
(也起其進善樂業之心)建牧立監以維邦國(維猶連結)制軍詰
禁以糺邦國(詰窮治也糺正也)施貢分職以任邦國(職謂)
(賦稅也任猶事也)簡稽鄕民以用邦國(稽計也)均守平則
以安邦國(均謂尊者守大卑者守小也)比小事大以和邦國
(比猶親使大國親小國小國事大國)以九伐之法正邦國(諸侯有違王命)
(則出兵征伐而正也)馮弱犯寡則青之(青猶人青瘦也四面削其地)賊
賢害民則伐之(有鐘鼓曰伐以聲其罪)暴内陵外則壇之
(置之空壇之中别立君也)野荒民散則削之(田不治民不附則削其地也)
負固不服則侵之(侵用兵淺侵之而巳)賊殺其親則正之
(正殺也)放弑其君則殘之(殘滅其爲惡者)犯令陵政則杜
之(犯令逆命也陵政輕法也杜塞使不得與諸侯通)外内亂鳥獸行則
滅之仲春教振旅(師出曰治兵入曰振旅皆習戰也四時獵各教民以其一)
(焉)遂以蒐田(蒐擇也擇取禽獸不孕者)仲夏教拔舍(拔舍猶草舍軍)
(有草止之法)遂以苗田(夏田爲苗簡取禽獸不孕任若治苗去不秀實者也)仲
秋教治兵遂以獮田(獮猶殺也中殺者多)仲冬教大閱(大閱)
(簡軍實備禮不如出軍時)遂以狩田(冬田爲狩言守取之無所擇也)
司勲掌等其功(等猶差也以功大小爲差等)凡有功者銘書
於王之大常祭於大烝(銘之言名也生則書於王旌以識其人與其功)
(也死則於烝先王祭之冬祭曰烝王旌畫日月爲大常也)凡賞無常輕重視
功(無常者功之大小不可豫)
秋官
大司寇之職掌建邦之三典以佐王刑邦國詰
四方一曰刑新國用輕典(新國謂新闢地立君之國也)二曰
刑平國用中典三曰刑亂國用重典(亂國謂篡殺叛逆之)
(國也)以圓土聚教疲民(圓土獄城也聚疲民其中困苦以教之爲善也民不)
(愍作勞有似於疲也)凡害人者寘之圓土而施職事焉以
明刑耻之(明刑謂明書其罪於大方板以著背也職事謂役使之也)其能改
者反于中國不齒三年其不能改而出圓土者
殺以嘉石平疲民(疲民謂爲邪惡者也)凡萬民之有罪過
而未麗於法而害於州里者桎梏而坐諸嘉石
役諸司空州里任之則宥而舍之(有罪過謂邪惡之人所罪)
(過者也麗附也未附於法未著於法也役諸司空坐日訖使給百工之役役月訖使其州里之)
(人任之乃赦之也)以肺石達窮民(肺石赤石也窮民天民之窮而無告者)
凡遠近惸獨老幼之欲有復於上而其長弗達
者立於肺石三日士聽其辭以告於上而罪其
長(復白也長謂諸侯及所屬吏)
小司寇凡命夫命婦不躬坐獄訟(命夫謂大夫也命婦謂大)
(夫妻也若有罪不自身坐使其屬及子弟也)凡王同族有罪不卽市
(刑於甸師氏也)以五聲聽獄訟求民情一曰辭聽(辭不直則)
(煩也)二曰色聽(色不直則赧也)三曰氣聽(氣不直則喘也)四曰耳
聽(耳不直則惑也)五曰目聽(目不直則眊然)以八辟麗邦法附
于刑罸(辟法也麗附也)一曰議親之辟(若今時宗室有罪先請是也)
二曰議故之辟(故謂舊也)三曰議賢之辟(若今時廉吏有罪先)
(請是也)四曰議能之辟(能謂有道藝者)五曰議功之辟(謂有)
(大勲力立功者也)六曰議貴之辟(若今時吏墨綬有罪先請是也)七曰
議勤之辟(謂憔悴事國者)八曰議賓之辟(謂所不臣者三恪二代之)
(後與)
司刺掌三刺三宥三赦之法以贊司寇聽獄訟
(刺殺也致三問之然後殺)一刺曰訊羣臣再刺曰訊羣吏三
刺曰訊萬民(訊言問也)壹宥曰不識再宥曰過失三
宥曰遺忘(不識謂愚民無所識也宥寬也)壹赦曰幼弱再赦曰
老耄三赦曰憃愚(憃愚生而癡騃也赦謂免其罪也)以此三法
者求民情然後刑殺
小行人若國札喪則令賻補之(賻喪家補其不足)若國
凶荒則令賙委之(委輸也)若國師役則令犒禬之
(犒勞也合助相振爲會)若國有福事則令慶賀之若國有
禍灾則令哀弔之
掌客凡禮賓客國新殺禮凶荒殺禮札喪殺禮
禍灾殺禮在野在外殺禮(殺減也國新新建國也凶荒無年也札喪)
(疫癘也禍灾新有兵寇及水火也在野行軍在外也)
周書
文傳解
天有四殃水旱饑荒其至無時非務積聚何以
備之夏箴曰小人無兼年之食遇天饑妻子非
其有也大夫無兼年之食遇天饑臣妾輿馬非
其有也國無兼年之食遇天饑百姓非其百姓
也戒之哉不思禍咎無日矣(言不遠也)明開塞禁舍
者其取天下如化(變化之頓謂其疾)不明開塞禁舍者
其失天下如化(不明謂失其機)兵彊勝人人彊勝天(勝天)
(勝有天命)能制其有者能制人之有不能制其有者
人制之令行禁止王之始也
官人
富貴者觀其有禮施貧窮者觀其有德守嬖寵
者觀其不驕奢隱約者觀其不懾懼其少者觀
其恭敬好學而能弟其壯者觀其潔廉務行而
勝其私其老者觀其思愼彊其所不足而不踰
父子之間觀其慈孝兄弟之間觀其和友君臣
之間觀其忠惠鄕黨之間觀其信誠設之以謀
以觀其智示之以難以觀其勇煩之以事以觀
其治臨之以利以觀其不貪濫之以樂以觀其
不荒喜之以觀其輕怒之以觀其重醉之以觀
其失縱之以觀其常遠之以觀其不貳昵之以
觀其不狎復徵其言以觀其精曲省其行以觀
其備此之謂觀誠
芮良夫解
厲王失道芮伯陳誥作芮良夫芮伯若曰余小
臣良夫稽首謹誥天子惟民父母致厥道無遠
不服無道左右臣妾乃違(道謂德政違叛之)民歸于德
德則民戴否德民讎兹允效于前斯不遠(信驗於前)
(世不遠也)商紂弗改夏桀之虐肆我有周有家(擧桀行惡)
(滅亡以爲戒也)嗚呼惟爾天子嗣文武之業惟爾執政
小子同先王之臣昏行內顧道王不若(同謂位同也昏)
(闇也言教王爲不順)專利作威佐亂進禍民將弗龕(專利侵亂)
難下民胥怨財單力竭手足靡措弗龕戴上不
其亂而(言民相與怨上上加之罪民不堪命必作亂也)惟禍發於人之
攸忽咎起於人攸輕心不存焉變之攸伏(言人所輕)
(忽則禍之所起)爾執政小子弗圖大艱偸生苟安爵以
賄成(苟安無遠慮賄成不任德)賢智拑口小人鼓舌逃害要
利並得其求惟曰哀哉(賢者隱黜以逃害小人佞諂以要利各得其求)
(故君子爲之哀也)我聞曰以言取人人飾其言以行取
人人竭其行飾言無庸竭行有成惟爾小子飾
言事王實蕃有徒爾自謂有餘余謂爾不足敬
思以明德備乃禍難(言其不足於道義也以用乃汝)難至而悔
悔將安及
春秋外傳國語
周語
景王二十一年將鑄大錢單穆公曰不可古者
天灾降戾(降下也戾至也灾謂水旱蝗螟之屬)於是乎量資幣權
輕重以振救民(量猶度也資財也權稱也振拯也)民患輕則爲
之作重幣以行之(民患幣輕而物貴則作重以行其輕)於是乎有
母權子而行民皆得焉(重曰母輕曰子貿物物輕則子獨行物重則以)
(母權而行之也子母相權民皆得其欲也)若不堪重則多作輕而行
之亦不廢重於是乎有子權母而行小大利之
(堪任也不任之者幣重物輕妨其用也故作輕幣雜而用之以重者貿其貴以輕者貿其賤也)
(子權母者母不足則以子平之而行之也故錢小大民皆以爲利也)今王廢輕而
作重民失其貨能無匱乎(廢輕而作重則本竭而末寡也故民失其)
(貨)若匱王用將有所乏(民財匱無以供上故王用將乏也)乏則
將厚取於民(厚取厚歛也)民不給將有遠志是離民
也(給共也遠志逋逃也)且夫備有未至而設之(備國備也未至而設)
(之謂豫備不虞安不忘危)有至而後救之(至而後救之謂若救火療疾量資幣)
(平輕重之屬)是不相入也(二者前後各有宜不相入不相爲用)可先而
不備謂之怠(怠緩也)可後而先之謂之召灾(謂民未患)
(輕而重之離民匱財是爲召灾)周固羸國也天未厭禍焉而又
離民以佐灾無乃不可乎(言周故巳爲羸病之國天降禍灾未厭巳)
將民之與處而離之將灾是備禦而召之則何
以經國(君以善政爲經臣奉而成之爲緯也)國無經何以出令令
之不從上之患也故聖王樹德於民以除之(樹立)
(也除除令不從之患也)絕民用以實王府(絕民用謂廢小錢歛而鑄大也)
猶塞川原爲潢汙也其竭也無日矣(大曰潢小曰汙竭盡)
(也無日無日數也)若民離財匱灾至備亡王其若之何
(備亡無救灾之備也)王弗聽
二十三年王將鑄無射(無射鐘名律中無射)單穆公曰不
可作重幣以絕民貨又鑄大鐘以鮮其繼(鮮寡也寡)
(其繼者用物過度妨於財也)若積聚旣喪又鮮其繼生何以
殖(積聚旣喪謂廢小錢也生財也殖長也)今王作鐘也無益於樂
而鮮民財將焉用之夫樂不過以聽耳而美不
過以觀目若聽樂而震觀美而眩患莫甚焉夫
耳目心之樞機也(樞機發動也心有所欲耳目發動也)故必聽和
而視正聽和則聰視正則明(習於和正則不眩惑也)聰則
言聽明則德昭聽言昭德民歆而德之則歸心
焉(歆猶欣歆喜服也言發德教)是以作無不濟求無不獲然
則能樂夫耳納和聲而口出美言(耳聞和聲則口有美言此)
(感於物也)以爲憲令(憲法也)而布諸民民以心力行之
不倦成事不貳樂之至也(貳變也)若視聽不和而
有震眩於是乎有狂悖之言有眩惑之明
不信(有轉易也)刑政放紛動不順時民無據依不知
所力各有離心(不知所爲盡力)上失其民作則不濟求
則不獲其何以能樂三年之中而有離民之器
二焉(二謂作大錢鑄大鐘)國其危哉王弗聽問之伶州鳩
(伶司樂官州鳩名也)對曰夫匱財用疲民力以逞淫心(逞快)
(也)聽之不和比之不度無益於教而離民怒神
非臣之所聞也王不聽卒鑄大鐘(財匱故民離樂不和故神)
(怒也)二十四年鐘成伶人告和(伶人樂人)王謂伶州鳩
曰鐘果和矣對曰未可知也(州鳩以爲鐘實不和伶人媚王謂之)
(和故曰未可知)王曰何故對曰上作器民備樂之則爲
和(言聲音之道與政通也)今財亡民疲莫不怨恨臣不知
其和也(亂世之音怨以怒故曰不知其和)且民所曹好鮮其不
濟(曹群也)其所曹惡鮮其不廢諺曰衆心成城(衆心)
(所好莫之能敗其固如城)衆口鑠金(鑠消也衆口所毀雖金石猶可消)今三
年之中而害金再興焉(害金害民之金謂錢鐘也)懼一之廢
也(二金中其一必廢也)王曰爾老耄矣何知二十五年王
崩鐘不和(王崩而言不和明樂人之諛)
晉語
武公伐翼弑哀侯止欒共子曰苟無死(共子晉大夫共)
(叔成也)吾以子爲上卿制晉國之政辭曰成聞之
民生於三事之如一(三君父師也如一服勤至死也)父生之師
教之君食之(食謂祿也)唯其所在則致死焉(在君父爲君父)
(在師爲師也)人之道也臣敢以私利廢人道乎(私利謂不)
(死爲上卿也)君何以訓矣(無以教爲忠也)從君而貳君焉用
臣(貳二心也)遂鬭而死
文公問於郭偃(郭偃卜偃)曰始也吾以國爲易(易易治也)
今也難對曰君以爲易其難也將至矣君以爲
難其易也將至矣(以爲難而勤修之故其易將至)
趙宣子言韓獻子於靈公爲司馬(宣子趙宣孟也獻子韓厥)
(也司馬掌軍大夫也)河曲之役趙孟使人以其乘車干行
(干犯也行軍列也)獻子執而戮之宣子召而禮之曰吾
聞事君者比而不黨(比比義也阿私曰黨)夫周以擧義比
也(忠信曰周)擧以其私黨也夫軍事有死無犯犯而
不隱義也(在公爲義)吾言汝於君懼汝不能也擧而
不能黨孰大焉事君而黨吾何以從政勉之苟
從是行也(勉之勸修其志是行今所行也)臨長晉國者非汝其
誰(臨監也長師也)皆告諸大夫曰二三子可以賀我矣
吾擧厥也而中吾乃今知免於罪矣
叔向見司馬侯之子撫而泣之曰自其父之死
吾莫與比而事君矣昔者其父始之我終之(謂有)
(所造爲及諫爭相爲終始成其事也)我始之夫子終之無不可(無不)
(可言皆從)藉偃在側曰君子有比乎(君子周而不比故偃問之)叔
向曰君子比而不别比德以贊事比也(贊佐)引黨
以封巳(引取也封厚也)利巳而忘君别也(别爲朋黨)
楚語
靈王爲章華之臺(章華地名)與伍擧升焉曰美夫對
曰臣聞國君服寵以爲美(服寵謂以賢受寵服以是爲美)安民
以爲樂(以能安民爲樂)聽德以爲聰(聽用有德也)致遠以爲
明(能致遠人)不聞其以土木之崇高彤鏤爲美(彤謂丹楹)
(鏤謂刻桷也)先君莊王爲匏居之臺(匏居臺名)高不過望
國氛(氛祲氣也)大不過容宴豆(言宴有折俎籩豆之陳)木不妨
守備(不妨城郭守備之材)用不煩官府(財用不出府藏也)民不廢
時務官不易朝常先君是以除亂克歒而無惡
於諸侯今君爲此臺也國民疲焉財用盡焉年
糓敗焉(敗廢其時務也)百官煩也(爲之徵發)數年乃成臣不
知其美也夫美也者上下外內小大遠邇皆無
害焉故曰美也若於目觀則美(於目則美德則不也)財用
則匱是聚民利以自封而瘠民也胡美之爲(封厚)
(也胡何何以爲美)夫君國者將民之與處民實瘠君安
得肥(安得獨肥言將有患)故先王之爲臺榭也(積土爲臺無室曰榭)
榭不過講軍實(講習也軍實戎士也)臺不過望氛祥(凶氣爲氛)
(吉氣爲祥)其所不奪穡地(稼穡之地)其爲不匱財用(爲作也)
其事不煩官業(業事也)其日不廢時務(以農隙也)瘠磽
之地於是乎爲之(不害糓土也磽确)城守之木於是乎
用之(城守之餘然後用之)官寮之暇於是乎臨之(暇間也)四
時之隙於是乎成之(隙空間時)夫爲臺榭將以教民
利也(臺所以望氛祥而備灾害榭所以講軍實而禦寇亂皆所以利民也)不知其
以匱之也(知猶聞也)若君謂此美而爲之正(以爲得事之正)
(也)楚其殆矣(殆危也)
鬭且廷見令尹子常(鬭且楚大夫子常囊瓦)子常與之語
問畜貨聚馬歸以語其弟曰楚其亡乎不然令
尹其不免乎吾見令尹問畜聚積實如餓豺狼
(實財也)殆必亡者昔鬭子文三舍令尹無一日之
積恤民之故也(積儲也)成王每出子文之祿必逃
王止而後復人謂子文曰人生求富而子逃之
何也對曰夫從政者以庇民也(庇覆也)民多曠者
而我取富焉(曠空也)是勤民以自封也(勤勞也封厚也)死
無日矣我逃死非惡富也故莊王之世滅若敖
氏唯子文之後在至于今爲楚良臣是不先恤
民而後巳之富乎今子常先大夫之後(先大夫子囊也)
而相楚君無令名於四方四境盈壘(盈滿也壘壁也言壘)
(壁滿四境之內)道殣相望(道冢曰殣)是之不恤而畜聚不厭
其速怨於民多矣(速召也)積貨滋多蓄怨滋厚不
亡何待期年子常奔鄭
王孫圉聘於晉(王孫圉楚大夫也)定公饗之趙簡子相
問於王孫圉曰楚之白珩猶在乎(珩佩上之橫者)對曰
然簡子曰其爲寶也幾何矣(幾何世也)曰未嘗爲寶
楚之所寶者觀射父(言以賢爲寶也)能作訓辭以行事
於諸侯(言以訓辭交結諸侯也)使無以寡君爲口實(口實毀弄)
(也)又有左史倚相能道訓典以叙百物(叙次也物事也)
以朝夕獻善敗于寡君無忘先王之業又能上
下悅于鬼神(悅媚也)使神無有怨痛于楚國(痛疾也)
又有藪曰雲金木竹箭之所生也(楚有雲夢之藪澤也)龜
珠齒角皮革羽毛所以備賦以戒不虞者也(龜所)
(以備吉凶珠所以衛火灾角所以爲弓弩齒所以爲弭賦兵賦也)所以供幣帛
以亨於諸侯(亨獻也)寡君其可以免罪於諸侯而
國民保焉(保安也)此楚國之寶也若夫白珩先王
之玩也何寶焉(玩玩弄之物也)
韓詩外傳
楚莊王聽朝罷晏樊姬下堂而迎之曰何罷之
晏乎莊王曰今者聽忠賢之言不知饑倦也姬
曰王之所謂忠賢者諸侯之客與中國之士與
莊王曰則沈令尹也樊姬掩口而笑王曰姬之
所笑者何等也姬曰妾得侍於王十有一年矣
然妾未嘗不遣人求美人而進於王也與妾同
列者十人賢於妾者二人妾豈不欲擅王之愛
專王之寵哉不敢以私願蔽衆美也今沈令尹
相楚數年矣未嘗見進賢而退不肖也又焉得
爲忠賢乎莊王以樊姬之言告沈令尹令尹進
孫叔敖叔敖治楚三年而楚國覇樊姬之力也
高墻豐上激下未必崩也降雨興流潦至則崩
必先矣草木根荄淺未必橛也飄風興暴雨墜
則橛必先矣君子居是國也不崇仁義尊其賢
臣以理萬物未必亡也一且有非常之變諸侯
交爭人趍車馳汨然禍至乃始愁憂乾喉焦唇
仰天而歎庶幾乎望天之救也不亦晚乎
田饒事魯哀公而不見察謂哀公曰臣將去君
黃鵠擧矣哀公曰何謂也田饒曰君獨不見夫
鷄乎頭戴冠者文也足傅距者武也敵在前敢
鬭者勇也見食相告者仁也守夜不失時者信
也雞雖有此五德君猶烹而食之者何也則以
其所從來者近也夫黃鵠一擧千里止君園池
食君魚鼈啄君黍粱無此五者君猶貴之者何
也以其所從來者遠也臣將去君黃鵠擧矣哀
公曰止吾書子之言也田饒曰臣聞食其食者
不毀其器蔭其樹者不折其枝有臣不用何書
其言爲遂去之燕燕以爲相三年燕政大平哀
公喟然大息爲之避寢三月曰不愼其前而悔
其後何可復得
孔子曰士有五有埶尊貴者有家富厚者有資
勇悍者有心智慧者有貌美好者埶尊貴不以
愛民行義理而反以暴傲家富厚不以振窮救
不足而反以侈靡無度資勇悍不以衛上攻戰
而反以侵凌私鬭心智慧不以端計數而反以
事姦飾詐貌美好不以統朝涖民而反以蠱女
從欲此五者所謂士失其美質也
原天命治心術理好惡適情性而治道畢矣原
天命則不惑禍福不惑禍福則動靜脩理矣治
心術則不妄喜怒不妄喜怒則賞罰不阿矣理
好惡則不貪無用不貪無用則不以物害性矣
適情性則欲不過節欲不過節則養性知足矣
四者不求於外不假於人反諸巳而己
天設其高而日月成明地設其厚而山陵成居
上設其道而百事得序
人有六情失之則亂從之則睦故聖王之教其
民也必因其情而節之以禮必從其欲而制之
以義義簡而備禮易而法去情不遠故民之從
命也速
智如原泉行可以爲表儀者人師也智可以砥
礪行可以爲輔檠者人友也據法守職而不敢
爲非者人吏也當前快意一呼再諾者人隷也
故上主以師爲佐中主以友爲佐下主以吏爲
佐危亡之主以隷爲佐欲觀其亡必由其下故
同明者相見同聽者相聞同志者相從非賢者
莫能用賢故輔佐左右所任使有存亡之機得
失之要也可無愼乎
昔者不出戶而知天下不闚牗而知天道者非
目能見乎千里之前非耳能聞乎萬里之外以
巳之度度之也以巳之情量之也巳欲衣食焉
亦知天下之欲衣食也巳欲安逸焉亦知天下
之欲安逸也巳有好惡焉亦知天下之有好惡
也此三者聖王之所以不降席而匡天下者也
故君子之道忠恕而巳矣夫饑渴苦血氣寒暑
動肌膚此四者民之大害也大害不除未可敢
御也四體不掩則鮮仁人五藏空虛則無立士
百姓內不乏食外不患寒乃可御以禮矣
藍有靑而絲假之靑於藍地有黃而絲假之黃
於地藍靑地黃猶可假也仁義之士可不假乎
哉東海之魚名曰鰈比目而行北方有獸名曰
婁更食更候南方有鳥名曰鶼比翼而飛夫鳥
獸魚猶知假而况萬乘之主乎而獨不知比假
天下之英雄俊士與之爲伍則豈不痛哉故曰
以明扶明則升于天以明扶闇則歸其人兩瞽
相扶不觸墻木不陷井穽則其幸也
福生於無爲而患生於多欲故知足然後富從
之德宜君人然後貴從之故貴爵而賤德者雖
爲天子不貴矣貪物而不知止者雖有天下不
富矣夫土地之生物不益山澤之出財有盡懷
不富之心而求不益之物挾百倍之欲而求有
盡之財是桀紂之所以失其位也
古者必有命民民有能敬長憐孤取舍好讓居
事力者命於其君命然後得乘餝車並馬未得
命者不得乘乘皆有罸故其民雖有餘財侈物
而無禮義功德卽無所用其餘財物故其民皆
興仁義而賤財利賤財利卽不爭不爭卽彊不
凌弱衆不暴寡是唐虞之所以象典刑而民莫
犯法民莫犯法而亂斯止矣
趙王使人於楚鼓瑟而遣之曰必如吾言愼無
失吾言使者受命伏而不起曰大王鼓瑟未嘗
若今日之悲也王曰然瑟固方調使者曰調則
可記其柱王曰不可天有燥濕絃有緩急柱有
推移不可記也使者曰臣請借此以喩楚之去
趙也千有餘里且有凶則弔之吉則賀之猶柱
之有推移不可記也故明王之使人也必愼其
所使旣使之任之以心不任以辭也
趙簡子有臣曰周舍立於門下三日三夜簡子
使問之曰子欲見寡人何事周舍對曰願爲愕
愕之臣墨筆操牘從君之過而日有記也月有
成也歲有效也簡子居則與之居出則與之出
居無幾何而周舍死簡子後與諸大夫飲於洪
波之臺酒酣簡子涕泣諸大夫皆出走曰臣有
罪而不自知也簡子曰大夫無罪昔者吾友周
舍有言曰千羊之皮不若一狐之掖衆人之唯
唯不若直士之愕愕昔者紂默默而亡武王愕
愕而昌今自周舍之死吾未嘗聞吾過也吾亡
無日矣是以寡人泣也
晉平公遊於河而樂曰安得賢士與之樂此也
船人蓋胥跪而對曰主君亦不好士耳夫珠出
於江海玉出於崑山無足而至者猶主之好之
也士有足而不至者蓋主君無好士之意耳何
患於無士乎平公曰吾食客門左千人門右千
人朝食不足夕收市賦暮食不足朝收市賦吾
可謂不好士乎蓋胥對曰夫鴻鵠一擧千里所
恃者六翮耳背上之毛腹下之毳益一把飛不
爲加高損一把不爲加下今君之食客將皆背
上之毛腹下之毳耳詩曰謀夫孔多是用不就
此之謂也
宋燕相齊見逐罷歸之舍召門尉陳饒等二十
六人曰諸大夫有能與我赴諸侯者乎陳饒等
皆伏而不對燕曰悲乎哉何士大夫易得而難
用也陳饒對曰非士大夫易得而難用君弗能
用也君不能用則有不平之心是失之已而責
諸人也燕曰其說云何對曰三升之稷不足於
士而君雁鶩有餘粟是君之一過也果園梨栗
後宮婦女以相提挃而士曾不得一嘗是君之
二過也綾紈綺縠靡麗於堂從風而弊士曾不
得以爲緣是君之三過也且夫財者君之所輕
也死者士之所重也君不能行君之所輕而欲
使士致其所重譬猶鉛刀畜之干將用之不亦
難乎宋燕曰是燕之過也
魏文侯問狐卷子曰父賢足恃乎對曰不足子
賢足恃乎對曰不足兄賢足恃乎對曰不足弟
賢足恃乎對曰不足臣賢足恃乎對曰不足文
侯勃然作色而怒曰何也對曰父賢不過堯而
丹朱放子賢不過舜而瞽叟頑兄賢不過舜而
象敖弟賢不過周公而管叔誅臣賢不過湯武
而桀紂伐望人者不至恃人者不久君欲治亦
從身始人何可恃乎詩云自求伊祐此之謂也
昔者田子方出見老馬於道喟然有志焉以問
於御曰此何馬御曰故公家畜也疲而不爲用
故出放之田子方曰少盡其力而老弃其身仁
者不爲也束帛而贖之窮士聞之知所歸心矣
魏文侯問李克曰人有惡乎對曰有夫貴者則
賤者惡之富者則貧者惡之智者則愚者惡之
文侯曰行此三者使人勿惡可乎對曰可臣聞
貴而下賤則衆弗惡也富能分貧則窮乏士弗
惡也智而教愚則童蒙者不惡也文侯曰善
人主之疾十有二發非有賢醫莫能治也何謂
十二發曰痿蹷逆脹滿支膈盲煩喘痺風此之
謂也賢醫治之若何曰省事輕刑則痿不作無
使小民饑寒則蹷不作無令財貨上流則逆不
作無使倉廩積腐則脹不作無使府庫充實則
滿不作無使羣臣縱恣則支不作無使下情不
上通則膈不作上振恤下則盲不作法令奉用
則煩不作無使下怨則喘不作無使賢人伏匿
則痺不作無使百姓歌吟誹謗則風不作夫重
臣羣下者人主之心腹支體也心腹支體無害
則人主無疾矣故非有賢醫莫能治也人主皆
有此十二疾而不用賢醫則國非其國也
齊景公使使於楚楚王與之上九重之臺顧使
者曰齊亦有臺若此者乎使者曰吾君有治位
之堂土階三尺茅茨不剪采桷不斵猶以爲爲
之者勞居之者泰吾君惡有若此者乎於是楚
王怉如也
羣書治要卷第八
