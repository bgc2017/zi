羣書治要卷第四十
秘書監鉅鹿男臣魏徵等奉勅撰
韓子三略新語賈子
韓子
十過
十過一曰行小忠則大忠之賊也二曰顧小利
則大利之殘也三曰行僻自用無禮諸侯則亡
身之至也四曰不務聽治而好五音則窮身之
事也五曰貪愎喜利則滅國殺身之本也六曰
耽於女樂不顧國政則亡國之禍也七曰離內
遠遊忽於諫士則危身之道也八曰過而不聽
於忠臣而獨行其意則滅高名爲人笑之始也
九曰內不量力外恃諸侯則削國之患也十曰
國小無禮不用諫臣則絕世之勢也
說難
昔者彌子瑕有寵於衛君衛國之法竊駕君車
者罪跀彌子母病人間有夜告彌子彌子矯駕
君車以歸君曰孝哉爲母故犯跀罪異日與君
遊於菓園食桃而甘不盡以其半啖君君曰愛
我哉忘其口而啖寡人及彌子色衰愛弛得罪
於君君曰是故嘗矯駕吾車又嘗啖我以餘桃
故彌子之行未移於初也而前所以見賢後獲
罪者人主愛憎之變也故有愛於主則智當而
加親有憎於主則智不當而加疏
解老
工人數變業則失其功作者數搖徙則亡其功
一人之作日亡半日十日則亡五人之功萬人
之作日亡半日十日則亡五萬人之功然則數
變業其民彌衆其虧彌大矣凡法令更則利害
易利害易則民務變民務變謂之變業故以理
觀之事大衆而數搖之則少成功藏大器而數
徙之則多敗傷烹小鮮而數橈之則賊其宰治
大國而數變法則民苦之是以有道之君貴虛
靜而重變法故曰治大國者若烹小鮮
說林上
樂羊爲魏將攻中山其子在中山中山之君烹
其子而遺之樂羊盡一杯文侯謂堵師贊曰樂
羊以我故食其子之肉答曰其子而食之且誰
不食樂羊罷中山文侯賞其功而疑其心孟孫
獵得麑使秦西巴持之以歸其母隨而呼秦西
巴以不忍而與之孟孫大怒逐之居三月復召
爲其子傅其御曰曩將罪之今使傅子何也孟
孫曰夫不忍麑又且忍吾子乎故曰巧詐不如
拙誠樂羊以有功見疑秦西巴以有罪益信
觀行
古之人目短於自見故以鏡觀面智短於自知
故以道正己目失鏡則無以正鬚眉身失道則
無以知迷惑西門豹之性急故佩韋以緩己董
閼于之心緩故佩絃以自急故以有餘補不足
以長續短之謂明主
天下有信數三一曰智有所不能立二曰力有
所不能擧三曰強有所不能勝故雖有堯之智
而無衆人之助大功不立有烏獲之勁而不得
人助不能自擧有賁育之強而無術法不得長
生故勢有不可得事有不可成故烏獲輕千鈞
而重其身非其身重於千鈞也勢不便也離婁
易百步而難眉睫非百步近而眉睫遠也道不
可也故明主不窮烏獲以其不能自擧不困離
婁以其不能自見因可勢求易道故用力寡而
功名立
用人
釋法術而心治堯不能正一國去規矩而妄意
奚仲不能成一輪使中主守法術拙匠執規矩
則萬不失也君人者能去賢巧之所不能而守
中拙之所萬不失則人力盡而功名立
功名
明君之所以立功成名者四一曰天時二曰人
心三曰伎能四曰勢位非天時雖十堯不能冬
生一穗逆人心雖賁育不能盡人力故得天時
則不務而自生得人心則不趣而自勸因伎能
則不急而自疾得勢位則不進而成名若水之
流若船之浮守自然之道行毋窮之令故曰明
主
大體
古之全大體者望天地觀江海因山谷日月照
四時行雲布風動不以智累心不以心累己寄
治亂於法術託是非於賞罸屬輕重於權衡不
逆天理不傷情性不吹毛而求小疵不洒垢而
察難知守成理因自然榮辱之責在乎巳而不
在乎人上不天則下不偏覆心不地則物不畢
載大山不立好惡故能成其高江海不擇小助
故能成其富故大人寄形於天地而萬物備措
心於山海而國家富上無忿怒之志下無伏怨
之患故長利積大功立名成於前德垂於後治
之至也
外儲說左上
文公反國至河令籩豆捐之席蓐捐之手足腁
胝面目梨黑者後之咎犯聞之而夜哭文公曰
咎氏不欲寡人之反國耶對曰籩豆所以食也
而君捐之席蓐所以臥也而君弃之手足腁胝
面目梨黑勞有功者也而君後之今臣與在後
中不勝其哀故哭也且臣爲君行詐僞以反國
者衆矣臣尚自惡也而況於君乎再拜而辭文
公止之乃解左驂而盟於河
魏文侯與虞人期獵明日會疾風左右止文侯
不聽曰可以疾風之故而失信吾不爲也遂自
驅車往犯風而罷虞人
曾子妻之市其子隨而泣其母曰汝還顧反爲
汝殺彘妻道市來曾子欲捕彘殺之其妻止之
曰特與嬰兒戲也曾子曰嬰兒者非有知也待
父母而學之者也今子欺之是教子欺也母欺
子子而不信其母非所以成教也遂殺彘
外儲說左下
文王伐崇至黃鳳墟而韤繫解左右顧無可令
結係文王自結之太公曰君何爲自結係文王
曰吾聞上君之所與處者盡其師也中君之所
與處者盡其友也下君之所與處者盡其使也
今寡人雖不肖所與處者皆先君之人也故無
可令結之者也
解狐與邢伯柳爲怨趙簡主問於解狐曰孰可
爲上黨守對曰邢伯柳可簡主曰非子之讎乎
對曰臣聞忠臣之擧賢也不避仇讎其廢不肖
也不阿親近簡主曰善遂以爲守邢伯柳聞之
乃見解狐謝解狐曰擧子公也怨子私也往矣
怨子如異日
難勢
夫良馬固車使臧獲御之則爲人笑王良御之
而日取千里車馬非異也或至乎千里或爲人
笑則巧拙相去遠矣今以國爲車以勢爲馬以
號令爲轡銜以刑罰爲鞭策堯舜御之則天下
治桀紂御之則天下亂則賢不肖相去遠矣夫
欲追遠致速不如任王良欲進利除害不如任
賢能此則不知類之患也夫堯舜亦民之王良
也
明主之治國也適其時事以致財物論其稅賦
以均貧富厚其爵祿以盡賢能重其刑罰以禁
姦邪使民以力得富以事致貴以過受罪以功
置賞而不望慈惠之賜此帝王之政也
姦劫弑臣
凡姦臣者皆欲順人主之心以取信幸之勢者
也是以主有所善臣從而譽之主有所憎臣因
而毀之凡人之大體取舍同則相是也取舍異
則相非也今人臣之所譽者人主之所是也此
之謂同取人臣之所毀者人主之所非也此之
謂同舍夫取舍合同而相與逆者未嘗聞也此
人臣之所取信幸之道也夫姦臣得乘信幸之
勢以毀譽進退羣臣者也人主非有術數以御
之非有參驗以審之必將以曩之合已信今之
言此幸臣之所以得欺主成私者也故主必蔽
於上臣必重於下矣此之謂擅主之臣國有擅
主之臣則羣下不得盡智力以陳其忠百官之
吏不得奉令以致其力矣何以明之夫安利者
就之危害者去之此人之情也人主者非目若
離婁乃爲明也非耳若師曠乃爲聰也不任其
數而待目以爲明所見者少矣非不蔽之術也
不因其勢而待耳以爲聰所聞者寡矣非不欺
之道也明主者使天下不得不爲己視使天下
不得不爲己聽故身在深宮之中明燭四海之
內而天下弗能蔽弗能欺也
三略
夫主將之法務在於攬英雄之心(攬結也)賞祿有
功通志於衆(凡爲人主患在驕志盈不通下故誡也)故與衆同好靡
不成與衆同惡靡不傾治國安家得人者也(人謂)
(賢人也伊尹赴而湯隆寗戚到而齊興)亡國破家失人者也(微子去而)
(殷滅伍員奔而楚亡)是以明君賢臣屈己而申人夫用兵
之要在於崇禮而重祿禮崇則智士至祿重則
義士輕其死故祿賢不愛財賞功不逾時則下
力并而敵國削矣用人之道尊之以爵贍之以
財則士自來(易曰何以聚人曰財)接之以禮厲之以辭(崇接)
(士之禮厲士以見危授命之辭)則士死之
夫將師者必與士卒同滋味而共安危敵乃可
加(養士如此乃可加兵於敵也)昔者良將之用兵也人有饋
一簞醪者使投諸河與士卒同流而飲之夫一
簞之醪不能味一河之水而三軍之士思爲致
死者以滋味之及已也
軍井未達將不言渴(達徹也)軍幕未辨將不言倦
冬不服裘夏不操扇(與衆同也)是謂禮將(是謂達禮之將)與
之安與之危故其衆可合而不可離(將與士同禍福共安)
(危衆如一體而不可離也)可用而不可疲(不疲者以主恩養素積策謀和同也)
故曰畜恩不倦以一取萬(夫恩以接下則士歸之養一人可以致萬)
(人燕養郭隗以致樂毅是也)良將之統軍也恕巳而治人推
惠施恩士力日新(推此之樂惠而施恩於人皆忠恕之道將士用力故日益)
(新)戰如風發攻如河決故其衆可望而不可當
可下而不可勝以身先人故兵爲天下雄賞罰
明則將威行官人得則士卒服所任賢則敵國
振(所得賢則敵國畏威而振怖也)賢者所適其前無敵故士可
下而不可驕將者國之命將能制勝國家安定
將拒諫則英雄散策不從則謀士叛善惡同則
功臣倦將專已則下歸咎將自臧則下少功(臧善)
(也)將受讒則下有離心將貪財則姦不禁(上貪則下)
(盜也)將內顧則士卒慕(內顧思妻妾也)將有一則衆不服
(自拒諫以下將犯此一條則衆不服以其違主道)有二則軍無式(式法也)
有三則軍乖背有四則禍及國(衆乖散則國亡故曰禍及國也)
軍無財則士不來軍無賞則士不往香餌之下
必有懸魚重賞之下必有勇夫故禮者士之所
歸賞者士之所死招其所歸示其所死則所求
者至(求賢材士至求戰則致死故曰所求者至)故禮而後悔者則士
不止賞而後悔者則士不使禮賞不倦則士爭
死矣
姦雄相稱鄣蔽主明毀譽並興壅塞主聽各阿
所私令主失忠故主察異言乃覩其萌主聘儒
賢姦雄乃遁主任舊齒萬事乃理主聘岩穴士
乃得實(故傅說陟而殷道興四皓至而漢祚長得治之實也)
軍勢曰出軍行師將不得專進退由內御之則
功難成(凡師出專制不稟命於內稟命則無威無威則士不用命士不用命則功不成)
夫能扶天下之危者則據天下之安(能持天下之危故天)
(下樂安之)能除天下之憂者則享天下之樂(天下願奉而安)
(樂之)能救天下之禍者則得天下之福(除天下禍故天下樂)
(福之)故澤及人民則賢歸之(恩澤洽人民和則賢者至)澤及昆
蟲則聖歸之(萬物得其所則聖人至也)賢人所歸則其國強
聖人所歸則六合同賢者之政降人以禮(禮服道化)
(揖讓恭謹故曰降人以禮者也)聖人之政降人以心(心服教令故降人以)
(心也)禮降可以圖始(禮服道化者可與謀始也)心降可以保終
(心服道化天下和親故可保終也)降禮以禮降心以心
釋近而謀遠者勞而無功釋遠而謀近者逸而
有終逸政多忠臣勞政多怨民故曰務廣地者
荒(不修德政而務廣地荒之道)務廣德者強也(務崇節儉廣其德教強之)
(道也)荒國者無善政廣德者其下正(君德廣於上則兆庶正於)
(下也)廢一善則衆善衰賞一惡則衆惡多善者得
其祐惡者受其誅則國安而衆善到矣一令逆
者則百令失(君令一逆民不從故百令皆廢也)一惡施者則百
惡結(一惡得施則百惡結而相從也)故令施於順民惡加於凶
人(教令施於順化之民刑惡加於凶逆之人)則令行而不怨羣下附
親矣(教令當刑法値百姓悅之親附之也)
有淸白之志者不可以爵祿得(四皓是也)有守節之
志者不可以威刑脇(晏嬰季子是也)故明君求臣必視
其所以爲人者而致焉(視其爲人所執之志而求之也)致淸白
之士脩其禮(四皓亢志不屈於革命之主太子脩禮卑辭而降其節焉)致守
節之士脩其道(不可以非道屈也)而後士可致而名可
保(保猶全也)
聖王之用兵也非好樂之將以誅暴討亂夫以
義而誅不義若決江河而漑熒火臨不測而擠
欲墜其克之必也所以必優遊恬惔者何重傷
人物(兵者凶器戰者危事相殺傷之道故不果爲也)是天道也(天道樂生也)
夫人之有道者若魚之有水得水而生失水而
死(人失道而亡得道而存也)故君人者畏懼而不敢失道
賢聖內則邪臣外(舜擧皐陶湯擧伊尹不仁者遠矣隨會在朝則姦邪外奔)
(是)邪臣內則賢聖斃(惡來任而比干死無忌用而伍奢戮故曰斃)內
外失宜禍亂傳世(苟失內外之宜爲子孫之禍故曰傳世也)傷賢者
殃及三世蔽賢者身受其害進賢者德流子孫
(昔鮑叔進管仲以身下之子孫世祿於齊有封邑者十餘世常爲名大夫故曰德流子孫也)
妬賢者名不全(昔龐涓妬孫臏身死於白木故曰名不全也)故君子
急於求賢而美名章矣
利一害百民去城郭利一害萬國乃思散去一
利百民乃慕澤(慕思君之恩澤也)去一利萬政乃不亂
(刑以止刑殺以止殺政得其所亂無由生也)
新語陸賈
夫居高者自處不可以不安履危者任杖不可
以不固自處不安則墜任杖不固則仆是以聖
人居高處上則以仁義爲巢乘危履傾則以聖
賢爲杖故高而不墜危而不仆昔者堯以仁義
爲巢舜以稷契爲杖故高而益安動而益固處
宴安之臺承克讓之塗德配天地光被八極功
垂於無窮名傳於不朽蓋自處得其巢任杖得
其人也秦以刑罰爲巢故有覆巢破卵之患以
李斯趙高爲杖故有頓仆跌傷之禍何者所任
者非也故杖聖者帝杖賢者王杖仁者覇杖智
者強杖讒者滅杖賊者亡詩云讒人罔極交亂
四國衆邪合心以傾一君國危民失不亦宜乎
道莫大於無爲行莫大於謹敬何以言之昔舜
治天下也彈五絃之琴歌南風之詩寂若無治
國之意漠若無憂天下之心然而天下大治故
無爲者乃有爲者也秦始皇設刑法爲車裂之
誅築長城以備胡越蒙恬討亂於外李斯治法
於內事愈煩下愈亂法愈衆姦愈縱秦非不欲
治也然失之者擧措大衆刑罰大極故也
君子尚寬舒以襃其身行身中和以致疏遠民
畏其威而從其化懷其德而歸其境美其治而
不敢違其政民不罸而畏不賞而勸漸漬於道
德而被中和之所致也
夫法令所以誅暴也故曾閔之孝夷齊之廉此
寧畏法教而爲之者哉故堯舜之民可比屋而
封桀紂之民可比屋而誅何者化使其然也故
近河之地濕而近山之木長者以類相及也高
山出雲丘阜生氣四瀆東流百川無西行者小
象大而少從多也
夫南面之君乃百姓之所取法則者也擧措動
作不可以失法度故上之化下由風之靡草也
王者尚武於朝則農夫繕甲兵於田故君子之
御下也民奢應之以儉驕淫者統之以理未有
上仁而下賊讓行而爭路者也故孔子曰移風
易俗豈家令人視之哉亦取之於身而巳矣衆
口毀譽浮石沈木羣邪相抑以直爲曲以白爲
黑曲直之異形白黑之殊色天下之易見也然
而目繆心惑者衆邪誤之
秦二世之時趙高駕鹿而從行王曰丞相何爲
駕鹿高曰馬也於是乃問羣臣羣臣半言馬半
言鹿當此時秦王不敢信其直目而從邪臣之
言鹿與馬之異形乃衆人之所知也然不能别
其是非況於闇昧之事乎
人有與曾子同姓名者殺人有人告曾子母曰
參乃殺人母方織如故有頃人復告之若是者三
曾子母投杼踰垣而去夫流言之並至衆人之
所是非雖賢智不敢自畢況凡人乎
質美者以通爲貴才良者以顯爲大楩梓豫章
天下之名木也生深山之中谿谷之旁立則爲
衆木之珍仆則爲世用因江河之道而達于京
師因斧斤之功得舒其文色上則備帝王御物
下則賜公卿庶賤而得以備器械及其戾於山
陵之阻隔於九派之間仆於塊磥之津頓於窈
窕之谿廣者無舟車之道狹者無徒步之蹊知
者所不見見者所不知當斯之時尚不如道傍
之枯楊生於大都之廣地近於大匠之名工材
器制斷規矩度量賢者補朽短者接長大者治
樽小者治觴彼則枯槁而遠弃此則爲宗廟之
瑚璉者通與不通也人亦猶此
夫窮澤之民據犂接耜之士或懷不羈之能有
禹皐陶之美然身不容於世無紹介通之者也
公卿之子弟貴戚之黨友雖無過人之能然身
在尊重之處輔之者強而飾之衆也
夫欲富國強威闢地服遠者必得之於民欲建
功興譽垂名烈流榮華者必取之於身故據千
乘之衆持百姓之命苞山澤之饒主士衆之力
而功不存乎身名不顯於世者統理之非也
天地之性萬物之類懷德者衆歸之恃刑者民
畏之歸之則充其側畏之則去其城故設刑者
不厭輕爲德者不厭重行罰不患薄布賞不患
厚所以親近而致遠也夫刑重者則心煩事衆
者則身勞心煩者則刑罰縱橫而無所立身勞
者則百端廻邪而無所就是以君子之爲治也
混然無事寂然無聲官府若無人亭落若無吏
郵無夜行之卒鄕無夜召之征犬不夜吠雞不
夜鳴耆老甘味於堂丁男耕芸於野在朝忠於
君在家孝於親於是雖不言而信誠不怒而威
行豈待堅甲利兵深牢刻令朝夕切切而後行
哉
昔者晉厲齊莊楚靈宋襄乘大國之權杖衆民
之威軍師橫出凌鑠諸侯外驕敵國內刻百姓
隣國之讎結於外羣臣之怨積於內而欲建金
石之統繼不絕之世豈不難哉故宋襄死於泓
之戰三君殺於臣之手皆輕師尚威以致於斯
故春秋重而書之嗟嘆而傷之三君強其威而
失其國急其刑而自賊斯乃去事之戒來事之
師也
魯莊公一年之中以三時興築作之役規虞山
林草澤之利與民爭田漁薪採之饒刻桷丹楹
眩矅靡麗收民十二之稅不足以供邪曲之欲
繕不足好以快婦人之目財盡於驕淫力疲於
不急上困於用下饑於食於是爲齊衛陳宋所
伐賢臣出邪臣亂子般殺魯國危也故爲威不
強還自亡立法不明還自傷莊公之謂也
治以道德爲上行以仁義爲本故尊於位而無
德者絀富於財而無義者刑賤而好道者尊貧
而有義者榮夫酒池可以運舟糟丘可以遠望
豈貧於財哉統四海之權主九州之衆豈弱於
武力哉然功不能自存而威不能自守非貧弱
也乃道德不存乎身仁義不加於下也故察於
利而惛於道者衆之所謀也果於力而寡於義
者兵之所圖也君子篤於義而薄於利敏於行
而愼於言所廣功德也故曰不義而富且貴於
我如浮雲夫懷璧玉要環珮服名寶藏珍怪玉
斗酌酒金罍刻鏤所以夸小人之目者也高臺
百仞金城文畫所以疲百姓之力者也故聖人
卑宮室而高道德惡衣服而勤仁義不損其行
以好其容不虧其德以飾其身國不興不事之
功家不藏不用之器所以稀力役而省貢獻也
璧玉珠璣不御於上則玩好之物弃於下琱琢
刻畫之類不納於君則淫伎曲巧絕於下夫釋
農桑之事入山海採珠璣捕豹翠消筋力散布
帛以極耳目之好快淫侈之心豈不謬哉
君明於德可以及於遠臣篤於義可以至於大
何以言之昔湯以七十里之封升帝王之位周
公自立三公之官比德於五帝三王斯乃口出
善言身行善道之所致也故安危之效吉凶之
符壹出於身存亡之道成敗之事一起於善行
堯舜不易日月而興桀紂不易星辰而亡天道
不改而人道易也
夫持天地之政操四海之綱屈申不可以失法
動作不可以離度謬誤出口則亂及萬里之外
何況刑無罪於獄而誅無辜於市哉故世衰道
失非天之所爲也乃君國者有以取之惡政生
惡氣惡氣生灾異螟蟲之類隨氣而生虹蜺之
屬因政而見治道失於下則天文變於上惡政
流於民則螟蟲生於野
夫善道存乎心無遠而不至也惡行著乎已無
近而不去也周公躬行禮義郊祀后稷越裳奉
貢而至麟鳳白雉草澤而應殷紂無道微子弃
骨肉而亡行善者則百姓悅行惡者則子孫怨
是以明者可以致遠否者以失近
夫長於變者不可窮以詐通於道者不可驚以
怪審於辭者不可惑以言遠於義者不可動以
利是以君子博思而廣聽進退順法動作合度
聞見欲衆而採擇欲謹學問欲博而行已欲敦
見邪而知其直見華而知其實目不淫於炫燿
之色耳不亂於阿諛之辭雖利之以齊魯之富
而志不移談之以王喬赤松之壽而行不易然
後能壹其道而定其操致其事而立其功也凡
人則不然目放於富貴之榮耳亂於不死之道
故多弃其所長而求其所短不得其所無而失
其所有是以吳王夫差知艾陵之可以取勝而
不知擕李之可以破亡也故事或見可利而喪
萬機取壹福而致百禍聖人因變而立功由異
而致太平堯舜承蚩尤之失而思欽明之道君
子見惡於外則知變於內矣今之爲君者則不
然治不以五帝之術則曰今之世不可以道治
也爲臣者不師稷契則曰今之民不可以仁義
正也爲子者不執曾閔之質朝夕不休而曰家
人不和也學者不操回賜之精晝夜不懈而曰
世所不行也自人君至於庶人未有不法聖道
而師賢者也易曰豐其屋蔀其家窺其戶閴其
無人無人者非無人也言無聖賢以治之也故
仁者在位而仁人來義者在朝而義士至是以
墨子之門多勇士仲尼之門多道德文王之朝
多賢良秦王之庭多不詳故善者必有所主而
至惡者必有所因而來夫善惡不空作禍福不
濫生唯心之所向志之所行而巳矣
賈子賈誼
梁嘗有疑獄羣臣半以爲當罪半以爲無罪梁
王曰陶之朱叟以布衣而富侔國是必有奇智
乃召朱公而問之朱公曰臣鄙民也不知當獄
雖然臣之家有二白璧其色相如也其徑相如
也其澤相如也然其價一者千金一者五百金
王曰徑與色澤皆相如也一者千金一者五百
金何也朱公曰側而視之其一者厚倍之是以
千金梁王曰善故獄疑則從去賞疑則從與梁
國大悅墻薄亟壞繒薄亟裂器薄亟毀酒薄亟
酸夫薄而可以曠日持久者殆未有也故有國
畜民施政教者臣竊以爲厚之而可耳
楚惠王食寒𦵔而得蛭因遂吞之腹有疾而不
能食令尹入問曰王安得此疾也王曰我食寒
𦵔而得蛭念譴之而不行其罪是法廢而威不
立也譴而行其誅則脆嘗監食者法皆當死心
又不忍也故吾恐蛭之見也因遂吞之令尹避
席再拜而賀曰臣聞天道無親唯德是輔王有
仁德天之所奉也病不爲傷是昔也惠王之後
而蛭出心腹之積皆愈
鄒穆公食不衆味衣不雜采自刻以廣民親賢
以定國親民猶子臣下順從若手之投心也故
以鄒之細魯衛不敢輕齊楚不能脇穆公死鄒
之百姓若失慈父四境之隣於鄒者士民向方
而道哭琴瑟無音期年而後始復故愛出者愛
反福往者福來
宋康王之時有雀生鸇於城之陬使史占之曰
小而生大必覇天下康王大喜於是滅滕伐諸
侯取淮北之地乃愈自信欲覇之亟成射天笞
地斬社稷而焚之罵國老之諫者爲無頭之冠
以示有勇國人大駭齊王聞而伐之民散城不
守王乃逃而死故見祥而爲不可祥必爲禍
懷王問於賈君曰人之謂知道者爲先生何也
對曰此博號也大者在人主中者在卿大夫下
者在布衣之士乃其正名非爲先生也爲先醒
也彼世主未學道理則嘿然惛於得失不知治
亂存亡之所以然忙忙猶醉也而賢主者學問
不倦好道不厭慧然先達於道理矣故未治也
知所以治未亂也知所以亂未安也知所以安
未危也知所以危故昭然先寤乎所以存亡矣
故曰先醒譬猶俱醉而獨先發也故世主有先
醒者有後醒者有不醒者昔楚莊王與晉人戰
大克歸過申侯之邑申侯進飯日中而王不食
申侯請罪王喟然歎曰非子之罪也吾聞之曰
其君賢君也而又有師者王其君中君也而有
師者覇其君下君也而羣臣又莫若者亡今我
下君也而羣臣又莫若也吾聞之世不絕賢天
下有賢而我獨不得若吾生者何以食爲故莊
王戰服大國義從諸侯思得賢佐日中忘飯可
謂明君矣此之謂先寤所以存亡此先醒者也
昔宋昭公出亡至乎境喟然歎曰嗚呼吾知所
以亡失矣被服而立侍御者數百人無不曰吾
君聖者內外不聞吾過吾是以至此吾困宜矣
於是革心易行晝學道而昔講之二年而美聞
宋人迎而復之卒爲賢君謚爲昭公旣亡矣而
乃寤所以存亡此後醒者也昔者虢君驕恣自
伐諂諛親貴諫臣誅逐政治踳亂國人不服晉
師伐之虢君出走至於澤中曰吾渴而欲飲其
御乃進淸酒曰吾饑而欲食御進腵脯梁糗虢
君喜曰何給也御曰儲之久矣曰何故儲之對
曰爲君出亡而道饑渴也君曰子知寡人之亡
也對曰知之曰知之何不以諫對曰君好諂䛕
而惡至言臣願諫恐先亡虢君作色而怒御謝
曰臣之言過也君曰吾所以亡者誠何也其御
曰君不知也君之所亡者以大賢也虢君曰賢
人之所以存也乃亡何也對曰天下之君皆不
肖疾君之獨賢也故亡虢君喜笑曰嗟賢故若
是苦耶遂徒行而逃於山中饑倦枕御膝而臥
御以塊自代而去君遂餓死爲禽獸食此巳亡
矣猶不寤所以存亡此不醒者也
梁大夫有宋就者爲邊縣令與楚鄰界梁之邊
亭與楚之邊亭皆種瓜梁之邊亭劬力而數灌
其瓜瓜美楚人窳而希灌其瓜瓜惡楚令怒其
亭瓜之惡也楚亭惡梁亭之賢己因往夜竊搔
梁亭之瓜皆有華焦者矣宋就令人往竊爲楚
亭夜善灌其瓜其瓜日以美楚亭怪而察之則
乃梁亭也楚王聞之悅梁之陰讓也乃謝以重
幣而請交於梁王故梁楚之驩由宋就始語曰
轉敗而爲功因禍而爲福老子曰報怨以德此
之謂也
翟王使者之楚王欲夸之故饗客於章華之臺
上者三休乃至其上楚王曰翟國亦有此臺乎
使者對曰不翟窶國也惡見此臺翟王之自爲
室也堂高三尺萯葺弗剪采椽不刮然且翟王
猶以爲作之者大苦居之者大逸翟國惡見此
臺也楚王媿焉
王者官人有六等一曰師二曰友三曰大臣四
曰左右五曰侍御六曰厮役智足以爲原泉行
足以爲表儀問焉則應求焉則得入人之家足
以重人之家入人之國足以重人之國者謂之
師智足以爲礱厲行足以爲輔助明於進賢敢
於退不肖內相匡正外相揚美謂之友智足以
謀國事行足以爲民率仁足以合上下之驩國
有法則退而守之君有難則能死之職之所守
君不以阿私託者大臣也修身正行不怍於鄕
曲道路談說不怍於朝廷執戟居前能擧君之
失過不難以死持之者左右也不貪於財不淫
於色事君不敢有二心君有失過雖不能正諫
以死持之愁悴有憂色不勸聽從者侍御也柔
色傴僂唯諛之行唯言之聽以睚眦之間事君
者厮役也故與師爲國者帝與友爲國者王與
大臣爲國者覇與左右爲國者強與侍御爲國
者若存若亡與厮役爲國者亡可立而待
聞之於政民無不爲本也國以爲本君以爲本
吏以爲本故國以民爲安危君以民爲威侮吏
以民爲貴賤此之謂民無不爲本也民無不爲
命也國以爲命君以爲命吏以爲命故國以民
爲存亡君以民爲盲明吏以民爲賢不肖此之
謂民無不爲命也民無不爲功也故國以爲功
君以爲功吏以爲功故國以民爲興壞君以民
爲強弱吏以民爲能否此之謂民無不爲功也
故夫民者至賤而不可簡也至愚而不可欺也
故自古而至於今與民爲仇者有遲有速而民
必勝之矣道也者福之本也祥也者福之榮也
無道者必禍之本不祥者必失福之榮矣故行
而不緣道者其言也必不顧義矣故紂自謂天
王也而桀自謂天子也巳滅之後民以罵也以
此觀之則位不足以爲尊而號不足以爲榮矣
故君子之貴也士民貴之故謂之貴故君子之
富也士民樂之故謂之富故君子之貴也與民
以福故士民貴之故君子之富也與民以財故
士民樂之
君能爲善則吏必能爲善矣吏能爲善則民必
能爲善矣故民之不善吏之罪也吏之不善君
之過也嗚呼戒之戒之故夫士民者率之以道
然後士民道也率之以義然後士民義也率之
以忠然後士民忠也率之以信然後士民信也
故爲人君者出其令也其如聲士民學之其如
響曲折而從君其如影
渚澤有枯水而國無枯士矣故有不能求士之
君而無不可得之士故有不能治民之吏而無
不可治之人故君明而吏賢矣吏賢而民治矣
故見其民而知其君矣故君功見於選士吏功
見於治民王者有易政而無易國有易吏而無
易民故因是國也而爲安因是民也而爲治是
以湯以桀之亂民爲治武王以紂之北卒爲強
周武王問鬻子曰寡人願守而必存攻而必得
戰而必勝則吾爲此奈何鬻子對曰攻守戰勝
同道而和與嚴其備也故曰和可以守而嚴可
以守嚴不若和之固也和可以攻而嚴可以攻
嚴不若和之得也和可以戰而嚴可以戰嚴不
若和之勝也則唯由和而可也故諸侯發政施
令政平於人者謂之文政矣諸侯接士而使吏
禮恭於人者謂之文禮矣諸侯聽獄斷治刑仁
於人者謂之文誅矣故三文行於政立於治陳
於行其由此守而不存攻而不得戰而不勝者
自古而至於今未之嘗聞也今也君王欲守而
必存攻而必得戰而必勝則唯由此爲可也武
王曰受命矣
周成王曰寡人聞之聖在上位使民富且壽云
若夫富則可爲也壽則不在天乎鬻子對曰聖
人在上位則天下無軍兵之事民不私相殺則
民免於一死而得一生矣君積於道而吏積於
德而民積於用力故婦人爲其所衣丈夫爲其
所食則民無凍餓則民免於二死而得二生矣
君積於仁而吏積於愛而民積於財刑罸廢矣
而民無夭竭之誅則民免於三死而得三生矣
使民有時而用之有節則民無厲疾則民免於
四死而得四生矣興賢良以禁邪惡賢人必用
不肖人不作則民得其命矣故夫富且壽者聖
王之功也王曰受命矣
殷湯放桀武王殺紂此天下之所同聞也爲人
臣而放其君爲人下而殺其上天下之至逆也
而所以長有天下者以其爲天下開利除害以
義繼之也故聲名稱於天下而傳於後世以其
後世之隱其惡而揚其德美立其功烈而傳於
久遠故天下皆稱聖帝至治其道之也當矣
羣書治要卷第四十
