乾隆十四年十一月初七日奉
上諭邃古法物流𫝊有自者惟尊彝鼎鼐歷世恒遠良
以質堅而體厚不為燥濕所移剥蝕所損淵然之光
穆乎可見三代以上規模氣象故嗜古之士亟有取
焉宣和博古一圖播在藝苑繼之者有吕氏考古圖
而外此紀載寂寥豈非力能致之而弗能聚所見隘
而無足紀歟我朝
家法不事玩好民間鑒賞概弗之禁而殿廷陳列與夫内
府儲藏者未嘗不富朕於幾務晏閒間加品題夷考
舊圖多所未載因思古器顯晦有時及今不為之表
章載之簡牘考索者其奚取徵焉爰命尚書梁詩正
蔣溥汪由敦率同内廷翰林倣博古圖遺式精繪形
模備摹款識為西清古鑑一編以游藝之餘功寄鑒
古之遠思亦足稱昇平雅尚云特諭
