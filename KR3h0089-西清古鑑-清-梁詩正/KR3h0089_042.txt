西清古鑑卷三十九
鑑一
古鑑(御製題句)
漢
尚方鑑一(有銘)
尚方鑑二(有銘)
九子鑑一(有銘)
九子鑑二(有銘)
長生鑑一(有銘)
長生鑑二(有銘)
明光鑑一(有銘)
明光鑑二(有銘)
明光鑑三(有銘)
清白鑑一(有銘)
清白鑑二(有銘)
長宜子孫鑑一(有銘)
長宜子孫鑑二(有銘)
神人鑑(有銘)
青蓋鑑一(有銘)
青蓋鑑二(有銘)
四乳鑑一
四乳鑑二
四乳鑑三
八乳鑑一
八乳鑑二
徑七寸重三十九兩有半青綠遍滿上二寸許如圓光
獨晶瑩不可蝕即面文刻
御製題句七十七字後署乾隆御題下有會心不遠德
充符二璽鏡陰純素按軒轅氏於王屋山鑄鏡十二而
天中記謂舜臣尹夀鑄鏡周武王復有鏡銘則鏡之從
來遠矣此器班駁古異非漢唐以下所能彷彿亦不能
名其時代命之曰古鑑以冠於諸鑑之首
徑五寸一分重二十五兩背作十二乳間列地支十二
字外輪作八乳具十二屬花邊素鼻銘三十五字按丹
鉛摠錄鑑銘曰尚方作鑑真大巧上有仙人不知老渴
飲玉泉飢食棗夀如金石佳且好較此銘少浮游天下
遨四海一句博古圖尚方第二鑑銘詞亦小異考漢書
少府官屬有鉤盾尚方御府注尚方主作禁器物又通
典秦置尚方令漢因之銘詞尚方作蓋禁物又武帝時
公孫卿言仙人可見宜為館如緱氏城置棗脯蓋緣安
期生棗大如瓜之說銘言飢食棗皆漢代故事也
徑六寸五分重二十一兩有半背作十二乳間列地支
十二字外輪具龍鸞之象流雲邊素鼻銘四十二字按
西漢叢語李晦之一鏡背有八柱十二獸銘云尚方佳
貢大無傷左龍右虎辟牛羊朱鳥元武順陰陽子孫備
具居中央長保二親樂富昌與博古圖漢尚方第一鑑
銘詞並少巧工刻繢成文章一句餘文亦小異其云辟
牛羊者釋文誤也
徑四寸三分重一十一兩有半背具九龍子形花邊素
鼻銘十二字其四不可識按仇池筆記蘇軾於黃州得
一鏡以照人面覺微小今此鏡亦如此夢溪筆談云鑄
鏡者故令稍凸收人面令小則鏡雖小而能全納人面
其說為近之而軾謂是道家聚形之法未必然也
徑三寸七分重二十兩背作九龍子形素邊素鼻銘八
字可識者三字又外輪銘可識者十二字
徑五寸九分重二十二兩背作菱花形素邊素鼻銘四
十一字可識者三十八字近鼻銘四字曰光曰長生其
一不可識按此鏡迎日照之則背文透出夢溪筆談謂
世有透光鑑鑑背有銘以鑑承日光背文皆透在屋壁
上了了分明又雲烟過眼錄焦逹卿所蔵有透光鏡一
映日則背花俱見云云均與此合又古鏡記載侯生一
鏡亦如此
徑五寸八分重四十九兩背作菱花形中十二乳素邊
素鼻銘可識者七字與前一鑑文同背亦透光不甚分
明耳
徑三寸重五兩有半背作菱花形素邊素鼻銘可識者
十一字透光
徑四寸重九兩背作菱花形素邊素鼻銘二十六字
徑三寸九分重十兩背作菱花形内列十二乳素邊素
鼻銘二十四字
徑四寸五分重一十一兩有半背作菱花形中十二乳
素邊素鼻銘與博古圖所載有數字小異背文並透光
徑四寸四分重九兩背作菱花形中十二乳素邊素鼻
銘二十七字透光
徑四寸四分重一十三兩有半背作四乳間列四神形
素邊素鼻銘四字與博古圖所載同又續遺堅志載蔡
正甫一鏡文曰長宜子孫亦合
徑三寸三分重五兩十六銖背作菱花形素邊素鼻銘
四字
徑四寸三分重一十九兩背作十二乳間列地支十二
字外輪作八乳具十二屬花邊素鼻銘可識者二十二
字與博古圖神人鑑文略同曰上華山見神人如武帝
封禪見巨人跡又其時競言神仙故著於鏡者多如此
徑三寸五分重一十九兩有半背作四神形花邊素鼻
銘二十八字曰長保二親利孫子與博古圖十二辰第
一鑑語合
徑四寸七分重一十六兩背具蟠龍凡三素邊素鼻銘
如尚方第二鑑缺一句又數字小異又博古圖青蓋鑑
形製不類青蓋作鏡與前器語並同
徑三寸五分重七兩有半背作四乳間列瑞獸凡四花
邊素鼻無銘
徑五寸九分重二十三兩背作四乳間列龍文凡四素
邊素鼻無銘
徑五寸二分重一十七兩八銖背作四乳間列大小獸
形各四花邊素鼻無銘
徑四寸重十兩背作八乳間列鳥獸形各四花邊素鼻
無銘按博古圖有四神鑑六其第三鑑形製與此類
徑三寸七分重八兩背作八乳流雲邊素鼻無銘
西清古鑑卷三十九
