(臣)等於乾隆己巳冬奉
敇纂輯西清古鑑每一卷書成輒恭呈
點定閱二歲歲在辛未夏五月是編告竣奉
旨付剞劂氏(臣)等拜手稽首颺言於簡末曰古人制器
或以竹或以木或以陶其貴者以玉而金為最夀
顧秦人銷金之後三代物絶不復見其藏於土中
者猶未出故漢唐諸儒莫可得而攷鄭康成杜子
春孔穎逹諸賢非不貫穿六籍而目不經見其立
說悉無所依據如犧尊之制至魏時魯郡地中得
齊大夫公子尾送女器作犧牛形又晉永嘉中曹
嶷於青州齊景公冡中得二尊亦肖為牛象梁劉
杳始據此闢康成畫鳳凰尾之說則其他可類推
也後世陵谷遷移經五代六朝而後古器漸出於
叢祠廢瘞中好事者至鑿山沈淵以求之於是彝
鼎尊罍之屬往往表見於世顧宋初如聶崇義三
禮圖王洙禮器圖則並未嘗目覩而命名取義直
欲以己意揣摩於故紙堆中固宜其舛也宣和博
古圖則實有是器而為之圖與說然其中亦多有
考据失實者如文王鼎銘之魯公乃伯禽也而謂
之周公晉姜鼎銘之文侯乃文侯仇也而謂之文
公重耳漢定陶鼎銘之定陶乃定陶共王康也而
謂之趙共王恢王伯鼎銘曰王伯作寳鼎乃遽謂
王伯者王之伯父夫伯叔甥舅之邦在王稱之則
可豈有諸侯自名曰王之伯父者乎如高克尊謂
高克為周末衛文公時人而不知又有鄭之高克
見毛詩序與左傳至於立戈鼎之戈字釋其文以
為我之字从戈者敵物之我則又沿王安石之字
說而牽率附會加甚焉其分商周也每齗齗於一
二字以為斷夫十干之属古器多有之或以紀日
或以差第其器類後世之標舉甲乙商與周所同
也博古圖乃獨於立戈癸鼎謂是湯之父至癸則
其無徵更明甚今此所編纂雖託權輿於博古一
書而參互考訂則間折衷於歐陽修董逌黃伯思
張掄薛尚功諸人之論說要其指歸皆原始於書
傳更探討於形模色澤之間而世次先後固已昭
然可覩蓋兢兢乎不敢臆說以逞以是為闕疑傳
信云爾劉敞有言兑之戈和之弓離磬崇鼎三代
傳以為寳非賴其用也亦云上古而已矣洪邁之
言曰三代彝器其存至今者人皆寳為竒玩然自
春秋以來固重之矣經傳所記郜大鼎吳夀夢之
鼎莒之二方鼎齊之紀甗以及甲父之鼎襄鐘舒
鼎鞶劍皆鄭重書之又况壺尊簠簋角斝敦彝悉
宗廟享祀之用器以藏禮禮以辨義昔司馬遷作
孔子世家謂觀其車服禮器低徊留之不能去今
是書所錄上溯有殷下逮唐室至近者亦千有餘
年矣其器具在臚舉於圖可不謂之大觀者乎於
以上供
乙覽傳示來兹將三代以來名物象數咸犁然於心目
之中是稱先則古之儀型而非藝圃詞林之縟也
猗歟盛哉(臣)梁詩正(臣)蔣溥(臣)汪由敦(臣)嵇璜(臣)
觀保(臣)裘曰修(臣)董邦逹(臣)金德瑛(臣)王際華(臣)
錢維城(臣)于敏中謹跋
西清古鑑卷四十
