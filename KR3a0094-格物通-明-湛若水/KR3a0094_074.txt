格物通卷七十四明湛若水撰
任將下
班固白虎通曰大夫將兵必不御者欲盛其威使士卒
一意繋心也故但聞將軍令不聞君命也
臣若水通曰將權惟其重而已將將惟其賢而已蓋
必將大夫所以尚賢也不御盛威所以重其權也權
重故士卒一心是故聞將命不聞君命所以一其心
也心一則無敵於天下矣武王曰受有臣億萬惟億
萬心予有臣三千惟一心其斯之謂乎雖然使之一
心於將者乃所以一心於君也後之人君必求一心
之將以專任之而勿疑哉
陸贄告德宗曰凡欲選任將帥必先考察行能然後指
以所授之方語以所委之事令其自揣可否自陳規模
須某色甲兵籍某人參佐要若干士馬用若干資糧某
處置營某時成績始終要領悉俾經綸於是觀其計謀
校其聲實若謂材無足取言不可行則當退之於初不
宜貽慮於其後也若謂志氣足任方略可施則當要之
於終不宜掣肘於其間也是以古之遣將帥者君親推
轂而命之曰自閫以外將軍裁之又賜鈇鉞示令專斷
故軍容不入國國容不入軍將在軍君命有所不受誠
謂機宜不可以遠決號令不可以兩從未有委任不專
而望其克敵之功者也自頃邊軍去就裁决多出宸衷
選置戎臣先求易制多其部以分其力輕其任以弱其
心雖有所懲亦無所失遂令分閫責成之義廢死綏任
咎之意衰
臣若水通曰古之將將之道始焉擇之精既焉任之
專夫選惟精則我之志不疑任惟專則彼之權不撓
不然上失其所以待將之道下無以盡其為將之才
而衞内捍外之功不可冀矣唐之中葉回紇吐蕃出
沒無常有一子儀幸而成功猶未能以盡用也况其
他乎若德宗猜疑之心固非任將之道也矧有權臣
如延齡在内而大將能立功矣乎其能免乎是故咫
尺長安而不得見李懷光始有負功而叛者矣嗚呼
此固陸贄拳拳之意也
宋高宗紹興十一年十二月秦檜殺故少保樞密副使
武昌公岳飛飛事親孝家無姬待吳玠素服飛願與交
驩飾名姝遺之飛曰主上宵旰豈大將安樂時邪却不
受玠益敬服帝欲為飛營第飛辭曰金國未滅何以家
為或謂天下何時太平飛曰文臣不愛錢武臣不惜死
天下太平矣
臣若水通曰岳飛者所謂才德無全文武具備者也
故一鼓而破楊么使遂長驅而北則中原可復矣而
秦檜殺之遺千載無窮之恨也飛之被殺固飛之不
幸乃亦宋室之不幸也檜之殺飛固檜之罪亦高宗
之罪也使高宗剛明獨斷察檜之奸而必去之知飛
之忠而專任之則故物可計日而克復也不幸而至
於斯非天乎或曰古之制將在軍君命有所不受飛
初為將必有命辭也為飛者知奸臣之誤國而必將
害己引命將之制拜表陳情而不受召必長驅收復
中原然後歸而請罪則宋之祚未必絶也宗廟未必
不血食也北寇未必亂中國而遺千載所無之禍也
臣謂此亦一說矣然飛事親孝故事君忠豈忍為是
哉
宋儒程頥上河東帥書云自古乘塞禦敵必用驍猛招
徠撫養多在儒將
臣若水通曰後世學絶士無文武全才然必有豪傑
之士出乎其間也人君苟得將之儒者而用之則招
徠撫養有道皆自其學問心得中來也故升陑之師
必在一德之賢矣舍儒將則不可程頥之言豈非真
見哉
華陽范祖禹曰昔周宣王任賢使能吉甫征伐於外而
王之所與處者張仲孝友也夫使文武之臣征伐而左
右前後得正良之士善其君心則讒言不至而忠謀見
用此所以能成功也苟使憸邪之人從中制之則雖吉
甫無以成其功宣王能復文武之業以致中興者内順
治而外威嚴也
臣若水通曰將之無成功者必將非其人也將得其
人矣而又無成功者相之不賢也内外之不一也故
有吉甫於外必有張仲於内然後可成中興之功内
外一德一心而功不成者未之有也雖然亦本於宣
王之心之賢爾惟君之賢而後能擇相能擇相而後
能用將不然則秦檜在内雖有岳飛之賢將非但不
能用爾殺身敗國之禍至矣可不戒哉
楊時上欽宗䟽其略曰臣嘗論姚古逗遛當以軍法從
事久未蒙施行今太原圍閉累月危急甚矣訪聞大兵
尚在威勝軍無一人一騎入太原境者惟范瓊不受姚
古節制獨能引兵稍前則諸將逗遛古實為之也奈何
惜姚古不誅坐視要重之地而不救乎
臣若水通曰語云小不忍則亂大謀時之論姚古是
矣姚古知逗遛在軍法所必誅所以然者忍爾欽宗
知姚古之不誅則人不效死是無太原重地也所以
不行誅者亦忍爾自古之興亡多矣而未有如宋之
惨者忍爾如人之患毒疽與命關者也潰之則痛而
可生不潰之則忍而必死宋以禮義而興宜多歴年
然都汴則立國已弱當盛之時北遷關中則猶可延
祚而不能者忍爾北寇漸處中國而不去及其盛而
各據而不能決戰乃南遷而都杭又忍而不決戰主
和議岳飛諸賢且受禍焉是又不忍又遷閩遷廣隱
忍以死其禍毒矣如疽之大潰而不可救以死自古
亡天下未有如是之慘者也噫可以為萬世戒矣
楊時擇將劄子有云宜令兩制而上各舉所知堪為將
帥者有智勇足以敵愾待暴久沉下僚未為世用者令
監司郡守皆得以名聞或自負材武不為人知者亦使
得自陳詢事考言有可採者不次用之則鼓刀販繒之
傑必有為時而出者未嘗求之不可謂天下之廣咸無
其人焉此尤宜留意也
臣若水通曰知人惟難而知將材者為尤難夫以趙
括讀父書而人莫能難之及將兵而致敗則將材可
以易知乎楊時請令兩制而上各以沉於下僚者上
聞是欲嘗試之事也又令自負材武而人不知者得
自陳是欲自審於己也二者無遺策矣雖然唐虞任
官總言九德至於徂征有苖乃勤儉之禹也將才之
選豈在他求哉
西山真德秀曰古之用武者不急於治兵而急於擇將
將之勇怯兵實係焉故天下無必勝之兵而有不可敗
之將
臣若水通曰將也者三軍之司命也兵非可必勝者
也全兵固守以活三軍之命者將之能也故兵以十
全為上知其可戰不可戰而已此理勢之可必者也
人君之於將求得如是之人而任之則萬全常勝之
勢可保矣
國朝乙巳春太祖御奉天門與劉基論用兵謂基曰克
敵在兵而制兵在將兵無節制則將不任將非其人則
兵必敗是以兩軍之間决死生成敗之際有精兵不如
良將基對曰臣荷聖上厚恩得侍左右每觀廟筭初謂
未必皆然及至摧鋒破敵動若神明臣由是知任將在
上將之勝不若主之勝也然臣觀陛下常不拘古法而
勝此尤所難也乃謂之曰兵者謀也因敵制勝豈必泥
於古哉朕常親矢石觀戰陣之事闔闢竒正頃刻變化
猶風雲之無常勢要在通其變爾亦何暇論古法邪
臣若水通曰後世之談兵者不過坐作進退之節擊
刺攻守之宜此其迹也臣恐探本之論不如是也何
者克敵在兵制兵在將而任將則在君也是故明君
慎擇其將而已矣將其賢也則呼吸之間變態百出
如疾風之飄忽如迅雷之過耳用正用竒如鬼神之
莫測安用夫六韜三略之舊哉韜略者無乃講於平
時以開發吾之聰明者爾聪明在我則視聽随寓而
用豈可定哉聖祖諭劉基之言可謂不泥於迹而獨
能用其神者矣
乙巳八月太祖皇帝命中書左相國徐逹為大將軍平
章常遇春為副將軍帥師二十萬伐張士誠集將佐諭
之曰自大亂以來豪傑並起所在割據稱名號者不可
勝數江南亂䧺西有陳友諒東有張士誠皆連地千里
擁衆數十萬吾介乎二人之間相與抗者十餘年觀二
人所為其志豈在於民不過貪富貴聚淵藪劫奪寇攘
而已友諒敗滅獨士誠據有浙西北連兩淮恃其彊力
數侵吳之疆埸頼諸將連歲征討克取兩淮之地今惟
浙西姑蘇諸郡未下故命卿等討之卿等宜戒飭士卒
毋肆虜掠毋妄殺戮毋發邱壠毋毁廬舍聞張士誠母
葬姑蘇城外慎勿侵毁其墓汝等毋忘吾言諸將帥務
在輯睦勿縱左右欺凌軍士凡為將之功必資士卒善
撫恤之大抵克敵者必以成功為效樹德者必以廣恩
為務卿等勉之諸將皆再拜受命
臣若水通曰孟子之於梁襄王既告以定於一又告
以不嗜殺人者能一之觀皇祖命將出師以妄殺為
戒其古之聰明睿智神武而不殺者乎其平一天下
宜矣聖諭曰克敵者以成功為效樹德者以廣恩為
務群䧺劫寇戡定禍亂非所謂克敵乎曰毋發邱壠
毋毁廬墓務在輯睦非所謂樹德乎克敵者義也樹
德者仁也以仁義之師為弔伐之舉此所以不嗜殺
而除民虐應天命而一天下也歟
吳元年十月命徐逹為征虜大將軍常遇春為征虜副
將軍率甲士二十五萬由長淮入大河北取中原謂逹
曰閫外之事汝實任之茲行必自山東次第進取山東
古云十二山河之地師行之際須嚴部伍明分數一衆
心審進退之機適通變之宜使戰必勝攻必取我虚而
彼實則避之我實而彼虚則擊之將者三軍之司命立
威者勝任勢者強威立則士用命勢重則敵不敢犯吾
嘗與諸豪傑並驅觀其取敗者未有不由威不立而勢
輕也汝其慎之
臣若水通曰此我聖祖諭徐逹常遇春北征中原之
言其要在於識虚實其道在於壯威勢而已進退之
機變通之宜所以運用乎此者爾此誠萬世將帥决
勝萬全之術也後之為將者不可不取法於斯焉
洪武三年六月以大都督府都督僉事張温兼陜西行
都督府僉事温先從大將軍攻蘭州有功及是入謝太
祖諭之曰蘭州之捷可謂竒功夫將帥之道有功不伐
則功益顯恃功驕恣則名益隳故仁者不矜其功而智
者克成其名仁智兼全所向無敵若乏仁義雖有勇士
百萬不足恃也古者仁智之將撫摩安輯見情逹變坐
而制勝以樹勲立名於當時者國家莫不倚重之功名
始終萬古不朽其悍驕恣横之人雖能成功卒至敗亡
者蓋勇有餘而仁智不足也古稱高而不危滿而不溢
又曰功蓋天下守之以謙爾能守此為戒則可以長保
富貴矣
臣若水通曰書云臣罔以寵利居成功夫功名之際
難於保終也才有餘而德不足者鮮有不敗矣是故
仁智也者保其位者也我太祖高皇帝之諭張温而
及於此焉實將帥保功名之藥石也後之為人臣者
固當自保其終而為人君者亦當保臣之終焉
洪武六年上以大將軍徐逹等久出師遣使齎勑諭之
曰凡賢人君子不以勤怠異其始終不以富貴忘其艱
難卿等與朕平定天下勲業已成而𤨏𤨏殘寇不能盡
討致連年出師勞民擾衆孰任其咎朕姑為爾言之今
駐師去處皆有房宇妻妾身雖在外實同家居一也肥
馬輕裘縱意馳騁不知下人饑寒之憂二也燕樂玩愒
因循苟且不能謀事三也軍士連年暴露披堅執銳朝
夕不息意圖决勝爾又失算卒無成功四也昔田單攻
狄久之不下問計於魯仲連仲連曰將軍在即墨時飲
食起居與士卒同身先於士所以獲生而取勝今將軍
東有夜邑之奉西有淄上之娛黃金横帶馳騁於淄澠
之間有生之樂無死之心所以不勝也卿等皆起布衣
一旦至此遂忘昔日之艱難豈不犯仲連之誚乎卿等
宜益懋其功以副朕懷
臣若水通曰丹書之戒敬勝怠者吉怠勝敬者滅臣
謂敬者天理之公怠者人欲之私公私係於一念之
微爾惟能敬則有憂勤惕厲之心而無怠惰荒寧之
氣功以之崇業以之廣何所為而不成也皇祖與大
將軍諸臣平定天下勲業已成而殘寇尚未盡討譬
之為山九仞而功虧一簣也所以然者敬於始而怠
於終爾皇祖責以四失起病之藥石也所以作其敬
儆其怠御將之道至矣詩曰執競武王無競惟烈我
皇祖以之
洪武十七年二月庚戌上與翰林院侍講學士李翀等
論武事翀曰用兵重在任將上曰任將之道固重然必
任之專信之篤而後可以成功昔齊用司馬穣苴魏用
樂羊可謂任之專信之篤故皆有功若唐肅宗用魚朝
恩憲宗用吐突承瓘為監軍使諸將掣肘以致敗事者
惟任將不專信之不篤故也翀曰惟陛下聖明深知此
失上曰將必擇有識有謀有仁有勇者有識能察幾於
未形有謀能制勝於未動有仁能得士心有勇能摧堅
破銳兼是四者庶可成功然亦在人君任之何如爾
臣若水通曰御將之道有二曰專任曰篤信而已為
將之道有四曰識曰謀曰仁曰勇而已為將之道在
乎臣而御將之道在乎君此皇祖之見萬世不易之
論也若非有善御之君則雖有識謀仁勇之將車載
斗量不能用也仰惟聖明銳意文德不忘武備必修
古遣將之法專閫外之制則可謂任之專矣遠讒間
之口安展布之心則可謂信之篤矣能斯二者則穰
苴樂羊豈無復見於今乎
洪武二十四年十一月丙申宋國公馮勝凉國公藍玉
等遣使入奏請勒兵廵邊就討西蕃之未附者上遣使
報之曰朕觀天象未利征討慎勿輕舉爾勝及左副將
軍傅友德宜還京師玉率諸將駐陜西訓練士馬且多
市馬為武備待其有釁而後取之朕當有後命也
臣若水通曰兵者所以行征伐也征也者所以討人
之不正也此我聖祖所謂待其有釁而後取之者也
無釁而動是謂貪兵不但戕民之生抑以害民之財
先王耀德不觀兵蓋以此爾我聖祖養靜待動之說
誠得聖人用兵之道矣兵不濫用則食之者寡而君
民之財足矣人君苟不體認於一念之間防乎欲以
存乎理其不玩兵而害財者幾希矣
洪武三十年正月命長興侯耿炳文為總兵官武定侯
郭英為副征陜西及甘肅選精銳步騎廵西北邊以備
邊寇上諭之曰帝王之治天下務安民也今海内無虞
民固安矣然邊境之備不可廢弛爾其竭力以副朕心
凡有寇盗即殄滅之俾邊民樂業則余汝嘉
臣若水通曰邦頼民以守民頼兵以衞兵雖所以安
民亦或至於害民也我皇祖安不忘危治不忘亂以
義用兵以仁存心及命將備邊乃拳拳以弭盗安民
為誡此邦本之所以固而天命之所以永也若秦皇
黷武以至危亡漢武窮兵不免虚耗亦獨何哉
國朝凡軍器專設軍器局軍裝設針工局鞍轡設鞍轡
局掌管時常整點若有缺少随即行下本局計料委官
監督定立工程如法造完進納内帑遇有關支奏聞支
給其外藩府州縣呈稟成造具奏行下依式造完支撥
若各處有司歲造之數起解到部辨驗堪中送庫交收
有不堪者坐監造者以罪其各邊軍器弓有二等曰二
意角弓曰交阯弓鎗有二等曰魚肚鎗曰蘆葉鎗刀之
制有馬軍鴈翎刀步軍腰刀將軍刀凡三等又有馬軍
久黑漆䤞子箭紅油圑牌等器械若夫甲胄則有水磨
頭盔水磨鎖子護項頭盔紅漆齊腰甲水磨齊腰剛甲
水磨柳葉剛甲水銀摩挲長身甲併鎗馬赤甲之類
臣若水通曰此國朝軍器之制也夫征伐以將卒為
先將卒以器械為命一有不備備而不美雖有良將
勇兵亦無如之何矣是故我朝於軍器極加意焉然
歲久而事弊生器械不備備而不美者多矣何以壯士
氣哉書曰詰爾戎兵又曰惟事事乃其有備有備無
患在今日所宜戒飭焉者也
格物通卷七十四
