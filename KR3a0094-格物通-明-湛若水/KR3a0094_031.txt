格物通卷三十一明湛若水撰
謹妃匹下
漢光武建武二年帝以隂貴人雅性寬仁欲立以為后
貴人以郭貴人有子終不肯當六月戊戌立貴人郭氏
為皇后十七年郭后寵衰數懷怨懟上怒之冬十月辛
巳廢皇后郭氏立貴人隂氏為后
臣若水通曰傳曰並后匹嫡兩政耦國亂之本也以
光武之英睿聰明既后郭氏又后隂氏正始之道無
足取者然卒能光復舊物益隆炎祚皆才足以倖致
之無修身齊家之道故不足化成天下爾人君欲修
身正家以平天下者尚戒之哉
漢明帝永平三年春二月甲子立貴人馬氏為皇后皇
子炟為太子后援之女也德冠後宫既正位宫闈愈自
謙肅好讀書常衣大練裙不加緣朔望諸姬主朝請望
見后袍衣疎麄以為綺縠就視乃笑后曰此繒特宜染
色故用之爾羣臣奏事有難平者帝數以試后后輙分
解趣理各得其情然未嘗以家私干政事帝由是寵敬
始終無衰焉
臣若水通曰明德馬后出於勲賢之家德冠宫闈愈
自謙肅顯宗自貴人立之以母儀天下宜也易曰王
假有家交相愛也顯宗之於馬后其庶幾乎後之人
君擇后以色而不以德往往不出於勲賢之族而出
於微寒之家及奢侈貪妬而失天下之儀表者亦惑
矣哉
漢章帝建初二年十二月帝納竇勲女為貴人有寵三
年三月癸巳立貴人竇氏爲皇后
臣若水通曰后以配君德也章帝立竇氏為后初未
聞賢德之稱特以寵愛立爾及寵之過卒使易太子
殺貴人必有以致之矣帝稱治從寬厚由是言之寬
亦甚矣曾是以為厚乎後之端本善則者宜知所鑒
漢和帝永元十四年鄧禹子訓有女曰綏性孝友好書
傳常晝修婦業暮誦經典家人號曰諸生後選入宫爲
貴人恭肅小心動有法度承事隂后接撫同列嘗克已
以下之雖宫人隸役皆加恩借每有燕會諸姬競自修
飾貴人獨尚質素其衣有與隂后同色者即時解易若
並時進見則不敢正坐離立行則僂身自卑帝每有所
問嘗逡廵後對不敢先后言隂后短小舉措時失儀左
右掩口而笑貴人獨愴然不樂為之隠諱若已之失帝
知貴人勞心曲體嘆曰修德之勞乃如是乎後隂后寵
衰貴人每當御見輙辭以疾時帝數失皇子貴人憂繼
嗣不廣數選進才人以傳帝意隂后見貴人德稱日盛
深疾之帝嘗寢病危甚隂后密言我得意不令鄧氏復
有遺類貴人聞之流涕即欲飲藥宫人趙玉者固禁止
之因詐言上疾已愈乃止明日上果瘳及隂后之廢貴
人請救不能得帝欲以貴人爲皇后貴人愈稱疾篤深
自閉絶冬十月辛卯詔立貴人鄧氏爲皇后后辭讓不
得已然後即位郡國貢獻悉令禁絶歲時但供紙墨而
已帝每欲官爵鄧氏后輙哀請謙讓故兄隲終帝世不
過虎賁中郎將
臣若水通曰鄧后盛德嘉言多載史傳人皆知其賢
明可以爲后妃之法矣然史氏於元興元年書曰太
后臨朝延平元年書曰太后猶臨朝且於水旱之災
夷盗之害杜根上書還政之怒不一書則其所以爲
賢明之累者亦多矣君子之論於明德馬后之賢皆
以爲學問讀書之故鄧后讀書而不免於賢明之累
奚以讀書爲哉吁同一讀書也一則爲兩都賢后之
最一則為平生賢明之累后妃之有志於講學者請
觀於二后尤當以心性為本焉
漢安帝元初二年夏四月丙午立貴人滎陽閻氏為皇
后后性妬忌後宫李氏生皇子保后鴆殺李氏
臣若水通曰人君之治先端其本正其始而已矣閻
后之妬忌猶在七去而立之是不能正始端本矣及
其鴆殺太子之母而安帝柔闇莫之能究是不能為
若夫而三綱不立矣嗚呼其本亂而末治者否也哀
哉
漢桓帝建和元年八月乙未立皇后梁氏延熹二年六
月皇后恃姊兄蔭埶恣極奢靡兼倍前世專寵妬忌
六宫莫得進見及太后崩恩寵頓衰后既無嗣每宫
人孕育鮮得全者帝雖廹畏梁冀不敢譴怒然進御
轉希后益憂恚
臣若水通曰能正始必能正終故古之帝王后妃必
以德所以正始也桓帝之后順烈后女弟所謂以親
進而非以德者也何有正始之道太后秉政而梁冀
專權后獨得寵后既無子潜懷怨忌宫人孕育鮮全
及冀誅而廢為貴人則亦豈非進之不能正始而不
克保厥終乎
晉武帝泰始七年侍中尚書令車騎將軍賈充自文帝
時寵任用事帝之為太子充頗有力故益有寵於帝充
巧謟與荀顗荀勖馮紞相為黨友朝野惡之帝以充都
督秦凉二州諸軍事將之鎮公卿餞於夕陽亭充私問
計於荀勖勖曰是行也辭之實難獨有結婚太子可不
辭而自留矣勖請言之因謂馮紞曰賈公遠出吾等失
埶太子婚尚未定何不勸帝納賈公之女乎紞亦然之
初帝將納衛瓘女為太子妃充妻郭槐賂楊后左右使
后說帝求納其女帝曰衛公女有五可賈公女有五不
可衛氏種賢而多子美而長白賈氏種妬而少子醜而
短黑后固以為請顗勖紞皆稱充女絶美且有才德帝
遂從之留充復居舊任
臣若水通曰晉武辨二氏之女明矣而卒不能遂已
之志者何哉邪佞蔽之也后賈充之女所謂以邪佞
進者也豈復有正始之道乎宋儒真德秀曰妃立而
晉室之亂萌邵雍以為禍在夕陽亭之一語而不在
石勒長嘯上東門之時然則正始之道豈可忽哉
晉元帝大興元年漢主聰以中常侍王沈養女立后尚
書令王鑒中書監崔懿之中書令曹恂諫曰臣聞王者
立后比德乾坤生承宗廟没配后土必擇世德名宗幽
閒令淑乃副四海之望稱神祇之心孝成帝以趙飛燕
爲后使繼嗣絶滅社稷為墟此前鑒也自麟嘉以來中
宫之位不以德舉借使沈之女弟刑餘小醜猶不可以
塵汚椒房况其家婢耶六宫妃嬪皆公子公孫柰何一
旦以婢主之臣恐非國家之福也
臣若水通曰王鑒等之言得古帝王立后之禮意矣
劉聰立婢於中宫忠言罔聽豈天蓋欲彰其穢德也
耶未幾荒耽於色骨立而死以致子烝父妾醜聲四
達弑逆内起焚廟斬屍劉氏家門焦類無遺矣吁后
妃不正其流禍之大可畏也哉
唐高祖武德九年太宗即位八月丙子立妃長孫氏為
皇后后少好讀書造次必循禮法上為秦王與太子建
成齊王元吉有隙后奉事高祖承順妃嬪彌縫其闕甚
有内助及正位中宫務存節儉服御取給而已上深重
之嘗與之議賞罰后辭曰牝鷄之晨唯家之索妾婦人
安敢豫聞政事固問之終不對
臣若水通曰臣讀唐史而至長孫皇后未嘗不嘆其
賢也在易柔順中正坤道之純也后之德其亦庶幾
乎故讀書窮理也循禮修身也奉高祖而順妃嬪孝
友也彌縫君之闕失修内助也服御崇儉尚德也問
國政不答安婦道也后之德無愧於太宗矣閨門慙
德之耻太宗之於后何如耶有天下者而得賢后固
為正始尚思無愧嫓德於終乎
唐高宗永徽六年九月帝召大臣欲廢皇后立武昭儀
李勣稱疾不入褚遂良以死爭帝大怒長孫無忌曰遂
良受先朝顧命有罪不可加刑韓瑗涕泣極諫又上䟽
諫來濟上表諫帝皆不納他日李勣獨入見帝問之曰
朕欲立武昭儀為后遂良固執以為不可遂良既顧命
大臣事當且已乎對曰此陛下家事何必更問外人帝
意遂决
臣若水通曰后配天子之德而表正六宫以承九廟
至重也故必得關雎之賢淑斯為君子之好逑可配
天子而主内化奉宗廟矣彼武氏先世遺麀淫妬惡
德顧可亂色敗倫以為已配邪聞遂良諸臣之諫而
欲且已蓋其惻隠羞惡之心萌矣因世勣之諛而事
遂决非逢君之惡者乎遂良之死諸王之殺九廟之
易國祚之移社稷之危實皆世勣為之也高宗妃匹
之不正在於一念悔吝之微爾可不戒哉
唐德宗貞元九年十一月納故駙馬都尉郭曖女為廣
陵王淳妃淳太子之長子妃母即昇平公主也
憲宗元和八年冬十月羣臣累表請立德妃郭氏為皇
后上以妃門宗彊盛恐正位之後後宫莫得進託以歲
時禁忌竟不許
臣若水通曰后妃之謹非特以正始亦所以正終也
蓋昇平公主廣陵王之姑也其女於王為外兄弟在
禮猶為服屬而納為妃是德宗不能正其始矣為憲
宗者宜謂先帝所立則立后在妃無疑也憲宗乃以
宗門彊盛恐後宫不得進而不立其違父命而棄典
禮是又不能正其終矣始終不正則家且不能齊何
以治天下乎
後唐莊宗同光二年二月上欲以劉夫人為皇后而有
正妃韓夫人在太后素惡劉夫人郭崇韜亦屢諫上以
是不果於是所親說崇韜曰公若請立劉夫人為皇后
上必喜内有皇后之助則伶宦輩不能爲患矣崇韜從
之與宰相帥百官共奏劉夫人宜正位中宫癸未立魏
國夫人劉氏為皇后
臣若水通曰人主欲正妃匹者必先正其心而後可
也莊宗之欲立劉后邪心也郭崇韜欲為自全之計
而請立之亦邪謀也人君一念之邪則臣下必有希
其旨以成其邪者矣其能有正乎然則人主之心其
可以頃刻而不正哉
後唐潞王清泰二年閩主王昶元妃梁國夫人李氏同
平章事敏之女昶嬖李春燕待夫人甚薄葉翹諫曰夫
人先帝之甥聘之以禮柰何以新愛而棄之昶不悅
臣若水通曰夫者妻之表君者臣之表不可不謹也
嬖寵愛而棄元妃昶於是乎不夫矣聞葉翹之諫而
不悅又於是不君矣不夫不君何以齊家而治國乎
班固曰王者之娶必先選於大國之女禮儀備所見多
又曰王者娶及庶人者何開天下之賢示不遺善也
臣若水通曰后妃配君德母天下必得好逑之賢然
後稱也故先選於大國而後訪及乎庶人惟其賢而
已矣然而先後之間意可見矣夫選於大國非貴貴
也以其禮偹見廣也選及庶人非淫色也或有出類
之賢也後之選后者在大國則取其勢在庶人則取
其色及其勢熾色淫而亂亡隨之后妃之於人君豈
細故也哉
宋仁宗慶歷八年冬十月以美人張氏為貴妃初衛士
之變帝以美人有扈蹕功夏竦建議欲尊之同知諫院
王贄因言賊本起皇后閣前請究其事冀動搖中宫隂
為美人地上以問御史何郯郯曰此姦人之謀不可不
察上悟事遂寢然美人卒以功進貴妃
臣若水通曰禮莫大於分分莫大於名名分之在閨
閫尤所當謹蓋閨閫之中恩易掩義私情所眤自有
不知越於名分者矣仁宗號為賢君猶有眤愛之私
始欲立張美人太后不可又以為貴妃以及廢后之
禍皆私眤之情奸臣之惑也御史何郯可謂先見其
幾矣而終不能救正以全仁宗之德豈不可惜哉
宋度宗咸淳三年春正月立皇后全氏后會稽人理宗
母慈憲夫人姪孫也寳祐中父昭孫没於王事理宗以
母故嘗召后入宫問曰爾父没於王事每念之令人可
哀后對曰妾父可念淮湖之民尤可念也帝異之語大
臣曰全氏女言辭甚令宜配冡嗣以承宗祀遂納為太
子妃
臣若水通曰太子者嗣人君以正位於外將為天下
之父者也妃者嗣太后以正位於内將爲天下之母
者也太子不可輕立矣妃豈可輕配乎故文王求得
后妃以生聖子以開周家八百年之祚非偶然也觀
全后對理宗曰妾父可念淮湖之民尤可念則能以
天下之安危為已之憂樂非特有令辭且有令德是
足以毋天下矣以配冡嗣宜也向使宋當全盛之時
世有后妃如全氏者為之内助君德修而政治理宋
之祚豈至若是哉
宋儒程頥曰哲宗取孟后詔云孟元孫女后孟在女也
而以孟元孫女詔者自古天子不娶小國蓋孟元孫將
校曾隨文潞公貝州獲功官至團練使而在是時止是
小使臣爾
臣若水通曰妃也者配也以配天子之德也觀孟元
孫女之詔則古者天子不娶小國蓋以非其配也程
頥之論得矣後世乃有惟色之求而下及微賤豈正
始之道哉
程頥曰春秋喪昏無譏蓋日月自見不必譏也唯哀姜
以禫中納幣則重疊譏之曰逆婦
臣若水通曰妃匹之重以其續宗嗣致孝享也禫中
納幣得罪於先君矣在律例則離異在春秋則書逆
婦其義一也不曰夫人者何以違理而昏不與其夫
人也嗚呼嚴哉為人君當知所戒矣
元符末徽宗即位皇太后垂簾聽政有旨復哲宗元祐
皇后孟氏位號時有論其不可者曰上於元祐后叔嫂
也叔無復嫂之禮程頥謂召伯溫曰元祐后之賢固也
論者之言亦未為無理伯溫曰太后於哲廟母也於元
祐后姑也毋之命姑之命何為不可非上以叔復嫂也
程頥喜曰子之言得之矣
臣若水通曰廢后之事君德之衰也孟后之復揆之
於禮當矣伯溫是之不亦宜乎然失之於哲宗得之
於太后爾後之為人君者當知所戒不可以輕於廢
后而示失德於天下後世也哉
國朝皇祖即位受朝賀畢令左丞相李善長奉冊寳立
妃馬氏為皇后冊曰天眷我明啓運興王出自衡門奄
有四海為君為后可不慎歟君以仁政慎於治外撫黎
庶而統萬邦后以懿德慎於治内表六宫而母天下長
久之道也咨爾馬氏同勤勞於開創之時由家成國内
助良多今以金冊金寶立爾為皇后其敬乃職耿光後
世於戱慎戒之
臣若水通曰妃匹之際生民之始萬福之原也人君
能慎於一念之天理則刑于之化以孚而治平之休
必永我皇祖應天順人肇造洪業天生賢后勤勞以
助之塗山太姒之興邦異世而同符矣至冊立之語
乃以為君為后各盡其道諄諄切至尤嚴外治内治之教
端政化之本以衍無疆之休是以繼至於今内嚴外
熙久安長治良由家法之正焉爾
洪武四年九月丙辰冊故元太傅中書右丞相河南王
王保保女弟為秦王樉妃時妃有王父喪上命廷臣議之
禮部尚書陶凱奏大功以下雖庶人亦可成婚况王
妃無服上遂令中使及女史往諭妃家行納徵禮冊曰
朕君天下封諸子為王必選名家女為之妃今朕第二
子秦王樉年已長成選爾王氏昔元太傅中書右丞相
河南王之妹授以金冊為王之妃爾其謹遵婦道以助
我邦家敬哉
臣若水通曰伏觀皇祖冊選王妃於其有王父喪必
議無服而後行况親有喪乎命之以謹又申之以敬
其慎重如此教家之道可謂至矣舊習以革綱常以
正帝王之治以成豈偶然哉聖子神孫可不念乎
國朝仁孝皇后徐氏中山武寧王之長女太宗皇帝后
也自幼貞靜純明孝敬仁厚王與夫人言此女天禀非
常宜以經史充其知識后於書一覽輙成誦不忘由是
博通載籍太祖高皇帝一日召王問曰知卿有賢女朕
第四子氣質不凢能以配焉王拜稽首謝洪武九年冊
為燕王妃恭勤婦道孝慈高皇后深所愛重嘗曰燕
王妃所行足以儀範宫闈又曰此吾孝婦也高皇后崩
哀毁動左右執喪三年𬞞食如禮免喪或語及未嘗不
流涕云
臣若水通曰禮謹大昏為嗣世深長慮遠矣蓋得其
人則有無窮之慶不得其人則有無窮之禍也是故人
主以慎擇妃匹為先若我太宗皇帝之於仁孝皇后
可謂得人者矣易曰王假有家勿恤吉不其然乎聖
子神孫其宜取法於是矣
成穆貴妃孫氏父和卿母晁氏妃禀性賢淑年十八未
聘太祖皇帝聞其有容德詔納宫中言行皆有禮法如
古昔賢妃帝即位冊為貴妃位衆妃上小心恭謹於帝
有儆戒相成之助佐皇后以理治於内宫壼雝肅
臣若水通曰先王之立妃嬪也將以輔德也故有鷄
鳴之女則有無逸之君可不重歟我太祖高皇帝聞
成穆貴妃之容德而召納宫中蓋已為其有德矣及
即位始冊為貴妃其慎重如此宜其佐理内治而宫
壼為之雝肅也聖子神孫可不法乎
格物通卷三十一
