格物通卷四十八明湛若水撰
立教興化下
宋儒周敦頥通書曰聖人立教俾人自易其惡自至其
中而止矣
臣若水通曰教者所以覺人之良知而歸於中正者
也中正也者天理也良知即人心之本體也人之性
質一而已矣中正則善偏邪則惡邪者惡者易則中
者善者正矣故至其中則正正則天理至矣易惡非
拔其本有也至中非益其所無也堯之於變舜之風
動禹之不距朕行湯之彰信兆民文武之於昭丕冒
洪範之剛克柔克其道豈外求之哉皆易惡至中之
教爾故人君之立教豈外於一心邪正善惡之間哉
周敦頥曰十室之邑人人提耳而教且不及況天下之
廣兆民之衆哉曰純其心而已矣
臣若水通曰國家之本在君君之本在身身之本在
心純心也者感化人心之本也心有不純則其本先
己失矣將何以為教乎故吾心純則有感而天下應
放諸四海而凖矣是之謂操約而施博教不必耳提
面命於天下而天下勸者也人君立教興化可不知
其本乎書曰民心罔中惟爾之中故人君之教在純
其心欲純心者必自中始焉
伊川程頥曰知道者多即道明知者少即道不明也知
者多少亦由乎教以魯國言之止及今之一大州然一
時所出大賢十餘人豈不是有教以致然也
臣若水通曰道者天理是也此乃人心之所本有也
夫豈難知惟物欲不蔽本體澄徹則為聖人之生知
也其次有氣拘物蔽者必待教而學之去其蔽道者
而道體自見矣知道者漸多則明以相養習以成化
如覩青天如覩日星有不待言說而道自顯然矣是
由於教之行與不行爾魯國之地未為大也而一時
大賢輩出後世之遠天下之大未多見其人焉今之
天下即古之天下今之人心即古之人心其人才之
多寡相懸何也在教學之興廢所致矣故師道立則
善人多有志世道者當以立教為急務焉
程頥曰為政之本莫大於使民興行民俗善而衣食不
足者未之有也水旱螟虫之災皆不善之致也
臣若水通曰中庸曰致中和天地位焉萬物育焉使
民興行非上有以分而與之也中和者人人之所同
有也善行者人人之所同有也感發而興起之致其
中和之德在一念之間爾致中和則民俗善庶草蕃
百穀登萬物若而衣食足矣是故一念之善景星慶
雲祥風瑞日至矣一念之惡則災星厲氣凶荒札瘥
生矣為人君者可不謹其教化之原哉
唐棣問祭起於聖人制作以教人否伊川程頥曰非也
祭先本天性如豺有祭獺有祭鷹有祭皆是天性豈有
人而不如鳥乎聖人因而裁成禮法以教人爾
臣若水通曰聖人之制禮以教人也蓋本之天理爾
天理者天性也故三千三百無一而非性也豈但祭
祀為然哉故祭所以報本至於豺獺亦有然者矣豈
教使之然哉君子於此可以知天性矣聖人之教裁
成天性之自然者也人君欲立天下之教者非得於
天性之極致其孰能之
程氏遺書曰教人者養其善心而惡自消治民者導之
敬讓而爭自息
臣若水通曰邪正不兩立者也故善心生則惡念消
敬讓興則爭訟息故教人者在使之體認天理而己
治民者在感發其天理之念而己天理日長則人欲
日消而惡與忿爭日化矣苟舍其本而欲治其末徒
事刑法以制之吾恐欲民無惡而犯者日多欲民息
爭而爭者日熾其端不可得而窮也意盍亦深探其
本哉
張栻作南康軍新立濂溪祠記有云秦漢以來言治者
汩於五霸功利之習求道者淪於異端空虚之說而於
先王發政施仁之實聖人天理人倫之教莫克推尋而
講明之故言治者若無預於學而求道者反不涉於事
孔孟之書僅傳而學者莫得其門而入生民不克睹乎
三代之盛可勝嘆哉
臣若水通曰心與事不可離則學與政不可二臣於
他章張載之說盡之矣今張栻之言蓋與脗合夫言
治而不本於學則終於雜霸而天下無善治求道而
不涉於事則淪於空寂而天下無真儒故學也者道
之本也治也者道之用也道一則二者不可偏廢也
故哀公問政而孔子告之以達德達道之學子路問
政而孔子告之以先之勞之而無倦然則聖人所以
垂世立教之本其意深矣
横渠張載曰凡學官先事士先志謂有官者先教之事
未官者使正其志焉志者教之大倫而言也
臣若水通曰張載之言官先事謂有官者先教之治
民事神之事也士先志謂未官者先正其志使為他
日治民事神之本也蓋各就其所先務言之可謂切
矣雖然體用一原心事無二合内外之道也學之道
未有離事而為志者仕之道未有舍志而為事者故
曰學而優則仕仕而優則學言學與仕兼資在力優
為之爾學者宜潜心而玩索焉
劉蕡曰事天地以教人恭奉宗廟以教人孝養高年以
教人弟長字百姓以教人慈幼
臣若水通曰恭敬慈孝人心之所同然者也上行之
則下效之此無他故矣蓋其所同然者有不期然而
然爾故先王事天地奉宗廟養高年字百姓皆盡吾
性之不容己者爾民之恭敬孝慈之化豈非感發其
所同然者乎故立教者得其心之所同然者則幾矣
國朝丙午三月命江淮行省平章韓政率指揮顧時業
皇祖謂之曰公卿貴人子弟雖讀書多不能通曉奥義
不若集古之忠良姦惡事實以恒辭直解之使觀者易
曉他日縱學無成亦知古人行事可以勸戒其民間農
工商賈子弟亦多不知讀書宜以其所當務者直辭解
說作務農技藝商賈書使之通知大義可以化民成俗
至是書成命頒行之
臣若水通曰賈誼曰閩越之子生而同聲及其長也
累重譯而不能相通者其習使之然也故士風民俗
在素教習之而己爾我皇祖有見於此故於公卿貴
人子弟則集古事實以為勸戒之規於農工商賈子
弟則作務農技藝書以為化成之具立教興化規模
宏遠此其所以定丕丕之基而垂千萬年無彊之休
也聖子神孫宜玩索焉
洪武五年四月太祖皇帝以海内晏安思化民俗以復
於古乃詔有司各行鄉飲於是禮部奏取儀禮及唐宋
之制又采周官屬民讀法之旨參定其儀在内應天府
及直隸府州縣每歲孟春正月孟冬十月有司與學官
率士大夫之老者行之於學校在外行省所屬府州縣
亦皆取法於京師其民間里社以百家為一會或糧長
或里長主之百人内以年最長者為正賓餘以齒序坐
每季行之於里中大率皆本於正齒位之說而賓興賢
能春秋習射亦可通行焉所用酒殽毋致奢靡若讀律
令則以刑部所編申明戒諭書兼讀之其武職衙門在
内各衞親軍指揮使司及指揮使司凡鎮守官每月朔
日亦以大都督府所編戒諭書率僚佐讀之如此則衆
皆知所警而不犯法矣制曰可
臣若水通曰臣伏讀我聖祖此制乃周官之法先王
之遺意也是故鄉飲之禮所以尊高年老老而長長
也尚有德别賢良異姦頑善善而惡惡也所以敦風
化也賓興賢能所以鄉舉而里選也春秋習射所以
觀德而成材也讀律讀戒諭所以警其怠也立教興
化之道官民文武可謂兼備矣臣竊惟飲射讀律之
禮至今行之不替甚為教化之助也惟賓興賢能一
事先王之政最為首務今則莫之行爾所取者特文
辭之末技取非所用用非所取國家何賴惟聖明慨
然以祖宗之法為必可行先王之治為必可復講求
修舉之則賢才出而天下治矣
洪武初高原侃為監察御史言京師人民循習元氏舊
俗凡有喪葬設宴會親友作樂娛尸惟較酒殽厚薄無
哀戚之情流俗之壊至此甚非所以為治且京師者天
下之本萬民之所取則一事非禮則海内之人轉相視
傚弊可勝言況送終禮之大者不可不謹乞禁止以厚
風化太祖皇帝可其言乃詔禮官定官民喪服之制
臣若水通曰曾子曰人未有自致者也必也親喪乎
故親喪者乃出於人之至情所自致者也禮教不眀
小民狃于故俗喪葬宴會設樂娛尸喪服失制可謂
有人心乎風俗之壊至此極矣三綱淪九法斁天地
神明厭之而不可解我聖祖起而大正之定官民喪
服之制舊俗一朝而改觀焉真可謂功加百王啟無
疆之休者矣但法久易弛今京師之吏民猶有此習
餘風未殄伏惟聖明修廢舉墜大復祖宗之法以追
蹤三代之治天下萬世幸甚
洪武八年御製資世通訓成上謂侍臣曰人君者為臣
民之主任治教之責上有帝王道與天同今朕統一寰
宇晝夜弗遑思以化民成俗復古治道乃著是書以示
訓戒爾侍臣皆曰此臣民萬世之寶也
臣若水通曰天生下民作之君作之師人主體上天
君師下民之心則所以治而教之者自不容巳矣皇
祖之心其天地之心乎有是心故不能無是言此資
世通訓之所以作也觀於此書君師之道盡矣今日
法守道揆朝信道工信度治隆俗美有不由於此乎
洪武二十四年七月壬辰上御謹身殿觀大學之書謂
大臣曰治道必本於教化民俗之善惡教化之得失也
大學一書其要在於修身身者教化之本也人君身修
而人化之好仁者恥於為不仁好義者恥於為不義如
此則風俗豈有不美國家豈有不興苟不明教化之本
致風俗陵替者民不知趨善欲國家長治久安不可得
也
臣若水通曰聖祖觀大學書以為其要在於修身至
哉皇言蓋與大學古本默契矣大學古本者孔氏之
全書未經改本之前載在漢儒十三經之中自明明
德於天下逆推其功本於格物又自物格順循其效
至於天下平是格物乃大學一篇之本始功夫要約
處也下文又曰自天子至於庶人一是皆以修身為
本其本亂而末治者否矣其所厚者薄而其所薄者
厚未之有也此謂知本此謂知之至也是則以修身
釋格物矣聖祖謂大學一書其要在修身者誠為獨
見深契古人而治化之本端不外是矣嗚呼旨哉
洪武二十年閏六月太祖皇帝謂禮部試尚書李原名
曰尚齒所以教敬事長所以教順虞夏商周之世莫不
以齒為尚而養老之禮未嘗廢是以人興於孝弟風俗
淳厚治道隆平曩者朕詔天下行養老之政凡耆民年
八十以上鄉黨稱善貧無産業者月給米五斗酒三斗
肉五斤九十以上歲加帛一匹綿一斤若有田産能自
贍者止給酒肉絮帛其應天鳳陽二府富民九十以上
賜爵社士八十以上賜爵里士咸許冠帶復其家尚慮
有司奉行不至爾其以朕命申之
臣若水通曰播棄黎老商之所以亡也善養其老而
周之所以興焉一興一亡昭然可見矣我皇祖之養
老也著之詔令以告天下又慮有司奉行不至而勅
禮部申命之親親之仁敬長之義達之天下矣宜其
教化大行薄海内外以繼堯舜三代之治也子孫萬
世之法其在兹矣
太祖御製大誥曰鄉飲酒禮不過申明古先哲王教令
而己所以鄕飲酒禮序長幼論賢良别姦頑異罪人其
坐席間年高有德者居于上年高純篤者並之以次序
齒而列其席間有曾違條犯法之人列於外坐同類者
成席不許干於良善之席主者若不分别致使貴賤混
淆察知或坐中人發覺主者坐以違制姦頑不由其主
紊亂正席全家移出化外嗚呼斯禮古先哲王之制妥
良善于宇内亘古至今興者鄉里安鄰里和長幼序無窮
之樂
臣若水通曰此聖祖鄉飲酒之禮也鄉飲之禮所以
老老也所以善善而惡惡也老老之化行民知有長
幼矣善惡之分嚴民知從事於善矣是故刑賞不必
加於天下而天下知勸懲者其惟鄉飲酒之禮乎
國朝太祖登極之初制曰凡孝子順孫義夫節婦志行
卓異者有司正官舉明監察御史按察司體覆轉達上
司旌表門閭
臣若水通曰此太祖旌奬之制也旌奬亦教化之一
端是故旌一孝子一順孫則凡天下之為人子為人
孫者皆孝順矣旌一義夫一節婦則凡天下之為人
夫為人婦者皆節義矣何也上有好者下必有甚焉
者矣
國朝太祖御製教民榜曰每鄉每里各置木鐸一箇於
本里内選年高或殘疾不能生理之人或瞽者持鐸循
行俱令直言呌喚其辭曰孝順父母尊敬長上和睦鄉
里教訓子孫各安生理毋作非為如此每月六次其持
鐸之人秋成隨多寡資助糧食
臣若水通曰遒人以木鐸徇于道路此先王教化盛
典也今木鐸之辭言近而指遠藹然孝友慈睦之風
矣語曰天將以夫子為木鐸禮教既衰彝倫攸斁我
太祖應時而出仗仁義以興師旅載復萬世之綱常
豈非上天厭天下之亂而特眷命以為木鐸繼天立
極也耶此在聖子神孫修舉之無斁可焉
教民榜父母生育之恩至大其鞠育劬勞詳載大誥今
再申明民間有祖父母父母在堂者當隨貧富奉養無
缺已亡者依時祭祀展其孝敬為父母者教訓子弟為
子弟者孝敬伯叔為妻者勸夫為善如此和睦宗族不
犯刑憲父母妻子朝夕相保豈不安享太平
臣若水通曰人之至情莫過於父子夫婦之間情之
至故親之至親之至故相保愛者至而相摩於道義
之行矣舜命契曰百姓不親五品不遜汝作司徒敬
敷五教太祖親民之心其堯舜之心乎此令一出則
民知胥保惠教誨之道百姓親彝倫叙矣其修道之
教以致中和位天地而育萬物者端在此乎
教民榜鄉里人民貧富不等婚姻死葬誰家無之今後
本里人戶凡遇此等互相賙䘏每戶出鈔一貫便是百
貫每五貫便是五百貫雖有貧者亦可措辦如此則衆
輕易舉行之日久鄉里自然親愛
臣若水通曰凡人相與之情莫善於親莫不善於疎
親則如痛癢之相關疎則如秦越之肥瘠也故我聖
祖同里死喪相周之令所以親之也孟子鄉田同井
出入相友守望相助疾病相扶持則百姓親睦王政
然也滕文公不能行之於昔而我聖祖行之於今其
仁民之政蓋與三王同符矣
教民榜民間子弟或七八歲或十一二歲欲心未動良
心未喪早令講讀大誥三編誠以先入之言為主使知
避凶趨吉日後皆成賢人君子為良善之民免貽父母
憂慮不犯刑憲永保身家
臣若水通曰善教者禁之於未發豫養之也大誥之
作懼民之麗于刑蒙而養之期于無刑此聖祖之仁
其與禹泣罪人成湯祝網異世而同符者哉
格物通卷四十八
