格物通卷三十明湛若水撰
齊家格(凡七目)
謹妃匹正嫡庶事親長養太子
嚴内外恤孤幼御臣妾
臣若水通曰齊家何以言格物也程頥曰格者至也
物者理也至其理乃格物也至也者知行並進之功
也於齊家焉而至之也至其在家之理也故大學齊
家章以僻以好惡言之乃吾心應之之理也是故妃
匹也嫡庶也親長也太子也内外也孤幼也臣妾也
皆家之事理也人主讀是編焉感通吾心處家之理
念念而知於斯存存而行於斯以有諸已則格物之
功庶乎於齊家焉而盡之矣
謹妃匹上
易家人九五王假有家勿恤吉象曰王假有家交相愛
也
臣若水通曰程頥云王假有家五君位故以王言假
至也極乎有家之道也夫王者之道修身以齊家家正
而天下治矣又曰有家之道既至則不憂勞而天下
治矣臣謂德足以刑家是至其家之道也夫婦者正
始之道也如是則勿恤而吉矣象又釋之五以剛中
正而感二以柔中正而應夫義婦聽一心相愛家之
所以齊也王季之於大任文王之於大姒武王之於
邑姜皆得之矣此其齊家以開有周之治也歟
歸妹彖曰歸妹天地之大義也天地不交而萬物不興
歸妹人之終始也
臣若水通曰夫為陽婦爲陰夫為天婦爲地歸妹則
婦從夫陰從陽地承天如是則天尊地卑天地之大
義以正矣然而天地不交通則萬物不生育歸妹以
陰從陽正家之始也陰陽交感則萬事萬化皆成而
家道終矣故為人道之終始也可不慎乎人君之治
天下以正家為始正家以求配為始
序卦傳有天地然後有萬物有萬物然後有男女有男
女然後有夫婦有夫婦然後有父子有父子然後有君
臣有君臣然後有上下有上下然後禮義有所錯夫婦
之道不可不久也故受之以恒
臣若水通曰夫婦者原於天道而關於人道其用大
矣夫夫婦原於男女之成男女之成由於萬物之生
萬物之生由於天地之判是夫婦原於天道之大也
夫婦相感而後有生育生之者父所生者子父者君
道子者臣道君臣位則上下分而禮義之道行於上
下君臣父子之間大道行而天下治矣是夫婦關於
人道之大也若非夫婦則始而天地之道息矣終而
人倫之道滅矣夫婦之道其可以不恒久邪古今不
易之經也易首咸恒聖人之意深矣哉
書虞書堯典女于時觀厥刑于二女釐降二女于媯汭
嬪于虞帝曰欽哉
臣若水通曰此史臣記堯以二女妻舜之事明正始
也女以女與人也時是也刑法也二女堯二女娥皇
女英也釐理也䧏下也媯水名水此曰汭舜所居地
也嬪婦也虞舜氏史臣記堯言其將試舜以二女事
之以觀其内蓋夫婦之間隱微之際正始之道所係
尤重也史又言堯遂治裝下嫁二女于媯水之北使
為舜婦于虞氏之家也又述堯戒二女之辭曰欽哉
昏禮遣女之辭亦曰往之女家必敬必戒况以天子
之女而嫁于匹夫尤易怠忽故堯深戒其敬所以正
其始也夫禮謹大昏大昏者萬世人道之始也其始
不正必不能正終矣始終不正則家不齊必不能治
國平天下矣後世人君往往以貴勢而忽此禮昏嫁
之際至使三綱倒置以為當然欲平治得乎觀於堯
舜之事實為萬世綱常之龜鑑也歟
詩周南關雎關關雎鳩在河之洲窈窕淑女君子好逑
臣若水通曰此美后妃之詩文王正始之道也妃配
得其賢則男女正而萬化行况人君為天之子后妃
母儀天下可不擇德以相配乎故曰窈窕淑女君子
好逑蓋言文王之聖而得太姒之賢以德配德徤順
相承王教自此始矣故曰好逑雖然閨門托始實在
人主一念理欲之間人主苟知重人道之始好德而
遠色則必擇德以相匹文王太姒是也苟一念不正
惟知樂色而忘德則悖理犯義其禍有不可言者然
則夫婦者正家之始擇配者正夫婦之始正念者又
擇配之始可不慎與
大雅既醉其僕維何釐爾女士從以孫子
臣若水通曰釐謂治裝而嫁也女士女之賢者所謂
淑女是也旣醉之詩父兄稱願王者之子孫而曰釐
爾女士何哉蓋國家之命脉係於子孫子孫之賢否
本於所生故人君於配匹之際誠得女士之賢以德
配德則和氣攸鍾而聖子賢孫從之而出矣觀周家
自太姜以來世有賢妃故世有賢子孫一德相承肇
啓八百年有道之長信不偶也後世庸君世主懷耽
淫樂色之心罔知嗣續之重故妃匹之際不擇淑德
之女多得隂愎之人如二趙之於漢獨孤之於隋武
后之於唐剗削國家元氣子孫陵替國脉不長良可
悲矣以此觀之人主於妃匹之際可不知所重與
春秋隱公二年九月紀履緰來逆女桓公三年公子翬
如齊逆女
臣若水通曰履緰紀之臣也翬魯臣也逆迎也君子
之道造端乎夫婦逆女必親謹有家之始也故奠鴈
示守也御之以綏示受之也導之以行示陽先隂後
之義也二君乃委命於臣不正其始夫婦之道乖矣
春秋書之以為後鑒宜哉
桓公八年祭公來遂逆王后于紀桓公九年春紀季姜
歸于京師
臣若水通曰逆迎也不親迎而使臣往迎春秋之習
則然矣此則為王者略之然而始迎則書王后正名
分也及歸則書季姜正婦道也且知所謂王后者乃
季姜也互相發矣京師四方之極閨門風化之始始
正名分繼明婦道而風化之本正矣
襄公十五年劉夏逆王后于齊
臣若水通曰王后天下之毋卿逆而公監之禮也單
靖非公乎劉夏非士乎臨以公而逆以士得失不相
掩矣故胡安國曰不書使者不與天子之使夏也不
書靖公見婚姻得禮常事不書也
禮記曲禮男女非有行媒不相知名非受幣不交不親
故日月以告君齊戒以告鬼神為酒食以召鄉黨僚友
以厚别也取妻不取同姓故買妾不知其姓則卜之
臣若水通曰大昏之禮其至矣乎有問名焉有納幣
焉有親迎焉問名而意通納幣而分定親迎而禮成
意通而后分定分定而后禮成禮成而后明告于君
幽告於鬼神近告於鄉黨僚友所以厚人倫之始至
矣故禍莫大於亂類亂類何也同姓者其初本於祖一人
之分爾故不取同姓遠别也買妾而卜之則所以遠
别者至矣
曾子問孔子曰嫁女之家三夜不息燭思相離也取婦
之家三日不舉樂思嗣親也三月而廟見稱來婦也擇
日而祭於禰成婦之義也
臣若水通曰夫婦成則繼體承重之義始于此矣故
思嗣親傷而不能樂也廟祭成婦何也事死如事生
也皆所以重始也
郊特牲天地合而后萬物興焉夫昏禮萬世之始也取
於異姓所以附遠厚别也幣必誠辭無不腆告之以直
信信事人也信婦德也壹與之齊終身不改
臣若水通曰腆厚也附遠者附於遠嫌之義也厚别
者重其有别之禮也告直信告為婦者以正直誠信
之道也信事人信其盡事人之道也信婦德信其有
為婦之德也齊謂共牢而食同尊卑也夫大昏其重
矣天地交而萬物育夫婦配而男女生男女相生生
生無窮故曰萬世之始也夫以夫婦擬諸天地可不
重乎是故附遠厚别誠幣腆辭告直信所以重之也
郊特牲男子親迎男先於女剛柔之義也天先乎地君
先乎臣其義一也執䞇以相見敬章别也男女有别然
後父子親父子親然後義生義生然後禮作禮作然後
萬物安
臣若水通曰此言親迎執摯之義也先者倡導之也
其義一者與天地君臣之義同陽倡隂和之道也執
䞇敬章别者奠鴈以見不再偶之志敬以明其有别之
義也有别則本一而父子親故禮義行乎其中則萬
物萬事各安其所矣其始則自親迎奠鴈之禮也其
至矣乎
郊特牲玄冕齊戒鬼神隂陽也將以為社稷主為先祖
後而可以不致敬乎
臣若水通曰玄冕以爲服齊戒以爲敬所以事鬼神
也而昏禮者將以外主社稷之祭内奉先祖之嗣其
於事神明之禮尤重可以不敬乎人君於此誠念夫
社稷祖先之重而不可不重致敬焉如舜之刑法於
二女文王之好逑於關雎斯善矣
哀公問孔子曰敬之至矣大昏為大大昏至矣大昏既
至冕而親迎親之也親之也者親之也是故君子興敬
為親舍敬是遺親也弗愛不親弗敬不正愛與敬其政
之本與
臣若水通曰冕而迎者敬之至也必親迎者親之至
也然敬之即所以親之也故曰興敬為親舍敬是遺
親也及夫親迎之後必愛之而後爲親如琴瑟友之
鐘鼔樂之是也至於相輔以正則所謂敬而正者厥
後至江漢汝墳之化而德教加於百姓可以見其為
政之本矣後之人君以后宫盛色而廢嫡立庶傷教
敗化亂由此始其視三代端本之治也何如哉
昏義古者天子后立六宫三夫人九嬪二十七世婦八
十一御妻以聽天下之内治以明章婦順故天下内和
而家理
臣若水通曰六宫者大寢一小寢五也家者天下之
則家正則天下正矣正妃匹者正家之本也是故内
和而家理天下化順也婦道極矣而配諸外治明治
平之本于家齊也
孟子曰五霸桓公為盛葵丘之會諸侯束牲載書而不
㰱血初命曰無以妾為妻
臣若水通曰夫婦人倫之本閨門風化之原匡衡曰
婚姻之禮正然後品物遂而天命全况乎妃后之所
係為尤重三代廢興未有不由於此者可不謹哉桓
公霸者爾於葵丘之會獨申明於五禁之先猶能知
本也而况天王之尊乎後世之君率多犯此其亦五
霸之罪人矣欲正名分而端本原者盍於此圖之
左傳隠公八年四月甲辰鄭公子忽如陳逆婦媯辛亥
以媯氏歸甲寅入于鄭陳鍼子送女先配而後祖鍼子
曰是不為夫婦誣其祖矣非禮也何以能育
臣若水通曰禮娶婦必先告廟而後行重繼嗣也故
楚公子圍告莊共之廟不敢廢焉鄭忽能辭強齊之
昏卒不免陷於誣祖之罪昏禮不正忘本不仁何後
之有
國語周語周襄王降翟師以伐鄭王德翟人將以其女
為后富辰諫曰不可夫婚姻禍福之階也利内則福由
之利外則取禍今王外利矣無乃階禍乎
臣若水通曰翟隗姓之國赤翟也階梯也利内親親
也利外離親也夫人孰為大禮為大禮孰為大大昏
為大故婚姻之際人道之始聖人愼焉况人君身先
兆庶唯民所視而可以不謹乎姜任世為妃嬪非翟
之此襄王廼欲舍姜任而右翟女怠棄七德禍階從
兹始矣然則妃匹之禮可不慎歟可不慎歟
晉語司空季子曰異姓則異德異德則異類異類雖近
男女相及以生民也同姓則同德同德則同心同心則
同志同志雖遠男女不相及畏黷敬也黷則生怨怨亂
毓災災毓滅姓是故取妻避其同姓畏亂災也故異德
合姓同德合義義以道利利以阜姓姓利相更成而不
遷乃能攝固保其圡房
臣若水通曰季子晉大夫胥臣臼季也近謂有屬名
也相及相嫁取也合姓合二姓爲婚姻也攝持也保
守也房居也異姓相及同姓不相及所以遠别章敬
也否則怨亂毓災其何以保其土居以端風化之本
乎人君於此盍亦知所慎焉
格物通卷三十
