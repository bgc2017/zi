格物通卷九十三明湛若水撰
慎賞賜下
唐太宗貞觀十四年十二月高昌之平也諸將皆即受
賞行軍總管阿史那社爾以無勑旨獨不受及别勑既
下乃受之所取唯老弱故幣而已上嘉其廉慎以高昌
所得寳刀及雜綵十叚賜之
臣若水通曰高昌之平諸將皆以功受賞者也阿史
那社爾以無敕旨獨不受而太宗乃復以寳刀雜綵
重賜之者何也旌其廉慎也夫廉慎美德也凡賜予
之道德為上功次之夫以廉慎而受上賞旌其德也
然則太宗之賜予豈妄施者哉
唐高宗顯慶五年三月皇后宴親戚故舊鄰里於朝堂
婦人於内殿班賜有差
臣若水通曰賞賜所以酬功德以示勸也無功而加
賞不惟不足以勸而又至於濫國財而耗國用其流
之弊有不可勝言者矣武后之賜親戚故舊鄰里及
其婦人抑何名耶由是觀之竊政之漸蠧國之奸識
者蓋已知其萌於此矣
唐中宗景龍二年夏四月癸未置脩文舘大學士四員
直學士八員學士十二員選公卿以下善為文者李嶠
等為之每遊幸禁苑或宗戚宴集學士無不畢從賦詩
屬和使上官昭容第其甲乙優者賜金帛同預宴者惟
中書門下及長參王公親貴數人而已至大宴方召八
座九列諸司五品以上預焉於斯天下靡然好事以文
華相尚儒學忠讜之士莫得進矣
臣若水通曰中宗之好游幸一費也宴宗戚二費也
以賦詩之甲乙而為金帛受賞之優劣三費也大宴
八座九列諸司五品以上四費也夫財源之出者一
而其用流之費者四則國安得而不困民安得而不
窮哉
唐玄宗開元二十三年初公主實封止三百戶中宗時
太平公主至五千戶率以七丁為限開元以來皇妹止
千戶皇女又半之皆以三丁為限駙馬皆除三品員外
官而不任以職事公主邑入至少至不能具車服左右
或言其太薄上曰百姓租賦非我所有戰士出死力賞
不過束帛女子何功而享多戶耶且欲使之知儉嗇爾
臣若水通曰明皇裁損公主戶封一則曰女子何功
而享多賜明禄賞所以報有功也一則曰欲使之知
儉嗇明多財所以累儉德也所謂愛之以德而兼有
節用之道矣戶口之蕃其有自哉
天寳八載二月引百官觀左藏賜物有差帝以國用豐
衍故視金帛如糞壌賞賜貴寵之家無有限極
臣若水通曰財者天之物地之利民之膏也故不能
以不用亦不可以輕用也傳曰可以與可以無與與
傷惠有功者賞之可以與者也無功者不得以倖賜
可以無與者也故與不與用不用之間有義存焉爾
錫予之典在人君信不可以不慎也濫予侈用則傷
財以害民之膏棄地之利暴天之物而亂亡至矣明
皇以國用豐衍取左藏之積賜百官賞貴寵無有限
極可謂輕視三才之用而不知慎重者矣禍之所以
不免而國之所以不競有由然哉
天寳十載帝命有司為安祿山起第於親仁坊敕令但
窮壯麗不限財力既成具幄帟器皿充牣其中雖禁中
服御之物殆不及也祿山生日帝及貴妃賜衣服寳器
酒饌甚厚後三日召祿山入禁中貴妃以錦繡為大襁
褓裹禄山使宫人以綵輿舁帝觀之喜賜貴妃洗兒金
錢復厚賜禄山盡歡而罷自是禄山出入宫掖不禁或
與貴妃對食或通宵不出頗有醜聲聞於外帝亦不之
疑也
臣若水通曰書云臣無有作福臣無有作威臣無有
玉食臣之有作福作威玉食其害于而家凶于而國
言權不可下移也臣謂三者尤萌於玉食之僣名器
輕濫而不已則威福之權下移又不已則簒弑之禍
起矣此國家之所以凶亂乎明皇之於禄山侈其第
宅盛其幄帟聚其寳器上擬王公殊無品制豈但玉
食而已即由是威福之柄人自趨而成之不能已矣
至於亂宫掖動鼙鼓禍四方逼京師乘輿播遷宗廟
不守幾危社稷成曠古所無之大變而為天下笑豈
非明皇賜予之過有以召之乎嗚呼真可以為萬世
之大戒矣
肅宗至德元載九月上皇賜張良姊七寳鞍李泌言於
上曰今四海分崩當以儉約示人良姊不宜乘此請撤
其珠玉付庫吏以俟有戰功者賞之良姊自閤中言曰
鄕里之舊何至於是上曰先生為社稷計也遽命撤之
臣若水通曰玄宗寵厚貴戚賞賜無筭所以致乘輿
之播遷也肅宗宜鑒前愆而良姊七寳鞍之賜幾復
蹈其覆轍矣頼李泌賞功之言一入深知為社稷之
計遽撤其珠玉然則克復舊物再造唐室其係此一
念出入之幾乎
肅宗至德二載春正月上謂李泌曰今郭子儀李光弼
已為宰相若克兩京平四海則無官以賞之柰何對曰
為今之計莫若䟽爵土以賞功臣雖大國不過二三百
里可比今之小郡豈難制哉於人臣乃萬世之利也上
曰善
臣若水通曰書云列爵唯五分土唯三此先王賞功
之典也夫賞功以土惠而不為費公而不私者也李
泌言以官賞功非才則廢事權重則難制誠確論也
如裂土以封功臣則上之所錫有定分而不踰制下
之所得有實利而非虚名夫下有實利而上有定分
則又何損於國用何傷於民財哉
憲宗元和七年十月李絳上言魏博五十餘年不霑皇
化一旦舉六州之地來歸刳河朔之腹心傾叛亂之巢
穴不有重賞過其所望則無以慰士卒之心使四隣勸
慕請發内庫錢百五十萬緡以賜之左右宦官以為所
與太多後復有此將何以給之帝以語絳絳曰田興不
貪專地之利不顧四隣之患歸命聖朝陛下柰何愛小
費而遺大計不以收一道人心錢用盡更來機事一失
不可復追借使國家發十五萬兵以取六州期年而克
之其費豈止百五十萬緍而已乎帝悦曰朕所以惡衣
菲食蓄聚貨財正為欲平定四方不然徒貯之府庫何
為十一月遣知制誥裴度至魏博宣慰以錢百五十萬
緍賞軍士六州百姓給復一年軍士受賜歡聲如雷成
德兖鄆使者數輩見之相顧失色嘆曰崛彊者果何益
乎
臣若水通曰語云遠人不服則修文德以來之既來
之則安之言來而安之以德也孟子曰分人以財者
謂之惠故安之以德者上也分之以惠者次也德者
所以結其心惠者所以報其功非相餂以利私之也
蘇轍言倡莫善乎私私也者厚賞以悦人心之謂則
是小人之術以利相籠絡者之為也豈古之帝王賞
予大賚之公哉唐憲宗從李絳之言出百五十萬緍
以賜田興六州來歸之軍士百姓給復一年可謂能
用忠謀不惑於羣議者矣已而歸順之功既賞而四
方之不順者知勸固其勢也自時厥後元濟授首師
道革面韓弘效力承宗歸疆亦其處之者有道也雖
要之與安以德而心服者異然賞惠之於人國豈小
小哉後之人君其尚知所慎焉
賈誼新書曰晉文公率師征賊定周國之亂復襄王之
位於是襄王賞以南陽之地文公辭南陽即死得以隧
下襄王弗聽曰周國雖微未之或代也天子用隧伯父
用隧是二天子也
臣若水通曰古者天子葬用隧諸侯用縣禮也功懋
懋賞諸侯有功爵之以地未聞以天子之葬賜諸侯
也襄王能慎賞賜而不以禮許人此見周之禮樂猶
在天子也
劉向說苑曰諸侯三年一貢士士一適謂之好德再適
謂之尊賢三適謂之有功有功者天子一賜以輿服弓
矢再賜以鬯三賜以虎賁百人
臣若水通曰記云薦賢受上賞古者諸侯貢士有功
天子嘉其進賢而懋賞之可見人主之賞必皆當其
功也後世之君予奪一出於心之喜怒或有功而吝
或無功而濫則何以為勸懲哉劉安世曰人主所以
鼓動天下制馭臣民之柄莫大於賞罰惟聖明念之
班固白虎通曰禮記九錫車馬衣服樂朱戶納陛虎賁
鈇鉞弓矢秬鬯皆隨其德
臣若水通曰賞賜者天子之大權也濫則國用以侈
功過以混國用侈則民食艱矣功過混則風俗弊矣
故王者必有九德九功然後有九錫行焉此古之天
下所以平也後世曹操司馬懿奸雄之資皆假九錫
以為狐媚簒奪之計可以為萬世戒矣
元順帝至正元年帝如上都時帝數以歴代珍寳分賜
近侍御史崔敬上䟽曰臣聞世皇時大臣有功所賜不
過槃革重惜天物為後慮至遠也今山東大饑燕南亢
旱海潮為災天文示儆地道失寧京畿南北飛蝗蔽天
正當聖主恤民之日近侍之臣不知慮此奏禀承請殆
無虚日甚至於府庫百年所積之寳物遍賜僕御閽寺
之流乳穉童孩之子帑藏或空萬一國有大事人有大
功又將何以為賜乎乞追回所賜以示恩不可濫庶允
公論
臣若水通曰記云陳其宗器說者以為先祖所藏之
重器若赤刀之類是也夫赤刀之微亦何益於理亂
之數而謂之重器以陳之祖廟何哉重先世之微澤
也書曰分寳玉于伯叔之國時庸展親故寳器者上
以陳於宗廟下以伸其親親者也元順帝當水旱飢
饉災蝗之際不知修德節用以荅天譴而以府庫百
年所積之寳物徧賜僕御閽寺之流乳稚童孩之子
是不唯暴殄天物輕遺宗器賞不以功賚不以親而
于世守之義亦安在哉嗚呼寳玉大弓之失春秋不
能為魯定公貸其責而敝袴之賞以待有功史有取
于韓昭侯也入君苟能重其宗器而不輕用慎其賞
賜而不濫與則萬一國有大事有備無患矣
宋儒程頥曰太祖初有天下士卒人許賞二百緍及即
位以無錢久不賜士卒至有題詩於後苑太祖一日遊
後苑見詩乃曰好詩遂索筆和之以故每於郊時各賜
賞給至今因以為例不能去或問今欲新兵不給郊賞
數十年後可革曰新兵本無此望不與可也
臣若水通曰子産以其乘輿濟人於溱洧孟子曰惠
而不知為政又曰分人以財者謂之惠夫帝王之為
治也有公平正大之體而已耳未聞以私惠也私惠
所及有限而大政所濟無窮宋太祖初有天下許賞
士卒人二百緡是以私惠嗛人也必至於無錢以償
所許焉又必至於怨望而詩作焉又必至於郊時而
賞給焉又必至於後世為例而不能去焉又必至於
數十年之久而不革焉夫初有天下許賞郊時而例
賞皆非有義之用也一啟其源而流遂至於如此然
則欲為天下惜財者其可輕於賚與也哉
國朝洪武三年朱友文為大榮衛知事初指揮張温守
蘭州元將王保保兵圍城温率將士備守夜二鼓圍兵
登城千戶郭祐被酒醉卧不之覺巡城官軍擊却之圍
既解温執祐將斬之友文諍之曰當賊犯城時將軍斬
祐以令衆所謂以軍令從事人無得而議之今賊既退
乃追罪之非惟無及於事且有擅殺之名竊以為不可
温悟杖祐而釋之太祖皇帝聞之謂輔臣曰友文以幕
僚能守朝廷法直言開諭長官此正人也宜加賚予以
勸其餘遂賜綺帛各五疋
臣若水通曰朱友文以正人受賞賞善也賞之當矣
賞而當善則不善者不得以濫賞而國用不困矣此
太祖高皇帝所以高出於漢唐宋之上也伏惟皇上
以祖宗為法好惡以公則賞不濫而財用恒足矣
韓太初妻劉氏事姑寗氏甚謹事聞太祖皇帝遣中使
賜劉氏衣一襲鈔二十錠官為送其姑喪歸葬旌表其
門復其家徭役
臣若水通曰周有大賚善人是富武王之所以興也
夫孝善之首也太祖聞劉氏事姑甚孝賜衣及鈔非
所謂善人是富乎此所以保有天下而垂裕於無疆
也今天下未必無善者也伏唯聖明以祖宗為法而
惟善是富焉則賞賜不濫而享安富尊榮之福矣
洪武十年二月學士宋濂辭歸瀕行太祖賜紙幣文綺
及御製文集皇太子贈以衣三襲太祖諭之曰朕最慎
于賞予嘉卿忠誠可貫金石故以是贈卿今年幾何濂
曰六十有八太祖曰藏此綺俟三十二年後作百歲衣
也濂叩首謝太祖復囑曰大江漲不可舟卿宜循内河
達家庶幾無虞仍俾孫慎護行
臣若水通曰學士宋濂乃開國之文臣所謂忠誠者
也我太祖知之明而信之深矣賜以文綺之物旌其
忠也表其誠也是故足以為天下之忠誠者勸矣是
之謂惠而不傷也其賚與之不苟也如是哉
洪武二十五年二月辛巳潁國公傅友德請懷遠縣等
官地九頃六十餘畆以為田圃上曰爾貴為上公食禄
數千石而猶請地獨不聞公儀休事邪友德慚而退
臣若水通曰荀子以賞不當功為不祥也夫賞必以
功無功而賞則僥倖之門開而祈請之風行在國則
空其府庫之積在民則奪其衣食之源而亂亡之禍
起矣非所謂不祥乎傅友德貴為上公食禄數千石
而希恩無厭奪民利而不恤不祥之大者矣皇祖戒
諭以沮之而示以公儀休拔園葵去織婦之事則沮
一人而千百人息於財用可節矣人君有志於天下
之平治者可不慎乎
洪武二十九年九月大賚天下致仕武臣皇祖因嘆曰
同歴艱難致有今日顧朕子孫保無窮之天下則爾等
子孫亦享無窮之爵禄諸將臣無不感激至有墮淚者
臣若水通曰此太祖大賚致仕武臣而諭之之言也
夫爵賞所以報功也然歴代人主常行於征戰之時
以為激勵勸功之地而我太祖乃大賚於致仕之日
而諭告之至皆出於念功念勞之誠無所為而為者
諸將之感激而墮淚也宜哉聖子神孫所當萬世憲
章而不失焉
天順日錄既上太后徽號復加贈其親及蔭子弟數人
有為其次兄求陞者上謂李賢曰孫氏一門盛矣復希
恩澤不知太后正不以此為慰比者授子弟官請數次
方允且不樂累日曰有何功於國家濫受禄秩如此然
物盛必衰一旦有干國憲吾亦不能救矣今若聞此必
怒賢曰此足以見太后盛德
臣若水通曰書云車服以庸賞文治也詩曰彤弓弨
兮賞武功也以戚里而侈爵賞於文武之功乎何有
以予奪之義乎何居善哉太后之不樂可謂爱人以
德親親之至者矣英宗之不與可謂能養親志者矣
慈孝豈不兩盡也哉此我朝家法所以高出於漢唐
之上也
格物通卷九十三
