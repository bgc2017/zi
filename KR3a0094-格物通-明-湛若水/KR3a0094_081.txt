格物通卷八十一明湛若水撰
飭百工
易萃象曰澤上於地萃君子以除戎器戒不虞
臣若水通曰此聖人於萃卦示人以備器械之義也
物萃則争亂之機也除者修而聚之之謂戒猶備也
除戎器以防其亂也兊西方金三四五互巽巽木外
有兊金戎器之象也坤平地無險阻可恃不虞之象
也蓋君子於萃而無虞之時猶治器以戒備安不忘
危之心天理之正也鍜乃甲胄礪乃戈盾皆其心之
形於警備者也先事有備有備無患而暮夜之戎勿
恤矣彼銷鋒鏑以鑄金人與銷兵於不用者豈非狃
於安逸而不思其器械之備乎
書虞書舜典帝曰疇若予工僉曰垂哉帝曰俞咨垂汝
共工
臣若水通曰此帝舜命工官之言也疇誰也若順也
工者百工之事土工金工石工木工獸工草工皮工
皆是也僉衆也咨嗟也垂舜臣名俞者然其舉也共
工官名帝舜詢於羣臣言誰能順其理而治我百工
之事者乎群臣同辭對曰能順理而治百工者其惟
垂哉於是帝舜即然其言咨垂而告之曰汝為我共
工之官也然所謂順其理者何也蓋聖人觀象制器
莫不各有自然之理焉一不順其理則欲心生欲心
生必至於侈靡侈靡則必至於淫巧以蕩上心耗民
財僣逼之禍皆起於此矣然則帝王於百工致謹豈
曰小小之故哉
禮記王制曰作淫聲異服竒技竒器以疑衆殺
臣若水通曰淫聲非先王之樂也異服非先王之服
也竒技竒器淫巧也是皆滅天理蕩人心亂政治者
故不聽而刑所以若天道正人心以保至治而使之
不壞者也
月令曰百工咸理監工日號毋悖于時毋或作為淫巧
以蕩上心
臣若水通曰此季春之令也百工者工之事非一也
咸理者各治造作之器也監工者工師監臨之官也
日號者每日號令下文即其言也言百工之事當因
時而制無或悖逆又不得作為過巧之工以獻于上
使上悅之而蠱惑其心志也夫百工若小事也以蕩
上心則其事之所關大矣事有甚小而禍不可勝既
者非滛巧蕩心之謂乎故監工之日號不特使之順
時以善其事而又以滛巧為戒蓋物莫全於質而莫
壞於文而人之心因物有遷亦必由之况人君之心
衆欲所攻由是而日滋焉豈有紀極耶故象箸之作
君子占知其終而瓊宫瑶臺卒用此以喪天下此固
往事之明鑑也然則後之人君欲飭百工者則如之
何亦惟曰日省月試既稟稱事庶乎其可爾
月令曰是月也命工師效功陳祭器按度程毋或作為
淫巧以蕩上心必功致為上物勒工名以考其誠功有
不當必行其罪以窮其情
臣若水通曰此孟冬之令也霜降而百工休至此物
皆成也故令工師百工之長效其功諸器皆成獨舉
祭器者蓋莫尊於祭器君子不敢以其私䙝同其所
尊敬故也所謂按度程者觀其體制大小之合式與
否而又戒之勿作為淫巧之工以蕩上心恐玩之而
奢侈之情或生也必以功致為上惟欲精密工緻以
久於用也必物勒工名以考其誠功有不當如上不
合度程或淫巧功不致者則其不誠矣必行其罪罰
以窮其情蓋所以稽而警之於後使其不敢不誠于
功也如是則不信度作滛巧者無所容矣先王之飭
百工如此然則今之命工效物其亦以祭器為先乎
而所以先於祭器者亦惟令其可悦於心抑誠於工
以久於用乎此固任工者之所當知也
周禮地官司市凡市偽飾之禁在民者十有二在商者
十有二在賈者十有二在工者十有二
臣若水通曰偽飾之禁如用器不中度布帛不中數
之類也凡此之禁其目有十二焉一曰圭璧二曰金
璋三曰命服四曰命車五曰宗廟之器六曰戎器七
曰用器八曰兵車九曰姦色十曰錦文十一曰珠十
二曰玉是也故四民皆禁之者以民不得畜商不得
資賈不得鬻工不得作如此則國無作偽之人其於
治也何有哉
夏官槀人掌受財於職金以齎其工弓六物為三等弩
四物亦如之矢八物皆三等箙亦如之春獻素秋獻成
書其等以饗工乘其事試其弓弩以下上其食而誅賞
臣若水通曰齎工者給市財用之直也弓六物者王
弧夾庾唐大也三等者因人強弱長短為制也弩四
物者視弓無王弧也矢八物者枉絜殺鍭矰茀恒庳
也箙者載矢者也素者胎素也書等饗工者書其工
拙之等降制其饗食之厚薄也乘其事者計其事之
成功也試而上下誅賞者考之善則上其食尤善又
賞之也不然則罰亦如之故觀於槀人而百工之職
其可推矣
中庸日省月試既稟稱事所以勸百工也
臣若水通曰此孔子告哀公九經中之一事也既讀
曰餼餼稟稍食也周官太宰以九職任萬民而必謹
於百工飭化八材者以民生日用衣服器械之所由
出也而况於公府之地乎不知有以飭之則工不信
度矣故日以省之月以試之所以程其能也既以廩
之必稱其事而上下之所以償其勞也由是事必效
能工必信度而百工自勸器按度程功無不當作竒
技淫巧以蕩上心者舉無所容矣百工豈有不飭者
哉
左傳昭公三十二年士彌牟營成周計丈數揣高卑度
厚薄仞溝洫物土方議遠邇量事期計徒庸慮材用書
餱糧以令役於諸侯屬役賦丈書以授師而效諸劉子
韓簡子臨之以為成命
臣若水通曰計丈數者計所當成之丈數也揣高卑
度厚薄揣版榦高卑之宜度本末厚薄之制也仞溝
洫物土方仞溝洫深淺之凖相取土之方面也議遠
邇量事期者議徒役之遠近命時日之多寡也計徒
庸慮財用書餱糧者知用幾人功知費幾財用知用
幾糧食以令於諸侯使供其役也夫周敬王欲罷戍
周之役合諸侯而城之事委諸晉無徵怨於百姓其
意良是也范獻子知奉王命而以後事謂晉勿與知
其謀則非也士彌牟營城之制亦詳且備矣獨不思
君德不修徒欲徼福於成周何為也哉故曰在德不
在險
國語周語内史過曰庶人工商各守其業以共其上猶
恐有墜失也故為車服旗章以旌之
臣若水通曰共與供同旌表也車服旗章上下有等
所以彰明貴賤為之表識夫百工不飭則利用不興
利用不興則不可以為國况天下乎故禹陳三事利
用與焉孔陳九經亦來百工故日省月試既稟稱事
所以勸之也有天下以内史之言合觀之夫然後知
虞廷若工之命為重務也
漢景帝後二年夏四月詔曰雕文刻鏤傷農事者也錦
繡纂組害女紅者也農事傷則饑之本女紅害則寒之
源夫飢寒並至而能亡為非者寡矣
臣若水通曰淫巧之滋非生財之道也夫生財何道
也尚儉素而已矣是故民朴素則財用足而風俗美
也於風俗而能反其本焉天下其有不治哉易賁之
上九曰白賁無咎知白賁之無咎則知後世之事淫
巧者皆咎矣為人上者其可不革兹弊乎
宋武帝永初三年五月嶺南獻入筒細布一端八丈帝
惡其精細勞人即付有司彈太守以布還之并制嶺南
禁作此布
臣若水通曰竒巧之物人情所好也宋武帝乃獨黜
其人而禁其物者蓋亦知竒巧者為滛侈之漸此而
不禁則天下從風而靡矣宋武創業之君備嘗艱苦
故崇朴戒侈將以風天下遺後嗣也使其子孫世守
其朴而不失焉則豈至一再傳而恣淫肆侈卒為蕭
氏所乘也哉
陳武帝永定二年六月周左光祿大夫猗氏樂遜上言
四事其一日頃者魏都洛陽一時殷盛貴勢之家競為
侈靡使禍亂多興天下喪敗比来朝貢器服稍華百工
造作務盡竒巧臣竊恐物逐好移有損政俗
臣若水通曰傳云夫有尤物足以移人豈不信乎甚
矣竒巧之能移人心也人君之心一為所移而無主
則流於欲而不知蕩其情鑿其性而風俗化之矣然
則百工者雖若末務然敦本尚實必自百工始也君
天下者可不務乎
唐高宗乾封二年正月耕籍田因閱耒耜有雕刻文飾
曰田器農人執之在於朴素豈貴文飾乎乃命撤之
臣若水通曰語云上有好者下必有甚焉者矣百工
之淫巧起於人主之所喜也是故人主敦本尚質而
天下向風矣若高宗者撤雕文之耒耜豈不足以為
法於後世乎書曰不役耳目百度惟貞人主之玩好
可不慎哉
國朝洪武十九年四月丙戌朔定工匠輪班初工部籍
諸工匠驗其丁力定以三年為班更番赴京輪作三月
如期交代名曰輪班匠議而未行至是工部侍郎秦逵
復議舉行量地遠近以為班次且置籍為勘合付之至
期賫至工部聽撥免其家他役著為令於是諸工匠便
之
臣若水通曰虞廷九官共工居一周禮太宰以九職
任萬民五曰百工飭化八材是則工師之官所掌之
事雖若輕而小而其所以關繫者華朴之間君心之
存亡係焉夫人君一心萬化之本天下安危生民休
戚皆由乎此苟能體認天理於游藝之時則凡身之
所居與夫服飾器用之奉必不事侈靡尚淫巧以費
民財勞民力則斂薄役輕而天下安矣我皇祖昭明
物理體悉人情知工匠之艱苦命工部驗其丁力定
以輪班免以他役無非一念恭儉之發也聖子神孫
其視法之哉
格物通卷八十一
