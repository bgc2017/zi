格物通卷二十八明湛若水撰
進德業三
左傳莊公八年夏師及齊師圍郕郕降于齊師仲慶父
請伐齊師公曰不可我實不德齊師何罪罪我之由夏
書曰臯陶邁種德德乃降姑務脩德以待時乎秋師還
君子是以善魯莊公
臣若水通曰孟子云仁人無敵於天下盖言有仁則
強弱非所較也齊之於魯猶齊魯之於郕也其大小
強弱之不敵皎然矣以齊魯之大而可加於郕之小
則夫以齊之強而可加於魯之弱也不難矣向使魯
莊計不出此徒欲以逞一時其不為郕者幾希不用
慶父之言而惟脩德是務則固已無敵矣是故君子
善之
僖公十九年宋人圍曹討不服也子魚言於宋公曰文
王聞崇德亂而伐之軍三旬而不降退脩教而復伐之
因壘而降詩曰刑于寡妻至于兄弟以御于家邦今君
德無乃猶有所闕而以伐人若之何盍姑内省德乎無
闕而後動
臣若水通曰宋襄急於求霸不顧省德惟務伐人圍
曹之役是也至於鹿上之盟反欲以小國争盟公子
目夷之所憂以為禍者其證成矣子魚之言雖不見
用然其引文王之事則固可法然子魚之意盖欲以
善服人而文王則脩德而人服者也進德業者又不
可以不辨
宣公十一年晉郤成子求成于衆狄衆狄疾赤狄之役
遂服于晉秋會於櫕函衆狄服也是行也諸大夫欲召
狄郤成子曰吾聞之非德莫如勤非勤何以求人能勤
有繼其從之也詩曰文王既勤止文王猶勤况寡德乎
臣若水通曰成猶言和好也櫕函地名召謂召其來
會也非德猶言寡德也前此郤成子為趙宣子謀者
善矣特其言爾今觀不欲召狄之會乃欲往而從之
拳拳以勤為言則以身踐之非徒能言之而已也用
此道也雖得志於天下可也于衆狄也何有
國語周語有神降于莘王問於内史過曰是何故國有
之乎對曰有之國之將興其君齊明衷正精㓗惠和其
德足以昭其馨香其惠足以同其民人神饗而民聽民
神無怨故明神降之觀其政德而均布福焉
臣若水通曰齊一也衷中也馨香芳香之升聞者同
猶一也夫人君之德所以協上下而致休徵通于神
明者一理之感應然也故夏興而祝融降於崇山商
興而檮杌次于丕山非其大驗邪内史謂莘神降以
觀德政有天下者可不務脩德政以為天地神人之
主乎
周語富辰曰夫義所以生利也祥所以事神也仁所以
保民也不義則利不阜不祥則福不降不仁則民不至
古之明王不失此三德者故能光有天下而龢寧百姓
令聞不忘
臣若水通曰富辰周大夫也三德仁義祥也有此三
德則福利民至理之自然非為三者而後脩德也周
鄭兄弟之國也武莊之平桓有大勲勞者也如以游
孫伯之故而棄之則周亦不義不祥不仁矣尚何以
昌其業乎是故光有天下而令聞赫然必其謹是三
德者也為人君者其可不勉諸
晉語范文子曰夫王者成其德而遠人以其方賄歸之
故無憂
臣若水通曰大學曰是故君子先慎乎德有德此有
人有人此有土有土此有財有財此有用故古之明
王必文德脩備然後遠人來歸方物畢至反之則憂
在我矣奚其樂此厲公伐鄭文子止之以見惟德為
能動人也伏惟皇上為天下四方之主而四夷各以
方物入貢豈非聞風慕義而來乎惟益脩德以賓服
之幸甚
晉語范獻子曰人之有學也猶木之有枝葉也木有枝
葉猶庇蔭人而况君子之學乎
臣若水通曰學以成德德以潤身是故可以知本矣
范獻子以人猶木也學猶枝葉可以庇蔭得矣惜乎
不知枝葉之暢荗由於根本也語曰君子務本本立
而道生是故道生則仁民愛物而可以保蔭四海矣
故人君求聖學以脩德以庇天下不可以不知本
漢武帝建元元年董仲舒告漢武帝引曾子曰尊其所
聞則高明矣行其所知則光大矣高明光大不在乎他
在乎加之意而已
臣若水通曰心學之不明也久矣是以道化不明而
卒無善治高明光大吾心之本體也加之意在反求
之而已耳仲舒之告武帝誠知德業之本矣他如一
則曰王心未加焉二則曰設誠於内合而觀之豈非
以二帝三王之心學望武帝乎惜乎内多欲而外施
仁義其蔽固已深矣
漢光武中元二年光武受尚書通大義召桓榮入說甚
善之每朝會輙令榮敷奏經義帝稱善帝每旦視朝日
昃乃罷數引公卿郎將講論經理夜分乃寐皇太子見
帝勤勞不怠諫曰陛下有禹湯之明而失黃老養性之
福願頥愛精神優游自寧帝曰我自樂此不為疲也
臣若水通曰夫學所以進德業也光武雖孜孜經術
惜乎徒事講說不能體於身心而明善誠身之功未
之聞也然榮固徒事稽古者也格心之學引君當道
而志於仁者則榮非其人爾故光武雖光復舊物身
致小康然父子夫婦君臣之間不能無可憾者焉後
之人君欲進德脩業者請自明善誠身始
漢明帝永平二年上幸辟雍初行養老禮禮畢引桓榮
及弟子升堂上自為下說諸儒執經問難于前下詔賜
榮爵關内侯上自為太子受尚書于桓榮及即位猶尊
榮以師禮
臣若水通曰孔子云德之不脩學之不講盖言德業
不可不兼進也宋儒胡寅曰顯宗事師之意百千年
鮮有其儷可謂人主之高致惜乎桓榮受業專門章
句不知脩身治天下之大義故其君之德業止於如
是臣愚於顯宗未見其為德業特為一時之美觀爾
向使顯宗以其尊師重傅之心榮有格心之輔脩德
以為之本講學以為之資德業合一太甲高宗何尚
焉而君臣之間皆不能然未幾崇信西佛而遣使求
之佛入中國自永平始孔子曰攻乎異端斯害也已
孟子曰我亦欲正人心息邪說距詖行放淫辭以承
三聖者夫德業在心術之微其端一而已爾顯宗事
異端壊心術可謂之德業乎仰惟聖明好學不倦立
心以為德業之大本而講學以培養之則高出百王
矣天下幸甚
漢章帝元和二年帝之為太子也受尚書于東郡太守
汝南張酺及廵幸東郡引酺及門生掾史並會庭中帝
先備弟子之儀使酺講尚書一篇然後脩君臣之禮
臣若水通曰宋儒真德秀云章帝尊經事師不愧前
人又惜其以嚴憚不得久在左右所以輔成德業如
是而止臣謂德業生於心者也尚書所載皆帝王脩
德業之要張酺徒能講說而不能啟心沃心以輔君
德豈非格心之學未聞乎
漢獻帝建安十五年吳主孫權謂呂蒙曰卿今當塗掌
事不可不學蒙辭以軍中多務權曰孤豈欲卿治經為
博士邪但當涉獵見往事爾卿言多務孰若孤孤嘗讀
書自以為大有所益蒙乃始就學及魯肅過尋陽與蒙
論議大驚曰卿今者才略非復吳下阿蒙蒙曰士别三
日即當刮目相待大兄何見事之晩乎肅遂拜蒙母結
友而别
臣若水通曰權語蒙以學是矣但其所謂學止於涉
獵讀書爾而孔門默識德行之學未聞曾是以為學
乎雖然蒙就學未幾而論議驚人亦其氣質之小變
邪抑其矜伐之心形於詞氣所謂以學問驕人者非
邪雖曰學臣不敢信也宋儒胡寅謂權蒙皆以學進
而大其益過矣夫權奸雄之邪心未損豈古人之所
謂學易之所謂益者乎
晉武帝泰始九年周魴之子處膂力絶人不脩細行鄉
里患之處嘗問父老曰今時和歲豐而人不樂何邪父
老歎曰三害不除何樂之有處曰何謂也父老曰南山
白額虎長橋蛟幷子為三矣處曰若所患止此吾能除
之乃入山求虎射殺之因投水摶殺蛟遂從機雲受學
篤志讀書砥礪節行比及期年州府交辟
臣若水通曰成湯懋德不吝改過聞過非難改過為
難改過非難而不吝尤難周處聞父老三害之言除
蛟虎以自勵其行可謂勇於改過而得處仁遷義之
法矣以其果敢之資苟自得師聞孔孟之學則下為
子路上為成湯其德業可量邪而師機雲下不過辭
章記誦上不過節行不聞大道之要豈非學負其質
哉
陳文帝天嘉四年周太傅燕國公于謹對周武帝曰去
食去兵信不可去願陛下守信勿失又曰言行者立身
之基願陛下三思而言九慮而行勿使有過天子之過
如日月之食人莫不知願陛下慎之
臣若水通曰易曰言行君子之樞機于謹以為立身
之基是也殊不知言心聲也行心迹也言行由中則
發皆天理而動無不善若徒求無過於三思九慮之
間誠使發皆中節亦謂之克伐怨欲不行其誠偽何
如也此何故歟不見天理故也孔子曰言顧行行顧
言顧也者其體認天理之謂乎
唐太宗於弘文殿聚四庫書二十餘萬卷置弘文館於
殿側精選天下文學之士虞世南禇亮姚思廉歐陽詢
蔡允恭蕭德言等以本官兼學士令更日宿直聽朝之
隙引入内殿講論前言往行商確政事或至夜分乃罷
臣若水通曰太宗聚書於弘文館選文臣以更直講
論古今亦云盛矣其果古之博學審問之謂邪帝王
之學格物而已誠意正心脩身齊家治國平天下皆
隨處體認天理以格物者也豈徒講說而已邪太宗
不知大學之道群臣皆非正學之人而昧聖學之本
故學不純而心不正治不古以雜于霸有由然矣伏
惟我祖宗有君臣同遊輪直文華講習文樓之典甚
盛舉也仰惟皇上聖學日新今年盛暑不以例輟講
廢學詔日講經筵官日各輪一員入直文華是能復
祖宗之舊章而唐不足論矣臣愚謂人君之學貴知
本也方今道學漸明之時正心一德之臣布於中外
四方苟選取入京以本官兼文職俾之入侍日講經
筵之班則其誠意德氣亦足以薰陶㴠養而正君心
矣誠為莫大之益天下幸甚
唐太宗貞觀二年六月戊子上謂侍臣曰朕觀隋煬帝
集文辭博奥亦知是堯舜而非桀紂然行事何其反也
魏徵對曰人君雖聖哲猶當虚已以受人故智者獻其
謀勇者竭其力煬帝恃其俊才驕矜自用故口誦堯舜
之言而身為桀紂之行曾不自知以至覆亡也上曰前
事不遠吾属之師也
臣若水通曰魏徵虚之一言庶乎知德業之本矣虚
明者心之本體也亦在乎盡心與否而已譬之鑑焉
今日明燭妍媸非加光也不翳於塵爾明日一物莫
燭非始無光也蔽之深爾君子能去其蔽光者則本
體自見矣是之謂盡心而知性隋煬帝知是堯舜非
桀紂心之本體有時而明然而身口頓異身為桀紂
䧟於亡而不知非其慾蔽之深乎揆厥所由惟其不
學故無以成其德業爾或曰煬帝著書三十萬卷謂
之不學可乎噫不立其本而徒事夫文詞之末雖曰
充棟祗足以為惑爾奚學之云學也者其聖狂之判
乎
唐太宗貞觀三年十二月上問給事中孔穎達曰論語
以能問於不能以多問於寡有若無實若虚何謂也穎
達具釋其義以對且曰非獨匹夫如是帝王亦然帝王
内藴神明外當玄默故易稱以蒙養正以明夷涖衆
臣若水通曰曾子此言謂昔者吾友嘗從事於斯則
此乃孔門之學所從事者也盖學以虚心受人為本
唐太宗之問可謂善矣穎達者宜以此義開其君之
心心虚則善日生帝王之學可基矣不知出此徒具
訓釋以對遂使論語之義晦而孔門之學不明也噫
有君如此而不遇格心之臣以佐之此太宗之所以
多慚德而貞觀之治不克終豈非輔臣之罪哉
唐太宗貞觀十五年指殿屋謂侍臣曰治天下如建此
屋營構既成勿數改移苟易一榱正一瓦踐履動搖必
有所損若慕竒功變法度不恒其德勞擾實多
臣若水通曰太宗以殿屋喻治道且戒慕竒功變法
度而又本於其德之恒若太宗可謂知進脩矣向使
當時有知學之臣將順其美必曰屋以基為本如道
以心為本帝恒德之言若知本矣屋之榱瓦之損小
而基崩之害大人君之治法度之損小而壊心之禍
大心恒則德恒德恒則無法度之變矣德業之成豈
至貞觀之不終乎
唐德宗建中四年十一月陸贄上疏曰臣聞仲虺贊成
湯不稱其無過而稱其改過吉甫歌誦周宣不美其無
闕而美其補闕是則聖賢之意較然著明惟以改過為
能不以無過為貴盖為人之行已必有過差上智下愚
俱所不免智者改過而遷善愚者恥過而遂非遷善則
其德日新遂非則其惡彌積
臣若水通曰改過遷善進德之基也陸贄以是而告
德宗可謂對病之藥矣惜乎剛愎自任而不能此其
所以卒成亂階也歟
賈誼新書曰人主仁而境内和矣故其士民莫弗親也
人主義而境内理矣故其士民莫弗順也人主有禮而
境内肅矣故其士民莫弗敬也人主有信而境内貞矣
故其士民莫弗信也
臣若水通曰仁義禮信人之性也性也者心之理也
是故心性感於上而民心應於下其心同也故進德
脩業存之於身孚之於家國天下之人而治道具矣
可不重乎
劉向說苑曾子曰君子脩禮以立志則貪欲之心不來
君子脩禮以脩身則怠惰慢易之節不至君子脩禮以
仁義則忿爭暴亂之辭遠
臣若水通曰立志脩身居仁由義君子之德業備矣
禮也者理也體用之貫也故在心則志立在身則身
脩在事則仁義而無貪欲怠慢争亂之邪焉何患乎
德業之不成哉
陸贄奏議曰愚智兼納洪纖靡遺蓋之如天容之如地
垂旒黈纊而黜其聰察匿瑕藏疾而務於包涵不示威
而人畏之如雷霆不用明而人仰之如日月此天子之
德也
臣若水通曰天子之德與天同體者也與天同覆而
無外與地同載而不遺與日月同明而不蔽與雷霆
同威而不怒所以復德之本體而配天者也其德崇
矣其業廣矣脩之者非在乎他在吾心之本體始爾
伏惟皇上加之意焉因陸贄之言而求之本心廓天
地日月雷霆之德以治天下幸甚
格物通卷二十八
