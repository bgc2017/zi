格物通卷二十二明湛若水撰
正威儀下
左傳桓公九年享曹太子初獻樂奏而歎施父曰曹太
子其有憂乎非歎所也
臣若水通曰曹太子射姑來朝魯賓以上卿其禮厚
矣於時金石在庭籩豆在列所以觀威儀而省禍福
者皆在是我孔熯矣式禮莫愆射姑臨樂而歎威儀
愆矣觀此則太子之所養者可知也
僖公十一年天王使召武公内史過賜晉侯命受玉惰
過歸告王曰晉侯其無後乎王賜之命而惰於受瑞先
自棄也已其何繼之有禮國之幹也敬禮之輿也不敬
則禮不行禮不行則上下昏何以長世
臣若水通曰孔子稱大聖必著乎執圭之容而執玉
高卑必徵其死亡之禍一執玉之間而聖狂之所由
分禍福之所由辨也夫其容肅者其心敬也其容惰
者其心肆也惠公即位之始且承天子之賜命受玉
而惰其心驕且肆矣夫初服而驕於人且不可況於
天王乎是自滅其天也何長世之有故君子一動容
而不敢忘其敬所以敬其天以保天命也為人上者
可不敬乎
文公九年冬楚子使越椒來聘執幣傲叔仲惠伯曰是
必滅若敖氏之宗傲其先君神弗福也
臣若水通曰越椒執幣傲一威儀之微爾惠伯胡以
知其必滅若敖氏也事雖微而害德則大傲凶德也
敬者德之輿也天道虧盈而益謙鬼神害盈而福謙
德之凶者神必弗福也然則若敖氏之鬼其不血食
也矣
成公六年春鄭伯如晉拜成子游相授玉于東楹之東
士貞伯曰鄭伯其死乎自棄也已視流而行速不安其
位宜不能久
臣若水通曰玉重器也於是乎失其儀則安往而
不失儀也失之於主得之於相則其儀不忒矣如
晉拜成者鄭悼公也相之者公子偃也二者均有事
焉授玉兩楹之間禮也而於東楹之東其儀忒矣然
而士貞伯獨咎鄭伯之自棄者何曰罪所主也罪其
主者何相由主而擇也主棄禮矣而相亦奚辭之有
焉
成公十三年三月公及諸侯朝王遂從劉康公成肅公
會晉侯伐秦成子受脹于社不敬劉子曰吾聞之民受
天地之中以生所謂命也是以有動則威儀之則以定
命也能者養之以福不能者敗以取禍是故君子勤禮
小人盡力勤禮莫如致敬盡力莫如敦篤敬在養神篤
在守業國之大事在祀與戎祀有執膰戎有受賑神之
大節也今成子惰棄其命矣其不反乎
臣若水通曰劉子其知道乎夫天命之謂性以命為
令先正之言也劉子以天地之中為命是以命為中
如所謂命根命脉之云也可以破千載性命之惑矣
又以動作威儀之則以定命是動作威儀原於命命
原於天地之中深得乎天人體用之一貫矣孰謂春
秋之時有知道如劉子者乎此言豈獨為成公發哉
人君宜寫一通置諸左右以備朝夕之覽焉可也
襄公二十七年齊慶封來聘其車美孟孫謂叔孫曰慶
季之車不亦美乎叔孫曰豹聞之服美不稱必以惡終美
車何為叔孫與慶封食不敬為賦相鼠亦不知也
臣若水通曰車服以庸彰有德也是故采菽所以美
諸侯也候人所以刺羣小也慶封之來徒美其車而
德不稱一失儀也又當食而不敬二失儀也至於相
鼠之譏且猶不知悟而悔禍有識者知其不終也已
矣故君子之學在輿則見其倚於衡無終食之間違
仁則動不失禮而可以自求多福矣
襄公三十一年衛侯在楚北宫文子見令尹圍之威儀
言於衛侯曰令尹似君矣將有他志雖獲其志不能終
也詩云靡不有初鮮克有終終之實難令尹其將不免
公曰子何以知之對曰詩云敬慎威儀惟民之則令尹
無威儀民無則焉民所不則以在民上不可以終公曰
善哉何謂威儀對曰有威而可畏謂之威有儀而可象
謂之儀君有君之威儀其臣畏而愛之則而象之故能
有其國家令聞長世臣有臣之威儀其下畏而愛之故
能守其官職保族宜家順是以下皆如是是以上下能
相固也衛詩曰威儀棣棣不可選也言君臣上下父子
兄弟内外大小皆有威儀也周詩曰朋友攸攝攝以威
儀言朋友之道必相教訓以威儀也周書數文王之德
曰大國畏其力小國懷其德言畏而愛之也詩云不識
不知順帝之則言則而象之也紂囚文王七年諸侯皆
從之囚紂於是乎懼而歸之可謂愛之文王伐崇再駕
而降為臣蠻夷帥服可謂畏之文王之功天下誦而歌
舞之可謂則之文王之行至今為法可謂象之有威儀
也故君子在位可畏施舍可愛進退可度周旋可則容
止可觀作事可法德行可象聲氣可樂動作有文言語
有章以臨其下謂之有威儀也
臣若水通曰臣始讀劉康公中命儀則之說歎春秋
有一知道者及觀北宫文子之論又知有文子也此
當與劉康公之言參看大都康公之論奥而核文子
之論詳而整觀此則威儀之說無餘藴矣仰惟聖明
受天明命高拱穆清之上深惟淵默之化必以二子
之言為念則命於是乎可定上下亦於是乎可固矣
臣不勝至願
定公十五年春邾隱公來朝子貢觀焉邾子執玉高其
容仰公受玉卑其容俯子貢曰以禮觀之二君者皆有
死亡焉夫禮死生存亡之體也將左右周旋進退俯仰
於是乎取之朝祀喪戎於是乎觀之今正月相朝而皆
不度心已亡矣嘉事不體何以能久高仰驕也卑俯替
也驕近亂替近疾君為主其先亡乎
臣若水通曰子貢觀二君之不度而知心之亡又知
死亡之禍蓋死亡由於不度不度由於心亡此不易
之確論也中庸所謂見乎四體不其然乎人君體此
必思以立吾心之中正心中正則威儀之間一高一
卑一俯一仰皆有常度而不可以毫髮僭差夫然後
事體而身安身安而福亦佑之矣不然驕近亂替近
疾疾與亂非天使之然也皆其自致之也人君可不
正其心以正其威儀以為福德之基乎
國語周語定王曰歲飫不倦時宴不淫月會旬脩日完
不忘服物昭庸采飾顯明文章比象周旋序順容貌有
崇威儀有則
臣若水通曰定王周頃王之子榆也禮立歲為飫歲
行飫禮而不倦怠春夏秋冬為時一時之間必有宴
禮不至淫湎會計也計一月之經用旬脩謂脩十日
之中所為者日完完一日之所為者不忘不忘其禮
也冕服旗章所以昭有功采色之飾所以顯明德也
文章謂黼黻錦繡之文也比象比文以象山龍華蟲
之屬崇飾也詩曰其儀不忒正是四國故王公諸侯
之脩飫宴而不淫倦服物采飾文章周旋容貌所以
正儀刑也況居天子之尊為諸侯王之表率者可不
正其儀以為正四國之本乎
周語單襄公曰夫君子目以定體足以從之是以觀其
容而知其心矣目以處義足以步目又曰夫目以處義
足以踐德口以庇信耳以聽名者也故不可不慎也偏
喪有咎
臣若水通曰體手足也心不固則容不正言行相覆
為信耳所以聽别萬物之名聲喪亡也步言視聽四
者而亡其二為偏喪咎咎及身也夫君子有威有儀
食福無替晉侯視遠足高則威儀忒矣咎將焉避故
觀目可以知義觀足可以知德觀心可以知福不可
誣也故君子篤恭而天下平大舜恭已南面無為而
治慎威儀立德脩身而天下化之可不重乎
周語晉孫談之子周適周事單襄公立無跛視無還聽
無聳言無遠襄公言於頃公曰立無跛正也視無還端
也聽無聳成也言無遠慎也夫正德之道也端德之信
也成德之終也慎德之守也守終純固道正事信明令
德矣慎成端正德之相也
臣若水通曰談晉襄公之孫惠伯談也周者談之子
晉悼公之名晉自獻公用驪姬之䜛詛不畜羣公子
故孫周適周事單襄公睛轉復反為還遠謂非耳目
所及也成定也道者德之道路志定故能終也相猶
相貌之相慎成端正德之相貌也視聽言動本諸心
所以定威儀之則也君子之居民上非有異也言有
儀也非有塞也言有則也故視聽言動爰立民則一
物偏喪為德之疵詩云民具爾瞻此之謂也晉孫周
構䜛出亡遊事襄公而容貌詞氣昭宣令德宜其三
襲嘉祥終昌晉室也況有天下者可不慎威儀以為
脩身化民之本歟
魯語叔孫穆子曰夫服心之文也如龜焉灼其中必文
於外
臣若水通曰文謂著見於外者言心所向身必服之
也蓋服之不衷身之災也中庸曰齊明盛服所以脩
身也君子慎物居方亦以寡過而已楚公子圍以大
夫而設諸侯之服是服之不衷非盛服矣其能保其
身乎
楚語左史倚相曰君子之行欲其道也故進退周旋惟
道之從
臣若水通曰倚相楚左史也欲其道欲得其道也進
退周旋之中道所以慎其威儀而身脩矣
漢武帝元朔五年夏四月大將軍青雖貴有時侍中上
踞厠而視之丞相弘燕見上或時不冠至於汲黯見上
不冠不見也上嘗坐武帳中黯前奏事上不冠望見黯
避帷中使人可其奏其見敬禮如此
臣若水通曰記曰齊明盛服非禮不動所以脩身也
故君子無衆寡無小大無敢慢武帝能正衣冠於所
嚴憚之臣而倨傲於所狎侮者焉豈知脩身之道哉
漢獻帝初平二年劉備少語言喜怒不形於色備少與
河東關羽涿郡張飛相友善與二人寢則同牀恩若兄
弟而稠人廣坐侍立終日隨備周旋
臣若水通曰威儀者内心之表也詩曰抑抑威儀維
德之隅又曰敬慎威儀維民之則昭烈之喜怒不形
其德之嚴密可想見矣關張之侍主周旋豈非視之
以為法哉
梁武帝大同十一年帝雖暗室恒理衣冠小坐盛暑未
嘗褰袒對内豎小臣如遇大賓
臣若水通曰暗室盛暑衣冠不袒威儀不䙝雖力學
自脩之士何以過此若梁武者似有受道之器矣而
乃至號為不道莫保其身以禍其國家者何邪異端
之學害之也孔子曰攻乎異端斯害也己生於其心
害於其政發於其政害於其事而亂亡至矣雖正威
儀其猶色莊者乎雖如佛之寂容枯槁何補於國家
之理亂乎此又足以為徒事威儀而不知正學者之
戒耳
唐太宗貞觀元年十二月上好騎射孫伏伽諫以為天
子居則九門行則警蹕非欲苟自尊嚴乃為社稷生民
之計也陛下好自走馬射的以娛悦近臣此乃少年為
諸王時所為非今日天子事業也既非所以安養聖躬
又非所以儀刑後世臣竊為陛下不取上悦未幾以伏
伽為諫議大夫
臣若水通曰九門警蹕天子之儀也走馬射的武夫
之技也太宗不脩天子穆穆之容而不忘少年武夫
之技欲為天下後世之儀刑得乎詩曰儀刑文王萬
邦作孚蓋無誠敬以為之本爾不有伏伽之諫欲為
漢唐之中主不可得況稱三宗乎
唐宣宗大中十二年上臨朝接對羣臣如賓客雖左右
近習未嘗見其有惰容每宰相奏事旁無一人立者威
嚴不可仰視奏事畢忽然曰可以閑語矣因問閭閻細
事或談宫中遊宴無所不至一刻許復整容曰卿輩善
為之朕常恐卿輩負朕後日不復得相見乃起入宫令
狐綯謂人曰吾十年秉政最承恩遇然每延英奏事未
嘗不汗霑衣也
臣若水通曰宣宗對宰相威嚴不可仰視至使汗霑
衣可謂能正威儀者矣及其忽然之際乃問閭閻細
事或談宫中遊宴則非人君大體矣何其前後不類
邪夫人君與宰相論事豈無天下大政可言邪觀此
則知宣宗徒事乎威儀末節之間而不知温厲正大
之體此其所以不能成中興之業也歟
賈誼新書曰夫有威而可畏謂之威有儀而可象謂之
文富不可為量多不可數
臣若水通曰威儀者德之符也德者威儀之基也是
故有德之威可畏則亦可懷也有德之儀可象則亦
可敬也可畏可懷可象可敬則威儀文章之盛又孰
得量而數之也故為人上者脩其德容則民畏而象
之不可量數而心化之矣威儀之於人豈小也哉
劉向說苑曰陳靈公行僻而言失泄冶曰陳其亡矣吾
驟諫君君不吾聽而愈失威儀夫上之化下猶風靡草
東風則草靡而西西風則草靡而東在風所由而草為
之靡是故人君之動不可不慎也
臣若水通曰威儀者本諸恭敬之德而達諸治化之
美者也故盛德之至然後動容周旋中禮堯之放勲
本乎允恭舜之重華本乎温恭豈外致哉泄冶之言
徒知人君當慎動而不求其本苟其君聽之亦未見
其所以正也何以維民之則乎若靈公言失行僻固
不足道也後世有臨朝淵默尊嚴若神如漢成帝者
號稱穆穆天子之容矣然政柄不免於下移者無本
故也故欲威儀之正者必由中達外然後可
宋太祖建隆元年冬十月翰林學士王著以酒失貶官
宋主謂宰相曰深嚴之地當使宿儒處之范質等對曰
竇儀清介重厚然己自翰林遷端明矣宋主曰非斯人
不可卿當諭以朕意勉令就職即日復入翰林宋主嘗
召儀草制至苑門儀見宋主岸幘跣足而坐却立不肯
進宋主遽索冠帶而後召入儀曰陛下創業垂統宜以
禮示天下恐豪傑聞而解體宋主歛容謝之自是對近
臣未嘗不冠帶
臣若水通曰詩稱文王雝雝在宫肅肅在廟不顯亦
臨無射亦保蓋言聖人敬和之容雖幽隱而不敢肆
也宋祖方召儒臣草制岸幘跣足而坐則幽隱可知
矣自非竇儀之嚴重則宋祖之威儀何從而正哉自
是對羣臣未嘗不冠帶方正補衮之臣人主左右安
可少哉使竇儀能以曾子動容貌正顔色之說而益
之則知正由中出宋祖所得不可量矣惜乎儀不知
聖賢之學無怪其然也
宋儒程頥曰范祖禹色温而氣和其人如玉可以開陳
是非導人主之意
臣若水通曰雖有遜志之言乘之以厲色戾氣則化
而為不善矣雖有逆耳之言乘之以怡顔下氣則化
而為善矣人臣陳是非導上意乘之以温色和氣則
不覺其入之深矣然非所存有中和之德安能以温
和其氣色哉
問人之燕居形體怠惰心不慢可否程頥曰安有箕踞
而心不慢者昔吕與叔六月中來緱氏閒居中某嘗窺
之見其儼然危坐可謂敦篤矣學者須恭敬但不可令
拘迫拘迫則難久也
臣若水通曰有中和之心然後有中和之氣也是故
過焉者則失之拘矣不及焉者則失之肆矣非中和
也禮曰斯須而不莊不敬則慢易之心入之矣夫敬
以存心則莊見於容内外皆中和也可不慎乎學者
且然而況於居九重之上為兆民之表者乎詩曰敬
慎威儀維民之則為人君者之所宜慎也
張栻語吕祖謙云古人衣冠容止之間不是要作意矜
持只是循他天則
臣若水通曰天則自然之法也夫中外一貫者也心
中正則貌齊莊不期然而然矣不然不失之放肆怠
惰則失之作意矜持而中正自然之天則違矣敬也
者中正之矩也然則主敬之學豈非人君之所當講
者哉
宋儒楊時經筵講義有云古之聖人前旒蔽明非禮勿
視黈纊塞聦非禮勿聽在車則有和鸞之音行路則有
佩玉之聲出入起居容節必比於禮樂人君所以自重
其身也
臣若水通曰楊時進講之言皆古人培養君德之遺
法也惜乎未盡根本之論爾蓋人主之心如樹木之
根天理乃其生意也生意既得則根本已立然後有
冕旒黈纊和鸞佩玉容節禮樂所以養其根本也否
則所養者何物哉顧乃舍其本惟末之是務何也後
世聖學不明類皆趨於支離之歸已乏一德之臣矣
安望其輔成人君一德之學哉伏望聖明略其枝葉
之煩自立於根本之地以為天下先則道德可一而
風俗可同矣
國朝洪武九年正月丁巳太子諸王侍上顧謂之曰汝
等聞脩德進賢之道乎太子對曰每聞儒臣講說知其
略矣未領其要上曰藻率雜佩為身之容恭遜温良為
德之容見於外者可以知其内也古之君子趨蹌有節
步降有數周旋跬步而不違於規矩者由其德充於内
而著乎外也所以器識高明而治道日臻惡行不見而
邪僻日遠己德既脩自然足以服人賢者彙進而不肖
者日去天下國家未有不治不務此者鮮不取敗夫貨
財聲色戕德之斧斤䜛佞奸諛杜賢之荆棘當拒之如
虎狼畏之如蛇虺苟溺於所好則必為其所䧟矣汝等
其慎之
臣若水通曰伏觀聖祖諭太子以内外德容之理與
古聖賢一揆矣詩曰抑抑威儀維德之隅譬如宫室
焉内有繩直則外有廉隅德其繩直矣威儀其廉隅
矣人君苟存諸心者渾然天理積中發外自有威可
畏有儀可象動容周旋自中乎禮刑于家則齊刑于
國則治刑于天下則平由是天下之賢能俊傑莫不
彙進以贊治化之盛而䜛謟奸諛之人遠矣此我聖
祖垂訓之至意也惟聖明體察焉
格物通卷二十二
