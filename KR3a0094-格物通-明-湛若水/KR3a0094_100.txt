格物通卷一百明湛若水撰
賑濟下
唐太宗貞觀元年關中飢斗米直絹一疋二年天下大
蝗三年大水上勤而撫之民雖東西就食未嘗嗟怨四
年天下大稔流散者咸歸鄉里
臣若水通曰古者雖有水旱之災而不為困後世飢
饉之多何也以古有溝洫為之蓄洩耳此禹之所以
致力也後世井田廢而溝洫湮故旱乾水溢之災作
而賑濟之政所以行矣蓋嘗觀於近世之富室有塘
數頃則水不為災䟽洩以時而旱不為虐乃知井田
之制聖人之慮周而謀遠也唐太宗勤撫關中亦能
致稔不可謂非仁賢之君矣獨當時無以此言進講
者以為王政之倡不亦為之遺憾乎噫太宗欲復封
建則井田之政太宗亦優為之矣惜乎有君而無其
臣莫能將順其美以講於關睢麟趾之意爾
玄宗開元二十二年二月秦州地連震壊公私屋殆盡
吏民壓死者四千餘人命左丞相蕭嵩賑恤
臣若水通曰坤以静為德者也地震則失其常為災
變矣况壊屋壓人死衆非變之大者乎存恤賑濟之
典固所不能緩然此特小惠耳君相所職爕理隂陽
位天地育萬物者也蕭嵩相玄宗苟能因變而脩省
致中和以求爕理之道則天下民物各得其所矣壊
而後救所益能幾何哉玄宗不能然此開元之治所
以不終也歟
開元二十九年春正月制曰承前諸州飢饉皆待奏報
然後開倉賑給道路悠遠何救懸絶自今委州縣長官
與採訪使量事給訖奏聞
臣若水通曰飢民以垂絶之命待哺於須臾爾必須
數千里之奏報則死骨已朽矣其何能及玄宗此命
以賑濟之事付之州縣是雖一時救世之權其實萬
世通行續命之劑也
德宗建中元年秋七月劉晏上䟽以為戶口滋多則賦
稅自廣故其理財以愛民為先諸道各置知院官每旬
月具州縣雨雪豐歉之狀白使司豐則貴糴歉則賤糶
或以榖易雜貨供官用及於豐處賣之知院官始見不
稔之端先申至某月須如千蠲免某月須如千救助及期
晏不俟州縣申請即奏行之應民之急未嘗失時不待
其因弊流亡餓殍然後賑之也由是民得安其居業戶
口蕃息
臣若水通曰飢然後賑則後時無及先事應急則民
未病飢此劉晏濟荒之策為最上者也後之論者皆
薄晏言利之臣然曰戶口多則地自廣故其理財以
養民為先此牧民之主所當力行者也德宗之時晏
以其計行賑施而民安其居業戶口蕃息宜哉
憲宗元和四年春正月南方旱飢庚寅命左司郎中鄭
敬德等為江淮二浙荆湖襄鄂等道宣慰使賑恤之將
行上戒之曰朕宫中用帛一匹皆籍其數惟賙救百姓
則不計費卿輩宜識此意勿效潘孟陽飲酒遊山而已
臣若水通曰憲宗每籍數於宫中之用而不計費於
賙救之時其愛民之心勝於自奉何其誠切也苟由
是心而擴充之繼之以不忍人之政則仁覆天下和
氣應而豐穰至矣尚何水旱之災饑饉之慮哉
周世宗顯德六年二月淮南饑上命以米貸之或曰民
貧恐不能償上曰民吾子也安有子倒懸而父不為之
解哉安在責其必償也
臣若水通曰胡寅云稱貸所以惠民亦以病之惠者
紆其目前之急也病者責其他日之償也其責償也
或嚴其期或徵其耗或取其息或予之米而使之歸
錢或貧無可償而督之不置或胥吏以詭貸而徵諸
編民凡此皆民之所甚病也世宗視民猶子匡救其
乏而不責其必償仁人之心王者之政也臣謂胡寅
此言其深知稱貸之弊而得世宗之心者矣夫父母
之愛根於同體者也認得同體仁愛之心何所不至
尚何責其必償而反病之哉故人君之學莫大於求
仁
劉向說苑晉文公時翟人有封狐文豹之皮者文公喟
然嘆曰封狐文豹何罪哉以其皮為罪也大夫欒枝曰
地廣而不平則聚而不散非狐豹之罪乎文公曰善哉
說之欒枝曰地廣而不平人將平之財聚而不散人將
爭之於是裂地以分民散財以賑貧
臣若水通曰鹿臺之財鉅橋之粟乃商紂封狐文豹
之皮也大學曰貨悖而入亦悖而出民之欲得此皮
者久矣倒戈之徒可以見也武王克商散鹿臺之財
發鉅橋之粟大賚四海而萬姓悦服豈非散財得民
之明效大驗哉文公能善欒枝之言遂裂地以分民
散財以賑貧此所以成霸業而顯於天下也歟
唐貞元元年陸䞇草大赦制有曰關畿之内連歲興戎
薦屬天災稼穡不稔榖糴翔貴烝黎困窮倉廪空虚莫
之賑贍每一興念憫然痛心宜令度支江西湖南見運
到襄州米十五萬石設法般赴上都以救百姓荒饉如
山路險阻車乘難通仍募貧人令其般運以米充脚價務
於全活流庸庶事優饒副朕勤恤
臣若水通曰移粟移民先王荒政之所不廢也梁惠
王於河内河東之凶以為盡心焉然而孟子不見取
而引之以王政者何哉以移粟之濟民有限而王政
之澤無窮也德宗移襄州江湖之粟以賑關畿之饑
民可謂有仁心矣然其惠止於關畿爾脱有四方旱
澇之災並時薦見則又將何以賑之哉故諸葛孔明
曰治世以大德而不以小惠真王佐之道也
宋仁宗皇祐元年夏五月河北京東大水民流就食知
青州富弼勸所部民出粟益以官廪得公私廬舍十餘
萬區散處其人以便薪水官吏自前資待缺寄居者皆
給其禄使即民所聚選老弱病瘠者廪之仍書其勞約
他日為奏請受賞率五日輙遣人持酒肉飯糗慰籍出
於至誠人人為盡力山林陂澤之利可資以生者聽民
擅取死者為大冢葬之目曰叢冡及麥大熟民各以遠
近受糧而歸凡活五十餘萬人募為兵者萬計前此救
災者皆聚民城郭中為粥食之蒸為疾疫及相蹈藉或
待哺數日不得粥而仆名為救之而實殺之自弼立法
簡便周盡天下傳以為式帝聞遣使褒勞加拜禮部侍
郎弼曰救災守臣職也固辭不受
臣若水通曰聚民而食之粥蒸欎為疫待哺不及而
死雖欲救之反以殺之此濟饑之弊政也庸夫為之
若富弼以公私廬舍散處之而分之以粟使官吏之
寓居者主其事且懸賞以勸其盡力山澤之利縱其
自取焉可謂賑濟之盡善者矣宜乎其全活之衆哉
雖然弼之法他人亦或及此而收效則異者何耶蓋
人之為法或同而至誠惻怛之心不能如弼故承行
之人不為之盡心竭力故也故曰神而明之存乎其
人
宋孝宗淳熙八年九月以朱熹提舉浙東常平茶鹽冬
十二月下熹社倉法於諸路帝謂王淮曰朱熹政事却
有可觀淮言脩舉荒政是行其所學民被實惠宜進職
以旌之乃進熹直徽猷閣
臣若水通曰處荒之政預備為上賑救為下有備則
所濟萬全賑救則緩或不及朱熹社倉之立所以備
荒也苟非出於至誠惻怛之心則又焉能規畫之詳
法制之善而可以為天下法如是哉孝宗下其法於
諸路則饑民之受惠不特浙東而已也後之有賑荒
之志者宜玩焉
元成宗元貞元年六月陜西旱饑行省右丞許扆議發
廪賑之同列以未經奏請不可扆曰民為邦本今饑餒
若此若俟命下無及矣擅發之罪吾當任之遂發粟賑
貸命亦尋下
臣若水通曰關中旱饑許扆發粟以賑而以身當擅
發之罪卓乎有汲黯之風矣夫關中遠京師若待命
而發則仰哺之民化為野中之餓殍矣成宗乃不之
罪而命亦尋下其亦仁矣哉
程頥論立賑濟法事救饑者使之免死而已非欲其豐
肥也當擇寬廣之處宿戒使晨入至己則闔門不納午
而後與之食申而出之日得一食則不死矣其力自能
營一食者皆不來矣此之不擇而與當活數倍之多也
凡濟饑當分兩處擇羸弱者作稀粥早晩兩給勿使至
飽俟氣稍完然後一給第一先營寬廣居處切不得令
相枕藉如作粥飯須官員親嘗恐生及入石灰不給浮
浪游手無是理也平日當禁游惰至其饑餓則哀矜之
一也
臣若水通曰救饑者非聖賢意也勢也夫聖人立法
則三年耕而有一年之積民未病饑也惟後世國用
無經取民無制是以或遇災旱而民豈能聊生乎程
頥之說其法詳矣善矣然亦不得已也是故聖人在
上可使菽粟如水火可使天下無饑民
張栻與吳晦叔書有云賑民之事蓋有二端賑濟也賑
糶也賑濟須官中捐米以救之賑糶即用上戶所認可
也官中吝米不肯捐專仰上戶之糶可乎今潭城諸倉
受納已有米近八萬斛前勸陳帥借此上供米均濟農
民乏食者或借與亦可却一面具以奏聞待罪比至獲
罪而十數萬生齒已活矣况未必獲罪耶未知渠能辦
否耳若待常平司全永州糴米來濟則索我於枯魚之
肆矣
臣若水通曰賑饑之事以朝夕為死生者也故其機
宜速不宜緩賑饑之用以多寡為財費者也故宜豐
不宜吝使徒責賑糴於上戶而官粟則吝焉其濟果
能普乎使必待報於君命而機宜則緩焉其濟果可
及乎此張栻之論所以有枯魚之嘆上供之借待罪
之奏可謂切於救民而周於時變賑濟之善者也為
人上者不可不深究焉
王栢論賑濟利害曰賑荒之體先公庾而後私家賑荒
之要抑有餘而補不足嗟夫田不井授王政堙蕪官不
養民而民養官矣農夫資巨室之土巨室資農夫之力
彼此自相資有無自相恤而官不與也故曰官不養民
農夫輸於巨室巨室輸於州縣州縣輸於朝廷以之禄
士以之餉軍經費萬端其始盡出於農也故曰民養官
矣不幸凶年饑歲在上者不得已散財發粟而賑恤之
使之得免於流離溝壑之憂尚有是可以寓其愛民之
心耳春省耕而補不足秋省歛而助不給此王政之所
先也切惟今日義倉創于慶歷初令民上三等每稅米
一斗輸二升以備水旱其後興廢不常今下及小戶矣
是官無以賑民使民預輸以自相賑恤已戾古意
臣若水通曰君之與民相資相報者也君施以治民
民報以奉君在平時則什一而稅任土而貢民之施
於上也有災變則散財發粟春補秋助君之報於民
也故曰相資相報者也若平時使民以奉上災變又
使民以自賑何施報之有哉宜乎上下離心君民解
體禍亂將起而莫之能救矣為人君者可不體施報
之義察治亂之幾乎
國朝洪武初費震為漢中府知府多善政大軍平蜀之
後陜西旱饑漢中尤甚鄉民多聚為盜莫能禁戢是時
府倉儲糧十餘萬石震與僚属謀曰民饑如此豈可坐
視其斃倉廪糧儲尚多吾欲發以貸民賑其饑荒俾秋
熟還倉且易陳為新何如衆以為然即日發倉令民受
粟且以狀奏聞自是攘竊之盜與鄰境之民多來歸者
震皆令占宅自為保伍驗丁給之頼以活者甚衆因籍
為民得數千家至秋大熟民悉以粟還倉後以事被逮
于京太祖皇帝曰震良吏也釋之以為牧民者勸
臣若水通曰奉命而後行者人臣之經也先賑而後
以聞者濟變之權也費震發儲糧以濟饑秋成而民
償則上不費公家之財而下可活萬人之命矣行濟
世之權而不失其事君之經者也及後以狀聞太祖
是之他日又以是而釋其罪嗚呼此固聖祖御世勸
賢之道或者亦費震隂德及民之報也
洪武十七年九月丙子河南北平水命駙馬都尉李祺
歐陽倫王寧李堅梅殷陸賢往賑之敕曰天生烝民所
以立命者衣與食也民非衣食何以為生邇來河南河
決北平水災稼穡蕩盡時將嚴寒不早為賑恤民何頼
焉今命爾駙馬都尉李祺歐陽倫王寧詣河南李堅梅
殷陸賢往河北同有司驗其戶口以賑之汝往欽哉
臣若水通曰河之南北水災稼穡蕩盡衣食無頼民
將就溝壑矣人君苟念溝中之瘠其能不動心乎我
皇祖特命親臣分賑南北豈非文王惠鮮懷保之仁
哉聖子神孫體皇祖之仁心而充養之則重熙累洽
而災害不作矣
洪武中嘗遇水旱歲凶孝慈皇后進食必間設麥飯野
蔬帝因告以賑恤之事后曰妾聞水旱無時賑䘏之有
方不如蓄積之先備卒不幸有九年之水七年之旱將
何法以賑之帝深以為然
臣若水通曰古者三年耕而有一年之積九年耕而
有三年之積皆所以為水旱備也然不但積備而已
又為之檢制節儉所以備不虞者至矣孝慈皇后天
縱聖善故進食必間麥飯野蔬所以示儉而先天下
也又知賑䘏之有方不如積蓄之先備可謂救荒之
上策者矣真得毋天下之道哉臣謹錄之以為中宫
之法焉
國朝仁宗皇帝為皇太子時自南京過山東境内遇民
饑即令布政司發粟賑之及入見以聞太宗皇帝曰正
是昔范仲淹之子猶能舉麥舟濟其父之故舊况百姓
吾赤子乎
臣若水通曰夫視民之饑猶己之饑王者之仁心也
我仁宗時為太子不忍山東之民饑餓不及以聞輙
命發粟以賑之可謂有仁心先意承志者矣太宗聞
而是之其所以養其仁心者何其至歟
國朝景泰間山東連歲災傷天順初人猶饑窘已發内
帑銀三萬兩賑濟有司以為不敷乞增之詔增銀四萬
兩
臣若水通曰(闕)
格物通卷一百
