格物通卷六十三明湛若水撰
舉措一
易泰彖曰内陽而外隂内徤而外順内君子而外小人
君子道長小人道消也
臣若水通曰陽為徤為君子隂為順為小人泰卦乾
陽來居内是徤在内也坤隂往居外是順在外也君
子小人之進退國家之治亂所係也何謂内君子内
者主之也自朝廷以至百執事皆君子也何謂外小
人外者黜之也小人無得以干政也内君子則君子
之道長矣外小人則小人之道消矣陽剛之道大為
世用隂邪不得而間之人君舉措之公則天下開泰
矣書曰任賢勿貳去邪勿疑若使君子小人雜出乎
其間則君子以直道而退小人以邪佞而進甚至小
人衆而君子獨雖欲不亡不可得已有國者不可以
不慎也
頥彖曰天地養萬物聖人養賢以及萬民頥之時大矣
哉
臣若水通曰此彖辭贊頥道之大也夫天地人物一
氣者也故天地之於萬物聖人之於萬民因其氣之
同而以彼所固有者養之使日益盛耳非謂民物所
本無而強附益之也萬物有生意不能以自養養之
者天地也雨露霜雪皆天地之致養乎物者也一氣
之通也萬民有生理不能以自養養之者聖人也教
養刑政皆聖人之致養乎民者也一理之運也然自
養賢始必尊其位重其禄以達其用也以賢者而養
天下者使承君教養刑政之道以致之民也故天下
皆得其所矣萬物與萬民遂其養聖人與天地極其
功頥之時大矣哉雖然天地之於物無弗養者至於
天下之民之失其養者多矣蓋所養未必賢賢者未
必養掊尅在位而民失所生矣故人君養得其賢則
萬民遂其養養不得其賢則萬民失其生可不謹哉
解六五君子維有解吉有孚于小人
臣若水通曰六五以隂居君位為解之主然與三隂
同類顧其能去之否耳孚者驗而可信也隂者小人
也能解與不能解皆未可决惟驗信於小人之黨能
去與否也小人亂天下者也不解則惡黨親而善類
遠矣君子小人不相為謀也解則小人去而君子進
天下之慶也然難退易進者小人也必其放流之屏
逐之小人退而後驗其能解不然則未見其能解也
彼見不善而不能退退而不能遠夫豈知解之道哉
夬揚于王庭孚號有厲告自邑不利即戎利有攸往
臣若水通曰此夬之彖辭孚者信之在中也號者命
於衆也厲危也邑者私邑告自邑自治其私也即戎
尚武也蓋夬者以五陽决去一隂是君子决小人也
不明其罪無以屈其心揚于王庭者聲其罪於公朝
使皆顯然明善惡之歸也其揚而號之必誠信由中
出以呼號衆類相與合力而後為公然小人在上故
尚有危道不敢忘戒懼也必先自治然後可以治人
故告自邑先治其已正己以正人也以力角力君子
未有能勝於小人不利即戎言不可過用威武也如
是而往以决之彼有可伐之罪我無可乘之隙隂類
盡而陽道大行矣寧不利於攸往邪夫攻之者君子
也主之者君也君不惑于小人而君子得盡其謀矣
不然小人之依憑城社又豈得以易决邪
井九三井渫不食為我心惻可用汲王明並受其福
臣若水通曰渫清潔也汲注也九三以陽剛而得正
在井下之上君子之德之純有濟世之才如井之潔
清者也困於下而澤不及於人猶井之清潔不食也
秉彝好德人皆有之有君子而不用則為人心之惻
者亦情也何也其才德之可用猶井之可汲也明王
汲之以居於位而其致君澤民之福上下並受之矣
故君子之不用豈獨君子之窮哉亦天下之不利也
有天下者能使朝野無遺賢之嗟其慶寧有已邪
書虞書舜典流共工于幽州放驩兜于崇山竄三苖于
三危殛鯀于羽山四罪而天下咸服
臣若水通曰此史臣記大舜錯枉之政共工驩兜鯀
三臣名三苖國名言舜知共工之象恭滔天故流之
於幽州北裔之地使之遠去知驩兜之同惡相濟故
放置之於崇山南裔之地使不得他適又知三苗之
恃險為亂故竄之於三危西裔之地驅逐而錮禁之
又因鯀之悻愎自用湮汩洪水故殛之于羽山東裔
之地拘囚困苦之此四人者天下之四兇也各因其
罪而罪之舜以至明之心而行至公之法故宋儒程
顥曰舜之誅四兇怒在四兇舜何與焉蓋聖人之心
如鑑之空物之來也妍媸自形鑑何與焉故流放竄
殛各適其可而天下咸服其用刑之當罪蓋以得其
心之所同然者故也後世之君皆以一己之喜怒而
賞罰人故不合乎天下人心之同然何服之有人君
用刑可不以此為法乎
臯陶謨曰都亦行有九德亦言其人有德乃言曰載采
采禹曰何臯陶曰寬而栗柔而立愿而恭亂而敬擾而
毅直而温簡而廉剛而塞彊而義彰厥有常吉哉
臣若水通曰此臯陶陳知人之謨都者嘆美辭亦者
緫也緫言德之見於行者其凡有九載行也采事也
亂治也擾馴也而轉語辭彰著也吉美士也臯陶嘆
而言觀人者緫言其人之有九德必指言其所行之
實某事合某德某事合某德為可信驗而不徒託名
溢美矣禹曰何者問其九德之目也臯陶遂言所謂
九德者寬弘而莊栗也柔順而植立也謹愿而恭恪
也有治才而敬畏也馴擾而果毅也徑直而温和也
簡易而廉隅也剛徤而篤實也彊勇而好義也九者
皆其成德之自然有中正和樂之懿無偏倚駁雜之
私德著之於身而始終有常其吉士矣哉臣謂德者
吾心所得之天理也天理一而已矣而以為有九者
何邪夫理一而分殊者也存於心者一而見於行者
九耳德藴於中而難知行著於外而可見故言人有
德必證之於某事某事則有核實之行矣夫德之未
成者則不能有其常今日行某事之善而他日或不
能然若夫盛德之至則九德雖不必一時並見而其
歲月之久則隨感而應隨事而見於是乎九德咸著
夫然後知其有常不變而為盛德之至也古之聖賢
觀人之詳用人之慎如此後世以文字取士以身言
書判選官不亦淺乎伏惟聖明欲復唐虞三代之治
當法其觀人用人之道然後可焉
周書武成乃反商政政由舊釋箕子囚封比干墓式商
容閭
臣若水通曰此史臣記武王克商舉措之大政也舊
者先王之政也箕子諫紂被囚比干諫紂為紂所殺
商容者商之賢人也閭者族居里門也式者憑車前
横木以起敬也言武王克商之後乃反紂之虐政其
政一由先王之舊箕子為紂所囚則釋其囚而放之
比干為紂所殺則即其墓而封之過商容之閭乃式
而起敬焉夫人君之政在服人心而已天下之人心
好善惡惡一而己好惡之公在得其本心而已故君
人者得其本心則好惡公好惡公則能得天下之人
之心而天下之政舉矣
康誥庸庸祗祗威威顯民
臣若水通曰此武王命康叔為衛侯之言也庸用也
祗敬也威刑也庸庸者用其所當用用當其賢祗祗
者敬其所當敬敬得其人威威者威其所當威刑當
其罪言文王用能敬賢討罪一聽於理而已無與焉
廓然大公隨感而應物各付物天之理也德誠於已
而著於民誠之不可掩而能動物也其造區夏脩友
邦怙冐西土皆誠之所感也人君舉措可不一本於
誠乎
詩小雅正月瞻彼阪田有菀其特天之扤我如不我克
彼求我則如不我得執我仇仇亦不我力
臣若水通曰此大夫所作以刺幽王用舍之無常也
阪田﨑嶇墝埆之田菀者茂盛貌特者特生之苗也
扤動也力謂用力也言瞻視彼阪田猶有特生之苗
而天之扤我而頓挫之而恐其不我勝焉蓋不敢歸
咎於時故歸之於天也又言始焉以我為賢而求之
惟恐弗得終焉執之如仇讎又不能用舉措顛倒無
常如此者何也蓋由此心之蔽惑而無所定主故或
因一人譽而舉之或因一人毁而棄之舉措不由吾
心之衡鑑一出於在人之毁譽故輕舉易棄始終無
常固如此無足怪也故有國家者於舉措人才之際
惟在自正此心之衡鑑衡鑑既定則心有所主心有
所主則明明則斷既明且斷不肖者必知之而不舉
賢者必舉之而不棄安有始終無常如此者哉故人
主不患舉措之不公惟患此心之不明且斷耳
春秋桓公五年天王使仍叔之子來聘
臣若水通曰胡安國傳云仍叔之子云者譏世官非
公選也帝王不以私愛害公選故仕者世禄而不世
官任之不以其賢也使之不以其能也卿大夫子弟
以父兄故而見任使則非公選而政由是敗矣上世
有自耕野釣渭擢居輔相而人莫不以為宜伊陟象
賢復相太戊丁公世美入掌兵權不以世故疑之也
崇伯殛死禹作司空蔡叔既囚仲為卿士亦不以其
父故廢之也惟其公而已矣及周之衰小人得政視
朝廷官爵為己私援引親黨分據要途施及童稚賢
者退處於蓽門老身而不用公道不行然後四夷侵
陵國家傾覆雖有智者不能善其後矣春秋書武氏
仍叔之子云者戒後世人主徇大臣私意而用其子
弟之弱者居公選之地以敗亂其國家欲其深省之
也臣謂安國之說可謂得春秋之旨矣夫舉措用舍
者王政之大端治亂之所由成者也不以其賢惟以
其世文王之政至是冺滅無餘矣此王綱之所以不
振禮樂征伐不自天子出也惜哉
禮記王制命鄉論秀士升之司徒曰選士司徒論選士
之秀者而升之學曰俊士升於司徒者不征於鄉升於
學者不征於司徒曰造士大樂正論造士之秀者以告
于王而升諸司馬曰進士司馬辨論官材論進士之賢
者以告于王而定其論論定然後官之任官然後爵之
位定然後禄之大夫廢其事終身不仕
臣若水通曰命鄉論者必鄉人乃知之真也秀者穎
出也俊士者才過千人者也不征於鄉免鄉之徭役
也不征於司徒者免司徒之役也造士者成就其才
德者也司馬者掌爵禄之官也定論者考評其行藝
之詳也官之謂初試仕也任官能勝任也爵之謂一
命也位即爵也禄之養以禄也官而後爵爵而後禄
察之詳矣故不及惡德也廢其事如敗國殄民荒淫
亂俗也終身不仕懲之重所以勸後人也夫先王之
養士用人命之鄉論之司徒造之樂正告之王辨之
司馬論而官官而爵爵而禄焉則其所養所用無非
才德之良天下豈有不治哉
緇衣子曰唯君子能好其正小人毒其正故君子之朋
友有鄉其惡有方
臣若水通曰鄉向也天下之治亂邪正而已矣正人
進者治之表也君子以正感正與同類同道故好其
正小人以邪召邪而異類異道故害其正君子之所
以好其正者以其好同向惡同方也故其進也必拔
茅連茹焉故人君用一君子則百君子進而邦其昌
矣用一小人則百小人進而國事非矣是以人君必
正其好惡以公其心故能鑒天下之善惡而用舍之
則正人出而天下治矣昔在東漢以黨人目君子逮
於有宋以偽學斥真儒蓋即其彙征之迹而中傷之
而不知為好正之實此亂亡所以不旋踵也吁
周禮地官司救凡民之有衺惡者三讓而罰三罰而士
加明刑恥諸嘉石役諸司空其有過失者三讓而罰三
罰而歸于圜土
臣若水通曰衺不正也讓責也罰撻之也衺惡在心
故為不善者也過失在事誤䧟于惡者也民有衺惡
姑以責之責之至三而不改姑又撻之撻之至三而
不改然後加以明刑去其冠飾而書其罪狀以示諸
人又使之坐于嘉石以恥辱之役諸司空以困苦之
過失輕于衺惡故三讓三罰以啓其遷善改過之心
不加明刑不坐嘉石不役司空惟犯則收之圜土而
已若然則措所當措而民焉有不直者乎
地官鄉大夫三年則大比考其德行道藝而興賢者能
者鄉老及鄉大夫帥其吏與其衆寡以禮禮賓之厥
明鄉老及鄉大夫羣吏獻賢能之書于王王再拜受之
登于天府内史貳之
臣若水通曰三年大比者以其三年有成也於是時
攷其德行道藝而舉其賢能賢即上之所謂德行者
能即上之所謂道藝者鄉大夫三歲考其賢能者以
鄉飲酒之禮而禮接以賓興之明日獻賢能之書于
王王於是拜受之拜受之者重其賢能也登於天府
者蓋崇重之與寳玉同也内史書其副以詔王爵禄
之也夫先王之養士取士德行道藝本其心性之所
固有者成之而已故用而見之政事成之功業皆其
德行道藝之發也故養之以實學用之以實德而國
家賴焉為人君者可不務乎
論語哀公問曰何為則民服孔子對曰舉直錯諸枉則
民服舉枉錯諸直則民不服
臣若水通曰此孔子答哀公以舉措之道也哀公魯
君名蔣錯者捨置也諸衆也哀公問於孔子以何所
為而民心服從孔子對之以為人同此心心同此理
欲得民心之服者以舉措得宜合民心之同然故也
否則不合民之同然而民心有不服者矣故有德有
才得天理之公正直者也則舉而用之列於公卿大
夫士之位其無才無德悖乎天理之公正者則捨而
置之是一舉一措合乎民心天理之公矣民何為而
不服乎若無才德而頗僻是謂枉者則舉而用之列
於公卿士大夫之位而才德方正之士反棄之在野
屈之下僚是一舉一措拂乎民性秉彝之公矣民何
為而服乎由是言之服民之心者以得民心是非之
公也欲得民心是非之公者必得吾是非之本心天
理之本體也人君可不加之意乎
舜有天下選於衆舉臯陶不仁者遠矣湯有天下選於
衆舉伊尹不仁者遠矣
臣若水通曰舜有虞之君臯陶其臣也湯有商之君
伊尹其臣也樊遲聞孔子舉直錯枉能使枉者直之
言而未喻其指子夏既嘆其言之富於此遂釋其兼
仁知之意也言帝舜受堯之禪而有天下知臯陶之
為仁賢也舉而用之為士師以明刑弼教是舜之知
也卒之民協于中皆化而為仁而不仁者遠去矣非
帝舜之仁乎成湯放桀而有天下知伊尹之一德也
舉而用之為阿衡以堯舜其君民是湯之知也卒之
夏民革正皆化而為仁而不仁者遠矣非成湯之仁
乎然則用得其人而天下化成矣非具仁知之體用
其孰能之哉夫天下之民之仁即臯陶伊尹之仁也
臯陶伊尹之仁即大舜成湯之仁也舜湯能舉臯陶
伊尹能化天下之民者以其同此心同此仁也然則
後之人君欲舉賢以化理者可不先以知明諸心而
仁以體之以為本哉故曰為政在人取人以身
仲弓曰焉知賢才而舉之子曰舉爾所知爾所不知人
其舍諸
臣若水通曰仲弓名雍孔子弟子為季氏宰問政孔
子既告之以先有司赦小過舉賢才然欲專任人而
略其過必得賢才而後可若不得賢才而先濫及惡
德則又將何以略其過而專任之乎仲弓又慮無以
盡知一時之賢才孔子又告之言知賢才者豈能以
一人之聰明盡天下之幽遠哉各以其類耳苟自爾
一身之聰明所及者知孰為賢而有德孰為才而有
能也而舉用之賢者在位能者在職則斯賢也必能
舉其所知之賢而我所未知之賢皆以類進矣斯才
也必能舉其所知之才而我所未知之才皆以類進
矣况由是而推之彼所舉之賢才亦必各舉其賢才
近而四境遠而四海其賢者能者皆無遺矣故曰人
各親其親然後不獨親其親拔茅連茹以其類此之
謂也夫然後見聖人公天下之心而普天下之智也
惜乎時君不能用也噫
公叔文子之臣大夫僎與文子同升諸公
臣若水通曰文子衛大夫公孫枝之諡也臣者其家
臣名僎也文子知其家臣僎之賢遂舉之以同升于
公朝而為大夫非智之明心之公者其孰能之夫大
臣以人事君者賢才進則已責盡矣尊孰甚焉後世
之為人臣見天下之賢必媢嫉而惡之非上天不賦
之以辭讓是非之心也惟以己之短忌人之長恐其
逼己耳如臧文仲知柳下惠之賢而不與立者是也
不公不明孰大於是夫然後知文子之賢出於尋常
萬萬矣惜其不得遇孔子之聖而薦用之則其賢又
有大於此者矣臣又以悲文子之不幸也
孟子左右皆曰賢未可也諸大夫皆曰賢未可也國人
皆曰賢然後察之見賢焉然後用之左右皆曰不可勿
聽諸大夫皆曰不可勿聽國人皆曰不可然後察之見
不可焉然後去之
臣若水通曰好賢惡不肖人人是非之本心也故國
人之心即大夫之心大夫之心即左右之心左右之
心即人君之心惟衆則公獨則私故不察於一人之
獨而必察於衆人之同者其公也然而必人君明其
是非之心而後可以辨其毁譽而善惡賢否可得矣
不然則左右遠近之交譽如阿大夫者何以能自定
其是非邪正之歸邪
格物通卷六十三
