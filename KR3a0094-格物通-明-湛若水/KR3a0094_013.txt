格物通卷十三明湛若水撰
敬天上
易益六二王用享于帝吉
臣若水通曰六二以虚中受益虚者誠也祭祀以誠
為享王者之享帝萬物本乎天也所以報本也虚中
則齊一齊一則誠誠至則格矣黍稷非馨明德惟馨
吉孰大焉故曰惟聖人為能享帝
復象曰雷在地中復先王以至日閉關商旅不行后不
省方
臣若水通曰雷在地中一陽始復之時生生之機萬
化之本也弗靜則弗養弗養則弗固先王順天道者
也閉關於冬至之日使商旅不行后不巡狩也夫天
人一氣也禁乎人而安靜以養乎天也養則固固則
生物勃然矣仁者天地生物之心於人則為陽也人
君致養於始發則發之沛然及於四海矣所以贊化
育而配天者也敬天其至矣
書虞書堯典乃命羲和欽若昊天歴象日月星辰敬授
人時
臣若水通曰此乃史臣記帝堯敬天勤民之政也羲
氏和氏主歴象授時之官也若順也昊天廣大之天
歷是紀數之書象是觀天之器如璣衡之屬是也日
陽精一日而繞地一周月隂精一月而與日一會星
者二十八宿衆星為經金木水火土五星為緯皆是
也辰以日月所會分周天之度為十二次也人時謂
耕穫之候凡民事早晩之所關也夫在天成象在人
為時天象各有常度四時各有常運不得乖違人君
代天理民者也非敬則不能順天度以歷象不順即
不敬也不敬順乎天以歷象故隂陽不序而寒暑反
易安能定四時以敬授乎民使知耕穫之候人事之
序乎此堯放勲之治首汲汲於此故聖人先天而天
弗違后天而奉天時始終一敬爾為人君者奉天理
民可不敬乎
舜典肆類于上帝禋于六宗望于山川徧于羣神
臣若水通曰此乃帝舜於受終觀象之後即祭祀上
下神祗所以致誠敬也肆遂也類禋望皆祭名非常
祀而祭告於天其禮依郊祀為之故曰類上帝天神
也禋精意以享之謂宗尊也所尊祭者其祀有六謂
祭時祭寒暑祭日祭月祭星祭水旱是也山川名山
大川五嶽四瀆之屬望而祭之故曰望徧周徧也羣
神謂丘陵墳衍古昔聖賢之類是也人君為天地百
神之主故舜於受終觀象之後即祭祀上下神祗乃
攝位之始事也類禋望徧其為祭之名不同而所以
感格之者不越乎此心之誠敬而已人君祭天地百
神可不致其誠敬乎
詩大雅板敬天之怒無敢戲豫敬天之渝無敢馳驅昊
天曰明及爾出王昊天曰旦及爾游衍
臣若水通曰序以此為凡伯刺厲王之詩渝變也王
往也言出而有所往也旦亦明也及爾出王言無所
往而不與天俱也及爾游衍言無一游息而不與天
俱也程顥曰天人一也更不分别故人性情形體皆
天也喘息呼吸皆天也飲食起居命討典禮皆天也
故此詩語敬天曰昊天曰明及爾出王昊天曰旦及
爾游衍豈人之外别有所謂天者哉曰及爾出王游
衍則我之出王游衍者皆天之所為也天與人其氣
一也其心一也其理一也苟動靜食息心有不敬焉
是不敬天矣人而至於不敬天是得罪於天也可不
畏哉
周頌敬之敬之天維顯思命不易哉無曰高高在上陟
降厥士日監在兹
臣若水通曰此成王受羣臣之戒而述其戒之之辭
蓋羣臣之意欲王持敬以保天命也敬者主一之謂
中庸所謂戒慎恐懼也即天理也言天理至為顯著
人君當敬之以顧諟天之明命也思語辭也不易言
難保也士事也存天理則天命眷之失天理則天命
去之其去就予奪之幾無常而難保也是以人君與
天其勢雖若懸絶然事之隱顯大細遠邇天無不陟
降而日監視之人君當無一念而不敬以合乎天理
則天命歸之矣然則吾心即天也有天下者烏可謂
天為高遠忽而不敬乎於戲天人一理也伏惟聖明
凝神於斯則敬立而天命自永矣
春秋隱公三年春王二月己巳日有食之
臣若水通曰胡安國曰經書日食三十六行有常度
然每食必書示後世遇災而懼之意也臣謂日者衆
陽之宗人君之象也食則以隂乘陽君德蒙蔽之象
故書之將以警懼乎君也為人君者果能欽若昊天
用慎厥身凡權臣之竊柄内寵之扇惑隂崖寒谷之
隱情不得聞於上者悉旁燭無疆則更化善治萬邦
惟慶亦猶日之晦而復明也故曰君子之過如日月
之食焉其更也人皆仰之
莊公十一年秋宋大水
臣若水通曰左傳秋宋大水公使弔焉曰天作淫雨
害於粢盛若之何不弔對曰孤實不敬天降之災又
以為君憂拜命之辱臧文仲曰宋其興乎禹湯罪己
其興也勃焉桀紂罪人其亡也忽焉且列國有凶稱
孤禮也言懼而名禮其庶乎既而聞之曰公子御說
之辭也臧孫逹曰是宜為君有恤民之心臣謂萬物
本乎天地人君者天地人物之宗也敬天者人君之
所以事天也宋公感滛雨之變以不能敬事天地為
罪引咎責躬其亦可謂賢矣
文公十五年齊侯侵我西鄙遂伐曹入其郛
臣若水通曰左傳齊侯侵我西鄙謂諸侯不能救也
遂伐曹入其郛討其來朝魯也季文子曰齊侯其不
免乎已則無禮而討於有禮者曰女何故行禮禮以
順天天之道也已則反天而又以討人難以免矣詩
曰胡不相畏不畏于天君子之不虐幼賤畏于天也
在周頌曰畏天之威于時保之不畏于天將何能保
以亂取國奉禮以守猶懼不終多行無禮弗能在矣
臣謂天者理而已矣大之字小小之事大順天之所
為理而已矣故湯事葛文王事昆夷齊魯隣國也懿
公不能脩殷聘世朝之禮又怒曹而伐之是棄天䙝
天矣棄天我之罪也䙝天亦我之罪也不棄不䙝而
畏天樂天固保國保天下者之責也
成公五年梁山崩
臣若水通曰梁山者韓國之鎮天下之具瞻也崩者
紀綱淪替法度廢弛之象匪天之警乎一國也將以
警乎天下也天將以警乎天下御天下者因之而自
警若成湯六事自責高宗克正厥事宣王側身脩行
使三綱不至於淪九法不至於斁則梁山之崩不能
為國家之災矣當時君臣無畏天之心不知出此惜
乎
禮記月令曰日長至隂陽爭死生分君子齊戒處必掩
身毋躁止聲色毋或進薄滋味毋致和節嗜欲定心氣
百官靜事無刑以定晏隂之所成
又曰日短至隂陽爭諸生蕩君子齊戒處必掩身身欲
寧去聲色禁嗜欲安形性事欲靜以待隂陽之所定
臣若水通曰靜事無刑者不以隂助隂也定猶順也
夫天人一也人之氣天之氣也故隂陽消長之際君
子必謹於身謹於身所以事天也吾身即天也仲夏
日長極矣陽盡午中隂𦕈重淵故爭焉於是乎陽死
而隂生矣是以君子齋戒有五事焉所以調陽躁而
備隂疾也仲冬日短極矣隂往而陽來之交也故爭
焉於是乎萬物之生機動矣是以君子齋戒有五事
焉易所謂先王以至日閉關養微陽也文言曰後天
而奉天時此之謂也
郊特牲曰器用陶匏以象天地之性也又曰祭之日王
被衮以象天
臣若水通曰人君事天莫大乎郊是故聖人之制郊
也有質以示内心之敬有文以示外心之勤器用陶
匏以象天地之性者所以尚質也祭之日被衮以象
天者所以尚文也聖人之心一而已矣何有内外之
别蓋質以示内天之性也文以示外天之象也其實
一也故事天者因丘以壇掃地以位藁秸以席素車
以乘皆以廣内心之質也鎮圭以執繅藉以采旂龍
以章黃鍾以鈞皆以廣外心之文也故曰事天者内
外合一情文兼備然後敬天之事畢矣
玉藻曰若有疾風迅雷甚雨則必變雖夜必興衣服冠
而坐
臣若水通曰君子之事天如子之事父母父母怒而
不畏者非孝子也天怒而不畏者非仁人也故疾風
迅雷甚雨者天之怒也晝則必變其容貌夜則必興
而衣冠所以致敬也昔者舜於大麓烈風雷雨弗迷
孔子於迅雷風烈必變以其敬心存也後之人君欲
事天者必以存心為本
祭法燔柴(加牲玉于上欲氣通于天)於泰壇(即圓丘)祭天也瘞埋於(埋牲)
(幣也)太圻(即方丘)祭地也用騂犢(句)埋少牢(羊豕)於太昭(壇名)祭
時也相近(當作祈禳)於坎壇祭寒暑也王宫(壇名)祭日也夜明
(祭月之坎)祭月也幽宗(星之隠也)祭星也雩宗(求雨之處)祭水旱也四
坎壇祭四方也山林川谷丘陵能出雲為風雨見怪物
皆曰神有天下者祭百神諸侯在其地則祭之
臣若水通曰祭法此言祭天地六宗山川羣神之禮
敬天之道也何以為敬天也凡地之所載皆天也是
故祭天而燔尚升陽也祭地而瘞尚降隂也然而天
地之祀正矣四時不忒則于太昭寒暑不時則于坎
壇王者日之象也祭日于王宫夜明月之坎也祭月
于夜明幽宗之隠以祭星也雩宗之禱以祭水旱也
然而六宗之祀正矣祭四方則于坎壇以至山林川
谷丘陵所謂百神者天子皆得祭之諸侯在其地則
祭之然而山川羣神之祀正矣若此者皆天也氣之
所貫無一而非天也敬也者通乎天地而無不貫者
也是故敬則誠誠則郊而天神格廟而人鬼享而敬
天之事盡矣伏惟聖明為天地神人之主惟聖教日
躋以盡事天之道則保佑命之自天申之於無疆矣
祭義唯聖人為能饗帝
臣若水通曰饗帝謂祭天也天人一理也聖人之誠
純亦不己與天一也與天一故不違不違故感之而
能應記曰祭則受福又曰郊則天神格匪夫神之格
也精誠之極也後之人君欲事天者可不素養其誠
敬乎
孔子閒居天無私覆地無私載日月無私照奉斯三者
以勞天下此之謂三無私
臣若水通曰易曰大人者與天地合其德與日月合
其明言其公也聖人公天下之心故與之合是故三
王之治天下者亦惟奉若天道而已蓋以其至公無
私之心發而為兼臨溥照之德而萬物得所故三光
全寒暑時天地位萬物育矣後之有志于三王之治
者盍于兹乎法焉
表記子言之昔三代明王皆事天地之神明無非卜筮
之用不敢以其私䙝事上帝
臣若水通曰人君無時而非事天也郊社祭祀特其
事之顯著者爾是故三王之祀天地其心足以有享
矣而猶不敢不卜日焉言無一而不禀之於天地神
明而不敢以己私主之也不敢䙝也不敢也者不敢
也敬天之至也雖然後之人君之於天匪徒卜日之
為敬也當無時而不敬則無時而非事天然後謂之
敬天焉
表記曰天子親耕粢盛秬鬯以事上帝
臣若水通曰粢盛謂黍稷也秬者一稃二米和氣所
生者鬯鬱金香草以秬鬯作酒以祭也以天子之尊
耕非無人也而必親耕者以力養也夫天子者天之
宗子也天子之事天猶子之養父母也舜曰我竭力
耕田以養父母知人子以力養親之道則知天子親
耕之義乃敬天之至者也惟聖明其留神焉
周禮地官救日月則詔王鼓
臣若水通曰日月天之精也天人一體欣戚相通者
也日月薄蝕天之大變如痛之切身人君於此能不
動心乎故詔告之者欲其恐懼脩省親伐鼓以救之
所以致敬於天也
孟子曰以大事小者樂天者也以小事大者畏天者也
樂天者保天下畏天者保其國
臣若水通曰天者理而已矣大事小小事大皆天之
所為乃天理也仁智之樂天畏天雖有保國保天下
之殊然而一於敬天矣詩曰敬天之怒無敢戲豫敬
天之渝無敢馳驅此為人君者所宜三復以養之於
素也
左傳僖公三十一年夏四月四卜郊不從乃免牲非禮
也猶三望亦非禮也禮不卜常祀而卜其牲日牛卜日
曰牲牲成而卜郊上怠慢也望郊之細也不郊亦無望
可也
臣若水通曰四卜凡四卜也不從不吉也免牲不郊
也望謂祭山川也魯之郊也其非禮矣牲成而卜郊
又非禮也四卜不從而後止之又非禮也不郊而猶
三望又非禮也是之謂瀆故瀆禮斯瀆天矣宜春秋
書之以為人君事天之戒也
格物通卷十三
