格物通卷九十八明湛若水撰
恤窮下
賈誼新書曰楚昭王當房而立愀然有寒色曰寡人朝
飯餟醇酒二觛重裘而立猶憯然有寒氣奈我元元之
百姓何是日也出府之裘以衣寒者出倉之粟以賑飢
者
臣若水通曰古之人所以大過人者善推所為而已
楚昭王能推己以及於民因其寒而賜之以裘因其
飢而賜之以粟可謂有仁恕之心矣此其所以大得
民心而克復舊物也歟
陸贄奏議告德宗曰昔子夏問於孔子曰何如斯可謂
人之父母孔子對曰四方有敗必先知之斯可謂人之
父母矣蓋以君人之道子育為心雖深居九重而慮周
四表雖恒處安樂而憂及困窮近取諸身如一體之於
四肢其疾病無不恤也遠取諸物如兩曜之於萬類其
鑒照無不均也故時有凶害而人無流亡恃天聽之必
聞知上澤之必至是以有母之愛有父之尊古之聖王
能以天下為一家中國為一人用此術也今水潦為敗
綿數十州奔告於朝日月相繼若哀其疾苦固宜降旨
優矜儻疑其詐欺亦當遣使廵視安可徇往來之浮說
忘惠䘏之大猷失人得財是將焉用
臣若水通曰天地民物一體者也其感應神速痛癢
相關陸䞇一體四肢兩曜萬類之言其必有見於此
矣苟有痛癢感應之心則民之旱潦窮苦無不兼知
則亦無不兼惠矣德宗刻薄好用聚歛之臣其視窮
民之無告若秦人視越人之肥瘠而恝然不相關者
以其無一體之仁也後之為君者宜味陸勢之言由
是以達於聖人仁民之道可焉
韓愈曰臣伏以今年已來京畿諸縣夏逢亢旱秋又早
霜田種所收十不存一陛下恩踰慈母仁過春陽租賦
之間例皆蠲免所徵至少所放至多上恩雖宏下困猶
甚至聞有棄子逐妻以求口食拆屋伐樹以納稅錢寒
餒道塗斃踣溝壑有者皆以輸納無者徒被追徵臣愚
以為此皆羣臣之所未言陛下之所未知者也臣竊見
陛下憐念黎元同於赤子至或犯法當戮猶且寬而宥
之况此無辜之人豈有知而不救又京師者四方之腹
心國家之根本其百姓實宜倍加優恤今瑞雪頻降來
年必豐急之則得少而人傷緩之則事存而利遠伏乞
特勅京兆府應今年稅錢及草粟等在百姓腹内徵未
得者並且停徵容至來年蠶麥庶得少有存立臣至陋
至愚無所知識受恩思效有見輙言無任懇欵慙懼之
至
臣若水通曰韓愈此䟽所以欲寬恤窮民如是其懇
切者何也蓋君民一體安危同機故書曰四海困窮
天禄永終夫百姓既窮君有不能以獨安富者矣此
韓愈所以欲廣君之仁而於飢民致厪夫優恤之請
也
元仁宗延祐四年七月賜衛士錢帛帝出見衛士有弊
衣者駐馬問之對曰戍守邊鎮餘十五年以故貧耳帝
曰此輩久勞於外留守臣未嘗以聞非朕親見何由知
之自今有類此者必言於朕因命賜之錢帛
臣若水通曰元仁宗見衛士弊衣詢知其戍邊之苦
而賜之錢帛可謂有惻隠之心恤窮之實矣其與禹
見罪人而泣之湯見網而解之其心何以異哉然禹
湯行仁政而澤及天下而仁宗不能然者何也其不
忍人之心一也能擴充與不能擴充是以異耳故人
君垂旒蔽目懸纊塞耳而無所不知不見仁澤覆天
下者自其本心而推之不在乎見聞之狹也故人君
貴乎有恤民之大政而不貴乎分財之小惠焉
宋儒張載西銘曰民吾同胞物吾與也又曰凡天下之
疲癃殘疾惸獨鰥寡者皆吾兄弟之顛連無告者也
臣若水通曰天地萬物本吾一體者也是萬物皆吾
同得於天所與之氣故曰吾與而民尤同吾得天地
之正氣於吾並生之中乃為同類而至貴者故曰同
胞曰同胞則視之如己之兄弟矣而天下之遠兆民
之衆有疲癃殘疾惸獨鰥寡之人皆我兄弟之中顛
連無告者然則知疲癃殘疾惸獨鰥寡皆吾之同氣
則其哀恤之情根於天性自有所不能已者矣
程顥在神宗時言不可賣祠部添常平本錢事王安石
曰顥所言未達王道之權也男女授受不親禮也嫂溺
援之以手權也嫂溺不援是豺狼也今祠部所可致粟
四五十萬若凶年人貸三石可得全十五萬性命今欲
為凶年計當以凶歲為之而國用有所不暇故賣祠部所
剃三千人頭而所可救活者十五萬人性命若以為不可
是不知權也
臣若水通曰王安石主賣祠部之說自附於恤窮救
荒之權矣臣恐窮未及恤而所以益天下之窮者至
矣故楊時曰鬻祠部三千蓋六十餘萬緡固非三千
人所能自具也取之於力本之民而已由是得以不
蠶而衣不耕而食亦取資於力本之民而已故其徒
益繁則其蠧益甚是未及賑飢而先困吾民以資游
手也先王之時三年耕必有一年之積故凶年飢歲
民免於死亡以其豫備故也不知為此乃欲髠其人
而取其資以是為賑飢之術正孟子所謂雖得禽若
丘陵弗為也以是為王道之權豈不謬哉詩云誰生
厲階至今為梗王安石之謂乎
楊時經筵講義有云古之聖人以天下為心其於居食
之際非徒若是而已食而飽必思天下之有未飽者居
而安必思天下之有未安者
臣若水通曰楊時言一食一居必思天下之未安飽
者所以養人君恤民之仁也夫惟飲食起居而不忘
天下之窮民則無事必思所以加惠之有災必能有
以恤賚之則雖不能使天下皆飽皆安也而安飽之
政可由是而推行矣否則素無所養一旦遇天下之
災其能沛然行寬恤之惠乎是故人君之心在於素
養矣
楊時糴買劄子有云産絹縣分每匹不下二千三百足
錢而上戶有敷及百餘匹者民力固未易辦矣又有非
時抛買如燕山絲絹之類所須不一秋成榖未上場而
催科之吏及門矣力耕之民日食糠粃而輸官常恐不
足欲民之不流亡不可得也
臣若水通曰孟子云有粟米之征有布縷之征有力
役之征君子用其一而緩其二用其二而民有莩用
其三而父子離蓋言取之非其時則民力不堪而困
窮極矣人君恤窮之政在寬之而已矣楊時之論誠
救弊之良劑也為人君者盍思所以恤其流亡之苦
而加之意哉
王栢論社倉利害有云淳熙八年朱熹申請社倉指揮
若曰其歛散之事與本鄉耆老公共措置州縣並不須
干預抑勒至哉言乎此行法者所當共守也今也不然
領以縣官主以案吏各鄉又非有德望之人為官吏之
所畏敬者俯首聽命苟且逃責利害不敢專决姦弊不
敢自懲玩舞虚文壅塞實意吏既慕於前權宜伸縮隨
時輕重吏則議其後故賢者不屑與之相牴牾也此立
法之不審一也昔之法也先給以米貸以米歛亦以米
今也不然歛以錢科以糴若能薄增厥直亦何患民之
不樂輸哉價既不平榖不時至勢必至於數擾以抑勒
人情之所不堪小民未受其利中産先被其害此立法
之不審二也後之繼者慮既貸而民不盡償則社倉之
惠窮而追呼之害起矣
臣若水通曰法之立也將以為民法之行也反以病
民豈其心固如是哉社倉之設本以恤窮也及其官
吏承行之弊輸擾抑勒而有追呼之害者安在其能
恤窮也况夫人君舉動關天下之欣戚又非一郡邑
之比矣其立法行惠可不慎哉
國朝戊戌十二月庚辰太祖自宣至徽召故老耆儒訪
以民事有儒士唐仲實姚璉者來見太祖問曰喪亂以
來民多失業其心望治甚於飢渴吾深知之仲實對曰
自大軍克復民獲所歸矣以今日觀之民雖得所歸而
未遂生息太祖曰此言是也我積少而費多取給於民
甚非得已然皆為軍需所用未嘗以一毫奉巳民之勞
苦恒思所以休息之曷嘗忘也仲實等曰誠如是民之
生息可待矣太祖曰有不便盍盡言之仲實等皆拜謝
乃賜諸父老布帛撫慰之而去
臣若水通曰文王發政施仁必先窮民恤窮者治天
下之首務也我太祖高皇帝方大軍之後即召耆儒
訪知民未遂生即念民之勞苦思所以休息之是心
也非堯舜其猶病諸之心乎此萬世人君之所當法
也
洪武元年七月謂中書省臣曰中原兵難之後老稚孤
貧者多有失所宜遣人賑恤之省臣以國用不足為對
太祖皇帝曰得天下者得民心也夫老者民之父母幼
者民之子孫恤其老則天下之為子孫者悅恤其幼則
天下之為父母者悅天下之老幼咸悅其心有不歸者
寡矣苟視其困窮而不之恤民將憮然曰惡在其為我
上也故周窮乏者不患無餘財惟患無是心能推是心
何憂不足今日之務此最為先宜速行之
臣若水通曰有天下者有其民也有其民者得其心
也夫得民之心何心哉亦惟遂其老老幼幼之願焉
耳惟我太祖皇帝明見萬里視天下之民瘼如在目
前故不以國用之不足而阻其勤恤之心也伏惟聖
明推是心以往則民懷於有仁而無疆之休與天地
同其久矣
國朝太祖皇帝肇基五年詔天下郡縣立孤老院凡民
之孤獨殘疾不能自生者許入院官為贍養每人月米
三斗薪三十斤冬夏布一匹小口給三分之二後改孤
老院為養濟院其初著之於令曰凡鰥寡孤獨每月給
米每歲給布務在存恤監察御史按察司官常加體察
既而著之於律曰凡鰥寡孤獨及廢疾之人貧窮無親
属依倚不能自存所在官司應收養而不收養者杖若
應給衣糧而官吏尅减者以監守自盜論又申之以憲
綱曰存恤孤老仁政所先仰府州縣所属凡有鰥寡孤
獨廢疾無依倚之人俱收於養濟院常加存恤合得衣
糧依期按月支給毋令失所遇有疾病督醫治療
臣若水通曰我聖祖於登極之五年即有恤窮之制
是即文王發政施仁必先鰥寡孤獨之仁心也使臣
下常奉承德意以施行之而不失則仁政之澤可以
被於無窮矣是故鰥寡孤獨歸於養濟俾得其所也
歲有衣糧俾不困於飢寒也有司時察防吏姦也應
收而不收則杖應給而吏尅減者論以自盜嚴其法
也督醫治疾冀其生也仁之至義之盡矣然法久而
弊生養濟雖有其名而在京在外乞丐之人盈於道
路豈吏之奉法寖弊而無力者不得以入院乎未可
知也伏惟聖明體太祖恤窮之仁則堯之不虐無告
在是矣
國朝太祖登極七年詔天下曰曩因天下大亂死者不
可勝數朕日夕慮上帝有責思之再三民間流離避亂
父南子北至今不能會聚或子殁親老而無養親殁子
幼而無依皆朕之過也今詔天下有司具名以言朕當
會居存養使不失所
臣若水通曰兵亂之際流離死徙骨肉不顧誠甚可
憫也詩曰哿矣富人哀此煢獨我太祖之心切於仁
民故下恤窮之詔拳拳以窮民無依失所為已過而
必使有司䟽名會居存養焉書曰痌瘝乃身其我太
祖之謂乎
洪武八年正月上命中書省令天下郡縣訪窮民無告
者月給以衣食無所依者給以屋舍仍諭之曰天下一
家民猶一體有不獲其所者當思所以安養之昔吾在
民間目擊其苦鰥寡孤獨飢寒困踣之徒常自厭生恨
不即死如此者宛轉於溝壑可坐而待也吾亂離遇此
心常惻然故躬提師旅誓清四海以同吾一家之安今
代天理物已十餘年若天下之民有流離失所者非惟昩
朕之初志於代天之工亦不能盡也爾等為輔相當體
朕懷不可使天下有一夫之不獲也
臣若水通曰孟子云先王有不忍人之心斯有不忍
人之政矣我太祖皇帝方在民間親見鰥寡孤獨之
困苦心常惻然則存不忍人之心久矣故五年下詔
七年下詔及此八年又以命中書省訪窮民無告者
給之衣糧屋舍焉非所謂不忍人之政乎噫可以為
萬世帝王之法矣
國朝諸司職掌鰥寡孤獨之人行属將合支衣糧依期
按月關給存䘏養贍母使失所御史按臨處所審問曾
無支給但有欺弊即便究問
臣若水通曰昔者文王不敢侮鰥寡蓋以鰥寡孤獨
之人無父母妻子之養尤宜加意焉者也我祖宗設
養濟之典所以恤窮民使不至於失所其即文王治
岐先斯四者之政矣夫天地之大德曰生為有司者
果能衣食以時乎治療以醫乎如其不然則上孤君
德下絶民生可得謂之良有司哉可謂民之父母哉
永樂元年閏十一月河南南陽縣言本縣民多逃徙他
縣賦役無所出乞下令捕之太宗皇帝顧謂戶部尚書
郁新等曰人情懷土誰肯樂去其鄉河南諸郡連歲水
旱蝗螟飢饉相仍守令又鮮能盡撫綏之道不得已舉
家逃徙自圖存活之計耳今其鄉田廬生業必已廢棄
歸且何依捕之徒益困之耳所言不可聽
臣若水通曰君猶腹心也民猶四肢也四肢疾病而
腹心不知又從而抑困之非仁者也故知愛心腹者
必知護其四肢矣知愛其君者則知愛其民矣南陽
縣欲捕逃徙而不恤焉彼豈知忠愛之道者哉我太
宗文皇帝聞而拒之曰歸且何依捕之徒益困之耳
恤窮之心藹然見於言表矣臣故謹錄之以為聖子
神孫告焉
格物通卷九十八
