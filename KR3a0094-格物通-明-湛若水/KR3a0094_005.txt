格物通卷五明湛若水撰
謀慮上
易訟象曰天與水違行訟君子以作事謀始
臣若水通曰天上水下其行相違相訟之象作事謀
始所以止訟端也張載曰戲動作於謀也謀而善則
善謀而不善則不善不善則訟端啓矣謀始者何也
人心發慮之初也吉凶善惡於是乎分而訟不訟兆
焉故謀之慮之求盡乎天理而人心安矣孰得而訟
乎人君事失其謀天下訟之也其可不謹始而慮終
也耶
履上九視履考祥其旋元吉
臣若水通曰上者履之終九以剛明之才處之故能
自考於其終視其所履行以考其祥不祥而善惡禍
福之分數見矣蓋禍福無不自己求之者祥生於所
履之善考祥非徼福也以自考也審視其所履者果
天理邪人欲邪善邪私邪私則不祥生焉善則周旋
無虧吉孰大焉人君履天下之事隨處體認天理其
履而皆善則天下治矣豈非所謂元吉哉
蠱彖傳先甲三日後甲三日終則有始天行也
臣若水通曰三日言久也故齋以三日喪歛以三日
先甲三日後甲三日并甲為七日矣書曰服念五六
日言甚久也久則慮之詳而事無不善治蠱之道審
而人謀盡矣人謀非他也盡乎天理之極致而無歉
者也如是則亂於是乎終而治於是乎始矣天道之
運行無終不始無往不復其理然也而况於人乎人
君之治蠱致其先甲後甲之謀則何憂乎蠱之不可
治哉
巽九五貞吉悔亡旡不利旡初有終先庚三日後庚三
日吉
臣若水通曰巽之九五剛徤中正故為貞正而吉吉
則悔亡而無不利矣先庚後庚猶蠱先甲後甲之義
甲者干之始庚者干之中故舉以互言之五為上之
中庚為干之中故有無初之義言貞吉如此雖無初
而亦有終况有初者乎先庚後庚謀之六七日則謀
之審而無不正矣以是居巽其有不吉乎
繫辭人謀鬼謀百姓與能
臣若水通曰物我人鬼理一而已矣人謀者謀諸人
驗其理之同然者也鬼謀者謀諸蓍龜驗其理之自
然者也蓋人心之理即易也易之理即吾心也故二
謀盡而理得矣吉凶决而亹亹成百姓日用而不迷
矣豈惟百姓為然哉古之帝王詢于芻蕘鬼神其依
而龜筮恊從夫然後盡天下之謀也謀其可以不審
耶
繫辭能說諸心能研諸侯之慮定天下之吉凶成天下
之亹亹者
臣若水通曰箕子稱汝則有大疑謀及乃心謀及卿
士謀及庶人謀及卜筮以其心一而已矣理一而已
矣說諸心則理得矣謀諸己也研精諸侯之慮則盡
羣臣卿士之謀謀諸人也夫然卜筮之用盡矣决吉
凶而不疑成事功之亹亹而不倦焉學易者合物我
人鬼而一之則天下之能事畢矣
書虞書大禹謨舜贊堯曰稽于衆舍己從人
臣若水通曰稽謀也此理在人心本自固有然或有
所蔽則此理不明所以不能不資人問詢以警發其
良知蓋此理人人同得故也然徒謀於人而不能從
從而不能舍己皆不足以成德致治也故宋儒程頥
曰舍己從人最為難事己者我之所有雖痛舍之猶
懼守己者固而從人者輕也夫人君一有自聖之心
則不能兼有衆善而忠言不聞謟諛日至欲其治也
得乎堯大聖也而舜稱之不過如此故舜好問好察
所以為大智他日告禹亦曰弗詢之謀勿庸禹拜昌
言其得於舜深矣三大聖皆資人言以自益况其他
乎伏惟聖明欲法唐虞之治宜法三聖求善之心可
焉
商書太甲慎乃儉德惟懷永圖
臣若水通曰慎者謹也儉德者儉約之德也永長也
圖謀也伊尹告太甲當謹其儉約之德不可以欲敗
度縱敗禮夫欲與縱皆奢侈失之無長遠之謀者然
以約失之者鮮矣故不可不謹於儉約而懷長久
之謀也夫人君一身萬化之原奢侈之心一萌則將
無所不至此伊尹之所以告太甲必欲謹其儉德也
然常情奢侈皆因徒見目前之欲而無長遠之慮有
遠慮者自不容於不儉矣故又繼之曰惟懷永圖後
之人君不可不以伊尹之言為切己對病之藥也
商書太甲弗慮胡獲弗為胡成
臣若水通曰此亦伊尹告太甲之言也慮謀也獲得
也言人不慮則何所得乎欲其謹思之也不為則何
所成乎欲其篤行之也然思者行之主也不思則不
能行矣故一人元良萬邦以貞夫萬國之正本於人
君之善人君之善本於思為故思者萬善之原聖功
之本也為人君者可不加之意乎
商書說命慮善以動動惟厥時
臣若水通曰善當乎理也時時措之宜也傅說告高
宗言凡事當謀之於始必念慮之善合於天理然後
動慮者心之思也動者思慮之萌達於事者也慮善
以動慎動之功也善固可動動以時乃所謂善也若
動非其時便是私意程頥曰發不以時紛然無度雖
正亦邪亦此意也為人君者可不謹動於念慮之善
使發當其時以及天下乎
周書洪範汝則有大疑謀及乃心謀及卿士謀及庶人
謀及卜筮
臣若水通曰此乃箕子陳洪範稽疑之疇於武王也
大疑謂祭祀征伐之事以至凡國家欲有舉動有關
於生靈社稷者皆是謀及乃心斷之已以定其志之
是非也謀及卿士庶人參之衆以天理人心之所同
然也然謀於人之有心不若謀於神之無心之為公
焉故終謀之卜筮也夫古之人君不徒謀於心又謀
於卿士不徒謀於卿士而又謀於庶人不徒謀於庶
人而又謀於卜筮焉其謀之詳如此是以謀無不善
而事無不濟後之人君每徇一己之私而不恤卿士
庶人之議鬼神之怒者亦獨何哉
周書周官蓄疑敗謀
臣若水通曰此乃成王訓告百官之言也言人之有
所謀為必决斷然後可以成天下之亹亹若積蓄其
疑而不决則所謀之事見之不明行之不果必至於
敗而不成矣故曰猶豫者事之賊也後之人君人臣
共謀天下之治者可不決之於理乎
詩大雅文王有聲詒厥孫謀以燕翼子
臣若水通曰孟子稱君子創業垂綂為可繼也古之
帝王之創業孰不欲為子孫千萬世之計哉頋其所
謀之臧不臧而天理人欲判焉謀出於天理則以仁
義立國而有可繼之綂為可大可久之業矣謀出於
人欲則以功利遺後而無可繼之規非久安長治之
道矣故周武王之遷鎬即臨辟雝講學行禮以敦天
下之大化以淑天下之人心則其所謀者一天理之
正所謂以仁義立國矣此其所以為子孫之可繼而
綿綿八百年有道之長也雖然豈無所本哉武王受
戒丹書深明敬義以成聖學及其出謀發慮無非仁
義之懿天理之正有天下者欲為子孫千萬世之計
外天理又豈復有遠圖哉始皇徒欲以長城萬里為
子孫萬萬世之業而不知二世已無秦矣豈非逆天
理不行仁義之故乎噫可鑒矣
大雅抑訏謨定命遠猶辰告
臣若水通曰訏大謨謀也猶圖也辰時也告戒也衛
武公自儆之詩以為謀之在於己者大不為一身之
謀而有天下之慮則令之播於人者定不朝出而夕
改也所謂信如四時堅如金石矣事之圖於心者遠
不為一時之計而有千百年之規也故辭命之播於
下者以時非不戒視成所謂三命而五申是矣然謀
猶命令二者皆見於事而實本於心也苟吾心純於
天理有所謨猶一天理也天理則公公則大大則遠
矣有所告命一天理也天理則正正則定定則時矣
夫謀發於中令行於外由中達外一天理之中正則
道德在我而人之訓之順之有不期然而然者矣嗚
呼武公知此其亦聖賢之徒歟原其要惟在不愧屋
漏之一言爾
春秋莊公十八年夏公追戎于濟西
臣若水通曰書追戎者何譏無備也何以譏無備無
遠謀也書曰惟事事乃其有備有備無患濟西魯地
也西戎遠戎也魯苟有備預防戎何為而至於此未
雨無徹桑之謀居安乏思危之計無惑乎戎之入境
而不知已去而乃追故曰無備也無遠謀也而國已
坐受其弊矣然則為人君者固當思患預防為千百
年之計然後可
僖公三年秋齊侯宋公江人黃人會于陽穀
臣若水通曰用兵在謀謀生於機有正有竒所以神
其機也聚諸侯之師次陘為正以宣中國之威江人
黃人守境為竒以應八國之援使之腹背受敵進退
無所據自非老於謀國智於料敵者不能然也夫惟
三代仁義之兵乃能正而不竒以制勝也歟
宣公十二年晉人宋人衛人曹人同盟于清丘
臣若水通曰書同盟譏也何譏爾不與其盟也譏失
謀也春秋無善盟盟者忠信之薄也苟能以忠信相
固結結固而不可解各信任仁賢修明政事上下相
孚於忠信之化使國無可乘之釁則楚雖強入陳圍
鄭敗晉滅蕭之謀焉能載逞乎頋不出此而徒盟誓
於鬼神而不謀吾心忠信之不可解者春秋書以譏
之不待乎人列國之卿而義自見也宜其盟血未乾
將不免於塗地卒致寝門蒲胥之辱析骸易子之慘
而盟果安在哉謀之不臧亦可嘆也已
襄公九年冬公會晉侯宋公衛侯曹伯莒子邾子滕子
薛伯杞伯小邾子齊世子光伐鄭十有二月己亥同盟
于戲
臣若水通曰鄭之受伐者何違子展之謀也晉之同
盟于戲者何用知罃之策也夫鄭之見伐於楚欲從
楚以苟安者子駟也請完守以老楚杖信以待晉者
子展也子展之謀賢于子駟遠矣簡不用之而盟楚
無惑乎今日之受伐也鄭之行成於晉欲圍鄭以激
楚者荀偃也請還師以敝楚分軍而逆來者知罃也
知罃之策過於荀偃遠矣晉能用之而盟鄭無惑乎
後日之成功也是則進謀在臣聽謀在君鄭以違善
謀而蒙辱晉以用善謀而成功君天下者可不審於
用謀也哉
禮記内則四十始仕方物出謀發慮道合則服從不可
則去
臣若水通曰方猶對也物猶事也方物而出其謀發
其慮則因事制宜而謀慮不過矣知謀慮之道則知
仕止之道仕止者謀慮之知幾者也
周禮秋官小司宼之職掌外朝之政以致萬民而詢焉
一曰詢國危二曰詢國遷三曰詢立君其位王南鄉三
公及州長百姓北面羣臣西面羣吏東面小司宼擯以
叙進而問焉以衆輔志而弊謀
臣若水通曰此小司宼之職專以詢民者何哉詩曰
詢于芻蕘書曰謀及庶人夫天下之人心同此虛靈
所謂聰明也一已之聰明有限而天下之聰明無窮
况夫國之危國之遷國之欲立其君三者天下之大
事而可以弗詢之衆乎故始則稽于衆而終則斷諸
獨衆無不出之謀而已無不斷之志則大疑以定而
事無不善矣然此豈可易能哉亦在於忘已而已忘
已則衆自盡衆自盡則謀恊謀協則天下之聰明皆
已之聰明沛然而無疑也
論語子曰人無遠慮必有近憂
臣若水通曰慮者謀也憂者患害也遠謀莫過於道
道無窮盡以道存心體認天理則自一念之微以至
四海之廣自一息之間以至千百年之遠皆道也道
無不善善無不吉何憂乎反是則未能貽四海之憂
而憂先及其身未能致千百年之患而患先見於瞬
息之頃矣世之人君觀此可不為寒心哉夫惟篤於
學慎於動則可以免矣
子曰不曰如之何如之何者吾末如之何也已矣
臣若水通曰如之何如之何乃反覆慮於心謀於人
之辭也為政為學皆當如此庶有進修之幾而為政
者尤不可不謹先儒有言善為天下國家者謹於微
而已謹微之道在於熟思而審處是以欲興一念作
一事取一物用一人必思諸已謀之人真見其為天
理之公然後行之如此則不至於逆人心而悖天理
危亡之禍可免矣苟或不然徒率意妄行以取一時
之快一旦禍敗將至雖噬臍無及聖人所謂吾末如
之何也禹之告君曰安汝止惟幾惟康在聖君賢相
猶拳拳致謹若此而况於其下者乎後世君臣欲審
於幾事者必自安汝止始
子曰君子有九思視思明聽思聰色思温貌思恭言思
忠事思敬疑思問忿思難見得思義
臣若水通曰學之要在隨處體認天理而已體認者
心思之用也故曰思則睿睿作聖孟子曰思則得之
苟於視聽色貌言事疑忿見得而各致其思焉則書
所謂慮善以動動惟厥時隨處體認而天理見矣夫
事雖九而思一也一思之通乎九事如土之通乎五
行記曰聰明聖知達天德思之用廣矣大矣
孟子曰權然後知輕重度然後知長短物皆然心為甚
王請度之
臣若水通曰是非之心人皆有之故人之知幾應物
皆本於心心之是非之矩譬物之有權度也差毫釐
而謬千里其本體惑矣故權度立而輕重長短之差
見矣本體立而是非邪正之分明矣故謀事者必正
其本以揆萬變君子絜矩聖人不踰矩古之人所以
大過人者無他善推其所為而已矣親親而後仁民
仁民而後愛物分定故也然則君人者可不講於心
術之微以為制事之本哉
格物通卷五
