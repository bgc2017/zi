古今說海卷八
明陸楫編
說選八(偏記五)
三楚新錄(宋周羽沖)
高氏諱季興字貽孫陜州硤石人也東魏司徒昂之後
幼好武而有膽氣乾符末所在寇賊競起時梁祖為帥
專征潛有跋扈之志思得義勇者與之同力季興潛察
之乃謁梁祖於郊祖見之悦拔為制勝軍使累從征討
以功授宋州團練使未幾移授荆南兵馬留後及禪代
正拜江陵尹兼管節度觀察處置等使季興以江陵古
之重地又當天下多事有割據之志乃大興力役重築
城壘執畚者十數萬人皆將校賓友負土助焉郭外五
十里墳冡皆令發掘取磚以甃之及土工畢隂慘之夜
皆聞鬼哭鬼火數起累月方定論者以為幽魂不安故
也時諸侯爭覇急於用人進士梁震登第後薄遊江陵
季興請為掌書記震性抗直臨事敢言時莊宗反正下
詔徵諸侯王入覲季興奉詔將行震諫曰朝廷自反正
後有吞倂諸侯心我繕甲自守猶恐不保况敢抛棄軍
國千里入覲哉今之諸侯為梁朝舊人者惟公耳安知
朝廷不以讐敵相待耶幸望圖之無使懷王之患復見
於今日也季興曰吾計決矣多言奚為及至莊宗果欲
留之及歸值夜將吏出迎郊外季興握震手曰不聽君
言幾葬虎口初季興方對莊宗謂之曰今天下負固不
服者惟吳蜀耳朕欲先有事於蜀而蜀地險阻尤難江
南纔隔荆南一水朕欲先之卿以為何如季興對曰臣
聞蜀國地富民饒獲之可建大利江南國貧地狹民少
得之恐無益臣願陛下釋吳先蜀時莊宗意亦欲伐蜀
及聞季興之言大悦未踰年聞莊宗伐蜀季興私自喜
曰此吾以計紿之彼乃信而用耳未幾遣使册季興為
南平王季興謂震曰此恐吾與蜀連衡故也及蜀破書
至季興方食落筯而歎曰此吾失計也所謂倒持太阿
授人以柄梁震曰大王勿憂今蜀雖破未必為福未幾
莊宗宴駕果再亂一如震言初季興嘗從梁祖出征引
軍旦發至逆旅未曉有一嫗秉燭開門而迎其禮甚謹
季興頗疑而問之嫗對曰妾適夢神人推門呼曰宜速
起有王者來及起開門而君子至豈非所謂王者邪所
以不敢䙝慢耳季興大悦洎季興卒從誨立震獨不悦
謂所親曰先王平生與吾相見弟兄之不若也今日安
能屈節北面復事其子耶遂求解職退處郊外灌園鬻
蔬為業稱處士每以事召至府則倒跨黃牛直造廳事
前呼從誨不以官閥止稱郎君而已從誨以其先王舊
人不忍殺之有李載仁者唐之後也避亂於江陵季興
署觀察推官載仁自負文學常為季興見知每從容接
待不為少禮然為性迂緩一日將赴從誨召方上馬無
何部曲相毆載仁怒命急於厨中取飯并猪肉令相毆
者對飡之仍戒曰如敢再犯必當於猪肉中加之以酥
聞者無不笑之及從誨嗣立有孫光憲者夲成都人也
旅遊江陵方圖進取從誨辟為掌書記自是牋奏書檄
皆出其手載仁充位而已由是載仁遂與光憲有隙光
憲猶能避之故論者多光憲光憲每患兵戈之際書籍
不備遇發使諸道未嘗不厚與金帛購求焉於是三年
間收書及數萬卷然自負文學常怏怏不得志又常慕
史氏之作自恨諸侯幕府不足展其才力每謂交親曰
安知獲麟之筆反為倚馬之用因吟劉禹錫詩曰一生
不得文章力百口空為飽煖家有梁延嗣者景陵人唐
天成中將兵守復州監利季興之入覲也莊宗欲殺之
既而逃歸益懷怨憤遂以兵攻取復之監利玉沙二縣
延嗣兵敗為季興所獲至從誨既立擢為大校遂承制
授歸州刺史未幾又遷復州團練使仍掌親軍延嗣諱
健兒士卒之語每聚談有犯者往往交遊變為仇讐光
憲與延嗣年甲相亞居嘗自謂筋力不衰一日赴毬場
上馬左右扶持者甚衆延嗣且在後笑曰孰謂大卿年
老而彌壯觀其上馬輕捷良由扶持者爾光憲乃回顧
曰非因衆扶盖是老健延嗣不勝怒論者少之有王惠
範者平江軍節度保義之子美風儀好讀書初保義之
奔荆南也季興以為行軍司馬未幾生惠範及長以門
蔭為文學累遷觀察推官從誨立以女妻之欲使自幕
府事掌内外軍政惠範為人閒談不羈聞之不悦入告
從誨辭之自是以從誨為不知已至軍國之事皆不參
預但以金帛購求古書圖畫日以披翫為志焉建隆三
年武安軍節度周行逢薨子保權立衡州刺史張文表
不服舉兵反保權告急朝廷乞師為援朝廷遣宣徽使
李處耘領兵萬餘救之李以路由江陵慮繼沖不測遣
使諭之曰比者王師救應東道之主誠在足下然利在
急速故不淹留但假一鄉道使於城外經過幸矣繼沖
將許之猶豫未決有大校李景威者素勇悍越次白繼
沖曰兵尚權變城外之說實不可信以臣觀之彼實欲
乘釁伐我耳况今精兵數萬訓練備矣景威雖不才願
盡以相付不顧命為大王拒之繼沖曰事未可知爾勿
憂也及王師至果如景威之言繼沖大懼不得已乃出
郊迎且詣李公乞上表入朝李公以聞天子大悦遣使
就除繼沖徐州節度使便道赴任蓋孫光憲之謀也景
威以不用已謀扼喉而死繼沖傷之先是荆南尚使甆
噐皆高其足而公私競置用之謂之高足碗至大軍一
臨舉族東遷高足之䜟一朝應之蓋由天命信矣哉
古今說海卷八
