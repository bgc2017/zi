古今說海卷一百十七
明陸楫編
說纂一(逸事一)
漢武故事(漢班固)
漢景帝王皇后槐里王仲女也名姝兒母臧氏臧荼孫
也初為仲妻生一男兩女其一女即后也仲死更嫁長
陵田氏生二男后少孤始嫁與金王孫生一男矣相工
姚翁善相人千百弗失見后而歎曰天下貴人也當生
天子田氏乃奪后歸納太子宫得幸有娠夢日入懷景
帝亦夢高祖謂己曰王美人得子可名為彘及生男因
名焉是為武帝帝以乙酉年七月七日旦生於猗蘭殿
年四歲立為膠東王少而聰明有智術與宫人諸兄弟
戲善徵其意而應之大小皆得其歡心及在上前恭敬
應對有若成人太后下及侍衛咸異之是時薄皇后無
子立栗姬子為太子長公主嫖有女欲與太子婚栗姬
妬寵少衰王夫人因令告栗姬曰長公主前納美人得
幸於上子何不私謁長公主結之乎時諸美人皆因長
公主見得貴幸也故栗姬怒不聽因謝長公主不許婚
長公主亦怒王夫人因厚事之長公主更欲與王夫人
男婚上未許後長主還宫膠東王數歲公主抱置膝上
問曰兒欲得婦否長主指左右長御百餘人皆云不用
指其女阿嬌好否笑對曰好若得阿嬌作婦當作金屋
貯之長主大悦乃苦要上遂成婚焉皇后既廢栗姬次
應立而長主伺其短輙徵白之上嘗與栗姬語屬諸姬
子曰吾百歲後善視之栗姬怒弗肯應又罵上老狗上
心銜之未發也長主日譖之因譽王夫人男之美王夫
人隂告長主使大臣請立栗姬為后上以為栗姬諷之
遂發怒誅大臣廢太子為王栗姬自殺遂立王夫人為
后膠東王為太子時年七歲上曰彘者徹也因改名徹
廷尉上囚防年繼母陳氏殺年父年因殺陳依律殺母
大逆論帝疑之詔問太子對曰夫繼母如母明其不及
也緣父之愛故謂之母爾今繼母無狀手殺其父則下
手之日母恩絶矣宜與殺人者同不宜大逆論帝從之
棄市議者稱善太子年十四即位改號建元長主伐其
功求欲無厭上患之皇后寵亦衰皇太后謂上曰汝新
即位先為明堂太皇太后已怒今又忤長主必重得罪
婦人性易悦深慎之上納太后戒復與長主和皇后寵
幸如初建元六年太皇太后崩上始親政事好祀鬼神
謀議征伐長主自伐滋甚每有所求上不復與長主怨
望愈出醜言上怒欲廢皇后曰微長公主弗及此忘德
弗祥且容之乃止然皇后寵遂衰驕妬滋甚女巫楚服
自言有術能令上意回晝夜祭祀合藥服之巫著男子
衣冠幘帶素與皇后寢居相愛若夫婦上聞窮治侍御
巫與后諸妖蠱呪詛女而男淫皆伏辜廢皇后處長門
宫后雖廢供養如法長門無異其宫也長主以宿恩猶
自親近後置酒主家見所幸董偃上為之起偃能自媚
於上貴寵聞於天下嘗宴飲宣室引公主及偃東方朔
司馬相如等並諫上不聽偃既富於財淫於他色與主
漸疎主怒因閉於内不復聽交游上聞之賜偃死後卒
與公主合葬元朔元年立衛子夫為皇后初上幸平陽
公主家置酒作樂子夫為謳者善歌能造曲每歌挑上
上喜動起更衣子夫因侍尚衣軒中遂得幸上見其美
髮悦之遂納於宫中時宫女數千皆以次幸子夫新入
在籍末歲餘不得見上擇宫人不中用者出之子夫因
泣涕請出上曰吾昨夜夢子夫中庭生梓樹數株豈非
天意乎是日幸之有娠生女凡三幸生二女後生男即
戾太子也淮南王安招方術之士皆謂神仙上聞而喜
女事於是方士自燕齊至者數千人齊人李少翁年二
百餘歲色若童子拜為文成將軍歲餘術未驗上漸厭
倦會所幸李夫人死上甚思悼之少翁云能致其神乃
夜張帳明燭陳酒食令上居他帳中遙見李夫人不得
就視也上愈益想之乃作賦曰美聮娟以修嫮兮命夭
絶而弗長飾莊宫以延佇兮泯不歸乎故鄉慘鬱鬱其
悶感兮處幽隱而懷傷税餘馬於上椒兮掩修夜之不
陽云云少翁者諸方皆驗唯祭太乙積年無應上怒誅
之文成被誅後月餘使者籍資從關東還逢於渭亭謂
使者曰為吾謝上不能忍少日而敗大事乎上好自愛
後四十年求我於蓬山方將共事不相怨也於是上大
悔復徵諸方士上常輕服為微行時丞相公孫弘數諫
弗從弘謂其子曰吾年已八十餘陛下擢為宰相士猶
為知己死況不世之君乎今陛下微行不已社稷必危
吾雖不逮史魚冀萬一能以尸諫因自殺上聞而悲之
自為誄弘嘗諫伐匈奴為之少止弘卒乃大發卒數十
萬遣霍去病討匈奴折蘭過居延獲祭天金人於上林
鑿昆明池又起栢梁臺以處神君神君者長陵女子也
先嫁為人妻生一男數歲死女子悲哀悼痛之亦死死
而有靈其姒宛若(宛若姒之名也)祀之遂關(通也)言語說人家小
事頗有驗上遂祠神君請術初霍去病微時數自禱於
神君神君乃見其形自修飾欲與去病交接去病不肯
乃責之曰吾以神君清潔故齋戒祈福今規欲為淫此
非神明也因絶不復往神君亦慙及去病疾篤上令為
禱於神君神君曰霍將軍精氣少壽命弗長吾嘗欲以
太一精補之可以延年霍將軍不曉此意遂見斷絶今
病必死非可救也去病竟薨上造神君請術行之有效
大抵不異容成也神君以道授宛若亦曉其術年百餘
歲貌有少容衛太子未敗一年神君亡去自栢臺燒後
神稍衰東方朔娶宛若為小妻生三子與朔同日死時
人疑化去未死也自後貴人公主慕其術專為淫亂大
者抵罪或夭死無復驗云東郡送一短人長五寸衣冠
具足上疑其精召東方朔至朔呼短人曰巨靈阿母還
來否短人不對因指謂上王母種桃三千年一結子此
兒不良已三過偷之失王母意故被謫來此上大驚始
知朔非世中人也短人謂上曰王母使人來告陛下求
道之法惟有清靜不宜躁擾言終弗見上愈恨召朔問
其道朔曰陛下自當知上以其神人不敢逼也乃出宫
女希幸御者二十人以賜之朔與行道女子並年百歲
而死惟一女子長陵徐氏號儀君善傳朔術至今上元
延中已百三十七歲矣視之如童女諸侯貴人更迎致
之問其道術善行交接之道無他法也受道者皆與之
通或傳世淫之陳盛父子皆與之行道京中好淫亂者
爭就之翟丞相奏壞風俗請戮尤亂甚者今上弗聽乃
徙女子于燉煌後遂淪沒不知所終樂成侯上書言方
士欒大膠東人故曾與文成侯同師上召見大悦大乃
敢為大言處之無疑上乃封為樂通侯賜甲第僮奴千
人乘輿車馬帷幄器物以充其家又以女公主妻之送
金千斤更號當利公主連年妖妄滋甚而不效上怒收
大腰斬之上起明光宫發燕趙美女二千人充之率皆
十五以上二十以下年滿三十者出嫁之掖庭總籍凡
諸宫美女萬有八千建章未央長安三宫皆輦道相屬
率使宦者婦人分屬或以為僕射大者領四五百小者
領一二百人常被幸御者輙注其籍增其俸秩比六百
石宫人既多極被幸者數年一再遇挾婦人媚術者甚
衆選二百人常從幸郡國載之後車與上同輦者十六
人充數恒使滿皆自然美麗不假粉白黛綠侍尚衣軒
者亦如之嘗自言能三日不食不能一日無婦人善行
導養術故體常壯悦其應有子者皆記其時日賜金千
斤孕者拜爵為容華充侍衣之屬上巡狩過河間有紫
青氣自地屬天望氣者以為其下當有竒女天子之祥
上使求之見有一女子在空館中姿貌殊絶兩手皆拳
上令開其手數十人劈之莫能舒上於是自披手手即
伸由是得幸號拳夫人進為婕妤居鉤弋宫解黃帝素
女之術大有寵有娠十四月而產是為昭帝焉從上至
甘泉因告上曰妾相運正應為陛下生一男年七歲妾
當死今必死於此不可得歸矣願陛下自愛宫中多巫
蠱氣必傷聖體幸慎之言終而卒既殯尸香聞十餘里
因葬雲陵上哀悼之又疑其非常人乃發冢開視空棺
無尸惟衣履存上乃為起通靈臺於甘泉上年六十餘
髮不白更有少容服食辟穀希復幸女子矣每見羣臣
自嘆愚惑天下豈有仙人盡妖妄耳節食服藥差可少
病自是亦不服藥而體更瘠瘦二三年中慘慘不樂行
幸五柞宫謂霍光曰朕告老矣公可立鉤弋子公善輔
之光泣頓首曰陛下尚康豫豈有此邪上曰吾病甚公
不知耳三月丙寅上晝卧不覺顔色不異而身已無氣
明日色漸變閉目乃發喪殯未央前殿朝晡上祭若有
食之常所幸御葬畢悉出茂陵園自婕妤已下上幸之
如平生旁人弗見也光聞之乃更出宫人增為五百人
因是遂絶
古今說海卷一百十七
