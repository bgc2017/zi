古今說海卷八十
明陸楫編
說淵六十(别傳六十)
山莊夜怪錄(闕名)
大中年有寗茵秀才假大僚莊于南山下棟宇半隳牆
垣又闕因夜風清月朗吟詠庭際俄聞叩門聲稱桃林
斑特處士相訪茵啓門睹處士形質瓌瑋言詞廓落曰
某田野之士力耕之徒向畎畝而辛勤與農夫而齊類
巢居側近睹風月皎潔聞君吟諷故來奉謁茵曰某山
居甚僻農具為鄰蓬蓽既深輪蹄罕至幸此見訪頗慰
羈懷願聞處士之業如何特曰某年少時兄弟競生頭
角每讀春秋至潁考叔挾輈以走恨不得佐助其間讀
史記至田單破燕之計恨不得奮擊其間讀東漢至光
武新野之戰恨不得騰躍其間此三事快意俱不能逢
但恨恨耳今則潦倒又無嗣子空懷䑛犢之悲耳又慕
徐孺子弔郭林宗言曰生芻一束其人如玉其人如玉
即不敢當生芻一束堪令諷咏俄聞人叩關曰南山斑
寅將軍奉謁茵遂延入氣貌嚴聳旨趣剛猛及二斑相
見亦甚慰意寅曰老兄知得姓之根本否特曰昔吳太
伯為荆蠻斷髮文身因兹遂有斑姓寅曰老兄大妄殊
不知根本且斑氏出自鬭穀於莬有文斑之像因以命
姓遠祖姑婕妤好辭章大有稱於漢皆有傳於史其後
英傑間生蟬聯不絶後漢有班超立功萬里外封定遠
侯某為虎賁中郎將官在武班因有過竄于山林晝伏
夜遊露跡隱形但偷生耳適聞松吹月高牆外閒步聞
君吟詠因來追謁况遇當家尤增慰悦寅因覩碁局在
床謂特曰願接老兄一局特遂忻然為之良久未有勝
負茵翫之教特一兩著寅曰主人莫是高手否茵曰若
管中窺豹時見一斑兩斑寅笑曰大有微機眞一發兩
中遂傾茵壺請飲及罷局而飲數巡寅請備脯脩以送
酒茵出鹿脯寅囓決須臾而盡特即不茹茵詰曰何故
不食特曰無上齒不能咀嚼故也數巡後二斑使酒作
劇言語紛拏特曰弟倚爪牙之士而苦相凌邪寅曰老
憑軾之士苦相詆何也特曰弟誇猛毅之軀若値人如
卞莊子子當為粉矣寅曰兄誇壯勇之力若値人如庖
丁當為頭皮耳茵前有削脯刀長尺餘茵怒而言曰某
有尺刀在是二客不得喧競但且飲酒勿喧觀二客懷
悚久之特舉曹植詩曰萁在釡下燃豆在釡中泣此一
聯甚不惡寅曰鄙諺云鵓鳩樹上鳴意在麻子地俱大
笑茵曰無多言各請賦詩一章茵曰曉讀雲水静夜吟
山月高焉能履虎尾豈用學牛刀寅繼之曰但得居林
嘯焉能當路蹲渡河何所適終是怯劉琨特曰無非憐
寗戚終是怯庖丁若遇龔為守蹄涔向北溟茵覽之曰
大是奇才寅見茵稱特奇才大怒拂衣而起曰寗生何
黨此輩自古只有班馬之才豈有斑牛之才且我生三
日便欲噬人此人况偷我姓氏但未能共語者蓋惡傷
其類耳遂曰終不能搖尾於君門下乃長揖而去特亦
怒曰古人重者白眉君今白額豈復有人延譽邪何相
怒如斯特遂告辭及明視其門外唯虎跡牛蹤而已寗
生方悟尋之數百步人家廢莊内有一老瘦牛臥而猶
帶酒氣虎既入其山矣茵後更不居此而歸京矣
古今說海卷八十
