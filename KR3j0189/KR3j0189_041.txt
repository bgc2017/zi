古今說海卷四十一
明陸楫編
說淵二十一(别傳二十一)
板橋記(闕名)
唐汴州西有板橋店店娃三娘子者不知從何來寡居
年三十餘無男女亦無親屬有舍數間以鬻餐為業然
而家甚富多有驢畜往來公私車乘不逮者輙賤其估
以濟之人皆謂之有道故遠近行旅多歸之元和中許
州客趙季和將詣東都過是宿焉客有先至者六七人
皆據便榻季和後至得最深處一榻與主人房壁相近
既而三娘子供給諸客甚厚夜深致酒與諸客會飲極
歡季和素不飲酒亦預言笑至二更許客醉倦各就寢
三娘子歸室閉關息燭人皆熟睡獨季和展轉不寐隔
壁聞三娘子窸窣若動物之聲偶於隙中窺之即見三
娘子向壁下取燭挑明之後於巾箱中取一副耒耜并
一木牛木偶人各大六七寸置於竈前含水噀之二物
便行走小人則牽牛駕耒耜遂耕牀前一席地來去數
出又於箱中取出一裹蕎麥子授與小人種之須臾生
花發麥熟令小人收刈約計可得七八升又安置小磨
子磑成麪訖却收木人子於箱中即取麪作燒餅數枚
有頃雞鳴諸客欲發三娘子先起點燈置新燒餅於食
牀上與客點心季和心動遽辭開門而去即潛於戸外
窺之乃見諸客圍牀食燒餅未盡忽一時踣地作驢鳴
須臾皆變成驢矣三娘子盡驅入店後而盡没其貨財
季和亦不告於人私有慕其術者後月餘日季和自東
都迴將至板橋店預作蕎麥燒餅大小如前所見既至
復寓宿焉三娘子歡悦如初其夕更無他客主人供待
甚厚夜深殷勤問所欲季和曰明晨發請隨事點心三
娘子曰此事無疑但請穏睡半夜後季和窺之見一依
前所為天明三娘子具盤食果置燒餅數枚於盤中訖
更取他物季和乘間走下以先有者易其一枚彼不之
覺也季和將發就食謂三娘子曰適會某自有燒餅請
撤去主人者留待他賓即取己者食之方食次三娘子
送茶出來季和曰請主人嘗客一片燒餅乃揀所易者
與噉之纔入口三娘子據地作驢聲立變為驢甚壯健
季和即乘之發兼盡收木牛與木人子等然不得其術
試之不成季和乘策所變驢周遊他處未嘗阻失日行
百里後四年乘入關至華嶽廟東五六里路傍忽見一
老人拍手大笑板橋三娘子何得作此形骸因捉驢謂
季和曰彼雖有過然遭君亦甚矣可憐許請從此放之
老人乃從驢口鼻邊以兩手擘開三娘子自皮中跳出
宛若舊身向老人拜訖走去更不知所之
古今說海卷四十一
