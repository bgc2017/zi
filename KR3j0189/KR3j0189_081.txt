古今說海卷八十一
明陸楫編
說淵六十一(别傳六十一)
五眞記(闕名)
楊敬眞虢州閿鄉縣長夀鄉天仙村田家女也年十八
適同村王清其夫貧力田楊氏奉箕箒供農婦之職甚
謹夫族目之曰勤力新婦性沉靜不好戲笑有暇必灑
掃靜室閉門閒坐雖隣婦狎之終不相往來生三男一
女年二十四歲元和十五年五月十五日夜告其夫曰
妾神識頗不安惡聞人語當於靜室寧之請君與兒女
暫居異室其夫以田作困又保無他因以許之不問其
故楊氏遂沐浴著新衣灑掃其室焚香閉戶而坐及明
訝其起遲開門視之衣服委於床上若蟬蜕然身已去
矣但覺異香滿屋其夫驚以告其父母共嘆之次隣人
來曰昨夜夜半有天樂從西而來似若雲中下于君家
奏樂久之稍稍上去合村皆聽之君家聞否而異香酷
烈遍數十里村吏以告縣令李邯遣吏民遠近尋逐皆
無蹤跡因令不動其衣閉其戸以棘環之冀其或來也
至十八日夜五更村人復聞雲中仙樂異香從東來復
下王氏宅作樂久之而去王氏亦無聞者及明來視其
門棘封如故房中彷彿若有人聲遽走告令李邯親率
僧道官吏共開其門則新婦者宛然在床矣但覺面目
光芒有非常之色邯問曰向何所去今何所來對曰昨
十五夜初有仙騎來曰夫人當上仙雲鶴即到宜靜室
以俟之遂求靜室至三更有仙樂綵仗霓旌絳節鸞鶴
紛紜五雲來降入于房中執節者前曰夫人准籍合仙
仙師使者來迎將會于西嶽於是仙童二人捧玉箱來
獻箱中有奇服非綺非羅製若道人之衣珍華香潔不
可名狀遂衣之畢樂作三闋青衣引白鶴來曰宜乘此
初尚懼其危試乘之穩不可言飛起而五雲捧出綵仗
霓旌次第前引至于華山雲臺峯峯上有盤石已有四
女先在彼焉一人云姓馬宋州人一人姓徐幽州人一
人姓郭荆州人一人姓夏青州人皆其夜成仙同會于
此傍有一小仙曰並捨虛幻得證眞仙今當定名宜有
眞字於是馬曰信眞徐曰湛眞郭曰修眞夏曰守眞其
時五雲參差覆崖徧谷妙樂羅列間作于前五人相慶
曰同生濁界並是凡身一旦翛然遂與塵隔今夕何夕
歡會於斯宜各賦詩以導其意信眞詩曰幾劫澄煩思
今身僅小成誓將雲外隱不向世間行湛眞詩曰綽約
離塵界從容上太清雲衣無綻日鶴駕沒遥程修眞詩
曰華嶽無三尺東瀛僅一杯入雲騎綵鳳歌舞上蓬萊
守眞詩曰共作雲山侶俱辭世界塵靜思前日事抛却
幾年身敬眞亦繼詩曰人世徒紛擾其生似舜華誰言
今夕裏俛首視雲霞既而雕盤珍果名不可知妙樂鏗
鍠響動崖谷俄而執節者請曰宜往蓬萊謁大仙伯五
眞曰大仙伯為誰曰茅君也妓樂鸞鶴復次第前引東
去倏忽間已到蓬萊其宮闕皆金銀花木樓殿皆非人
世之制作大仙伯居金闕玉堂中侍衛甚嚴見五眞喜
曰來何晩邪飲以玉杯賜以金簡鳳文之衣玉華之冠
配居蓬萊院四人者出敬眞獨前曰王清父年高無人
侍養請回侍其殘年王父去世然後從命誠不忍獨樂
而忘王父也惟仙伯哀之仙伯曰敬眞汝村一千年方
出一仙人汝當其會無自墜其道因敕四眞送至其家
故得還也邯問昔何修習曰村婦何知但性本慮靜閒
即凝神而坐不復俗慮得入胷中耳此性也非學也又
問要去可否曰本無道術何以能去雲鶴來迎即去不
來亦無術可召於是遂謝絶其夫服黃冠邯以狀聞州
州聞廉使時崔尚書從按察陜輔延之舍于陜州紫極
宫請王父於别室人不得升其階惟廉使從事及夫人
之瞻拜者纔及階而已亦不得升廉使以聞召見舍於
内殿虔誠訪道而無以對罷之今見在陜州終歲不食
時㗖果實或飲酒三兩杯絶無所食但容色轉芳嫩耳
古今說海卷八十一
