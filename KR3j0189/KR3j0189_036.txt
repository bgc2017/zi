古今說海卷三十六
明陸楫編
說淵十六(别傳十六)
遼陽海神傳(明蔡羽)
程宰士贒者徽人也正德初元與兄某挾重貲商于遼
陽數年所向失利展轉耗盡徽俗商者率數歲一歸其
妻孥宗黨全視所獲多少為贒不肖而愛憎焉程兄弟
既皆落莫羞慚慘沮鄉井無望遂受傭他商為之掌計
以餬口二人聯屋而居抑欝憤懣殆不聊生至戊寅秋
又數年矣遼陽天氣早寒一夕風雨暴作程已擁衾就
枕苦寒思家攬衣起坐悲歌浩歎恨不速死時燈燭已
滅又無月光忽盡室明朗殆同白晝室中什物毫髮可
數方疑惑間又覺異香氤氲莫知所自風雨息聲寒威
頓失程益錯愕不知所為亟啟戸出視則風雨晦寒如
故閉戸入室即别一境界矣疑鬼物所幻高聲呼怪冀
兄聞之兄寢室纔隔一土壁連呼數十寂然不應愈惶
急無計遂引衾羃首向壁而卧少頃又聞空中車馬喧
閙管絃金石之音自東南來初猶甚遠須臾已入室矣
回眸竊視則三美人皆朱顔綠鬢明眸皓齒約年二十
許冠帔盛飾若世所圖畫后妃之狀遍體上下金翠珠
玉光豔互發莫可測識容色風度奪目驚心真天人也
前後左右侍女數百亦皆韶麗或提爐或揮扇或張蓋
或帶劒或持節或捧器幣或秉花燭或挾圖書或列寶
玩或荷旌幢或擁衾褥或執巾帨或奉盤匜或擎如意
或舉殽核或陳屏障或布几筵或奏音樂雖紛紜雜沓
而行列整齊不少錯亂室纔方丈數百人各執其事周
旋進退綽然有餘不見其隘門窗皆扃不知何自而入
俄頃冠帔者一人前逼床撫程微笑曰果熟寢耶吾非
禍人者子有夙緣故來相就何見疑若是且吾已至此
必無去理子便高呼終夕兄必不聞徒自苦耳速起速
起程私計此物靈變若斯非仙則鬼果欲禍我雖卧不
起其可逭乎且彼既有夙緣語亦或無害遂推枕下榻
匍匐前拜曰下界愚夫不知真仙降臨有失虔迓誠合
萬死伏乞哀憐美人引手掖程起慰令無懼遂與南面
同坐其二人者東西相向皆言今夕之會數非偶爾慎
勿自生疑阻遂命侍女行酒進饌品物皆生平目所未
覩纔一舉筯珍美異常心胷頓爽俄以紅玉蓮花巵進
酒巵亦絶大約容酒升許程素少飲固辭不勝美人笑
曰郎懼醉耶此非人間麴糵所醖奈何槩以狂藥見疑
遂自舉巵奉程程不得已為之一吸酒凝厚如餳而爽
滑異甚略不粘齒其甘香清洌醴泉甘露弗及也不覺
一巵俱盡美人又笑曰郎已信吾未遂連酌數巵精神
愈開略無醉意酒每一行必八音齊奏聲調清和令人
有超凡遺世之想酒闌東西二美人起曰夜已向深郎
夫婦可就寢矣遂為褰帷拂枕而去其餘侍女亦皆隨
散凡百器物瞥然不見門亦尚扃又不知何自而出獨
留同坐美人相與解衣登榻則帷褥衾枕皆極珍奇非
向之故物矣程雖駭異殊亦心動美人徐解髮綰髻黑
光可鑑殆長大餘肌膚滑瑩凝脂不若側身就程豐若
有餘柔若無骨程於斯時神魂飄越莫知所為矣已而
交會纔合丹流浹藉若喜若驚若遠若近嬌怯宛轉殆
弗能勝真處子也程既喜出望外美人亦眷程殊厚因
謂世間花月之妖飛走之怪往往害人所以見惡吾非
若比郎慎勿疑雖不能有大益於郎亦可致郎身體康
勝資用稍足儻有患難亦可周旋但不宜漏泄耳自今
而後遂當恒奉枕席不敢有廢兄雖至親亦慎勿言言
則大禍踵至吾亦不能為子謀矣程聞言甚喜合掌自
誓云某本凡賤猥蒙真仙厚德恨碎骨粉身不能為報
伏承法旨敢不銘心儻違初言九殞無悔誓畢美人挾
程項謂曰吾非仙也實海神也與子有夙緣甚久故相
就耳須臾隣舍雞鳴至再美人攬衣起曰吾今去矣夜
當復來郎宜自愛言畢昨夕二美人及諸侍女齊到各
致賀詞盥洗嚴粧捧擁而出美人執程手囑令勿泄丁
寧數四去復回顧不忍暫舍愛厚之意不可言狀程益
傾喜發狂不能自禁轉盼間已失所在諦觀門扉猶昨
夕所扃也回視室中則土炕布衾荆筐蘆席依然如舊
向之瑰異無有矣程茫然自失曰豈其夢耶然念飲食
笑語交合誓盟之類皆歴歴明甚非夢境也且惑且喜
頃之曙色辨物出就兄室兄大駭曰汝今晨神彩發越
頓異昨日何也程恐見疑謬言年來失志鄉井無期昨
夕暴寒愁思殊切展轉悲歎竟夕不寢兄必聞之有何
快心而神彩發越耶兄言我亦苦寒思家不寢靜聽汝
室始終閴然何嘗聞有悲歎聲耶已而商夥羣至見程
容色皆大駭異言與兄合程但唯唯謙晦而已然程亦
自覺神思精明肌體膩潤倍加於前心竊喜之惟恐其
不復至也是日頻視晷影恨不速移纔至日晡託言腹
痛入室扃扉虔想以伺及街鼓初動則室中忽然復明
宛如昨夕俄頃雙爐前導美人至矣侍女數人耳儀從
不復疇昔之盛彼二人者亦不復來美人笑曰郎果有
心若是但當終始于一耳即命侍女行酒薦饌珍腆如
昨歡謔諧笑則有加焉須臾徹席就寢侍女復散顧視
床褥又錦繡重疊矣然不見其鋪設也程私念吾且詐
跌床下試其所為方欲轉身則室中全襯錦䄄地無寸
隙矣是夕綢繆好合愈加親狎晨鷄再鳴復起粧沐而
去自後人定即來鷄鳴即起率以為常殆無虚夕雖言
語喧閙音樂迭奏兄室甚邇終不聞知莫知其何術也
程每心有所慕即舉目便是極其神速一夕偶思鮮荔
枝即有帶葉百餘顆香味色皆絶珍美他夕又念楊梅
即有白色一枝長三四尺約二百餘顆甘美異常葉殊
鮮嫩食餘忽不見時已深冬不知何自而得況二物皆
非北地所産也又夕言及鸚鵡程言聞有白者恨未之
見轉盼間已見數鸚鵡飛舞于前白者五色者相半或
誦佛經或歌詩賦皆漢音也一日市有大賈售寶石二
顆所謂硬紅者色若桃花大於拇指價索百金程偶見
之是夜言及美人撫掌曰夏蟲不可語冰信哉言絶即
異寶滿室珊瑚有高丈許者明珠有如鵝卵者五色寶
石有如栲栳者光豔爍目不可正視轉睫間又忽空室
矣是後相狎既久言及往年貿易耗折事不覺嗟歎美
人又撫掌曰方爾歡適便以俗事嬰心何不洒脱若是
耶雖然郎本業也亦無足異言絶即金銀滿前從地及
棟莫知其數指謂程曰子欲是乎程歆豔之極欲有所
取美人引筯挾食前肉一臠擲程面問曰此肉可粘君
面否程言此是他肉何可粘吾面也美人笑指金銀此
是他物何可為君有耶君欲取之亦無不可但非分之
物不足為福適取禍耳吾安忍禍君也君欲此物可自
經營吾當相助耳時己卯初夏有販藥材者諸藥已盡
獨餘黃蘖大黃各千餘斤不售殆欲委之而去美人謂
程是可居也不久大售矣程有傭直銀十餘兩遂盡易
而歸其兄謂弟失心病風誶罵不已數日疫癘盛作二
藥他肆盡缺即時踴貴果得五百餘金又有荆商販綵
段者途間遭濕熱蒸發班過半日夕涕泣美人謂程是
亦可居也遂以五百金獲四百餘匹兄又頓足不己謂
弟福薄得此非分之財隨亦喪去為之悲泣商夥中無
不相咎竊笑者月餘逆藩宸濠反于江西朝廷急調遼
兵南討師期促甚戎裝衣幟限在朝夕帛價騰踴程所
居者遂三倍而售庚辰秋有蘇人販布三萬餘者已售
什八矣尚存麄者什二忽聞母死急欲奔喪美人又謂
程是亦可居也程往商價蘇人獲利已厚歸計又急止
取原直而去蓋以千金易六千餘匹云明年辛巳三月
武宗崩天下服喪遼既絶遠布非土産價遂頓高又獲
利三倍如是屢屢不能悉紀四五年間展轉數萬殆過
昔年所喪十倍矣宸濠之變也人心危駭流言屢至或
謂據南都即位矣或謂兵渡淮矣或謂過臨清近德州
矣一日數端莫知誠偽程心念鄉邑殊不能安私叩美
人美人哂曰真天子自在湖湘間彼何為者止作死耳
行且就擒矣何以慮為時七月下旬也月餘報至逆徒
果以是月二十六日兵敗程初聞真天子在湖湘之說
恐江南復遭他變愈疑懼美人搖首曰無事無事國家
慶祚靈長天下方享太平之福近在一二年耳更叩其
詳曰期已近矣何必豫知再期今上中興海宇於變悉
如美人之言其明驗之大者如此餘細弗錄他夕程問
天堂地獄因果報應之說有諸曰作善降之百祥作不
善降之百殃心所感召各以類應物理自然若謂冥冥
之中必有主者銖銖兩兩而較其重輕以行誅賞為神
祗者不亦勞乎輪迴之說有諸曰釋以為有誣也儒以
為無亦誣也人有真元完固者形骸雖斃而靈性猶存
投胎奪舍間亦有之千億中之一二也人死而為厲有
諸曰精神未散無所依歸往往憑物為厲所謂游魂為
變耳人間祭祀鬼神歆饗有諸曰精誠所至一氣感通
自然來格非鬼而祭徒自謟耳所謂神不歆非類民不
祀非族也人有化為異類者何也曰人之心術既與禽
獸無異積之至久外貌猶人而五内先化一旦改形無
足深訝異類亦有化人者何也曰是與人化異類同一
理耳人有為神仙者何也曰異類猶有化人者況人與
仙本一階耳又何足異雷神巧異往往有迹何也曰陽
能變化理所自然人得幾何而智巧若是況雷實至陽
其為神變何足怪乎龍能變化大小不常何也曰龍亦
至陽故能屈伸變化無足問也蜃氣能為山川城郭樓
臺人物之形何也曰天地精明之氣游變無常兩間所
有時或示現此可驗天地生物之機所謂在天成象在
地成形也蜃何能為程平生所疑皆為剖析詞旨明婉
如指諸掌又夕問美人姓氏為何曰吾既海神有何姓
氏多則天下人皆吾同姓否則一姓亦無也有父母親
戚乎曰既無姓氏豈有親戚多則天下人盡吾同胞少
則全無瓜葛也年幾何矣曰既無所生有何年歲多則
千歲不止少則一歲全無言多此類迨嘉靖甲申首尾
七年每夜必至氣候悉如江南二三月琪花寶樹仙音
法曲變幻無常耳目應接不暇有時或自吹簫鼓琴浩
歌擊筑必高徹雲表非復人世之音蓋凡可以娛程者
無不至也兩情繾綣愈久愈固一夕程忽念及鄉井謂
美人曰僕離家二十年矣向因耗折不敢言旋今蒙大
造豐饒過望欲暫與兄歸省墳墓一見妻子便當復來
永奉歡好期在周歲幸可否之美人欷歔嘆曰數年之
好果盡此乎郎宜自愛勉圖後福言訖悲不自勝程大
駭曰某告假歸省必當速來以圖後會何敢有負恩私
而夫人乃遽棄捐若是耶美人泣曰大數當然非關彼
此郎適所言自是數當永訣耳言猶未已前者同來二
美人及諸侍女儀從一時皆集簫韶迭奏會燕如初美
人自起酌酒勸程追叙往昔每吐一言必汍瀾哽咽程
亦為之長慟自悔失言兩情依依至于子夜諸女前啟
大數已終法駕備矣速請登途無庸自戚美人猶執程
手泣曰子有三大難近矣時宜警省至期吾自相援過
此以後終身清吉永無悔吝壽至九九當候子於蓬萊
三島以續前盟子亦自宜宅心清淨力行善事以副吾
望身雖與子相遠子之動作吾必知之萬一墮落自千
天律吾亦無如之何也後會迢遥勉之勉之丁寧頻復
至于十數程斯時神志俱喪一辭莫措但雪涕耳既而
隣鷄羣唱促行愈急乃執手泣訣而去猶復回盼再四
方忽寂然於時蟋蟀悲鳴孤燈半滅頃刻之間恍如隔
世亟啟戸出觀但曙星東升銀河西轉悲風蕭颯鐵馬
叮噹而已情發於中不覺哀慟纔號一聲兄即驚呼問
故蓋不復昔之若聾矣兄既細詰不已度弗能隠乃具
述會合始末及所以豐裕之由兄始駭悟相與南望瞻
拜至明而城之内外傳皆遍矣程由是終日欝欝若居
伉儷之喪遂束裝南歸俾兄先部貨賄自潞河入舟而
自以輕騎由京師出居庸至大同省其從父流連累日
未發忽夕夢美人催去甚急曰禍將至矣猶盤桓耶程
憶前言即晨告别而從父殷勤留餞抵暮出城時已曛
黑乃寓宿旅館是夜三鼓又夢美人連催速發云大難
將至稍遲不得脱矣程驚起策騎東奔四五里忽聞砲
聲連發回望城外則火炬四出照天如晝矣蓋叛軍殺
都御史張文錦脅城内外壯丁同逆也及抵居庸夜宿
關外又夢美人連促過關云稍遲必有狴犴憂矣程又
驚起叩關候門啟先入行數里而宣府檄至凡自大同
入關者非公差吏人皆桎梏下獄詰驗恐有姦細入京
也是夜與程偕宿者無一得免有禁至半年者有瘦死
於獄者程入舟為兄備言得脱之故感念不已及過高
郵湖天雲驟黑狂風怒號舟掀蕩如簸須臾二桅皆折
柁零落如粉傾在瞬息矣忽聞異香滿舟風即頓息俄
而黑雰四散中有彩雲一片正當舟上則美人在焉自
腰以上毫髮分明以下則霞光擁蔽莫可辨也程悲感
之極涕泗交下遙瞻稽首美人亦於雲端舉手答禮容
色猶戀戀如故也舟人皆不之見良久而隠從是遂絶
矣戊子初夏余在京師聞其事猶疑信間適某僉憲某
總戎自遼入京言之詳甚然猶未聞大同以後事今年
丙申在南院客有言程來遊雨花臺者遂令邀與偕至
詢其始末程故儒家子少嘗讀書其言歴歴具有源委
且年已六袠容色僅如四十許人足徵其遇異人無疑
而昔聞不謬也作遼陽海神傳
古今說海卷三十六
