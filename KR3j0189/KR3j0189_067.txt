古今說海卷六十七
明陸楫編
說淵四十七(别傳四十七)
薛昭傳(闕名)
薛昭者唐元和末為平陸尉以氣義自喜常慕郭代公
李北海之為人因夜直宿囚有為母復仇殺人者與金
而逸之故縣聞於廉使廉使奏之坐讁為民于海康勑
下之日不問家産但荷銀鐺而去有客田山叟者或云
數百歲時來平生正與昭洽乃齎酒闌道而飲餞之謂
昭曰君義士也脱人之禍而自當之真荆聶之儔也吾
請從子昭不許固請乃許之至三鄉夜山叟脱衣易酒
大醉其左右謂昭曰可遁矣與之携手出東郊贈藥一
粒曰非唯去疾兼能去食又約曰此去但遇道北有林
藪繁翳處可且匿不獨逃難當獲美姝昭辭行過蘭昌
宫古木修竹四合其所昭踰垣而入追者但東西奔走
莫能知蹤矣昭潛于古殿之西間及夜風清月皎見階
間有三美女笑語而至揖讓升于花茵以犀杯酌酒而
進之居其首女子酹之曰吉利吉利好人相逢惡人相
避其次曰良宵宴會雖有好人豈易逢邪昭居窗隙間
聞之又誌田生之言遂躍出曰適聞夫人云好人豈易
逢邪昭雖不才願備好人之數三女愕然良久曰君是
何人而匿于此昭具以實對乃設坐于茵之南昭詢其
姓字長曰雲容張氏次曰鳳臺蕭氏次曰蘭翹劉氏飲
將酣蘭翹命骰子謂二女曰今夜嘉賓相逢須有匹偶
請擲骰子遇采強者得薦枕席遍擲雲容采勝蘭翹遂
命薛郎近雲容姊坐又持雙杯而獻曰真所謂合卺矣
昭拜謝之遂問夫人何許人何以至此答曰某乃開元
中楊貴妃之侍兒也妃甚愛惜常令獨舞霓裳於繡嶺
宮妃贈我詩曰羅袖動香香不已紅蕖裊裊秋烟裏輕
雲嶺上乍搖風嫩柳池邊初拂水詩成皇帝吟諷久之
亦有繼和但不記耳遂賜雙金扼臂因兹寵幸愈於羣
輩此時多遇帝與申天師譚道余獨與貴妃得竊聽亦
數侍天師茶藥頗獲天師憫之因閒處叩頭乞藥師云
吾不惜但汝無分不久處世如何我曰朝聞道夕死可
矣天師乃與絳雪丹一粒曰汝但服之雖死不壊但能
大其棺廣其穴含以真玉疎而有風使魂不蕩空魄不
沈寂有物拘制逃出隂陽後百年得遇生人交精之氣
或再生便為地仙耳我沒蘭昌之時同輩具以白貴妃
憐之命中貴人陳玄造受其事送終之器皆荷如約今
已百年矣仙師之兆莫非今宵良會乎此乃宿分非偶
然耳昭因詰申天師之貌乃田山叟之魁梧也昭大驚
曰山叟即天師明矣不然何以委曲使余符曩日之事
哉又問蘭鳳二子容曰亦當時宮人有容者為九仙媛
所忌毒而死之藏吾穴之側與之交遊非一朝一夕耳
鳳臺請擊席而歌送昭容酒歌曰臉花不綻幾含幽今
夕陽春獨換秋我守孤燈無白日寒雲隴上更添愁蘭
翹和曰幽谷啼鸎整羽翰犀沈玉冷自長歎月華不忍
扃泉戶露滴松枝一夜寒雲容和曰韶光不鑒分成塵
曾餌金丹忽有神不意薛生携舊律獨開幽谷一枝春
昭亦和曰悞入宮墻漏網人月華清洗玉階塵自疑飛
到蓬萊頂瓊艷三枝半夜春詩畢旋聞鷄鳴三人曰可
歸室矣昭持其衣超然而去初覺門戶至微及經閾亦
無所妨蘭鳳亦告辭而他往矣燈燭熒熒侍婢凝立帳
幄綺繡如貴戚家焉遂同寢處昭甚慰喜如此覺數夕
但不知昏旦容曰吾體已蘇矣但衣服破故更得新衣
則可起矣今有金扼臂君可持往近縣易衣服昭懼不
敢去曰恐為州縣所執容曰無憚但將我白絹去有急
即蒙首人無能見矣昭然之遂出三鄉貨之市其衣服
夜至穴側容已迎門而笑引入曰但啓櫬當自起矣昭
如其言果見容體已生及回顧看帷帳但一大穴多明
器服玩金玉惟取寶器而出遂與容同歸金陵幽棲至
今見在容鬢不衰豈非俱餌天師之靈藥乎申師名元
之
古今說海卷六十七
