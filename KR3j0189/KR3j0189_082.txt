古今說海卷八十二
明陸楫編
說淵六十二(别傳六十二)
小金傳(闕名)
貞元六年十月范陽盧頊家于錢塘妻弘農楊氏其姑
王氏早歲出家隸邑之安養寺頊宅于寺之北里有佳
婢曰小金年可十五六頊家貧假食於郡内郭西堰堰
去其宅數十步每令小金於堰主事常有一婦人不知
何來年可四十餘著瑟瑟裙蓬髮曳漆履直詣小金坐
自言姓朱第十二久之而去如是數日時天寒小金爇
火以燎須臾婦人至顧見床下炭怒謂小金曰有炭而
焚煙薰我何也舉足踏火火即滅以手批小金小金絶
倒于地小金有弟年可四五歲在傍大駭馳報于家家
人至已失婦人而小金瞑然如睡其身僵仆如束命巫
人祝之釋然於是具陳其事居數日婦人至抱一物如
狸狀而尖嘴捲尾尾類犬身斑似虎謂小金曰何不食
我猫兒小金曰素無為之奈何復批之小金又倒火亦
撲滅童子奔歸以報家人至小金復瞑然又祝之隨而
愈自此不令之堰後數日令小金引船於寺迎外姑船
至寺門外寺殿後有一塔小金忽見塔下有車馬朱紫
甚盛竚立以觀之即覺身不自制須臾車馬出左右辟
易小金遂倒見一紫衣人策馬問小金是何人旁有一
人對答二人舉扶階上不令損紫衣者駐馬促後騎曰
可速行冷落他筵饌小金問傍人曰行何適人曰過大
雲寺寺主家耳須臾車馬過盡其院中人來方見小金
倒于階上復驚異載歸祝酹之而醒是夕冬至除夜盧
家方備粢盛之具見婦人鬼倏閃於戸牖之間以閙不
得入盧生以二虎目繫小金左右臂夜久家人怠寢婦
人忽曳小金驚呌婦人怒曰作餅子何不啖我家人驚
起小金乃醒而左臂失一虎目忽窗外朗言還你遂擲
窗有聲燭之果得後數日視之帛裹乾茄子不復虎目
矣冬至方旦有女巫來坐話其事未畢而婦人來小金
即瞑然女巫甚懼方食遂挾一枚餛飩置戸限上祝之
于時小金忽笑曰笑朱十二喫餛飩以兩手拒地合面
於餛飩上吸之盧生以古鏡照之小金遂泣言朱十二
母在鹽官縣若得一頓餛飩及顧船錢則不復來盧生
如言遂訣别而去方欲焚錢財之時已見婦人背上負
錢焚畢而去小金遂釋然居間者小金母先患風疾不
能言忽然厨中應諾便入房切切然語出大門良久摳
衣闊步而入若人騎馬狀直至堂而拜曰花容起居其
家大驚花容即楊氏家舊婢死來十餘年語聲行動酷
似之乃問花容何得來答曰楊郎遣來傳語娘子别久
好在楊郎盧生舅也要小金母子故遣取來盧生具傳
懇辭以畱受語而出門久之復命曰楊郎見傳語切今
不用也急作紙人代之依言剪人題其名字焚之又言
楊郎在安養寺塔上與楊二郎雙陸又問楊二郎是何
人答曰神人耳又有木下三郎亦在其中又問小金前
見車馬何人曰此是精魅耳本是東隣吳家阿嫂朱氏
平生苦毒罰作蛇身今在天竺寺楮樹中有穴久而能
變化通靈故化作婦人又問既是蛇身如何得衣裳著
答曰向某家冢中偷來又問前抱來者是何物言野狸
遂辭去即酌一杯令飲飲訖更請一杯與門前鑊八問
鑊八是何人云是楊二郎下行官又問楊二郎出入如
此人遇之皆禍否答曰如他楊二郎等神物出入如風
如雨在虛中下視人如螻蟻然命衰者則自禍耳他亦
無意焉言訖而去至門方醒醒後問之皆不知也後小
金夜夢一老人騎大獅子獅子如文殊所乘毛彩奮迅
不可視旁有二崑崙奴操轡老人謂小金曰吾聞爾被
鬼物纏繞故萬里來救汝是衰厄之年故鬼點爾作客
云以取錢應點而已渠亦自得錢汝若不値我來至四
月當被作土戸汝則不免死矣汝於某日拾得繡佛子
否小金曰然曰汝看此樣繡取七軀佛子七口幡子言
訖又曰作八口吾誤言耳又截頭髮少許贖香以供養
之其厄則除矣小金曰受教矣今苦腰背痛不可忍慈
悲為除之老人曰易耳即令崑崙奴向前令展手便於
手掌摩指則如墨染指便於背上點二灸處小金方醒
具說其事即造佛及幡視背上信有二點處遂灸之背
痛立愈盧頊秉志剛直不信其事又罵之曰烏有聖賢
來救一婢此必是鬼耳其夜又夢老人曰吾哀爾疾危
是以來救汝愚郎主却喚我作鬼魅耶吾亦不計此亊
汝至四月必作土戶然至三月末當須出杭州界以避
之矣夫鬼神所部州縣各異亦猶人之有逃戸小金曰
於餘杭可乎老人曰餘杭亦杭州耳何益也又曰嘉興
可乎曰可老人曰汝於嘉興投誰家答曰某家有親欲
投之老人曰其家有喪汝今避鬼還投鬼家何益也凡
喪家有靈筵神道交通他則知汝所在汝投吉人家則
可矣又臨發時脱汝所愛惜衣一事剪去身畱領縫襟
帶餘處盡去之縳一草人衣之著宅之陰闇處汝則易
衣而潛去也小金曰諾賢聖前度灸背當時獲愈今尚
苦腰痛老人曰吾前不除爾腰者令爾知有我耳汝今
欲除之邪復於崑崙手掌中研墨點腰間一處而去寤
而驗之信有點跡便灸之又瘥其後婦人亦不來矣至
三月盡如言潛之嘉興自後無事
古今說海卷八十二
