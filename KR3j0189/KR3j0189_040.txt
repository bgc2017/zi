古今說海卷四十
明陸楫編
說淵二十(别傳二十)
張無頗傳(闕名)
長慶中進士張無頗居南康將赴舉遊丐番禺值府帥
改移投詣無所愁疾卧於逆旅僕從皆逃忽遇善易者
袁大娘來主人舍瞪視無頗曰子豈久窮悴耶遂脱衣
買酒而飲之曰君窘厄如是能取某一計不旬朔自當
富贍兼獲延齡無頗曰某困餓如是敢不受教大娘曰
某有玉龍膏一合子不唯還魂起死因此亦遇名姝但
立一表白曰能治業疾若常人求醫但言不可治若遇
異人請之必須持此藥而一往自能富貴耳無頗拜謝
受藥以暖金合盛之曰寒時但出此合則一室暄熱不
假爐炭矣無頗依其言立表數日果有黃衣若宦者叩
門甚急曰廣利王知君有膏故使召見無頗誌大娘之
言遂從使者而往江畔有畫舸登之甚輕疾食頃忽覩
城宇極峻守衞甚嚴宦者引無頗入十數重門至殿庭
多列美女服飾甚鮮卓然侍立宦者趨而言曰召張無
頗至遂聞殿上使軸簾見一丈夫衣王者之衣戴遠遊
冠二紫衣侍女扶立而臨砌招無頗曰請不拜王曰知
秀才非南越人不相統攝幸勿展禮無頗彊拜王罄折
而謝曰寡人薄德遠邀大賢蓋緣愛女有疾一心鍾念
知君有神膏儻獲痊平實所媿戴遂令阿監二人引入
貴主院無頗又經數重戸至一小殿廊宇皆綴明璣翠
璫楹楣煥燿若布金鈿異香氲欝滿其庭戸俄有二女
褰簾召無頗入覩真珠繡帳中有一女子纔及笄年衣
翠羅縷金之襦無頗切其脈良久曰貴主所疾是心之
所苦遂出玉龍膏以酒吞之立愈貴主遂抽翠玉雙鸞篦
而遺無頗目成者久之無頗不敢受貴主曰此不足醻
君子但表其情耳然王當有獻遺無頗媿謝阿監遂引
之見王王出駭雞犀翡翠盌麗玉明瑰而贈無頗無頗
拜謝宦者復引送于畫舸歸番禺主人莫能覺纔貨其
犀已鉅萬矣無頗覩貴主華艷動人頗思之月餘忽有
青衣叩門而送紅牋有詩二首莫題姓字無頗捧之青
衣倏亦不見無頗曰此必仙女所製也詞曰羞解明璫
尋漢渚但憑春夢訪天涯紅樓日暮鸎飛去愁殺深宫
落砌花又曰鷰語春泥墮錦筵情愁無意整花鈿寒閨
欹枕不成夢香炷金爐自裊烟頃之前時宦者又至謂
曰王令復召貴主有疾如初無頗欣然復往見貴主復
切脈次左右云王后至無頗降階聞環珮之響逼人侍
衞羅列見一女子可三十許服飾如后妃無頗拜之后
曰再勞賢哲實所懷慙然女子所疾又是何苦無頗曰
前所疾耳心有擊觸而復作焉若再餌藥當去根榦耳
后曰藥何在無頗進藥合后覩之默然色不樂慰喻貴
主而去后遂白王曰愛女非疾其私無頗矣不然者何
以宫中暖金合得在斯人處耶王愀然良久曰復為賈
充女耶吾亦當繼其事而成之無使久苦也無頗出王
命延之别館豐厚宴犒後王召之曰寡人竊慕君子之
為人輙欲以愛女奉託如何無頗再拜辭謝心喜不自
勝遂命有司擇吉日具禮待之王與后敬仰愈於諸壻
遂止月餘歡宴俱極王曰張郎不同諸壻須歸人間昨
夜檢於幽府云當是冥數即寡人之女不至苦矣番禺
地近恐為時人所怪南康又遠況别封疆不如歸韶陽
甚便無頗曰某意亦欲如此遂具舟楫服飾異珍金珠
寶玉無頗曰唯侍衞輩即須自置無使隂人此減筭耳
遂與王别曰三年即一到彼無言於人無頗挈家居於
韶陽人罕知者住月餘忽袁大娘叩門見無頗無頗大
驚大娘曰張郎今日賽口及小娘子酬媒人可矣二人
各具珍寶賞之然後告去無頗詰妻妻曰此袁天綱女
程先生妻也暖金合即某宫中寶也後每三歲廣利王
必夜至張室後無頗為人疑訝於是去之不知所適
古今說海卷四十
