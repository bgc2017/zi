古今說海卷五十二
明陸楫編
說淵三十二(别傳三十二)
潤玉傳(闕名)
沈警字玄機吳興武康人也美風調善吟詠為梁東宫
常侍名著當時每公卿宴集必致驥邀之語曰玄機在
席顛倒賓客其推重如此後荆楚陷没入周為上柱國
奉使秦隴途過張女郎廟行旅多以酒殽祈禱警獨酌
水其祝詞曰酌彼寒泉水紅芳掇巖谷雖致之非遠而
薦之略俗丹誠在此神其感錄既暮宿傳舍憑軒望月
作鳳將雛含嬌曲其詞曰命嘯無人嘯含嬌何處嬌徘
徊花上月空度可憐宵又續為歌曰靡靡春風至微微
春露輕可惜關山月還城無月明吟畢聞簾外歎賞之
聲復云閒宵豈虛擲山月豈無明音旨清婉頗異於常
忽見一女子褰簾而入再拜云張女郎姊妹見使致意
警異之乃具衣冠未離坐而二女已入謂警曰跋涉山
川因勞動止警曰行役在途春宵多感聊因吟咏稍遣
旅愁豈意女郎猥降仙駕願知伯仲二女郎相顧而微
笑大女郎謂警曰妾是女郎妹適廬山夫人長男指小
女郎云適衡山府君小子並以生日同覲大姊屬大姊
今朝層城未旋山中幽寂良夜多懷輒欲奉屈無憚勞
也遂攜手出門共登一輜軿車駕六馬馳空而行俄至
一處朱樓飛閣備極煥麗令警止一水閣香氣自外入
内簾幌多金縷翠羽綴以珠璣光照室内須臾二女郎
自閣後乘羊車而至揖警就坐又具酒殽於是大女郎
彈箜篌小女郎援琴為數弄皆非人世所聞警嗟賞良
久願請琴寫之小女郎笑謂警曰此是秦穆公周靈王
太子神仙所制不願傳於人間警麤記數弄不復訪及
酒酣大女郎歌曰人神相舍兮後會難邂逅相遇兮暫
為歡星漢移兮夜將闌心未極兮且盤桓小女郎歌曰
洞簫響兮風生流清夜闌兮管絃遒長相思兮衡山曲
心斷絶兮秦隴頭又歌曰隴上雲車不復居湘川斑竹
淚霑餘誰念衡山煙霧裏空看鴈足不傳書警乃歌曰
天台曾歷許多年張碩凡得幾時憐何意今人不及昔
暫來相見更無緣二女郎相顧流涕警亦下淚小女郎
謂警曰蘭香姨智瓊姊亦嘗懷此恨矣警見二女郎歌
詠極歡而未知密契所在警顧小女郎曰潤玉此人可
念也良久大女郎命履與小女郎同出及門謂小女郎
曰潤玉可便伴沈郎寢警欣喜如不自得遂攜手入門
已見小婢前施卧具小女郎執警手曰昔從二妃遊湘
川見君於舜帝廟讀湘君碑比來相念頗切不謂今宵
得諧宿願警亦備記此事執手欵叙不能自己小婢麗
質前致詞曰人神路隔别易會賖況姮娥妬人不肯留
照織女無賴已復斜河寸陰幾時何勞煩語遂掩戶就
寢備極歡昵將曉小女郎起謂警曰人神事殊無宜卜
晝大姊已在門首警於是抱持致於膝上共叙離情須
臾大女郎即復至前相對流涕不能自勝復置酒警歌
曰正值行人心不平那宜萬里阻關情只今隴上分流
水更泛從來嗚咽聲警乃贈小女郎指環小女郎贈警
金合歡結歌曰心纏千萬結縷結幾千回結怨無窮極
結心終不開大女郎贈警瑤鏡子歌曰憶昔窺寶鏡相
望看明月彼此俱照人莫令光影滅贈答極多不能備
記麤憶數首而已遂相與出門復駕輜軿車送至于廟
乃執手嗚咽而别及至館懷中探得寶鏡金縷結良久
乃言於主人夜而失所在時同侣咸怪警夜有異香警後
使回至廟中於神坐後得一碧牋乃是小女郎與警書
備叙離恨書末有篇云飛書達沈郎今已到衡陽若存金
石契風月兩相望從此遂絶矣
古今說海卷五十二
