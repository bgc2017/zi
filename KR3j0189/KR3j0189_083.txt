古今說海卷八十三
明陸楫編
說淵六十三(别傳六十三)
林靈素傳(宋趙與旹)
林靈素初名靈噩字歲昌家世寒微慕遠遊至蜀從趙
昇道人數載趙卒得其書秘藏之由是善妖術輔以五
雷法往來宿亳淮泗間乞食諸寺僧多厭之政和三年
至京師寓東太乙宫徽宗夢赴青華帝君召遊神霄宫
覺而異之勑道錄徐知常訪神霄事迹知常素不曉告
假或告曰道堂有温州林道士累言神霄亦作神霄詩
題壁間知常得之大驚以聞召見上問有何術對曰臣
上知天宫中識人間下知地府上視靈噩風貌如舊識
賜名靈素號金門羽客通眞達靈玄妙先生賜金牌無
時入内五年築通眞宫以居之時宫禁多怪命靈素治
之埋鐵簡長九尺於地是怪遂絶因建寳籙宫太乙西
宫建仁濟亭施符水開神霄寶籙壇詔天下宫觀改為
神霄玉清萬夀宫無觀者以寺充仍設長生大帝君青
華大帝君像上自稱教主道君皇帝皆靈素所建也靈
素被旨修道書改正諸經醮儀校丹經靈篇删修注解
每遇初七升座講聽講皆宰執百官三衙親王中貴士
庶觀者如堵講說三洞道經京師士民始化奉道矣靈
素為閟不一上每以聰明神仙呼之御筆賜玉眞教主
神霄凝神殿侍宸立兩府班上上思明達后欲見之靈
素復為葉靜能致太真之術上尤異之謂靈素曰朕昔
到青華帝君處獲言改除魔髠何謂也靈素遂縱言釋
教害道今雖不可滅合與改正將佛刹改為宫觀釋伽
改為天尊菩薩改為大士羅漢改尊者和尚改德士皆
畱髮頂冠執簡有旨依奏皇太子上殿爭之令胡僧立
藏十二人并五臺僧二人道堅等與靈素鬭法僧不勝
情願戴冠執簡太子乞贖僧罪有旨胡僧放道堅係中
國人送開封府刺面決配于開寶寺前令衆明年京師
大旱命靈素祈雨未應蔡京奏其妄上密召靈素曰朕
諸事一聽卿且與祈三日大雨以塞大臣之謗靈素請
急召建昌軍南豐道士王文卿乃神霄甲子之臣兼雨
部與之同告上帝文卿既至執簡勑水果得雨三日上
大喜賜文卿神霄凝神殿侍宸靈素眷倚益隆忽京城
傳呂洞賓訪靈素遂捻土燒香香氣直至禁中上遣人
探問香氣自通眞宫來上亟乘小車到宫見壁間有詩
云捻土焚香事有因世間宜假不宜眞太平無事張天
覺四海閒遊呂洞賓京城印行繞街呌賣太子亦買數
本進上上大震怒捐賞錢千緡開封府捕之有太學齋
僕王青告首是福州士人黃待聘令青賣送大理勘招
待聘兄弟及外族為僧行不喜改道故云有旨斬於馬行
街靈素知蔡京鄉人所為上表乞歸本貫詔不允通眞
有一室靈素入靜之所常封鎖雖駕來亦不入京遣人
廉得有黃羅大帳金龍朱紅椅桌金龍香爐京具奏請
上親往臣當從駕上幸通眞宫引京至開鎖同入無一
物粉壁明窗而已京皇恐待罪宣和元年三月京師大
水臨城上令中貴同靈素登城治水敕之水勢不退回
奏臣非不能治水一者是乃天道二者水自太子而得
但令太子拜之可信也遂遣太子登城賜御香設四拜
水退四丈是夜水退盡京城之民皆仰太子聖德靈素
遂上表乞骸骨不允秋九月全臺上言靈素妄議遷都
妖惑聖聽改除釋教毁謗大臣靈素即時攜衣被行出
宫十一月與宫祠温州居住二年靈素一日攜所上表
見太守閭邱鄂乞與繳進及與州官親黨訣别而卒生
前自下墳于城南山命其隨行弟子皇城使張如晦可
掘穴深五丈見龜蛇便下棺既掘不見龜蛇而深不可
視乃葬焉靖康初遣使監温州伐墓不知所跡但見亂
石縱橫強進多死遂已此耿延禧所作靈素傳也靈素
本末世不知其全故著之今温州天喜宫有御題云太
中大夫沖和殿侍宸金門羽客通眞達靈元妙先生在
京神霄玉清萬夀宫管轄提舉通眞宫林靈素
古今說海卷八十三
