古今說海卷十八
明陸楫編
說選十八(偏記十五)
星槎勝覽(明費信)
滿刺加國麻逸凍彭坑
東西竺龍牙門龍牙加貌
九州山阿魯國淡洋
滿刺加國
其處舊不稱國自舊港順風八晝夜可至其國傍海山
孤人少受役於暹羅每歲輸金四十兩為稅田瘠少收
内有山泉流為溪於溪中淘沙取錫煎成塊曰斗錫每
塊重官秤一斤四兩及織芭蕉心簟惟以斗錫通市無
他產氣候朝熱暮寒男女椎髻身膚黑漆間有白者唐
人種也俗尚淳厚民淘錫網魚為業屋如樓閣而不鋪
板但用木高低層布連床就榻箕踞而坐飲食廚厠俱
在上貨用青白磁器五色燒珠色絹金銀之屬永樂七
年鄭和等捧詔勅賜銀印冠帶袍服建碑封為滿刺加
國暹羅始不敢擾十三年酋長感慕聖恩挈妻子涉海
入朝貢方物賞勞之使歸國
麻逸凍
其處在交欄山之西南洋海中山峻地平夾溪聚村落
而居氣候稍熱男女椎髻穿長衫圍色布田膏腴倍收
他國尚節義婦喪夫則削髮𠢐面絶食七日夫死同寢
多有並逝者七日不死則親戚勸以飲食若得甦終身
不再嫁矣至焚夫日多赴火死煑海為鹽釀蔗為酒產
木綿黃蠟玳瑁㯽榔花布貨用銅鼎鐵塊五色布絹之
屬
彭坑
其處在暹羅之西石崖周匝崎嶇遠望山平如寨田沃
米穀豐足氣候温風俗尚怪刻香木為人殺人血祭禱
求福禳災男女椎髻繫單裙富家女子金圈四五飾于
頂髮常人五色燒珠穿圈煑海為鹽釀漿為酒地產黃
熟香沈香片腦花錫降香貨用金銀色絹瓜哇布銅鐵
器鼔板之屬
東西竺
其山與龍牙門相望海洋中山形分對嵯峩若蓬萊方
丈之間田瘠不宜稼穡歲藉諸邦淡洋米穀以食氣候
不齊煑海為鹽釀椰子為酒男女斷髮繫梢布地產㯽
榔木綿布蕉心簟貨用花錫胡椒鐵器之屬
龍牙門
其處在三佛齊西北山門相對苦龍牙狀中通船過山
田瘠米穀甚薄氣候常暑四五月淫雨男女椎髻穿短
衫圍梢布擄掠為豪遇番舶則以小舟百數迎敵若順
風僥倖而脫否則被其劫殺舟客于此防之
龍牙加貌
其地離麻逸凍順風三晝夜程内平而外峯民蟻附而
居氣候常熱田禾勤熟俗尚敦厚男女椎髻圍麻逸凍
布穿短衫以親戚尊長為重一日不見則攜酒殽問安
煑海為鹽釀秫為酒地產沈速降香黃蠟鶴頂蜂蜜砂
糖貨用印花布八察都布青白花磁器之屬
九州山
其山與滿刺加近產沈香黃熟香林木叢生枝葉茂翠
永樂七年鄭和等差官兵入山採香得徑有八九尺長
六七丈者六株香味清遠黑花細紋山人張目吐舌言
我天朝之兵威力若神
阿魯國
其國與九州山相望自滿刺加順風三晝夜可至其國
風俗氣候與蘇門答刺大同小異田瘠少收盛種芭蕉
椰子為食男女裸體圍梢布常駕獨木舟入海捕魚入
山採米腦香物為生各持藥鏃弩防身地產鶴頂片米
糖腦以售商舶貨用色段色絹磁器燒珠之屬
淡洋
其處與阿魯山地連接去滿刺加三日程山遶周圍有
港内通大溪汪洋千里奔流出海清淡味甘舟人過往
汲之名曰淡洋田肥禾盛米粒尖小炊飯甚香地產香
民俗頗淳氣候常熱男女椎髻腰圍梢布貨用金銀鐵
器之屬
古今說海卷十八
