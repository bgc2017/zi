古今說海卷九十七
明陸楫編
說略十三(雜記十三)
孔氏雜說(宋孔平仲)
漢孔安國字安國晉安帝名德宗字德宗恭帝名德文
字德文會稽王名道子字道子乃至北史慕容紹宗馮
子琮魏蘭根南史蔡興宗唐郭子儀辛京杲戴休顔張
孝忠尚可孤孟浩然顔見遠田承嗣田承緒張嘉貞宇
文審李嗣業皆以名為字
王羲之子徽之徽之子禎之王允之子晞之晞之子肇
之王晏之子崑之崑之子陋之皆三世同用之字胡母
輔之子謙之吳隱之子瞻之顧悦之子愷之皆兩世同
用之字
太史公父名談故史記無談字季布傳改趙談作趙同
范煜父名泰故後漢書無泰字郭泰鄭泰皆改作太字
李翺父名楚金故其所為文皆以今為茲韓愈作諱辯
持言在不言徵之說故父名仲卿未嘗諱焉晉曹志者
植子也奏議武帝云榦植不強不諱植字三國時猶不
諱其君呂岱傳張承與岱書云功以權成是斥孫權名
也
文王可以為文君張衡賦文君為我端蓍是也北狄可
以為蠻史記匈奴傳獫狁葷鬻居于北蠻是也二典可
以為謨馬融曰戞擊鳴球載於虞謨是也堯典亦可謂
之唐書吳陸抗傳静言庸違唐書攸戒是也韶可以為
禹樂史記禹興九韶之樂是也三王亦得稱帝史記夏
紀帝桀是也獻俘不獨人也物皆可以為俘俘取也書
云俘厥寳玉是也匃不止于自乞也與人亦可稱匃前
漢廣川王越傳盡取善繪匃諸宮人注匃遺也賄不獨
賂也賜皆可以為賄書賄肅慎之命是也診不止脉也
視物皆可以為診後漢王喬傳尚方診視舄是也餉不
止飲食也贈皆可以為餉魏文紀注以詩賦餉孫權徐
孝穆有答餉鏡詩是也城邑亦可謂之弊趙世家馮亭
以城市邑十七弊吾國是也稱譽亦可謂之薦伯夷𫝊
七十子之徒仲尼獨薦顔淵是也
龍不獨以譬君德凡有德者皆可以龍言也諸葛亮嵇
康皆號臥龍孔融薦禰衡云龍躍天衢袁宏贊武侯云
初九龍盤雅志彌確樊英傳注安帝徵隱士策文云使
難進易退之人龍潛不屈許劭許虔汝南平輿(音預)人人
稱平輿淵有二龍焉唐烏承玭與兄承恩人號轅門二
龍隂興謂貴人曰亢龍有悔以譬外戚之象如此之類
甚多然則龍不止比君德矣
父命得為敕後漢樊重焚劵諸子從敕是也叔可稱大
人疏受對疏廣云從大人議是也母亦稱大人前漢淮
陽獻王傳張博云王遇大人亦解後漢范滂就獄與母
訣曰大人割不忍之恩是也父可以稱聖善楊修答曹
植書有聖善之教注謂武帝也人臣不嫌稱萬歲馬援
傳援釃酒享軍士皆伏稱萬歲是也上父母夀可稱萬夀
潘岳閒居賦稱萬壽以獻觴是也屋之高嚴通謂之殿
前漢霍光傳鴟鳴殿前樹上黃霸傳郡國上計長史一
輩先上殿是也白事丞相亦可謂之奏事魏相傳帶劒
奏事是也造謁人亦可謂之朝司馬相如傳臨卭令日
往朝相如是也人臣得言垂拱薛宣自言垂拱蒙成是
也人臣得言端拱謝孚言端拱笑咏謝鯤言端拱廟堂
是也人臣得言諒闇山濤傳武帝詔云山太常雖居諒
闇是也人臣得稱聖君賢君晉曹攄一縣號曰聖君薛
宣傳屬縣各得賢君是也
漢時射策對策其事不同蕭望之傳註云射策者謂為
難問疑義書之於策量其大小署為甲乙之科列而置
之不使彰顯有欲射者隨其所取得而擇之以知優劣
射之言投射也對策者顯問以政事經義令各對之以
觀其文辭定高下也晉史潘京為州所辟謁見問策探
得不孝字刺史戲曰辟士為不孝邪答曰今為忠臣不
得為孝子亦射策遺法耳
相之不可憑也南史庾夐家富于財食必列鼎又状貌
豐美頥頰開張人皆謂必為方伯及魏尅江陵夐以餓
死時又有水軍都督禇藴面甚尖危從理入口竟保衣
食而終唐柳渾十餘歲有巫告曰兒相夭且賤出家可
免死渾不從仕至宰相魏朱建平善相鍾繇以為唐舉
許負何以復加然相王肅年踰七十位至三公肅六十
二終於中領軍耳史氏以為蹉跌吾以為相不可憑也
南史徐陵八歲屬文十三通莊老光宅寺慧雲法師每
嗟陵早夭陵仕至太子少傅年至七十七唐孔若思傳
孔季詡擢制科授校書郎陳子昂嘗稱其神清韻逹可
比衛琢而季詡終于左補闕使徐陵夭而不壽季詡遂
至顯官則人遂以為風鍳之驗矣吾以此知風鍳之不可憑也
佛果何如以舍身為福則梁武以天子奴之不免侯景
之禍以莊嚴為功則晉之王恭修營佛寺務在壮麗其
後斬于倪唐以持誦為獲報則周嵩事佛精進王敦害
之臨刑猶如市誦經竟死刃下佛果何如哉
佛出於西胡言語不通華人譯之成文謂之經而晉人諸君子甚
好于此今世所謂經說性理者大抵多晉人文章也謝
靈運繙經臺今尚存焉唐傅奕謂佛入中國孅兒丐夫
摸象莊老以文飾之姚元崇治令其說亦甚詳霍去病
破匈奴獲休屠祭天金人注祭天以金人為主休屠祠
金人也師古曰今之佛像是也其後休屠王太子歸漢
以金人之故賜姓金氏即日磾也據此則前漢時佛像
已入中國矣凡今之佛像皆祭天之主也其盛有天助
焉爾後漢明帝夢見金人以為佛於是遣使天竺國圖
其形像楚王英始信其術齋戒祭祀陶謙傳笮融大起
浮屠寺作黃金塗像浴佛設飯前漢西域傳塞王南君
罽賓塞種分散往往為數國自疏勒以西比休循捐毒
之屬皆故塞種(塞先得反)捐毒即身毒天竺也後漢襄楷傳
注浮屠即佗聲之轉耳史記大月氏傳身毒國在大夏
東南數千里其俗土著與大夏同而卑瀝暑熱按後漢
西域傳天竺一名身毒今浮屠像多赤足此卑瀝暑熱
之驗也又云其民乘象以戰今浮屠像亦跨象云
霍去病傳諸宿將嘗流落不耦注流謂遲留落謂墜落
據出處流字合作留
漢高祖父太上皇前史不載其名後漢章帝紀祠太上
皇於萬年注名煓(他官切)一名執嘉高后紀載高祖母曰
昭靈后
管仲謂之管敬仲出左傳閔公元年子產謂之子美出
左傳襄公二十五年原憲字子思出史記張宗字諸君
杜茂字諸公陳忠傳記注施延字君子出後漢書四皓
名氏鄉里可見者東園公姓園名秉字宣朝陳留襄邑
人常居園中故號園公夏黃公姓崔名郭字少通齊人
隱居修道號夏黃公陶潛作聖賢羣輔錄云出皇甫謐
高士傳揚雄所稱李仲元者名弘出蜀秦宓傳鄭子真
名樸嚴君平名尊出前史王貢兩龔傳注伯樂姓孫名
陽字伯樂秦穆公時人出莊子馬蹄疏莊周字子休出
列子辛計然范蠡師也姓辛氏字子文或曰計研或曰
計倪出史記索隱杜康字仲寧出魏武短歌行注楚狂
接輿姓陸氏名通師曠字子野並出莊子疏伯夷姓墨
名允字公信孤竹君之子也叔齊名智字公逹伯夷弟
也夷齊諡也見論語疏引春秋少陽篇
齊隋婦人施幕罹全身障蔽也唐永徽以後皆用帷帽
拖裙到頸漸為淺露若今之蓋頭矣先是婦人猶乘車
輿唐乾元以來乃用兜籠若今之檐子矣唐志載咸亨
中勑云多著帷帽遂棄幕罹曾不乘車别坐檐子
謂人為明公閣下之類亦可謂之高明孔融傳李膺謂
融曰高明必為偉器又曰高明父祖與僕有舊恩明公
亦可謂之仁公温嶠書與陶侃謂侃為仁公明府亦可
謂之明庭張儉傳李篤謂毛欽曰雖好義明庭今日載
其半矣賢相亦可謂之賢宰左雄傳論曰陳蕃楊秉世
稱賢宰
昔時文字未有印板多是寫本齊宗室傳衡陽王鈞常
手自細寫五經置于巾箱中巾箱五經自此始也
今之更點擊鉦唐六典皆擊鐘也太史門有典鐘二百
八十人常擊編鐘
今公家文字用仰字北史時已有此語北齊孝昭皇帝
紀詔定三恪禮儀體式亦仰議之
俗所謂累重亦有所出也前漢西域傳屯田輪臺募民
壮健有累重敢徙者詣田所注累謂妻子家屬也
俗所謂阿誰三國時已有此語龐統傳向者之論阿誰
為是
俗所謂日子亦有所出文選曹公檄吳將校部曲文年
月朔日子注發檄時也然則日子日時也
工夫或作功字魏志王肅傳太極已前功夫尚大也
俗所謂停待晉書已有此語愍懷太子傳陛下停待是
也
俗所謂日許者爾許也聲之訛也啓顔錄詠短人云城
門爾許高故自匍匐入
俗呼抽替南史殷淑儀孝武帝之貴妃也有寵而斃帝
思見之遂為抽替棺欲見輒引替覩屍
前鮑宣傳注持時夜行夜行如今持更是已持時如今
報時是已漢官儀黃門持五夜甲夜乙夜丙夜丁夜戊
夜亦如今五更也
俗呼牝馬為課馬出唐六典凡牝四游而課羊則當年
而課之課謂歲課駒犢
文帝七年令列侯太夫人夫人無得擅徵捕如淳曰列
侯之妻稱夫人列侯死子復為列侯乃得稱太夫人子
不為列侯不得稱也然則婦人稱太者蓋如是耳
古今說海卷九十七
