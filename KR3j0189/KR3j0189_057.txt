古今說海卷五十七
明陸楫編
說淵三十七(别傳三十七)
袁天綱外傳(闕名)
袁天綱蜀郡成都人父璣梁州司倉祖嵩周朝歷犍為
蒲陽蒲江三郡守車騎將軍曾祖達梁朝江黃二州刺
史周朝歷天水懷仁二郡守天綱少孤貧好道藝精於
相術唐武德年中為火井令貞觀六年秩滿入京太宗
召見謂天綱曰巴蜀古有嚴君平朕今有爾自顧何如
對曰彼不逄時臣遇聖主臣當勝也隋大業末竇軌客
遊劒南德陽縣與天綱同宿以貧苦問命天綱曰公額
上伏犀貫玉枕輔角又成就從今十年後必富貴為聖
朝良佐右輔角起兼復明淨當於梁益二州分野大振
功名軌曰誠如此言不敢忘德初為益州行臺僕射既
至召天綱謂曰前於德陽縣相見豈忘也深禮之更請
為審天綱瞻之良久曰骨法成就不異往時然目色赤
脈貫瞳子語浮面赤為將多殺人願自誡後果多行殺
戮武德九年軌被徵詣京謂天綱曰更得何官對曰面
上家人坐位不動輔角右畔光澤更有喜色至京必蒙
聖恩還來此任其年果重授益州都督天綱初至洛陽
在清化坊安置朝野歸輳人物常滿是時杜淹王珪韋
挺三人來見天綱謂淹曰蘭臺成就學堂寬廣謂珪曰
公法令成就天地相臨從今十年當得五品要職謂挺
曰公面似大獸之面文角成就必得貴人攜接初為武
官又語杜淹曰二十年外終恐三君同被責黜暫去即
還淹尋遷侍御史武德中爲天策府兵曹文學館學士
王珪為隱太子中允韋挺自隋末隱太子引之為率更武
德六年俱配流嶲州淹等至益州見天綱泣曰袁公前
於洛陽之言皆如高旨今日形勢如此更為一看天綱
曰公等骨法大勝往時不久即回終當俱享榮貴至九
年六月俱追入又過益州造天綱天綱曰杜公至京即
得三品要職年夀非天綱所知王韋二公在後當得三
品兼有夀然晩途皆不稱遂韋公尤甚及淹至京拜御
史大夫檢校吏部尚書贈天綱詩曰伊吕深可慕松喬
定是虚繫風終不得脱屣欲安如且珍紈素美當與薜
蘿疎既逄楊得意非復久閒居王珪尋為侍中出為同
州刺史韋挺歷蒙州刺史並卒於官皆如天綱之言貞
觀中勑追詣九成官于時中書舍人岑文本令視之天
綱曰舍人學堂成就眉復過目文才振於海内頭有生
角猶未大成後視之全無三品前視三品可得然四體
虚弱骨肉不相稱得三品恐是損夀之徵後文本官至
中書令尋卒房玄齡與李審素同見天綱房曰李恃才
傲物君先相得何官天綱云五品未見若六品已下清
要官有之李不復問云視房公得何官天綱云此人大
富貴公若欲得五品即求此人李不之信後房公為宰
相李為起居舍人卒高宗聞往言令房贈五品官房奏
贈諫議大夫申公高士廉謂天綱曰君後更得何官天
綱曰自知相禄已絶不合更有恐今年四月大厄果不
過是月而卒也蒲州刺史蔣儼幼時天綱謂曰此子當
累年幽禁後大富貴從某官位至刺史年八十三其年
八月五日午時禄絶儼後征遼東没賊囚於地穽七年
高麗平定歸得官一如天綱所言至蒲州刺史八十三
謂家人曰袁公言我八月五日禄絶其死矣設酒饌與
親故為别果有勑至放致仕遂停禄後數年卒李義府
僑居于蜀天綱見而奇之曰此郎貴極人臣但夀不長
耳因請舍之託其子謂李曰此子七品相願公提挈之
義府許諾因問天綱夀幾何對曰五十二外非所知也
義府後為安撫使李大亮侍中劉洎等連薦之召見試
令詠烏立成其詩曰日裏颺朝彩琴中伴夜啼上林多
少樹不借一枝棲太宗深賞之曰我將全樹借汝豈唯
一枝自門下典儀超拜監察御史其後位夀皆如天綱
之言贊皇公李嶠幼有清才昆弟五人皆年不過三十
而卒唯嶠已長成矣母憂之益切請天綱天綱曰郎君
神氣清秀而夀若不永恐不出三十其母大以為戚嶠
時名振咸望貴達聞此言不信其母又請袁生致饌診
視云定矣又請同於書齋連榻而坐寢袁登牀穩睡李
獨不寢至五更忽睡袁適覺視嶠無喘息以手候之鼻
下氣絶初大驚怪良久偵候出入息乃在耳中撫而告
之曰得矣遂起賀其母曰數候之皆不得今方見之矣
郎君必大貴夀是龜息也貴夀而不富耳後果如其言
則天朝拜相而家常貧是時帝數幸宰相宅見嶠卧青
絁帳帝歎曰國相如是乖大國之體賜御用繡羅帳焉
嶠寢其中達曉不安覺體生疾遂自奏曰臣少被相人
云不當華腴故寢不安焉帝嘆息久之任意用舊者嶠
身材短小鼻口都無厚相時議不以重祿待之其在潤
州也充使宣州山採銀時妄傳其暴亡舉朝傷歎冬官
侍郎張詢古嶠之從舅也聞之甚憂使諸親訪候其實
適會南使云亡實矣詢古潸然涕泗朝士多相慰者時
有一人稱善骨法頗得袁天綱之術朝貴多竊問之其
人曰久知李舍人祿位稍薄諸人竦戚其人又曰李舍
人雖有才華而儀觀耳目鼻口略無成就者頃見其加
朝散已憂之矣衆皆然之嶠竟三秉衡軸極人臣之貴
然則嶠之相難知而天綱得之又陜州刺史王當有女
集州縣文武官令天綱揀壻天綱曰此無貴壻惟識果
毅姚某者有貴子可嫁之終必得力當從其言嫁之時
人咸笑焉乃元崇也時年二十三好獵都未知書嘗詣
一親表飲遇相者曰公後必富貴言訖而去姚追而問
之相者曰公甚貴為宰相歸以告其母母勸令讀書崇
遂割放鷹鷂折節勤學以挽郎入仕竟位至宰相天綱
有子客師傳其父業所言亦驗客師官為廩犧令顯慶
中與賈文通同供奉高宗以銀合合一鼠令諸術數人
射之皆言有一鼠客師亦曰鼠也然入一出四啓合中
已生三子果有四矣客師常與一書生同過江登舟訖
遍視舟中人顔色謂同侣曰不可過也遂相引登岸私
語曰吾視舟中數十人皆鼻下黑氣大厄不久豈可從
之且少留舟未發間忽見一丈夫神色高朗跛一足負
擔驅驢登舟客師見此人乃謂侣曰可以行矣貴人在
内吾儕無憂矣登舟而發至中流風濤忽起危懼雖甚
終濟焉詢驅驢丈夫乃是婁師德也後位至納言焉
古今說海卷五十七
