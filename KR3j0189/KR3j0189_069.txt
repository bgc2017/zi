古今說海卷六十九
明陸楫編
說淵四十九(别傳四十九)
烏將軍記(闕名)
代國公郭元振開元中下第自晉之汾夜行陰晦失道
久而絶遠有燈火之光以為人居也徑往投之八九里
有宅門宇甚峻既入門廊下及堂上燈燭熒煌牢饌羅
列若嫁女之家而悄無人公繫馬西廊前歷階而升徘
徊堂上不知其何處也俄聞堂中東閣有女子哭聲嗚
咽不已公問曰堂中泣者人邪鬼邪何陳設如此無人
而獨泣曰妾此鄉之祠有烏將軍者能禍福人每歲求
偶於鄉人鄉人必擇處女之美者而嫁焉妾雖陋拙父
利鄉人之五百緡潛以應選今夕鄉人之女並為遊宴
者到是醉妾此室共鏁而去以適于將軍者也今父母
棄之就死而已惴惴哀懼君誠人邪能相救免畢身為
除掃之婦以奉指使公大憤曰其來當何時曰二更公
曰吾忝為大丈夫也必力救之如不得當殺身以徇汝
終不使汝枉死於淫鬼之手也女泣少止於是坐於西
階上移其馬於堂北令一僕侍立于前若為儐而待之
未幾火光照耀車馬駢闐二紫衣吏入而復走出曰相
公在此逡巡二黃衣吏入而出亦曰相公在此公私心
獨喜吾當為宰相必勝此鬼矣既而將軍漸下導吏復
告之將軍曰入有戈劒弓矢翼引以入即東階下公使
僕前曰郭秀才見遂行揖將軍曰秀才安得到此曰聞
將軍今夕嘉禮願為小相耳將軍者喜而延坐與對食
言笑極歡公囊中有利刀思取刺之乃問曰將軍曾食
鹿腊乎曰此地難遇公曰某有少許珍者得自御廚願
削以獻將軍者大悅公乃起取鹿腊并小刀因削之置
一小器令自取將軍喜引手取之不疑其他公伺其無
機乃投其脯捉其腕而斷之將軍失聲而走導從之吏
一時驚散公執其手脱衣纏之令僕夫出望之寂無所
見乃啓門謂泣者曰將軍之腕已在此矣尋其血蹤死
亦不久汝既獲免可出就食泣者乃出年可十七八而
甚佳麗拜於公前曰誓為僕妾公勉諭馬天方曙開視
其手則猪蹄也俄聞哭泣之聲漸近乃女之父母兄弟
及鄉中耆老相與舁櫬而來將收其屍以備殯殮見公
及女乃生人也咸驚以問之公具告焉鄉老共怒殘其
神曰烏將軍此鄉鎮神鄉人奉之久矣歲配以女才無
他虞此禮少遲即風雨雷雹為虐奈何失路之客而傷
我明神致㬥於人此鄉何負當殺公以祭烏將軍不爾
亦縛送本縣揮少年將令執公公諭之曰爾徒老於年
未老於事我天下之達理者爾衆聽吾言夫神受天之
命而為鎮也不若諸侯受命於天子而疆理天下乎曰
然公曰使諸侯漁色於國中天子不怒乎殘虐於人天
子不伐乎誠使爾呼將軍者真神明也神固無猪蹄天
豈使淫妖之獸乎且淫妖之獸天地之罪畜也吾執正
以誅之豈不可乎爾曹無正人使爾少女年年横死於
妖畜積罪動天安知天不使吾雪焉從吾言當為爾除
之永無聘娶之患如何鄉人悟而喜曰願從命公乃令
數百人執弓矢刀鎗鍬钁之屬環而自隨尋血而行纔
二十里血入大塚穴中因圍而斸之應手漸大如甕口
公令東薪燃火投入照之其中若大室見一大猪無前
左蹄血卧其地突煙走出斃於圍中鄉人翻共相慶會
餞以酬公公不受曰吾為人除害非鬻獵者得免之女
辭其父母親族曰多幸為人託質血屬閨闈未出固無
可殺之罪今者貪錢五十萬以嫁妖獸忍鏁而去豈人
所宜若非郭公之仁勇寧有今日是妾死於父母而生
於郭公也請從郭公不復以舊鄉為念矣泣拜而從公
公多岐援喻止之不獲遂納為側室生子數人公之貴
也皆任大官之位事已前定雖生遠地而棄焉鬼神終
不能害明矣
古今說海卷六十九
