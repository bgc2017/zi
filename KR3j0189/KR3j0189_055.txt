古今說海卷五十五
明陸楫編
說淵三十五(别傳三十五)
魚服記(闕名)
薛偉者乾元二年任涇州青城縣主簿與丞鄒滂尉雷
濟裴察同時其秋偉病七日忽奄然若往者連呼不應
而心頭微煖家人不忍即殮環而伺之經二十日忽長
吁起坐謂其人曰吾不知人間幾日矣曰二十日矣為
我覷羣官方食鱠否言吾已蘇甚有奇事請諸公罷筯
來聽也僕人走視羣官實欲食鱠遂以告皆停飡而來
偉曰諸公勑司戶僕張弼求魚乎曰然又問弼曰漁人
趙幹藏巨鯉以小者應命汝于葦間得藏攜之而來方
入縣也司戶吏某坐門東糾曹吏某坐門西方奕棋入
及階鄒雷方博裴㗖桃實弼言幹之藏巨魚也曰鞭之
既付食工王士良者喜而殺之皆然乎遞相問誠然衆
曰子何以知之曰向殺之鯉我也衆駭曰願聞其說曰
吾初疾困為熱所逼殆不可堪忽悶忘其疾惡熱求涼
策杖而行不知其夢也既出郭其心欣欣然若籠禽檻
獸之得逸莫我如也漸入山山行益悶遂下遊于江畔
見江潭深靜秋色可愛輕漣不動鏡涵遠空忽有思浴
意遂脱衣於岸跳身便入自幼狎水成人以來絶不復
戲遇此縱適實契宿心且曰人浮不如魚快也安得攝
魚而健游乎傍有一魚曰顧足下不願耳正授亦易何
況求攝當為足下圖之快然而去未頃有魚頭人長數
尺騎鯢來導從數十魚宣河伯詔曰城居水遊浮沈異
道苟非其好則昧通波薛偉意尚浮深跡思閒曠樂浩
汗之域脱屣清波厭巘崿之情投簮幻世暫從鱗化非
遽成身可權充東潭赤鯉嗚呼恃長波而傾舟得罪於
晦昧纖鉤而貪餌見傷於明無或失身以羞其黨爾其
勉之聽而自顧已魚服矣於是放身而遊意往斯到波
上潭底莫不從容三江五湖騰躍將遍然配留東潭每
暮必復俄而饑甚求食不得循舟而行忽見趙幹垂鉤
其餌芳香心亦知戒不覺近口曰我人也暫時為魚不
能求食乃吞其鉤乎舍之而去有頃饑益甚思曰我是
官人戲而魚服縱吞鉤趙幹豈殺我固當送我歸縣耳
遂吞之趙幹收綸以出幹手之將及也偉連呼之幹不
聽而以繩貫我腮乃繫于葦間既而張弼來曰裴少府
買魚須大者幹曰未得大魚有小魚十餘斤弼曰奉命
取大魚安用小者乃自於葦間尋得而提之又謂弼曰
我是汝縣主簿化形為魚遊江河得不拜我弼不聽提
我而行罵亦不顧入縣門見縣吏坐而奕棋大聲呼之
略無應者唯笑曰可長魚直三四斤餘既而入階鄒雷
方博裴㗖桃實皆喜魚大促命赴厨弼言幹之藏巨魚
以小者應命裴怒曰鞭之我叫諸公曰我是公同官今而
見擒竟不相捨促殺之仁乎哉大叫而泣三君不顧而
付鱠手王士良者方持刃喜而投我于机上我又叫曰
王士良汝是我之常使鱠手也因何殺我何不執我白
于官人士良若不聞者按吾頸于砧上而斬之彼頭適
落此亦省悟遂奉召爾諸公莫不大驚心生愛忍然趙
幹之獲張弼之提縣司之奕吏三君之臨階王士良之
將殺皆見其口動實無聞焉於是三君並棄鱠終身不
食偉自此平愈後為華陽丞而卒
古今說海卷五十五
