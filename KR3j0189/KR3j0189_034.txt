古今說海卷三十四
明陸楫編
說淵十四(别傳十四)
少室仙姝傳(闕名)
寶歷中有封陟孝廉者居于少室貌態潔朗性頗貞端
志在典墳僻於林藪探義而星歸腐草閱經而月墜幽
窗矻矻孜孜俾夜作晝無非搜索隠奥未嘗縱愒日時
也書堂之畔景像可窺泉石清寒桂蘭雅澹戲猱每竊
其庭果唳鶴頻栖於澗松虚籟時吟凝埃晝閴煙鏁簹
篁之翠節露滋躑躅之紅葩薜蔓衣牆苔茸毯砌時夜
將午忽飄異香酷烈漸布於庭際俄有輜軿自空而降
畫輪軋軋直湊簷楹覩一仙姝侍從華麗玉珮敲磬羅
裙曳雲體欺皓雪之容光臉奪芙蕖之濯豔正容歛袵
而揖陟曰某籍本上仙謫居下界或遊人間五岳或止
海面三峯月到瑤階愁莫聽其鳳管蟲吟粉壁恨不寐
於鴛衾鷰浪語而徘徊鸞虚歌而縹緲寶瑟休泛虬觥
嬾斟紅杏豔枝激含嚬於綺殿碧桃芳萼引凝睇於瓊
樓既厭曉粧漸融春思伏見郎君丰儀濬潔襟量端明
學聚流螢文含隠豹所以慕其貞朴愛此孤標特謁光
容願持箕箒又不知郎君雅旨如何陟攝衣朗燭正色
而坐言曰某家本貞廉性唯孤介貪古人之糟粕究前
聖之指歸編柳苦辛然糠幽暗布被糲食燒蒿茹藜但
自固窮終不斯濫必不敢當神仙降顧斷意如此幸早
迴車姝曰某乍造門牆未申懇迫輙有詩一章奉留後
七日更來詩曰謫居蓬島别瑤池春媚烟花有所思為
愛君心能潔白願操箕箒奉屏幃陟覽之若不聞雲軿
既去窗戸遺芳然陟心中不可轉也後七日夜姝又至
騎從如前時麗容潔服豔媚巧言又白陟曰某以業緣
遽縈魔障歘起蓬山瀛島繡帳錦宫恨起紅茵愁生翠
被難窺舞蝶於芳草每妬流鶯於綺叢靡不雙飛俱能
對跱自矜孤寢轉懵空閨秋却銀缸但凝眸於片月春
尋瓊圃空杼思於殘花所以激切前時布露丹懇幸垂
采納無阻精誠又不知郎君意竟如何陟又正色而言
曰某身居山藪志已顓蒙不識鉛華豈知女色幸垂速
去無相見尤姝曰願不貯其深疑幸望容其陋質輙更
有詩一章後七日復來詩曰弄玉有夫皆得道劉剛兼
室盡登仙君能仔細窺朝露須逐雲車拜洞天陟覽之
又不迴意後七日夜姝又至態柔容冶靚衣明眸又言
曰逝波難駐西日易頽花木不停薤露非久輕漚泛水
只得逡巡微燭當風莫過瞬息虚爭意氣能得幾時恃
賴韶顔須臾槁木所以君誇容鬢尚未凋零固止綺羅
貪窮典籍及其衰老何以任持我有還丹頗能駐命許
其依託必寫襟懷能遣君壽例三松瞳方兩目仙山靈
府任意追遊莫種槿花使朝晨而騁豔休敲石火尚昏
黑而流光陟乃怒目而言曰我居書齋不欺暗室下惠
為證叔子為師是何妖精苦相凌逼心如鐵石無更多
言儻若遲迴必當窘辱侍衞諫曰小娘子迴車此木偶
人不足與語況窮薄當為下鬼豈神仙配偶耶姝長吁
曰我所以懇懇者為是青牛道士之苗裔況此時一失又
須曠居六百年不是細事於戲此子大是忍人又留詩
曰蕭郎不顧鳳樓人雲澁迴車淚臉新愁想蓬瀛歸去
路難窺舊苑碧桃春輜軿出戸珠翠響空泠泠簫笙杳
杳雲路然陟意不易後三年陟染疾而終為太山所追
束以巨鏁使者驅之欲至幽府忽遇神仙騎從清道甚
嚴使者躬身於路左曰上元夫人遊太山耳俄有仙騎
召使者與囚俱來陟至彼仰窺乃昔日求偶仙姝也但
左右彈指悲嗟仙姝遂索追狀曰不能於此人無情遂
索大筆判曰封陟性雖執迷操惟堅潔實由朴戅難責
風情宜更延一紀左右令陟跪謝使者遂解去鐵鏁曰
仙官已釋則幽府無敢追攝使者却引歸良久蘇息後
追悔昔日之事慟哭自咎而已
古今說海卷三十四
