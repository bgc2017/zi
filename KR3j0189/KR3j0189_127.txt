古今說海卷一百二十七
明陸楫編
說纂十一(散錄五)
虚谷閒抄(宋方回)
安西市帛肆有販鬻求利而為之平者姓張家富於財
居光德里其女國色也嘗晝寢夢至一處朱門大戶棨
戟森然由之而入望其中堂若設燕張樂左右廊皆施
帷幄有紫衣吏引張氏於西廊幕次見少女如張等輩
十許人皆花容綽約釵鈿照耀既至吏促張妝飾諸女
迭助之理澤傅粉有頃自外傳呼侍郎来競隙間窺之
見一紫綬大官張氏之兄嘗為其小吏識之乃吏部沈
公也俄雙呼曰尚書来又有識者并帥王公也逡巡復
連呼曰某来皆郎官以上六七人坐畢前紫衣吏曰可
出矣羣女旋進金石絲竹鏗鍧震響中宵酒酣并州見
張氏而視之尤屬意焉謂曰汝習何技能對曰未嘗學
聲音使與之琴辭不能曰第操之乃撫之而成曲予之
筝亦然琵琶亦然皆平生所不習也王公曰恐汝或遺
乃令口授吟曰鬟梳閙掃學宫妝獨立閒庭納夜凉手
把玉簮敲砌竹清歌一曲月如霜謂張曰其歸辭父母
異日復来忽驚啼而寤手捫衣帶曰尚書命我矣索筆
錄之問其故泣對所夢且曰殆將死乎母怒曰汝作魘
爾何乃出不祥言如是因卧病累日外親有持酒殽者
又有將食来者女曰且須膏沐澡瀹母聽良久靚妝盛
飾而至食畢乃徧拜父母及坐客曰時不可留某今往
矣因援衾而寢父母環伺之俄遂卒會昌二年六月十
五日也(三夢記)
同昌公主薨帝傷悼不已以仙音燭賜安國寺冀追冥
福其狀殊高層層露寳為之花鳥皆玲瓏燭既然點外
玲瓏者皆響動丁當清逸燭盡響絶莫測其理(逸史)
蜀中有一道人賣自然羹人試買之盌中二魚鱗鬛腸
胃皆具鱗間有黑紋如一圓月味如澹水食者旋剔去
鱗腸其味香美有問魚上何故有月道人從盌中傾出
皆是荔枝仁初未嘗有魚并月則笑而急走回顧云蓬
萊月也不識明年時疫食羹人皆免道人不復見(賓退錄)
幽州石老者賣藥為業年八十忽腹大十餘日不食惟
飲水而已其疾猶扶持而行比明其子號泣呼四隣云
適来有病白鶴入吾父室中吾父亦化為白鶴同飛去
矣遂指雲中白鶴擗地號呌人異而觀之皆焚香禮拜
節度使李懷仙差兵馬使朱希来驗見室中有穿紙格
出入處遍問邑人四鄰皆言石老化為白鶴飛去翔翥
雲間移時節度使賜絹一百疋米一百石與石老子家
遠近傳石老得仙太清宫道士段常著續仙傳備載石
老升仙事月餘其子與鄰人爭鬭官中訊鞫乃為分絹
不平云石老病久其夕奄忽將終其子以木貫大石縛
父屍沈於桑乾河水妄指雲中白鶴是父州縣復差人
檢驗於所說沈水處澇漉得屍懷仙遂杖殺其子(辨疑志)
吳郡太湖中有聖姑棺洞庭山有聖姑寺并祠其棺在
祠中俗傳聖姑之死已數百年其貌如生遠近來賽歲
獻文服妝粉不絶有人欲得觀者巫祕密云慎不可若
開便有風雨之變村閭皆信事之無敢窺者巫又妄傳
云有見者衣妝儼然一如生人大歷中福建觀察使李
照之子七郎者性狂兇恃勢不懼程法因率奴客啓棺視
之惟朽骨髑髏而已亦無風雨之變(辨疑志)
淄青有一百姓家燕窠累年添接僅踰三尺其燕哺雛
既飛忽一旦有諸野禽飛入庭除俄而漸衆棟宇之上
棲息無空隙不復畏人厨人饋食於堂手中盤饌皆被
衆禽搏撮莫可驅逐其家老人罔測災祥顧之甚悶忽
以杖擊破燕巢隨手有一白鳳雛長三尺以来自巢而
墮未及於地即掀然出戶望西南沖天而去諸禽亦應
時散逝須臾而盡又一家亦是燕巢中忽然赤色光芒
而隱隱有聲若鳴鼓地中日夜不絶夜後廂巡呵喝於
外責其不戢燈燭既入其舍視之不見有火纔出門外望
之則有火焰亘天居旬日間人漸聲傳或聚觀其家老
人懼偶以拄杖探燕巢中即有一小赤龍子長尺餘墮
下鱗甲炳煥老父驚戰速以裀褥藉之焚香禱謝未畢
而見一大龍長丈餘自簷屋而入光如列炬爍人瞻視
一家震駭竄伏稽顙龍徐徐擁其子入自寢室穴屋騰
天而去亦不損物然二家不三數年皆隳敗焉(金華子雜編)
徐太尉彦若之赴廣南將渡小海有隨軍將忽於海淺
瀨中得一小琉璃瓶子大如嬰兒之拳内有一小龜子
長可一寸往來旋轉其間略無暫已瓶項極小不知所
入之由也因取而藏之其夕忽覺船一舷壓重乃起視
之即有衆龜層疊就船而上其人大懼以將涉海慮致
不虞因取瓶祝而投諸海衆龜遂散既而話于海船之
賈人曰此所謂龜寳也希世之靈物惜其遇而不能有
盖薄福之人不勝也苟或得而藏家何慮寳藏之不豐
哉惋歎不已(雜編)
僖宗聰睿強記好馳騁諸色博弄無不周徧季年寵内
園小兒張浪狗好歌能舞纔十六七寵冠儕輩忽一日
浪狗曰臣無馬乘僖宗乃密與銀一百兩令自買之時
聖駕方自岐陽回長安少有好馬浪狗於雲陽縣求得
一匹畜宣徽南院僖宗一日獨行院中聞浪狗得馬潛
行看之此馬未曾騎習僖宗巡繞馬左右謂浪狗曰好
馬好馬數徧不已馬忽騰躍右足踏僖宗左脅便倒地
不蘇浪狗驚惶急取銀盂子以尿灌僖宗口良久方蘇
歸後稱氣疾以紿醫術二十餘人候脈出藥皆言是膀
胱之氣並無瘳效脅痛轉劇十二日崩本因馬踏也
(雜錄)
太祖天性不好殺其取江南也戒曹秦王潘鄭王曰江
南本無罪但朕欲大一統容他不得卿等勿妄殺人曹
潘兵臨城久不下乃奏曰兵久無功不殺無以立威太
祖覽之赫怒批還其奏曰朕寧不得江南不可妄殺也
詔至城已破計城破日乃批狀時也天人相感如此(曲洧)
(舊聞)
蔡元長享用侈靡喜食鶉每預畜養之烹殺無數一
夕夢鶉數千百訴於前其一鶉居前致辭曰食君廩中
粟作君羹中肉一羹數百命下筯猶未足羹肉何足論
死生猶轉轂勸君宜勿食禍福相倚伏觀此亦可為恣
饕餮而暴殄天物者之戒矣
章子厚惇初来京師赴省試年少美丰姿當日晚獨步
御街見雕輿數乘從衛甚都最後一輿有一婦人美而
豔揭簾以目挑章章因信步隨之不覺至夕婦人以手
招與同輿載至一甲第甚雄壯婦人者蔽章雜衆人以
入一院甚深邃若無人居者少選前婦人始至備酒饌
甚珍章因問其所婦人笑而不答自是婦人引儕輩迭
相往来甚衆俱亦姝麗詢之皆不顧而言他每去則以
巨鎖扃之如是累日夕章為之體敝意甚徬徨一姬年
差長忽發問曰此豈郎所遊之地何為至此邪我主翁
行迹多不循道理寵婢多而無嗣息每鉤致年少之徒
與羣婢合久則斃之此地數人矣章惶駭曰果爾為之
奈何姬曰觀子之容盖非碌碌者似必能脱主人翊日
入朝甚早今夕解我之衣以衣子我且不復鎖門俟至
五鼓吾来呼子亟隨我登廳事我當以厮役之服被子
隨前騶以出可以無患矣爾後慎勿以語人亦勿復由
此街不然吾與若皆禍不旋踵矣詰旦果来扣戶章用
其術遂免於難及既貴始以語族中所厚善者云後得
其主翁之姓名但不欲曉於人耳少年輩不可不知戒
也(投轄錄)
清源人陳襃隱居别業臨窗夜坐外即曠野忽聞人馬
聲見一婦人騎虎自窗下過徑之屋西室内壁下先有
一婢卧婦人即取細竹杖從壁隙中刺之婢即云腹痛
開戶如厠襃方駭愕未及言婢始出已為虎所搏遽前
救之僅免鄉人云村中恒有此事所謂鬼虎者也(稽神錄)
池州進士鄒閬食貧有守一日將之外邑凌晨啓戶見
一小篛籠子在門外無封鎖開視之乃白金酒器數十
事約重百兩殆曉寂無追捕者遂挈歸謂其妻曰此物
無因而至豈天賜我乎語未絶覺股上有物蠕蠕動金
色爛然乃一蠶也遂撥去之未回手復在舊處以足踐
之雖隨足而碎復在閬胷腹上矣棄之水投之火刀傷
斧碎皆即如故衾禂飲食之間無所不在閬甚惡之友
人有識者曰吾子為人所賣矣此所謂金蠶蠱者是也
始自閩廣近至吾鄉物雖小而為禍大能入人腹中殘
囓腸胃復完然而出閬愈懼乃以篛籠事告之其友曰
吾固知之矣子能事之即得所欲日致他財以報耳閬
笑曰吾豈為此也友曰固知子不為也然則奈何閬曰
復以此蟲并舊物置籠中棄之則無患矣友人曰凡人
畜此雖久而致富即以數倍之息并原物以送之謂之
嫁金蠶其蟲乃去直以元物送之必不可遣今子貧居
豈有數倍之物乎實為子憂之閬乃仰天歎息曰吾平
生以清白自處誓不失節不幸今有此事遂歸家告其
妻曰今事之固不可送之又不能惟有死耳若等好為
後事乃取其蟲擲於口而吞之舉家救之不及妻子號
慟謂其必死數日間寂無所苦飲啜如故逾月亦無恙
竟以夀終其家亦因獲金之故遂致小康豈以至誠之
感妖孽不能為害乎(幕府燕閒錄)
姑蘇馮氏兄弟三人甚相愛其季娶婦未逾年輒諷其
夫使分異夫怒曰吾家同居三世矣汝欲敗吾素業邪
婦乃不復言其仲每對親戚切齒謂此婦必破吾家一
日其婦向夫悲泣求去詰之不荅固問之始收淚曰妾
父母以君家兄弟篤於友義故以妾歸君今仲常欲私
我我不敢從每恚怒欲令君逐妾向勸君别居其實慮
此使妾不幸為仲所汚縱君含恥能忍妾亦何面目以
見親戚乎因泣不止季怒遂逼其兄析居而孝友衰焉
(遯齋閒覽)
婦人之妬有異甚者四十年前撫州監酒范寺丞者妻
色美而妬范寵憚之同官每休暇招妓燕集皆不得預
一夕范輪次直宿會有告私釀者范晨率吏卒徑往搜
捕其同事李供奉者素知范妻之妬戱取妓鞋密置范
卧具中須臾務吏攜衾褥歸妻展衾得鞋神色沮喪詰
所從来吏言不知於是泣怨良久拊心而呼曰天乎有
是邪乃入室闔戶而寢頃之范還排戶入則自經死矣
又有人任湖南倅妻生一子已周歲夫婦甚愛憐之偶
一日郡守在告倅攝郡事會鄰郡太守過郡開宴命妓
妓中有一秀慧者立侍倅側倅顧與語及戲為酒令笑
語方酣忽鈐吏擎生肉二盤置賓主前倅愕問其故則
子肉也盖妻忿夫與妓語乃手刃其子刲肉以獻其毒
忍至此(遯齋閒覽)
梅聖俞以詩知名三十年終不得一館職晚年預修唐
書書成未奏而卒士大夫莫不歎惜其初受敕修書也
語其妻曰吾今修書可謂猢猻入布袋矣妻曰君於仕
宦何異鮎魚上竹竿邪聞者皆謂確對(歸田錄)
余尚書靖慶歷中知桂州州境窮僻處有林木延袤數
十里每月盈之夕輒有笛聲發于林中甚清遠土人云
聞之已數十年不詳其何怪也公遣人尋之見其聲自
一大柏中出乃伐取以為枕笛聲如期而發甚寳惜之
凡數年公之季弟欲窮其怪命工解視但見木之文理
正如人於月下吹笛之像雖善畫者不能及重以膠合
之則不復有聲矣(遯齋閒覽)
陳子直主簿妻有異疾每腹脹則腹中有聲如擊鼓遠
聞于外行人過門者皆謂其家作樂腹消則鼓聲亦止
一月一作醫莫能知
登州海中遇晴霽忽見臺觀城市人物往還者謂之海
市東坡嘗一見之又歐公過河朔高唐縣宿驛舍夜聞
鬼神自空中過人畜之聲一一可辨父老云二十年前
曾晝過土人謂之海市高唐去海實遠海市之說竊恐
不然舊說漢時有人奉使過海忽見漢家宫闕臺殿如
在目前使人因具衣冠向闕而拜須臾風駛舟行遂迷
所在又酉陽雜爼云有人掘井深已倍常井數丈不見
水忽聞向下車馬人物喧鬨之聲近如隔壁出以告州
將州將遣數人驗之不誣欲奏其事恐涉怪而止遽令
塞之又湘潭界中有寺名方廣每至四月朔日在東壁
則照見維揚官府樓堞居民舍宇物物可數又家弟曾
宿福清紫微院至三鼓後忽聞院後讙呼交易之聲儼
如城市皆是浙音達旦而止明日起視皆高山峻壁也
寺僧云一歲之中凡數次如此人謂之鬼市幽隂之事
盖有非人意所能測者(閒覽)
古今說海卷一百二十七
