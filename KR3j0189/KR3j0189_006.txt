古今說海卷六
明陸楫編
說選六(偏記三)
三楚新錄(宋周羽沖)
馬氏諱殷上蔡人也自云伏波之後唐末罹亂所在豪
俠竸起時殷方處卒伍隨渠帥何氏南侵長沙據之殷
戰頻有功何乃擢為禆將命為邵州刺史殷寬厚大度
得士死力何氏卒諸將在外者皆擁兵歸以爭其位唯
殷素服發喪識者謂之知禮未幾衆軍各殺其帥使人
迎殷為主初衆軍之迎殷也值夜殷甚疑懼欲拒不行
將曉忽覩一人黑色而貎甚偉執大棒鞠躬趨報曰軍
國内外平安俄而不見由是殷以為嘉兆心始安乃謂
所親曰此行未必不為福及至衆果奉之殷立使人間
道上表禧宗在蜀甚悦據其表遣使朱書御札許自開
國立臺置卿相分天子之半仗焉楊行密據有淮南聞
其建國遣舟師數萬伐之比至城下殷登樓指麾一鼓
破之伏屍流血湘水為赤自是四方懾伏無敢侵之嶺
外廖光圖自韶陽叛舉族来奔部曲隨至者數千人殷
以其豪而衆多將拒不納或諫曰廖者料也馬得料必
肥是家國強覇之兆何為拒之遂待以禮因命光圖為
永州刺史光圖具陳南越可取狀言甚激切殷亦將開
拓疆土聞其陳甚善因使部將李勲將數萬衆擊南越
未數月拔桂管十八城劉龑懼而乞盟勲即李老虎勇
壯絶倫每一食肉十數斤割大臠而啖之人號曰李老
虎先是桂管兒童每聚戲呼曰大蟲来號呼而走及勲
拔桂管論者以為應莊宗反正下詔徵諸侯入覲武穆
以年老不行命長子希範入朝希範多辯善應對及至
莊宗謂曰朕聞卿部内有洞庭湖其波無際有之乎對
曰有之陛下一旦南巡狩則此湖不足以飲馬耳莊宗
大悦既而曰比聞馬氏之國必為高郁所圖今有子如
此高郁何能可得耶高郁殷之謀臣也莊宗將去其爪
牙故以是言間之而希範不察及歸果使人搆其罪郁
竟棄市識者知其不克覇焉初希範入覲途經淮上時
桑維翰旅遊楚泗間知其来遽謁之曰僕聞楚之為國
挾天子而令諸侯其勢不可謂之卑也加以利盡南海
而公室大富足下之來非傾府庫之半則不足以供芻
粟之費今僕貧者敢以萬金為請惟足下濟之希範輕
薄公子覩維翰形短而腰長語狂而且醜不覺絶倒而
笑旣而贈與數百縑維翰大怒拂衣而去及殷薨希範
立時維翰已為宰相奏削去半仗止稱天策上將軍楚
王而已其卿相臺閣皆罷之然希範性剛愎好以誇大
為事雖去半仗而軍國制度皆擬乘輿乃大興土功建
天策府中構九龍殿以沉香為八龍各長百尺抱柱相
向作趨捧勢而已坐其間自謂一龍也凌晨將坐先使
人焚香於龍腹中煙氣鬱然而出若口吐焉近古以來
諸侯王奢僭未有如此之盛也處士戴偃賢而有才嫉
其過度自稱元黃子作漁父詩百篇諷之希範聞而不
悦遂禁錮士庶無與之交偃竟餓死麾下將丁思覲雄
傑之士以希範噐度不廣乃上書曰今四海分裂中原
之地纔十數州而大王克紹先業為諸侯之長未聞折
一馬箠為天子計愚臣所以為恥也惟大王思之希範
覽而怒削思覲官希範滛而無禮先王妾媵無不烝通
又使尼潛搜士庶家女有容色者強取之前後數百猶
有不足之色曰吾聞軒轅御五百女以昇天吾其庶幾
乎未幾死識者笑之先是高郁數見形將死又晝見時
謂冥報焉異母弟希萼為永州刺史聞其死自以當立
具舟楫以歸及至長沙衆且立嫡弟希廣矣遽命希萼
為鼎州刺史初牙將張萬敵建議以希萼居長立之則
順而記室李臯爭之曰吾聞立嗣以嫡希萼乃婢妾所
生安可立乎萬敵退而歎曰惜哉李公禍自此始未幾
希萼果自鼎州舉兵叛將襲長沙希廣聞之命將許可
瓊拒之可瓊倒戈以降希廣計無所出然素好釋氏乃
披緇服召僧念佛以禳比城䧟不輟其愚昧皆此類也
尋為希萼縊之且命捕李臯有擒至者希萼責之曰吾
雖生於庶孽然託體先君汝何見毁而不吾立邪臯無
以對命壯士臠而殺之既而希萼滛於酒色多為不道
小門使謝延澤有美貎希萼幸之引入内閤與妻妾間
坐而飲為衆所惡其弟希崇乘釁作亂擒希萼囚於衡
陽既而悔焉遽命舟楫追之約於長沙南五十里昭澤
沉之路經衡山縣豪族廖光圖子仁勇聞其來與叔凝
議曰希萼長而被廢今又見追此必不免吾屬受先王
恩不能為之除禍亂安社稷豈所謂居水土乎乃率數
百人劫而立之號衡山王以衡山縣為府且使人募兵
數日衆及一萬郡縣多起兵應之希崇懼求救於吳吳
命邊鎬將兵來救其實伐也初童謠云鞭打馬馬急走
鎬至希崇知其謀又將拒焉或以童謠為諫希崇不得
已遂降及希萼見鎬且請之吳於是鎬以禮遣希萼及
希崇舉族而行先是吳欲加兵於楚以鎬多藝使詐為
僧以遊長沙弄鈸行乞未幾亡去故吳以為將而鎬非
將才每出師皆載佛而行祝以請福由是三軍解體及
王逵兵至竟宵遁焉初馬氏之強聞海内諸院公子長
幼八百餘人皆以侈靡為務識者多非之公子之徒聞
而且怒時有國師張氏紿之曰彼所見非者恐祚之不
永也以君昆仲之衆使更而王亦有八百年之家國何
憂何懼乎時郊外有鄧翁者聞而歎曰文武之道未嘗
介意而更納虛誕之說以自安吾見其死於溝壑有日
矣及邊鎬師至果驗星散寒餒而卒者過半焉
古今說海卷六
