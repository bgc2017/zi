古今說海卷一百十五
明陸楫編
說略三十一(雜記三十一)
東園友聞(闕名)
昔見周草窗先生弁陽客談有信義湯一服蓋修竹先
生筆也其方云信義等分每晨至暮服之無斁自然心
廣體胖積以歲月日用常行惟信義是服不患不到聖
賢地位也(草窗周公謹修竹王監簿也)
虎丘先生所書客談皆六經語而於儀禮尤致意焉觀
此則先生之學可見先生嘗為困學老人館賓鮮于深
敬之教其二子鮮于聞先生之訓其學益進先生戲曰
某教其子乃教其父相與一笑(虎丘盛元仁也)
胡牧仲先生以經學名世行義聞望著于東南國初金
宋諸老宗之吳興趙承旨嘗有詩挽之曰淚濕黔婁被
情傷郭泰巾觀此則先生之為人可知矣所謂獨行不
愧影獨寢不畏衾先生其人也弟汲仲先生亦特立獨
行一毫不苟取趙承旨嘗為羅司徒以禮請先生作其父
墓銘先生勃然怒曰我豈為宦官作墓銘耶觀此則其
剛介可知當時承旨為司徒以金百錠奉先生潤筆是日
先生在陳其子千里以情白座上諸客勸先生受先生却之愈
堅聞先生之風諛墓而求金者寧不自警乎先生送蔡
如愚歸東陽詩云薄糜不繼襖不裏謳吟猶是鐘球鳴
嘗語惟善曰此余祕密藏中休糧方也(曲江錢惟善書)
世祖暮年僧格專權納賄中書之政漸弛上初不知也
時徹爾為御史中丞力言之至再不聽且怒命舒固爾
齊批其頰遣之一日上方燕坐便殿中徹爾公入上作
色迎謂之曰徹爾又欲言僧格耶公曰然臣諦思之國
家置臺諫猶人家畜犬也譬則賊至而犬吠主人不見
乃箠犬犬遂不吠豈良犬乎上悟頷之未幾僧格敗噫
使臺諫一如公天下寧有亂耶
仁廟潛邸日奉太后在懷孟駐輦之夕暑雨方霽羣蛙
亂鳴閤閤不少休兩宮達旦不寐翊日近臣宣太后令
諭蛙曰吾母子方憒憒蛙忍惱人邪可往他處鳴毋復
留此自是至今十餘年蛙不再鳴越明年仁宗入京誅
安西王迎武宗於北藩八繼大統時至大元年也聖人
所至山川鬼神陰來相之况魚蟲之微有不從令者乎
因書以廣異聞(至正庚子七月晦全思誠書)
至順庚午赴南宫嘗侍虞奎章坐談及東平富人新居
落成有丘眞人者道行重一時凡欲徼福利者慕其道
争迎致之幸其一至咸自慰足富人以禮致眞人將冀
一言以頌其居眞人既入室默不一語輙以所持鐵杖
於墻壁窗戸頗毁裂之亟出富人怏怏率家人羅拜以
希觧悟眞人曰若室完美蔑以加矣雖然完必毁吾不
先毁之若將無以圖厥終今毁矣若宜思其毁而欲完
者克保全之則若與若子孫庶幾歌斯哭斯永終無替
富人悦服
吳興陳伯敷翰林編修時為璋言參政王公繼學自筮
仕京師遊宦四方久去鄉里及拜中書參議歸省逮里
門舍騎徒步遇長者輙拜過市有老翁坐肆公趨拜肆
下翁倨坐曰小大(北方卑幼之稱)久不見汝汝來奚自公曰自
京師翁曰仕否公曰忝參議中書翁又曰小大朝廷官
爵不可得在意公逡廵拜謝翁倨坐如故吁中原習俗
之厚王公謙德之隆君子所樂道也
余客京口聞有閔仲達陳子方者幼同讀書長同習吏
事又同籍杭郡吏循次錄叙則陳在先閔乃以計先之
陳終無幾微怨嫉意適故人約陳偕入京達官貴卿交
薦以仕尋僉憲浙西閔方以日月陞掾憲府聞陳之來
歎曰何面目見之稱疾不出陳下車亟問吏曰閔仲達
何不見耶咸以疾對陳曰非疾憚我也我將見之及其
門閔惶懼出肅陳曰吾與君交至深誼至篤君昔先我
而吏郡者命也非此吾所就寧至是耶今又幸同處苟
有未至方賴於君何稱疾為宜亟出閔感激從事相好
如初
顧德玉檇李人也其父南山嗜浮屠至舍其居為白雲
菴以宅學佛者德玉獨好諸經子史習古詩文與儒者
游嘗從觀光余先生學觀光老無子德玉養焉一日觀
光之他所病卒于道德玉為營棺槨以斂之凡附於身
者皆致其誠焉後迎其喪以歸置之正堂躬服斬衰苴
屨俾其子若妻暨童子咸如之朝夕哭踊旬必祭奠哀
之若喪父然越三月負土築壠壠成葬之復結廬墓側
居三年而後已歲時之享弗替也或曰古者為師服心
喪未聞為齊斬以喪之也德玉曰否民生於三師居其
一於父何異吾所以為此者將以愧天下之為人弟子
而忘其師者也
劉信甫廣陵人也倜儻尚氣不事小節然重厚少文其
先嘗事廣陵富商順風曹氏曹氏將死以孤屬信甫信
甫撫曹氏孤幾冠孤之季父欺其幼且利其貲乃陳于
郡曰曹氏之先家貲若干緡未析皆為姪所據願中分
之郡守劉知其詐乃直曹氏孤季之子慚毒其父父死
陳于郡曰弟殺吾父郡長茂瑪哈者始莅事與守有隙
疑守受曹氏孤賄欲置曹氏孤法并得以中守引致百
餘人捶擊無筭皆自誣服曰曹氏孤使某殺季郡守受
曹氏孤賄若干末致信甫欲其無兩辭以成獄拷楚萬
狀身無可擊者信甫曰殺若季者某也曹氏孤實不知
郡守亦無賄密使置曹氏孤于京匿之大家使勿出謂
之曰事畢而後歸乃以金帛賂郡長左右從減死論既
出即詣京師叩蹕自陳卒置郡長于法守復其官凡獄
訟道里費以鉅萬計曹氏孤歸計其費以償之信甫笑
曰奴之富者皆主之餘也脫主於厄分内事詎敢以費
求償哉卒不受聞者莫不重其義也南北之士或貧不
能自給者信甫不問識與不識無不周給之亦不責劵
嘗遊吳中以百金加束帛致余淑其子余以母老辭焉
至元十三年丙子春正月十八日淮安王巴延以中書
右丞相統兵入杭宋謝全兩后以下皆赴北有王婉儀
者題滿江紅于驛云太液芙蓉渾不似舊時顔色曾記
得春風雨露玉樓金闕名播蘭簪妃后裏暈潮蓮臉君
王側忽一朝鼙鼔揭天來繁華歇龍虎散風雲滅千古
恨憑誰說對山河百二淚霑襟血驛館夜驚塵土夢寶
車曉轉關山月只姮娥相顧肯從容隨圓缺或云王昭
儀下張璚英所賦也夏五月二日兩后抵上都朝見世
皇十二日夜故宋宫人安定夫人陳氏安康夫人朱氏
與二小姬沐浴整衣焚香自縊死朱夫人遺古詩一篇
於衣中云既不辱國幸免一身不辱父母且不辱親藝
祖受命立國以仁中興南渡計二百春世食宋禄羞為
北臣大難既至劫數回輪妾輩之死守於一貞焚香設
誓代書諸紳忠臣孝子期以自新時皆服其貞烈此四
人者視前日之託隠憂於文辭者相去固萬萬矣是年
丞相偏師徇地至台之臨海民婦王氏者美姿容被掠
千夫長將殺其舅姑與夫而欲私之婦誓死不可自念且
被汙因陽曰能俾我為舅姑與夫服期月乃可事主君
千夫長見其不難於死從所請仍使俘婦雜守之師還
挈行至嵊縣過清風嶺婦仰天竊歎曰吾知所以死矣
即囓拇指出血寫口占詩於崖石上曰君王無道妾當
災棄女抛男逐馬來夫面不知何日見妾身料得幾時
回兩行清淚頻偷滴一片愁眉鎻不開回首故山看漸
遠存亡兩字實哀哉自投崖下以死死之日抵今且八
九十年石上血迹如始寫時不為風雨所剥蝕僕昔過
其下尚能讀所寫詩嵊丞謝端為之立祠刻碑於死所
巴延台哈布哈兼善公守越立廟像享之鄉人私表曰貞
婦著作李五峰先生孝光為記郡上其事於朝未報噫
使公卿將相貞守一節若此數婦者豈有賣降覆國之
禍哉宜乎秦賈之徒為萬世罪人也
周君景遠馳為南臺御史時分治過浙省日與朋友往
復其書吏不樂似有舉刺之意大書壁上曰御史某日
訪某人某日某人來訪御史忽見之呼謂曰我嘗又訪
某人汝乃失識何也第補書之因復謂曰人之所以讀
書為士君子者正欲為五常綱維也使我今日絶故舊
是為御史而墜一常其可乎寧不為御史不可滅人理
吏赧然謝服而退(南村陶宗儀書)
杜清碧先生本以翰林待制聘至杭日有所編五聲韻
自大小篆隸以至外化番書及國朝蒙古新字靡不收
錄題曰華夏同音一日庫哩子山平章公庫庫見訪語
及聲律之學因問國字何以用司(喉音有音無字)字為首先生
答曰正如嬰兒初墮地時作此一聲乃得天地全氣也
平章甚善其說
唐建中四年李希烈䧟汴州復遣兵數千人抵項城縣
蓋將掠人玉帛妻女縣令李偘不知所為其妻楊氏曰
君縣令也寇至當死力不足死焉職也君如逃則誰守
偘曰兵與財俱無將若何楊氏曰若不守縣吾民為賊
所得矣今倉廩皆積也府庫皆財也百姓皆戰士也重
賞罸以令士其必濟於是召吏胥百姓於庭楊氏曰縣
令民主也然歲滿則罷去非若吏人百姓墳墓斯存宜相
與致死以守忍失其身而為賊之人耶衆皆泣許之乃
誓曰以瓦石中賊者與之千錢刀矢兵刃之物中賊者
與之萬錢得數百人偘率之以登城楊氏親爨以食之
無少長必周而均使偘與賊言曰項城父老義不從賊
矣皆悉力以守賊得吾城不足以威不如亟去徒失利
無益也賊衆皆笑忽流矢誤中偘手偘傷而歸楊氏曰
君不在則誰固守與其死於城戰不猶愈於家乎偘裹
傷復率其徒將趣城而一人有以弱弓射中其帥墮馬
死即希烈壻也賊勢沮遂相與散去項城之人得保完
刺史上偘之功超遷緒州太守嗚呼婦人女子之德奉
父母舅姑盡恭順和柔者則賢矣守土保民忠誠勇烈
之道此公卿大臣之難事斯時也憑堅城深池儲畜山
積財貨自若冠胄服甲負弓矢而馳者不知幾人其勇
不能自守其忠不能以自死棄其城而走者舉若是也
彼何人哉楊氏婦人也孔子曰仁者必有勇楊氏當之
宋末岳州徐君寶之妻某氏被虜來杭居韓蘄王府自
岳至杭相從數千里相與數月虜欲犯之屢以巧計得
脫一日虜必欲強汚之度不可脫乃謂曰俟我祭亡夫
謝絶之可事汝虜喜而然之遂嚴妝焚香祝畢赴池水
而死將赴死之際題滿庭芳一闋于府壁云漢上繁華
江南人物尚遺宣政風流綠窗朱戶十里爛銀鉤一旦
刀兵齊舉旌旗擁百萬貔貅長驅入歌臺舞榭風捲落
花愁清平三百載典章文物掃地俱休幸此身未北猶
客南州破鑑徐郎何在空惆悵相見無由從今後夢魂
千里夜夜岳陽樓余至杭聞徐子祥言之徐正蘄王府
鄰尤及見其親書後宣伯褧先生亦言正與清風嶺同
所謂一時一事也
江陰人李安撫歸附于元後諡恭敏所居門首立坊曰
恭敏坊近歲子孫以故址賣與里人薛氏土木一新視
昔有加有客語薛云君之門而猶存李氏之坊恐非君
所宜也薛深然之指恭敏之族尊行者惟唐卿可主其
事乃貽以錢百緡李欣然徹之是夕李囈語呻吟甚苦
妻急呼之覺曰我夢見袍笏大官自云是我祖責我不
能世守其業又毁其坊且罵且撻我負痛號泣故致此
耳語既暴死莫救越明年城燬于兵薛氏屋復為瓦礫
之區
江東信州故宋時取土築城為濠百畆渺然有江湖之
意遂名南池中有地可架屋數十楹舊為州民某氏居
之有年矣歸附後穆徹來監是郡遂有其地春夏之交
每苦羣蛙聒人然無術以去之三十八代天師廣微子
朝京還用以此告廣微以瓦片朱書篆使人投於池中
曰羣蛙自此毋作聲於是寂然至今絶無蛙鳴亦可異
也
友人唐伯剛曰北方凡皂鵰作巢所在官司必令人窮
巢探卵多寡若三枚必設置以守之及其出乃一狗也
取而飼養之長則獻於朝廷與常狗無異但耳上多羽
毛數根耳田獵之際鵰則上飛狗則陸行所逐同至名
曰鷹背狗蓋凡物生三子必有一異惜人未有聞焉偶
記于此(篔谷邵煥識)
曩余遊學金陵日與同門二三輩謁見起巖王先生起
巖曰新學切當以禮義廉恥四者存心涵養得熟家業
不患不成功名不患不至學問不患不精上而天子下
而庶人何莫不本於四者乎余旦旦而思之四者根於
心内有所主則揖讓進退合其節動用制作得其宜取
予得其當剛介有所守矣内無所主則傲縱自肆譸張
貪暴不可勝言矣驗諸行事觀諸人品於是言而益信
蓋起巖乃吳草廬門人也斯言咸有源委近僻處江村
嘉言日無聞因是而書以自警又起巖嘗招程敬叔先
生教其子弟建江東書院以處之學徒如雲衣食或不
充咸資於王程先生喪偶有孤女一如己女豐其匳具
以遣之王江東名士也近隔於兵重為斯文惜(篔谷邵煥識)
上海民有以譎詐而致富者丙申夏四月其居燬于兵
為卒所執索窖藏物民紿之曰此非我居我逃難至此
耳我居距此纔百餘步汝欲窖可同往卒然之民遂導
卒至其故人之居發地數處終不得窖卒知其紿已怒
而殺之
昔有富翁方與客對談適一人垢衣弊屣如屠沽者自
外至翁肅容而起迎之上坐退而拱立其人曰汝坐翁
乃坐客問翁曰彼何人耶翁曰某族叔父也客哂之曰
吾族則無此翁曰但君族未廣耳客大慙
宋太學生會稽唐珏字玉潛當至元戊寅冬楊璉眞伽
發趙皇族諸陵寢至斵殘支體攫珠襦玉匣焚其胔棄
骨草莽間唐聞之痛憤亟貨家具得白金百星許執劵
行貸又得百星許乃具酒醪市羊豕飲里中少年唐具
告以願收遺骸共瘞之衆歡諾一少年曰事露奈何唐
曰余固籌矣今四郊多暴骨取竄以易誰其知之乃斵
文木為櫝紉黃絹為囊各署其表曰某陵某陵分委而
散遣之蕝地以藏為文而告詰旦事訖來集出白金羡
餘酬之戒勿泄越七日下令裒陵骨雜置馬牛枯骼中
造塔錢塘以内之名塔曰鎮南杭民悲不忍仰視了不
知陵骨之猶存也後數年人始有傳唐之高誼由是玉
潛義風震動唐復有夢中詩四首其一曰珠亡忽震蛟
龍睡軒弊寧忘犬馬情親拾寒瓊出幽草四山風雨鬼
神驚其二曰一抔自築珠丘土䨇匣親傳竺國經只有
東風知此意年年杜宇泣冬青其三曰昭陵玉匣走天
涯金粟堆寒起暮鴉水到蘭亭轉嗚咽不知眞帖落誰
家其四曰珠鳬玉鴈又成埃斑竹臨江首重回猶憶去
年寒食節天家一騎捧香來葬後又於宋常朝殿掘冬
青樹植于所函土上作冬青行二首曰馬箠問髐形南
面欲起語野麕尚純束何物敢盗取餘花總飄蕩白日
哀后土六合忽怪事蛻龍掛茅宇老天鑒區區千載護
風雨又曰冬青花不可折南風吹凉積香雪遥遥翠蓋
萬年枝上有鳳巢下龍穴君不見犬之年羊之月霹靂
一聲天地裂此事予聞之先師唐温如温如乃玉潛之
子故其事詳謹用書之(華亭夏頥)
古今說海卷一百十五
