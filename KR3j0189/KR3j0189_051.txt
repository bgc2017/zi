古今說海卷五十一
明陸楫編
說淵三十一(别傳三十一)
陸顒傳(闕名)
吳郡陸顒家于長洲世以明經仕顒自幼嗜麪為食食
愈多而質愈瘦及長從本軍貢於禮部既下第遂為生
太學中後數月有胡人數輩攜酒食詣其門既坐顧謂
顒曰吾南越人生長蠻貊中聞唐天子庠羅天下英俊
且欲以文化動四夷故我航海梯山來中華將觀太學
文物之光惟吾子峩然其冠襜焉其裾莊然其容肅然
其儀真唐朝儒生也故我願與子交歡顒謝曰顒幸得
籍名於太學然無他才能何足下見愛之深也於是相
與酣宴極歡而去顒信士也以為羣胡不我欺旬餘羣
胡又至持金繒為顒夀顒始疑其有他即固拒之胡人
曰吾子居長安中惶惶然有饑寒色故持金繒為子僕
馬一日之費所以交吾子歡耳無有他凟幸勿疑也顒
不得已受金繒及胡人去太學中諸生聞之偕來謂顒
曰彼胡率愛利不顧其身争鹽菜之微尚致相賊殺者
寧肯棄金繒為子夀乎且太學中諸生甚多何為獨厚
君邪是必有故君宜匿身郊野間以避其再來也顒遂
僑居渭上杜門不出僅月餘羣胡又詣其門顒大驚胡
人喜曰比君在太學中我未得盡言今君退居郊野果
吾心也既坐胡人挈顒手而言曰我之來非偶然也蓋
有求君耳幸望諾之且我所祈於君固無害於我則大
惠也顒曰謹受教胡人曰吾子好食麪乎曰有之曰食
麪者非君也乃君腹中一蟲耳今我欲以一粒藥進君
君餌之當吐出蟲則我以厚價從君易之其可乎顒曰
若誠有之又安有不可邪已而胡人出一粒藥其色光
紫命餌之有頃遂吐出一蟲長二寸許色青狀如蛙胡
人曰此名消麪蟲實天下之奇寶也顒曰何以識之胡
人曰吾每旦見寶氣亘天在太學中故我輩得以謁君
然自一月餘清旦望之見其氣移於渭水上果君遷居
焉此蟲稟天地中和之氣而結故好食麪蓋以麥自秋
始種至來年夏季成實受天地四時之全氣故嗜其味
焉君宜以麪食之可見矣顒即以麪斗餘致其前蟲乃
食之立盡顒又問曰此蟲安所用也胡人曰夫天下之
奇寶俱稟中和之氣此蟲乃中和之粹也執其本而取
其末其遠乎哉既而以筒盛其蟲又以金函扃之命顒
置于寢室謂顒曰明日當即來及明旦胡人以十兩重
輦金玉絹帛約數萬獻於顒共持金函而去顒自此大
富致園屋為治生具日食粱肉衣鮮衣遊於長安中號
豪士僅歲餘羣胡又來謂顒曰吾子能與我偕遊海中
乎我欲探海中之奇寶以耀天下而吾子豈非好奇之
士邪顒既以甚富素用閒逸自遂即與羣胡俱至海上
胡人結宇而居於是置油膏於銀鼎中構火其下投蟲
於鼎中鍊之七日不絶燎忽有一童分髮衣青襦自海
水中出捧白玉盤盤中有徑寸珠甚多來獻胡人胡人大
聲叱之其童色懼捧盤而去僅食頃又有一玉女貌極
冶衣露綃之衣佩玉珥珠翩翩自海中而出捧紫玉盤
中有大珠數十來獻胡人胡人罵之玉女捧盤而去俄
有一仙人戴碧瑤冠被紫霞衣捧絳帕藉盤中有一珠
徑二寸許奇光泛空照數十步仙人以獻胡人胡人笑
而受之喜謂顒曰至寶來矣即命絶燎自鼎中收蟲置
金函中其蟲雖鍊之且久而跳躍如初胡人吞其珠謂
顒曰子隨我入海中慎無懼顒即執胡人佩帶從而入
焉其海水皆豁開十步鱗介之族俱辟易迴避去遊龍
宫入蛟室珍珠怪寶任意所擇纔一夕而獲甚多胡人
謂顒曰此可以致億萬之貨矣已而又以珍具數品遺
於顒顒售於南越復獲千鎰由是益富其後竟不仕老
於閩越中焉
古今說海卷五十一
