古今說海卷五十四
明陸楫編
說淵三十四(别傳三十四)
齊推女傳(闕名)
饒州刺史齊推女適湖州參軍韋會長慶三年韋將赴
調以妻方娠送歸鄱陽遂登上國十一月妻方誕之夕
忽見一人長丈餘金甲仗鉞怒曰我梁朝陳將軍也久
居此室汝是何人敢此穢觸舉鉞將殺之齊氏叫乞曰
俗眼有限不知將軍在此比來承教乞容移去將軍曰
不移當死左右悉聞齊氏哀訴之聲驚起來視齊氏汗
流洽背精神恍然遶而問之徐言所見及明侍婢白使
君請移他室使君素正直執無鬼之論不聽至其夜三
更將軍又到大怒曰前者不知理當相恕知而不去豈
可復容遂將用鉞齊氏哀乞曰使君性強不從所請我
一女子敢拒神明容至天明不待命而移去此更不移
甘於萬死將軍者拗怒而去未曙令侍婢灑掃他室移
榻其中方將輦運使君公退問其故侍者以告使君大
怒杖之數十曰産蓐虚羸正氣不足妖由之興豈足遽
信女泣以請終亦不許入夜自寢其前以身為援堂中
添人加燭以安之夜分聞齊氏驚痛聲開門入視則頭
破死矣使君哀恨之極倍百常情以為引刀自殘不足
以謝其女乃殯於異室遣健步報韋會韋以文籍小差
為天官所黜異道來復凶訃不逢去饒州百餘里忽見
一室有女人映門儀容行步酷似齊氏乃援其僕而指
之曰汝見彼人乎何以似吾妻也僕曰夫人刺史愛女
何以行此乃人有相類耳韋審觀之愈是躍馬而近焉
女人乃入門斜掩其扇又意其他人也乃過而回視齊
氏自門出呼曰韋君忍不相顧韋遽下馬視之真其妻
也驚問其故具云陳將軍之事因泣曰妾誠愚陋幸奉
巾櫛言詞情禮未嘗獲罪於君子方欲竭節閨門終於
白首而枉為狂鬼所殺自檢命籍當有二十八年今有
一事可以自救君能相哀乎韋曰夫妻之情義均一體
鶼鶼翼墜比目半無單然此身更將何往苟有岐路湯
火能入但生死異路幽晦難知如可竭誠願聞其計齊
曰此村東數里有草堂中田先生者領村童教授此人
奇怪不可遽言君能去馬步行及門叩謁若拜上官然
垂泣訴冤彼必大怒乃至詬罵屈辱捶擊拖拽穢唾必
盡數受之事窮然後見哀即妾必還矣先生之貌固不
稱焉晦冥之事幸無忽也於是同行韋牽馬授之齊氏
哭曰妾此身故非舊日君雖乘馬亦難相及事甚廹切
君無推辭韋鞭馬隨之往往不及行數里遙見道北草
堂齊氏指曰先生居也救心誠堅萬苦莫退渠有凌辱
妾必得還無忽忿容遂令永隔勉之從此辭矣揮涕而
去數步不見韋收淚詣草堂未到數百步去馬公服使
僕人執謁前引到堂前學徒曰先生轉食未歸韋端笏
以候良久一人戴破帽曳木屐而來形狀醜穢之極問
其門人曰先生也命僕呈謁韋趨走迎拜先生答拜曰
某村翁求食於牧豎官人何忽如此甚令人驚韋拱訴
曰妻齊氏享年未半枉為梁朝陳將軍所殺伏乞放歸
終其殘禄因叩地哭拜先生曰某乃村野鄙愚門人相
競尚不能斷況冥晦間事乎官人莫風狂否火急須去
勿恣妖言不顧而入韋隨入拜于床前曰實訴深冤幸
垂哀宥先生顧其徒曰此人風疾來此相喧可拽出又
復入汝共唾之村童數十競來唾面其穢可知韋亦不
敢拭唾歇復拜言誠懇切先生曰吾聞風狂之人打亦
不痛諸生為吾擊之無折支敗面耳村童復來羣擊痛
不可堪韋執笏拱立任其揮擊擊罷又前哀乞又勑其
徒推倒把脚拽出放而復入者三先生謂其徒曰此人
乃實知吾有術故此相訪汝今歸吾當救之耳衆童既
散謂韋曰官人真有心丈夫也為妻之冤甘心屈辱感
君誠懇然兹事吾亦久知但不早申訴屋宅已敗理之
不及吾向拒公蓋未有計耳試為足下作一處置因命
入房房中鋪席席上有案置香一爐爐前又鋪席坐定
令韋跪於案前俄見黃衫人引向北行數百里入城郭
鄽里閙喧一如會府又北有小城城中樓殿峩若皇居
衞士執兵立者坐者各數百人及門門吏通曰前湖州
參軍韋某乘通而入直北正殿九問堂中一間卷簾設
床案有紫衣人南面坐者韋入向坐而拜起視之乃田
先生也韋復訴冤左右曰近西通狀韋趨近西廊有授
筆硯者乃為訴詞韋問當衙者何官曰王也吏收狀上
殿王判曰追陳將軍仍檢狀過狀出瞬息間通曰提陳
將軍至仍檢狀過有如齊氏言王責曰何故枉殺平人將
軍曰自居此室已數百歲而齊氏擅穢再宥不移忿而
殺之罪當萬死王判曰明冥異路理不相干久幽之鬼
横占人室不知自省仍殺無辜可決一百配流東海之
南案吏過狀曰齊氏禄命實有二十八年王命呼阿齊
陽禄未盡理合却回今將放歸意欲願否齊氏曰誠願
却回王判曰付案勒回案吏咨曰齊氏宅舍破壞無所
歸王曰差人修補吏曰事事皆隳修補不及王曰齊氏
壽筭頗長若不再生義無厭伏公等所見如何有一
老吏前啓曰東晉鄴下有一人横死正與此事相當前
使葛真君斷以具魂作本身却歸生路飲食言語嗜慾
追遊一切無異但至夀終不見形質耳王曰何謂具魂
吏曰生人三魂七魄死則散草木故無所依今收合為
一體以續弦膠塗之大王當衙發遣放回則與本身同
矣王曰善召韋曰生魂只有此異作此處置可乎韋曰
幸甚俄見一吏别領七八女人來與齊氏一類即推而
合之又有一人持一器藥狀似稀餳即於齊氏身塗之
畢遂令韋與齊氏同歸各拜而出黃衫人復引南行既
出其城若行崖谷跌而墜開目即復跪在案前先生者
亦據案而坐先生曰此事甚袐非君誠懇不可致也然
賢夫人未葬尚瘞舊房宜飛書葬之到即無苦也慎勿
言於郡下微露於人將不利於使君耳賢閤只在門前
便可同去韋拜謝而出其妻已在馬前矣此時却為生
人不復輕健韋擲其衣䭾令妻乘馬自跨衞從之且飛
書於郡請葬其柩使君始聞韋之將到也設館施繐帳
以待之及得書驚駭殊不信然強葬之而命其子以肩
輿迓焉見之益閟多方以問不言其實其夏醉韋以酒
迫問之不覺具述使君聞而惡焉俄得疾數月而卒韋
潛使人覘田先生亦不知所在矣齊氏飲食生育無異
於常但肩輿之夫不覺其有人也余聞之已久或未深
信太和二年秋富平尉宋堅因坐中言及奇事客有鄜
王府參軍張奇者即韋之外弟具言斯事無差舊聞且
曰齊嫂見在自歸復已來精神容飾殊勝舊日冥吏之
理於幽晦也豈虚言哉
古今說海卷五十四
