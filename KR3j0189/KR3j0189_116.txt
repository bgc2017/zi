古今說海卷一百十六
明陸楫編
說略三十二(雜記三十二)
拊掌錄(闕名)
東萊吕居仁先生作軒渠錄皆紀一時可笑之事余
觀諸家雜說中亦多有類是者暇日裒成一集目之
曰拊掌錄不獨資開卷之一笑亦足以補軒渠之遺
也延祐改元立春日囅然子書
王溥五代狀元相周高祖世宗至宋以宫師罷相其父
祚為周觀察使致仕祚居富貴久奉養奢侈所不足者
未知年壽耳一日居洛陽里第聞有卜者令人呼之乃
瞽者也密問老兵云何人呼我答曰王相公父也貴極
富溢所不知者壽也今以告汝俟出當厚以卦錢相酬
也既見祚令布卦成文推命大驚曰此命惟有壽也祚
喜問曰能至七十否瞽者笑曰更向上答以至八九十
否又大笑曰更向上答曰能至百歲乎又歎息曰此命
至少亦須一百三四十歲也祚大喜曰其間莫有疾病
否曰並無之其人又細數之曰俱無秪是近一百二十
歲之年春夏間微苦臓腑尋便安愈矣祚大喜回顧子
孫在後侍立者曰孩兒輩切記之是年且莫教我喫冷
湯水
司馬温公屢言王廣淵章八九上留身乞誅之以謝天
下聲震朝廷是時滕元發為起居注侍立殿㘭既歸廣
淵來問元發早來司馬君實上殿聞乞斬某以謝天下
不知聖語如何元發戲曰我只聽得聖語云依卿所奏
葉濤好奕棋王介甫作詩切責之終不肯已奕者多廢
事不以貴賤嗜之率皆失業故人目棋枰為木野狐言
其媚惑人如狐也熙寧後茶禁日嚴被罪者衆乃目茶
籠為草大蟲言其傷人如虎也
熙寧間蜀中日者費孝先筮易以丹青寓吉凶謂之卦
影其後轉相祖述畫人物不常鳥或四足獸或兩翼人
或儒冠而僧衣故為怪以見象米芾好怪常戴俗帽衣
深衣而躡朝鞾紺緣朋從目為活卦影
沈括存中方就浴劉貢父遽哭之曰存中可憐已矣衆
愕問云死矣盆成括也
石資政中立好詼諧樂易人也楊文公一日置酒作絶
句招之末云好把長鞭便一揮石留其僕即和曰尋常
不召猶相造況是今朝得指揮其詼諧敏捷類如此也
又嘗於文公家會葬坐客乃執政及貴遊子弟皆服白
襴衫或羅或絹有差等中立忽大慟人問其故曰憶吾
父又問之曰父在時當得羅襴衫也蓋見在執政子弟
服羅而石止服絹坐中皆大笑
昔一長老在歐陽公座上見公家小兒有小名僧哥者
戲謂公曰公不重佛安得此名公笑曰人家小兒要易
長育往往以賤物為小名如狗羊犬馬之類是也聞者
莫不絶倒
劉貢父嘗言人之戲劇極有可人處楊大年與梁同翰
朱昂同在禁掖大年未三十而二公皆高年矣大年呼
朱翁梁翁每戲侮之一日梁謂大年曰這老亦待留以
與君也朱於後亟搖手曰不要與衆皆笑其敏雖一時
戲言而大年果不五十而卒
李覯字泰伯盱江人賢而有文章蘇子瞻諸公極推重
之素不喜佛不喜孟子好飲酒作古文彌佳一日有達
官送酒數斗泰伯家釀亦熟然性介僻不與人往還一
士人知其富有酒然無計得飲乃作詩數首罵孟子其
一云完廪捐階未可知孟軻深信亦還癡岳翁方且為
天子女壻如何弟殺之李見詩大喜留連數日所與談
莫非罵孟子也無何酒盡乃辭去既而又有寄酒者士
人聞之再往作仁義正論三篇大率皆詆釋氏李覽之
笑云公文采甚奇但前次被公喫了酒後極索寞今次不
敢相留留此酒以自遣懷聞者大笑
張文潛嘗言近時印書盛行而鬻書者往往皆士人躬
自負擔有一士人盡掊其家所有約百餘千買書將以
入京至中途遇一士人取書目閱之愛其書而貧不能
得家有數古銅器將以貨之而鬻書者雅有好古器之
癖一見喜甚乃曰毋庸貨也我將與汝估其直而兩易
之於是盡以隨行之書換數十銅器亟返其家其妻方
訝夫之回疾視其行李但見二三布囊磊磈然鏗鏗有
聲問得其實乃詈其夫曰你換得他這箇幾時近得飯
喫士人曰他換得我那箇也幾時近得飯喫因言人之
惑也如此坐皆絶倒
魯直在鄂鄂州太守以其才望信重之士人以詩文投
贄守必取質于魯直而報之一同人投詩頗紕繆守攜
見魯直意其一言少助其人魯直閱詩良久無語太守
曰此詩不知酬以幾何魯直笑曰不必他物但公庫送
與四兩乾艾於尻骨上作一大炷灸之且問曰爾後敢
復凑分耶同人竟無所濟
科場進士程文多可笑者治平中國學試策問體貌大
臣進士對策曰若文相公富相公皆大臣之有體者若
馮當世沈文通皆大臣之有貌者意謂文富豐碩馮沈
美少也劉原甫遂目沈馮為有貌大臣又歐陽永叔主
文試貴老為其近於親賦有進士散句云覩兹黃耉之
狀類我嚴君之容時鬨堂大笑
李廷彦曾獻百韻詩于一上官其間有句云舍弟江南
沒家兄塞北亡上官惻然憫之曰不意君家凶禍重併
如此廷彦遽起自解曰實無此事但圖對屬親切耳上
官笑而納之
歐陽公與人行令各作詩兩句須犯徒以上罪者一云
持刀哄寡婦下海劫人船一云月黑殺人夜風高放火
天歐云酒粘衫袖重花壓帽簷偏或問之答云當此時
徒以上罪亦做了
黃裳酷嗜燒煉晚年疾篤喻諸子曰我死以大缸一枚
坐之復以大缸覆之用鐵線上下管定赤石脂固縫置
之穴中足矣
許義方之妻劉氏以端潔自許義方嘗出經年始歸語
其妻曰獨處無聊得無與鄰里親戚往還乎劉曰自君
之出惟閉門自守足未嘗履閾義方咨歎不已又問何
以自娛答曰惟時作小詩以適情耳義方欣然命取詩
觀之開卷第一篇題云月夜招鄰僧閒話
孫巨源内翰從劉貢父求墨而吏送達孫莘老中丞巨
源以其求而未得讓劉劉曰已嘗送君矣已而知莘老
誤留也以其皆姓孫而為館職故吏輩莫得而别焉劉
曰何不取其髯為别吏曰皆鬍而莫能分也劉曰既是
皆鬍何不以其身之大小為别吏曰諾於是館中以孫
莘老為大鬍孫學士巨源為小鬍孫學士
有一故相遠𣲖在姑蘇嬉遊書其壁曰大丞相再從姪
某嘗遊有士人李璋素好訕謔題其旁曰玄元皇帝三
十七代孫李璋繼至
章子厚與蘇子瞻少為莫逆交一日子厚坦腹而卧適
子瞻自外來摩其腹以問子瞻曰公道此中何所有子
瞻曰都是謀反底家事子厚大笑
有一士人赴宴衆中有少年勇於色甫就席士人以服
辭乃命撤樂及屏去羣妓後勸酬及少年少年罪士人
曰敗一席之歡皆君也正所謂不自殞滅禍延過客耶
賓主為之鬨堂
東坡在玉堂一日讀杜牧之阿房宫賦凡數遍每讀徹
一遍即再三咨嗟歎息至夜分猶不寐有二老兵皆陜
人給事左右坐久甚苦之一人長歎操西音曰知他有
甚好處夜久寒甚不肯睡連作冤苦聲其一曰也有兩
句好(西人皆作吼音)其人大怒曰你又理會得甚底對曰我愛
他道天下人不敢言而敢怒叔黨卧而聞之明日以告
東坡大笑曰這漢子也有鑒識
趙閱道罷政閒居每見僧接之甚恭一日士人以書贄
見公讀之終卷正色謂士人曰朝廷有學校有科舉何
不勉以卒業却與閒退人說他朝廷利害士人惶恐而
退後再往門下人不為通士人謂閽者曰參政便直得
如此敬重和尚閽者曰尋常來見諸僧亦只是平平人
但相公道是重他袈裟士人笑曰我這領白襴直是不
直錢財閽者曰也半看佛面士人曰更那輟不得些少
來看孔夫子面人傳以為笑
張文潛言嘗問張安道云司馬君實直言王介甫不曉
事是如何安道云賢只消去看字說文潛云字說也只
有二三分不合人意處安道云若然則足下亦有七八
分不解事矣文潛大笑
壽皇聖明亦為左右者所惑有一川官得郡陛辭有宦
者奏知來日有川知州上殿官家莫要笑壽皇問如何
不要笑奏云外面有一語云裹上幞頭西字臉恐官家
見了笑只得先奏所謂知州者面大而横闊故有此語
來日上殿壽皇一見憶得先語便笑云卿所奏不必宣
讀容朕宫中自看愈笑不已其人出外曰早來天顔甚
悅以某奏劄稱旨殊不知西字臉先入之言所以動壽
皇之笑也
紹興九年金歸我河南地商賈往來攜長安秦漢間碑
刻求售於士大夫多得善價故人王錫老東平人貧甚
節口腹之奉而事此一日語共遊近得一碑甚奇及出
示顧無一字可辨王獨稱賞不已客曰此何代碑王不
能答客曰某知之是名没字碑宜乎公好尚之篤也一
笑而散
張文潛嘗云子瞻每笑天邊趙盾益可畏水底右軍方
熟眠謂湯燖了王羲之也文潛戲謂子瞻公詩有獨看
紅蕖傾白墮不知白墮是何物子瞻云劉白墮善釀酒
出洛陽伽藍記文潛曰白墮既是一人莫難為傾否子
瞻笑曰魏武短歌行云何以解憂惟有杜康杜康亦是
釀酒人名也文潛曰畢竟用得不當子瞻又笑曰公且
先去共曹家那漢理會却來此間厮魔蓋文潛時有僕
曹某者在家作過亦失去酒器之類既送大府推治其
人未招承方文移取會也滿座大囅
哲宗朝宗子有好為詩而鄙俚可笑者嘗作即事詩云
日煖看三織風高鬭兩廂蛙翻白出闊蚓死紫之長潑
聽琵梧鳳饅抛接建章歸來屋裏坐打殺又何妨或問
詩意答曰始見三蜘蛛織網於簷間又見二雀鬭於兩
廂廊有死蛙翻腹似出字死蚓如之字方喫潑飯聞鄰
家琵琶作鳳栖梧食饅頭未畢閽人報建安章秀才上
謁迎客既歸見内門上畫鍾馗擊小鬼故云打死有何妨
哲宗嘗灼艾諸内侍欲娱上或舉其詩上笑不已竟不
灼艾而罷
安鴻漸有滑稽清才而復懼内婦翁死哭於路其孺人
性素嚴呼入繐幕中詬之曰路哭何因無淚漸曰以帕
拭乾妻嚴戒曰來日早臨棺須見淚漸曰唯計既窘來
日以寬巾納濕紙置於額大叩其顙而慟慟罷其妻又
呼入窺之妻驚曰淚出於眼何故額流漸對曰豈不聞
自古云水出高原聞者大笑
石曼卿為集賢校理微行娼館為不逞者所窘曼卿醉
與之校為街司所錄曼卿詭怪不羈謂主者曰乞秖就
本廂科决欲詰旦歸館供職廂帥不喻其謔曰此必三
館僕人也杖而遣之
吳中一士人曾為轉運司别試解頭以此自負好附託
顯位是時侍御史李制知常州丞相莊敏龐公知湖
州士人遊毗陵挈其徒飲娼家顧謂一騶卒曰汝往白
李二我在此飲速遣有司持酒殽來李二謂御史也俄
頃郡廚以飲食至甚豐腆有一蓐醫適在其家見其事
後至御史家語及之李君極怪使人捕騶卒得之乃兵
馬都監所假受士人教戒就使庖買飲食以紿坐客耳
李乃杖騶卒使街司白士人出城郡僚有相善者出與
之别唁之曰倉卒遽行當何所詣士人應曰且往湖州
依龐九耳聞者莫不大笑
北都有妓女美色而舉止生梗土人謂之生張八因府
會寇忠愍令乞詩于魏處士野野贈之詩曰君為北道
生張八我是西州熟魏三莫怪尊前無笑語半生半熟
未相諳座客大發一噱
張丞相好草聖而不工流輩皆譏笑之丞相自若也一
日得句索筆疾書滿紙龍蛇飛動使其姪錄之當波險
處姪罔然而止執所書問曰此何字丞相熟視久之亦
自不識詬其姪曰胡不早問致吾忘之
李丹大夫客都下一年無差遣乃授昌州倅議者以去
家遠乃改授鄂州淵材聞之乃吐飯大步往謁見其人
言丈丈改鄂倅有之乎李曰然淵材悵然曰誰為丈丈
謀昌佳郡也奈何去之李驚曰供給豐乎曰非也民訟
簡乎曰非也曰然則何以知其佳淵材曰海棠無香昌
州海棠獨香非佳郡乎聞者傳以為笑
石曼卿隠於酒謫仙之才也然善戲嘗出遊報寧寺馭
者失控馬驚曼卿墮馬從吏遽扶掖升鞍市人聚觀意
其必大詬怒曼卿徐著鞭謂馭者曰賴我是石學士也
若瓦學士豈不破碎乎
王榮老嘗官於觀州罷官渡江七日風作不得濟父老
曰公篋中蓄竒物此江神極靈當獻之得濟榮老顧無
所有有玉麈尾即以獻之不可又以端石硯獻之不可
又以宣尼虎帳獻之亦不驗夜卧念曰有黃魯直草書
扇題韋應物詩云獨憐幽草澗邊生上有黃鸝深樹鳴
春潮𢃄雨晚來急野渡無人舟自横即取視惝恍之間曰
我猶不識彼寧識之乎持以獻之香火未收天水相照
如兩鏡對展南風徐來帆一飽而濟吾意江神必元祐
遷客鬼為之不然亦何嗜之深也書此可發一笑
余家舊有軒渠錄此卷從吳純齋處袖歸謹抄于且
喫茶小軒中起八月三日庚子迄六日癸卯是日小
雨弄睛頗快人思時太歲丙戌至元十禩也映雪老
人華亭孫道明志時年六十九矣
古今說海卷一百十六
