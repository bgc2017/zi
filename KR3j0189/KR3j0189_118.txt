古今說海卷一百十八
明陸楫編
說纂二(逸事二)
艮嶽記(宋張洖)
徽宗登極之初皇嗣未廣有方士言京城東北隅地協
堪輿但形勢稍下儻少增高之則皇嗣繁衍矣上遂命
土培其岡阜使稍加于舊矣而果有多男之應自後海
内乂安朝廷無事上頗留意苑囿政和間遂即其地大
興工役築山號壽山艮嶽命宦者梁師成專董其事時
有朱勔者取淛中珍異花木竹石以進號曰花石綱專
置應奉局於平江所費動以億萬計調民搜巖剔藪幽
隱不置一花一木曾經黃封護視稍不謹則加之以罪
斵山輦石雖江湖不測之淵力不可致者百計以出之
至名曰神運舟楫相繼日夜不絶廣濟四指揮盡以充
輓士猶不給時東南監司郡守二廣市舶率有應奉又
有不待旨但進物至都計會宦者以獻者大率靈璧太
湖諸石二淛竒竹異花登萊文石湖湘文竹四川佳果
異木之屬皆越海度江鑿城郭而至後上亦知其擾稍
加禁戢獨許朱勔及蔡攸入貢竭府庫之積聚萃天下
之伎藝凡六載而始成亦呼為萬歲山竒花美木珍禽
異獸莫不畢集飛樓傑觀雄偉瓌麗極于此矣越十年
金人入汴大雪盈尺詔令民任便斫伐為薪是日百姓
奔往無慮十萬人臺榭宫室悉皆拆毁官不能禁也予
頃讀國史及諸傳記得其始末如此每恨其他不得而
詳後得徽宗御製記文及蜀僧祖秀所作華陽宫記讀
之所謂壽山艮嶽者森然在目也因各摭其略以備遺
忘云御製艮嶽記略曰於是按圖度地庀徒僝工累土
積石設洞庭湖口絲谿仇池之深淵與泗濱林慮靈璧
芙蓉之諸山最瓌竒特異瑤琨之石即姑蘇武林明越
之壤荆楚江湘南粤之野移枇杷橙柚橘柑榔栝茘枝
之木金蛾玉羞虎耳鳳尾素馨渠那茉莉含笑之草不
以土地之殊風氣之異悉生成長養于雕闌曲檻而穿
石出罅岡連阜屬東西相望前後相續左山而右水沿
溪而傍隴連綿而彌滿吞山懷谷其東則高峯峙立其
下植梅以萬數綠萼承趺芬芳馥郁結構山根號綠萼
華堂又旁有承嵐崑雲之亭有屋内方外圓如半月是
名書館又有八仙館屋圓如規又有紫石之巖祈真之
磴攬秀之軒龍吟之堂其南則壽山嵯峨兩峯並峙列
嶂如屏瀑布下入鴈池池水清泚漣漪鳬鴈浮泳水面
棲息石間不可勝計其上亭曰噰噰北直絳霄樓峯巒
崛起千疊萬複不知其幾十里而方廣兼數十里其西
則參术把菊黃精芎藭被山彌塢中號藥寮又禾麻菽
麥黍豆秔秫築室若農家故名西莊上有亭曰巢雲高
出峰岫下視羣嶺若在掌上自南徂北行岡脊兩石間
綿亘數里與東山相望水出石口噴薄飛注如獸面名
之曰由龍淵濯龍峽蟠秀練光跨雲亭羅漢巖又西半
山間樓曰倚翠青松蔽密布于前後號萬松嶺上下設
兩關出關下平地有大方沼中有兩洲東為蘆渚亭曰
浮陽西為梅渚亭曰雲浪沼水西流為鳳池東出為研
池中分二館東曰流碧西曰環山館有閣曰巢鳳堂曰
三秀以奉九華玉真安妃聖像東池後結棟山下曰揮
雲廳復由嶝道盤行縈曲捫石而上既而山絶路隔繼
之以木棧倚石排空周環曲折有蜀道之難躋攀至介
亭此最高於諸山前列巨石凡三丈許號排衙巧怪巉
巖藤蘿蔓衍若龍若鳳不可殫窮麓雲半山居右極目
蕭森居左北俯景龍江長波遠岸彌十餘里其上流注
山間西行潺湲為漱玉軒又行石間為煉丹亭凝觀圖
山亭下視水際見高陽酒肆清斯閣北岸萬竹蒼翠蓊
鬱仰不見天有勝雲菴躡雲臺消閒館飛岑亭無雜花
異木四面皆竹也又支流為山莊為回溪自山蹊石罅
搴條下平陸中立而四顧則巖峽洞穴亭閣樓觀喬木
茂草或高或下或遠或近一出一入一榮一彫四面周
匝徘徊而仰顧若在重山大壑深谷幽巖之底不知京
邑空曠坦蕩而平夷也又不知郛郭寰會紛萃而填委
也真天造地設神謀化力非人所能為者此舉其梗概
焉祖秀華陽宫記曰政和初天子命作壽山艮嶽於禁
城之東陬詔閹人董其役舟以載石輿以輦土驅散軍
萬人築岡阜高十餘仞增以太湖靈璧之石雄拔峭峙
功奪天造石皆激怒觝觸若踶若齧牙角口鼻首尾爪
距千態萬狀殫竒盡怪輔以蟠木癭藤雜以黃楊對青
竹蔭其上又隨其斡旋之勢斬石開徑憑險則設磴道
飛空則架棧閣仍於絶頂增高樹以冠之搜遠方珍材
盡天下蠧工絶伎而經始焉山之上下致四方珍禽竒
獸動以億計猶以為未也鑿池為溪澗疊石為隄捍任
其石之怪不加斧鑿因其餘土積而為山山骨暴露峰
稜如削飄然有雲姿鶴態曰飛來峯高於雉堞翻若長
鯨腰徑百尺植梅萬本曰梅嶺接其餘岡種丹杏鴨脚
曰杏岫又增土疊石間留隙穴以栽黃楊曰黃楊巘築
修岡以植丁香積石其間從而設險曰丁嶂又得頳石
任其自然增而成山以椒蘭雜植于其下曰椒崖接水
之末增土為大陂從東南側栢枝幹柔密揉之不斷葉
葉為幢蓋鸞鶴蛟龍之狀動以萬數曰龍栢坡循壽山
而西移竹成林復開小徑至百數步竹有同本而異榦
者不可紀極皆四方珍貢又雜以對青竹十居八九曰
斑竹麓又得紫石滑淨如削面徑數仞因而為山貼山
卓立山隂置木櫃絶頂開深池車駕臨幸則驅水工登
其頂開閘注水而為瀑布曰紫石壁又名瀑布屛從艮
嶽之麓琢石為梯石皆温潤淨滑曰朝真磴又於洲上
植芳木以海棠冠之曰海棠川壽山之西别治園囿曰
藥寮其宫室臺榭卓然著聞者曰瓊津殿絳霄樓綠萼
華堂築臺高千仞周覽都城近若指顧造碧虛洞天萬
山環之開三洞為品字門以通前後苑建八角亭于其
中央榱椽窗楹皆以瑪瑙石間之其地琢為龍礎導景
龍江東出安遠門以備龍舟行幸東西擷景二園西則
溯舟造景龍門以幸曲江池亭復自瀟湘江亭開閘通
金波門北幸擷芳苑隄外築壘衛之瀕水蒔絳桃海棠
芙蓉垂楊略無隙地又于舊地作野店麓治農圃開東
西二關夾懸巖磴道隘迫石多峯稜過者膽戰股栗凡
自苑中登羣峯所出入者此二關而已又為勝遊六七
曰躍龍澗漾春陂桃花閘鴈池迷真洞其餘勝跡不可
殫紀工已落成上名之曰華陽宫然華陽大抵衆山環
列于其中得平蕪數十頃以治園圃以闢宫門於西入
徑廣于馳道左右大石皆林立僅百餘株以神運昭功
敷慶萬壽峯而名之獨神運峯廣百圍高六仞錫爵盤
固侯居道之中束石為亭以庇之高五十尺御製記文
親書建三丈碑附於石之東南陬其餘石或若羣臣入
侍帷幄正容凛若不可犯或戰栗若敬天威或奮然而
趨又若傴僂趨進其怪狀餘態娛人者多矣上既悦之
悉與賜號守吏以奎章畫列於石之陽其他軒榭庭徑
各有巨石棋列星布並與賜名惟神運峯前巨石以金
飾其字餘皆青黛而已此所以第其甲乙者乃命羣峯
其略曰朝日昇龍望雲坐龍矯首玉龍萬壽老松棲霞
捫參銜日吐月排雲衝斗雷門月窟蹲螭坐獅堆青凝
碧金鰲玉龜疊翠獨秀棲煙軃雲風門雷穴玉秀玉竇
銳雲巢鳳雕琢渾成登封日觀蓬瀛須彌老人壽星卿
雲瑞靄溜玉噴玉藴玉琢玉積玉疊玉叢秀而在于渚
者曰翔鱗立于涘者曰舞仙獨踞洲中者曰玉麒麟冠
于壽山者曰南屏小峯而附于池上者曰伏犀怒猊儀
鳳烏龍立于沃泉者曰留雲宿霧又為藏煙谷滳翠巖
摶雲屏積雪嶺其間黃石仆于亭際者曰抱犢天門又
有大石二枚配神運峯異其居以壓衆石作亭庇之寘
于寰春堂者曰玉京獨秀太平巖寘于綠萼華堂者曰
卿雲萬態竒峯括天下之美藏古今之勝於斯盡矣靖
康元年閏十一月大梁䧟都人相與排牆避兵於壽山
艮嶽之顛時大雪新霽丘壑林塘傑若畫本凡天下之
美古今之勝在焉祖秀周覽累日咨嗟驚愕信天下之
傑觀而天造有所未盡也明年春復遊華陽宫而民廢
之矣
古今說海卷一百十八
