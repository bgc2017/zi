古今說海卷五十六
明陸楫編
說淵三十六(别傳三十六)
聶隱娘傳(闕名)
聶隱娘者唐貞元中魏博大將聶鋒之女也方十歲有
尼乞食于鋒舍見隱娘悦之乃云問押衙乞取此女鋒
大怒叱尼尼曰任押衙鐵櫃中盛亦須偷去矣及夜果
失隱娘所在鋒大驚駭令人搜尋曾無影響父母每思
之相對啼泣而已後五年尼送隱娘歸告鋒曰教已成
矣可自領取尼歘亦不見一家悲喜問其所習曰初但
讀經念呪餘無他也鋒不信懇詰隱娘曰真說又恐不
信如何鋒曰但真說之乃曰隱娘初被尼挈去不知行
幾里及明至大石穴中嵌空數十步寂無居人猿猱極
多尼先已有二女亦各十歲皆聰明婉麗不食能於峭
壁上飛走若捷猱登木無有蹶失尼與我藥一粒兼令
執寶劒一口長一二尺許鋒利吹毛可斷遂令二女教
某攀緣漸覺身輕如風一年後刺猿猱百無一失二年後刺
虎豹皆決其首而歸三年後能飛使刺鷹隼無不中劒之
刃漸減五寸飛走遇之不知其來也至四年留二女守
穴挈我於都市不知何處也指其人者一一數其過曰
為我刺其首來無使知覺定其膽若飛鳥之容易也授
以羊角匕首刃廣三寸遂白日刺其人於都市中人莫
能見以首入囊返命則以藥化之為水五年又曰某大
僚有罪無故害人若干夜可入其室決其首來又攜匕
首入室度其門隙無有障礙伏之梁上至暝時得其首
而歸尼大怒曰何太晩如是某云見前人戲弄一兒可
愛未忍便下手尼叱曰已後遇此輩必先斷其所愛然
後決之某拜謝尼曰吾為汝開腦後藏匕首而無所傷
用即抽之曰汝術已成可歸家遂送還云後二十年方
可一見鋒聞語甚懼後遇夜即失蹤及明而返鋒已不
敢詰之因兹亦不甚憐愛忽值磨鏡少年及門女曰此
人可與我為夫白父又不敢不從遂嫁之其夫但能淬
鏡餘無他能父乃給衣食甚豐具數年後父卒魏帥知
其異遂以金帛召署為左右吏如此又數年至元和間
魏帥與陳許節度使劉悟參商不協使隱娘賊其首隱
娘辭帥之許許帥能神筭已知其來召牙將令曰早至
城北候一丈夫一女子各跨白黑衞至門遇有鵲來噪
丈夫以弓彈之不中妻奪夫彈一丸而斃鵲者揖之云
吾欲相見祇迎也衙將受約束遇之隱娘夫妻曰劉僕
射果神人不然者何以動召也願見劉公劉勞之隱娘
夫妻拜曰得罪僕射合萬死劉曰不然各親其主人之
常事魏今與許何異請當留此勿相疑也隱娘謝曰僕
射左右無人願舍彼而就此服公神明耳蓋知魏帥之
不及劉也劉問其所須曰每日只要錢二百文足矣乃
依所請忽不見二衞所在劉使人尋之不知所向後潛
於布囊中見二紙衞一黑一白後月餘白劉曰彼未知
止必使人繼至今宵請剪髮繫之以紅綃送于魏枕前
以表不回劉聽之至四更却返曰送其信矣後夜必使
精精兒來殺某及賊僕射之首此時亦萬計殺之乞不
憂耳劉豁達大度亦無畏色是夜明燭半宵之後果有
二幡子一紅一白飄飄然如相擊于床四隅良久見一
人自空而踣身首異處隱娘亦出曰精精兒已斃拽出
于堂之下以藥化為水毛髮不存矣隱娘曰後夜當使
妙手空空兒繼至空空兒之神術人莫能窺其用鬼莫
得躡其蹤能從空虚入冥莫無形而滅影隱娘之藝故
不能造其境此即繫僕射之福耳但以于闐玉周其頸
擁以衾隱娘當化為蠛蠓潛入僕射腸中聽伺其餘無
逃避處劉如言至三更暝目未熟果聞項上鏗然聲甚
厲隱娘自劉口中躍出賀曰僕射無患矣此人如俊鶻
一搏不中即翩然遠逝恥其不中耳纔未逾一更已千
里矣後視其玉果有匕首劃處痕逾數分自此劉轉厚
禮之自元和八年劉自許入覲隱娘不願從焉云自此
尋山水訪至人但一一請給與其夫劉如約後漸不知
所之及劉薨于軍隱娘亦鞭驢而一至京師柩前慟哭
而去開成年昌裔子縱除陵州刺史至蜀棧道遇隱娘
貌若當時甚喜相見依前跨白衞如故謂縱曰郎君大
災不合適此出藥一粒令縱吞之云來年火急抛官歸
洛方脱此禍吾藥力只保一年患耳縱亦不甚信遺以
繒綵隱娘一無所受但沈醉而去後一年縱不休官果
卒于陵州自此無復有人見隱娘矣
古今說海卷五十六
