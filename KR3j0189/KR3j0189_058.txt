古今說海卷五十八
明陸楫編
說淵三十八(别傳三十八)
曾季衡傳(闕名)
太和四年春鹽州防禦使曾孝安有孫曰季衡居使宅
西偏院室屋壯麗而季衡處之有僕夫告曰昔王使君
女暴終於此乃國色也晝日其魂或見於此郎君慎之
季衡少年好色願覩其靈異終不以人鬼為間頻炷名
香頗疎凡俗閒遊閬處怳然凝思一日晡時有雙鬟前
揖曰王家小娘子遣某傳達厚意欲面拜郎君言訖瞥
然而没俄頃有異香襲衣季衡乃束帶伺之見嚮者雙
鬟引一女而至乃神仙之人也季衡揖之問其姓氏曰
某姓王氏字麗真父今為重鎮昔時從大人牧此城處
此室無何物故感君思深窈冥情激幽壤所以不間存
没頗思神會其來久矣但非吉日良時今方契願幸垂
留意季衡留之欵會移時乃去握季衡手曰翊日此時
再會慎勿泄於人遂與侍婢俱不見自此每及晡一至
近六十餘日季衡不疑因與大父麾下將校說及艷麗
誤言之將校怛然驚其事曰郎君將及此時願一扣壁
某當與一二輩潛窺焉季衡亦終不能扣壁是日女郎
一見季衡容色慘沮語聲嘶咽握季衡手曰何為負約
而泄於人自此不可更接歡笑矣季衡慙悔無詞以應
女曰殆非君之過亦冥數盡耳乃留詩曰五原分袂真
吳越鷰拆鸎離芳草歇年少煙花處處春北邙空恨清
秋月季衡不能詩恥無酬乃強為一篇曰莎草青青鴈
欲歸玉腮珠淚灑臨岐雲鬟飄去香風盡愁見鸎啼紅
樹枝女遂於襦帶解蹙金結花合子又抽翠玉雙鳳翹
一隻贈季衡曰望異日覩物思人無以幽冥為隔季衡
搜書篋中得小金鏤花如意酬之季衡曰此物雖非珍
異但貴其名如意願長在玉手操持耳又曰此别何時
更會女曰非一甲子無相見期言訖嗚咽而没季衡自
此寢寐求思形體羸瘵故舊丈人王回推其方術療以
藥石數月方愈乃詢五原紉針婦人曰王使君之愛女
不疾而終于此院今已歸葬北邙山或陰晦而魂遊於
此人多見之則女詩云北邙空恨清秋月者言其葬處
耳
古今說海卷五十八
