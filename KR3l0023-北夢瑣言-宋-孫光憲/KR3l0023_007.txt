北夢瑣言卷七
唐孫光憲撰
孟浩然趙嘏以詩失意
唐襄陽孟浩然與李太白交游玄宗徵李入翰林孟以
故人之分有彈冠之望久無消息乃入京謁之一日玄
宗召李入對因從容說及孟浩然李奏曰臣故人也見
在臣私第上令急召賜對俾口進佳句孟浩然誦詩曰
北闕休上書南山歸敝廬不才明主棄多病故人疎上
意不悦乃曰未曾見浩然進書朝廷退黜何不云氣蒸
雲夢澤波撼岳陽城緣是不降恩澤終於布衣而已宣
宗索趙嘏詩其卷首有題秦皇詩其略云徒知六國隨
斤斧莫有羣儒定是非上不悦(或云孟郊王維於翰林今兩存之)
鄭綮相詩(李程附)
唐相國鄭綮雖有詩名本無廊廟之望常典廬州吳王
楊行密為本州步奏官因有遺闕而笞責之然其儒懦
清慎弘農常重之昭宗時吳雄據淮海朝廷務行姑息
因(一作恩)盛言鄭公之德由是登庸中外驚駭于時皇綱
已紊四方多故相國既無施展事必依違太原兵至渭
北天子震恐渴於攘却之術相國奏對請於文宣王諡
號中加一哲字其不究時病率此類也同列以其忝竊
每譏侮之相國乃題詩於中書壁上其詞曰側坡蛆崐
崙蟻子競來拖一朝白雨下無鈍無嘍囉意者以時運
將衰縱有才智亦不能康濟當有玉石俱焚之慮也時
亦然之相國題老僧詩云日照西山雪老僧門未開凍
缾粘柱礎宿火焰爐灰童子病歸去鹿麑寒入來常云
此詩屬對可以稱衡重輕不偏也或曰相國近有新詩
否對曰詩思在灀橋風雪中驢背上此處何以得之蓋
言平生苦心也李程以日五色賦擢第為河南尹日
試舉人有浩虛舟行卷中日五色賦程相大驚慮掩其
美伸覽之次服其才麗至末韻侵晩水以芒動俯寒山
而秀發程相大咍曰李程賦且在瑞日何為到夜秀發
由是浩賦不能陵邁
來鵬詩(沈光楊敬之附)
唐進士來鵬詩思清麗福建韋尚書岫愛其才曾欲以
子妻之而後不果爾後游蜀夏課卷中有詩云一夜綠
荷風剪破賺他秋雨不成珠識者以為不祥是歲不隨
秋賦而卒於通議郎前進士沈光有洞庭樂賦韋八
座岫謂朝賢曰此賦乃一片宫商也後辟為閩從事
弘農楊敬之撰華山賦朱崖李太尉每置座右行坐諷
之其略云見若咫尺田千畝矣見若環堵城千雉矣見
若杯水池百里矣見若蟻垤室九層矣醯雞往來周東
西矣蠛蠓紛紜強秦去矣蜂巢聯聯構阿房矣俄而復
然立建章矣小星奕奕焚咸陽矣累累蠒栗祖龍藏矣
其十(一作干)載改更興(一作與)懷悲愁辛苦循其上矣(楊氏華隂)
(之茂族冠盖甚遠此乃寄意於華山而言世事實雄才也)
李學士賦讖(劉昌美勾偉附)
唐乾寧中劉昌美典䕫州時屬夏潦峽漲湍險俚俗云
灧澦大如馬瞿塘不可下於是行旅輟棹而候水平(一作)
(濟)去焉有朝官李蕘學士挈家自蜀㳂流將之江陵郡
牧以水勢正惡且望少駐以圖利涉隴西怱遽殆(一作若)
為人所(一作之)促召堅請東下不能止之才鼓行橈長揖
而别州將目送之際盤渦呀裂破其船而倒李(一作卓)一
家溺死焉(或云一行船次共一百二十人皆溺死)唯妳嫗一人隔夜為駭
浪推送江岸而蘇先是永安監竈戸陳小奴掉空船下
瞿塘見崖下有一人裹四縫帽穿白缺衫皂義襴青袴
執鐵蒺藜問李公之行邁自云迎候其妳嫗蘇後亦說
於刺史云李學士至一官署上廳事朱門白壁寮吏參
賀又聞云此行無妳嫗名遂送出水濱于時具以其事
奏聞自後以瞿塘為水府春秋祭之初隴西文賦中有
金釵墜井賦至是讖焉世傳云人之正直死為冥官道
書云酆都隂府官屬乃人間有德者卿相為之亦號隂
仙近代朱崖李太尉張讀侍郎小說咸有判冥之說
劉昌美兩典䕫州雲安縣僧元悟曾有蜀川將校王尚
書者舍己俸三百千以脩觀音堂(此像有靈矣)乃剰三十千
入已一旦物故經七日鄰於腐壞忽然再蘇灌湯藥以
輔之言曰初至一官曹見劉行軍(即昌美也)說云何乃侵用
功德錢以舊曾相識放歸須還此錢元悟乃戒門人鬻
衣鉢而償之尋復卒也西川孔目官勾偉於其輩最
號廉直綿竹縣民王氏子病困入冥因復還魂見冥官
謂曰我即勾孔目也家在成都西市曾負人錢三萬未
償汝今歸去為我言於家人也王生後訪勾氏子仍以
債主姓名言之果為酬還
盧詩三遇
唐盧延譲業詩二十五舉方登一第卷中有句云狐衝
官道過狗觸(一作判)店門開租庸張濬(一作相)親見此事每
稱賞之又有餓猫臨鼠穴饞犬䑛魚砧之句為成中令
汭見賞又有栗爆燒氊破猫跳觸鼎翻句為王先主建
所賞嘗謂人曰平生投謁公卿不意得力於猫兒狗子
也人聞而笑之盧嘗有詩云不同文賦易為是者(一作著)
之乎復(一作後)入翰林閣筆而已同列戲之曰不同文賦
易為是者之乎竟以不稱職數日而罷也
李渷行文卷(皮日休莊布附)
唐晉相李渷磎相之子也文學淵奥迥出輩流于時公
相之子弟無能及者應舉時文卷行明易先生書又有
答明易先生書朝士覽之不測涯涘即其他文章可知
也然恃才躁進竟罹非禍爾後磎相追雪贈太子太師
諡曰文司空圖撰行狀渷贈禮部員外郎先是劉崇龜
舍人撰磎相麻因而貶黜渷以大彭(一作彰)先世因贓仰
藥撰鸚鵡杯賦李渷酬詞云玉犬吠天關彩童哭仙吏
一封紅篆書為奏塵寰事八極鼇柱傾四溟龍鬛沸長
庚冷有芒文曲淡無氣烏輪不再中黃沙瘞腥鬼請帝
命真官臨雲啟金匱方與清華宫重正紫極位曠古雨
露恩安得借(一作惜)沾施生人血欲盡欃槍無飽意甚有
文義焉又皮日休曾謁歸融尚書不見因撰夾蛇龜賦
譏其不出頭也而歸氏子亦撰皮靸鞋賦遞相謗誚皮
生後為湖南軍倅亦甚傲誕自號間氣布衣莊布以長
書責之行於世也
鄭準集軍書
唐滎陽鄭準以文筆依荆州成中令常欲比肩陳阮自
集其所作為三卷號劉表軍書雖有胸襟而辭體不雅
至祝朝貴書云中書令舍人曰草麻通事舍人曰奏可
又賀襄州趙令嗣襲其書云不沐浴佩玉而有祁兆不
登山取符而無恤封是於慶賀中顯言其庶賤也鄰道
之敬其若是乎應舉日詩卷題水牛曰護犢横身立逢
人揭尾跳朝士以為大笑
鄭準譏陳詠
唐前朝進士陳詠眉州青神人有詩名善奕棋昭宗劫
遷駐蹕陜郊是歲策名歸蜀韋書記莊以詩賀之又有
鄉人拓善者屬和韋詩其略云譲德已聞多士伏沽名
還得世人聞譏其比滌器當壚也謬稱馮副使涓詩以
涓多諧戲故也或云蜀之拓善者作此詩假馮公之名
也潁川嘗以詩道自負謁荆幕鄭準準亦自負雄筆謂
潁川曰今日多故不暇操染有三數處回緘祈為假手
潁川自旦及暮起草不就蓋欲以高之其詩卷首有一
對語云隔岸水牛浮鼻渡傍溪沙鳥點頭行京兆杜光
庭先生謂曰先輩佳句甚多何必以此為卷首潁川曰
曾為朝貴見賞所以刻於卷首章都是假譽求售使然
也
王超牋奏(石欽若許存附)
唐末鳳翔判官王超推奉李茂貞挾曹馬之勢牋奏文
檄恣意翺翔王蜀先主初下成都馮涓節制判掌其奏
牋歲久轉廳以掌記辟韋莊郎中於權變之間未甚愜
旨閬州人王保晦有文才而無體式然其切露直致易
為曉悟加以鳳翔用王超牋奏超以一本舊族思偶風
雲每遇飛章言偽而辯蜀先主愛之以二王書題表藳
示長樂公公乃致書遜謝倍加贊賞其要曰有眼未見
有耳未聞蓋譏其阻兵恃強失事君去就王超後為興
元留後遇害有鳳鳴集三十卷行於世後又有名石欽
若者體效其筆為劉知俊判官隨軒降蜀不能謙退遠
害賓主爭露鋒穎竟同誅之閱其緘題表章行行然宜
其見忌而取禍也許存初背荆州成中令降蜀先主有
意殺之親吏柳脩業勸其謙靜每立大功而皆託疾由
是獲免於先主之世即彭城之舊寮不若高陽之小吏
矣(一作也)王超全集三十卷今只見三卷聞於盧卿宏也
李商𨼆草進劒表(蜀庾傳昌顧雲附)
李商𨼆員外依彭陽令狐公楚以牋奏受知相國危急
有寳劒嘗為君上所賜將進之命李起草不愜其旨因
口占云前件劒武庫神兵先皇特(一作所)賜既不合將歸
(一作於)泉下又不宜留在人間時人服其簡當彭陽之子
綯繼有韋平之拜似疎隴西未嘗展分重陽日義山詣
宅於廳事上留題其略云十年泉下無消息九日樽前
有所思郎君官重施行馬東閤無因許再窺相國覩之
慚悵而已乃扃閉此廳終身不處也蜀中庾傳昌舍
人始為永和府判官文才敏贍傷於冗雜因候相國張
公有故未及見庾怒而歸草一啓事僅數千字授於謁
者拂袖而去他日張相謂朝士曰庾舍人見示長牋不
可多得雖然曾聞其草角觝牒詞動乃數幅譏其無簡
當體要之用也(鈔本有尺有所短寸有所長向聞於古人也十四字)黃籙壇場
星辰備位顧雲博士為高燕公草齋詞云天靜則星辰
可摘奇險之句施於至敬可乎唐末亂離渴於救時之
術孔相國緯每朝士上封事不暇周覽但曰古今存亡
某知之矣未審所陳利害其要如何蓋鄙其不達變也
國子司業于晦曾上崔相國公允啓事數千字上至堯
舜下及隋唐一興一替歴歴可紀其末散漫殊非簡略
所以儒生中通變者鮮矣(裴晉公臨終進先帝所賜玉帶表文與令狐公事頗同未)
(知孰是舊朝士多云李義山草進劒表令狐公曰今日不暇多云信口占之)
高崇文相國詠雪
唐高相國崇文本薊州將校也因討劉闢有功授西川
節度使一旦大雪諸從事吟賞有詩渤海鄙言多呼人
為&KR1076;兒(恐是姣字)此日筵上謂賓客曰某雖武夫亦有一詩
乃口占云崇文崇武不崇文提戈出塞號將軍那個&KR1076;
兒射雁落白毛空裏落紛紛其詩著題皆謂北齊敖曹
之比也太尉駢即其曾孫也鎮蜀日以蠻蜑侵暴乃築
羅城城四十里朝廷雖加恩賞亦疑其固護或一日聞
奏樂聲知有改移乃題風箏寄意曰夜靜絃聲響碧空
宫商信任往來風依稀似曲才堪聽又被移將别調中
旬日報到移鎮渚宫
洞庭湖詩(李洞包賀盧延讓顧況附)
湘江北流至岳陽達蜀江夏潦後蜀漲勢高遏住湘波
讓而退溢為洞庭湖凡闊數百里而君山宛在水中秋
水歸壑此山復居於陸唯一條湘川而已海為桑田於
斯騐也前輩許棠過洞庭詩最為首出爾後無繼斯作
詩僧齊已駐錫巴陵欲吟一詩竟未得意有都押衙者
蔡姓而忘其名戲謂已公曰題洞庭者某詩絶矣諸人
幸勿措詞已公堅請口劄押衙抑揚朗吟曰可憐洞庭
湖恰到三冬無髭鬚以其不成湖也諸僧大笑之進
士李洞慕賈島欲鑄而頂戴嘗念賈島佛而其詩體又
僻于賈復有包賀者多為麄鄙之句至於苦竹筍抽
青橛子石榴樹挂小瓶兒又云霧是山巾子船為水靸
鞋又云棹搖船掠鬢風動竹搥胸雖好事托以成之亦
空穴來風之義也盧延讓哭邊將詩曰自是磠砂發
非干礮石傷牒多身上職盎大背邊瘡人謂此是打脊
詩也世傳逸詩云窗下有時留客宿室中無事伴僧眠
號曰自落便宜詩顧況著作披道服在茅山有一秀
才行吟曰駐馬上山阿久思不得顧曰何不道風來屎
氣多秀才云賢莫無禮顧曰是況其人慚惕而退僕早
歲嘗和南越詩云曉厨烹淡菜春杼織穜花牛翰林覽
而絶倒莫喻其旨牛公曰吾子只知名安知淡菜非雅
物也後方曉之學吟之流得不以斯為戒也
高蟾以詩策名(胡曾羅𨼆附)
進士高蟾詩思雖清務為奇險意疎理寡實風雅之罪
人薛許州謂人曰倘見此公欲贈其掌然而落第詩曰
天上碧桃和露種日邊紅杏倚雲栽芙蓉生在秋江上
不向春(一作東)風怨未開蓋守寒素之分無躁競之心公
卿間許之先是胡曾有詩曰翰苑何時休嫁女文章早
晩罷生兒上林新桂年年發不許平人折一枝羅𨼆亦
多怨刺當路子弟忌之由是渤海策名也愚嘗覽李賀
歌詩篇慕其逸才奇險雖然嘗疑其無理未敢言於時
輩或於奇章公集中(奇章集中僧孺給事中)見杜子微牧有言長
吉若使稍加其理即奴僕命騷人可也是知通論合符
不相遠也
韋杜氣槩(李頻附)
杜荀鶴曾得一聯詩云舊衣灰絮絮新酒竹篘篘時韋
相國說右司員外郎寄寓荆州或語於韋公曰我道印
將金鏁鏁簾用玉鈎鈎即京兆大拜氣槩詩中已見之
矣或有述李頻詩於錢尚父曰只將五字句用破一生
心尚父曰可惜此心何所不用而破於詩句苦哉
梁震無禄
唐荆南節判司空董與京兆杜無𨼆即滑臺杜慆常侍
之子洎蜀人梁震俱稱進士謁成中令欲希薦送有薛
少尹者自蜀㳂流至渚宫三賢嘗訪之一日薛尹亞謂
司空曰閤下與京兆勿議求名必無所遂杜亦不壽唯
大賢忽為人縶維官至朱紫如梁秀才者此舉必捷然
登第後一命不沾也後皆如其言梁公却思歸蜀重到
渚宫江路梗紛未及西泝淮師寇江陵渤海王邀至府
衙俾草檄書欲辟於府幕堅以不仕為志渤海敬諾之
二紀依棲竟麻衣也薛尹之言果騐耶
夏侯生說劉僕射事
廣南劉僕射崇龜常有台輔之望必謂罷政便期直上
羅浮處士夏侯生有道彭城重之因問將來之事夏生
言其不入相發後三千里有不測之事洎歸闕至中路
得疾而薨劉山甫亦蒙夏生言示五年行止事無不騐
蓋飲啄之有分也
曹相夢剃度
唐曹相國確判計亦有台輔之望或夢剃度為僧心甚
惡之有一士占夢多騐相國召之具以所見語(一作話)之
此人曰前賀侍郎旦夕必登庸出家者號剃度也無何
杜相出鎮江西而相國大拜也
元德感
福建道以海口黃碕岸横石巉峭常為舟楫之患閩王
瑯邪王審知思欲制置憚於力役乾寧中因夢金甲神
自稱吳安王許助開鑿及覺話於賓寮因命判官劉山
甫躬往設(一作致)祭具述所夢之事三奠未終海内靈怪
具見山甫乃憩於僧院憑高觀之風雷暴興見一物非
魚非龍鱗黃鬛赤凡三日風雷止霽已别開一港甚便
行旅當時錄奏賜號甘棠港閩從事劉山甫乃中朝舊
族也著金溪閒談十二卷愚嘗略得披覽而其本偶亡
絶無人收得海隅迢遞莫可搜訪今之所集云聞於劉
山甫即其事也十不記其三四惜哉
劉道濟幽窗夢
光化中有文士劉道濟止於天台山國清寺夢見一女
子引生入窗下有側柏樹葵花遂為伉儷後頻於夢中
相遇自不曉其故無何於明州奉化縣古寺内見一窗
側柏葵花宛是夢中所游有一客官人寄寓於此室女
有美才貧而未聘近中心疾而生所遇乃女之魂也蓋
女子及笄不有所歸乃父兄之過也又有彭城劉生夢
入一倡婦家與諸輩狎飲爾後但夢便及彼處自疑非
夢所遇之姬芳香常襲衣蓋心邪所致聞于劉山甫也
北夢瑣言卷七
