管窺外篇儒家類
提要
(臣)等謹按管窺外篇二卷元史伯璿撰伯璿
字文璣温州平陽人其書成於至正丁未元
於是歲遂亡計其人當已入明故楊士竒稱
所作四書管窺在倪士毅四書輯釋後也四
書管窺凡五卷朱彛尊經義考註曰未見黃
俞邰千頃堂書目載之稱其輯諸家之說與
朱子相悖者今亦未見𫝊本惟永樂大典中
載有數條核其所說亦胡炳文之流亞此書
繼管窺而作皆條記友朋問荅以相闡發中
多辨證之文不主於詮釋章句故曰外篇實
即伯璿之語錄經義考四書類中惟列管窺
不載此書蓋由於此非彛尊䟽漏也然書中
於天文歷學地理田制言之頗詳多能有所
闡發核其所學較胡炳文等為博惟論天象
疑月星本自有光不待日以受光之類則又
未免仍涉臆斷之習耳乾隆四十二年三月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
序
始愚既述管窺於四書亦欲以是施於他常所讀之書
而未果也因循老矣多病之餘精力耗而目力昏矣精
力耗則向之得於師友者莫之記憶非一日矣目力昏
則向之得於方册者失於溫理非一日矣廢置荒棄一
至於此自揆餘齡於儒者之學必不能再有所窺測而
得言之矣今同志則莫予諒也往往多有縦搜其舊聞
以為編者愚雖不敏自知稍明又何敢妄有所述以取
誚讓於當代有識之士哉至正丁亥春始因朋友有所
問辨輙錄之以備遺忘且以為他日就正有道之張本
也歲月既久積累成册題曰管窺外篇蓋欲與所述於
四書者有别耳但其所辨之事或大或小或泛或切雜
然而舉初無倫類則以一時之言多臆度附會之私無
考覈研究之實未必有可觀也故但因所錄以為編而
亦不敢漫為之次第也後三年歲庚寅仲秋之望後學
東昆史伯璿文璣序
