名醫類案卷三
眀江瓘編
痰
羅謙甫治楊大參七旬餘宿有風痰春間忽病頭旋眼
黑目不見物心神煩亂兀兀欲吐不吐心中如懊憹
狀頭徧痛微腫而赤色腮頰亦赤色足胻冷(此足冷因痰火)
(上升)羅曰此少壯時好飲酒久積濕熱於内風痰内作
上熱下寒陰陽不得交通否之象也經云治熱以寒
雖良工不能廢其䋲墨而更有道也然而病有遠近
治有重輕參政年高氣弱上熱雖盛豈敢用寒凉之
劑損其脾胃經云熱則砭之以三稜針約二十餘處
刺出紫血如露珠之狀少頃頭目清利諸症悉減遂
處一方天麻為君柴胡黃芩黃連俱酒製為臣以治
上熱陳皮辛温炙甘草甘温補中益氣為佐生薑半
夏辛溫治風痰茯苓甘平利水導濕熱引而下行故
以為使(立方可法)服數服邪氣平而愈此案與東垣治火
條中案相同
滄州翁治一人病寓湖心僧舍以求治翁至其人方飯
坐甫定即摶爐中灰雜飯猛噬且喃喃詈人命左右
掖之切其脉三部皆弦直上下行而左寸口尤浮滑
盖風留心胞症也法當湧其痰而凝其神既湧出痰
沬四五升即熟睡竟日乃寤寤則病盡去徐以治神
之劑調之神完如初
丹溪治一室女素強健六月發煩悶困憊不食時欲入
井脉沉細數弱口漸渴醫作暑病治不效又加嘔而
瘦手心熱喜在暗處脉漸伏而妄語(憑脉作暑治亦不謬但喜在暗)
(處云云明屬風痰)朱制局方妙香丸(妙香丸方牛巴豆辰冰片麝黃砂)
(黃膩粉蜜金箔蠟丸)如芡實大井水下一丸半日大便藥
已出矣病不減遂以麝香水洗藥以針穿三孔凉水
吞半日下稠痰數升得睡漸愈因記金匱云昔肥而
今瘦者痰也
一人患痰血滯不行胸中有飲服韭汁三四盞胸中煩
躁不寧無效以瓜蔞仁一錢半夏二錢貝母三錢為
末炊餅丸麻子大薑湯送下即抑痰丸
一人遍身俱是塊塊即痰也二陳加白芥薑炒黃連煎
服
一人年五十形肥味厚且多憂怒脉常沉濇自春來得
痰氣病醫認為虚寒率與燥熱香竄之劑至四月間
兩足弱氣上衝飲食減朱視之曰此熱而脾虚痿厥
之症作矣形肥而脉沉未是死症但藥邪太盛當此
火旺實難求生且與竹瀝下白术膏盡二斤氣降食
進一月後仍大汗而死(此案又見第八卷痿症門)
一婦年五十餘素多怒因食燒酒次早面浮絶不思食
(痰)身倦怠脉沉濇獨左豁大朱作體虚有痰氣為痰
所隔不得降當補虚利痰藥為主(煎六君吞滚痰丸)每早以
二陳加参术大劑與一貼後探令吐出藥辰時與索
矩三和湯三倍加白术至睡後以神祐丸七粒撓其
痰(神祐丸不如滾痰丸佳)如此一月而安
虞恒德治一婦四月間因多食青梅得痰飲病日間胸
膈中大痛如刀錐至晩胸中痛止而膝䯊大痛蓋痰
飲隨氣升降故也一醫作胃寒治(胃寒之脉宜見沉遲或緊今見洪數)
(而滑非寒可知)用乾薑良薑官桂烏附丁沉輩及煑胡椒粥
間與病日劇加之口渴小水淋瀝虞診其六脉洪數
而滑作清痰處治令其亟烹竹瀝服三日口不渴小
水亦不淋瀝但胸中與膝互痛如舊用蘆葡子汁研
與半碗吐痰半升至夜痛尤甚而厥正所謂引動其
猖狂之勢耳(粗工至此束手無策矣)次日用参蘆一两逆流水
煎服不吐又次日苦参煎湯服亦不吐又與附子尖
桔梗蘆皆不吐一日侵晨梨蘆末一錢麝香少許酸
漿水調與始得大吐至次日天明吐方定前後得痰
及稠飲一小桶其痛如脱調理而安
一東南朝貴素畏熱藥病痰輙云火痰茹芩連一日冬
雪寒冽眩嘔以死韓飛霞以黑附子一片砒一分舂
入薑汁刧之大吐又服煖藥而愈此蓋地氣束人豈
可拘執自誤况痰生於濕濕生於寒乎(吐寒痰之法)
會稽徐彦純治一人病痰數年不愈診其脉左手微細
右手滑大微細為寒滑大為燥以瓜蒂散湧其寒痰
數升汗出如沃次以導水丸禹功散去腸中燥垢亦
數升人半愈後以淡劑流濕降火開胃口不踰月而
瘥(吐下兼行)
盛文紀以醫名吳中有訓導病頭疼發熱惡寒初作外
感治或以風治見熱則退熱痛則止痛或又以氣虚
治由是病劇人事不省飲食已絶(危哉)盛診視曰君幾
誤死法當先去其滯遂用二陳湯加大黃六七錢令
守者曰急煎俾服至夜分左眼若動肝氣乃舒大泄
則有可生之機矣至夜半時腹中有聲左眼果開遺
穢物斗許中有堅硬如卵之狀竹刀剖視即痰裹麵
食也(此症斷之痰裹食非明眼不能)既而氣舒結散津液流通即索
食矣衆醫問故盛曰訓導公北人也久居於吳飲酒
食麫皆能助濕濕能傷脾脾土一虧百病交作有是
病服是藥更何疑焉衆醫咸服
黃師文治一婦人卧病垂三年狀若勞瘵諸醫以虚損
治不瘥黃視之曰此食陰物時或遭驚也問之婦方
自省悟曰曩者食水糰時忽人報其夫墜水由此一
驚病延至今不能愈黃以青木香丸兼以利藥一貼
與之須臾下一塊抉之乃痰裹一水糰耳當時被驚
怏快在下而不自覺也自後安康無恙
小兒醫陳日新形體尫羸嘗日病熱至暮尤甚醫以陰
虛治或以勞瘵治荏苒半載病勢轉危日新謂其父
曰欲得大黃通利大腸為之一快雖死無憾其父從
之遂以導痰湯入硝黃煎服自辰至申下結糞一塊
如核桃許抉開視之乃上元看燈時所食粉餌因痰
裹在外不能化由是致熱日漸銷鑠耳向使日新不自
知醫則終為泉下人矣誰謂劉張之法無補於世哉
錢中立治周訓導年五十時患痰火之症外貎雖癯稟
氣則厚性不喜飲醫視脉孟浪指為虚火用補中益
氣湯加參术各五錢病者服藥踰時反致氣喘上升
喘息幾殆錢視曰此實火也宜瀉不宜補痰氣得補
火邪愈熾豈不危殆先用二陳湯探吐出痰碗許其
夜安寢平明仍用二陳去半夏加朴硝大黃下結糞
無數其熱始退更用調理藥旬日始安吁不識病機
妄施補瀉鮮有不敗事者
豐城尹莫強中凡食已輙胸滿不下多方治之不效偶
家人輩合橘紅湯取嘗之似有味因連日飲之一日
坐廳事方操筆覺胸中有物墜下大驚目瞪汗如雨
急扶歸須臾腹疼下數塊如鐵彈子不可聞自此胸
次廓然蓋脾之冷積也其方橘皮去穰取紅一斤甘
草鹽各四兩水五碗慢火煮乾焙搗為末點服夫當
病經年藥餌多矣不知功乃在一橘皮世之所忽豈
可不察哉又古方以橘皮四两水五碗慢火煮乾焙
搗為末點服名曰二賢散以治痰特驗(泊宅編)
吳茭山治一男子瘦弱因卧卑濕之地遂得溢飲之症
頭目眩暈羞日光寒熱時作(痰能作寒熱信然)四肢歴節疼
痛(四肢歴節疼痛乃濕飲流注關節羌合羅案四肢病看之方妙處以大羌活湯大活湯方羌)
(活术獨活歸升麻草靈仙瀉防風苓蒼當甘澤茯)醫作風治或作
虚治將及半年俱不效吳診脉曰寸口脉沉而滑兩
尺弦此溢飲濕痰也但汗吐之諸醫以病者虚羸當
用補法謂吐汗必死吳曰此溢飲當發其汗遂以控
涎丸一服(控涎丸方蝎甘遂)(川烏銕粉)(製半夏打殭蠶丸全生薑汁糊為硃)
(砂為衣薑湯下)却用爆乾綿子一斗燃之以被圍之勿令氣
泄令患人坐薰良久倏然吐出黑痰升許大汗如雨
痛止身輕其病遂愈
一婦素有心脾氣痛好燒酒患舉則四肢厥冷每用諸
香附子薑桂之屬隨服隨止一日前患復作遂以前
藥服之不安仍飲燒酒二盞酒下腹脇脹滿坐卧不
得下木香㯽榔丸一百丸大便通後痛稍可頃間下
墜愈痛向後延吳診視脉數而有力知前香燥太過
酒毒因利而發即以黃連解毒湯入木香少許二服
而安(琇案此條不當入痰案)
王中陽治江東富商自奉頗厚忽患疾心驚如畏人捕
之聞脂粉氣即便遺泄晝夜坐臥常欲人擁護方安
甫交睫即陽氣不固遍身紅暈紫斑兩腿連足滛濕
損爛膿下不絶飲食倍常酬應不倦(非虚可知)累醫不效
王診得六脉俱長三部九候往來有力兩手寸尺特
盛至數遲數不愆卒難斷証因問之商曰某但覺虚
弱無力多驚悸及苦於下元不固兩腿風瘡侍奉皆
賴婦人而又多慾不能自禁奈何治之王曰時醫必
作三種病治一者治驚悸二者治虚脱三者治風瘡
以余觀之只服滚痰丸然後調理滿座愕然王曰此
係太過之脉心腎不交(斷症妙)商曰然則腿脚為風癩
乎王曰非也水火亢行心不攝血運於下不能上升
凝於肌膚日久濕爛與火炎水濫神情不寧精元頻
泄者本同標異也予欲逐去痰毒然後調理遂與滚
痰丸二次三日後脉候稍平再令服之商曰某浙産
也家人慮吾體虚每求補劑王曰君連年醫藥不效
反增劇者不識虚實認似為真故也再令服三次越
五日其脉和已不言及驚悸之苦但求遺泄之藥王
用豁痰湯本方加茯苓煎服月餘諸症悉減精爽能
步止求治腿瘡更令服豁痰藥數劑用嬰幼門泥金
膏以新汲水濃調厚敷两腿乾則易之經一時洗去
則熱氣已衰皮肉寬皺然後用杖毒活血之劑治之
(方出衛生寳鑑痰症門泥金膏亦出此書)
一貴婦忽心腹冷痛遂吐出宿汗不已又吐清涎如雞
蛋清之狀一嘔一二升許少頃復嘔諸藥不納嚥唾
亦不能順下(虞恒德治産後吐案合看吐同症不同)已經三日但聰明
不昧(三日之後聰明不昧非虚可知)囑後事將就木王診六脉弦細
而長(虚症無長脉)令服滾痰丸三十丸並不轉逆須臾坐
寐移時索粥食之次日再進三十丸更服局方茯苓
半夏湯次日服小兒方白术散四五日飲食如常而
愈
一人素清癯骨立苦滿腹冷痛呻吟之聲撼屋振床嘔
吐清汁如雞蛋清諸醫不效令服滾痰丸三十粒即
寧睡更不嘔逆復診其脉雖熟寐中亦甚弦數睡醒
仍更呻吟再投五十丸其痛休作數四但不甚大嘔
節續如厠略有大便如水浸猪肉亦如赤白滯下小
溲少許皆如丹粉和膠膩不多餘皆是藥汁迫暮大
嘔如雞蛋清水二升藥丸皆如茶脚褐色仍如前粒
粒分曉痛乃定熟睡次日留豁痰湯數貼令其服罷
仍服白术散而愈
燕人楊姓者久患冷氣滿腹上攻下注大痛不堪任通
陣壅上即吐冷涎半升而止(已見痰症)每日一作飲食不
進遂成骨立醫用温補不效視其脉六脉弦長勁急
兩畔别有細脉沸然而作狀如爛綿不問患者所苦
何症但以脉言之(弦長勁急)則有一胸膈臭痰在内患者
曰然衆醫皆作冷氣因補治下元日久並無少效某
自覺胸中痞悶但不會北方醫今聞此說令我大快
遂投滾痰丸五十丸臨睡服之(臨睡服藥方得力)半夜後吐
黑綠冷涎敗水無數次早大便略通已見敗痰更求
今晩之藥再付七十丸其病如脱再進一次令服局
方橘皮半夏湯四君子湯而愈
李媪年八十餘臥病日久心煩喜怒改常胸閉不能進
食迷悶展轉不安並無寒熱别証(病無寒熱而胸迷悶痰也)令親
人求治王曰彼疾久治不瘥吾除滾痰丸之外無法
可施况其年高不食豈其宜乎吾固知其可服但不
可多試以十丸投之一服逐敗痰三五片如水浸阿
膠頓覺安好再與三十丸作三服即安更製龍腦膏
一料令其每夜噙睡無恙五載而終
一富翁素強健忽病喘滿不咳不吐痰病日久腿脚隂
囊盡水腫(合治江東商案看之知腿脚陰囊水腫乃痰使之)倚臥肩息困極
王曰非水症也但胸膈有敗痰宜服滚痰丸患者曰
非四五人扶持莫能登溷遂已之至於針刺放水備
嘗諸苦年餘漸瘥忽吐臭痰患人撫床大聲曰果中
前言吾不智以致久患今則痰敗必成肺癰急請王
來遂製龍腦膏一劑服未盡而愈(方出養生主論)
一婦嬌弱豐頤不顯言何証求王診視六脉疾數勁急
上大下小三焦部分搏指之甚王曰那得許多熱來
其夫笑曰此言與老醫之言何其相背太甚老醫曰
那得許多冷來故服藥衣食並是辛熱過暖之事疑
其症益加今當從先生之言請為治之問其見証曰
上壅痰盛胸閉脇痛頭不能舉口苦舌乾精神煩亂
夢寐恍惚兩頷結核飲食不美於是令服滚痰丸八
十丸隨時清利相繼三次服之五七日一次服九十
丸至百丸每夜噙龍腦膏然病勢日久兼聞稟賦夙
異遂令服黃連解毒丸一年方愈(方出養生主論)
汪沈治淮陰楊姓者患脾虚而痰盛因服硝黃過多致
脾胃益憊疲倦不能下榻數月危甚汪診之以導痰
湯加人參白术服之漸愈
薛已治一儒者背腫一塊按之則軟(軟則非毒)肉色如故飲
食如常勞則吐痰體倦此脾虚而痰滯用補中益氣
加茯苓半夏少加羌活(加羌活散鬱妙)外用隂陽散以薑汁
調搽而消後因勞頭暈作嘔仍以前藥去羌活加蔓
荆子而愈
閣老梁厚齋氣短有痰小便赤濇(腎虚可知)足跟作痛尺脉
浮大按之則濇此腎虚而痰飲也用四物送六味丸
不月而康仲景云氣虚有飲用腎氣丸補而逐之誠
開後學之矇瞶濟無窮之夭枉腎氣丸即六味丸
孟都憲患氣短痰暈服辛香之劑痰盛遺尿(腎虚)兩尺浮
大按之如無(前案尺按之澁此按之如無皆主補腎)乃腎虚不能納氣
歸源香燥致甚耳用八味丸料三劑而愈
孫都憲形體豐厚勞神善怒面帶陽色口渴吐痰或頭
目眩暈或熱從腹起(俱似火症烏知為虚耶)左三部洪而有力
右三部洪而無力乃足三陰虧損用補中益氣加麥
門五味及加減八味丸而愈
立齋兄體貎豐偉吐痰甚多脉洪有力殊不耐勞遇風
頭暈欲仆(脉症似實火但不耐勞為虚症又遇風則暈仆若果實熱斷無此症)口舌破
裂或至赤爛誤食薑蒜少許口瘡益甚服八味丸及
補中益氣湯加附子錢許即愈停藥月餘諸症復作
以補中益氣加麥門五味兼服而愈
笑哭不常
(琇按素間神有餘則笑不休神不足則悲其有痰者亦因乎火也)
張子和路逢一婦人喜笑不休半年矣諸醫治之術窮
張曰此易治耳以食鹽二兩成塊燒令通紅放冷研
細以河水一大碗煎三五沸温分三服須臾探吐出
痰半斗次服火劑黃連解毒湯不數日而笑止
倪維德治一婦病氣厥笑哭不常人以為鬼祟所憑倪
診脉俱沉胃脘必有積有所積必作疼遂以二陳湯
導之吐痰升許而愈此蓋積痰類祟也
一妓患心疾狂歌痛哭裸裎妄詈問之則瞪視默默脉
沉堅而結曰得之憂憤沉鬱食與痰交積胸中涌之
皆積痰裹血後與大劑清上膈數日如故
臨淄人自謂無病忽覺神思有異晩歌笑不節沈宗常
曰此陰火乘肝晩動(陰火乘脾見於書陰火乘肝見此案)宜以柔劑少
加利之良愈(四物加大黃瀉青丸)
一婦無故悲泣不止或謂之有祟祈禳請禱傋至不應
金匱有一症云婦人藏燥喜悲哀傷欲哭象如神靈
所作數欠伸者甘麥大棗湯主之其方甘草三兩小
麥一升大棗十枚水六升煮取三升分温三服亦補
脾氣十四貼而愈
悲屬肺經云在藏為肺在志為悲又云精氣并於
肺則悲是也此方補脾蓋虚則補母之義也
厥
(琇按素問陽氣衰于下則為寒厥陰氣衰于下則為熱厥又三陽三陰皆有厥症)
淳于意治故濟北王阿母自言足熱而懣臣意言曰熱
蹶也(琇按素問熱厥為酒與穀氣相薄)即刺其足心各三所按之無
出血病旋已病得之飲酒大醉(史記)
子和治西華季政之病寒厥其妻病熱厥前後十餘年
其妻服逍遥散十餘劑不效二人脉皆浮大而無力
政之曰吾手足之寒時時漬以熱湯寒不能止吾婦
手足之熱終日沃以冷水而不能已何也子和曰寒
熱之厥也此皆得之貪飲食縦嗜慾遂出内經厥論
証之政之喜曰内經真聖書也十餘年之疑今而釋
然縦不服藥愈過半矣子和曰熱厥者寒在上也寒
厥者熱在上也寒在上者以温劑補肺金熱在上者
以涼劑清心火分處二藥令服之不旬日二人皆愈
矣(熱用温劑寒用涼劑治法之變無踰此)
一少婦氣實多怒事不如意忽大呌而欲厥蓋痰閉於
上火起於下而上衝滑伯仁乃用香附五錢生甘草
三錢川芎七錢童便薑汁炒煎服又用青黛人中白
香附丸服稍愈後用吐法乃安再用導痰湯加薑汁
黃連香附生薑下龍會丸安
吕元膺治一僧病厥已三日不知人切其脉右寸口之
陽弦而遲少陰之脉(左尺)緊而勁不滿四十動而止此
寒邪乘於腎肝所致法當以辛甘復其陽為作湯三
升頓服遂起對客如不病然一藏已絶去此若干日
當復病即死果驗
丹溪治一婦病不知人稍蘇即號呌數四而復昏朱診
之肝脉弦數而且滑曰此怒心所為蓋得之怒而強
酒也詰之以不得於夫每夜必引滿自酌解其懷朱
治以流痰降火之劑而加香附以散肝分之鬱立愈
一人平生脚自踝以下常覺熱冬不加綿於上常自言
我資稟壯不怕冷朱曰此足三陰虚宜斷欲事以補
養陰血庶幾可免彼笑而不答年方十七痿半年而
死
劉錫鎮襄陽日寵妾病傷寒暴亡衆醫云脉絶不可治
或言市上賣藥許道人有竒術可用召之曰是寒厥
爾不死也乃請健卒三十人作速掘坑熾炭百斤雜
薪燒之俟極熱施薦覆坑舁病人臥其上蓋以氈褥
少頃氣騰上如蒸炊遍體流汗衣被透濕已而頓蘇
如取藥數種調治即日愈(夷堅志)
陳斗嵓治一婦人病厥逆脉伏一日夜不甦藥不能進
陳視之曰可活也鍼取手足陽明(手陽明大腸合谷穴足陽明胃厲兑)
(穴)氣少回炙百會穴迺醒初大泣既而曰我被數人
各執凶器逐潛入櫃中聞小兒啼百計不能出又聞
擊櫃者隙見微眀俄覺火燃其盖遂躍出其擊櫃者
針也燃櫃蓋者炙也
郝允治二里婦一夜中口噤如死狀允曰血脉滯也不
用藥聞鷄聲自愈一行踸踔輒踣允曰脉厥也當活
筋以藥熨之自快皆驗
游以春治一嫠婦年三十餘忽午後吐酸水一二碗許
至未時心前作痛至申痛甚暈去不省人事至戍方
甦如故每日如此醫治期年不愈游至用二陳下氣
之劑不效熟思其故忽憶鍼經有云未申時氣行膀
胱想有瘀血滯於此經致然遂用歸尾紅花各三錢
乾漆五錢煎服痛止吐定暈亦不舉次日復進一貼
前症俱愈第三日前方加大黃桃仁飲之小便去凝
血三四碗而痊
江篁南治一婦忽如人將冷水潑之則手足厥冷不知
人少頃發熱則漸省一日二三次(虚何疑)江診六脉俱
微若有若無欲絶非絶此氣虚極之症也用人參三
錢陳皮一錢枳殼二分人參漸加服參六兩而愈
一人臥奄然死去腹中走氣如雷名曰屍厥用硫黃一
兩焰硝五錢研細分三服好酒煎覺烟起即止温灌
之片晌再服遂醒
江應宿治弟婦年二十五寡居因事忤意忿怒腹脹如
鼓嘔噦大呌而厥少頃復甦晝夜扶立不能坐臥醫
莫能療將就木宿適自外歸聞喊聲問其狀知痰涎
閉塞火氣衝逆而發厥耳急煎薑湯磨紫金錠一匕
而愈後旬日遇事忤意激怒復舉製平胃加薑炒黃
連半夏香附米為丸服半料不復舉矣(合滑伯仁案同看)
痓
(琇按痓乃痙之譌有汗為柔痙無汗為剛痙痓癡去聲惡也痙擎上聲風強病)
丹溪治一少年痘瘡靨謝後忽口噤不開四肢強直不
能屈時遶臍腹痛一陣則冷汗如雨痛定汗止時作
時止脉極弦緊而急如真弦狀(遶臍痛似實時作時止為虚諸緊為寒)
知其極勤苦因勞倦傷血瘡後血愈虚風寒乘虚而
入當用辛溫養血辛凉散風芍藥當歸為君川芎青
皮釣鈎藤為臣白术甘草陳皮為佐桂枝木香黃連
為使更加紅花少許煎服十二貼而安(妙方使尤佳)
子和治一婦年三十病風搐目眩角弓反張數日不食
諸醫作驚風暗風風癎治之以南星雄黃天麻烏附
不效子和曰諸風掉眩皆屬肝木曲直搖動風之用
也陽主動陰主靜由火盛制金金衰不能平木肝木
茂而自病故也(琇按此論深得痙病肯綮)先涌風涎二三升次以
寒劑下十餘行(治以流痰降火)又以䤵針刺百會穴出血二
杯立愈(博按此案舊刻脱悞)
虞恒德治一婦年三十餘身材小瑣形瘦弱月經後忽
一日發痙口噤手足攣縮角弓反張虞知其去血過
多風邪乘虚而入用四物湯加防風羌活荆芥少加
附子行經二貼病減半六貼全安
瞑目不食
(琇按土敗木賊之病)
四明僧奉真良醫也天章閣待制許元為江淮發運使
奏課於京師方欲入對而其子病亟瞑而不食惙惙
欲逾宿矣使奉真視之曰脾已絶不可治死在明日
元曰觀其疾勢固知其不可救今方有事須陛對能
延數日之期否奉真曰如此自可諸藏皆已衰唯肝
臟獨過脾為肝所勝其氣先絶一臟絶則死若急瀉
肝氣冷肝氣衰則脾少緩可延三日過此無術也乃
投藥至晩能張目精神稍復啜粥明日漸蘇而能食
元甚喜奉真笑曰此不足喜肝氣暫舒耳無能為也
後三日果卒(筆談)
人漸縮小
呂縉叔以制誥知潁州忽得疾身軀日漸縮小臨終僅
如嬰兒古無此疾終無人識
正德中楚人姓潘行三者身甚肥壯卒之日縮如嬰兒
人皆莫知其由後詢之平生服硫黃以致如此始信呂
縉叔之事不妄
大歷中元察為卭州刺史而州城將有魏淑者膚體洪
壯年方四十親老妻少而忽中異疾無所酸苦但飲
食日損身體日銷耳醫生術士拱手無措寒暑未周
即如嬰孩焉不復能行坐語言其母與妻更相提抱
遇淑之生日家人召僧致齋其妻乃以釵股挾之以
哺須臾能盡一小甌自是日加所食身亦漸長不半
歲乃復其初察則授與故職馳驅氣力且無少異後
十餘年捍蠻戰死于陳(集異記)
人暴長大
皇甫及者其父為太原少尹甚鍾愛之及生如常兒至
咸通壬辰歲年十四矣忽感異疾非有切肌徹骨之
苦但暴長耳逾時而身越七尺帶兼數圍長啜大嚼
復三倍於昔矣明年秋無疾而逝(三水小牘)
人化為水
歙客經潛山見蛇腹脹甚嚙一草以腹磨頃之脹消蛇
去客念此草必消脹毒取置箧中夜宿旅邸鄰房有
過客為腹脹所苦客取藥就釜煎一杯飲之頃間其
人血肉俱化為水獨遺骸骨急挈裝而迯至明主人
不測何為及潔釡炊飲則釜遍體成金乃密瘞其屍
既久客至語其事(春渚紀聞)
卒死
劉太丞毘陵人有鄰家朱三者只有一子年三十餘忽
然卒死脉全無請太丞治之取齊州半夏細末一大
豆許納鼻中良久身微煖氣更甦迤邐無事(此必痰厥一時)
人問卒死太丞單方半夏如何活得死人答曰此南
嶽魏夫人方(外臺秘要)
神方救五絶病一曰自縊死氣絶二曰牆壁屋崩壓死
氣絶三曰溺水死氣絶四曰鬼魘死氣絶五曰産乳
死氣絶並能捄之問葛生何授得此神術能活人命
生曰我因入山採藥遇白衣人問曰汝非葛醫生乎
我乃半夏之精汝遇人有五絶之病用我捄治即活
但用我作細末令乾吹入鼻中即復生矣
鳳綱漢陽人常採百草花水漬之瓮盛泥封自正月始
迄九月末又取瓮埋之百日煎丸之卒死者以藥丸
納口中水下之立活時人稱為神仙云(外傅)
消癉
(琇按經曰心移寒于肺肺消飲一溲二死不治又曰心移熱于肺傳為鬲消又曰癉成為消中)
(又有脾癉膽癉)
齊章武里曹山跗病淳于意診其脉曰肺消癉也加以
寒熱即告其人曰死不活適其共養此不當醫治法
曰後三日而當狂妄起行欲走後五日死即如期死
山跗病得之盛怒而以接内所以知山跗之病者意
切其脉肺氣熱也脉法曰不平不鼓形弊此五藏高
之遠數以經病也(琇按肺為華蓋藏位最高)故切之時不平而代
不平者血不居其處(琇按盛怒接内則肝傷而不藏血)代者時參擊
並至乍躁乍大也此兩絡脉絶(琇按肝腎無氣故脉代)故死不
治所以加寒熱者言其人尸奪尸奪者形弊形弊者
不當關灸砭石及飲毒藥也意未往診時齊太醫先
診山跗病灸其足少陽脉口而飲之半夏丸(琇按誤以寒熱)
(屬少陽)病者即泄注腹中虚又灸其少陰脉(琇按損肝之腑損肝)
(之母)是壞肝剛絶深如是重損病者氣以故加寒熱所
以後三日而當狂者肝一絡連屬結絶乳下陽明故
絡絶開陽明脉陽明脉傷即當狂走(琇按熱入陽明則發狂狀如傷)
(寒又血并于陰陰氣并于陽故為驚狂)後五日死者肝與心相去五分
故五日盡盡則死矣
陳斗嵓治一人當心一塊如盤不腫不疼但晝夜若火
燎近二年形瘦色黃醫以為勞瘵為鬱火為溼痰治
皆弗效陳診之曰左關脉如轉豆(琇按左闕脉動仍是肝火)經曰
陽動則病消癉熱中以清靈丹十餘服心間團圞汗
濈然又進近百服一夕心如醉大汗而愈
脉經曰五藏脉小皆為消癉者消榖善飢也與此
不同
痺
(琇按經文論癉甚詳後人昧于病情故略而不舉)
齊王黃姬兄黃長卿家有酒召客召淳于意諸客坐未
上食意望見王后弟宋建告曰君有病往四五日君
腰脇痛不可俛仰又不得小溲不亟治病即入濡腎
及其未舍五臟急治之方今客腎濡此所謂腎痺也
宋建曰然建故有腰脊痛往四五日天雨黃氏諸倩
見建家京下方石即弄之建亦欲效之效之不能起
即復置之暮腰脊痛不得溺至今不愈(琇按腎為作強之官強力)
(傷之藏病及府膀胱失氣化之權故不得溲)建病得之好持重所以知建
病者意見其色太陽(膀胱)色乾腎部上及界腰以下者
枯四分所故以往四五日知其發也意即為柔湯使
服之十八日所而病愈(史記)
古者患胸痺者心中急痛錐刺不得蜀醫為胸府有惡
血故也遂生韭數觔搗汁令服之即果吐出胸中惡
血遂瘥又蕭炳謂小兒初生與韭汁灌之吐出悪血
長則無病驗韭能歸心氣而去包中惡氣治胸中也
(名醫錄)
欬嗽
(琇按五藏六府皆冇欬症症各不同大抵藏病不已乃移于府素問五氣所病以肺為欬者)
(肺為金邪中之則有聲又曰秋傷于溼冬生欬嗽)
衍義云有人患氣嗽將期年或教以橘紅生薑焙乾神
曲等分為末糊丸如梧桐子大食後臨臥以米飲送
下三十丸兼舊患膀胱氣緣服此皆愈
孫兆治一人病吐痰頃刻升餘喘咳不定面色鬱黯精
神不快兆告曰肺中有痰胸膈不利當服仲景葶藶
大棗湯(瀉中有補)一服訖已覺胸中快利略無痰唾矣
錢仲陽治一人病咳面色青而光氣哽哽乙曰肝乘肺
此逆候也若秋得之可治今春不可治其人祈哀強
與藥明日吾藥再瀉肝而少却三補肺而益虚又加
唇白法當三日死今尚能粥當過期至五日而絶
滑伯仁治一婦妊五月病嗽痰氣逆惡寒咽膈不利不
嗜食者浹旬伯仁診其脉浮弦形體清癯曰此上受
風寒也越人云形寒飲冷則傷肺投以温劑與之致
津液開腠理散風寒而嗽自安矣
張子和治常仲明病寒熱往來時咳一二聲面黃無力
懶思飲食夜寢多汗日漸瘦削諸醫作虚損治之用
二十四味燒肝散鹿茸牛膝補養二年口中痰出下
部轉虚戴人斷之曰上實也先以涌劑吐痰二三升
次以柴胡飲子(柴胡飲子身人参芍大黃薑黃芩胡炙草歸白生柴)
降火益水一月餘復舊此二陽病也内經云二陽之
病發心脾不得隱曲心受之則血不流故女子不月
脾受之則味不化故男子少精此二証名異而實同
仲明之病乃脾受之味不化也
一男子年二十餘病勞嗽數年其聲欲出不出戴人曰
曾服藥否其人曰家貧未常服藥戴人曰年壯不妄
服藥者易治先以苦劑涌之次以舟車濬川丸大下
之更服重劑瘥
一田夫病勞嗽一涌一泄已減大半次服人參補肺湯
臨臥更服㯽榔丸以進食
一男子五十餘病傷寒咳嗽喉中聲如鼾與獨參湯一
服而輕再服而鼾聲除至三四服咳嗽亦漸退凡服
參三觔而愈
梅師治久患㗇呷咳嗽喉中作聲不得眠取白前搗為
末温酒調服二錢(衍義云白前保定肺氣)
一婦人患肺熱久嗽身如炙肌瘦將成肺勞以枇杷葉
木通欵花紫苑杏仁桑白皮等分大黃減半各如常
製治訖同為末蜜丸如櫻桃大食後臨臥含化一丸
未終劑而愈
丹溪治一人年五十餘患咳嗽惡風寒胸痞滿口稍乾
心微痛脉浮緊而數左大於右蓋表盛裏虚問其素
嗜酒肉有積後因接内涉寒冒雨忍飢繼以飽食酒
肉而病先以人參四錢麻黃連根節一錢半與二三
貼嗽止寒除改用厚朴枳實青陳皮瓜蔞半夏為丸
與二十貼參湯送下痞除(看他用藥先後輕重之法)
一人患乾咳嗽聲啞用人參橘紅各一錢半白术二錢
半夏曲一錢茯苓桑白皮天冬各七分甘草青皮各
三分五貼後去青皮加五味二十粒知母地骨皮瓜
蔞仁桔梗各五分作一貼入薑煎再加黃芩五分仍
與四物入童便竹瀝薑汁并炒黃柏二藥晝夜間服
兩月聲出而愈(先以六君子加天冬桑皮青皮後配入養陰清火潤肺之品妙)
一壯年因勞倦不得睡患嗽痰加黃白膿聲不出時春
寒醫與小青龍四貼喉中有血絲腥氣逆上兩日後
覺血腥漸多有血一線自口右邊出一茶頃遂止晝
夜十餘次脉弦大散弱左大為甚此勞倦感寒強以
辛甘燥熱之劑動其血不治恐成肺痿以參茋歸术
芍陳草帶節麻黃煎熟入藕汁服之二日而嗽止乃
去麻黃又與四貼而血除但脉散未收食少倦甚前
藥除藕汁加黃芩砂仁半夏半月而愈
一人痰嗽脇下痛先以白芥子薑汁竹瀝瓜蔞桔梗連
翹風化硝薑蜜丸噙化茶清下
仇山村少時嘗苦嗽百藥不瘳有越州學錄者教其取
桑條向南嫩者不拘多少每條約寸許用二十一枝
納於沙石鍋中用水五碗煎至一碗遇渴飲之服一
月而愈(仇遠稗史)
一人嗽但用香櫞去核薄切片以酒煮熟用蜜拌勻睡
起服
一人事佛甚謹適苦嗽踰月夜夢老僧呼謂之曰汝嗽
只是感寒吾有方授汝但用生薑一物切作薄片焙
乾為末糯米糊丸芥子大空心米飲下三十丸覺如
其言數服而愈(癸志)
張致和治沈方伯良臣患痰嗽晝夜不能安寢屢易醫
或曰風曰火曰熱曰氣曰溼湯藥雜投形羸食減幾
至危殆其子求治張診脉沉而濡溼痰生寒復用寒
凉脾家所苦宜用理中湯加附子(誰謂痰症無用附子之理此土生)
(金之法)其夜遂得貼枕徐進調理之劑果安或曰痰症
用附子何也殊不知痰多者戴元禮常用附子療治
之出證治要訣
汪石山治一婦年三十因夫買妾過於憂鬱患咳嗽
甚則吐食嘔血兼發熱悪寒自汗醫用葛氏保和湯
不效汪診其脉皆浮濡而弱按之無力晨則近數午
後則緩(午後則緩故可治)曰此憂思傷脾病也脾傷則氣結
而肺失所養故嗽遂用麥門冬片芩以清肺陳皮香
附以散鬱人參黃茋芍藥甘草以安脾歸身阿膠以
和血數服病少寬後每貼漸加參至五六錢月餘而
愈
一人年二十餘病咳嗽嘔血盜汗或腸鳴作泄午後發
熱(此弱症也)汪切脉細數無復倫次因語之曰難經云七
傳者逆經傳也初因腎水涸竭是腎病矣腎邪傳之
於心故發熱而夜重心邪傳之於肺故咳嗽而汗泄
肺邪傳之於肝故脇痛而氣壅肝邪傳之扵脾故腸鳴
而作泄脾邪復傳之於腎而腎不能再受邪矣今病
兼此數者死不出旬日之外矣果如期而逝
一人形長色蒼瘦年逾四十每遇秋凉病咳嗽氣喘不
能臥春暖即安病此十餘年矣醫用紫蘇薄荷荆芥
麻黃等以發表用桑白皮石膏滑石半夏以䟽内暫
雖輕快不久復作汪診之脉頗洪滑此内有鬱熱也
秋凉則皮膚緻密内熱不能發泄故病作矣内熱者
病本也今不治其本乃用發表徒虚其外愈不能當
風寒䟽内徒耗其津愈增鬱熱之勢遂以三補丸加
大黃酒炒三次貝母瓜蔞丸服仍令每年立秋以前
服滚痰丸三五十粒病漸向安
一婦年逾五十其形色脆弱每遇秋冬痰嗽氣喘自汗
體倦臥不安席或嘔惡心汪診之脉皆浮緩而濡曰
此表虚不禦風寒激内之鬱熱而然(表虚人皆知之内有鬱熱知之)
(者鮮矣)遂用參茋各三錢麥冬白术各一錢黃芩歸身
陳皮各七分甘草五味各五分煎服十餘貼而安每
年冬寒病發即進此藥次年秋間滯下腹痛後重脉
皆濡細稍滑汪曰此内之鬱熱欲下也體雖素弱經
云有故無損遂以小承氣湯利兩三行腹痛稍除後
重未退再以補中益氣湯加枳殼黃芩芍藥煎服(先攻)
(後補而兼清)仍用醋澆熱磚布裹坐之而愈是年遇寒嗽
喘亦不作矣
一婦産後咳嗽痰多晝輕夜重不能安寢飲食無味或
時自汗醫用人參清肺湯嗽愈甚汪診之脉浮濡近
駛曰此肺熱也令服保和湯五貼而愈
一婦懷妊七月嗽喘不能伏枕兩臀坐久皮皆潰爛醫
用蘇子降氣湯三拗湯參蘇飲俱罔效汪診之右脉
浮濡近駛按之無力左脉稍和曰此肺虚也宜用補
法遂以人參錢半白术麥冬各一錢茯苓八分歸身
阿膠黃芩各七分陳皮五味甘草各五分煎服六七
貼而愈
一童子八歲傷寒咳嗽痰少面赤日夜不休醫以參蘇
飲數日嗽甚汪診之脉洪近駛曰熱傷肺也令煎葛
氏保和湯病如失(保和湯方欵知母花貝母米天冬麥冬冬粉仁)
(杏仁桔梗)(五味阿膠)(甘草歸身)(兜鈴生地)(紫苑紫蘇)(百合薄荷)
一婦年三十質脆弱産後咳嗽痰臭或作肺癰治愈劇
延及兩脚漸腫至膝大便溏小腹脹痛午後發熱面
紅氣促不能向右臥(此弱症脉一數便不治)汪診脉虚小而數
曰凡咳嗽左右向不得眠者上氣促下瀉泄者發熱
不為瀉減者皆病之反也按此皆原於脾經曰脾生
諸臭入肺腥臭入心焦臭入肝腐臭自入為穢臭蓋
脾不能運行其溼溼鬱為熱釀成痰而臭矣經曰左
右者隂陽之道路也脾虚則肺金失養氣劣行遲壅
遏道路故咳嗽氣促不能右臥也脾虚必奪母氣以
自養故心虚發熱而見於午也脾主溼溼勝則内渗
於腸胃為溏泄外渗於皮膚為浮腫(辨症精確)令用參茋
甘草補脾為君白术茯苓渗溼為臣麥冬保肺氣酸
棗仁以安心神為佐陳皮前胡以消痰下氣為使用
東壁土以受陽光最多用之以為引用蓋土能觧諸
臭用以補土亦易為力矣此取錢氏黃土湯之義也
服一貼前症略減病者喜甚汪曰未也數服後無反
復方是佳兆否則所謂過時失治後發寒熱真陽脱
矣泄而脚腫脾氣絶矣何能收救
一婦人患症同前醫作肺癰治而用百合煎湯煮粥食
反劇汪診其脉細弱而緩(緩則可治)治以参茋甘温等劑
不數服而愈此由治之早也
一人年十九面白質弱因勞思夢遺遂吐血碗許自是
微咳倦弱後身忽大熱出疹疹愈(鬱熱發疹故愈)陰囊痒甚
搓擦水流敷以壁土囊腫如盞大遂去土以五倍塗
少蜜炙為末敷之遂愈因感風寒其嗽尤甚繼以左
右脇痛汪診脉虚而數見其畏風寒嘔惡倦動糞溏
氣促曰此金極似火也夫心屬火而藏神腎屬水而
藏志二經俱屬少陰而上下相通今勞思則神不寧
而夢志不寧而遺遺則水不升而心火獨亢也肝屬
木而藏血其象震震為雷心火既亢則同類相應引
動龍雷之火載血而越出於上竅矣肝脉環遶隂器
亦因火擾而痛痒腫脹也火勝金故肺經虚而乾咳
皮毛為之合亦為火鬱而發疹大腸為之府故亦傳
導失宜而糞溏然金虚不能平木故木火愈旺而凌
脾脾虚則嘔惡而食減經曰壯火食氣脾肺之氣為
壯火所食故倦於動作而易感風寒也經言兩脇者
隂陽往來之道路也為火阻礙則氣不利而痛矣然
火有虚有實有似火而實非火故經言有者求之無
者求之虚者責之實者責之此治火之大法也前症
之火皆虚非水溼之可折伏惟甘温之劑可以祛除
譬之龍雷之火日出則自潛伏矣若用苦寒降火正
如雨驟雷烈而火愈熾矣世醫治火不惟不求之有
無虚實專泥咳嗽吐血皆屬陰虚悞服參茋不救之
語概用滋隂等劑况此服滋陰已百餘貼而病反增
劇豈可仍以隂虚治之耶且經言形寒飲冷則傷肺
又謂脾胃喜温而惡寒今用甘温健其脾則肺金不
虚而咳嗽氣促自愈肝木有制而脇痛吐血自除虚
妄之火亦自熄矣遂以參茋各四錢神曲山查各七
分白术麥冬貝母各一錢甘草五分炒乾薑四分(配黑)
(薑炒)煎服十餘貼脉數減嗽少除精神稍健但後又適
新婚不免耗損真隂將何以制其虚妄之火耶蓋欬
屬肺金數脉屬火欬而脉數火尅金也冬月水旺而
見數脉亦違時也大凡病見數脉多難治療病久脉
數尤非所宜故為之深慮耳(論弱症之案未有如此篇精切詳明者當熟讀)
(而綱領之臨症自有得心應手之快)
薛已治大參李北泉時吐痰涎内熱作渴肢體倦怠勞
而足熱用清氣化痰益甚薛曰此腎水泛而為痰法
當補腎不信更進滾痰丸一服吐瀉不止飲食不入
頭暈眼閉始信薛言用六君子湯數劑胃氣漸復却
用六味丸月餘諸症悉愈
地官李伯川每勞欬嗽薛用補中益氣湯即愈一日復
作自用參蘇飲益甚更服人參敗毒散項強口噤腰
背反張薛曰此悞汗亡津液而變痓矣仍以前湯加
附子一錢四劑而愈
司廳陳國華素隂虛患欬嗽以自知醫用發表化痰之
藥不應用清熱化痰等藥症愈甚薛曰此脾肺虚也
不信用牛黃清心丸更加胸腹作脹飲食少思足三
陰虚症悉見朝用六君加桔梗升麻麥冬五味補脾
土以生肺金夕用八味丸補命門火以生脾土諸症
悉愈經云不能治其虚安問其餘此脾土虚不能生
肺金而金病復用前藥而反瀉其火吾不得而知也
中書鮑希伏素陰虚患咳嗽服清氣化痰丸及二陳芩
連之類痰益甚更用四物黃柏知母玄參之類腹脹
咽啞右關脉浮弦左尺脉洪大薛曰脾土既不能生
肺金陰火又從而尅之當滋化源朝用補中益氣加
山萸麥冬五味夕用六味丸加五味三月餘喜其慎
疾得愈
武選汪用之飲食起居失宜咳嗽吐痰用化痰發散之
藥時仲夏脉洪數而無力(脉數不時則生惡瘡關内逄芤則内癰作)胸滿
面赤吐痰腥臭汗出不止薛曰水泛為痰之証而用
前藥是謂重亡津液得非肺癰乎不信仍服前藥翌
日果吐膿脉數左三右寸為甚始信用桔梗湯一劑
膿數頓止再劑全止面色頓白仍以憂惶薛曰此症
面白脉濇不治自愈(白肺色也濇肺脉也色脉得令故愈)又用前藥一
劑佐以六味丸治之而愈
儒者張克明咳嗽用二陳芩連枳殼胸滿氣喘侵晨吐
痰加蘇子杏仁口出痰涎口乾作渴薛曰侵晨吐痰
脾虚不能消化飲食胸滿氣喘脾虚不能生肺金涎
沫自出脾虚不能收攝口乾作渴脾虚不能生津液
遂用六君加炮薑肉果温補脾胃更用八味丸以補
土母而愈
上舍史瞻之每至春咳嗽用參蘇飲加芩連桑杏乃愈
一日復發用前藥益甚加喉瘖(少陰之脉循喉嚨)就治左尺
洪數而無力薛曰此腎經陰火刑剋肺金當滋化源
遂以六味丸料加麥冬五味炒山梔及補中益氣湯
而愈
一男子夏月咳嗽吐痰用胃火藥不應薛以為火乘肺
金用麥門冬湯而愈後因勞役復嗽用補中益氣加
桔梗山梔片芩麥冬五味而愈但口乾體倦小便赤
濇日用生脉散而愈
韓飛霞旅寓北方夏秋久雨天行咳嗽頭痛用益元散
葱薑湯調服應手取效日發數十觔此盖甲巳土運
溼令痰壅肺氣上竅但瀉膀胱下竅而已不在咳嗽
例也
江篁南治一少年患咳嗽潮熱診之曰病得之好内飲
以四物減芎加麥冬紫苑阿膠地骨皮嗽熱良已既
而不謹復作他醫以寒凉之劑投之胸痞滿食減下
泄江以甘温助其中氣病旋已所以知病得之好内者
切其脉芤而駛真陰損熱内生也後緩而弱脾重傷
於苦寒也
江應宿奉叔父方伯之滇南抵任月餘叔父患痰嗽氣
喘不能伏枕腰痛大便秘小溲淋滴胸膈痞悶嘔吐
清水召官醫十餘曹治之罔效素有痰火哮喘病每
遇天寒或飲食起居失宜即舉發動經旬餘不藥亦
愈本欲不服藥則痞悶二便脹急難當命宿診之六
脉緩弱無力右為甚(緩為脾脉虚而協溼故宜利小便而投四苓二陳)即告
之曰叔父非往昔痰火此屬内傷蓋因科場選士勞
倦傷脾兼以長途雨露受濕溼傷脾脾氣虚則肺金
失養清濁相干隂陽反作經曰濁氣在上則生䐜脹
故痞滿而嘔清水宜分利隂陽(不得專執升清之說)渗溼利水
(因喘而痞宜利小便)進四苓散加陳皮半夏竹茹一劑而大小
便通利嘔水亦止是夜伏枕安卧次早换六君子加
當歸阿膠牛膝麥冬五味諸症悉除但覺倦怠時吐
稠濁痰一二口(痰滯肺上竅宜瀉下竅膀胱)再單用六君倍加參
术少佐貝母升麻麥冬五味補脾土調理叔父笑曰
汝十年之後當以醫顯吾幾違首丘之願遂上䟽棄
官而歸途中日進前藥一服共服參觔餘抵家平復
如初
喘
(琇按素問有云肺病者喘咳逆氣腎病者喘咳蓋以肺腎為子母之藏又肺主出氣腎主納氣)
(也)
洪邁曰予淳熙丁未四月有痰疾因晩對上宣諭使以
胡桃肉三顆生薑三片臨卧時服之畢則飲湯三兩
呷又再嚼桃薑如前數且飲湯勿行動即就枕既還
玉堂如恩指敬服旦而嗽止痰不復作輯之事亦類
此云(已志)
信州老兵女三歲因食鹽鰕過多齁喘之狀乳食不進
貧無可召醫治一道人過門見病女喘不止教使取
甜瓜蒂七枚研為粗末用冷水半茶盞許調澄取清
汁呷一小呷如其言纔飲竟即吐痰涎若膠黏狀胸
次既寬齁喘亦定少日再作又服之隨手愈凡三進
藥病根如掃此藥味極苦難吞嚥謂之曰甜瓜蒂苦
誠然(類編)
羅謙甫治一貴婦年踰五十身體肥盛當八月中霖雨
時行(外傷溼)因過飲酒及潼乳(内傷溼)腹脹喘滿聲聞舍
外(其症重極)不得安臥大小便濇滯(氣壅于上)氣口脉大兩倍
於人迎關脉沉緩而有力(溼甚)羅思霖雨之溼飲食之
熱溼熱太盛上攻於肺神氣躁亂故為喘滿邪氣盛
則實實者宜下之為製平氣散加白牽牛二兩半生
半熟青皮三錢㯽榔三錢陳皮五錢大黃七錢(利大便而)
(小便亦通)内經曰肺苦氣上逆急食苦以泄之故以白牽
牛苦寒瀉氣分溼熱上攻喘滿故以為君陳皮苦温
體輕浮理肺氣青皮苦辛平散肺中滯氣為臣㯽榔
卒温性沉重下痰降氣大黃苦寒蕩滌滿實故以為
使(使亦有重扵臣耶再商之)為細末每服三錢煎生薑湯調下無
時一服減半再服喘愈仍有胸膈不利煩熱口乾時
時欬𠻳再與加減瀉白散以桑白皮一兩地骨皮知
母陳皮青皮桔梗各五錢黃芩炙甘草各三錢剉如
麻豆大每服五錢水煎服數劑良愈華佗有云盛則
為喘減則為枯活人書云發喘者氣有餘也盛而為
喘者非肺氣盛也喘為氣有餘者亦非肺氣有餘也
氣盛當認作氣虚有餘當認作不足肺氣果盛又為
有餘當清肅下行而不喘以其火入扵肺衰與不足
而為喘焉故言盛者非肺氣盛也言肺中之火盛也
言有餘者非言肺氣有餘也言肺中之火有餘也故
瀉肺以苦寒之劑非瀉肺也瀉肺中之火實補肺也
用者不可不知
一人六旬餘素有喘症或唾血痰平居時則不喘稍行
動則氣喘促(今人此症頗多)急以黃柏知母滋腎丸空心服
七八十丸其症大減此坎離丸能泄衝脉之火者故
如此效也
洪輯居溧陽西寺事觀音甚謹幼子佛護三歲病痰喘
醫不能治凡五晝夜不乳食(五晝夜不乳虚可知)症危輯憂惶
禱扵觀音至中夜妻夢一婦人自後門入告曰何不
服人参胡桃湯覺而語輯輯灑然悟曰是兒必活此
蓋大士垂救爾急取新羅人參寸許胡桃一枚不暇
剝治煎成湯灌兒一蜆殼許喘即定再進遂得醒眀
日以湯剝去胡桃皮取淨肉入藥與服喘復作乃只
如昨法治之信宿而瘳此藥不載方書蓋人参定喘
而帶皮胡桃則斂肺也
丹溪治一人貧勞秋深渾身熱手足疼如煅晝輕夜重
服風藥愈痛氣藥不效脉濇而數(濇為少血為瘀數則為熱)右甚
扵左飲食如常形瘦蓋大痛而瘦非病也用蒼术酒
黃柏各一錢半生附一片生甘草三分麻黃五分研
桃仁九箇煎入薑汁令辣熱服(一起仍用温散濕熱非温散不行故耳)
四貼去附子加牛膝一錢八貼後氣喘痛略減意其
血虚因多服麻黃陽虚被發動而上奔當補血鎮墜
以酸收之以四物倍川芎芍藥加人參二錢五味十
二粒與二貼喘定三日後脉減大半濇如舊仍痛以
四物加牛膝參术桃仁陳皮甘草㯽榔生薑五十貼
而安後因負重腹痛食少前藥加黃茋三分二貼而
愈
一人五七月間喘不得卧主扵肺麻黃石膏各二錢柴
胡桑白皮各一錢甘草五分黃芩一錢半服之一汗
而愈後以五味甘草桑白皮人參黃芩遂安
一人痰多喘𠻳用白术半夏香附蒼术各一兩黃芩杏
仁各半兩薑汁糊丸服
一婦人六十八歲惡寒發熱自四月來(久病)得痰𠻳眠卧
不得食少心膈痛口乾其𠻳五更煩甚以白术三錢
芍藥二錢半炒枳殼麻黃各二錢片芩一錢半桔梗
蘇梗葉各一錢木通五分炙甘草些少五味二十粒
入竹瀝
一人日病喘不得臥肺脉沉而濇此外有風凉溼氣遏
内熱不得舒以黃芩陳皮木通各錢半麻黃蘇葉桂
枝各一錢黃連乾生薑各五分(薑連並用妙)甘草些少
一人體虚感寒發喘難臥以蒼术白术麻黃防風炒片
芩各五分半夏枳殼各一錢桂枝木通炙甘草各三
分薑二片同煎研杏仁五枚此方半夏為君兼解表
三方前一方為熱多而設後一方為寒多而設也
浦江吳輝妻孕時足腫七月初旬産後二日洗浴即氣
喘但坐不得卧者五箇月(産後元虚氣喘豈能至五月耶)惡寒得暖
稍寬两關脉動尺寸皆虚無百藥不效朱以牡丹皮
桃仁桂枝茯苓乾薑枳實厚朴桑皮紫蘇五味瓜蔞
實煎湯服之一服即寬二三服得臥其病如失蓋作
汚血感寒治之也
滑伯仁治一人肺氣焦滿病得之多慾善飲且殫營慮
中積痰涎外受風邪發則喘喝痰咳不自安為製清
肺泄滿降火潤燥苦辛之劑遂安
沈宗常治廬陵人脹而喘三日食不下咽矣視脉無他
問何食飲對以近食羊脂沈曰得之矣脂冷則凝温
熨之所及也温之得利而愈
天台李翰林有莫生患喘疾求醫李曰莫生病日久我
當治之乃取青橘皮一片展開入江子(江子即巴豆也)一箇
以麻線繫定火上燒烟盡存性為末生薑汁酒一鍾
呷服之到口便定實神方也
程明祐治張丙患中滿氣喘衆醫投分心氣飲舟車丸
喘益甚一醫曰過在氣虚以參茋補之喘急瀕死程
診之曰病得痰滯經絡藏腑否寒生䐜脹投滚痰丸
初服腹雷鳴再服下如雞卵者五六枚三服喘定氣
平繼以參苓平胃散出入三十日復故所以知丙得
之痰滯經絡者切其脉沉而滑痰候也
虞恒德治一羽士年五十餘素有喘病九月間得發熱
惡寒証喘甚脉洪盛而似實(此洪盛脉恐為凉藥所激而然)一醫作
傷寒治而用小柴胡湯加枳殼陳皮等藥六日後欲
行大承氣一醫曰此傷食也宜用枳實導滯丸争論
不决虞視之二醫皆曰脉實氣盛當瀉虞曰此火盛
之脉非真實也觀其短氣不足以息當作虚治(金匱云病)
(人無寒熱而短氣不足以息者實也此以虚治當以意逆不可徒執古人之法也何以故正亦因有寒熱)
(也)而用補中益氣湯加麥冬五味入附子三分煎服
二貼脉收斂四貼而病減輕六貼全安
汪古朴治一婦形肥而長面色紫淡産後病喘不能卧
消榖善飢汗出如洗(婁全善云産後喘極危多死也而况汗出如洗乎其得生處全)
(在消穀善飢)汪診視曰此陰虚陽亢當合東垣丹溪兩法
治之遂以升陽滋陰之劑旬餘而愈
汪石山治一人體肥色白年近六十痰喘聲如曳鋸夜
不能卧汪診之脉洪浮六七至中或有一結曰喘病
脉洪可治也脉結者痰礙經隧耳宜用生脉湯加竹
瀝服之至十餘貼稍定患者嫌遲更醫服三拗湯猶
以為遲益以五拗湯危矣扵是復以前方服至三四
十貼病果如失
一人年踰六十病氣喘汪診之脉皆縈縈如蛛絲曰病
不出是夜矣果如期而逝
一中年男子久喘每發時不食數日聲撼四鄰百治不
效脉寸沉伏關滑遂於未發時用人參白术當歸地
黃薑汁製之瓜蔞實陳皮茯苓黃芩黃連乾薑些少
煎湯下青礞石丸將發時先用神效沉香丸下之次
於前藥中加杏仁枳實蘇葉倍瓜蔞實煎服一月後
症減十分之八後遂守此方漸安後凡治數人以此
法加減之皆效
一婦人年五十餘素有嗽病忽一日大喘痰出如泉身
汗如油脉浮而洪全似命絶之狀令速用麥冬四錢
人參二錢五味錢半煎服一貼喘定汗止三貼後痰
亦漸少再於前方加瓜蔞實錢半白术當歸芍藥黃
芩各一錢半服二十餘貼而安此生脉散之功也
平江沈伯寧家豐好内厚味每年到四九月内必發氣
喘擡肩吐痰脉沉澁而細數諸醫用平肺之藥數年
不愈如此者六七年用人參生地黃膏和當歸牛膝
肉蓯蓉枸杞子五味知母黃柏天麥二冬元參末丸
如梧子大每空心服百丸以救腎虚又用阿魏黃連
山查沉香牛黃辰砂膽星陳皮神曲糊丸梧子大臨
臥薑湯送三四十丸以治厚味服訖復用瓊玉膏二
劑而安
江汝潔治一老婦病虚弱氣喘左身半自頭面以下至
足發熱自汗單衣被不能耐右身半自頭面以下至
足厚衣被不能温如此三年矣醫藥不效江診其六
脉舉之俱微而略弦按之略洪而無力二關脉略勝
於二寸經曰微則為虚又曰諸弦為飲又曰洪為陽
為熱又曰無力為虚據此則知風邪入脾表裏隂陽
氣血俱虚之候作也經曰治病必求其本今受風邪
乃木來侵土又風自太陽而入脾先當於太陽疎泄
以固表次當養脾而祛木俾脾無賊邪之患則血氣
漸盛而左熱右寒之疾可除也以石膏欵花蕊各三
錢官桂甘草半之研為細末以管吹入喉中濃茶送
下三四分嗽喘即止次日用滋補之劑白术二錢半
白芍香附各一錢半黃茋陳皮各一錢甘草三分水
煎服後除芍藥加人參三錢數服而愈
江應宿治朱萬里子年十七歲因服砒毒雜進觧毒藥
并多服泥水大吐後發喘擡肩竦體手足爪甲黑色
氣不相續頻死復甦飲食難進六晝夜不得臥時六
月中旬邀宿診視脉促而面赤曰胃火衝逆用葱煮
麻黃五聖湯一匕而愈所謂火鬱發之也
瘧
(琇按經曰夏傷于暑秋必痎瘧然必因風溼之邪而發)
羅謙甫治一人年踰四十七月間勞役過飲午後發熱
而渴冰水不能解早晨稍輕服藥不效羅診其脉弦
數金匱云瘧脉自弦弦數多熱瘧論曰癉瘧脉數素
有熱氣盛於身厥逆上衝中氣實而不外泄因有所
用力腠理開風寒舍於皮膚之内分肉之間而發發
則陽氣盛而不衰則病矣其氣不及於寒故但熱不
寒者邪氣内藏於裏而外舍於分肉之間令人消爍
肌肉故名曰癉瘧月令云孟秋行夏令民多癉瘧動
而得之名曰中暍以白虎湯加梔子治之其人遠行
勞役暑氣有傷酒熱相搏午後時助故大熱而渴如
在甑中先以柴胡飲子一兩下之後以白虎加梔子
湯每服一兩數服而愈
滑伯仁治一人病瘧瘠損饘粥難下咽六十餘日殆甚
脉數兩關尤弦疾久體瘠而神完曰是積熱居脾且
滯於飲食法當下藥再進疾去其半復投甘露飲柴
胡白虎等劑浹旬而愈
一婦人瘧寒熱涌嘔中滿而痛下利不食年五十餘殊
困頓醫藥不效伯仁診其脉沉而遲曰是積暑與食
伏痰在中當下之(瘧表利裏並發論正治則先表後重甚則攻裏今以沉遲之脉斷為)
(積暑與食伏痰非明眼不能亦治法之變)或曰人疲倦若是且下利不食
烏可下方擬進參附(或曰云云世醫俱是如此且引醫貫為症)滑曰脉雖
沉遲按之有力雖利而後重下迫不下則積不能去
病必不已乃以消滯丸藥微得通利即少快明日即
加數服之宿積腸垢盡去向午即思食旋以薑橘參
苓淡滲和平飲子調之旬餘乃復
毛崈甫事母葉夫人極孝母年六十餘病痁旬餘憂甚
每夕禱於北辰拜且泣妹立母傍恍惚聞有告曰何
不服五苓散持一貼付之啟視皆紅色妹曰尋常此
藥不如是安可服俄若夢覺以語兄兩醫云此病盖
藴熱所致當加硃砂於五苓散中以應神言纔服罷
痁不復作
有宗室以恩添差通判常州郡守不甚加禮遂苦痁疾
久而弗愈族人士蘧為鈐轄素善醫往問正話間痁
作而顛撼掖不醒盡室駭懼蘧云無傷也是心中抑
鬱陰陽交戰至於損厥正四將軍飲子證也先令灼
艾灸至四百壯了無蘇意於是急製藥以一附子火
炮去皮臍四分之二訶子四箇炮去核陳皮四箇全
者洗淨不去白甘草四兩炙各自切碎為四服水二
盞薑棗各七煎去五之三持飲病者初一杯灌之不
納至再稍若吞嚥三則倏起坐四服盡頓愈更不復
作一時救急如此此病痁臨發日逐杯併服無不神
效(類編)
丹溪治一貴人年近六十形壯色蒼味厚春得痎瘧用
劫藥屢止屢作綿延至冬來求治知其痰少惟胃氣
未完天寒欠汗非補不可以一味白术末之粥丸空
腹熱湯下二百丸盡二觔大汗而愈如此者多但略
有加減耳
一人形色俱實患痎瘧而且痢自恃強健能食但苦汗
出朱曰瘧非汗不愈可慮能食耳此非痢也胃熱善
消脾病不化食積與病勢甚矣宜謹節以養胃氣省
出入以避風寒俟汗出透而安不從所言尋卒
一婦病瘧三日一發食少經不行已三月脉無時冬寒
議作虚寒治以四物湯加附茱萸神曲丸服疑誤再
診見其梳洗言動如常知果誤也(三陰瘧亦有實者醫貫之論不可拘)
(也)經不行非無血為痰礙脉無非血氣衰乃積痰生
熱結伏其脉而不見耳當作溼熱治與三花神佑丸
旬日後食進脉出帶微弦朱謂胃氣既全不用藥瘧
當自愈而經行也令其淡滋味果應
一少婦身小味厚痎瘧月餘間日發於申酉(間日瘧疾)頭痛
身熱口乾寒多喜飲極熱辣湯脉伏面色慘晦作實
熱痰治之(脉伏喜熱湯無不作虚寒治此案治法可法)以十棗湯為末粥
丸黍米大服十粒津嚥日三次令淡飲食半月後大
汗而愈
一人性急好酒色味厚適多憂怒患久瘧忽一日大發
熱大便所下臭積大孔極陷下此大虚也脉弦大而
浮(發熱臭積脉弦大浮皆實也而作極虚治真妙不可言須看浮字久瘧之後又無新客感而大發)
(熱非虚而何)遂以瓦磨如錢圓燒紅投童便中急取起令
乾以紙裹於痛處恐外寒乘虚而入也以參歸陳皮
煎湯服淡味半月而安
一婦久痢因哭子變瘧醫與四獸飲之類一日五六作
汗如雨不止凡兩月朱診之脉微數食少疲甚盖痢
後無陰悲哀傷氣又進溼熱之藥助起旺火正氣愈
虚汗既大出無邪可治陰虚陽散死在旦夕豈小劑
之所能補遂用參术各二兩白芍一兩黃茋半兩炙
甘草二錢作大服濃煎一鍾日服三四次兩日寒熱
止而愈
一壯男子因勞役發嗽得痎瘧又服發散藥三發後變
為發熱舌短語言不正痰吼有聲脉洪數似滑(洪數似滑)
(之脉兼之發熱似乎表裏未清而用獨參湯須看他服發散藥之後之變症耳)先用獨參湯
加竹瀝二蛤殼後吐膠痰三塊舌本正而言可辨症
未退後用人參黃茋湯服半月諸症皆退粥食調養
二月方能起立而愈
一老人瘧嗽半年兩尺脉數而有力色稍枯盖服四獸
飲等劑中焦溼熱下流伏結於腎以致腎火上連於
肺瘧嗽俱作參术芩連升麻柴胡調中一二日與黃
柏丸(作虚而協熱治)兩日夜夢交通而不泄此腎熱欲解故
從前陰精竅而走散無憂也次日瘧嗽皆止
一富家子年壯病瘧自卯足寒至酉分方熱至寅初乃
休一日一夜止甦一時因思必為接内感寒所致問
云九月暴寒夜半有盗急起不著中衣當時足冷十
日後瘧作盖足陽明與衝脉合宗筋會於氣街入房
太甚則足陽明與衝脉之氣皆奪於所用其寒乘虚
而入舍於二經二經過脛會足跗上於是二經之陽
氣益損不能滲榮其經絡故病作卒不得休因用參
术大補附子行經加散寒以取汗數日不汗病如前
因思足跗道遠藥力難及再以蒼术川芎桃枝煎湯
盛以高桶扶坐浸足至膝(外治取汗法亦佳)食頃以前所服
藥飲之汗出通身而愈
一人年三十餘久瘧虚甚盜汗得嗽嗽來便熱夜甚以
甘草些少白术二錢半防風一錢人參黃茋黃連各
五分乾薑二分數服而愈
二婦人同病瘧一者面光澤乃溼在氣分非汗不解兩
發汗出而愈一者面赤黑色乃暑傷血分(瘧赤黑面色為暑)
用四物加辛苦寒之劑二日發唇瘡而愈臨病處治
其可執一乎
虞恒德治二男子年皆踰四十五各得痎瘧三年矣俱
發於寅申己亥日一人晝發於己而退於申一人夜
發於亥而退於寅虞曰晝發者乃陰中之陽病宜補
氣解表與小柴胡湯倍加柴胡人參加白术川芎葛
根陳皮青皮蒼术夜發者為陰中之陰病宜補血疎
肝用小柴胡合四物加青皮各與十貼教其加薑棗
煎於未發前二時服每日一貼服至八貼同日得大
汗而愈
胡仲禮者真州人也國初以醫名能精其術遂大聞於
時尤妙太素脉有病瘧者久莫能止求視其脉曰此
瘧母也須百劑方愈病者歸服藥至半意憚之中止
而病未瘳他日以問醫孫姓者脉之曰此須五十劑
乃可如言而病已盖孫其壻即傳業於仲禮者其精
如此
孫琳治張知閣久病瘧遇熱作時如火年餘骨立醫以
為虛投之茸附熱愈甚招孫診視投小柴胡湯三貼
服之熱減十九又一服脱然孫曰是名勞瘧熱從髓
出又加剛劑剝損氣血安得不瘦盖熱不一有去皮
膚中熱者有去臟腑中熱者若髓熱非柴胡不可北
方銀州柴胡只須一服南方力減故三服乃效今却
可進滋補藥矣
薛已治一婦人久瘧形體怯弱内熱晡熱自汗盜汗飲
食少思月事不行服通經丸虚症悉具此因虚而致
瘧因瘧而致經閉用補中益氣湯及六味丸各百餘
劑瘧愈而經行矣
一婦人久瘧瘧作則經不行形虚脉大頭痛懶食大便
泄瀉小便淋漓口乾舌裂内熱腹膨皆元氣下陷相
火合病(壯火食氣)用補中益氣湯治之尋愈惟不時頭痛
乃加蔓荆子而痛止又兼用六味丸而經行
一婦人久瘧兼之𢃄下發後口乾倦甚薛用七味白术
散加麥冬五味作大劑與之恣飲再發稍可乃用補
中益氣加茯苓半夏十餘劑而愈凡截瘧薛常以參
术各一兩生薑四兩煨熟煎服即愈或以大劑補中
益氣加煨薑其功尤捷
一産婦患瘧發熱作渴胸膈脹滿遍身作痛三日不食嚥酸
噯氣此是飲食所傷脾胃不能消化用六君加神曲
山查四劑而不作酸乃去神曲山查又數劑而飲食
進其大便不通至三十五日計飲進七十餘碗腹始
悶令用猪膽汁導而通之其糞且甚燥(琇按得非燥藥過劑耶)
(婦人令用導法頗不雅潤以下之頗為簡易)
一産婦患瘧久不愈百病蜂起其脉或洪大或微細或
弦緊或沉伏難以名狀用六君子加炮薑二十餘劑
脉症稍得又用參术煎膏佐以歸脾湯百餘劑而瘥
冬官朱省菴停食感寒而患瘧自用清脾截瘧二藥食
後腹脹時或作痛服二陳黃連枳實之類小腹重墜
腿足浮腫加白术山查吐食未化薛曰食後脹痛乃
脾虚不能尅化也小腹重墜乃脾虚不能升舉也腿
足浮腫乃脾虚不能運行也吐食不消乃脾胃虚寒
無火也治以補中益氣加吳茱萸炮薑木香肉桂一
劑諸症頓退飲食頓加不數劑而痊
一儒者秋患寒熱至春未愈(久病屬虚)胸痞腹脹用人參二
兩生薑二兩煨熟煎服寒熱即止更以調中益氣加
半夏茯苓炮薑數劑元氣頓復後任縣尹每飲食勞
倦疾作服前藥即愈
一上舍每至夏秋非停食作瀉必瘧痢癨亂遇勞吐痰
頭眩體倦發熱惡臭用四物二陳芩連枳實山梔之
類患瘧服止截之藥前症益甚時或遍身如芒刺然
(時身如芒刺虚而協溼以茯苓半夏以滲之)薛以補中益氣加茯苓半夏
内參茋各三錢歸术各二錢十餘劑少愈若間斷其
藥諸病仍至連服三十餘劑全愈又服還少丹半載
形體充實
汪石山治老人年近七旬形色蒼白勞倦病瘧瘧止胸
膈痞悶悪心痰多不思飲食懶倦口苦頭痛夜夢紛
紜兩腿時瘡脉皆浮濡無力且過於緩醫書云脉緩
無力者氣虚也又云勞則氣耗又云勞倦傷脾脾傷
不能運化精微以養心故心神為之不寧宜倣歸脾
湯例治之人參二錢麥冬白术各一錢歸身酸棗仁
茯神各八分黃芩陳皮各六分枳實甘草各五分川
芎七分煎服二貼夜臥頗安但覺後欲吐或則吞酸
吐痰減去枳實加山查七分吳茱萸二分服之仍用
參术歸芎山梔山查丸服而愈(博按此案原刻謬悞)
一人年踰四十形瘦色紫淡素勞傷脾令常服參苓(原刻)
(悞茋)白术散獲安住藥一年復勞飲冷酒不爽是夜頭
又被溼遂致身冷不安早起面目俱黃醫用零筋草
根酒煎服之吐瀉大作又加薑煎則心熱膈壅不進
飲食大便秘結瘧作胸膈痞塞粥飲不入食湯則噯
氣嘔逆吐涎意向甚悪汪診左脉浮濇(原刻濡)無力肝
脉頗弦右肺部濡散脾部浮微二部脉皆似有似無
或呼吸相引又覺應指曰此脾虚之極也初因勞熱
飲冷頭又被溼内熱因鬱故發為黃若用搐藥以泄
上焦溼熱則黃自退乃用草藥酒煎溼熱雖行而脾
氣存也幾希且勿治瘧當補脾為急用人參五錢橘
紅一錢時時煎湯呷之令其旦暮食粥以養胃氣彼
如所言旬餘乃愈
一人年踰四十不肥不瘦形色蒼白季秋久瘧醫用丹
劑一丸止之嘔吐不休粒米不入大便或瀉面赤妄
語身熱汪診脉皆浮而欲絶仲景云陽病得陰脉者
死今面赤身熱妄語其証屬陽而脉微欲絶則陰脉
矣此一危也經曰得榖者昌失榖者亡今粒米不入
此二危也又曰泄而熱不去者死今數泄瀉而面赤
身熱不除此三危也以理論之法在不治古人云治
而不愈者有矣未有不治而愈者也令用人參五錢
白术二錢炒米(原刻御米)一錢橘紅(原刻陳皮)八分煎服至四
貼始漸有生意
一人年近三十形瘦淡紫八月間病瘧汪診之左脉頗
和而駛右脉弱而無力令用清暑益氣湯加減服之
覺胸膈痞悶遂畏人參更醫作瘧治而瘧或進或退
服截藥病稍增延至十月復請汪診脉皆浮小而濡
帶數右手則尤近不足曰正氣久虚邪畱不出瘧尚
不止也宜用十全大補湯減桂加茯苓倍參服之漸
愈
一人年踰三十形瘦色蒼八月間病瘧或用截藥或用
符水延纏不愈胸膈痞滿飲食少進大腸痔血小便
短赤瘧發於夜寒少熱多自汗汪診左脉濡小而緩
右脉濡弱無力曰此久瘧傷脾也用人參二錢白术
歸身茯苓各一錢芍藥八分黃芩七分枳實五分陳
皮六分甘草四分煎服後因痔血未止吞槐角丸而
血愈多仍服前方而血減矣
一婦面色淡紫年逾四十九月病瘧夜發渴多汗嘔吐
粒食不進數日汪診脉皆浮濡而緩按之無力遂用
人參五錢橘紅八分甘草七分白术一錢煎服十餘
貼瘧止食進漸有生意但大便二十日不通再診右
脉浮小無力左脉沉弱無力前方加歸身一錢大麻
仁錢半如舊煎服病除
一婦年逾三十瘦長淡紫六月産八月瘧瘧止胸膈痞
悶纔勞喘咳血身熱脚冷汪診左脉濡緩(原本悮弱)右肺
部頗洪關尺二部亦弱以生地黃白芍麥門冬白术
各一錢阿膠歸身牡丹皮各七分人參八分陳皮五
分煎服一貼再令熱服瀉止膈快但盜汗而脚軟前
方加黃茋錢半黃柏七分依前煎服愈
一人年三十形色蒼白因勞感熱九月盡病瘧頭痛口
渴嘔吐胸膈痞塞不進飲食自汗倦怠熱多寒少醫
用截藥病增飲水即吐汪診脉皆浮大而濡頗弦曰
此勞倦傷脾熱傷氣之瘧也令用人參三錢黃茋錢
半白术麥冬各一錢枳實五分山查七分歸身黃柏
知母各七分乾薑甘草各三兮(石翁用藥妙在佐使得宜後學須倣此例)
煎服三貼病減復勞病作前方人參加作四錢服之
而安
一人年三十九久瘧醫用補中益氣湯或止或作延及
半年因解髮結勞傷咳嗽醫以前方加半夏五味遂
致喉痛聲啞夜不能寢請汪視之右脉浮濡左脉小
弱曰經云隂火之動發為喉痺是也此必色慾不謹
久服參茋徒增肺中伏火耳令以甘桔湯加鼠黏子
蜜炙黃柏煎服二貼喉痛除而聲出繼服保和湯五
貼而安
一人年三十餘形瘦淡紫素勞久瘧三日一發於夜(三陰)
(瘧)嘔吐熱多寒少不進飲食小便頻數氣喘咳嗽日
夜打坐不能伏枕幾月矣頭身骨節皆痛(數月不能伏枕虚也)
(然真正虚脱不能待幾月之喘嗽而况兼症有頭身骨節痛耶此為虚中有實)醫作瘧治病
甚衆皆危之脉皆浮虚緩弱而不甚大(若脉洪大當作極虚治)
汪以參术加陳皮黃柏枳實知母麥冬北五味煎服
三貼病退越二日復病令用四物加童便服之則嗽
除喘止始能就臥再用八物湯除茯苓加枳實香附
又用枳术丸加人參砂仁歸身黃芩吞服調理熱來
常服童便半年而安(加減法妙)
一婦形色脆白年五十餘憂勞六月背瘡艾灸百餘壯
瘡散病瘧身熱自汗口渴頭暈嘔吐泄瀉不進飲食
寒少熱多自用清暑益氣湯病甚汪診左脉浮微似
有似無右脉浮小按之不足曰病雖屬瘧當作虚治
依方而用清暑益氣湯固與病宜但邪重劑輕病不
去耳令以參术加作五錢茋三錢茯苓一錢陳皮七
分甘草五分煎服病退
一人因冒風病瘧熱多寒少頭痛倦怠食少自汗已服
參蘇飲一貼汪診之脉皆浮虚近駛曰此虚瘧也非
參蘇飲所宜以参茋歸术等藥煎服五六貼而愈且
諭之曰元氣素虚不宜發散凡遇一切外感必須以
補元氣為主少加發散之藥以佐之庶為允當
一婦常患咳嗽加以瘧疾因左脇有塊瘧止有孕嗽尚
不寧喉乾痰少時或嘔吐出頑痰鍾許乃止夜亦如
是常覺熱盛胸膈壅滿背心亦脹常要打摩姙已六
月夜半如厠身忽寒戰厚覆少頃乃愈越兩日夜半
又發寒熱如瘧肢節痛上身微汗口中覺吐冷氣胸
喉如有物礙心前虚腫按之即痛頭痛氣喘坐臥不
寧醫作傷寒發散又作痰症而用二陳不效汪往視
之脉皆濡而近滑曰胃虚血熱也(此症亦虚中有實但斷以血熱辨在)
(何處想因頭痛四肢痛心前按之痛耶)先以四君子湯加黃芩枳殼麥
冬煎服二三貼以保胃氣繼以四物加㯽榔枳殼麻
仁大黃三服下之(非明眼如何敢下)遂滯下後重虚坐努責
怠倦不食時或昏悶亂呌食則脹不食則飢四肢痛
脚腫(琇按此或悮下之過)汪曰胃虚非湯藥所宜令合枳术丸
加人參當歸黃芩服月餘諸症悉除胎亦無損
一人形瘦色脆年近三十四月間腹痛惟覺氣轉左邊
五日而止次年四月亦然八月病瘧間日一發寒少
熱多十餘日止第三年四月八月如舊腹痛瘧作
四年五年四月八月亦然但瘧作腹痛瘧止痛止旬
餘瘧除又瀉痢十餘日瀉止瘧又作但不腹痛五日
瘧瘥仲冬感寒頭痛發熱腹及右脇脹痛氣喘溏瀉
内黑外紅日夜五六次内熱不減飲食難進醫用三
乙承氣湯二貼繼用木香枳术丸諸症稍定午後發
熱愈熾遇食愈脹得瀉略寬(陰火乘脾)頭痛不減請汪診
視脉皆浮濡近駛曰氣屬陽當升虚則下陷矣又屢
服消剋攻下之劑所謂虚其虚也安得不脹而頻瀉
乎經云下者舉之其治此病之謂歟或曰脹滿者氣
有餘也積塊者氣固結也經云結者散之有餘者損
之今有餘而補固結而益何也(此一辨不可少)汪曰人身之
氣猶天之風風性剛勁揚砂走石孰能禦之孟子曰
至大至剛是也餒則為物障蔽反以為病若能補養
以復其剛大之性則衝突排蕩又何脹滿不散積塊
不行經曰壯者氣行則愈怯者著而成病是也蓋氣
之強壯者則流動充滿或有積滯亦被衝突而行散
何病之有氣之怯弱則力小遲鈍一有積滯不免因
循承襲積著成病法當升陽益胃遂以参苓白术散
煎升麻湯(妙神效)調服月餘仍令丸服一料而愈
一人形瘦色脆年三十餘八月因勞病瘧寒少熱多自
汗體倦頭痛胸痞略咳而渴惡食大便或秘或溏發
於寅申己亥夜醫議欲從丹溪用血藥引出陽分之
例治之汪診其脉濡弱近駛稍弦曰察形觀色參脉
乃屬氣血两虚瘧已深入厥陰矣專用血藥不免損
胃又損肺也淹延歲月久瘧成勞何也自汗嗽渴而
蒼术白芷豈宜例用惡食胸痞而血藥豈能獨理古
人用藥立例指引迷途耳因例達變在後人推廣之
也遂以補中益氣湯加川芎黃栢枳實神曲麥門冬
倍用參茋术煎服三十餘貼諸症稍除瘧猶未止乃
語之曰今當冬氣沉潛瘧氣亦因之以沉潛難使浮
達况汗孔亦因以閉塞經曰瘧以汗解當此閉藏之
時安得違天時以汗之乎且以參术枳實陳皮歸身
黃芩丸服胃氣既壯來年二月瘧當隨其春氣而發
泄矣果如期而安
一人年三十形色頗實初因舟行過勞受熱咳嗽不已
續又病瘧素有熱淋服藥或作或輟汪診之脉皆濡
弱近緩左尺略駛曰此熱傷氣也肺為氣主氣傷肺
亦傷矣故發咳嗽其瘧亦因熱而作令用人參錢半
白术麥冬茯苓各一錢歸身知母各七分青皮黃柏
甘草各五分煎服而安九月復舟行過勞傷熱其瘧
復作或一日一發或二日三日一發或連發二日(無期)
(而發虚可知)醫治不效仍用前方煎服而安
一人年三十一六月中因勞取凉夢遺遂覺惡寒連日
慘慘不爽三日後頭痛躁悶(須看三日後三字少陰亦有頭痛分别陰陽在)
(此)家人診之驚曰脉絶矣議作陰症欲進附子湯未
决請汪治曰陰症無頭痛今病如是恐風暑乘虚入
於陰分故脉伏耳非絶脉也若進附子湯是以火濟
火安能復生姑待以觀其變然後議藥次日未末申
初果病寒少熱多頭痛躁渴痞悶嘔食自汗大便或
瀉或結脉皆濡小而駛脾部兼弦此非尋常袪瘧燥
烈刦劑所能治遂用清暑益氣湯減蒼术升麻加柴
胡知母厚朴川芎以人參加作二錢黃茋錢半白术
當歸各一錢煎服二十餘貼而愈
祁邑二尹此人也形長魁偉年逾四十六月舟中受熱
病瘧寒少熱多頭痛躁渴汗多醫用七寳飲治之不
愈汪診其脉浮濡而駛略弦曰此暑瘧也以白虎湯
加人參三錢煎服十餘貼而瘧止
程侍御形色清脆年四十餘素善飲病熱頭痛惡食泄
瀉小便短少午後悪寒發熱醫用二陳平胃五苓共
一服治不退反增腰腹拘急汪診視脉皆濡弱頗弦
而駛曰耗血傷胃惟酒為甚復加以時熱外傷其氣
内外兩傷法當從補若用草果㯽榔常山半夏燥烈
之劑譬之抱薪救火寧不益其病耶遂以人參二錢
黃茋錢半以益皮毛不令汗泄白术茯苓石膏麥冬
各一錢以導溼熱不使傷胃知母青皮神曲黃芩歸
身川芎柴胡各七分以消積滯而和表裏少加甘草
三分煎服十餘貼瘧止後以參苓白术散常服收功
一人年三十餘八月因勞病瘧請汪診視脉皆六至而
數無力曰古人云形瘦色黑者氣實血虚也又云脉
數無力者血虚也間日發於午後亦血分病也以色
脉論之當從血治但今汗多乃陽虚表失所衛消榖
善飢乃胃虚火乘其土皆陽虚也仲景法有憑証不
憑脉者兹當憑証作陽虚治以參茋各三錢白术白
芍麥門冬各一錢歸身生地甘草各七分黃柏知母
陳皮各五分煎服二十餘貼若用尋常驅瘧劫劑寧
免後艱(博案舊刻此案脱二句)
石山翁年逾六十形質近弱八九月酷熱時往來休歙
外有藥劑之勞内有病者之憂内外弗寕晝夜不靜
至十月初旬瘧作三日午後一發寒熱不甚喜熱悪
寒寒去熱來則覺爽矣口乾微渴臨發昏倦嗜臥左
脉沉小而數右脉浮濡無力亦近於數獨脾部弦而
頗洪瘧去則脉皆大小浮沉相等惟覺緩弱而已初
服補中益氣湯十餘貼病無加減夜苦盗汗繼服當
歸六黃湯(先補氣血)黃茋每貼四錢五貼汗止瘧如舊再
服白虎湯(後清暑邪)人參四錢石膏三錢知母一錢甘草
六分米一撮煎服十餘貼而愈
一人瘦長脆白年三十餘久瘧後盗汗自汗過多加以
傷食吐瀉大作吐止而瀉四日不住筋惕肉瞤驚悸
夢遺小便不禁汪診脉皆緩弱右則略弦而濇曰此
下多亡陰汗多亡陽氣血虚也遂以參茋為君白术
為臣山梔麥冬牡蠣為佐酸棗歸身山查為使加以
薄桂煎服旬餘諸症稍退半年之間常覺臍下内熱
一團烘烘不散時或夢遺一醫議作熱鬱固欲下之
汪曰此非有餘之熱乃陰虚生内熱耳若欲下之是
殺之耳宜以前方加黃柏熱當自退果騐
一人年十七八時因讀書忍飢感寒得瘧延纏三年瘧
愈寒氣臍左觸痛熱熨而散仍或發或止後因新娶
往縣復受飢寒似病傷寒吐二日夜不止即服理中
湯補中益氣湯固本丸補陰丸猪肚丸其吐或作或
止飲食少進續後受飢勞倦食則飽悶子至午前睡
安略爽食稍進午後氣升便覺脹悶胸膈漉漉水響
四肢微厥吐水或酸或苦亦有間日吐者大便燥結
小便赤短身體瘦弱不能起止汪曰雖不見脉見証
必是稟賦素弱不耐飢寒宜作飲食勞倦為主而感
冒一節且置諸度外夫氣升脹悶觸通者脾虚不能
健運以致氣鬱而然胸膈漉漉水聲謂之畱飲乃用
獨參湯補養其氣血加薑以安其嘔吐黃柏以降其
逆氣初服三貼臍左痛除吐止將人參加作一兩吐
又復作此由補塞太過而無行散佐使故也人參減
作七錢附五分炮薑七分半夏八分蒼术厚朴各七
分茯苓一錢服至二十餘貼吐止食進餘病皆減頗
喜肉味以手揉其肚尚有水聲汩汩微感寒腹中氣
猶微動或時鼻衂數點近來忽瀉二日而自止纔住
前藥又覺不爽前方加黃茋四錢山梔七分減黃柏
如舊煎服或曰吐水或酸或苦大便閉燥小便赤短
諸書皆以為熱凡病晝輕夜重諸書皆為血病今用
薑附者何也盖吐水酸苦由脾虚不能行溼溼鬱為
熱而水作酸苦也薑附性熱辛散溼逢熱則收鬱逢
熱則散溼收鬱散酸苦自除大便燥結者由吐多而
亡津液也小便短少者由氣虚不能運化也故用人
參以養血氣則血潤燥除氣運溺通矣若用苦寒之
藥則苦傷血寒傷氣反增其病矣日輕夜重為血病
者道其常也此則不然雖似血病實氣病也醫作血
病而用固本補陰等藥反不解非血病可知所以日
輕夜重日則陽得其位而氣旺故病減夜則陽失其
位而氣衰故病重經曰至於所生而持自得其位而
起是也故病則有常有變而醫不可不達其變也病
將愈猶或鼻衂數點者此浮溜之火也加山梔氣味
薄者以潛伏之久當自愈後聞食母猪肉前病復作
汪曰臟腑習熟於藥病亦見化於藥再無如之何矣
(此案宜熟玩)
一人年踰四十形肥色蒼因勞後入房感風夜半瘧作
自汗寒少熱多一日一作醫用清脾小柴胡四獸等
劑不效漸至二日或三日一發(三陰瘧)汪診左脉浮洪
虚豁而數右脉虚小散數頭眩耳鳴四肢懶倦手足
麻大便溏左脇瘧母時或夢遺(虚無疑矣)發則嘔吐多痰
或辰或午發至酉戌乃退每至三十日連發二次子
時發至黎明其發微辰時發至酉戌其發如常乃用
參茋歸术知母麥冬厚朴陳皮大劑與之初服一劑
痞塊反高小腹脹痛汪曰若藥不瞑眩厥疾不瘳再
當服之(此一轉非認症真不能)數貼後脉覺稍靜不數病者曰
脉平而病不減何也汪曰瘧邪已深非數劑之藥旦
夕之功所能愈當久服待春分陽氣發揚方得全愈
苟惑人言不惟瘧不能止或癆或鼓難免後憂夫瘧
因感風暑寒水而作也經曰皮膚之外腸胃之内氣
血之所舍也氣屬陽風暑陽邪而中於氣血屬陰寒
水陰邪而中於血先中陽邪後中陰邪則先寒後熱
先中陰邪後中陽邪則先熱後寒陽邪多則熱多渴
而有汗陰邪多則寒多而汗少氣血受邪而居於其
舍悍衛之氣運行不息不受邪也日行陽二十五度
夜行陰二十五度每一刻則周身一度行與邪遇則
邪壅遏其道路故與相搏而瘧作也搏則一勝一負
負則不與之搏而悍衞無礙故瘧止矣(可知久病後發寒熱忽然)
(無故而止當思元氣脱盡連寒熱不能作耳)夫邪之盛衰因氣血之盛衰
氣血盛邪亦盛氣血衰邪亦衰久則氣血衰或靜養
二三日氣血復盛而邪亦盛悍衛行與之遇又復相
抗而瘧每三十日連發二次者盖二十八九三十日
晦日也陰極陽生之時夜半微陽始生而力尚弱故
瘧發亦輕辰則陽旺矣故瘧亦重此瘧所感陽邪居
多故隨陽氣盛衰而為之輕重其三日一發非入於
藏也由氣血盛衰而然非若傷寒之傳經也或曰邪
氣既因氣血而盛衰今補其氣血未免邪亦盛矣曰
邪之所凑其氣必虚氣血未補終未至於強健強健
邪無容畱矣經曰邪正不兩立是也
俞子容治嶺南一大商病瘧胸中痞悶煩躁昏不知人
願得凉藥清利上膈其症上熱下寒脉沉而微以生
薑附子作湯浸冷俾服(温救)踰時甦醒自言胸膈䟱爽
然不知實用附子也(初瘧用附子人所未知)若庸工見其胸中
痞悶投以凉藥下之十無一生然此法惟山嵐瘴氣
所致下體虛冷之人宜施若暑瘧痰瘧則别處治可
也
江篁南治曹氏子年二十餘客歸跋涉勞倦兼受熱飲
涼水患瘧每日午先寒後熱多汗一醫為用清脾湯
繼用斬鬼丹吐涎益甚後二日嘔吐不止乃用人參
養胃湯二貼嘔吐如故兼痰中有血六月中旬江視
之脉虚豁以二陳湯加白芍白术扁豆人參枳實山
查黃連藿香薑棗出入加減八劑愈
一人瘧疾更三醫不可後一醫投薑附湯可而復作每
至午前大寒寒時面青手指趾甲俱青(指甲青寒者多然有一症)
(與痰相摶亦青黑色可與大熱案橘泉翁治法參看)異狀戰慄寒後復熱得汗
只涼瘦削危甚不可言江診六部脉沉細先投温脾
湯繼進鐵煎散三盞五更下鶴頂丹至次日午前以
理中湯下黑錫丹一服如此三日而愈此乃寒症之
藥也
一人瘧後先寒後熱醫用清脾湯又服截瘧丹遂發惡
心吐而復瀉(理中湯之用因此)次日鼻衂兩三碗但多煩熱
求治加以小柴胡加半夏柴胡之類四服解其榮中
之熱次投鐵煎散以祛瘧之邪午前將末理中湯入
黃丹冷水調下黑錫丹和中&KR1062;痰鎮下(妙理)瘧即不來
矣此乃熱因寒用寒因熱用之意
江應宿治李祠部真陽傷寒變瘧大渴大熱煩燥引飲
都城醫用六君加青皮厚朴㯽榔草果十餘日不效
召予診視六脉洪數微弦與小柴胡去半夏加白虎
湯一劑而渴止再劑熱退而愈予時有儀揚之行李
問已後當服何藥予曰公勞傷心脾將來但恐寤而
不寐宜歸脾湯調理後果煩躁不寐遣幼官往儀召
予至則諸醫衆論紛紜將欲下予止之曰胃不和則
臥不安豈可妄下其家人囂囂以下為是竟投下藥
予固辭不復往綿延三月餘弗瘳遂養病歸籍多方
調理而後愈此盖輕病重治皆醫之過也
阮上舍患瘧已經三年或三日一發或五七日一發發
於午後未申時(諸寒熱無期唯瘧有期)背心隱隱寒起戰慄兩
膝齊冷至足一二刻寒退熱作煩渴引飲屢治或暫
止或半月一月又復作右脇下一塊如杯行步稍遠
即覺微痛乘馬勞頓亦作痛九月初診得弦數之脉
投柴胡桑白皮各五錢鼈甲醋炙二錢作一服加煨
薑水煎服即止更與四君加柴胡鼈甲調理月餘間
與瘧母丸不復舉矣
夫久瘧乃屬元氣虚寒盖氣虚則寒血虚則熱胃
虚則悪寒脾虚則發熱陰火下流則寒熱交作或
吐涎不食泄瀉腹痛手足逆冷寒戰如慄若誤投
以清脾截瘧等耗氣血藥多致綿延不休若兼停
食宜用六君枳實厚朴若食已消而不愈用六君
子湯若内傷外感用藿香正氣散若内傷多而外
感少用人參養胃湯若勞傷元氣兼外感用補中
益氣加川芎若勞傷元氣兼停食補中益氣加神
曲陳皮若氣惱兼食用六君加香附山梔若嚥酸
或食後口酸當節飲食病作時大熱躁渴以薑湯
乘熱飲之此截瘧之良法也每見發時飲啖生冷
物者病或少愈多致脾虚胃損往往不治大抵内
傷飲食者必惡食外感風寒者不惡食審係勞傷
元氣雖有百症但用補中益氣湯其病自愈其屬
外感者主以補養佐以解散其邪自退若外邪既
退即補中益氣以實其表若邪去不實其表或過
發表虧損脾胃皆致綿延難治凡此不問陰陽日
夜所發皆宜補中益氣湯此不截之截也夫人以
脾胃為主未有脾胃實而患瘧痢者若專主發散
攻裏降火導痰是治其末而忘其本以前乃治瘧
之大略如不應當分六經表裏而治之
夫瘧三日一發丹溪以發日之辰分屬三陰而藥
無三陰之别總用撫芎當歸紅花蒼术黃柏等藥
掣起陽分瘧入陰分由陽虚陷入也惟宜陽分助
氣之藥加血藥引入陰分亦可掣起專用血藥祗
恐邪愈下陷何以能掣起哉
名醫類案卷三
