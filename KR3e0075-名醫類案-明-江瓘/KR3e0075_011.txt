名醫類案卷十一
明江瓘編
經水
太倉公治一女病腰背痛(少陰病兼太陽)寒熱(厥陰病兼少陽)衆醫皆
以寒熱治公診之曰内寒(内寒當作陰病解)月事不下也即
竄以藥旋下病已病得之欲男子不可得也所以知
其病者診其脉時切之腎脉也嗇而不屬嗇而不屬
者其来難堅(氣欎血滯而脉結)故曰月不下肝脉弦出左口(相火)
(熾盛脉乃上溢)故曰欲男子不可得也(琇按以上史記本文下所增入祗泛論無)
(病之人乃以弦出左口為血盛之脉與原文相背何耶)盖男子以精為主婦人
以血為主男子精盛則思室女子血盛則懷胎夫肝
攝血者也厥陰弦出寸部又上魚際則陰血盛可知
矣(烺按此案已見腰痛門)
東垣治一夫人病寒熱月事不至者數年矣又加喘𠻳
醫者悉以蛤蚧桂附等投之李曰不然夫人病陰為
陽所搏大忌温劑以凉血和血之藥服自愈已而果
然
一婦人年三十歲臨經預先臍腰痛甚則腹中亦痛經
縮二三日以柴胡錢半羌活一錢丁香四分蝎一個
當歸身一錢生地一錢都作一服水二盞煎至一盞
去查食前稍熱服(丁香本草言其辛散苦降養陰治陰痛諸氣)
一婦年三十餘因每洗浴後必用冷水淋通身又嘗大
驚遂患經来時必先小腹大痛口吐涎水經行後又
吐水三日其痛又倍至六七日經水止時方住百藥
不效(久病)診其脉寸滑大而弦關尺皆弦大急尺小於
關關小于寸所謂前大後小也(前大後小之故恐有表邪)遂用香
附三兩半夏二兩茯苓黃芩各一兩半枳實元胡索
牡丹皮人參當歸白术桃仁各一兩黃連七錢川練
遠志甘草各半兩桂三錢吴茱萸錢半分十五貼入
薑汁兩蜆殼熱服之後用熱湯洗浴得微汗乃已忌
當風坐卧手足見水并喫生冷服三十貼全愈半年
後因驚憂其病復舉(新發故不用參术)腰腹時痛小便淋痛
心惕惕驚悸意其表已解(冷水淋身之表)病獨在裏先為灸
少冲(手少陰心)勞宫(心包絡)崑崙(膀胱)三陰交(足太陰脾)止悸定痛
次用桃仁承氣湯大下之下後用醋香附三兩醋蓬
术當歸身各一兩半醋三稜元胡索醋大黃醋青皮
青木香茴香滑石木通桃仁各一兩烏藥甘草砂仁
㯽榔苦練各半兩木香吴茱萸各二錢分作二十貼
入新取牛膝濕者二錢生薑五片用荷葉湯煎服愈
一婦頭痛口亁經行後身痛腰甚痛以生地黃一錢白
术芍藥各一錢川芎歸身尾各五分炒栢炙甘草各
三分
一婦年二十餘經閉二年食少乏力以黃連二錢白术
錢半陳皮滑石各一錢黃芩五分木通三分桃仁十
一個炙甘草少許
滑伯仁治一婦年三十每經水將来三五日前臍下㽲
痛如刀刺狀寒熱交作下如黑豆汁既而水下因之
無娠脉二尺沉濇欲絶餘皆弦急曰此由下焦寒濕
(尺沉澁屬下焦寒濕)邪氣摶于衝任(衝任俱竒經)衝為血海任主胞
胎為血室故經事將来邪與血争而作㽲痛寒氣生
濁下如豆汁宜治下焦遂以辛散苦温理血藥為劑
令先經期十日服之凡三次而邪去經調是年有孕
吕滄洲治一女在室病不月諸醫療皆不得其狀視之
腹大如娠求其色脉即怪語之曰汝病非有異夢則
鬼靈所憑耳女不答趨入卧内密語其侍嫗曰我去
夏追凉廟廡下薄暮過木神心動是夕夢一男子如
暮間所見者即我寢親狎由是感病我慚赧不敢以
告人醫言是也嫗以告吕吕曰女面色乍赤乍白者
愧也脉乍大乍小者祟也病因與色脉符雖劇無苦
乃以桃仁煎下血類豚肝者六七枚俱有竅如魚目
病已
汪石山治一婦年踰三十無子診視其脉近和惟尺部
覺洪滑耳曰子宫有熱血海不固也其夫曰然每行
人道經水即来乃喻以丹溪大補丸加山茱萸白龍
骨止澁之藥以治其内再以亂髮灰白礬灰黃連五
倍子為末以治其隠處果愈且孕
丹溪治一婦年二十歲两月經不行忽行小腹痛有塊
血紫色以白芍白术陳皮各五錢黃芩川芎木通各
二錢炙甘草少許
一婦氣滯血澁脉不澁經不調或前或後紫色苦两大
腿外臁(少陽經)麻木有時痒生瘡大便秘滯以麻子仁
桃仁去皮尖芍藥各二兩生枳殼白术歸頭葳䖅仙
訶子肉生地陳皮各五錢大黃(治血澁)煨七錢(大黃配訶子亦)
(竒)為末粥丸
一婦年四十八歲因有白帶口渴月經多初来血黑色
後来血淡倦怠食少臍上急以白术錢半紅花豆大
陳皮白芍各一錢木通枳殼各五分黃芩砂仁炙甘
草各三分共九味煎湯下保和丸三十粒抑青丸二
十粒
一女年十五脉弦而大不數形肥初夏時倦怠月經
来時多此禀受弱氣不足攝血也以白术錢半生茋
陳皮各一錢人參五錢炒栢三分(虚而協熱)
一婦年四十餘月經不調行時腹痛行後又有三四日
淋瀝皆穢水口渴面黃倦怠無力以白术一兩歸身
尾六錢陳皮七錢黃連三錢木通二錢生茋黃芩各
二錢炙甘草一錢分作八貼下五靈脂丸四十粒食
前服
一婦月經不勻血紫色来作痛倦怠惡寒為人性急以
青皮五分川芎黃芩牡丹皮茯苓各二錢乾薑一錢
炙甘草五分
一婦年二十歲月事不勻来時先腹隠疼血紫色食少
無力以白术四錢黃連陳皮各二錢半牡丹皮二錢
木通黃芩人參茱萸各錢半炙甘草五分分作四貼
水二盞煎取小盞食前服
一婦年二十餘形肥痞塞不食每日卧至未飲薄粥一
盞粥後必吐水半碗仍復臥經不通三月矣前番通
時黑色脉辰時寸關滑有力午後關滑寸則否詢之
因乘怒飲食而然遂以白术兩半厚朴黃連枳實各
一兩半夏茯苓陳皮山查人參滑石各八錢砂仁香
附桃仁各半兩紅花二錢分作十貼每日服一貼各
入薑汁二蜆殼間三日以神祐丸神秘沉香丸微下
之至十二日吐止食漸進四十日平復如故
一婦年三十餘形瘦亦痞不食吐水經不通以前藥方
加參术歸為君煎熟入竹瀝半盞薑汁服之但不用
神祐丸下之亦平復或咳𠻳寒熱而經閉者當于欬
門濕痰條求之(醫學綱目)
子和治一婦人月事不行寒熱往来口乾頬赤喜飲旦
暮間咳一二聲諸醫皆用䖟蟲水蛭乾漆硵砂芫青
紅娘子沒藥血竭之類子和不然曰古方雖有此法
奈病人服之必臍腹發痛飲食不進乃命止藥飲食
稍進内經曰二陽之病發心脾心受之則血不流故
不月也既心受積熱宜抑火升水流濕潤燥開胃進
食乃涌出痰一二升下泄水五六行濕水上下皆去
血氣自然周流月事不為水濕所隔自依期而至矣
不用蝱蟲水蛭有毒之藥如用之則月經縱来小便
反閉他證生矣凡精血不足宜補之以食大忌有毒
之藥偏勝而成夭閼
一婦人年三十餘經水不行寒熱往来(痰能作寒熱)面色痿
黃(無表症)唇焦頬赤時咳三两聲向者所服之藥黑神
散烏金丸四物湯燒肝散鼈甲散建中湯寕肺散針
艾百計轉劇家人意倦不欲求治子和憫之先涌痰
五六升午前涌畢午後食進餘症悉除後三日復輕
涌之又去痰一二升食益進不數日又下通經散瀉
訖一二升後數日去死皮數重小者如麩片大者如
葦膜不一月經水行神氣清健
吴茭山治一婦行經時著氣惱經過半月後得心腹腰
脇痛不可忍醫作氣治以香燥止痛之劑服之愈不
安診其脉弦急不勻早間行經著惱乃瘀血作痛也
遂以四物入桃仁紅花延胡索莪术青皮之類數服
血通其患已矣
一女子經水過多行後復行面色痿黃人倦無力遂以
歸身炒芍熟地川芎荆芥續斷煨乾薑炙甘草數服
而安
一婦經事欲行臍腹絞痛臨行血澁以四物入延胡索
㯽榔青皮香附子之類數服痛除
一婦行經色淡若黃漿心腹嘈雜(嘈雜為痰飲)此脾胃濕痰
故也以二陳湯合四物入細辛蒼术數服即止
一女子經水下如黑豆汁此絡中風熱也(經如黑豆汁絡中風熱妙)
(斷痛亦有下焦寒濕而經水如豆汁者但症當寒熱腹尺沈澁寸關弦一為寒濕一為風熱須細辨)
以四物加黃芩川連荆芥穗蔓荆子(治以辛凉苦寒理血之劑)數
服血清色轉
一婦經来適斷寒熱往来以小柴胡湯二服寒熱即止
繼以四物湯數服而安
一婦經血過多得五心煩熱日晡潮熱諸藥不效以四
物加胡黃連三服而愈
俞子容治一婦寡居鬱結成疾經事不行體熱如炙忽
吐血若泉湧醫用止血藥不效俞以茅草根搗汁濃
磨沉香服至五錢許日以釅醋貯瓶内火上炙熱氣
冲两鼻孔(外治法佳)血始得降下吐血不復作經事乃行
(吐血如泉止而不效他人必用血脫益氣之說今用降而愈亦以寡居而經不行氣升而不降治法甚竒)
(當玩體熱如炙四字盖吐血湧泉當四肢冷未有體熱如炙者)
莫強中一侍人久病經阻發熱咳𠻳倦怠不食憔悴骨
立醫往往作瘵疾治之勢甚危莫曰婦人以血為本
血榮自然有生理因謝衆醫專服四物湯其法㕮咀
每慢火煮取清汁帶熱以啜之空腹日三四服两月
餘經通疾如失
潘璟字温叟名醫也診屯田郎中張諲妻年四十餘而
天癸不至潘察其脉曰明年血潰乃死既而果然(博按)
(此條已見積塊門)
石山治一婦瘦小年二十餘經水紫色或前或後臨行
腹痛惡寒喜熱或時感寒腹亦作痛脉皆細濡近滑
两尺重按略洪而滑汪曰血熱也或謂惡寒如此何
謂為熱曰熱極似寒也遂用酒煮黃連四兩香附歸
身尾各二兩五靈脂一兩為末粥丸空腹吞之而愈
一婦經行必瀉三日然後行診其脉皆濡弱曰此脾虚
也脾屬血屬濕經水將動脾血已先流注血海然後
下流為經脾血既虧則虛而不能運行其濕令作茯
苓白术散每服二錢一日米飲調下二三次月餘經
行不瀉矣
一婦産後經行不止或紅或白或淡病踰八月面色黃
白性躁頭眩脚軟醫用參茋補藥病益加用止澁藥
不效汪診之右脉濡弱無力左脉略洪而駛曰右脉
弱者非病也左脉偏盛遂覺右脉弱耳宜主左脉治
以凉血之劑遂以生地白芍白术各一錢黃芩阿膠
歸身各八分陳皮香附川芎椿根皮茯苓各六分柴
胡甘草各五分煎服二十餘劑而愈
一婦年逾四十形長色脆病經不調右脉浮軟而大(虚)
左脉虛軟而小近駛(以症合脉所以用參术)嘗時經前作泄今
年四月感風咳𠻳用湯洗浴汗多因泄一月六月復
因洗浴發瘧六七次瘧雖止而神思不爽至八月盡
而經水過多白帶時下瀉泄遂覺右脚疼痛舊曾閃
肭脚跟今則假此延痛(陽虚不能健運)臀腿腰脇凥骨脛項
左邊筋皆掣痛(血凝滯而作痛)或咳𠻳一聲則腰眼痛如刀
扎日輕夜重叫號不已幸痛稍止飲食如常(胃氣在)今
詳月水過多白帶時下日輕夜重瀉泄無時亦屬下
多亡陰宜作血虛治然服四物止痛之劑益甚九月
汪復診視始悟此病乃合仲景所謂陽生則陰長之
法矣夫經水多白帶下常瀉泄皆由陽虛陷下而然
命曰陽脫是也日輕夜重盖日陽旺而得健運之職
故血亦無凝滯之患而日故輕也夜則陰旺而陽不
得其任失其健運之常血亦隨滯故夜重也遂以參
术助陽之藥煎服五七貼痛减此亦病症之變治法
殊常故記之
一婦年二十一歲六月經行腹痛如刮難忍求死脉得
細軟而駛尺則沉弱而近駛汪曰細軟屬濕數則為
熱尺沉屬鬱滯也(妙斷)以酒煮黃連半斤炒香附六
兩五靈脂半炒半生三兩歸身尾二兩為末粥丸空
心湯下三四錢服至五六料(琇按黃連服至三斤亦僅見此要之後来病情)
(實由苦寒偏勝救以桂附而愈)越九年得一子又越四年經行两月
不斷腹中微痛又服前丸而愈續後經行六七日經止
則流清水腹中微痛又服前丸而痛亦止又經住只
有七八日若至行時或大行五六日續則適来適斷
或微紅或淡紅紅後常流清水小腹大痛漸連遍身
胸背腰腿骨裡皆痛自已(脾)至酉(腎)乃止痛則遍身
冷熱汗大出(脾腎虛而大汗出則氣虛而不能運行血滯用桂以行瘀血而用參補氣)汗
止痛减尚能飲食自始痛至今歴十五年前藥屢服
屢效今罔效者何也汪復診之脉皆洪滑無力幸其
尚有精神汪曰此非舊日比矣舊乃鬱熱今則虛寒
(斷尤妙寒洪大為虚者有之若洪滑為實今以無力斷為虛可見滑而無力亦虚症所有不得滑宜從)
(實治也然必合外症神情食然有脉滑為血聚者不得作痰與積斷)東垣曰始為熱
中終為寒中是也經曰脉至而從按之不鼓乃陰盛
格陽當作寒治且始病時而形歛小今則形肥大矣
醫書曰瘦人血熱肥人氣虛豈可同一治耶所可慮
者汗大泄而脉不為汗衰血大崩而脉不為血減耳其
痛日重(投温在此)夜輕知由陽虛不能健運故亦凝滯而
作痛以症參脉宜用助陽若得脉减痛輕方為佳兆
遂投參茋歸术大劑加桂附一貼来早再診脉皆稍
寕服至二三十貼時當二月至五月病且愈盖病有
始終寒熱之異藥有前後用舍不同形有肥瘦壯少
不等豈可以一方而通治哉(此症石翁先生投桂附人所不知亦不能)
一婦年逾四十形色頗實常患産難倒生經水不調或
時遍身骨節疼痛食少倦怠自汗汪診之两手脉皆
不應惟右關輕按隠隠然微覺動也疑脉出部以指
尋按渠經列缺穴分亦不應甚怪之乃叩其夫曰有
孕時醫診亦言無脉後服八物湯幸爾易産而得一
子汪曰此由禀賦夲来脉不應也無足怪可見天下
事變出無窮果難一一以常理測也如脉經所謂但
道其常而已两手無脉不傷其生又不妨于胎孕豈
脉經所能盡耶脉或两手出部或一手出部見之多
矣两手無脉而人如故此亦理之所無事之大變故
記之
一婦有病汪診之右脉緩濡而弱左手無脉再三尋之
動于腕臂外廉陽谿(大腸穴)偏歴之分乃語之曰左脉
離其部位其病難以脉知以右脉言之似屬于脾胃
不足也尚當言其病焉告曰每遇經未行前咯血數
口心嘈不安食少懶倦汪以四君子加山梔陳皮麥
冬牡丹皮煎服數貼而安
薛巳治一婦人發熱口乾月經不調两腿無力服祛風
滲溼之劑腿痛體倦二膝浮腫經事不通薛作肝脾
腎三經血虛火燥(妙斷)症名鶴膝風用六味八味二丸
兼服两月形體漸健飲食漸進膝腫漸消不半載而
痊前症若脾腎虛寒腿足軟痛或足膝枯細用八味
丸若飲食過多腿足或臀内痠脹或浮腫作痛用補
中益氣加茯苓半夏主之
一婦人經候過期發熱倦怠或用四物黃連之類反两
月一度且少而成塊又用峻藥通之两目如帛所蔽
薛曰脾為諸陰之首目為血脉之宗此脾傷五藏皆
為失所不能歸于目矣遂用補中益氣濟生歸脾二
湯專主脾胃年餘尋愈
一婦人两眉稜痛後及太陽面青善怒薛作胆經風熱
(妙斷)用選竒湯(防風羌活黃芩甘草)合逍遥散加山梔天麻黃茋
半夏黃芩而愈此症失治多致傷目或两耳出膿危
矣(琇按此案不應入經水門)
一婦人年四十素性急先因飲食難化月經不調服理
氣化痰藥反肚腹膨脹大便泄瀉又加烏藥蓬术肚
腹腫脹小便不利加猪苓澤瀉痰喘氣急手足厥冷
頭面肢體腫脹指按成窟(此症今人指為不治)脉沉細右寸為
甚(若脉洪大又當作虚中有實治)薛曰此脾肺之氣虛寒不能通調
水道下輸膀胱渗泄之令不行生化之氣不運即東
垣所云水飲留積若土之在雨中則為泥矣得和風
暖日水溼去而陽化自然萬物生長喜其脉相應遂
以金匱加减腎氣丸料服之小便即通數劑腫脹消
半四肢漸温自能轉側又與六君加木香肉桂炮薑
治之全愈後不戒七情飲食即為泄瀉仍用前藥加
附子五分(博按舊刻悮香附子)而安
一婦人素有頭暈不時而作月經遲而少薛以中氣虚
不能上升而頭暈不能下化而經少用補中益氣湯
而愈後因勞而仆月經如湧此勞傷火動用前湯加
五味子一劑服之即愈前症雖云亡血過多氣無所
附實因脾氣虧損耳
一婦人年四十勞則足跟熱痛薛以陰血虛極急用聖
愈湯而痊(生熟地歸芎參茋)後遍身搔痒誤服風藥發熱抽
搐肝脉洪數此乃肝家血虛火盛而生風以天竺膽
星為丸用四物麥冬五味芩連炙草山梔柴胡煎送
而愈
一婦人两足發熱(陰虛)日晡益甚小便自遺或時不利薛
以為肝熱陰挺不能約制午前用白术茯苓丹皮澤
瀉各五分乾山藥山茱麥冬各一錢熟地四錢酒炒
黑黃栢七分知母五分不數劑而諸症悉愈若用分
利之劑益損真陰必致不起
一婦人月事未期而至發熱自汗服清熱止汗之劑反
作渴頭痛手掉身麻此因肝經風熱用柴胡炒芩連炒
山梔歸芍生地丹皮各一錢參茋苓术各一錢五分
川芎七分甘草五分二劑其汗全止更以補中益氣
而愈凡發熱久者陽氣亦自病須調補之
一婦人經行後勞役失調忽然昏憒面赤吐痰此元氣
虛火妄動急飲童便神思漸爽更用參茋各五錢芎
歸各三錢元參柴胡山梔炙甘草各一錢一劑又用
逍遥散加五味麥冬稍定但體倦面黃此脾土真虛
之色也又以十全大補加五味麥冬治之而愈若投
以發散之劑祸在反掌慎之
一婦人多怒經行或數日或半月即止三年後淋瀝無
期(虚症可知)肌體倦瘦口乾内熱(虛而協熱)盗汗如洗日晡熱
甚用參茋歸术茯神遠志棗仁□冬五味丹皮龍
眼肉炙草柴胡升麻治之(歸脾補中二方合用)獲愈此症先因
怒動肝火血熱妄行後乃脾氣下陷不能攝血歸源
故用前藥若胃熱亡津液而經不行宜清胃若心火
亢甚者宜清心若服燥藥過多者宜養血若病久氣
血衰宜健脾胃
一婦性善怒產後唇腫内熱用清熱敗毒唇口腫脹日晡
熱甚月水不調用降火化痰食少作嘔大便不實唇出
血水用理氣消導胸膈痞滿頭目不清唇腫經閉用清
胃行血肢體倦怠發熱煩躁涎水湧出欲用通經之劑
薛曰病本七情肝脾虧損數行攻伐元氣益虛故耳法
當補隂益陽遂以加味歸脾湯加味逍遥散補中益氣
湯如法調治元氣漸復唇瘡亦愈後因怒寒熱耳痛胸
膈脹悶唇掀腫甚此是怒動肝火而血傷遂用四物合
小柴胡加山梔頓愈後又怒脇乳作脹肚腹作痛嘔吐
酸涎飲食不入小水不利此是怒動肝木尅脾土乃用
補脾氣養脾血而愈又因勞役怒氣飲食失時發熱喘
渴體倦不食去血如崩唇腫熾甚此是肝經有火脾經
氣虚遂用補中益氣加黑山梔芍藥丹皮而愈此症每
見但治其瘡不固其本而死者多矣
一婦人停食飽悶發熱或用人參養胃湯益甚(以此湯送保和丸則愈)
再用木香檳榔丸泄瀉吐痰腹中成塊飲食少思又用二
陳黃連厚朴之類前症益甚腹脹不食月經不至此中氣
虧損用補中益氣加茯苓半夏三十餘劑脾胃健而諸症
愈又二十劑而經自行前症若脾虚不能消化飲食者宜
用六君子湯補而消之虚寒者加砂仁木香炮薑温而補
之其食積成形者以前藥煎送保和丸(此法妙)大抵食積痞
塊症為有形所謂邪氣勝則實真氣奪則虚惟當養正闢
邪而積自除矣雖然堅者削之(削之必以漸)客者除之胃氣未
虚或可少用若病久虚乏者則不宜用(以東垣消痞丸相間服之)
一婦人飲食後或腹脹或吞酸服枳术丸吞酸益甚飲食日
少胸膈痞滿腿内酸痛畏見風寒又服養胃湯一劑腿内
作痛又二劑腿浮腫月經不行此鬱結所傷脾虚濕熱下
注侵晨用四君芎歸二陳午後以前湯送越鞠丸飲食漸
進諸症漸愈又用歸脾八珍二湯兼服兩月餘而經行
一婦内熱作渴飲食少思腹内近左初如雞卵漸大四
寸許經水三月一至肢體消瘦齒頰似瘡脉洪數而
虚左關尤甚此肝脾鬱結之症外貼阿魏膏午前用
補中益氣湯午後以加味歸脾湯兩月許肝火少退
脾土少健仍與前湯送下六味地黃丸午後又用逍
遥散送歸脾丸又月餘日用蘆薈丸(蘆薈丸方角青黛)(大皂硃砂)
(研為麝香研各一錢藥乾蝦䗫用皂角各等分燒灰存性末一兩入前項右為末蒸餅為丸麻子大每)
(服七十丸米飲下)二服空腹以逍遥散下日晡以歸脾湯下喜
其謹疾調理年餘而愈(看他用藥緩急先後毫不假借當深思而熟玩之)
一婦人腹内一塊不時上攻或痛作聲吞酸痞悶月經不調小溲
不利二年餘矣(久病)面色青黃此肝脾氣滯以六君子加芍歸柴胡
炒連木香吳茱各少許二劑却與歸脾湯下蘆薈丸三月餘肝脾
和而諸症退又與調中益氣加茯苓牡丹皮中氣健而經自調
熱入血室
許學士治一婦病傷寒發寒熱遇夜則如見鬼狀經六
七日忽然昏塞涎響如引鋸牙關緊急暝目不知人
病勢危困許視之曰得病之初曾值月經来否其家
云經水方来病作而經遂止得一二日發寒熱晝雖
静夜則有鬼祟從日昨不省人事許曰此乃熱入血
室症仲景云婦人中風發熱惡寒經水適来晝則明
了暮則譫語如見鬼狀發作有時此名熱入血室醫
者不曉以剛劑與之遂致胸膈不利涎潮上脘喘急
息高昏冒不知人當先化其痰後除其熱乃急以一
呷散投之兩時頃涎下得睡省人事次授以小柴胡
湯加生地三服而熱除不汗而自解矣
一婦人患熱入血室症醫者不識用補血調氣藥治之
數日遂成血結胸或勸用前藥許公曰小柴胡已遲
不可行也無已刺期門穴斯可矣予不能針請善針
者治之如言而愈或問熱入血室何為而成結胸也
許曰邪氣傳入經絡與正氣相搏上下流行遇經水
適來適斷邪氣乘虚入于血室血為邪所廹上入肝
經肝受邪則讝語而見鬼復入膻中則血結于胸中
矣何以言之婦人平居水養木血養肝方未受孕則
下行之為月水既孕則中畜之以養胎及已産則上
壅之以為乳皆血也今邪逐血併歸于肝經聚于膻
中結于乳下故手觸之則痛非藥可及故當刺期門
也
虞恒德治一少婦夏月行經得傷寒似瘧譫語狂亂(此行)
(經在先而病在後)諸醫皆以傷寒内熱投雙解散解毒湯服
之大汗如雨反如風狀次以牛黃丸金石之藥愈投
愈劇一日延虞診視脉弦而大虞思傷寒内熱狂亂
六陽俱病豈不口乾舌黑况脉不數病體捫之或熱
或静其腹急痛(下)意必有内傷在前傷寒在後今傷
寒得汗雖巳内傷則尚存故也因細問之患者曰正
行經時因飲食後多汗用冷水抹身因得此症方知
冷水外閉其汗内阻其血邪熱入室經血未盡血得
邪熱乍静乍亂寒熱譫語掉眩類風須得玉燭散下
之而愈(玉燭散四物加大黃朴硝非大便燥結不可用)下後譫語巳定次以
四物小柴胡湯調理五日熱退身凉其患遂瘳
衍義云一婦人温病已十二日診之其脉六七至而濇
寸稍大尺稍小發寒熱頰赤口乾不了了耳聾問之
病數日經水乃行此属少陽熱入血室也若治不對
病則必死乃按其症與小柴胡湯服之(此治傷寒)二日又
與小柴胡湯加桂乾薑一日寒熱遂止又云臍下急
痛又與抵當丸微利下臍下痛痊身漸凉脉漸勻尚
不了了乃復與小柴胡湯次日但胸中熱躁口鼻乾
又少與調胃承氣湯不得利次日心下痛又與大䧟
胸湯半服利三行次日虛煩不寕時妄有所見復狂
言雖知其尚有燥屎以其極虛不敢攻之遂與竹葉
湯去其煩熱其夜大便自通至曉兩次中有燥屎數
枚而狂言虛煩盡解但咳𠻳唾此肺虛也若不治恐
成肺痿遂與小柴胡湯去人參大棗生薑加乾薑五
味子湯一日咳减二日而病悉愈以上皆用仲景方
薛立齋治一婦人經行感冒風寒日間安静至夜譫語
用小柴胡加生地治之頓安但内熱頭暈用補中益
氣加蔓荆子而愈後因惱怒寒熱譫語胸脇脹痛小
便頻數月經先期此是肝火血熱妄行用加味逍遙
加生地而愈
一婦人因怒寒熱頭痛譫語日晡至夜益甚而經暴至
(此病在先而經行在後)蓋肝藏血此怒動火而血妄行用加味
逍遥散加生地治之神思頓清但食少體倦月經未
已蓋脾統血此脾氣虛不能攝血用補中益氣治之
月經漸止(此非傷寒)
一婦人懷抱素鬱感冒經行譫語服發散之劑不應用
寒凉降火前症益甚更加月經不止肚腹作痛嘔吐
不食痰涎自出此脾胃虛寒用香砂六君脾胃漸健
諸症漸退又用歸脾湯而全愈(此症之變)
江應宿治西村金氏婦年二十一歲五月中患熱病發
熱頭痛渴欲飲冷六脉緊數經行譫語用小柴胡湯
病家疑病人素強健藥有人參未敢服過二日病轉
劇腹痛急脹已經八九日不更衣仍以小柴胡加大
黃四錢利去黑糞熱退身凉而愈(此症之常者同一腹痛而下温補)
(者宜細味之)
崩漏
東垣治一婦時冬患暴崩不止先因損身失血自後一
次縮一十日而来其後暴崩不止其人心窄性急多
驚必因心氣不足飲食不節得之診得掌中寒脉沉
細而緩間帶數九竅微不利四肢無力上喘氣短促
不調果有心氣不足脾胃虚弱之症胃脘當心而痛
左脇下縮急當臍有動氣腹中鳴下氣大便難虚證
極多且先治其本餘症可去安心定志鎮墜其驚調
和脾胃大益元氣補血養神以大熱之劑去其寒凝
在皮膚少加生地去命門相火不令四肢痿弱以黃
連二分生地三分炒曲陳皮桂枝各五分草豆䓻仁
六分黃茋人參麻黃帶節各一錢當歸一錢五分杏
仁五個另研一服而愈胃脘痛者客寒犯胃也以草
豆䓻丸十五丸痛立止再與肝之積藥以除其根遂
愈
一婦人血崩不止以當歸蓮花心白棉子紅花茅花各
一兩剉細以白皮紙裹定泥固燒存性為末加血竭
為引用酒下不止加輕粉一錢又不止加麝香為引
酒下遂止
一婦患崩漏醫莫能效數其症有四十餘種以調經升
陽除溼湯治之愈(湯見醫學集成)
丹溪治一婦三十餘歲墮胎後血不止食少中滿倦怠
煩躁脉沉大而數重取微弦作怒氣傷肝感動胃氣
以二陳湯加川芎白术砂仁二十貼安(琇按煩躁脉數用燥竄而)
(愈費解)
王汝言治一婦患胎漏忽血崩甚暈去服童便而醒少
頃復暈急服荆芥隨醒隨暈服止血止暈之藥不效
忽又嘔吐王以其童便藥汁滿于胸膈也即以手探
吐之末後吐出飲食及菜碗許詢之曰適飯後著惱
少頃遂崩不止因悟曰因飽食胃氣不行故崩甚血
既大崩胃氣益虚而不能運化宜乎崩暈不止而血
藥無效也急宜調理脾胃遂用白术五錢陳皮麥芽
各二錢煎一服暈止再服崩止遂專理脾胃藥服十
數服胃氣始還後加血藥服之而安若不審知食滯
而專用血崩血暈之藥豈不誤哉
一婦年踰五十血崩久不止諸藥不效以橡斗蒼耳草
根二物燒存性用四物湯加白芷茅花乾薑煎湯調
服其經血自此而止再不行矣
子和治一婦年五十餘血崩一載僉用澤蘭丸黑神散
保安丸白薇散補之不效戴人曰天癸巳盡本不當
下血蓋血得熱而流散非寒也夫女子血崩多因大
悲哭悲哭過甚則肺葉布心系為之急血不禁而下
崩内經曰陰虛陽搏謂之崩陰脉不足陽脉有餘數
則内崩血乃下流舉世以虛損治之莫有知其非者
可服火齊(琇按火齊即火劑)火齊者黃連解毒湯是也次以
揀香附子二兩炒白芍藥二兩焙當歸一兩將三味
同為細末水調下又服檳榔丸不旬日安
一老婦血崩不止滔滔不絶滿床皆血伏枕三月矣腹
滿如孕作虚挟痰積汚血治之用四物四兩參术各
一兩甘草五錢以治虚香附三兩半夏半兩茯苓陳
皮枳實縮砂元胡各一兩以破痰積汚血分二十貼
每貼煎乾荷葉側栢葉湯再煎服之服盡良愈不復
發
汪石山治一婦年踰四十形色蒼紫忽病血崩醫者或
用凉血或用止澁俱罔效診其六脉皆沉濡而緩按
之無力以脉論之乃氣病非血病也當用甘温之劑
健脾理胃庶幾胃氣上騰血循經絡無復崩矣遂用
補中益氣湯多加參茋兼服參苓白术散崩果愈
一婦身瘦面黃舊有白帶産後憂勞經水不止五旬餘
間或帶下心前熱上身麻(氣不運)下身冷背心脹口鼻
乾額角冷小便頻而多大便溏而少食則嘔吐素厭
肉味以書来問汪曰雖未見脉詳其所示多屬脾胃
不足令服四君子湯加黃芩陳皮神曲當歸身二貼
紅止白减繼服十餘劑諸症悉除
汪汝潔治葉廷傑之内十月病眼若合即麻痺甚至不
敢睡屢易醫漸成崩疾江診得左手三部舉之略弦
按之略大而無力右手三部舉按俱大而無力經曰
血虛脉大如葱管又曰大而無力為血虛又曰諸弦
為飲又曰弦為勞據脉觀症蓋由氣血俱虛以致氣
不週運而成麻痺時醫不悟而作火治藥用寒凉過
多損傷脾胃陽氣失䧟而成崩矣以歲運言之今歲
天衝主運(少角東宫震位乃天衝司也九星分野之名)風木在泉兩木符
合木盛而脾土受虧是以土䧟而行秋冬之令以時
候言之小雪至大雪之末(冬至小寒)六十日有竒太陽寒
水主令(少陰君火)厥陰風木客氣加臨其上木火勝矣經
曰甚則勝而不復也其脾大虛安得血不大下乎且
脾裹血脾虚則血不歸經而妄下矣法當大補脾經
為先次宜補氣祛溼可得漸愈矣以人參三錢黃茋
二錢甘草四分防風荆芥白术各一錢陳皮八分水
煎食遠服一劑分作三服不數劑而安
薛己治一婦人久患血崩肢體消瘦飲食到口但聞腥
臊口出清液強食少許腹中作脹此血枯之症肺肝
脾胃虧損之患用八珍湯烏賊魚骨圓兼服兩月而
經行百餘劑而康寕如舊矣
一婦人面黃或赤時覺腰間或臍下作痛四肢困倦煩
熱不安其經若行先發寒熱兩肋如束其血如崩此
脾胃虧損元氣下陷與相火溼熱所致(元氣下陷人間有知之者)
(相火溼熱知之者寡矣)用補中益氣加防風芍藥炒黑黃栢間
以歸脾湯調補化源血自歸經矣
一婦年五十歲辛丑患崩諸藥罔效壬寅八月身熱肢
痛頭暈涕出吐痰少食衆作火治轉熾絶粒數日淹
淹伏枕僅存呼吸薛診之謂脾胃虛寒用八味丸料
一劑使急煎服然胃虛久始下咽翌早遂索粥數匙
再劑食倍熱减痛止兼服八味丸良愈
歸大化之内患月事不期崩血昏憒發熱不寐(虚極)或謂
血熱妄行投以寒劑益甚或謂胎成受傷投以止血
亦不效乃延薛診之曰此脾虚氣弱無以統攝故耳
法當補脾而血自止矣用補中益氣加炮薑不數劑
而效惟終夜少睡驚悸另服八味湯更不效復叩諸
先生曰雜矣乃與歸脾湯加炮薑以補心脾遂如初
西園公不知何郡人曾治一婦人年六十二歲患血崩
不止以黃連解毒湯四貼後服凉膈散合四物六貼
即愈此婦因悲哀太過則心悶急肺布葉舉而上焦
不通(妙論)熱氣在中血走而崩故效(用張子和法醫鑑)
江篁南治一婦血崩兩月餘服諸寒凉止血之藥不效
且痰喘乃以人參黃茋各五錢防風麥冬各一錢更
加荆芥穗升麻五味附子(投附子人所難)一服喘崩减半二
服减十之八繼以豁痰調經之劑治之愈
江應宿治崑山顧氏年四十餘患崩漏兩月餘形瘦唇
白診得氣口緊實乃食傷太陰中焦氣鬱阻滯而然
化食行滯乃愈
龔水部宜人年四十餘患崩漏泄瀉發熱頭痛盗汗自
汗倦怠羸瘦已踰二年醫藥無功逆予診視六脉浮
滑弦數重按豁然無力此氣血俱虚元氣下䧟脾虚
不能攝血歸源内虚寒而外假熱投補中益氣人參
三錢黃茋五錢(蜜炙)加炮薑蔓荆子川芎蒲黃阿膠數
劑汗與頭痛俱止五十餘劑良愈
帶下
東垣治一婦白帶常下久矣諸藥不效診得心胞尺脉
極微白帶尋流而不止叔和八裡脉微脉經云崩中
日久為白帶漏下多時骨亦枯言崩中者始病血崩
不已久下則血少復亡其陽故白滑之物下流不止
是本經血海將枯津液復亡枯乾不能滋養筋骨以
本部行經藥為引用為使以大甘油膩之藥潤其枯
燥而滋益津液以大辛熱之氣味補其陽道生其血
以苦寒之藥泄其肺而救其上熱傷氣以人參補之
以微苦温之藥為佐而益元氣名曰補經固真湯其
方柴胡根一錢炙甘草一錢乾薑細末三錢陳皮二
錢人參二錢白葵花七個翦碎郁李仁去皮尖另研
如泥一錢同煎生黃芩一錢另入右件除黃芩外以
水二盞煎至一盞七分再入黃芩同煎至一盞空心
帶熱服之候少時早膳壓之一服而愈
韓飛霞治一婦年三十餘十八胎九殤八夭又驚憂過
甚遂昏不省人事口唇舌皆瘡或至封喉下部虛脫
白帶如注如此四十餘日或時少醒至欲自縊悲不
能堪醫或投凉劑解其上則下部疾愈甚或投熱劑
及以湯藥薰蒸其下則熱暈欲絶韓診之曰此亡陽
症也急以塩煮大附子九錢為君制以薄荷防風佐
以薑桂芎歸之屬水煎入井水冷與之未盡劑鼾鼻
熟睡通宵覺即能識人衆詰其獲效之故韓曰方書
有之假對假真對真耳上乃假熱故以假冷之藥從
之下乃真冷故以真熱之藥反之斯上下和而病解
矣繼後主以女金丹錯綜以二三方不但去疾且調
元氣後生二子所謂女金丹即勝金丸也得之異人
倍加香附而視氣血之偏者又加薑黃條芩倍川芎
之屬取效甚多(江云此案治病有法用藥有權可謂知通變者也韓氏醫通)
丹溪治一老婦患赤白帶一年半只是頭暈坐立不久
睡之則安專治帶愈其眩自止
一老婦好溼麫至此時得帶下病亦悪寒淋瀝醫與荷
花鬚等藥發熱所下愈甚又與砂仁豆䓻藥以其食
少也腹脹滿氣喘又與葶藶不應又與禹餘糧丸增
劇又與崇土散脉兩手洪濇輕則弦長而滑實至是
喘甚不得臥此是溼麫釀成溼在足太陰陽明二經
(溼在裏)水榖之氣為溼所抑不得上升遂成帶下淋瀝
理用升舉之劑以補氣和血次之而工反與燥溼(非燥)
(可愈)宜其輾轉成病遂與人參生肺之陰以拒火毒白
术以補胃氣除溼熱行水道桃仁去汚生新郁李行
積水以通草佐之犀角解食毒消腫滿檳榔治最高
之氣作濃湯調下保和丸又以素豢養有肉積加阿
魏小丸同嚥之四五日後氣漸消腫漸下又加補腎
丸以生腎水之真陰漸有向安之勢得睡食有味乃
加與點丸驅逐肺家積熱而愈(溼症之脉沉散濡者居多今脉洪濇洪為)
(胃虛濇為血虛輕取弦長而滑實有痰可知喘不得眠瀉肺不應皆由胃病用升陽補胃配行瘀行積之)
(品甚佳可法)
子和治一婦病帶下連綿不絶已三年矣診其兩手脉
俱滑大而有力約六七至常上熱口乾眩運時嘔酢
水知其實有寒痰在胸中以瓜蒂散吐出冷痰二三
升皆酢水也間有黃涎狀如爛膠次以漿粥養其胃
氣又次用導水禹功以瀉其下然後以淡劑滲泄之
藥利其小便數日而愈(以滑大數而有力之脉兼之三年之病其脉非陰盛隔陽)
(可知又非欲脱之脉又可知治以實痰張從政之法也使非三年之病此等脉從實治還須細審)
一婦病白帶下如水窈漏中綿綿不絶穢臭之氣不可
近面黃食减已三年矣醫作積冷用陽起石硫黃薑
附之藥重重燥補汚水轉多戴人斷曰此帶濁水本
熱乘太陽經其寒水不禁固故如此也夫水自高而
趨下宜先絶其上源乃涌痰水二三升次日下汚水
斗餘行二次汗出周身至明旦病人云汚已不下矣
次用寒凉之劑服及半載産一子
吴茭山治一婦人久患白帶瘦削無力倦怠欲睡腰痠
腿痛飲食無味面黃日晡煩熱小便淋瀝以歸身茯
苓各一錢炒芍藥地骨皮白术川芎人參各八分黃
芩鹿角膠各一錢其膠若溼者入五茶匙炙甘草熟
地黃車前子各五分棗二枚入水煎服數服而愈(八珍)
(配苓膠車前骨皮精妙)後治數婦皆驗
程明祐治一婦病帶下不止醫投調經劑血愈下復投
寒凉藥遂下泄肌肉如削不能言四肢厥逆程診其
脉細如絲曰陽氣微而不能營陰法當温補陽生則
陰長而血不下漏遂以人參二兩附子三片濃煎一
服手足微温再服思食繼服八珍四十劑愈
薛立齋治一婦人年踰六十内熱口乾勞則頭暈吐痰
帶下或用化痰行氣前症益甚飲食愈少肢體或麻
恪服祛風化痰散肢體常麻手足或冷或熱日漸消
瘦薛曰症屬脾氣虛弱而不能生肺祛風之劑復損
諸經也當滋化源遂用補中益氣加茯苓半夏炮薑
二十餘劑脾氣漸復飲食漸加諸症頓愈
一孀婦腹脹脇痛内熱晡熱月經不調肢體痠麻不時
吐痰或用清氣化痰喉間不利帶下青黃腹脇膨脹
用行氣之劑胸膈不利肢體時麻此鬱怒傷損肝脾
前藥益甚也朝用歸脾湯以解脾鬱生脾氣夕用加
味逍遥散以生肝血清肝火兼服百餘劑而諸症愈
一婦人頭暈吐痰胸滿氣喘得食稍緩苦于白帶二十
餘年矣諸藥不應薛曰此氣虛而痰飲也(氣虚有飲用腎氣補)
(而逐之)飲愈而帶始愈遂用六味地黃丸不月而驗
一婦耳鳴胸痞内熱口乾喉中若有一核吞吐不利月
經不調兼之帶下薛以為肝脾鬱結用歸脾湯加半
夏山梔升麻柴胡間以四七湯下白丸子而愈
一婦人吞酸胸滿食少便泄月經不調服法製清氣化
痰丸兩膝漸腫寒熱往来帶下黃白面黃體倦此脾
胃虛溼熱下注用補中益氣倍用參术加茯苓半夏
炮薑而愈若因怒發熱少食或兩腿赤腫或指縫常
溼用六君加柴胡升麻及補中益氣
一婦年踰六十帶下黃白因怒胸膈不利飲食少思服
消導利氣之藥(正治法)反痰喘胸滿大便下血薛曰此
脾氣虧損不能攝血歸源用補中益氣(從治法)加茯苓
半夏炮薑四劑諸症頓愈又用八珍加柴胡炒梔子
而安
仲問曰婦人年五十所病下利數十日不止暮積熱小
腹裡急腹滿手掌煩熱唇口乾燥何也師曰此病屬
帶下何以知曾經半産瘀血在小腹不去何以知之
其症唇口乾燥故知之以温經湯主之以吴茱萸三
兩當歸川芎芍藥人參桂枝阿膠牡丹皮生薑甘草
各二兩半夏半升麥冬一升(不用地黃妙)以水一斗煎取
三升分温三服亦主婦人小腹寒久不受胎兼取崩
中去血或月水来過多及至期不来
丹溪東垣滄洲有帶下案附在便濁條中可參
看
求子
張子和治一婦為室女時心下有冷積如覆盆按之如
水聲以熱手熨之如冰于歸十五年不孕其夫欲出
之張曰可不必出若用吾藥病可除孕可得從之診
其脉沉而遲尺脉洪大有力(尺洪大有力方能受孕)非無子之
候也乃先以三聖散吐痰一斗心下平軟次服白术
調中湯五苓散後以四物湯和之不再月氣血合度
數年而孕二子張嘗曰用吾此法無不子之婦信然
一婦年踰三十夜夢鬼交驚怕異常及見神堂陰府舟
楫橋梁如此一十五年竟無妊娠巫祈覡禱無所不至
鍼肌炙肉孔穴萬千黃瘦發熱引飲中滿足腫張曰
陽火盛于上陰水盛于下鬼神者陰之靈神堂者陰
之所舟楫橋梁水之用兩手寸脉皆沉而伏知胸中
有痰實也凡三涌三泄三汗不旬日而無夢一月而
孕張曰予治婦人使有孕真不誣哉
少傅潁陽許相公年五十八歲如夫人年近三旬從来
十二年不孕相公欲其有子命宿診視六脉和緩兩
尺大而有力(凡婦人兩尺大而有力皆有子)告曰此宜子之象也嘗
診相公脉沉而緩知精血欠充實耳宜服大補精血
藥市得麋鹿二角煎膠製斑龍二至丸一料服未週
年而孕次年生公子
尚寳少卿徐孺東公年五十餘有寵九年不孕聞前藥
效亦命製前丸服之十個月而孕得一子後以此方
與高年艱子嗣者服之多效
宿曰此雖偶中實有至理存焉月令仲夏鹿角
解仲冬麋角解鹿以夏至隕角而應陰麋以冬
至隕角而應陽鹿肉煖以陽為體麋肉寒以陰
為體以陽為體者以陰為末以陰為體者以陽
為末末者角也故麋茸補陽利于男子鹿茸補
陰利于婦人王楙所著甚明今合二角為二至
乃峻補精血之良藥男婦俱可服此以血補血
非一切草木之可比也男子精盛則思室女人
血盛則懷胎安得不孕
娠症(附男女辨驗)
博陵醫之神者曰郝翁士人陳堯遵妻病衆醫以為勞
傷郝曰亟屏藥是為娠症且賀君得男子已而果然
又二婦人妊一咽默不能言郝曰兒胎大經壅兒生
經行則言矣不可毒以藥(琇按素問人有重身九月而瘖此胞之絡脉絶也胞)
(絡者繋于腎少陰之脉貫腎繋舌本故不能言無治也當十月復)一極健壯郝診其
脉曰毋氣已死所以生者反恃兒氣耳如期子生母
死(江云孕婦不語非病也聞如此者不須服藥臨産日但服保生丸四物湯之類産後便語亦自然之)
(理非藥之功也)
一婦暴渴惟飲五味汁名醫耿隅診其脉曰此血欲凝
非病也已而果孕古方有血欲凝而渴飲五味之症
不可不知
徐文伯從宋後廢帝出樂遊苑門逢一婦人有娠帝以
善診診之曰此腹是女也問文伯曰腹有兩子一男
一女男左邊青黑形小于女帝性急便欲剖眎文伯
惻然曰若刀斧恐其變異請針之立墮便瀉足太陰
(脾穴隠白)補手陽明(大腸穴合谷)胎便應針而落兩兒相續
出果如其言(可見墮胎之症以脾為主則知安胎之法亦以脾為主)
潘璟診虞部員外郎張咸之妻孕五歲南陵尉富昌齡
妻孕二歲團練使劉彛孫妾孕十有四月皆未育温
叟視之曰疾也凡醫妄以為有孕爾于是以破血攻
毒作大劑飲之虞部妻墮肉塊百餘有眉目狀昌齡
妻夢二童子色漆黑倉卒悸怖疾走而去張妾墮大
蛇猶蜿蜒未死三婦皆無恙(能改齋漫錄卷博按此案已見第五内癥瘕)
(門)
壺仙翁治湯總兵夫人妊娠病痢不止翁診其脉虛而
滑(此脉滑為血聚)兩關若濇此由胎氣不和相火炎上而有
熱似痢實非也乃用黃芩白术以安胎四物生地以
調血數劑而安(濇脉為少血主無孕滑則非痰即食積矣此等用藥非神醫不能)
陳斗嵓治葉南洲妻經閉五月下白或赤午後發熱咳
𠻳嘔吐醫以為勞瘵陳視之曰兩尺脉皆實此必有
孕外受風邪搏激故耳(此等症若不細認竟作瘵症治矣)飲清和之
劑而安未半年生一子
薛立齋治一妊娠三月其經月来三五次但不多飲食
精神如故此血盛有餘兒大能飲自不来矣果然
一妊娠六月每怒氣便見血甚至寒熱頭痛脇脹腹痛
作嘔少食薛謂寒熱頭痛肝火上衝也脇脹腹痛肝
氣不行也作嘔少食肝侮脾胃也小便見血肝火血
熱也用小柴胡加芍藥炒黑山梔(直清肝火)茯苓白术而
愈
一婦人每怒發發熱脇脹小便淋濇每月經行旬餘未
已受胎三月因怒前症復作朝用加味逍遥散夕用
安胎飲各二劑而安五月又怒復作下血如經行四
日未止仍用前藥而愈
一妊娠飲食後惱怒寒熱嘔吐頭痛悪寒胸腹脹痛大
便不實而色青小便頻數而有血(腹痛小便數恐是腸癰今見血宜清)
(肝)薛曰當清肝健脾為主不信乃主安胎止血益甚
問薛曰何也薛曰大便不實而或青此是飲食既傷
脾土而兼木侮小便頻數而有血此是肝火血流于
胞而兼挺痿也用六君子加枳殼紫蘇山梔二劑脾
胃頓醒又用加味逍遥散加紫蘇枳殼二劑小便頓
清更節飲食調理而安
一妊娠每至五月肢體倦怠飲食無味先兩足腫漸至
遍身後及頭面此是脾肺氣虛朝用補中益氣夕用
六君子加蘇梗而愈凡治妊娠毋泥其月數但見某
經症便用某經藥為善
一妊娠因怒吐血塊四日不止兩脇脹痛小便淋濇此
怒而血蓄于上部火炎而隨出也脇脹腹痛小便淋
濇肝經本病也用小柴胡合四物四劑而止却用六
君子安胎飲調理而安
一妊娠氣喘痰甚諸藥不效詢之云素有帶下始于目
下浮兩月餘其面亦然此氣虛有痰飲也(水泛為痰之病)用
六味丸料數劑而愈
王敏治婦人患月事不下醫謂蠱者敏曰是當娠與之
保胎之劑果得男
吴丞妻孕而驚遂病悸醫以為病在中神越焉無可為
沈宗常以為膽傷耳俾服抱膽丸愈
薛己治一妊婦悲哀煩躁用淡竹茹湯為主佐以八珍
湯而安
程文彬治孕婦七個月胸膈飽悶氣喘忽吐出一物如
小腸寸許舉家驚疑其胎爛程至診得寸口脉洪滑
知其氣盛血少胎氣凑上中焦畜有溼熱溼生痰知
所吐之物乃痰結聚病名子懸以紫蘇飲加芩連貝
母十劑獲痊
宿述世俗有家業薄而厭子嗣多懷孕用打胎
藥殊不知瓜熟蒂落打胎毒藥損壞正氣然後
痿落如生果未成熟強摘猶刀割臍腸大傷氣
血多致喪命戒之戒之
轉胞
丹溪治一婦年四旬孕九月轉胞小便閉三日矣脚腫
形瘁左脉稍和而右濇此必飽食氣傷胎系弱不能
自舉而下墜壓膀胱偏在一邊氣急為其所閉所以
水竅不能出也當補血養氣血氣一正系胎自舉以
參术歸尾芍藥帶白陳皮炙甘草半夏生姜濃煎服
四貼任其呌號次早以四貼柤作一服煎頓飲探吐
之(吐法妙上竅通則下竅通)小便大通皆黑水後遂就此方加大
腹皮炒枳殼青葱葉砂仁作二十貼與之以防産前
後之虛果得平安産後亦健
一孕婦七月小便不通百醫不得利轉加急脹脉細弱
乃氣血虛不能乘載其胎故胎壓膀胱下口所以溺
不得出用補藥升起恐遲反加急滿遂令稳婆以香
油抹手入産戶托起其胎(托起胎之說無此治法)溺出如注脹
急頓解却以參茋升麻大劑服之或少有急滿再托
如前(江云予聞一法將孕婦倒䜿起胎自墜轉其溺濺出勝于手托多矣)
丹溪曰轉胞病胎婦之稟受弱者憂悶多者性急躁者
食味厚者大率有之古方皆用滑利疎導藥鮮有應
效因思胞不自轉為胎所壓展在一邊胞系了戾不
通耳胎若舉起懸在中央胞系得䟽水道自行然胎
之墜下必有其由一日吴氏寵人患此脉之兩手似
濇重取則弦然左手稍和曰此得之憂患濇為血少
氣多弦為有飲血少則胞弱而不能自舉氣多有飲
中焦不清而溢則胞知所避而就下故墜遂以四物
加參术半夏陳皮生甘草生薑空心飲隨以指探喉
中吐出藥汁候少頃氣定又與一貼次早亦然如是
與八貼而安此法初疑偶中後屢用皆效仲景云婦
人本肌肥盛頭舉身滿今反羸瘦頭舉中空胞系了
戾亦致胞轉但利小便則愈宜服腎氣丸以中有茯
苓故也地黃為君功在補胞(江云轉胞或腰腹痛亦屬腎虚宜减牡丹皮服)
(之)
交腸
丹溪治馬希聖年五十嗜酒痛飲不醉忽糟粕出前竅
尿溺出後竅脉沉濇與四物湯加海金砂木香檳榔
木通桃仁八貼安
一婦患此破漆紗帽燒灰米飲下愈
一婦患前症用舊幞頭燒灰酒調下五分愈
惡阻
丹溪治一婦孕兩月嘔吐頭眩醫以參术川芎陳皮茯
苓服之愈重脉弦左為甚而且弱此悪阻病必怒氣
所激問之果然肝氣既逆又挟胎氣參术之補大非所
宜以茯苓湯下抑青丸二十四粒五服稍安脉略數
口乾苦食則口酸意其膈間滯氣未盡行以川芎陳
皮山梔生薑茯苓煎湯下抑青丸十五粒而愈但口
酸易飢此肝熱未平(凡肝氣未平參术宜緩)以熱湯下抑青丸
二十粒至二十日而愈後兩手脉平和而右甚弱其
胎必墮(右脉弱主胎墮)此時肝氣既平可用參术遂以初方
參术等補之預防墮胎以後之虛服一月而胎自墮
却得平安矣(琇按不知滋水生木治法欠妥)
一婦孕三月吐痰水并飲食每日寅夘作作時覺小腹
有氣冲上然後膈滿而吐面赤微躁頭眩臥不能起
肢疼微渴蓋肝火挟衝脉之火冲上也一日甚二日
輕脉和右手寸高藥不效者將二月餘偶用沉香磨
水化抱龍丸(抱龍丸方苓人参草天竺黃檀香茯甘枳殼)(琥珀枳實)
(南星山藥)(金箔辰砂)一服膈寬氣不上冲二三服吐止眩减
食進而安
一孕婦七月嘈雜吐食眩聾心下滿塞氣攻肩背兩肘
皆痛要人不住手以熱物摩熨得吐稍疏脉大以炒
條芩二錢半白术半夏各二錢炒黃連炒梔子炒枳
殼當歸陳皮香附蒼术各一錢人參茯苓各錢半砂
仁炙甘草各五分生薑七片服二貼後嘈雜吐止心
滿塞退但于夜間背肘之痛用摩熨遂與抱龍丸水
化服之其疾如失
汪石山治一婦形質瘦小面色近紫産後年餘經水不
通首夏忽病嘔吐手指麻痺攣拳不能伸展聲音啞
小噦不出聲醫皆視為風病危之汪診脉皆細微近
滑(和滑為孕)曰此妊娠悪阻病也衆謂經水不通安有妊
理(琇按産後經未行而孕者常屢見之)汪曰天下之事有常有變此乃
事之變也脉雖細微似近于滑又尺按不絶乃妊娠
也遂以四君子加二陳治之諸症俱减尚畏粥湯惟
食乾糕香燥之物而有生意
給事游讓溪夫人病新愈月餘經事不行嘔噦眩暈飲
食艱進醫以為二陽之病發心脾女子不月法在不
治篁南診之尺脉雖小按之滑而不絶此妊而惡阻
非凶候也六君加砂仁數服而安後産一女
薛己治一婦孕三月嘔吐惡食體倦嗜臥此悪阻之症
用人參橘皮湯二劑漸愈又用六君加紫蘇二劑而
安
一妊娠吞酸惡心欲作嘔吐此飲食停滯用六君加麯
蘖炒黑子芩枳殼香附治之而愈
胎水胎腫
一妊娠腹脹小便不利吐逆諸醫雜進温胃寬氣等藥
服之反吐轉加脹滿凑心驗之胎死已久服下死胎
藥不能通因得鯉魚湯其論曰妊婦通身腫滿或心
胸急脹名曰胎水遂去妊婦胸前看之胸肚不分急
以鯉魚湯三五服大小便皆下惡水腫消脹去方得
分娩死胎此症盖因懷妊腹大不自知覺人人皆謂
妊娠孕如此終不知胎水之患也(濟生方)
一婦年三十八妊娠水腫以鯉魚湯加五苓散人參溼加
蒼术一錢厚朴陳皮五分蘿葡子炒車前子滑石各
一錢作一貼若喘急加苦葶藶小便不利加木通燈
草甚者車前子濬川散其溼毒自消防巳治腰巳下
溼熱腫如内傷胃弱者不可用也
胎漏
治胎漏藥(阿膠麻黃蠟角石韋苧根鹿霜)
丹溪治一婦人年二十餘三个月孕發瘧疾後淡血水
下腹滿口渴以白术白芍茯苓各一錢黃芩歸尾川
芎陳皮各五分炙甘草二分
一婦年三十餘孕八九箇月漏胎不止胎比前時稍寬
收小血色微紫有塊食减平時三之一腹微痛無情
緒以人參白术白芍各一錢陳皮川芎茯苓縮砂大
腹皮各三分香連藤七葉同煎食前下三勝丸五十
粒
江嚞字明遠婺人以醫名家先是城東有古木鸛巢其
顚有年矣明遠一日見人緣木得所伏二卵而下就
買之且飲食之俾復以歸于巢微傷矣其鸛每歸䧺
鳴雌和忽連日無聲江登樓望惟見雌伏又越二三
日聞其和鳴則䧺歸矣越月而雛生忽二鸛俱飛至
藥局遺一草而去江取視之紅藤纏繞根葉猶潤乃
植之適夏四月香會有雲遊道人見所植驚曰此漏
胎藥也海外方有之安所得此乎及寳祐間診御脉
公主下嫁後得漏胎疾江以藤和劑果效先是鸛遠
取以纏破卵也
江應宿治王祠部安人孕三月腰腹逓痛漏下不止氣
湧脹悶速予診視六脉弦數平昔脉極沉細此必怒
動肝火挾相火而生内熱喜脉不滑未至離經猶可
保也以條芩白术枳殼香附茯苓阿膠白芍當歸陳
皮煎調鹿角煅酒淬細末一錢更進抑青丸一服痛
已數服平復
一妊娠六月體倦食少勞役見血用六君加當歸熟地
升麻柴胡而愈(用升柴人所不知)
墮胎(琇按凡胎墮皆由三陰虛而内熱石山水涸禾枯土削木倒之喻誠為至當學者宜恪遵)
(之立齋兩案乃胎既墮後之法與安胎不同分别觀之可也)
丹溪治一婦有胎至三个月之左右即墮其脉左大無
力重取則濇乃血少也以其妙年只補中氣使血自
榮時正初夏濃煎白术湯調黃芩末一錢服之至三
四兩得保全而生
一婦年三十餘或經住或成形未具其胎必墮察其性
急多怒色黑氣實此相火太盛不能生氣化胎反食
氣傷精故也(亦壯火食氣之理)因令住經第二月用黃芩白
术當歸甘草服至三月盡止藥後生一子
一婦經住三月後尺脉或濇或微弱其婦却無病知是
子宫真氣不全故陽不施陰不化精血雖凝終不成
形至産血塊或産血胞
一婦腹漸大如懷子至十月求易産藥察其神色甚困
難與之藥不數日生白蟲半桶蓋由婦之元氣太虛
精血雖凝不能成胎而為穢腐藴積之久溼化為熱
溼熱生蟲理之所有亦須周十月之氣發動而産終
非佳兆其婦不及月死溼熱生蟲譬之溝渠汚濁積
久不流則諸蟲生于其間矣
石山治一婦長瘦色黃白性躁急年三十餘常患墮胎
已七八見矣診其脉皆柔軟無力兩尺雖浮而弱不
任尋按曰此因胎墮太多氣血耗甚胎無滋養故頻
墮譬之水涸而禾枯土削而木倒也况三月五月正
屬少陽火動之時加以性躁而激發之故墮多在三
五七月也宜用大補湯去桂加黃栢黃芩煎服仍用
研末蜜丸服之庶可保生服半年胎固而生二子
錢仲陽治一孕婦病醫言胎且墮錢曰娠者五藏傳養
率六旬乃更候其月偏補之何必墮己而母子皆全
陳斗嵓治一婦有胎四月墮下逾旬腹腫發熱氣喘脉
洪盛面赤口臭舌青黑陳診之曰脉洪盛者胎未墮
也(産後氣喘脉洪法在不治此所以得生者全在逾旬二字若非胎未墮决不能至逾旬)面赤
心火盛而血乾也舌青口臭肝既絶而胎死矣内外
皆曰胎墮久矣復診色脉如前以蛇蛻煎湯下平胃
散加芒硝歸尾一倍服之須臾腹鳴如雷腰腹陣痛
復一死胎墮下病亦愈
陳仁甫治一婦年近四十禀氣素弱自去其胎五日内
漸漸腹脹如鼓至心前上吐不能食用補藥不效(此用)
(補不效後案用破血益甚宜參看)診六脉微弱但只呌脹死此乃損
傷脾氣而作脹雖然當急則治其標也若泥用丹溪
方法恐緩不及事矣用桃仁承氣加朴實倍硝黃煎
服四分吐去其一至次日早仍不通事急又服琥珀
丸三錢至申時大通脹减(小調經之用琥珀良有以也)但體倦四
肢無力口不知味發熱再用參茋歸芍术陳查煎服
八劑而安
薛立齋治一妊娠五月服翦紅丸而墮腹中脹痛服破
血之劑益甚以手按之益痛薛曰此峻藥重傷脾胃
受患用八珍倍人參黃茋半夏乳香沒藥二劑而痛
止數劑全愈(痛以手按之痛不痛分虚實立齋以按之痛甚竟作大虚治非明眼者不能)
一婦素怯弱四月生女自乳患疥瘡年餘不愈遂至羸
困五月勉強執姑喪禮旬月每欲眩臥一日感氣忽
患心脾高腫作痛手不可按而嘔吐不止六脉微細
之極醫以為脉雖虛而病形則實誤認諸痛不可補
氣乃用青皮香附吴茱等藥而愈(琇按肝氣冲逆初服破散之劑頗有)
(小效)繼復患瘧且墮胎又投理氣行氣之劑病去元氣
轉脫再投參茋補劑不應矣六脉如系欲絶薛診云
皆理氣之劑損真之誤也連投參茋歸术附子薑桂
六劑間用八味丸五日眠食漸甘六脉全復薛云心
脾疼痛時即當服此等藥瘧亦不作矣
江篁南治一婦人墮胎後血不止食少中滿倦怠煩躁
脉沉大而數重取漸弦乃作怒氣傷肝感動胃氣以
二陳湯加川芎白术砂仁二十貼而安
江應宿治汪鎬妻年三十五歲厭産誤服打胎藥下血
如崩漏旬餘腹痛一陣即行或時鼻䘐諸藥不效予
診得六脉數而微弦乃厥陽之火泛逆投四物換生
地加阿膠炒黑山梔子蒲黃一劑而愈(江云内熱而虛致墮者居)
(多蓋孕三五月上屬少陽相火所以易墮不然何以黃芩白术阿膠等至為安胎之聖藥也)
胎産併病(琇按孕婦熱病胎墮多死宜先取井底泥塗腹上護住其胎燥即易之再以藥)
(治症多獲兩全)
政和中蔡魯公之孫婦有孕及期而病國醫皆以為陽
症傷寒懼胎墮不敢投凉劑張銳視之曰兒處胎十
月將生矣何藥之能敗即以常法與藥且使倍服之
半日而兒生病亦失去明日婦大泄而喉閉不入食
衆醫復指其疵且曰二疾如冰炭又産蓐甫近雖司
命無若之何張曰無庸憂將使即日愈乃取藥數十
粒使吞之咽喉即通下泄亦止(琇按此婦必元氣素實又十月既足産則)
(熱隨血去故病如失至大瀉喉間必由苦寒倍進所傷故服理中而愈其功罪正不相掩)及滿月
魯公酌酒為壽曰君術通神吾不敢知敢問一藥而
愈二疾何也張曰此于經無所載特以意處之向者
所用乃附子理中丸裹以紫雪爾方喉閉不通非至
寒藥不為用既以下咽即化消無餘其得至腹中者
附子力也故一服而兩疾愈公大加歎異(夷堅志)
愚嘗聞一婦寒月中産後腹大痛覺有塊百方不治一
人教以羊肉四兩熟地黃二兩生薑一兩(此與當歸羊肉湯同)
(義苐以地黃易當歸耳)水煎服之二三次愈
胎熱
一婦將臨月兩目忽然失眀不見燈火頭痛眩暈項腮
腫滿不能轉頸諸治不差反加危困偶得消風散服
之(出胎産須知)病减七八獲安分娩其眼吊起人物不辨
乃以四物湯加荆芥防風更服眼科天門冬飲子二
方間服目漸稍明大忌酒麫煎炙雞羊鵝鴨豆腐辛
辣熱物并房勞蓋此症因懷妊多居火間衣著太煖
伏熱在内或酒麫炙煿熱物太過以致胎熱也
石山治一婦懷妊八月嘗病腰痛不能轉側大便燥結
醫用人參等補劑痛益加用硝黃通利之藥燥結雖
行而痛如故汪診之脉稍洪近駛曰血熱血滯也宜
用四物加木香乳沒黃栢火麻仁煎服四五貼痛稍
减燥結潤復加發熱面赤或時悪寒仍用前方去乳
沒黃栢加柴胡黃芩服二貼而寒熱除又背心覺寒
腰痛復作汪曰血已利矣可于前方加人參一錢服
之而安
江篁南治一婦妊娠三月因閃挫傷胎腰痛小腹疼下
血内有熱用當歸白术黃芩上熟地川芎防風砂仁
中艾葉上香附下(上下之分即君臣佐使之法)右用水煎服血止
小腹不痛去砂仁又用雞子黃三个以酒攪化煮熟
食之即痊(夲草雞子黃治胎漏)
難産(催生竒效方丹參兔絲)(歸身草川芎錢益母各五錢車前各二白芷三分)
淳于意治菑州王美人懷子而不乳来召臣意意往飲
以莨𦿆藥一撮以酒飲之旋乳意復診其脉而脉躁
躁者有餘病即飲以消石一齊出血血如豆比五六
枚
滑伯仁治一婦人産難七日而不乳且食甚少伯仁視
之乃以凉粥一盂擂碎楓葉煎湯調啖之旋乳或詰
其理滑曰此婦食甚少未有無榖氣而能生者夫楓
葉先生先落後生後落故以作湯飲也
丹溪曰世之難産者往往見于鬱悶安佚之人富貴奉
養之家若貧賤辛苦者無有也方書只有瘦胎飲一
論而其方為湖陽公主作也實非極至之言何者見
用此方其難自若予族妹苦于難産後遇孕則觸而
去之予甚憫焉視其形肥而勤于女工搆思旬日悟
曰此正與湖陽公主相反彼奉養之人其氣必實耗
其氣使和平故易産今形肥知其氣虛久坐知其不
運而其氣愈弱久坐胞胎因母氣不能自運耳當補
其母之氣則兒健而易産今其有孕至五六個月遂
于大全方紫蘇飲加補氣藥與十數貼因得男而甚
快後遂以此方隨人之形色性禀參以時令加减與
之無不應者因名其方曰大達生散
龐安常治一婦將産七日而子不下百治不效龐視之
令其家人以湯温其腰腹自為上下拊摩孕者覺腸
胃微痛呻吟間生一男子其家驚喜而莫知所以龐
曰兒已出胞而一手誤執母腸不能復脫故非符藥
所能為吾隔腹捫兒手所在針其虎口痛即縮手所
以遽生無他術也取兒視之右手虎口針痕存焉
一婦累日産不下服催生藥不效龐曰此必坐草太早
心下懷懼氣結而不行(氣行血行之理)非不順也素問云恐
則氣下蓋恐則精神怯怯則上焦閉閉則氣逆逆則
下焦脹氣乃不行矣以紫蘇飲一服便産及婦人六
七月子懸者用此往往有效不數日胎便下其方紫
蘇葉一錢大腹皮人參川芎陳皮白芍各五分當歸
三分甘草一分細切分作三服每服以水一盞半生
薑四片葱白七寸煎七分空心服
陳良甫治一婦有孕七箇月遠歸忽然胎上冲心而痛
坐臥不安兩醫治之不效遂言胎已死矣己用萆麻
子研爛加麝香調貼臍中以下之甚危急陳診視兩
尺脉絶他脉平和陳問醫作何症治之荅曰死胎也
陳曰何以知之曰兩尺脉沉絶陳曰誤矣此子懸也
(觀此凡兩尺沉細未可斷胎死)若是胎死却有辨處面赤舌青子死
母活面青舌赤母死子活唇口俱青母子俱死今面
不赤舌不青其子未死是胎上廹心宜紫蘇飲治之
至十貼而胎乃近下矣(琇按此案當入子懸不當入難産)
吴茭山治一婦産難三日不下服破血行經之藥俱罔
效吴製一方以車前為君(車前以生者為佳佐白芷尤妙)冬葵子為
臣白芷枳殼為佐使己服午産衆醫異之吴曰本草
謂催生以此為君毛詩采芣苢以防難産(江云其詳諸症辨疑)
(可考)
盛啟東為御醫侍禁掖忽夜半召入宫錦帳中出手按
脉盛曰六脉已離經此必母后將分娩但子抱母心
非針不能下且難兩全中使具狀聞上曰俟母后商
之后曰得子可安天下全我何為命用針針出即生
太子是為宣宗
劉復真遇府判女産不利己歛劉以紅花濃煎扶女于
凳上以綿帛蘸湯遏之連以澆帛上以噐盛水又煖
又淋久而甦醒遂生男子蓋遇嚴冬血冷凝滯不行
温則産見亦神矣哉
薛立齋治地官李孟卿娶繼室年三十五孕慮其難産
與加味芎歸湯四劑傋用果産門不開服之乃産
西賓費懷德之室下血甚多産門不開兩日不生服前
藥一劑即時而産後育胎並無此症費傳與服者皆
效
一婦人分娩最易至四十妊娠下血甚多産門不開亦
與前湯一劑又用無憂散斤許一劑煎熟時時飲之
以助其血而産
一醫宿客店值店婦數日不産下體已冷無藥甚窘以
椒橙葉茱萸等煎湯可下手則和臍腹人門處皆淋
洗之氣温血行遂産
石山治一婦常患橫生逆産七八胎矣子皆不育汪診
脉皆細濡頗弦曰此氣血兩虛兼熱也或曰氣血有
餘方成妊娠氣血既虧安能胎耶汪曰觀其形長瘦
而脉細濡屬于氣血兩虛色青脉弦屬于肝火時熾
而兩尺浮滑似血虛為輕而氣虛為重也宜以補陰
丸除陳皮倍加香附參茋蜜丸服之常令接續踰年
臨産果順而育一子
湖陽公主難産方士進枳殼四兩甘草二兩為細末每
服空心一錢七如茶點服自五月後一日一服易産
仍無胎中諸患此與富室安逸奉養厚者宜耳
于法開善醫術嘗行暮投主人妻産而兒積日不墮開
曰此易治耳殺一肥羊食十餘臠而針之須臾羊膋
裹兒出精妙如此(焦氏類林)
盤腸産
趙都運恭人每産則子腸先出然後産子産後其腸不
收甚以為苦名曰盤腸産醫莫能療偶在建昌得一
生婆施法而收之其法以醋半盞新汲冷水七分碗
調停噀産母面每噀一縮三噀收盡此良方也
宿按盤腸産乃中氣虛努力脫出與脫肛同宜
于懷孕時多服補中升提藥庶幾可免若脫出
多取麻油抹之勿令見風以萆麻子四十九粒
去殼搗爛貼産婦頂心服補中益氣加升麻勝
于冷水噀面多矣
胎肖胎忌
礬昌高八舍家軒墀間畜龜數年生育至百餘其家産
子四五人皆龜胸傴僂蓋孕婦感其氣所致
至正末越有夫婦二人于大善寺金剛神側縳葦而居
其婦産一子首兩肉角鼻孔昂縮類所謂夜叉形蓋
産婦依止土偶便禀得此形古人胎教不可不謹
陳白雲家籬落間植决明家人摘以下茶生三子皆短
而跛而王氏女甥亦跛予皆識之又會稽民朱氏一
子亦然其家亦嘗種之悉拔去(霏雪錄)
房室之戒多矣而天變為尤月令先雷三日奮木鐸以
令兆民曰雷將發聲有不戒其容止者生子不備必
有凶災謂其凟天威也今人之生子而形殘體缺者
又安知其不犯斯禁耶為人父母者宜識之噫迅雷
風烈必變豈有是哉(雜記)
胎婦飲食忌(附)
雞肉合糯米食令子生寸白蟲
食犬肉令子無聲
鱠鯉同雞子食令子生疳多瘡
兔肉食之令子缺唇
羊肝令子多厄難
鼈肉令子短頸
鴨子與桑椹同食令子倒生心寒
鱔魚同田雞食令子瘖瘂
雀肉合豆醬同食令子面生雀斑黑子
食螃蠏橫生
食子薑令子多指生瘡
食水漿冷絶産
食雀肉飲酒令子多媱無恥
食茨菇消胎氣
乾薑蒜雞毒胎無益
黏膩難化傷胎
食山羊肉子多病
無鱗魚勿食
菌有大毒食之令子風而夭
食雀腦令子雀目
胎婦藥物忌(附)
䖤斑水蛭及蝱蟲烏頭附子配天雄
野葛水銀并巴豆牛膝薏苡與蜈蚣
三稜代赭芫花麝大戟蛇蛻黃雌雄
牙硝芒硝牡丹桂槐花牽牛皂角同
半夏南星與通草瞿麥乾薑蠏甲爪
硼砂乾漆兼桃仁地膽茅根莫用好
胎婦起居忌(附)
勿亂服藥勿過飲酒勿妄針灸勿向非常地便勿舉
重登高涉險心有大驚犯之産難子疾病勿多睡臥
時時行步體虛腎氣不足生子解顱顖破不合宜温
補脾胃不和榮衛虛怯子必羸瘦自家及鄰家修造
動土犯其胎氣令子破形殞命刀犯者形必傷泥犯
者竅必塞打擊者色青黯繋縛者相拘攣有此等驗
如影響切宜避之(便産須知)
胎死作喘
吕滄洲治經歴哈散侍人病喘不得臥衆作肺氣受風
邪治之吕診之氣口盛于人迎一倍(氣口盛則為内傷如何作風邪)
(外感治)厥陰弦動而疾兩尺俱短而離經因告之曰病
蓋得之毒藥動血以致胎死不下奔廹而上冲非風
寒作喘也乃用催生湯加芎歸煮二三升服之夜半
果下一死胎喘即止哈散密囑曰病妾誠有懷以室
人見嫉故藥去之衆所不知也衆慚而去
洪州會通仕為豐城尉家有猫孕五子一子已生四子
死腹中腹脹啼呌欲死醫教以朴硝為細末二錢温
童便調下死子即下猫得不死後有一牛亦如此用
此法亦活此本治人方用以治畜亦效後以治人常
驗(信效方菑按此法始倉公治川王侍女)
産後
丹溪治一婦面白形長心鬱半夜生産侵晨暈厥急灸
氣海十五壯而甦後以參术等藥服兩月而安此陽
虛也
一産婦因收生者不謹損破尿胞而致淋瀝不禁因思
肌肉破傷在外者尚可完補胞雖在腹恐亦可治診
其脉虛甚蓋難産因氣血虛故産後尤虛試與峻補
以參术為君芎歸為臣桃仁陳皮黃茋茯苓為佐以
猪羊胞煎湯熬藥汁極飢飲之一月而安蓋氣血驟
長其脬即完即恐稍遲亦難成功也
一産婦陰戶一物如帕垂下或有角或二岐俗名産頽
宜大補氣以升提之以參茋术各一錢升麻五分後
用川歸芍藥甘草陳皮調之
一婦年三十餘産二日産戶下一物如手帕有二尖約
重一斤餘此胎前因勞役傷氣成肝痿所致却喜不
甚虛其時天寒急與炙黃茋白术升麻各五分參歸
各一錢連與三貼即收上得汗通身乃安其黏席凍
乾者落一片約五六兩蓋脂膜也脉濇左略弦形實
與白术芍藥當歸各一錢半陳皮一錢薑一片二三
貼養之
一婦産後陰戶下一物如合鉢状有二岐此子宫也氣
血弱故隨子而下用升麻當歸黃茋大劑服二次仍
用皮工之法以五倍子作湯洗濯皴其皮後覺一響
而收入但經宿著席破落一片如掌大心甚恐朱曰
非腸胃比也肌肉破尚可復完以四物加人參數十
貼三年後復生一子
一産婦年三十餘正月間新産十餘日左脚左手發搐
氣喘不眠(見症甚凶)面起黑氣口臭(若面無黑氣口臭之症宜大温補此症盧)
(中有實看他用藥加减法)脉浮弦而沉濇右為甚意其受溼詢之
産前三月時常喜羹湯茶水遂以黃茋荆芥木香滑
石蒼白术檳榔陳皮川芎甘草芍藥四服後加桃仁
又四服而漉漉有聲大下水晶塊大小如雞子黃與
蝌蚪者數十枚而愈乃去荆芥檳榔滑石加當歸茯
苓調理其血四十貼而安
一婦産後胃虛哭多血再下身潤脉沉以當歸白术各
三錢陳皮芍藥川芎生乾薑芩各二錢炙草少許分
二貼
一婦因憂慮墮胎後兩月餘血不止腹痛此體虛氣滯
惡物行不盡以白术二錢陳皮芍藥各一錢木通川
芎各五分炙草二分作湯下五芝丸六十粒食前
滑伯仁治一産婦悪露不行臍腹痛頭疼身寒熱衆皆
以為感寒温以薑附益大熱手足搐搦(投姜附後搐搦由燥劑摶)
(血而風生)語譫目攛診其脉弦而洪數面赤目閉語喃喃
不可辨舌黑如炲燥無津潤胸腹按之不勝手蓋燥
劑摶其血内熱而風生血蓄而為痛也(此等案宜細心熟玩若是)
(虚寒手足豈不厥冷况症有舌黑腹不勝按在三四日者乎又况面赤洪數之脉耶)曰此産後
熱入血室因而生風即先為清熱降火治風凉血兩
服頗爽繼以琥珀牛黃等稍解人事後以張從政三
和散行血破瘀三四服悪露大下如初時産已十日
矣于是諸症悉平
一婦新産受寒四肢逆冷脉沉弱亟合附子大丸三四
粒餌之立效
一婦盛暑月中産三日發熱其脉虛疾而大悪露不行
敗血攻心狂言呌呼奔走拏捉不住以乾荷葉生地
黃牡丹皮濃煎湯調下生蒲黃二錢一服即定悪露
即下遂安
一産婦鬱冒脉微弱不能食大便反堅但頭汗出所以
然者血虛而厥厥而必冒冒家欲解必大汗出以血
虛下厥孤陽上出故頭汗出(琇按産後感症從傷寒論辨别)所以産
婦喜汗出者亡陰血虛陽氣獨盛故當汗出乃大便
堅嘔不能食小柴胡湯主之(鬱冒即暈)
汪石山治一婦産後滑泄勺水粒米弗容即時泄下如
此半月餘衆皆危之或用五苓散平胃散病益甚汪
診之脉皆濡緩而弱曰此産中勞力以傷其胃也若
用湯藥愈滋胃溼非所宜也令以參苓白术散除砂
仁加陳皮肉豆䓻煎薑棗湯調服旬餘而安
一婦産後時發昏瞀身熱汗多眩暈口渴或時頭痛悪
心醫用四物凉血之劑病不减復用小柴胡病益甚
汪診之脉皆浮洪摶指(若見此脉元氣立脫)汪曰産後而得是
脉又且汗多而脉不為汗衰法在不治所幸者氣不
喘不作泄耳其脉如是恐為凉藥所激也用人參三
錢黃茋二錢甘草當歸各七分白术麥冬各一錢乾
薑陳皮黃芩各五分煎服五劑脉歛而病漸安
吴茭山治一婦人産後去血過多食後著惱頭疼身痛
寒熱如瘧左手弦大微有寒邪右手弦滑不勻食飲
痰火也二者因虛而得宜養正祛邪(治法得宜然斷之曰火似可商)
遂以參苓補心湯去地黃加羌活青皮葱棗三服汗
出身凉其患漸瘥然後以八物湯調理半月後全愈
一婦産後面赤五心煩熱敗血入胞衣胞衣不下熱有
冷汗思但去其敗血其衣自下遂用烏豆二合炒透
然後燒紅鐡秤鎚同豆淬其酒將豆淋酒化下益母
丹二丸胞衣從血而下餘症盡平
一婦産後痢未至月滿因食冷物及酒冷熱與血攻擊
滯下純血纏墜急痛其脉大無力口乾遂用黃芩芍
藥湯三服而安
一婦産後四肢浮腫寒熱往来蓋因敗血流入經絡渗
入四肢氣喘咳𠻳胸膈不利口吐酸水兩脇疼痛遂
用旋覆花湯(旋覆花湯胡旋覆花荆芥前茯苓)(麻黃半夏)(赤芍五味)
(杏仁薑炙甘草生棗)微汗漸解(先汗)頻服小調經(小調經散没藥琥)
(珀細桂心麝當歸薑芍藥辛香汁)用澤蘭梗煎湯調下腫氣
漸消
一婦六月産後多汗人倦不敢袒被故汗出被裡冷則
浸漬得風溼疼痛遂以羌活續斷湯數服愈
一婦産後血風四肢瘈瘲以小續命湯數服而安
一婦産後三日起早况血氣未定遂感身熱目暗如風
狀即以清魂散二服得微汗而愈
一婦産後悪露未盡瘀血入絡又感寒邪寒熱如瘧即
以生料五積散五貼悪露自下而寒熱除
一婦産後悪露未盡因起抹身寒氣客于經絡乍寒乍
熱脉緊而弦以葱白散二貼而安(以上六案俱微汗用藥則温散)
一少婦初産四日冷物所傷脾胃但覺身分不快嘔逆
飲食少思心腹滿悶時或腹脇刺痛晨悪寒晩潮熱
夜則恍惚譫語晝則抽搐(晝搐夜不搐非風可知)頗類風狀變
異多端諸醫莫測或作虛風或云血凝實熱用甘温
而行血以寒凉退實熱如此半月不效吴至見醫滿
座亦跼蹜診其脉弦而緊遂令按之小腹急痛(琇按得病)
(情全在一按)知瘀血未盡也思患者大勢悪露己下未必
還有餘血偶因寒凉所傷瘀血停滯下焦日久客于
經絡所以變生諸症須得大調經散(大調經方錢大豆一兩五)
(茯神一兩蘇琥珀一錢紫湯下)倍入琥珀化諸悪血成水其患方
愈遂合前藥服之五日後行悪水斗許臭不可近患
人覺倦病勢漸减然後以人參養榮湯數十貼月餘
如初
一婦産後患鬱氣食下即滿悶以四七湯(四七湯方陳製半夏)
(皮紫厚朴蘇)入香附神曲之類服後氣順痰下食進病
除
一婦産後血上冲心閉悶欲絶先以乾漆燒烟熏鼻次
以卷荷散(卷荷散方身蒲黃)(初出卷荷末紅花下歸丹皮為塩酒)三服
服之甦醒悪露漸下
一婦産後未經滿月因怒氣血流如水三日方止隨又
勞苦四肢無力睡而汗出日晡潮熱口乾五心如炙
諸醫皆用柴芩薄荷之類其熱愈熾診其脉弦大無
力此蓐勞也以四物湯一兩入胡黃連秦芁青蒿各
半錢(作虛而協肝熱治)數服熱退身凉後以黃連八珍丸一
料而安
一婦産後血逆上行鼻䘐口乾心躁舌黑蓋因瘀血上
升遂用益母丸二丸童便化下鼻䘐漸止下血漸通
俞子容治一婦新産後七日為將息失宜腠理不密因
風寒所侵身熱頭痛兩眼反眎手足瘈瘲名曰蓐風
用荆芥穗一味新瓦上焙乾為細末豆淋酒調下二
錢其疾即愈古人珍秘此方隠&KR0034;其名故曰舉卿古
拜散蓋用韻之切語舉卿為荆古拜為芥會公談錄
謂之再生丹亦神之也
奉化陸嚴治新昌徐氏婦病産後暴死但胸膈微熱陸
診之曰此血悶也用紅花數十斤以大鍋煑之候湯
沸以木桶盛湯將病者寢其上熏之湯氣微復進之
有頃婦人指動半日遂甦此法與許胤宗治王太后
之意同(仇遠稗史)
一婦人産後腸中痒不可忍以針線袋安所臥蓐下勿
令人知之乃愈(夲草)
一婦人産後腸中痒取箭簳及鏃安所臥蓆下勿令婦
人知(本草)
一婦産當冬寒月寒氣入産門臍下脹滿手不敢犯此
寒症也醫欲治之以抵當湯謂其有瘀血嘗教之曰
非其治也可服仲景羊肉湯少减水服遂愈(本草)
杜壬治郝質子婦産四日瘈瘲戴眼弓背反張壬以為
痙病與大豆紫湯獨活湯而愈(立齋治瘈瘲以大温補此治風想瘈瘲有)
(微甚之不同耳)政和間余妻方分娩猶在蓐中忽作此症頭
足反接相去幾二尺家人驚駭以數婢強拗之不直
適記所云而藥嚢有獨活乃急為之召醫未至連進
三劑遂能直醫至即愈矣更不須用大豆紫湯古人
處方神驗屢矣(二方在千金四卷)
一婦産後有傷胞破不能小便常淋瀝不乾用生絲絹
一尺翦碎白牡丹根皮白芨各末一錢水一碗煎至
絹爛如餳空心頓服不得作聲作聲即不效(琇按膀胱亦主)
(氣作聲則氣翕張令損處不得完固故令不得作聲非如厭勝家法也)
一婦産後水道中出肉線一條長三四尺動之則痛欲
絶先服失笑散數次以帶皮薑三斤研爛入清油二
斤煎油乾為度用絹兜起肉線屈曲于水道邊以前
薑薰之冷則熨之一日夜縮其大半二日即盡入再
服失笑散芎歸湯調理之如肉線斷則不可治矣
一婦人産後日食茶粥二十餘碗一月後遍身冰冷數
塊人以指按其冷處即冷從指下上應至心如是者
二年諸治不效以八物湯去地黃加橘紅入薑汁竹
瀝(此治溼痰)一酒鍾十服乃温
薛立齋治一産婦陰門不閉發熱悪寒用十全大補加
五味子數劑而寒熱悉退又用補中益氣加五味子
數劑而歛若初産腫脹或焮痛而不閉者當用加味
逍遥若腫消而不閉者當用補中益氣湯切忌寒凉
之劑
一婦人脾胃素弱兼有肝火産後陰門腫痛寒熱作渴
嘔吐不食敷大黃等藥服驅利之劑腫及于臀虚症
蜂起此真氣虛而作先用六君子以固脾胃乃以補
中益氣湯升舉不數劑而消
一産婦失治腫潰不己形體消瘦飲食少思朝寒暮熱
自汗盗汗半年矣用補中益氣加茯苓半夏以健脾
胃膿水漸少飲食漸進用歸脾以解脾鬱共五十餘
劑元氣復而瘡亦愈
一産婦陰門不閉小便淋瀝腹内一物攻動脇下作脹
或痛用加味逍遙加車前子而愈
一婦人子宫腫大二日方入損落一片殊類猪肝已而
面黃體倦飲食無味内熱晡熱自汗盗汗用十全大
補二十餘劑諸症悉愈仍復生育(琇按以上五案俱重見前陰門)
一産婦腹痛發熱氣口脉大薛以為飲食停滯不信乃
破血補虛反寒熱頭痛嘔吐涎沫又用降火化痰理
氣四肢厥冷泄瀉下墜始信謂薛曰何也曰此脾胃
虛之變症也法當温補遂用六君子加炮薑二錢肉
桂木香一錢四劑諸症悉退再用補中益氣元氣悉
復
一婦産後腹痛後重去痢無度形體倦怠飲食不甘懷
抱久鬱患蠒唇寐而盗汗如雨竟夜不敢寐(非不能寐也乃)
(不敢寐故曰虚而有熱亦以症斷)神思消爍薛曰氣血虛而有熱用
當歸六黃湯内黃芩連栢炒黑一劑汗頓止再劑全
止乃用歸脾湯八珍散兼服元氣亦復
一産婦小腹作痛服行氣破血之藥不效其脉洪數此
瘀血内潰為膿也以瓜子仁湯(瓜子仁三合即甜瓜西瓜子曬乾為細末)
(以紙包壓去油歸身一兩蛇退一條)二劑痛止更以太乙膏下膿而愈
産後多有此病縱非癰患用之更效
一産婦小腹疼痛小便不利用薏苡仁湯二劑痛止更
以四物加桃仁紅花下瘀血而愈大抵此症皆因榮
衛不調或瘀血停滯所致若脉洪數已有膿脉但數
微有膿脉遲緊乃瘀血下之即愈若腹脹大轉側作
水聲或膿從臍出或從大便出宜用蠟礬丸太乙膏
及托裡藥
家人婦産後小腹作痛忽牙關緊急灌以失笑散良久
而甦又用四物加炮薑白术陳皮而愈
一産婦兩手麻木服愈風丹天麻丸遍身皆麻(麻屬氣虛)神
思倦怠晡熱作渴自汗盗汗此氣血俱虛也用十全
大補加炮薑數劑諸症悉退却去炮薑又數劑而愈
但内熱此血虛也用逍遥散而痊
一産婦牙關緊急腰背反張四肢抽搐兩目連劄薛以
為去血過多元氣虧損陰火熾盛用十全大補加炮
薑一劑而甦又數劑而安
薛在吴江史萬湖第將入更時聞云某家人婦忽仆牙
關緊急已死矣詢云是新産婦出直厨意其勞傷血
氣而發痙也急用十全大補加附子煎滚令人推正
其身一人以手扶正其面却挖開其口將藥灌之不
嚥藥已冷令側其面出之仍正其面復灌以熱藥又
冷又灌如此五次方嚥下隨灌以熱藥遂甦
一産婦大便不通七日矣飲食如常腹中如故薛曰飲
食所入雖倍常數腹不滿脹用八珍加桃杏二仁至
二十一日腹滿欲去用猪膽汁潤之先去乾糞五七
塊後皆常糞而安(琇按産後血燥不大便但以二地二冬蓯蓉杞子不三劑而潤下矣)
(以八珍桃杏不效仍用膽導拙極經曰清陽出上竅濁陰走下竅凡陰劑雜以陽藥則留中不轉)
一産婦大便八日不通用通利之藥中脘作痛飲食甚
少或云通則不痛痛則不通乃用蜜導之大便不禁
呃逆不食(琇按通利之過與前胎産併病之治同)薛曰此脾腎復傷用
六君加吴茱肉果骨脂五味數劑喜其年壯否則不
起(琇按凡用蜜膽導皆古人未得潤滑之法無可如何而後出此况于婦人女子尤為不便能者無取)
(焉)
一産婦惡寒發熱用十全大補加炮薑治之而愈但飲
食不甘肢體倦怠用補中益氣而安又飲食後犯怒
惡寒發熱抽搐咬牙難候其脉視其面色青中隠黃
欲按其腹以手護之此肝木侮脾土飲食停滯而作
用六君加木香一劑而安
一産婦惡寒發熱欲以八珍加炮薑治之其家知醫以
為風寒用小柴胡湯薛曰寒熱不時乃氣血虛不信
仍服一劑汗出不止譫語不絶煩熱作渴肢體抽搐
薛用十全大補二劑益甚脉洪大重按如無仍以前
湯加附子數劑稍緩再服而安(此真本領)
一産婦咳𠻳聲重鼻塞流涕此風寒所感用參蘇飲一
鍾頓愈六七乃與補中益氣加桔梗茯芩半夏一劑
而痊又與六君加黃茋以實其腠理而安
一産婦朝吐痰夜發熱兼之無寐泥用清痰降火肌體
日瘦飲食日少前症益甚薛曰早間吐痰脾氣虛也
夜間發熱肝血虛也晝夜無寐脾血耗也遂用六君
子湯加味逍遙散加味歸脾湯以次調補不月而痊
一産婦咳𠻳痰盛面赤口乾内熱晡熱徹作無時(無時二字)
(内傷外感所分)此陰火上炎當補脾腎遂用補中益氣湯六
味地黃丸而愈
一産婦瀉痢發熱作渴吐痰甚多肌體消瘦飲食少思
或胸膈痞滿或小腹脹墜年餘矣此脾腎瀉朝用二
神丸夕用六君子湯三月餘乃痊
一婦産後泄瀉兼嘔吐嚥酸面目浮腫此脾氣虛寒先
用六君加炮薑為主佐以越鞠丸而嚥酸愈又用補
中益氣加茯苓半夏而脾胃健
一産婦瀉痢年餘(久病屬虚)形體骨立内熱晡熱自汗盗汗
口舌糜爛日吐痰三碗許脉洪大重按全無此命門
火衰脾土虛寒而假熱然痰者乃脾虛不能統攝歸
源也用八味丸補火以生土用補中益氣兼補肺金
而脾胃健
一産婦腹痛後重去痢無度形體倦怠飲食不進與死
為鄰此脾腎俱虛用四神丸十全大補而愈但飲食
難化肢體倦怠用補中益氣湯調理而康
江篁南治一貴婦産後四五日患心腹痛醫用行血之
劑痛益甚常俯臥以枕抵痛處甚則昏暈江曰此極
虛也蓋産後亡血過多暴虛經隧行濇故作痛耳(琇按)
(見解極精)以人參五錢黃茋三錢當歸芎芍炒黑乾薑元
胡二劑愈
江應宿治一婦三十餘産後三月崩漏不止用八物湯
加炒黑乾薑荆芥穗阿膠珠數劑愈
王僉憲公宜人産後因沐浴發熱嘔惡渴欲飲冷水瓜
果譫語若狂飲食不進體素豐厚不受補醫用清凉
熱增劇診得六脉浮大洪數予曰産後暴損氣血孤
陽外浮内真寒而外假熱宜大補氣血與八珍湯加
炮薑八分熱减大半病人自知素不宜參茋不肯再
服過一日復大熱如火復與前劑潜加參茋炮薑連
進二三服熱退身凉而愈
宿按丹溪云産後當以大補氣血為先雖有他
症以末治之須問臨産難易去血多少如産難
及去血多者病致寒熱頭疼脉虛數大或虛浮
緊者勿誤認作外感是陰血既亡而陽氣外散
而未復也名為正虛當用八物加炒黑乾薑能
于肺分利肺氣入肝分引血藥生血然必與補
血藥同用若産易及惡露不通腰腹疼痛致寒
熱頭疼者當去惡血若腹滿者非惡血也切不
可發表有素禀血熱因産重傷遂致血病偏
虛潮熱脉弦數口舌生瘡雖有惡露惟宜清凉
勿犯温燥防其血傷熱極漸成勞瘵
師尼寡婦寒熱
許學士治一尼患惡風倦怠乍寒乍熱面赤心怔忡或
時自汗是時疫氣大行醫見其寒熱作傷寒治之用
大小柴胡湯雜進數日病急許診視告之曰三部無
寒邪脉但厥陰弦長而上魚際宜服抑陰等藥治之
以生地二兩赤芍一兩柴胡秦芁黃芩各半兩為細
末蜜丸如梧桐子大每服三十丸烏梅湯吞下日三
服良愈
薛立齋治一寡婦因怒致不時寒熱久而不已肝脉弦
緊用小柴胡加生地治之而愈但見風寒熱仍作此
是脾胃氣虛用加味歸脾補中益氣二湯兼服而止
一室女寒熱左手脉弦長而出寸口用小柴胡加生地
烏梅治之而愈既嫁而諸症悉痊
一放出宫女年踰三十兩胯作痛肉色不變大小便中
作痛如淋登厠尤痛此瘀血漬入隧道為患乃男女
失合之症也難治後潰不歛又患瘰&KR1349;而歿此婦為
人妾夫常在外可見此婦在内久懷憂鬱及出外又
不如願是以致生此疾愈見瘰&KR1349;流注乃七情氣血
損傷不可用攻伐皎然矣按精血篇云女人天癸既
至踰十年無男子合則不調未踰十年思男子合亦
不調不調則舊血不出新血誤行或漬而入骨或變
而為腫或雖合而難子合多則瀝枯虛人産乳衆則
血枯殺人觀其精血思過半矣
江篁南治一貴婦寡居月候不調常患寒熱手足或時
麻木且心虛驚悸或心頭覺辣諸治不效診其肝脉
弦出左寸口知其鬱而有慾心不遂也乃以烏藥香
附二味投之二服諸症俱减
宿按男女精血盛則思慾室女孀婦有所思不
得則氣結而留瘀血男思女不得則留精其理
一也精血已離其位漬入隧道故變為寒熱肝
脉弦出寸口者夫腎主閉藏肝主施泄今肝火
不泄逆而上行乃知男女失合之症(琇按今人脉上魚際)
(者十居其五或左或右或左右皆然陰虚火盛之人類多見之不可定為鬱病)
名醫類案卷十一
