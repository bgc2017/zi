名醫類案卷六
明江瓘撰
首風(附頭暈頭痛)
菑川王病召臣意診脉曰厥上為重頭痛身熱使人煩
懣臣意即以寒水拊其頭刺足陽明脉左右各三所
病旋已病得之沐髮未乾而臥診如前所以蹶頭熱
至肩(史記蹷又見尸門)
魏王操苦頭風作輒心亂目眩華佗針膈(膈上痰)隨手而
愈(魏志)
有人每頭眩則頭不得舉目不能視積年華佗悉解其
衣且倒懸頭去地一二寸以濡布拭體令周匝視諸
脉盡出五色仍命其徒以鈹刀決脉五色血盡視赤血
乃下以膏摩被覆汗出周匝以葶&KR1047;犬血散飲之立
愈(三國志)
一人稚年氣弱於氣海三里穴時灸之及老成熱厥頭
痛雖嚴冬喜朔風吹之其患輒止少處煖及近烟火
其痛輒作此灸之過也東垣治以清上瀉火湯尋愈
一婦人疇昔有脾胃之症煩躁間顯胸膈不利而大便
秘結時冬初外出晩歸為寒氣拂鬱悶亂大作此火
不得伸故也醫漫投疎風丸大便行而其患猶爾繼
疑藥力微益以七八十丸下兩行而其患猶爾且加
吐逆食不能停痰甚稠黏而湧吐不已眼黑頭旋惡
心煩悶氣促上喘無力心神顛亂兀兀不休口不欲
言目不欲開如坐風雲中(虚)頭痛難堪身苦山重(溼)
四肢厥冷(寒)寢不能安夫前証胃氣已損復兩下之
則重虚其胃而痰厥頭痛作矣以白朮半夏天麻湯
(方載丹溪)
近代曹州觀察判官申光遜言家本桂林有官人孫仲
敖寓居於桂交廣人也申往謁之延於臥内冠簮相
見曰非慵於巾櫛也盖患腦痛爾即命醇酒升餘以
辛辣物洎胡椒乾薑等屑僅半杯以溫酒調又於枕
函中取一黑漆筩如今之笙項安於鼻竅吸之至盡
方就枕有汗出表其疾立愈盖鼻飲蠻獠之類也(玉堂)
(閒話)
羅謙甫治柏參謀年踰六旬春患頭痛晝夜不得休息
詢其由云近在燕京初患頭昏悶微痛醫作傷寒解
之汗後其痛彌篤再汗之不堪其痛矣(虚)遂歸每過
郡邑必求治療醫藥大都相近至今痛不能臥且惡
風寒而不喜飲食羅診之六脉弦細而微氣短促懶
言語内經云春氣者病在頭年高氣弱清氣不能上
升頭面故昏悶爾且此症本無表邪汗之過多則清
陽之氣愈受虧損不能上榮亦不得外固所以頭痛
楚而惡風寒氣短弱而憎飲食以黃茋錢半人參一
錢炙甘草七分白朮陳皮當歸白芍各五分升麻柴
胡各三分細辛蔓荆子川芎各二分名之曰順氣和
中湯食後進之一飲而病減再飲而病却(定方君臣佐使之妙)
(可以類推)
吕元膺診一貴者兩寸俱浮弦夫浮為風弦為痛且兩
寸屬上部告之曰明公他無所苦首風乃故病也盖
得之沐而中風當發先一日則劇劇必吐而後已渠
曰然余少年喜沐每迎風以晞髮故頭痛之疾因之
而起誠如公言乃製龍腦芎犀丸遂瘳
戴人治一婦頭偏痛五七年大溲燥結雙目赤腫眩暈
(實)凡療頭風之藥靡所不試且頭受針灸無數戴人
診之急數而有力風熱之甚也此頭角痛是三焦相
火之經乃陽燥金勝也燥金勝乘肝則肝氣鬱肝氣
鬱則氣血壅氣血壅則上下不通故燥結於中尋至
失明以大承氣湯投之入河水煎二兩加芒硝一兩
頓使飲三五服下泄如湯且二十餘行次服七宣丸
神功丸以潤之菠蔆葵菜猪羊血以滑之三劑外目
豁首輕燥澤結釋而愈按此所以治之症既已多年
不解豈非風溼熱三氣鬱滯膠固而然耶故其所施
之法雖峻而於中病之情則得也
祝仲寧治耿祭酒病頭暈翕翕發熱淅淅惡寒醫以為
感冒投辛甘發汗之劑汗出不已腹滿作渴讝語發
瘢醫繼以為暑所中祝曰此非一時寒暑可致乃積
溼熱在足陽明太陰經故疹乃見投以除溼熱補脾
胃瀉陰火之劑尋愈
秦鳴鶴侍醫也高宗苦風眩頭重目不能視召鳴鶴
診之鶴曰風毒上攻若刺頭出少血即愈矣(實)太后
自簾中怒曰此賊可斬天子頭上豈試出血處耶上
曰醫之議病理也不加罪且吾頭重悶甚苦不堪出
血未必不佳命刺之鳴鶴刺百會及腦戶出血(腦戸禁刺)
(非明眼明手不能)上曰吾眼明矣言未竟后自簾中稱謝曰
此天賜我師也賜以繒寳
裕陵傳王荆公偏頭痛禁中秘方用生萊菔汁一蜆殼
仰臥注鼻中左痛則注之右右痛則注之左或注之
左右皆可數十年患皆二注而愈荆公云曾愈數人
矣
俞子容治一婦人年踰五旬病頭痛歷歲寖久(虚)有治
以風者有治以痰者皆罔效脉之左沉寸沈遲而芤
曰此氣血俱虚也用當歸二兩附子三錢一飲報效
再飲其病如失
薛已治尚寳劉毅齋怒則太陽作痛(虚)用小柴胡加茯
苓山梔以清肝火更用六味以生腎水更不復作
一人舊服芎藭醫鄭叔能見謂之曰芎藭不可久服多
令人暴亡後其人無疾而卒又一婦以腦風而久服
芎藭其死亦如之張杲云此二事皆渠所目擊者(筆談)
潔古治一人病頭痛舊矣發則面頰青黃(厥陰)暈眩目慵
張而口懶言(似虚症)體沉重(太陰)且兀兀欲吐此厥陰(肝)
太陰(脾)合病名曰風痰頭痛(痰)以局方玉壺丸治之
更灸俠溪穴(足少陽胆穴)尋愈
子和治一僧頭熱而痛且畏明以布圜其巔上置冰於
其中日數易之此三陽畜熱故也(熱)乃灼炭火於煖
室出汗涌吐三法併行七日而瘥
一婦人患偏頭痛一邊鼻塞不聞香臭常流清涕或作
臭氣一陣治頭痛之藥靡所不試罔效人莫識其病
有以為腦癰者一醫云但服局方芎犀丸不數十服
忽作嚏涕突然出一鋌稠膿疾愈
一人患頭風自頤下左右有如兩蚯蚓徐行入耳復從
耳左右分上頂左過右右過左頂上起疙瘩二塊如
猪腰然前後腦如鼔聲鼕鼕然冷痛甚須重綿帕包
裹疼甚四肢俱不為用(冷痛疼甚四肢不為用似乎虚寒症不知屬乎實毒須細)
(心臨症)醫效罔奏後得一方用四物各一錢皂角刺一
錢萆薢四兩猪肉四兩作一服水六碗煎四碗去查
其藥汁併肉作三四次服服至二十劑減十之三四
十劑減十之六百劑乃安愚詳此證非頭風也其人
曾患黴瘡頭塊墳起皆輕粉結毒故萆薢為君(用萆薢非)
(熟讀本草不知其妙)四物養血皂刺為引用多服取效也
江篁南治從嬸年四十冬月產後以傷寒發熱自汗兩
太陽痛上連於腦徹痛甚日夕呻吟不得安寢以補
中益氣湯加蔓荆子川芎當歸細辛少許一服痛減
再服乃安
翟文炳治陸母年七十頭響耳鳴頂疼目眩面麻腮腫
齒蘇脣燥口苦舌強咽腫氣促心驚膽怯胸滿痰滯
脇腫腰痛足軟膝疼已二年矣近一月來至不得眠
惟人扶而坐稍稍欹臥即垂絶翟診視知氣挾肝火
而然先與抑青丸一服即時熟睡醒後諸症如失仍
服補中益氣調理而痊
程文彬治一婦人患頭風雖盛暑必以帕蒙其首稍止
略見風寒痛不可忍百藥不效盖因腦受風寒氣血
兩虚氣不能升故藥不效令病人口含冷水仰臥以
生薑自然汁少許灌入鼻中其痛立止(妙法)遂與防風
羌活藁本川芎甘草數服而愈
江少微每治火症頭痛用白蘿葡心自然汁(王荆公法)吹入
鼻中即止有兼眼目不明者加雄黃細末調勻如左
患滴右耳右患滴左耳又有頭風兼眉骨痛者用活
龜一個用新瓦二片置龜於中四圍鹽泥固濟烈火
煆出青烟為度待冷去腸殼用四足併腹肉入小口
缾封固如遇此症先吹蘿葡汁次以龜末吹入鼻即
愈(妙方)又予每勞役失飢則額頭痛用補中益氣湯立
愈
心脾痛(即胃脘痛)
(琇按是症多有肝木挾火上乘於胃時師不察類以香燥投之暫愈復作致成關格勞瘵者多)
(矣)
東垣治一婦人重娠六個月冬至因慟哭口吸風寒忽
病心痛不可忍渾身冷氣欲絶曰此乃客寒犯胃故
胃脘當心而痛急與草豆蔲半夏乾生薑炙甘草益
智仁之類或曰半夏有小毒重娠服之可乎曰乃有
故而用也岐伯曰有故無損故無損也服之愈
羅謙甫治江淮漕運使崔君長子年二十五體豐肥奉
養膏粱時有熱證友人勸食寒涼物因服寒藥至元
庚辰秋病瘧久不除醫投以砒霜等藥新汲水送下
禁食熱物瘧病不除反加吐利脾胃復傷中氣愈虚
腹痛腸鳴時復胃脘當心而痛屢易醫罔效至冬還
家百療不瘥延至四月間(瘧病久)因勞役煩惱前症大
作羅診之脉弦細而微(弦主痛微細則為虚寒)手足稍冷面色
青黃而不澤情思不樂惡煩冗食少微飽則心下痞
悶嘔吐酸水發作疼痛冷汗時出氣促悶亂不安須
人頞相扺而坐少時易之内經云中氣不足溲為之
變腸為之苦鳴下氣不足則為痿厥心&KR0034;又曰寒氣
客於腸胃之間則卒然而痛得炅則已炅者熱也非
甘辛大熱之劑則不能愈乃製扶陽助胃湯方以炮
乾薑錢半人參豆蔲仁炙甘草官桂白芍各一錢陳
皮白朮吴茱萸各五分黑附子炮去皮二錢益智仁
五分作一服水三盞薑三片棗二枚食前溫服三服
大勢皆去痛減過半至秋先灸中脘三七壯以助胃
氣次灸氣海百餘壯生發元氣滋榮百脉以還少丹
服之則善飲食添肌肉潤皮膚明年春灸三里二七
壯乃胃之合穴也亦助胃氣又引氣下行春以芳香
助脾復以育氣湯加白檀香平治之戒以懲忿窒慾
慎言節食一年而平復
滑伯仁治一婦人盛暑洞泄(裏)厥逆惡寒(表)胃脘當心
而痛自腹引脇轉為滯下嘔噦不食醫以中暑癨亂
療之益劇脉三部俱微短沉弱不應呼吸曰此陰寒
極矣不亟溫之則無生理(舍時從症)内經雖曰用熱遠熱
又曰有假其氣則無禁也於是以薑附溫劑三四進
間以丹藥脉稍有力厥逆漸退更服薑附七日衆症
悉去遂以丸藥除其滯下而安(先固其原乃攻其邪)
丹溪治一人以酒飲牛乳患心疼年久飲食無礙(非大虚寒)
雖盛暑飲食身無汗(身無汗而大便或秘結非寒可知)醫多以丁附
治之羸弱食減每痛以物拄之脉遲弱弦而濇(遲弱似虚)
(寒弦主痛濇屬血虚若但主脉而不合症則用丁附矣)大便或秘結或泄(有飲)又
苦吞酸時七月以二陳湯加芩連白朮桃仁郁李仁
澤瀉每旦服之屢涌出黑水若爛木耳者服至二百
餘貼脉濇漸退至數漸添純弦而漸充滿時冬煖意
其欲汗而血氣未充以參茋歸芍陳皮半夏甘草服
之痛緩每旦夕一二作乃與麻黃蒼朮芎歸甘草等
藥纔下咽忽暈厥須臾而甦大汗痛止(從盛暑身無汗用藥仍以)
(汗解竒不用藥次第之妙可不知)
許文懿公因飲食作痰成心脾疼後觸冒風雪腿骨痛
醫以黃牙歲丹烏附等藥治十餘年艾灸萬計又冒
寒而病加胯難開合脾疼時胯痛稍止胯痛則脾疼止
初因中脘有食積痰飲續冒寒溼抑遏經絡氣血不
行津液不通痰飲注入骨節往來如潮湧上則為脾
疼降下則為胯痛(辨症精確在此)須湧泄之時秋深而以甘
遂末一錢入猪腰子内煨食之(煨腎散方)連泄七行次早
足便能步(下之見效)後嘔吐大作不食煩躁氣弱不語(似乎)
虚金匱云病人無寒熱而短氣不足以息者實也(此一)
(轉難極非細心審症不能)其病多年鬱結一旦泄之徒引動其猖
狂之勢無他制禦之藥故也仍以吐劑逹其上焦次
第治及中下二焦連日用瓜蒂藜蘆苦參俱吐不透
而噦躁愈甚乃用附子尖三枚和漿水與蜜飲之方
大吐膏痰一大桶以朴硝滑石黃芩石膏連翹等一
觔濃煎置井中極冷飲之四日服四觔(此等用藥非神明不能)
後腹微滿二溲秘(用涼藥而二溲秘為實)脉歇至於卯酉時夫
卯酉為手足陽明之應(手陽明大腸在卯足少陰腎在酉)此乃胃(胃乃)
(腎之關)與大腸有積滯未盡當速瀉之(俗醫看歇至脉則云元氣脫矣)
(歇至屬積滯者有之但有時候)羣醫惑阻乃作紫雪二日服至五兩
神思稍安腹亦減安後又小溲閉痛飲以蘿葡子汁
半盂得吐立通又小腹滿痛不可捫摸(實症)神思不佳
以大黃牽牛等分水丸服至三百丸下如爛魚腸二
升許神思稍安診其脉不歇又大溲迸痛小腹滿悶
又與前丸百粒腹大絞痛腰胯重眼出火不言語瀉
下穢物如桕油條一尺許肛門如火以水沃之自病
半月不食不語至此方啜稀粥始有生意數日平安
自嘔吐至安日脉皆平常弦大次年行倒倉法全愈
(合痰症虞恒德案看方妙)
一童子久瘧方愈十日而心脾疼六脉伏痛稍減時氣
口緊盛(氣口緊盛傷於食)餘皆弦實而細意其宿食詢之果
傷冷油麪食以小胃丹(久瘧之後元氣已虚小胃丹太峻)津嚥十餘
粒禁飲食三日凡與小胃丹十二次痛止後與榖太
早忽大痛連脇乃禁食亦不與藥盖宿食已消新榖
與餘積相併而痛若再藥攻必傷胃氣所以不與藥
又斷食三日至夜心&KR1917;索食先以白朮黃連陳皮為
丸熱湯下八九十丸以止其&KR1917;此非飢也乃餘飲未
了因氣而動遂成&KR1917;雜耳若與食必復痛詢其纔飢
必繼以膈間滿悶今雖未甚快然常思食又與前丸
子一日夕不飢而昏睡後少與稀粥減平日之半兩
日嗣後禁其雜食半月而安
一婦因久積憂患後心痛食減羸瘦渴不能飲(氣分)心與
頭更換而痛不寐大溲燥結與四物湯加陳皮甘草
百餘貼(亦穏)未效朱曰此肺久為火所鬱(病久屬鬱火)氣不
得行血亦蓄塞遂成汚濁氣壅則頭痛血不流則心
痛通一病也治肺當自愈遂效東垣清空膏例以黃
芩細切酒浸透炒赤色為細末以熱白湯調下頭稍
汗十餘貼汗漸通身而愈(以汗解奇)因其膝下無汗瘦弱
脉濇小溲數大溲澁當補血以防後患以四物湯加
陳皮甘草桃仁酒芩服之
一婦春末心脾疼自言腹脹滿手足寒過肘膝須緜裹
火烘胸畏熱喜掀露風涼(亦屬鬱火)脉沉細濇稍重則絶
輕似弦而短渴喜熱飲(血分)不食以草豆蔲(辛温)丸三倍
加黃連(苦寒)滑石神曲為丸白朮為君茯苓為佐陳皮
為使作湯下百丸服至二觔而愈
一老人心腹大痛昏厥脉洪大不食不勝一味攻擊之
藥用四君加川歸沉香麻黃服愈
虞恒德治一男子年三十五胃脘作痛久矣人形黃瘦
食少胸中常若食飽求治與加味枳朮丸不效而日
漸大痛叫號聲徹四隣自分死矣與桃仁承氣湯(若非)
(大痛叫號承氣湯斷不可用此症亦急則治標之故)作大劑與之連二服大下
瘀血四五碗許困倦不能言者三日教以少食稀粥
漸次將理而安(琇按瘀血不下定成血膈幸其人尚少壯可用承氣否則以四物入桃仁)
(紅花五靈脂歸尾酒大黃韭汁為妥)
福唐梁緄心脾疼痛數年不愈服藥無效或教事佛久
之夢神告曰與汝良劑名一服飲可取高良薑(逐寒)香
附子(散氣)等分如本條修製細末二錢溫陳米飲送下
空心服為佳不煩再服已而果驗後常以濟人皆效
類編百一選方云二味須各炒然後合和同炒即不
驗
張思順盛夏調官都城苦熱食冰雪過多又飲木瓜漿
積冷於中遂感脾疼之疾藥不釋口殊無退証累歲
日齋一道人適一道人曰但取漢椒二十一粒浸於
漿水盌中一宿漉出還以水漿吞之(引經佐使妙用可以觸類)若
是而已張如所戒明日椒才下腹即脫然更不復作
崔元亮海上方治一切心疼無問久新以生地黃一味
隨人所食多少搗取汁搜麪作䬪飥或合冷淘(冷淘即角)
(子類)食之良久當利下蟲長一尺許頭似壁宫(壁宫即守宫)
後不復患
劉禹錫𫝊信方貞元十年通事舍人崔抗女患心疼垂
氣絶遂作地黃冷淘食之便吐一物可方一寸以來
如蝦蟆狀無目足等微似有口盖為此物所食自此
頓愈麪中忌用鹽(本事方)
汪石山治一婦人年三十餘性躁多能素不孕育每啜
粥畏飯時或心痛春正忽大作或作氣而用香燥或
作痰而用二陳或作火而用寒涼(琇按治法俱左)因糞結進
潤腸丸遂泄不禁(前許文懿公案進涼瀉藥而便反秘此進潤腸丸而泄不禁虚實可)
(知矣)小便不得獨行又發寒熱熱則欬痰不止寒則戰
慄鼓頷肌肉瘦削皮膚枯燥月水不通食少惡心或
煩躁而渴或昏昏嗜臥或小腹脹痛諸治罔效汪診
右脉浮大弦數(非外感而脉浮大虚無疑但宜黃蓍建中湯不宜分利或配入升麻柴胡)
(青皮神麯)左脉稍歛而數熱來左右脉皆大而數(博按舊刻脫此)
(句)寒來脉皆沉微似有似無經言脉浮為虚脉大必
病進丹溪謂脉大如葱管者大虚也經又謂弦脉屬
木見於右手肝木乘脾土也又以數脉所主為熱其
症為虚左脉稍斂者血分病輕也今患素畏飯者是
胃氣本弱矣心痛即胃脘痛由脾虚不運故胃脘之
陽不降(博按舊刻此句悮)鬱滯而作痛也瀉泄不禁小便不
得獨行者盖陽主固且經言膀胱者津液之府氣化
則能出矣今陽虚不固於内故頻泄也膀胱氣虚不
化故小便不得獨行也又寒熱互發者盖氣少不能
運行而滯於血分故發熱血少不得流利而滯於氣
分故發寒仲景曰陽入於陰則熱陰入於陽則寒是
也寒則戰慄鼓頷者陰邪入於陽明也熱則欬嗽不
已者陽邪入於陰分也此則陰陽兩虚故相交併而
然也肌肉瘦削者盖脾主身之肌肉脾虚食少故瘦
削也皮膚枯燥者經曰脾主於胃行其津液脾虚不
能運行津液灌溉於肌表故枯燥也月水不通者經
曰二陽之病發心脾男子少精女子不月二陽手足
陽明腸與胃也陽明虚則心脾皆失所養而血不生
故不月也食少惡心躁渴嗜臥皆脾胃所生之症也
小腹脹痛者乃陽虚下陷使然也經曰陽病極而下
是也乃用人參五錢黃茋四錢白朮三錢為君升麻
八分茯苓一錢猪苓澤瀉各七分為臣蒼朮五分香
附七分為佐歸身七分麥冬一錢為使煎服三貼不
效(此案不效之故當細心參閱王海藏離珠丹錢仲陽安神丸并氣不化氣走治法三條及甘露散為)
(迫津液不能停當致津液之說)一醫曰此病不先驅邪一主於補所
謂閉門留賊一曰此屬陰虚火動今不滋陰降火而
徒補氣將見氣愈盛火愈熾矣其夫告汪曰每日扶
之似身漸重皮枯黑燥恐不濟矣汪曰仲景有曰泄
利不止五藏之陰虚于内寒熱互發六府之陽虚于
外是則内外兩虚在法不治所恃者年尚壯能受補
而已然補藥無速效今服藥不滿四五劑奈何遽責
以效乎因令勉服前藥六七貼寒已除但熱不減汗
出不至足令壺盛熱水蒸其足汗亦過於委中矣續
後前症漸減始有生意追思醫謂不先去邪者因其
寒熱往來也然去邪不過汗吐下三法今病自汗吐
痰泄利三者備矣再有何法之可施乎且病有實邪
有虚邪虚可補而實可瀉今病屬虚而以實邪治之
所謂虚虚之禍也一謂當滋陰降火因其月事不通
病發於夜也且服降火藥遂小腹脹而大便泄是不
宜於此矣殊不知滋陰降火皆甘寒苦瀉之劑今病
食少泄利明是脾虚且脾胃喜溫而惡寒今泥於是
寧不愈傷其胃而益其泄乎吁危哉故不得不辨(博按)
(此案舊刻脫悮)
江汝潔治會中夫人病心氣痛甚劇醫治不效江視其
症乃心脾疼也夫心主血脾裹血二經陰血虚生内
熱耳以阿膠一錢五分滋二經之虚白螺螄殼火煆
一錢五分以瀉二經之火二味為末好酒調服一二
盞即愈
匡掌科夫人年三十餘病胃脘連胸脇痛日輕夜重兩
寸關弦滑有力醫皆以積滯凝寒用發散及攻下之劑
不效繼用鐵刷散四磨飲等方並莫應及用湯水皆
吐而不納經日不食痛益甚(非痰而何)一醫謂五靈脂没
藥素用有效試用酒調病者到口便吐隨吐出綠痰
兩碗許痛即止納飲食此盖痰在膈上攻下之不去
必得吐法而後愈(醫統)
江篁南治一婦患心脾疼弱甚醫以沉香木香磨服之
其痛益增且心前横痛又兼小腹痛甚其夫灼艾灸
之痛亦不減江以桃仁承氣湯去芒硝投之一服而
愈
江應宿治中年男子患心脾痛積十年所時發則連日
呻吟減食遍試諸方罔效診之六脉弦數(弦數為火鬱)予
曰此火鬱耳投薑汁炒黃連山梔瀉火為君川芎香
附開鬱陳皮枳殼順氣為臣反佐以炮薑從治(反佐妙)
一服而愈再與平胃散加薑炒黃連山梔神曲糊丸
一料刈其根不復舉矣
予長子年三十二歲素飲食無節性懶於動作丙戌秋
從予自燕都抵家舟行飽飡多晝寢有時背脹腹微
痛初冬過蘇州夜赴酒筵後脫衣用力次早遂覺喉
口有敗卵臭厭厭成疾瘦減日吐酸水背脹腹痛一
日忽大痛垂死欲人擊打又炒熱鹽熨之稍寬快頃
刻吐紫黑血二碗許連日不食食入即吐痛止即能
食(生機在此)食飽又復痛諸藥不應遞發遞愈六脉弦而
搏指此食傷太陰脾虚氣滯與香砂橘半枳朮丸灸
中脘夾臍膏肓禁飽食兩月而愈
腹痛
華佗治一人病腹中攻痛十餘日鬢髮墮落佗曰是脾
半腐可刳腹治也使飲藥令臥破腹就視脾果半腐
壞以刀斷之割去惡肉以膏傅之即瘥(獨異志)
元豐中丞相王郇公小腹痛不止太醫攻治皆不效凡
藥至熱如附子硫黃五夜义丸之類用之亦不瘥駙
馬張都尉令取婦人油頭髮燒如灰細研篩過溫酒
調二錢(此治陰虚)即時痛止(良方)
羅謙甫治真定一士人年三十餘肌體本弱左脇下有
積氣不敢食冷物覺寒則痛或嘔吐清水眩暈欲倒
目不敢開惡人煩冗静臥一二日及服辛熱之劑則
病退延至初秋因勞役及食冷物其病大作腹痛不
止冷汗自出四肢厥冷口鼻氣亦冷面色青黃不
澤全不得臥扶几而坐又兼咳嗽咽膈不利與藥則
吐不得入口無可奈何遂以熟艾半觔白紙一張鋪
於腹上紙上攤艾令勻又以憨葱數枝批作兩片置
艾上數重再以白紙覆之以慢火熨斗熨之冷則易
之(外治法妙)覺腹中熱腹皮暖不禁以緜三襜多縫帶繫
之待冷方解初熨時得暖則痛減大暖則痛止至夜
得睡翌日再與對症藥服之良愈(内經云寒氣客於小腸募原之間絡)
(血之中血泣而不得注於大經血氣潜留不得行故宿昔而成積也又寒氣客於腸胃厥逆上出故痛而)
(嘔也諸寒在内作痛得炅則痛立止)
李子豫治豫州刺史許永之弟患心腹痛十餘年殆死
忽一日夜間聞屏風後有鬼謂腹中鬼曰明日李子
豫從此過以赤丸殺汝汝其死矣腹中鬼曰吾不畏之
於是使人候子豫豫果至未入門患者聞腹中有呻
吟聲及子豫入視鬼病也遂以八毒赤丸與服(方見鬼疰)
(門)須臾腹中雷鳴彭轉大下數行遂愈今八毒丸方
是也(續搜神記)
虞恒德治一婦年五十餘小腹有塊作痛二月餘一醫
作死血治與四物加桃仁等藥不效又以五靈脂元
胡索乳香沒藥三稜莪朮等丸服又不效其六脉沉
伏兩尺脉絶無予曰乃結糞在下焦作痛耳非死血
也(可見死血脉必短濇亦兩尺絶無而斷為結糞竒)用金城稻藁燒灰淋濃
汁一盞服之過一時許與枳實導滯丸一百粒催之
下黑糞如梅核者碗許痛遂止後以生血潤腸之藥
十數貼調理平安
一男子壯年寒月入水網魚飢甚遇涼粥食之腹大痛
二晝夜不止醫與大黃丸不通與大承氣湯下糞水
而痛愈甚診其六脉沉伏而實面青黑色(青黑為寒得溫即行)
虞曰此大寒症及下焦有燥屎作痛先與丁附治中
湯一貼又與灸氣海穴二十一壯痛減半繼以巴豆
(巴豆行寒積)沉香木香作丸如菉豆大生薑汁送下五粒
下五七次而愈
丹溪治一老人腹痛不禁下者用川芎蒼朮香附白芷
乾薑茯苓滑石等劑而愈
一人於六月投淵取魚至秋深雨涼半夜小腹痛甚大
汗脉沉弦細實重取如循刀責責然與大承氣湯加
桂二服微利痛止仍連日於申酉時(申酉為足太陽少陰)復痛
堅硬不可近每與前藥得微利痛暫止於前藥加桃
仁泥下紫黑血升餘痛亦止脉雖稍減而責責然猶
在又以前藥加川附子下大便五行(亦得溫即行)有紫黑
血如破絮者二升而愈又傷食於酉時復痛在臍腹
間脉和與小建中湯一服而愈
一少年自小面微黃夏間腹大痛醫與小建中湯加丁
香三貼不效加嘔吐清汁又與十八味丁沉透膈湯
二貼食全不進困臥痛無休止如此者五六日不可
按又與阿魏丸百粒夜發熱不得寐口却不渴脉左
三部沉弦而數實關尤甚右沉滑數實遂與大柴胡
加甘草四貼下之痛嘔雖減食未進與小柴胡去參
芩加芍藥陳皮黃連甘草二十貼而愈(加減法妙)
一婦年四十患腹隠痛常燒磚瓦熨之面胸畏火氣六
脉和皆微弦苦夜不得寐悲憂一年衆作心病治遂
覺氣復自下衝上病雖久形不瘦此肝受病也(脾主肌肉)
(病在肝不瘦)與防風通聖散吐之時春寒加桂(木得桂而和)入
薑汁調之日三四次夏稍熱與當歸龍膽丸間與枳
朮丸一月而安
一人中脘作疼食已口吐血紫霜色二關脉濇乃血病
也跌仆而致治以生新去陳之劑吐出片血碗許而
安
吴茭山治一婦患臍下虚冷腹痛用川芎歸身炙芍炒
延胡丁皮乾薑服之效
張至和吴郡人精於醫嘗治人腹疾為庸醫誤用熱藥
張知不可療辭之其人别延周濟廣不再藥而愈乃
遣從者市肴羞故令迂路經張門張問之曰吾主疾
愈置以謝周某者張笑曰亟回家此當大便下膿若
恐不及見矣果然
程明佑治王汝恭夜御内詰旦煎寒腹痛醫投五積散
熱甚又投十神湯小柴胡遂瞶程教以飲水一醫曰
病得之入房内有伏陰復投以水必死及一飲腹不
痛再飲至一斗病已(非神明者不能治法不可為訓)所以知汝恭當
飲水而解者切其脉陽盛格陰熱入厥陰也
汪石山治一人年五十餘形瘦而黑理疎而澁忽腹痛
午後愈甚醫曰此氣痛也治以快氣之藥痛益加又
曰午後血行於陰分加痛者血滯於陰也以四物加
乳沒服之亦不減汪診之脉浮細而結或五七至一
止或十四五至一止經論止脉漸退者生漸進者死
今止脉頻則反輕疎則反重與脉經實相矛盾汪熟
思少頃曰得之矣止脉疎而痛甚者以熱動而脉速(為病)
(脉屬邪盛)頻而反輕者以熱退而脉遲故耳(為本脉屬元虚)病屬
陰虚火動無疑(熱動脉速非止疎也因脉速而止不覺耳熱退脉遲而止脉愈覺頻耳前)
(為邪盛之脉後為元虚之脉)且察其病起於勞欲勞則傷心而火
動欲則傷腎而水虧以參芍補脾為君熟地歸身滋
腎為臣黃柏知母麥冬清心為佐山查陳皮行滯為
使人乳童便出入加減惟人參加至四五錢遇痛進
之則愈或曰諸痛與瘦黑人及陰虚火動參茋在所
當禁今用之顧效謂何曰藥無常性以血藥引之則
從血以氣藥引之則從氣佐之以熱則熱佐之以寒
則寒在人善用之耳況人參不特補氣亦能補血故
曰氣血弱當從長沙而用人參是也(東垣治中湯人參與乾薑用亦)
(謂裏虚則痛補不足也)所謂諸痛禁用參茋者以暴病形實者
言耳若年高氣血衰弱不用補法氣何由行病何由
止經曰壯者氣行則愈是也
一人體弱色脆常病腹痛惡寒發熱嘔泄踡臥時或吐
蟲至三五日或十數日而止或用丁沉作氣治或用
薑附作寒治或用削剋作積治或用燥烈作痰治俱
不效診其脉皆濡小近駛(數)曰察色診脉觀形乃氣
虚兼鬱熱也遂用參茋歸朮川芎茯苓甘草香附陳
皮黃芩芍藥服之而安或曰諸痛不可用參茋并酸
寒之劑今犯之何也曰病久屬鬱鬱則生熱又氣屬
陽為表之衞氣虚則表失所衞而賊邪易入外感激
其内鬱故痛大作今用甘溫以固表則外邪莫襲酸
寒以清内則鬱熱日消病由是愈(博按此案原刻脫悮)
一人面色蒼白年四十六素好酒色犬肉三月間因酒
兼有房事遂病左腹痛甚後延右腹續延小腹以及
滿腹皆痛日夜叫號足不能伸臥不能仰汗出食阻
(此案終無身熱表症)自用備急丸利二三行而隨止痛仍不減
(醫見利之痛不止決疑虚症)汪診其脉皆細駛右脉頗大於左獨
脾脉弦而且滑扶起診之右脉亦皆細數恐傷酒肉
用二陳加芩查麯蘖進之不效再用小承氣湯仍不
利蜜棗道之仍不利乃以大承氣湯利二三行痛減
未除(凡此治法皆急則治標不然痛安能減)令其住藥只煎山查湯飲
之次日煩躁嘔惡渴飲涼水則覺惡止爽快詰朝診
脉皆隠而不見(見此症總屬痛傷元氣脉亦不見)四肢逆冷煩躁不
寧時復汗出舉家驚愕疑是房後陰症擬進附子理
中湯汪曰此治内寒逆冷也活人書云四逆無脉當
察症之寒熱今觀所患多屬於熱況昨日脉皆細數
面色近赤又兼酒後而病六脉雖絶盖由壯火食氣
也四肢者諸陽之末氣被壯火所食不能營於四肢
故脉絶而逆冷也此類傷暑之症正合仲景所謂熱
厥者多寒厥者少急用大承氣湯下之之類向雖下
以大承氣其熱尚未盡難以四逆湯症與比今用附
子熱藥寧不助火添病耶如不得已可用通脉四逆
湯尚庶幾焉以其内有童便猪膽汁監制附毒不得
以肆其虐也連進二服脉仍不應逆冷不回渴飲煩
躁小便不通糞溏反頻腹或時痛更進人參白虎湯
二貼(白虎湯如何敢用)躁渴如舊更用參朮各三錢茯苓麥
冬車前各一錢五味當歸各五分煎一貼脉漸見如
蛛絲汪曰有生意矣仲景論絶脉服藥微續者生脉
暴出者死是也左手足亦略近和不致冰人右手足
逆冷如舊但口尚渴便尚溏一日夜約十餘度小便
不通汪曰渴而小便不利者當利其小便(此非傷寒發熱以痛)
(為準以渴為憑故曰利其小便倘傷寒發熱而用此案為法何異癡人說夢)遂以天水散
冷水調服三四劑不應再以四苓散加車前山梔煎
服二貼小便頗通但去大便而小便亦去不得獨利
汪曰小便未利煩渴未除盖由内熱耗其津液也大
便尚溏者亦由内熱損其陽氣陽氣不固而然也遂
用參朮各三錢茯苓錢半白芍車前門冬各一錢山
梔七分五味五分連進數服至第九日逆冷回脉復
見諸症稍減漸向安(琇按是症外無寒熱因利而渴而厥而躁汗遂乃寒熱雜進幸)
(而不死必其人元氣素強否則參苓麥味緩不及矣)
一婦人年近五十病腹痛初從右手指冷起漸上至頭
頭如冷水澆灌而腹大痛則遍身大熱熱退則痛止
(非石翁不能講明此症)或過食或不食皆痛每常或一年一發
近來二三日一發遠不過六七日醫用四物加柴胡
香附不應更醫用四君木香㯽榔亦不應又用二陳
加紫蘇豆蔲又用七氣湯等劑皆不應汪診脉皆微
弱似有似無或一二至一止或三五至一止乃陽氣
大虚也(憑脉斷症)獨參五錢陳皮七分煎服十數貼而愈
夫四肢者諸陽之末頭者諸陽之會經曰陽虚則惡
寒又曰一勝則一負陽虚陰往乘之則發寒陰虚陽
往乘之則發熱今指稍逆冷上至於頭則陽負陰勝可
知矣陽負則不能健運而痛大作痛作而復熱者物
極則反也及其陰陽氣衰兩不相争則熱歇痛亦息
矣况脾胃多氣多血經也氣能生血氣不足則血亦
不足仲景曰血虚氣弱以人參補之故用獨參湯服
而數年之痛遂愈矣
江篁南治一婦年四十餘常患腹疼先從心前痛入腹
既而腰俞盡痛兼吐清水或吐食每吐而後愈合眼
則覺麻木(食入反出是無火也合眼麻木陽虚而氣不行也)其經水將行之
前腰腹作痛行或帶紫凝結(赤帶)兼有白帶或一月再
至虚初用二陳合四物除地黃加烏藥香附三服不
驗乃投東垣當歸附子湯四服稍愈遂加分兩作丸
服之(當歸附子湯治臍下冷痛赤白帶下當歸二分炒鹽三分蠍稍升麻各五分甘草六分柴胡六)
(分黃柏少許附子一錢乾薑六分)
中氣虧損心腹作痛
薛已治唐儀部胸内作痛月餘腹亦痛左關弦長右關
弦緊此脾虚肝邪所乘以補中益氣湯加半夏木香
二劑而愈又用六君子湯二劑而安此面色黃中見
青
李儀部常患腹痛以補中益氣加山梔即愈一日因怒
肚腹作痛胸脇作脹嘔吐不食肝脉弦緊此脾氣虚
弱肝火所乘仍用前湯吞左金丸一服而愈此面色
黃中見青兼赤
太守朱陽山因怒腹痛作瀉或兩脇作脹或胸乳作痛
或寒熱往來或小便不利飲食不入嘔吐痰涎神思
不清此肝木乘脾土用小柴胡加山梔子炮薑茯苓
陳皮製黃連(黃連吴茱萸等分用熱水拌溼罨二三日同炒焦取連用)一劑即愈
陽山之内善怒胸膈不利吐痰甚多吞酸噯腐飲食少
思手足發熱十餘年矣所服非芩連枳實即㯽蘇厚
朴左關弦洪右關弦數此屬肝火血燥木乘土位朝
用六味丸以滋養肝木夕用六君加當歸芍藥以調
補脾土不月而愈癸卯夏患背疽症屬虚寒用大溫
補之藥而愈乙巳夏因大怒吞酸噯腐胸腹脹滿或
用二陳石膏治之吐涎如湧肌熱如灼旬日將用滾
痰丸下之脉洪大按之如無(舊刻訛無力)薛曰此脾胃(舊刻)
(改中氣)虧損而發熱脾弱而涎泛出也用六君加薑桂
一鍾即睡覺而諸症如失又數劑而康
儒者沈尼文内停飲食外感風寒頭痛發熱惡心腹痛
薛用人參養胃加芎芷麯蘗香附桔梗一劑而愈次
日仍作腹痛以手重按痛即止此客寒乘虚而作也
乃以香砂(舊刻訛香附)六君子加木香炮薑服之睡覺痛
減六七去二香再服飲食少進加黃茋當歸少佐升
麻而愈
徐道夫母病胃脘當心痛劇右寸關俱無(舊刻改作不應指)左
雖有微而似絶手足厥冷(痛甚而伏者手足冷者未可盡為虚症)病勢
危篤察其色眼胞上下青黯(眼胞色青乃肝木乘脾)此脾虚肝
木所勝用參朮茯苓陳皮甘草補其中氣木香和胃
氣以行肝氣吴萸散脾胃之寒止心腹之痛急與一
劑俟滚先服煎熟再進諸病悉愈向使泥其痛無補
法而反用攻伐之劑禍不旋踵矣
一婦人懷抱鬱結不時心腹作痛年餘不愈諸藥不應
用歸脾加炒山梔而愈
腹鳴
陳子直主簿妻有異疾每腹脹則腹中有聲如擊鼓遠
聞於外行人過者皆疑其作樂腹脹消則鼓聲亦止
一月一作經十餘醫皆莫能明其疾
一婦人有孕腹内鐘鳴醫莫能治偶一士人攜一方書
其間有一方能治此用鼠窟前畚土研羅為末每服
二錢麝香湯調其疾立愈
腰痛
淳于意治濟北王侍者韓女病腰背痛寒熱衆醫皆以
為寒熱也臣意診脉曰内寒月事不下也即竄以藥
旋下病已病得之欲男子而不可得也所以知韓女
之病者診其脉時切之腎脉也濇而不屬(琇按氣滯血不流而)
(脉濇是為鬱病)濇而不屬者其來難堅故曰月不下肝脉弦
出左口故曰欲男子不可得也(琇按脉訣所謂溢上魚際唯師尼室女嫠)
(婦有之然今人無論男婦多有此脉此案又見經水門)
郝允治殿中丞姚程腰脊痛不可俛仰郝曰榖濁氣也
當食發怒四肢受病傳於大小絡中痛而無傷法不
當用藥以藥攻之則益痛須一年能偃仰二年能坐
三年則愈矣果然
東垣治一人露宿寒濕之地腰痛不能轉側脇搐急作
痛月餘腰痛論云皆足太陽(膀胱)足少陰(腎)血絡有凝
血作痛間有一二證屬少陽膽經外絡脉病皆去血
絡之凝乃愈經云冬三月禁針只宜服藥通其經絡
破血絡中敗血以漢防已防風各三分炒曲獨活(膽)
各五分川芎柴胡(膽)肉桂(腎)當歸炙草蒼朮各一錢
羌活(膀胱)錢半桃仁五粒作一服酒煎服愈(配方精妙後學當觸)
(類而長之)
韓&KR1026;治一人患腰疼痛以胡桃仁佐破故紙用鹽水糊
丸服之愈
丹溪治徐質夫年六十餘因墜馬腰痛不可轉側六脉
散大重取則弦小而長稍堅朱以為惡血雖有未可
驅逐且以補接為先遂令煎蘇木人參黃茋川芎當
歸陳皮甘草服至半月後散大漸斂食亦進遂與熟
大黃湯調下自然銅等藥一月而安
王紹顔信效方云頃年得腰膝痛不可忍醫以腎風攻
刺諸藥不效見傳相方有此驗立製一劑神效方以
海桐皮二兩牛膝一兩羌活地骨皮五加皮薏苡仁
各一兩甘草五錢生地十兩右淨洗焙乾細剉生地
黃以蘆刀子切用綿一兩都包裹入無灰酒二斗浸
冬二七日夏七日候熟空心飲一杯或控乾焙末蜜
丸亦可
戊戌秋淮南大水城下浸灌者連月王忽臟腑不調腹
中如水吼數日調治得愈自此腰痛不可屈折雖沐
亦相妨徧藥不效凡三月此必水氣陰盛腎經感此
而得乃灸腎俞三七壯服鹿茸丸而愈(醫學綱目)
脇痛
丹溪治一人年三十六虚損瘦甚右脇下疼四肢軟弱
二陳湯加白芥子枳實薑炒黃連竹瀝八十貼安(治虚)
(人有痰此方可法)
項彦章治一人病脇痛衆醫以為癰投諸香薑桂之屬
益甚項診之曰此腎邪也法當先溫利而後竭之以
神保丸下黑溲痛止即令更服神芎丸或疑其太過
項曰向用神保丸以腎邪透膜非全蝎不能引導然
巴豆性熱非得芒硝大黃蕩滌之後遇熱必再作乃
大泄滯數出病已所以知之者以陽脉弦陰脉微濇
弦者痛也濇者腎邪有餘也腎邪上薄於脇不能下
且腎惡燥今以燥熱發之非得利不愈經曰痛隨利
減殆謂此也(琇按虚人恐不勝此)
虞恒德治一人年四十餘因騎馬跌撲次年左脇脹痛
醫與小柴胡湯加草龍膽青皮等藥不效診其脉左
手寸尺皆弦數而濇關脉芤而急數右三部唯數而
虚虞曰明是死血症(脉濇為血少又云失血之後脉必見芤又曰關内逢芤則内癰)
(作論脉固屬血病然斷之曰死血亦因跌撲脇脹痛故耶)用抵當丸一劑下黑血
二升許後以四物湯加減調理而安
橘泉治一老八十餘左脇大痛腫起如覆杯手不可近
(實症)醫以為滯冷投香桂薑黃推氣之劑小腹急脹痛
益甚翁曰此内有伏熱瘀血在脾中耳經所謂有形
之腫也(有形之腫宜以削之)然痛隨利減與承氣湯加當歸芍
藥柴胡黃連黃柏下之得黑瘀血二升立愈
張戴人治一人病危篤張往視之其人曰我别無病三
年前當隆暑時出村埜有以煮酒饋予者適村落無
湯器冷飲數升便覺左脇下悶漸作痛結硬如石至
今不散鍼灸磨藥殊無寸效戴人診之兩手俱沉實
而有力先以獨聖散吐之一涌二三升氣味如酒其
痛即止後服和脾安胃之劑而愈(儒門事親)
張文仲則天初為侍御醫特進蘇良嗣因拜跪便絶倒
文仲候之曰此因憂憤邪氣激也若痛衝脇則劇難
捄自晨至食時即苦衝脇絞痛文仲曰若入心即不
可療俄而心痛日旰而卒
薛已治一婦人脇下腫痛色赤寒熱用小柴胡加芍藥
山梔川芎以清肝火而愈但經行之後患處仍痛用
八珍湯以補氣血而安若因肝膽二經血燥所致當
用小柴胡加山梔膽草芎歸主之久而脾胃虚弱補
中益氣為主若兼氣鬱傷脾間以歸脾湯朝寒暮熱
飲食少思須以逍遙散為主
庠生馬伯進之母左胛連脇作痛(背胛上胯骨連側脇是小腸與膽連脇是)
(肝脾)似瘡毒狀薛曰此鬱怒傷肝脾與六君加桔梗枳
殼柴胡升麻彼另用瘡藥其痛甚乃請治其脉右關
弦長按之軟弱左關弦洪按之濇滯果肝脾之疾飲
食之毒七情之火也仍用煎藥加以大補之劑脉症
悉退再加芎歸全愈
一人年近六十素鬱怒脾胃不健服香燥行氣飲食少
思兩脇脹悶服行氣破血飲食不入右脇脹痛(丹溪云右)
(脇悉屬痰左脇瘀血)喜用手按彼疑為膈氣痰飲内傷薛曰乃
肝木剋脾土而脾土不能生肺金也若内有瘀血雖
單衣亦不敢著肉(妙别)用滋化源之藥四貼諸症頓退
彼以為愈薛曰火令在邇當健脾土以保肺金彼不
信後復作另用痰火之劑益甚求治左關右寸滑數
此肺内潰矣仍不信乃服前藥吐穢膿而死
一婦人飲食後因怒患瘧嘔吐用藿香正氣散二劑而
愈後復怒吐痰甚多狂言熱熾胸脇脹痛手按少止
脉洪大無倫(無倫為虚)按之微細此屬肝脾二經血虚以
加味逍遙散加熟地川芎二劑脉症頓退再用十全
大補而安此症若用疎通之劑是犯虚虚之戒矣
一男子房勞兼怒風府脹悶兩脇脹痛薛作色慾損腎
怒氣傷肝用六味地黃丸料加柴胡當歸一劑而愈
(琇按此法移治腹痛門中石山治一人面色蒼白之症宜收捷效)
石山治一人客維揚病脇痛醫以為虚用人參羊肉補
之其痛愈甚一醫投龍會丸痛減汪診脉弦濡而弱
曰脾胃為痛所傷尚未復遂以橘皮枳朮丸加黃連
當歸服之而安越五年腹脇復痛彼思頗類前病欲
服龍會丸未訣汪診之脉皆濡弱而緩曰前病屬實
今病屬虚非前藥可治也以人參為君芎歸芍藥為
臣香附陳皮為佐甘草山梔為使煎服十餘貼痛止
食進
黟縣縣丞年踰五十京回兩脇肋痛(肋與脇不同)醫用小柴
胡湯痛止續後痛作前方不效汪診之脉皆弦細而
濡按之不足曰此心肺為酒所傷脾腎為色所損兩
脇脹痛相火亢極肝亦自焚經曰五藏已虚六府已
竭九候雖調者死此病之謂歟尋卒
休寧金上舍環海自述云曾因送殯忍飢過勞患腰肋
連脇腫痛不能轉側醫治不效有一儒者診視曰此
肝火也投龍膽瀉肝湯當歸龍會丸而愈
膝腫
徐可豫治吳興沈仲剛内子膝腫痛右先劇以熱熨則
攻左熨左攻右俱熨則腹雷鳴上胸已而背悉若受
萬箠者獨元首弗及發則面黛色脉罔辨昏作旦輟
日尫弱甚醫望色輒卻謂弗救徐視脉竟曰是溼淫
所中繼復驚傷膽疾雖劇可治即令以帛纏胸少選
探咽喉間湧青白涎沫幾斗許湧定徐曰今兹疾發
至腹則弗上面面弗青矣至昏膝痛仍加熨鳴果弗
及胸止三鼓已定皆如徐言越三昏不復作遂痊(痰隨)
(氣升降作痛所以一吐而愈)
鶴膝風
州守張天澤左膝腫痛胸膈痞滿飲食少思時作嘔頭
眩痰壅日晡殊倦用葱熨法及六君加炮薑諸症頓
退飲食稍進用補中益氣加蔓荆子頭目清爽肢體
康健間與大防風湯十餘劑補中益氣三十餘劑而
消
一婦人發熱口乾月經不調半載後肢體倦怠二膝腫
痛作足三陰血虚火燥治之用六味地黃丸兩月餘
形體漸健飲食漸進膝腫漸消半載而痊
脚氣(附腫痛)
有人病兩脚躄不能行舉詣佗佗望見云已飽針灸服
藥矣不須復看脉便使解衣點背數十處相去或一
寸或五分縱邪不相當言灸此各十壯灸瘡愈即行
後灸處夾脊一寸上下行端直均調如引繩也(漢書華佗)
(傳)
徐之才治一人患脚跟腫痛諸醫莫能識徐曰蛤精疾
也由乘舟入海垂脚水中疾者曰實曾如此之才為
剖得蛤子二大如榆莢(太原故事)
有范光祿得脚腫不能飲食忽有一人不通名徑入齋
中謂曰佛使我來理君疾也光禄廢衣示之因以刀
針腫上倏忽間頓針兩脚及膀胱百餘下出黃膿水
三升許而去至明並無針傷而患漸愈(齊諧錄)
王薿守會稽童貫時方用事貫苦脚氣或云楊梅仁可
療是疾薿裒五十石獻之後擢待制(揮麈錄)
道士王裕曰有忽患脚心如中箭發歇不時此腎之風
毒瀉腎愈(瀉肝即瀉腎)
董守約苦脚氣攻注或教之搥數螺傅兩股上便覺冷
氣趨下至足踰時而安(寒涼法類編)
唐柳柳州纂救三死方元和仲春得乾脚氣(脚氣有乾溼之分)
夜半痞絶左脇有塊大如石且死因大寒不知人三
日家人號哭滎陽鄭洵美傳杉木湯服半食頃大下
三次氣通塊散用杉木節一大升橘葉一升無葉以
皮代大腹檳榔七箇合而碎之童便三大升共煮一
升半分二服若一服得快利停後服此乃死病會有
教者乃得不死(本事方)
董系治安國軍節度使程道濟患腰脚疼病將二年服
湯藥皆薑附硫黃燥熱之藥中脘臍下艾炷十數無
效愈覺膝寒胃冷少力多睡食少神減羣醫曰腎部
虚寒非熱藥不能療及自體究亦覺惡寒喜煖但知
此議為是因諮於董董曰腎經積熱血氣不通故也
程不甚見信試用通經涼藥但見臟腑滑利伏困愈
甚棄而不服(人情大抵皆然)後因陳五行造化勝負之理方
始不疑再用辛甘寒藥瀉十二經之積熱日三四服
通利十餘行數十日後覺痛減飲食有味精力爽健
非昔之比心神喜悅服藥不輟迤邐覺熱自後服餌
皆用寒涼數年之間疾去熱除神清體健(寒涼法)
蔡元長知開封正據案治事忽如有蟲自足心行至腰
間即墜筆暈絶久之方甦掾屬云此病非俞山人不
能療趣使召之俞曰此真脚氣也法當灸風市(風市在奇)
(腧經絡在膝上七寸外側兩筋間)為灸一壯蔡晏然復常明日病如
初再召俞曰除病根非千艾不可從其言灸五百壯
自此遂愈
仲兄文安公守姑蘇以鑾輿巡幸虚府舍暫徙吳縣縣
治卑溼旋感足痺痛掣不堪服藥弗效乃用所聞灼
風市肩髃(大腸穴二穴同)曲池三穴終身不復作
僧普清苦此二十年每發率兩月用此灸三七壯即時
痛止其他驗者益衆(夷堅志)
一人患脚轉筋時發不可忍灸脚踝上一壯内筋急灸
内外筋急灸外
顧安中廣德軍人久患脚氣筋急腿腫行履不得因至
湖州附船船中有一袋物為腿痠痛遂將腿閣袋上
微覺不痛及筋寬而不急乃問艄人袋中何物應曰
宣木瓜自此脚氣頓愈(名醫錄)
衍義治一人嗜酒後患脚氣甚危乃以巴戟半兩糯米
同炒米微轉色去米大黃一兩剉炒同為末煉蜜為
丸温水送下五七十丸仍禁酒遂愈(溫利法)
東垣治一朝貴年近四十身體充肥脚氣始發頭面渾
身支節微腫皆赤色足脛赤腫痛不可忍手近皮膚
其痛轉甚起而復臥臥而復起日夕苦楚春間李為
治之其人以北土高寒故多飲酒積久傷脾不能運
化飲食下流之所致投以當歸拈痛湯一兩二錢其
痛減半再伏腫悉除只有右手指末微赤腫以三稜
針刺指爪甲端多出黑血赤腫全去數日後因飲食
溼麪肢體覺痛再以枳實五分大黃酒煨三錢當歸
身一錢羌活錢半名曰枳實大黃湯只作一服水二
盞煎一盞溫服穴心食前利下兩行痛止夫脚氣水
溼之為也麪滋其溼血壅而不行故支節煩痛經云
風能勝溼羌活辛溫透關節去溼故以為主血留而
不行則痛當歸之辛温散壅止痛枳實之苦寒治痞
消食故以為臣大黃苦寒以導麫之溼熱併治諸老
血留結取其峻快故以為使也(下汗法)
丹溪治一婦足腫用生地黃黃柏蒼朮(二妙可法)南星紅花
牛膝龍膽草川芎治之(清法)
一人兩足痠重不任行動發則腫痛一日在不發中診
脉三部皆大搏手如葱管無力身半已上肥盛盖其
膏粱妾御嗜慾無窮精血不足溼熱太盛因用益精
血於其下清溼熱於其上二方與之(誰謂丹溪法無補於世哉)或
言脚氣無補法故不肻服三月後痛作一醫用南方
法治(汗)不效一醫用北方法治之(下)即死於溺器上
吁業岐黃者虚實之辨盖可以忽乎哉(補法)
項彦章治一人足病發則兩足如柱潰黃水踰月乃己
巳輒發六脉沉緩(脚氣不得疑脉之沉緩為虚寒)沉為裏有溼緩為
厥為風此風溼毒俗名溼脚氣是也神芎丸竭之繼
用舟車神佑丸下濁水數十出而愈(下法)
一婦脚底如錐刺痛或胕腫足腕亦痛而腫大便泄滑
裏急此血少又下焦血分受溼氣為病健步丸主之
以生地一兩半歸尾白芍陳皮蒼朮各一兩牛膝茱
萸條芩各半兩大腹子三錢桂枝二錢為丸每服百
丸以白朮通草煎湯食前下之(溫法腹琇按此丹溪案大子原刻悮大)
(附子)
戴人治一人病腰脚大不伸傴僂蹩躄而行已數年矣
服藥無功止藥却愈因秋暮涉水病復作醫用四斤
丸其父求治於戴戴曰近日服何藥曰四斤丸曰目
昏赤未其父驚曰目正暴發戴曰宜速來否則失明
矣既來目腫無所見戴人先令湧之藥下忽走三十
行兩目頓明再湧泄能認字調一月令服當歸丸健
步而歸(吐法)
子和治息帥腰股沉痛行步坐馬皆不便或作脚氣寒
溼治之或作虚損治之烏附乳沒活血壯筋骨之藥
無不用之至兩月餘目赤上熱大小便俱濇腰股之
病如故診其兩手脉皆沉遲(若據脉經則沉遲為寒今以凉瀉而愈故脉必)
(當合症而斷)沉者在裏也宜瀉之以舟車丸濬川散各一
服去積水二十餘行至早晨嚥白粥一二頓與之即
能矍鑠矣(下法)
魏德新因赴冬選犯寒而行真元氣衰加之坐臥冷溼
食飲失節以冬遇此遂作骨痺骨屬腎腰之高骨壞
而不用兩胯似折而黑如炭(面黑為溼氣上侵)前後臁痛痿
厥嗜臥徧問諸醫皆作腎虚治之乃先以玲瓏竈熨
蒸數日次以苦劑上湧寒痰二三升(汗吐兼用)下虚上實
明見矣次以淡劑使白朮除脾溼茯苓養腎水官桂
伐風木(然後溫補)寒氣偏勝則加薑附否則不加又刺腎
俞(膀胱穴)太谿(腎穴)二穴二日一刺前後一月半平復如
初(薰法)
毗陵有馬姓鬻酒為業者患腎臟風忽一足發腫如瓠
自腰以下鉅細通為一律痛不可忍欲轉側兩人扶
方可動或者欲以鈹刀决之張曰未可此腎臟風攻
注脚膝也乃以連珠甘遂一兩木鱉子二箇一雄一
雌為末獖猪腰子二箇批開藥末一錢糝勻溼紙裹
數重慢火煨熟放溫(煨腎散加木鱉)五更初細嚼米飲下積
水多則利多少則少也宜軟飯將息若病患一脚切
看左右如左脚用左邊腰子右脚用右邊腰子藥末
只一錢辰巳間下膿如水晶者數升即時痛止一月
後尚拄拐而行再以赤烏散令塗貼其膝方愈十年
相見行步自若
商州有人重病足不履地者數十年良醫殫技莫能治
所親置之道傍以求救者遇一新羅僧見之謂曰此
疾一藥可救但不知此土有否因為之入山採取乃
葳靈仙也(靈仙能通行十二經)使服之數日能步履其後山人
遂傳其事海上方著其法云採之陰乾月餘搗末酒
和服二錢匕利空心服之如人本性殺藥可加及六
七錢匕利過兩行則減之病除乃停服其性甚善不
觸諸藥但惡茶及麪湯(以甘草巵子代飲可也)
羅治中書粘合公年四旬體幹魁梧春間從征至揚州
偶脚氣忽作遍身肢體微腫其痛手不能近足脛尤
甚履不任穿跣以騎馬控兩蹬而以竹器盛之困急
東垣曰内經有云飲發於中胕腫於上(妙理)又云諸痛
為實血實者宜决之以三稜針數刺其腫上血突出
高二尺餘漸漸如線流於地約半升許其色紫黑頃
時腫消痛減以當歸拈痛湯一兩半服之夜得睡明
日再服而愈(針法)
孫少府治韓彦正暴得疾手足不舉諸醫皆以為風針
手足亦不去痛孫曰此脚氣也用㯽榔末三錢生薑
三片乾紫蘇葉七片陳皮三錢水一大盞煎七分熱
服數服而愈(清)
薛已治一婦人腿患筋攣骨痛諸藥不應脉緊用大防
風湯二劑(大防風湯八珍加附子羌防牛膝杜仲黃茋)頓退又二劑而安(汗)
江應宿治一婢春初患脚氣腰脚赤腫墳起疼痛難於
步履予曰此因飲食傷脾不能運化溼熱下注之所
致也利水行溼消導食滯用平胃散加茯苓澤瀉薏
苡木瓜山查麥芽神曲二劑腰脚消而能步再以木
通白朮湯送保和丸而愈
予友人佘近峰賈秣陵年五十餘患脚痛臥不能起年
餘脛與腿肉俱消邑醫徐古塘昔患痺疾治愈求其
成方初用當歸拈痛湯二服效次用十全大補湯加
枸杞子防己牛膝草薢朝用六味地黃丸加虎脛骨
牛膝川草薢鹿角膠服三年矍鑠如初徐書云久久
服之自獲大益幸勿責效於旦夕信然
宿曰今人謂之脚氣者黃帝所謂緩風溼痺也千
金云頑弱名緩風疼痛為溼痺大抵脚氣無補法
乃風毒在内不可攻故當先瀉之皆溼熱之為也
脚發
薛已治閣老靳介庵脚指縫作癢出水腫焮脚面敷止
癢之藥不應服除溼之藥益甚薛診之曰陰虚溼熱
下注也用六味地黃補中益氣而愈
大參李北溪足赤腫作痛先用隔蒜灸飲活命散一劑
痛頓止灸處出水赤腫頓消次用托裏消毒散四劑
灸處出膿而愈
一儒者脚踝腫硬色白兩月餘矣用大防風湯及十全
大補兼服而消後場屋不利飲食勞倦症復作盜汗
内熱飲食不化便滑肌瘦復加頭暈或頭痛痰湧此
腎不納氣用八味丸益氣湯百餘劑而安
一男子脚心發熱作渴引飲或用四物芩連黃柏知母
之類腹痛作嘔煩熱大渴此脾胃復傷先用六君炮
薑數劑而脾胃醒再用補中益氣加茯苓半夏而脾
胃健乃以加減八味丸兼服半載而愈
一儒者脚心發熱作痒搔搯滚水浸漬而出水肌體骨
立作渴吐痰用益氣湯六味丸年餘元氣復而諸症
愈
少宗伯顧東江面黧作渴薛曰此腎經虧損當滋化源
以杜後患顧公不信次年九月左足面患疽色黯不
痛脚腿沉重用隔蒜灸三十餘壯足腿即輕瘡出血
水七日而消色仍黯時顧將北行賀萬夀薛診之曰
脾脉衰憊陽氣虧極不宜遠行公曰予得夢屢驗向
夢羣仙待我此夀徵也至河間驛聚仙堂病亟歎曰
數定於此立齋豈能我留尋卒
江應宿治程文學子脚腿墳起如瓜瓠焮赬痛楚難支
予用廣膠四兩入麝少許熔如稠膏攤油紙貼之外
用好醋煮青綿布三片乘熱貼膏外輪遞更換腿痒
如蛆頃刻盡消而愈(外治法較張子和法更佳然二法不可偏廢)
薛已曰脚發色赤腫痛而潰膿者屬足三陽溼熱
下注可治微赤微腫者膿清者屬足三陰虧損難
治若黑黯不腫痛不潰膿煩熱作渴小便淋漓者
陰敗末傳惡症為不治其法溼熱下注者先用隔
蒜灸活命飲以解壅毒次服益氣湯六味丸以補
精氣若赤黯不痛者著肉灸桑枝灸以行壅滯助
陽氣更用大補湯八味丸壯脾腎滋化源多有生
者(數種治法皆當熟玩切記切記)若專治瘡復傷正氣誤人多矣
脚弱
一士人得脚弱病方書羅列積藥如山疾益甚張杲曰
汝當盡屏去但用杉木為桶濯足又令排樟腦於兩
股間以脚䙀繫定月餘而安健如初南方多此疾不
可不知(遯齋閒覽)
孫琳治一少年娶妻不久得軟脚病疼特甚醫以為脚
氣孫聞之曰吾不必診視但用杜仲一味寸斷片析
每一兩用半酒半水合一大盞煮六分頻服之三日
能行又三日而愈孫曰第宅寢處高明衣履燥潔無
受溼之理乃新婚縱慾致然杜仲專治腰膝以酒行
之則奏效易矣
諸氣
子和治一婦人勞苦太過大便結燥咳氣上逆時喝喝
然有音唾嘔鮮血以苦劑解毒湯加木香漢防己煎
服時時啜之復以木香㯽榔丸泄其逆氣一月而安
(今人見嘔鮮血以滋陰降火為主稱曰弱症焉知為氣病乎故曰風寒燥火六氣皆令人吐血)
莊先生治喜樂之極而病者莊切其脉為之失聲佯曰
吾取藥去數日更不來病者悲泣辭其親友曰吾不
久矣莊知其將愈慰之詰其故莊引素問曰懼勝喜
可謂得元關者
石山治一婦瘦弱年四十餘患走氣徧身疼痛或背脹
痛或兩脇插痛或一月二三發發則嘔盡所食方快
飲食不進久伏牀枕醫作氣治用流氣飲或作痰治
用丁藿二陳病甚汪診之脉皆細微而數右脉尤弱
曰此恐孀居憂思傷脾而氣鬱也理以補脾散鬱(鬱則)
(致火鬱則痛久則虚誰曰諸痛無補法哉)以人參三錢香附黃連甘草砂
仁各五分黃茋二錢歸身錢半川芎八分乾薑四分
煎服十餘貼脉之數而弱者稍緩而健諸痛亦減仍
服前方再用參茋川芎香附山梔甘草以神曲糊丸
服之病除(烺案石山醫案黃連元作黃芩未知孰是)
蕭司訓年踰五十形肥色紫病氣從臍下冲逆而上(腎虚)
睡臥不安飲食少精神倦汪診之脉皆浮濡而緩曰
氣虚也問曰丹溪云氣從臍下起者陰火也何謂氣
虚(陰火與元氣不兩立)汪曰難執定論丹溪又云肥人氣虚脉
緩亦氣虚今據形與脉當作氣虚論治遂以參茋為
君白朮白芍為臣歸身熟地為佐黃柏甘陳為使煎
服十餘貼稍安彼以胸膈不利陳皮加作七分氣冲
上(琇按陳皮加至七分便復氣冲上細玩之可知用藥之道)仍守前方月餘而愈
一人遍身皮底渾渾如波浪聲痒不可忍抓之血出不
止名氣奔用人參苦杖(杜牛膝)青鹽細辛各一兩水二
碗煎取清汁飲之而愈
疝㿗
齊郎中令循病衆醫皆以為蹷人中而刺之臣意診之
曰湧疝也令人不得前後溲循曰不得前後溲三日
矣臣意飲以火齊湯(即黃連解毒湯)一飲得前溲再飲大溲
三飲而疾愈病得之内所以知循病者切其脉時右
口氣急(寸口乃氣口也)脉無五臟氣右口脉大而數數者中
下熱而湧左為下右為上皆無五藏應故曰湧疝中
熱故溺赤也(史記)
齊北宫司空命婦出於病衆醫皆以為風入中病主在
肺刺其足少陽脉臣意診其脉曰病氣疝客於膀胱
難於前後溲而溺赤病見寒氣則遺溺使人腹腫出
於病得之欲溺不得因以接内所以知出於病者切
其脉大而實其來難是厥陰之動也脉來難者疝氣
之客於膀胱也腹之所以腫者言厥陰之絡結小腹
也厥陰有過則脉結動動則腹腫臣意即灸其足厥
陰之脉(宜灸急脉)左右各一所即不遺溺而溲清小腹痛
止即更為火齊湯以飲之三日而疝氣散即愈(史記)
安陵阪里公乘項處病臣意診脉曰牡疝牡疝在膈下
上連肺病得之内臣意謂之慎毋為勞力事為勞力
事則必嘔血死處後蹴踘要蹷寒汗出多即嘔血臣
意復診之曰當旦日日夕死即死病得之内所以知
項處病者切其脉得番陽番陽入虚裏處旦日死一
番一絡者牡疝也(史記)
索隠曰脉病之名曰番陽者以言陽脉之翻入虚
裏也
羅謙甫治火兒赤憐歹久患疝氣復因秋間飢飽勞役
過飲潼乳所發甚於初面色青黃不澤臍腹陣痛搐
撮不可忍腰曲不能伸熱物熨之稍緩脉得沉小而
急難經有云任之為病男子内結七疝皆積寒於小
腸間所致也非大熱之劑則不能愈遂製沉香桂附
丸以沉香附子川烏炮去皮臍炮薑良薑茴香炒官
桂吴萸湯浸去苦各一兩醋丸如桐子大每服五十
丸至七八十丸空心食前熱米飲湯送下日二服忌
冷物間服天台烏藥散以烏藥木香茴香炒良薑炒
青皮各五錢㯽榔二箇川練十箇巴豆七十粒微打
破同川練用麩炒候麩黑色去麩為末每服一錢溫
酒調下痛甚者炒生薑熱酒調下服此二藥旬日良
愈(溫法)
趙運使夫人年近六十三月日病臍腹冷痛相引脇下
痛不可忍反復悶亂不得安臥乃先灸中庭穴(任穴)在
膻中下寸六分陷者中任脉氣所發灸五壯或二七
三七壯次以當歸四逆湯以當歸尾七分炮附子官
桂茴香柴胡各五分芍藥四分茯苓元胡川練子酒
煮各三分澤瀉一分水煎溫數服而愈
許學士治歙縣尉宋荀甫膀胱氣作痛不可忍醫以剛
劑與之痛益甚溲溺不通三日許視其脉曰投熱藥
太過適有五苓散一分為三易其名用連鬚葱一莖
茴香及鹽少許水一盞半煎七分連服之中夜下小
便如黑汁一二升劑下寬得睡明日脉已平續用碙
砂丸數日愈盖是疾本因虚得不宜驟進補藥邪之
所凑其氣必虚留而不去其病則實(妙妙)故先滌所蓄
之邪然後補之(清法方本事)
滑伯仁治一婦病寒為疝自臍下上至心皆脹滿攻痛
而脇疼尤甚(此等痛切記作疝治)嘔吐煩懣不進飲食脉兩手
沉結不調此由寒在下焦宜亟攻其下毋攻其上為
灸章門氣海中脘服元胡桂椒佐以蘹木諸香茯苓
青皮等十日一服溫利丸藥聚而散之也果效
一老人病臍腹㽲痛醫為溫中散寒卒無驗診之脉兩
尺搏堅而沉曰此大寒由外入也寒喜中下故為疝
治宜在下加沉降之劑引入下焦數服尋愈
一人病疝氣發則臍下築築漸上至心下嘔湧痛憊手
足青色喉中淫淫而痒眉本疼痠目不欲視頭不欲
舉神昏昏欲睡而不寐惡食氣睪丸控引小便數而
短年未三十尫瘠一若衰耄人劣劣不自持診其脉
沉弦而濇曰是得之憂鬱憤怒(内因)寒溼風雨乘之(外因)
為肝疝也屬在厥陰故當脉所過處皆病焉厥陰肝
也張從正云諸疝皆屬肝肝欲散急以辛散之遂以
吴萸佐以薑桂(辛散)及治氣引經藥兼製茴練(原刻誤回陳)
等丸每十日一溫利之三月而愈
丹溪云予舊有甘橘積後因山行飢甚遇橘芋食之橘
動舊積芋復滯氣即時右丸腫大寒熱先服平胃散
一二貼次早神思清氣至下焦嘔逆覺積動吐之復
吐後和胃氣疎通經絡而愈
一人虚損潮熱腎偏墜小腸氣四物加小茴香吴萸胡
蘆巴各五分枳子青皮山查漸愈
一人病後飲水病左丸痛甚灸大敦以摩腰膏摩囊上
上抵横骨(腎穴)炙溫帛覆之痛即止一宿腫亦消
汪石山治一人年二十餘因水中久立過勞病疝痛痛
時腹中有磊塊起落如滚浪其痛尤甚診之脉皆細
弦而緩按之似濇曰此血病也考之方書疝有七皆
不宜下所治多是溫散之藥以氣言也兹宜變法治
之(石翁妙處在變法)乃用小承氣加桃仁下之其痛如失三
日復作比前加甚脉之輕則弦大重則散濇思之莫
得其說問曾食何物曰食雞蛋二枚而已曰已得之
矣令以指探吐出令盡而痛解矣(下法)
一小兒八歲㿗疝陰嚢腫脹核有大小汪令燒荔枝核
灰茴香炒為末等分食遠溫酒調服二錢不過三服
一兒六歲陰嚢脹大如盞莖皮光腫如泡一醫為之滲
溼行氣不效汪診視脉皆濡緩曰脉緩無力者氣虚
也(痛脉皆弦不弦宜補)經曰膀胱者津液之府氣化則能出焉
氣虚不足無能運化而使之出矣宜升陽補氣可也
遂以人參黃茋白朮茯苓牛膝升麻陳皮甘草稍煎
服一二貼嚢皺腫消三貼全愈(補法)
程比部羅雲公乃郎年十五歲疝痛何醫官按以蕃葱
散四服而愈此童幼之年從積治(積)
羅山人年四旬居憂怫鬱致胸膈凝聚月餘流於肋下
漸下墜入陰嚢不時作痛謾試諸方二年餘不效偶
撿奇效良方聚香飲子一匕而豁然如失此七情所
傷從氣治(氣)
祠部黃新陽公夙有脾泄便血脚痛六脉滑數曾用酒
煮黃連為君佐以參朮等而泄血止越年餘患狐疝
晝出嚢中夜臥入腹不時疼痛吴心所投以虎潛丸
還少丹而愈此始為熱中久為寒中藥物寒熱迥别
而俱效久病從虚治也(虚)
江少微自患狐疝用八味地黃丸而痛止繼服打老兒
丸而愈時年五十餘此衰弱之軀正氣旺而邪無所
容矣
不寐
許叔微治四明董生者患神氣不寧臥則魂飛揚身雖
在牀而神魂離體驚悸多魘通宵不寐更數醫莫效
羅診視之問曰醫作何病治之董曰衆皆以為心病
許曰以脉言之肝經受邪非心也肝經因虚邪氣襲
之肝藏魂者也遊魂為變平人肝不受邪臥則魂歸
於肝神静而得寐今肝有邪魂不得歸是以臥則飛
揚若離體也肝主怒故小怒則劇(論症精確)董生欣然曰
前此未之聞也雖未服藥似覺沉痾去體矣願求藥
以治之許曰公且持此說與衆醫議所治之方而徐
質之閱旬日復至云醫徧考古今方書無與對病者
許乃為處二方服一月而病悉除方以真珠母為君
龍齒佐之(方内以人參為臣方妙)真珠母入肝為第一龍齒與
肝同類故也龍齒虎睛今人例以為鎮心藥殊不知
龍齒安魂虎睛定魄各言其類也東方蒼龍木也屬
肝而藏魂西方白虎金也屬肺而藏魄龍能變化故
魂遊而不定虎能專静故魄止而能守許謂治魄不
寧者宜以虎睛治魂飛揚者宜以龍齒萬物有成理
而不失亦在夫人達之而已
一人忽覺自形作兩並臥不别真假不語問亦無對乃
離魂也用硃砂人參茯苓濃煎服真者氣爽假者即
化
一老人患虚煩不得睡大便不通常有一道熱氣自臍
下衝上心隨即昏亂欲絶醫一月不愈用大黃通利
大便幾致殞殆羅診之六脉沉緩遂投竹茹溫膽湯
(十一臓取决於膽也)自午服一盞熱氣至心下而不至心上晡
時一盞熱氣至臍下而不至臍上戌初又一盞熱氣
不復上升矣次日早間以檳榔疎氣(琇按四字可商)之藥調
之大府遂通而愈(此症虚而協熱者居多若因大便不通熱氣冲上而用宣通之藥斷)
(斷不可況沉緩之脉見乎沉為裏病緩則為虚溫膽外宜養陰潤下為是)
吕滄洲治一人病無睡睡則心悸神懾如處孤壘而四
面受敵達旦目眵眵無所見耳聵聵無所聞雖堅臥
密室睫未嘗交也諸醫㒺效吕切其脉左關之陽浮
而虚察其色少陽之支外溢於目眥(足厥陰手少陽手太陽三經之)
(支結目外眥)即告之曰此得之膽虚而風諸公獨治其心
而不祛其膽之風非法也因投禁方烏梅湯抱膽丸
日再服遂熟睡比寤病如失
汪石山治一女年十五病心悸常若有人捕之欲避而
無所其母抱之於懷數婢護之於外猶恐恐然不能
安寐醫者以為病心用安神丸鎮心丸四物湯不效
汪診之脉皆細弱而緩曰此膽病也用溫膽湯服之
而安
多夢
錢丕少卿忽夜多惡夢但就枕便成輒通夕不止後因
赴官經漢上與鄧州推官胡用之遇同宿驛中言近
多夢慮非吉胡曰昔嘗如此懼甚有道士教戴丹砂
初任辰州推官求得靈砂雙箭鏃者戴之不涉旬驗
四五年不復有夢至今秘惜因解髻中一綘紗嚢遺
之即夕無夢神魂安静真誥及他道書多載丹砂避
惡信然(類編)
宿述夢者因也晝之所思夜之所夢至人無夢以
其恬澹虚無少思寡慮何夢之有
消中
羅謙甫治韓子玉父年踰六旬病消渴至冬添躁熱須
裸袒以冰水噴胸腋乃快日食肉麪數四頃時即飢
如此月餘羅診得脉沉細而疾羅以死决之子玉兄
弟跪泣曰病固危篤君盡心救之則死而無恨羅曰
夫消之為病其名不一曰食㑊曰消中曰宣疾此膏
粱之所致也陽明化燥火津液不能停自汗小便數
故飲一溲二胃熱則消榖善飢能食而瘦王叔和云
多食亦飢虚是也此病仲景所謂春夏劇秋冬瘥時
制故也令尊今當瘥之時反劇乃腎水乾涸不能制
其心火而獨旺於不勝之時經曰當所勝之時而不
能制名曰真強乃孤陽絶陰者也且人之身元氣為
主天令為客此天令大寒尚不能制其熱何藥能及
内經主勝逆客勝從正以此也(琇按見解超詣宜熟玩之)設從君
治療徒勞而已固辭而歸遂易醫與灸數日而卒
吳茭山治一老人年踰七十素有痰火過思鬱結因得
消中之患晝夜飲食無度時時常進則可若少頃缺
食則不安每服寒涼俱罔效人皆以年老患消中危
之吴診其脉左寸關弦右寸關弦滑尺浮大府燥結
吴疑之此大腸移熱於胃胃火内消故善食而不發
渴也斷曰消中善食而肌肉削消脉虚無力者不治
此痰火内消肌色如故依法治之可生也(妙斷脉能合色可)
(以萬全斯言誠然)遂用白虎湯倍入石膏服之胃火漸平飲
食漸減次以坎離丸養血四物湯調理二月而安
江汝潔治介塘程濋六脉舉指皆弦長重指俱大而略
實二尺盛於寸關(脉若沉細必死)經曰弦者陽也長者陽也
實大皆陽也又曰下堅上虚病在脾則知陽勝而陰
虚足陽明(胃)太陰(脾)俱有火邪是以土得火則燥虧
生發之源失轉運之機上焦不行下脘不通濁氣下
流肌肉銷鑠日久失療漸成下消之候良醫弗為也
治須滋足陽明太陰之營氣兼發散土中之火邪俾
得以行乾健之運則陰陽升降氣血調和也以甘草
六分白芍二錢人參三錢(補脾血)升麻乾葛各一錢半
(散陰火)水煎服數劑而安
名醫類案卷六
