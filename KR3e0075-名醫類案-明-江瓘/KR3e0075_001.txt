名醫類案卷一
明江瓘編
中風
琇案南方中風絶少多屬非風類風皆風木内
病臨症之工宜詳審焉凡風由内發皆屬氣
與火若後之虚風迵風是也
許胤宗治王太后病風不能言口噤而脉沈事急矣非
大補不可也若用有形之湯藥緩不及事乃以防風
黃茋煎湯數斛置於牀下湯氣薰蒸滿室如霧使口
鼻俱受之其夕便得語此非智者通神之法不能回
也盖人之口通乎地鼻通乎天口以養隂鼻以養陽
天主清故鼻不受有形而受無形地主濁故口受有
形而兼乎無形也
元羅謙甫治太尉忠武史公年近七十於至元戊辰十
月初侍國師於聖安寺丈室中煤炭火一爐在左側
邊遂覺面熱左頰微有汗師及左右諸人皆出因左
頰䟱緩(傷熱故也)被風寒客之右頰急口喎於右脉得浮
緊按之洪緩羅舉醫學提舉忽君吉甫專科鍼灸先
於左頰上灸地倉穴(胃穴)一七壯次灸頰車穴(胃穴)二七
壯後於右頰上熱手熨之議以升麻湯加防風秦芁
白芷桂枝發散風寒數服而愈(琇按非真中風故但升散火邪自愈)或
曰世醫多治以續命等湯今用升麻湯加四味其理
安在曰足陽明經(胃)起於鼻交頞中循鼻外入上齒
中手陽明經(大腸)亦貫於下齒中況兩頰皆屬陽明升
麻湯乃陽明經藥香白芷又行手陽明之經秦芁治
口噤防風散風邪桂枝實表而固榮衛使邪不能傷
此其理也夫病有標本經絡之别藥有氣味厚薄之
殊察病之源用藥之宜其效如桴鼓之應不明經絡
所過不知藥性所主徒執一方不惟無益而反害之
者多矣學者宜深思之
張安撫年六十餘已未仲冬患風症半身不遂語言蹇
澁心神昏憒煩躁自汗表虚惡風如洒冰雪(如洒冰雪隂中)
(也)口不知味鼻不聞香臭聞木音則驚怖小便頻多
大便結燥若用大黃之類下之平日飲食減少不敢
用不然則滿悶晝夜不得寐(此症難治)約三月餘凡三易
醫病全不減至庚申三月(下後)又因風邪加之痰𠻳嗌
乾燥疼痛不利唾多中脘氣痞似噎予思内經有云
風寒傷形憂恐忿怒傷氣氣傷臟乃病臟病形乃應
又云人之氣以天地之疾風名之此風氣下陷入隂
中不能生發上行(氣不能升)則為病矣又云形樂志苦病
生於脉神先病也邪風加之邪入於經動無常處(動有)
(常則知邪不入經)前證互相出見治病必求其本邪氣乃服
論時月則宜升陽補脾胃瀉風木(仲冬至季春)論病則宜
實表裏養衛氣瀉肝木潤燥益元氣慎喜怒是治其
本也以柴胡黃茋各五分升麻當歸甘草灸各三分
半夏黃蘗酒洗黃芩人參陳皮芍藥各二分名曰加
減沖和湯煎服自汗加黃茋五分𠻳加五味子二十
粒夜不得寐乃心事煩擾心火内動上乘陽分衛氣
不得交入隂分使然也以硃砂安神丸服之由是晝
亦得睡此風中腑兼中臟也
真定府臨濟寺趙僧判於至元庚辰八月間患中風半
身不遂精神昏憒面紅頰赤(面紅頬赤陽中也)耳聾鼻塞語
言不出診其兩手六脉弦數(中風此脉甚多)潔古有云中臟
者多滯九竅中腑者多著四肢今語言不出耳聾鼻
塞精神昏憒是中臟也半身不遂是中腑也此臟腑
俱受病邪先以三化湯一兩内疎三兩行散其壅滯
(先下)使清氣上升充實四肢次與至寳丹加龍骨南星
安心定志養神治之(後補)使各臟之氣上升通利九竅
五日聲音出言語稍利後隨四時脈證加減用藥不
旬即稍能行步日以繩絡其病脚如履閾或高處得
人扶之方可踰也又刺十二經之井穴(臟井商穴)(肺少心少)
(冲穴穴肝大敦穴膽脾隠白穴胃腎湧泉穴三包絡中冲腑井竅隂穴厲兑穴焦關)
(冲穴陽小腸少澤穴隂大腸商穴膀胱至穴)以接經絡翌日捨繩絡能
步幾百步大勢皆去戒之慎言語節飲食一年方愈
丹溪治一人患滯下(下多亡隂)一夕昏仆手舒撒目上視溲
注汗大洩喉如拽鋸脈大無倫次此隂虚陽暴絶也
(此症死者居多)盖得之病後酒色急灸氣海穴(氣海臍下一寸半)以
續陽氣漸甦服人參膏數觔而愈(作大虚治)
一肥人中風口喎手足麻木左右俱廢作痰治以貝母
瓜蔞南星半夏陳皮白术黃芩黃連黃柏羌活防風
荆芥威靈仙薄桂甘草天花粉好喫麵加白附子入
竹瀝薑汁更加少酒行經
一肥人中風用蒼术南星酒芩酒柏茯苓木通升麻厚
朴甘草牛膝紅花水煎先吐後藥
一婦年六十餘手足左癱不言而健有痰以防風荆芥
羌活南星没藥乳香木通茯苓厚朴桔梗甘草麻黃
全蝎紅花為末酒下未效時春脉伏而微又以淡鹽
湯韭汁每早一碗吐之至五日仍以白术甘草陳皮
茯苓厚朴菖蒲日進二服(吐後必用清補二劑亦是一法)又以川芎
山梔豆䜴瓜蒂菉豆粉韭汁鹽湯吐甚快後以四君
子湯服之又以川歸酒芩紅花木通厚朴鼠粘子蒼
术南星牛膝茯苓為末酒糊丸服十日後微汗(仍以汗解)
手足微動而言(作實痰治)
一人中風口眼歪斜語言不正口角涎流或半身不遂
或全體如是此因元氣虚弱而受外邪又兼酒色之
過也以人參防風麻黃羌活升麻桔梗石膏黃芩荆
芥天麻南星薄荷葛根赤芍藥杏仁川歸川芎白术
細辛皂角等分加葱薑水煎入竹瀝半盞隨灸風市
(竒俞穴)百會(督脈)曲池(大腸穴)合絶骨(膽穴去絶骨即懸鐘穴)環跳(膽穴)
肩髃(大腸穴)三里(胃穴)等穴以鑿竅疎風得微汗而愈(亦以)
(汗解)
李真三患中風半身不遂羌活愈風湯加天麻荆芥僵
蠶各一錢而愈
吳能三患中風卒中昏不知人口眼喎斜半身不遂痰
厥氣厥二陳湯加薑汁炒黃連天麻羌活麥冬僵蠶
南星荆芥獨活薑汁竹瀝(方甚佳作痰治)
姜晟年五十三歲好飲酒(濕熱)患中風口喎斜搜風湯内加
薑汁炒黃連地龍全蝎各八分羌活荆芥各一錢(作濕)
(熱治)
邱信年四十三歲患中風肚甚疼口眼喎斜蘇合香丸
服之就愈後加薑汁竹瀝全愈(作氣治)
徐浦三好色妾四人有色患中風四肢麻木無力半身
不遂四物湯(治風先治血血生風自滅)加天麻苦參黃柏知母麥
冬人參白术黃茋僵蠶全蝎地龍而愈
顧京一年三十二歲患中風半身不遂臂如角弓反張
二陳加麥冬川芎當歸各一錢天麻羌活黃連(薑汁炒)
黃芩各七分荆芥烏藥各五分(疏肝氣養肝血清肝火)數十貼
而愈
邱敏六年三十六歲患中風四肢如癱此人好色從幼
做買賣有外事(此風非自外來由内燥火而卒中也)二陳與四物湯加
人參黃茋白术麥冬薑汁竹瀝百十貼而愈
周忠信患中風頭疼如破(清氣不上升)言語蹇澀小續命湯
加防己肉桂黃芩杏仁(去皮尖)芍藥甘草芎藭麻黃(去根)
(節)人參防風一兩半羌活大附子(炮去皮臍)半兩水三鍾
棗二枚食前煎服
方延一年三十九歲患中風一身俱麻(麻由虚而氣不行)烏藥
順氣散加人參白术麥冬川芎當歸而愈(一則頭疼如破一則)
(一身俱麻看他用藥俱有分寸)
陶文三年五十六歲患中風身如刺疼四物湯加防風
荆芥蟬蜕麥冬蔓荆子(血虚協溼)
王從一年四十二歲十指盡麻木併面麻乃氣虚症補
中益氣湯加木香附子各五分愈又加麥冬羌活防
風烏藥服之全愈(一則一身如刺疼一則十指盡麻面麻又如此用藥)
汪文富年四十六歲患中風偏枯四肢不隨手足攣拳
二陳湯加防風虎脛骨當歸杜仲牛膝續斷金毛狗
脊巴戟石斛各一錢(養血煖筋治法一小變)
言清一年三十七歲乃匠者勤於動作能飲酒患中風
頭目眩暈二陳湯加防風羌活當歸芍藥人參白术
黃連熟地(薑汁製)川芎甘蔗汁
胡清年三十六歲平日好飲酒大醉一時暈倒手足俱
麻痺用黃茋一兩天麻五錢甘蔗汁半盞
時付三患中風雙眼合閉暈倒不知人子也不識四君
子湯加竹瀝薑汁二合愈
鄧士付患中風卒暴涎流氣閉牙關緊急眼目俱被損
傷二陳湯加白芷天南星甜葶藶薑汁竹瀝二合愈
(又治痰瀉肺法)
金付七患中風攻注四肢骨節痛(濕痰流注關節故痛)遍身麻木
語言蹇濇二陳湯加川芎羌活僵蠶枳殼麻黃(去節)桔
梗烏藥服之愈(又治氣法)
徐太一年二十三歲患中風一時暈倒不知人母也不
識二陳湯加當歸南星芍藥黃茋熟地(薑汁製痰虚而協)
孫文正年六十一歲患中風手足癱瘓痰壅盛頭眩二
陳加南星薑汁竹瀝服之愈(痰火)
宗京舍年二十九歲患中風四肢麻木雙足難行二陳
湯加當歸人參麥冬黃柏杜仲牛膝白术(虚)
何澄患中風四肢不知痛痒麻木乃氣虚大劑四君子
湯加天麻麥冬八分黃茋當歸身(虚)
穆林年五十四歲患中風併小腸疝氣二陳湯加吳萸
葫蘆芭小茴香熟地各一錢(加藥妙)
祝橘泉治英國公病左癱不語氣上壅醫以為中風用
順氣祛風之劑弗效祝曰此痰火濕熱所致與之清
燥化痰前後飲竹瀝數升愈
王節齋治一壯年人(年壯可吐)忽得暴疾如中風口不能言
目不識人四肢不舉急投蘇合香丸不效王偶過聞
之因詢其由曰適方陪客飲食後忽得此症(食閉)遂教
以煎生薑淡鹽湯多飲探吐之吐出飲食數碗而愈
虞恒德治一婦年五十七身肥白春初得中風暴仆不
知人事身僵直(實)口噤不語喉如拽鋸水飲不能入
六脈浮大弦滑右甚於左(弦滑為實)以藜蘆末一錢加麝
香少許灌入鼻竅吐痰一升許(先吐因水飲不能入如無此症小續命為)
(穏)始知人事身體略能舉動急煎小續命湯倍麻黃
連進二服覆以衣被得汗漸甦省能轉側但右手足
不遂語言蹇澁後以二陳湯加芎歸芍藥防風羌活
等藥合竹瀝薑汁日進二三服若三四日大便不去
則不能言語(脾之脈散舌下)即以東垣導滯丸或潤腸丸微
利之則言語復正如此調理至六十餘得他病而卒
江陵府節度使進豨薟丸方臣有弟訮年三十中風牀
枕五年百藥不瘥有道人鍾針者因覩此患可餌豨
薟丸必愈其藥多生沃壤五月間收洗去土摘其葉
及枝頭九蒸九曝不必太燥但取蒸黑為度杵為末
煉蜜丸梧桐子大空心温酒米飲下二三十丸所患
忽加不得憂至四十服必復如故五十服當丁壯奉
宣付醫院詳錄又知益州張詠進表云臣因換龍興
觀掘得一碑内說修養氣術并藥二件依方差人採
覓其草頗有異金稜銀線素根紫荄對節而生蜀號
火杴莖葉頗同蒼耳誰知至賤之中乃有殊常之效
臣自喫至百服眼目精明即至千服鬚髮烏黑筋力
輕健效騐多端臣本州有都押衙羅守一曾因中風
墜馬失音不語臣與十服其病立痊又僧智嚴年七
十患偏風口眼喎斜時時吐涎臣與十服亦便瘥今
合一百劑差職員史元奏進(本草)
薛已治王進士因勞役失於調養忽然昏憒此元氣虚
火妄動挾痰而作急令灌童便(童便妙)神思漸爽更用
參茋各五錢芎歸各三錢元參柴胡山梔炙甘草各
一錢服之稍定察其形倦甚又以十全大補加五味
麥門冬治之而安(先生得手處在認症確未到處在不言脈)凡人元氣素
弱或因起居失宜或因飲食勞倦或因用心太過致
遺精白濁自汗盜汗或内熱晡熱潮熱發熱或口乾
作渴喉痛舌裂或胸乳膨脹脇肋作痛或頭頸時痛
眩暈目花或心神不寧寤而不寐或小便赤澁莖中
作痛或便溺餘滴臍腹隂冷或形容不充肢體畏寒
或鼻氣急促或更有一切熱症皆是無根虚火但服
前湯固其根本(琇按無外感者可遵其法)諸証自息若攻其風熱
則誤矣
艾郭武牙關緊左體癱不能言口眼牽動神昏欲絶六
脈沉細而濇乃中寒濕所致非中風也即以薑汁調
白末子(白末子即膽星白附子烏頭三味)灌入半盞吐痰四五口又
磨至寳丹灌之又吐痰數口氣得通張眼四顧驚號
大哭片時復昏不語繼以五積散加木香南星附子
白术茯苓自當日午至來早服藥四盞患人方甦三
日後大便洞利三行皆是痰積又與虎骨酒服之全
愈
一男子卒中口眼喎斜不能言語遇風寒四肢拘急脈
浮而緊此手足陽明經虚風寒所乘用秦芁升麻湯
治之(隨脈用藥)稍愈乃以補中益氣加山梔而痊若口瘖
不能言足痿不能行屬腎氣虚弱名曰痱症宜用地
黃飲子治之然此症皆由將息失宜腎水不足而心
火暴盛痰滯於胸也輕者自甦重者必死
一男子體肥善飲舌本強硬語言不清口眼喎斜痰氣
湧盛肢體不遂薛以為脾虚濕熱用六君加煨葛根
山梔神曲而痊
一人年六十餘素善飲兩臂作痛恪服祛風治痿之藥
更加麻木發熱體軟痰湧腿膝拘痛口噤語澁頭目
暈重口角流涎身如蟲行搔起白屑薛曰臂麻體軟
脾無用也痰涎自出脾不能攝也口斜語澁脾氣傷
也頭目暈重脾氣不能升也痒起白屑脾氣不能營
也遂用補中益氣加神曲半夏茯苓三十餘劑諸症
悉退又用參术煎膏治之而愈
顧憲幕飲食起居失宜左半身並手不遂汗出神昏痰
涎上湧用參茋大補之劑汗止而神思漸清頗能步
履後不守禁左腿自膝至足腫脹甚大重墜如石痛
不能忍其痰甚多肝脾腎脈洪大而數重按則軟濇
朝用補中益氣加黃柏知母麥門五味煎送地黃丸
晩用地黃丸料加黃柏知母數劑諸症悉退但自弛
禁不能全愈耳
一男子時瘡愈後遍身作痛服愈風丹半身不遂痰涎
上湧夜間痛甚薛作風客淫氣治以地黃丸而愈(風客)
(淫氣精乃亡邪傷肝也補腎即補肝)
一老婦兩臂不遂語言蹇澁服祛風之藥筋攣骨痛此
風藥虧損肝血益增其病也薛用八珍湯補其氣血
用地黃丸補其腎水佐以愈風丹而愈
一婦人因怒吐痰胸滿作痛服四物二陳芩連枳殼之
類不應更加祛風之劑半身不遂筋漸攣縮四肢痿
軟日晡益甚内熱口乾形體倦怠薛以為鬱怒傷肝
脾氣血復損而然遂用逍遥散補中益氣湯六味地
黃丸調治喜其謹疾年餘愈
一婦人脾胃虚弱飲食素少忽痰湧氣喘頭搖目劄手
揚足擲難以候脉觀其面色黃中見青此肝木乘脾
土用六君加升麻柴胡治之而甦更以補中益氣加
半夏調理而痊
一婦人懷抱鬱結筋攣骨痛喉間似有一核(此症甚多)服烏
藥順氣散等藥口眼喎斜臂難伸舉痰涎愈甚内熱
晡熱食少體倦薛以為鬱火傷脾血燥生風所致用
加味歸脾湯二十餘劑形體漸健飲食漸加又服加
味逍遥散十餘劑痰熱少退喉核少利更用升陽益
胃湯數劑諸症漸愈但臂不能伸此肝經血少用地
黃丸而愈(藥劑多寡其法妙妙)
車駕王用之卒中昏憒口眼喎斜痰氣上湧咽喉有聲
六脈沈伏(中隂)此真氣虚而風邪所乘以三生飲一兩
加人參一兩煎服即甦若遺尿手撒口開鼾睡為不
治用前藥亦有得生者夫前飲乃行經絡治寒痰之
藥有斬關奪旗之功每服必用人參兩許駕驅其邪
而補助真氣否則不惟無益適足以取敗矣觀先哲
用茋附參附等湯其義可見
曾公談錄荆芥穗為末以酒調下二三錢凡中風者服
之立愈前後甚騐是時順兒疾已革以酒滴水中調
服之立定真再生也
江篁南治休寧臨塘范本濟邑尹之内年五十餘夜間
卒然暈倒在竈前口眼喎斜口角涎流初不知人少
間略省面前要火燻灼乃以南星半夏陳皮川芎枳
殼僵蠶天麻參茋甘草等藥至夜半汗出不止復昏
暈甚手足抽掣乃以人參八錢黃茋五錢防風一錢
附子七分與之作二三次服踰時吐出藥少許併查
飲之不吐汗收斂次早頗能言右手能動舉苦頭痛
及遍身痛以人參四錢白术陳皮歸芎南星各一錢
半夏一錢半白芷七分荆穗秦芁蔓荆子各五分甘
草三分加竹瀝薑汁夜半因惱怒復暈移時至次早
頭痛未解要人以手按痛處稍安時時欲人執持兩
手以人參二錢半夏一錢五分白术歸芎南星陳皮
白芷荆穗甘草各一錢細辛二分是日頭痛稍減晩
間復服一劑續加天麻蔓荆子之類出入調治一月
而愈
江應宿治淮商朱楓野年五十二歲患中風月餘逆予
診視六脈滑數弦長重按無力口角涎流言語蹇澁
飲食作嘔此七情内傷熱勝風動之症調以六君秦
艽天麻芩連瓜蔞薑汁竹瀝補以六味丸風熱漸退
手能作字家眷遠來以為飲食少欲求速效請京口
一醫投十六味流氣飲繼進滚痰三錢予曰必死是
藥矣預煎人參一兩候至夜分果大瀉神脱厥去不
知人予自持參湯灌之復甦予遂辭歸白下越旬日
而訃音至惜哉此商而儒行者本虚病誤投下藥是
犯虚虚之戒
休寧程少溪賈秣陵城年四十八歲三月初旬往茅山
進香衣著單薄中途遇雨衣服盡濡止宿旅舍帶濕
睡卧回入城患中風左手足不遂口眼歪斜言語蹇
澁面腫流涎口開眼合手撒喉如拽鋸汗出如油呃
逆不定昏憒頭痛如破煩躁不寧諸醫環視議作風
痰投以二陳加枳實瓜蔞芩連膽星三四日殊無退
症逆予診視六脉浮大弦滑重按豁然右大於左一
倍此平日酒色過度兼之外感風邪臟腑俱受病而
陽明經居多投白虎加小續命湯(明醫雜著白虎配附子理中此以白)
(虎合小續命二法俱妙)一匕而呃逆止口閉涎收再二劑眼開
呼吸和而諸症遞減脈始斂兩手停勻已踰險處予
有事暫回一二輩流言病症雖減人參附子乃劫藥
若多服恐留熱毒在中遂易醫仍服二陳加寒涼二
十餘劑頓然如舊反加鼻瘡目眥赤爛胸乳脹痛煩
躁益盛復召予診視皆虚熱無根之火乃用六味丸
料加參附麥門五味元參知母二服安然頭痛除而
虚熱減謗又至云參茋必不可服病家疑固不肯用
予固辭既不用參吾無竒術矣然二陳芩連雖不去
病亦無傷也但不可輕用下痰峻利丸散不補正氣
必成癱瘓可延歲月耳遂歸不復往
宿按中風有真中類中之不同世人因名而迷其
實昔人主乎風河間主火東垣主氣丹溪主濕未
嘗外風而言但云致病之因豈可偏廢昔人主風
者乃外感之風邪為真中風以立名三子曰火曰
氣曰濕乃挾内傷為類中本氣所自病也名同而
實異經曰蒼天之氣清靜則志意治順則陽氣固
雖有大風痾毒弗能害也是故邪之所凑其氣必
虚夫人年踰四旬陽明脈衰於上面焦髮白隂氣
衰於下將息失宜腎水虚衰心火暴盛無制而成
天地不交之否加之七情悒鬱憂思忿怒傷其氣
者多有此症氣虚卒倒曰氣厥卒厥尸厥寒厥風
痱風懿中濕即中氣之隂症虚病脉必沉伏緩弱
身涼少痰涎手足不偏廢治宜豁痰開鬱先以蘇
合丸次以二陳四君調以補中益氣加桂附扶虚
行氣則風從氣運而散有風熱痰火曰痰厥食厥
暑風漏風即中氣之陽症内實脈必弦數或洪大
弦滑有力可從子和三法所謂熱勝風動之症調
以通聖辛涼補血滋隂潤肝緩氣風熱自退若年
高虚熱者脈雖弦數而虚弱無力又忌汗吐調從
丹溪二陳加芩連羌防瓜蔞薑汁竹瀝若真中風
邪東垣中經中血脈中腑中臟外有六經形症偏
枯痿易癱瘓不隨脉必浮弦緊盛中腑者多著四
肢中臟者多滯九竅中腑者以小續命湯隨六經
加減通經發散入臟則内有便溺之阻輕則導滯
丸麻仁丸重則三化湯通其壅塞或外無六經之
証内無便溺之阻肢不能舉口不能言此中經也
宜大秦芁湯補血以養筋以上三中諸般種種輕
重不同豈可不審寒熱虚實内外有無傷感所挾
真中類中混同施治概以二陳芩連損真之劑專
治痰火鮮不敗事表而出之以俟知者
孫斗華赴試南都六月初旬夢遺畏寒驚懼重裘厚被
取汗過多身熱六脈滑數無力與清暑益氣湯(誤)次
日舌強語言不清如顛目瞪不識人(琇按汗過多身熱陽盛也又以)
(風藥氣藥鼔火上行故見症如是)與人參白虎湯加膽星僵蠶秦芁
天麻薑汁竹瀝漸愈數日後舌心黑如墨與黃連解
毒湯涼膈散瀉心湯不退與犀角地黃湯而愈此暑風
類中(若舌心黑而投參附或大黃俱不救當思解毒)
虚風
江應宿治大司成許潁陽公頭振動搖診得六脈沈緩
左關尺散軟無力即告之曰此虛風候也公乃日侍
經筵矜持大過傷損肝腎二經之血分耳經曰諸風
掉眩皆屬於肝义曰恐傷腎恐懼不已則火起於腎
而銷鑠精血腎水一虧則心火暴盛無制故曰諸逆
衝上皆屬於火風火相扇而掉搖治療之法惟宜養
血順氣氣行而痰自消血榮而風自滅矣為製養血
膏一料枸把為君參茋歸术為臣天麥二冬為使更
製定振丸酒煮黃連薑製半夏為君四物養血為臣
參茋白术為佐天麻秦芁靈仙荆防全辛為使蜜丸
晝用養血膏夕服定振丸月餘獲效三越月漸愈
浙商朱鶴子年九歲忽患手足抽掣動搖弄舌吐沫面
白唇青(不發熱作陽虚)諸醫或作風治驚治火治痰治雜進
珠犀金石牛黃琥珀蜈蚣全蝎等藥幾殆予診視右
手三部沈弱無力左手滑大(論脈則虚痰)此脾虚生風之
症理宜大補用歸脾湯加桂附一七搐定减去桂附
大劑參茋六服全愈
虚風有隂陽之異前案為精血之虚曰隂虚後案
為元氣之虚曰陽虚隂虚者涼肝補腎陽虚者温
肺健脾若作風治是犯虚虚之戒
傷風
丹溪治金得年三十八歲面色青白患傷風身熱大便
不通小柴胡湯加羌活枳殼桃仁麻子仁各七分(此等)
(案俱見症治病)
一人黑色能飲酒患傷風頭疼身疼加火熱骨痛無比
不喫飯人參敗毒散加乾葛
盧正一年四十五歲患傷風腰疼身熱飲水小柴胡湯
加杜仲牛膝天花粉連翹乾葛
王成三患傷風腹瀉百二十來度五苓散加白术三錢
前胡八分羌活一錢(風能勝濕)蒼术二錢神曲(炒)一錢
方愷三患傷風心疼敗毒散加山梔(炒)九分白芍一錢
五分草豆蔲一錢五分木香(煨)一錢
祝顯一患傷風小便白濁無度小柴胡湯加黃柏知母
白术芍藥當歸各一錢蓮肉(去心皮)一錢秋石八分
薛立齋治鴻臚蘇龍溪患傷風咳𠻳氣喘鼻塞流涕用
參蘇飲一劑以散寒邪更用補中益氣湯以實腠理
而愈後因勞怒仍作自用前飲益甚加黃連枳實腹
脹不食小便短少服二陳四苓前症愈劇小便不通
薛曰脾脹不食脾胃虚也小便短少肺腎虚也悉因
攻伐所致投以六君加黃茋炮薑五味二劑諸症頓
退再用補中益氣加炮薑五味數劑全愈
僉憲阮君聘患傷風咳𠻳面白鼻流清涕此脾肺虚而
兼外邪用補中益氣加茯苓半夏五味治之而愈又
用六君芎歸之類而安
吳江史安卿子傷風用表散化痰之藥反痰盛咳𠻳肚
腹膨脹面色㿠白此脾肺俱虚用六君子加桔梗一
劑頓愈至三日前症又作鼻流清涕此復傷風也仍
用前藥加桑皮杏仁而愈
史元年子喘𠻳胸腹膨脹泄瀉不食此飲食傷脾土而
不能生肺金也用六君子湯一劑諸症頓愈
宿曰余每治傷風外感而無内傷者但用九味羌活
湯參蘇飲無不立愈予自感冒必補中氣而外邪
始解可見人之禀賦萬有不齊豈可一例表散今
觀薛案與予元氣弱者脗合於此虚實可見
迵風
迵與洞同謂洞徹也
淳于意治齊淳于司馬病切其脈告曰當病迵風迵風
之狀飲食下嗌輒後之病得之飽食而疾走淳于司
馬曰我之王家食馬肝食飽甚見酒來即走去驅疾
至舍即泄數十出臣意告曰為火齊米汁飲之七八
日而當愈(琇按其人必内火素盛又食過飽而疾馳食乃奔迫而下食去腸虚氣復流聚故食)
(入則氣迫輒後若洞徹然以黃連瀉火米汁補脾而愈凡治火迫下泄用之甚騐)時醫秦信
在旁臣意去謂左右閣都尉曰意以淳于司馬病為
何曰以為迵風可治信即笑曰是不知也淳于司馬
病法當後九日死(琇按信誤以病同趙章斷以為死亦高手也)即後九日
不死其家復召臣意意往問之盡如意診臣即為一
火齊米汁使服之七八日病已所以知之者診其脈
時切之盡如法其病順故不死(史記)
陽虚侯相趙章病召臣意衆醫以為寒中臣意診其脈
曰迵風迵風者飲食下嗌而輒出不留法曰五日死
而後十日乃死病得之酒(琇按酒傷陽明太隂濕熱久從火化三隂生氣竭絶)
(故洞泄而死也)所以知趙章之病者臣意切其脈脈來滑是
内風氣也飲食下嗌而輒出不留者法五日死皆為
前分界法後十日乃死所以過期者其人嗜粥故中
藏實中藏實故過期師言曰安榖者過期不安榖者
不及期(史記)
沓風(附漏風)
琇按素問風論飲食中風則為漏風又外在腠
理則為泄風
安陽武都里成開方自言以為不病臣意診之謂病苦
沓風三歲四肢不能自用使人瘖(失音也)瘖即死今聞
其四肢不能用瘖而未死也病得之數飲酒以見大
風氣(琇按經云肺熱葉焦則生痿躄兹謂飲酒見大風氣是肺為風邪所傷故痿而失音也又云脾)
(病而四肢不用則脾土亦為酒溼所傷矣)所以知成開方病者診之其脈
法竒咳言曰藏氣相反者死切之得腎反肺(琇按濇而短也)
法曰三歲死也(史記)
江少微治黃三輔年逾四旬醉飲青樓夜卧當風患頭
疼發熱自汗盜汗飲食不進醫治十餘日罔效診得
六脈浮洪重按豁然飲酒當風名曰漏風投以白术
澤瀉酒煎而熱退汗仍不止心口如水此思慮所致
與歸脾湯加麻黃根桂枝十數服而愈頭痛不已用
白蘿蔔汁吹入鼻中立止
中寒
琇案中寒以直中三隂為是諸案惟富翁吳僕
二症近之餘皆感寒非中寒也
羅謙甫治參政商公年六旬餘原有胃虚之證至元己
巳夏上都住時值六月霖雨大作連日不止因公務
勞役過度致飲食失節每旦則臍腹作痛腸鳴自利
須去一二行乃少定不喜飲食懶於言語身體倦困
羅診其脈沈緩而弦參政以年高氣弱脾胃素有虚
寒之証加之霖雨及勞役飲食失節重虚中氣難經
云飲食勞倦則傷脾不足而往有餘隨之若歲火不
及寒乃大行民病鶩溏今脾胃正氣不足腎水必挾
木勢反來侮土乃薄所不勝乘所勝也此疾非甘辛
大熱之劑則不能瀉水補土(捨時從症)雖夏暑之時有用
熱遠熱之戒又云有假者反之是從㩲而治其急也
内經云寒淫於内治以辛熱乾薑附子辛甘大熱以
瀉寒水用以為君脾不足者以甘補之人參白术甘
草陳皮苦甘温以補脾土胃寒則不欲食以生薑草
豆蔲辛温治客寒犯胃厚朴辛温厚腸胃白茯苓甘
平助薑附以導寒濕白芍藥酸微寒補金瀉木以防
熱傷肺氣為佐也不數服良愈(琇按此症是中寒謂中氣虚寒非中寒也)
吳球治一人暑月遠行渴飲泉水至晩以單席隂地上
睡頃間寒熱吐瀉不得身如刀刮而痛(寒症可知)醫曰此
中暑也進黃連香薷飲一服次以六和湯隨服隨厥
吳診其脈細緊而伏曰此中寒也衆皆笑曰六月中
寒有是事乎吳曰人肥白素畏熱好服涼劑況遠行
途中飲水必多今單席卧地夏月伏隂深中寒氣當
以附子理中湯大服乃濟(捨時從症)病者曰吾在家夏常
服金花黃連丸今途中多服益元散及瓜水因得此
患吳曰此果然也用之甚效按張仲景云夏月陽氣
在表胃中虚冷故欲著腹衣今人酷熱日取風涼夜
多失盖飲水食瓜果多服涼劑或以井泉浴體久而
不成患者鮮矣
一富翁患中寒隂症名醫盈座最後延御醫吳至診之
曰非附子莫救但忘攜來令人之市揀極重者三枚
生切為一劑計重三兩投之衆醫吐舌潛裁其半以
兩半為劑進之病遂已吳復診曰何減吾成藥也問
之知減其半曰噫嘻吾投三枚將活三年也今止活
年半耳後年餘復病而卒脈藥之神如此
江應宿見一木商自云曾經五月放樹久立風雨濕地
衣服盡濡患寒熱交作遍身脹痛欲人擊打莫知為
何病服藥罔效忽思燒酒熱飲數杯覺腹中寬快數
飲至醉良愈此中寒濕醫莫能察識耳
饒州吳上舍僕年踰二十患小腹卒痛四肢厥冷江診
得六脈沈伏此中寒隂症投附子理中湯一七而愈
中熱
琇按中字宜作平聲為是盖内熱病即經云熱
中是也中熱多在盛夏名曰中暍其病甚暴今
以中為中誤列中熱門
淳于意治齊王侍醫遂病自鍊五石服之臣意往過之
遂謂意曰不肖有病幸診遂也臣意即診之告曰公
病中熱論曰中熱不溲者不可服五石石之為藥精
悍公服之不得數溲亟勿服色將發癰遂曰扁鵲曰
隂石以治隂病陽石以治陽病夫藥石者有隂陽水
火之齊故中熱即為隂石柔齊治之中寒即為陽石
剛齊治之臣意曰公所論遠矣扁鵲雖言若是然必
審診起度量立規矩稱權衡合色脉表裏有餘不足
順逆之法參其人動靜與息相應(醫法之妙盡矣)乃可以論
論曰陽疾處内隂形應外者不加悍藥及鑱石夫悍
藥入中則邪氣辟矣而宛氣愈深(琇按觀此則為熱中無疑與隂虚火)
(熾人服桂附初少愈後乃不治同)診法曰二隂應外一陽接内者不
可以剛藥剛藥入則動陽隂病益衰陽病益著邪氣
流行為重困於俞忿發為疽意告之後百餘日果為
疽發乳上(琇按肝胃熱燥故疽發乳上)入缺盆死此謂論之大體
也必有經紀拙工有一不習文理隂陽失矣(琇按重見癰疽)
(門)
傷寒
琇案傷寒皆祖仲景仲景原本素問熱論又
案冬月為正傷寒春為温病夏為熱病症雖略
同治應稍異
南史記范雲初為陳武帝屬官武帝有九錫之命雲忽
感傷寒恐不得預慶事召徐文伯診視問曰可便得
愈乎文伯曰便瘥甚易正恐二年後不復起耳雲曰
朝聞道夕死可矣況二年乎文伯於是先以火煅地
布桃柏葉設席置雲其上頃刻汗出以温粉裛之翌
日遂愈雲甚喜文伯曰不足喜後二年果卒夫取汗
先期尚促夀限況不顧表裏不待時日便欲速愈者
耶今病家不耐病病未三四日晝夜督汗醫者隨情
順意鮮不致害故書此為戒(木事方)
許學士叔微云一鄉人傷寒身熱大便不通煩渴鬱冒
醫者以巴豆藥下之頃得溏利宛然如舊予視之陽
明結熱在裏非大柴胡承氣等不可巴豆止去積不
能蕩滌邪熱藴毒亟進大柴胡等三服得汗而解(以下)
(作汗亦是一法)
一鄉人邱生者病傷寒許為診視發熱頭痛煩渴脉雖
浮數而無力尺以下遲而弱許曰雖麻黃證而尺遲
弱仲景云尺中遲者榮氣不足血氣微少未可發汗
用建中湯加當歸黃茋令飲翌日脉尚爾其家煎迫
日夜督發汗藥言幾不遜矣許忍之但只用建中調
榮而已至五日尺部方應遂投麻黃湯啜二服發狂
須臾稍定略睡已得汗矣信知此事為難仲景雖云
不避晨夜即宜便治醫者須察其表裏虚實待其時
日若不循次第暫時得安虧損五臟以促夀限何足
貴也
一人病發熱惡寒自汗脉浮而微弱三服桂枝湯而愈
此方在仲景一百十三方内獨冠其首今人全不用
惜哉仲景云太陽中風陽浮而隂弱陽浮者熱自發
隂弱者汗自出濇濇惡風淅淅惡寒翕翕發熱宜桂
枝湯此脉與證仲景說得甚分曉止是人看不透所
以不敢用仲景云假令寸口脈微名曰陽不足隂氣
上入陽中則灑淅惡寒也尺脈弱名曰隂不足陽氣
下陷入隂中則發熱也此謂元受病而然也又曰陽
微則惡寒隂弱則發熱醫妄汗之使陽氣微太下之
令隂氣弱此所謂醫所病而然也大抵隂不足陽往
從之故内陷而發熱陽不足隂往乘之故隂上入陽中
則惡寒舉此二端明白何憚而不行桂枝哉
一人病傷寒身熱頭痛無汗大便不通已四五日醫者
將治大黃朴硝等下之許曰子姑少待予為視之脈
浮緩卧密室中自稱甚惡風許曰表証如此雖大便
不通數日腹不脹别無所苦何遽便下之大抵仲景
法須表証罷方可下不爾則邪乘虚入不為結胸必
為熱痢也作桂枝麻黃各半湯繼之以小柴胡漐漐
汗出大便亦通而解仲景云凡傷寒之病多從風寒
得之始表中風寒入裏則不消矣擬欲攻之當先解
表乃可下之若表已解而内不消大滿大堅實有燥
屎自可徐下之雖四五日不能為禍也(下不嫌遲)若不宜
下而便攻之内虚熱入協熱遂利煩躁之變不可勝
數輕者困篤重者必死矣
一丈夫因入水發熱倦怠以白术陳皮乾葛蒼术各二
錢人參川芎各一錢五分生茋一錢甘草些少分作
三貼服愈(琇案此丹溪案宜入濕門)
一人年近五十大便下血脉來沉遲濇面黃神倦者二
年矣九月間因勞倦發熱已自服參蘇飲兩貼熱退
續早起過勞遇寒兩手背與面紫黑(有一人新昏手背與面紫黑而)
(大小便不通用温補藥不救)昏仆少頃復甦大發熱妄語口渴身
痛至不可眠脈之三部不調微帶數重取虚豁左大
於右朱以人參二錢五分帶節麻黃黃茋各一錢白
术二錢當歸身五分與五貼得睡醒來大汗如雨遂
安兩日後再發熱脇痛咳𠻳若睡時𠻳不作而妄語
且微惡寒診其脈似前而左略帶緊許曰此體虚再
感寒也再與前藥加半夏茯苓十餘貼再得大汗而
安身倦至不可久坐不思食用補中益氣湯去涼藥
加神曲半夏宿砂五七十貼而安(烺按此丹溪案原刻悞許學士)
一士人家病者二人皆旬日矣一則身熱發汗大便未
通小便如經神昏如睡診其脈長大而虚用承氣下
之而愈一則陽明自汗大便不通小便利津少口乾
燥其脈亦大而虚予作蜜兑三易之下燥屎得溏利
而解
一人患傷寒目痛鼻乾不得卧大便不利尺寸脈俱
大已數日一夕汗出許謂速以大柴胡下之醫駭曰
陽明自汗出津液已漏法當用蜜兑(果然穏當)何須用大
黃藥許謂曰子只知把穏若用大柴胡此仲景不傳
之妙子殆未知也乃竟用大柴胡二貼而愈仲景論
陽明之病多汗者急下之人多謂已是自汗若下之
豈不表裏俱虚又如論少隂云少隂病一二日口乾
燥者急下之人多謂病發於隂得之日淺但見乾燥
若更下之豈不隂氣愈盛舉斯二者則其疑惑者不
可勝數此仲景之書世人罕讀也予謂不然仲景稱
急下之者亦猶急當救表急當救裏耳凡稱急者有
三處謂纔覺汗未至津液乾燥便速下之則為捷徑
免致用蜜兑也若胸中識得了了自無可疑若未能
了了悞用之反不若蜜兑為穏也
一士人得太陽症因發汗汗不止惡風小便濇(腎與膀胱為表)
(裏故惡風而小便濇也所以用桂枝加附子)足攣屈而不伸診其脈浮而
大浮為風大為虚許曰在仲景方中有兩証大同而
小異一則小便難一則小便數用藥少差有千里之
失仲景第七証云太陽病發汗遂漏不止其人惡風
小便難四肢微急難以屈伸者桂枝加附子湯第十
六証云傷寒脉浮自汗出小便數(脉浮自汗表也小便數邪已入裏故)
(不可攻表)心煩微惡寒脚攣急反以桂枝湯攻表此悞也
得之便數咽中乾煩躁吐逆(十六証仲景本文便厥咽乾云云處以甘草乾)
(薑湯桂須與本文參看惡風用桂枝湯惡寒則不可用桂所以小便數在仲景治以甘草乾薑湯)一
則漏風(漏不止惡風)小便難一則自汗小便數或惡風或
惡寒病各不同也予用第七証桂枝加附子湯三啜
而汗止佐以甘草芍藥湯足便得伸
侯輔之病脉極沉細内寒外熱肩背胸脇癍出十數點
語言狂亂或曰發斑譫語非熱乎許曰非也陽為隂
逼上入於肺傳之皮毛故癍出神不守舍故錯語如
狂非譫語也肌表雖熱以手按之須臾冷透如冰(認症)
(精確)與薑附等藥數日約二十餘兩後得大汗而愈後
因再發脉又沉遲三四日不大便與理中丸(用理中丸作下)
(法妙)三日内約半觔其疾全痊侯生之狂非陽狂之狂
乃失神之狂即隂虚也
一人病傷寒大便不利日晡發潮熱手循衣縫兩手撮
空直視喘急更數醫矣見之皆走此誠惡候得此者
十中九死仲景雖有症而無治法但云脉弦者生澁
者死已經吐下難於用藥謾且救之若大便得通而
脉弦者庶可治也與小承氣湯一服而大便利諸疾
漸退脉且微弦半月愈或問曰下之而脉弦者生此
何謂也許曰金匱玉函云循衣妄撮怵惕不安微喘
直視脉弦者生澁者死微者但發熱譫語承氣湯主
之予嘗觀錢仲陽小兒直訣云手循衣領及捻物者
肝熱也此証在玉函列於陽明部盖陽明者胃也肝
有熱邪淫於胃經故以承氣瀉之且得弦脉則肝平
而胃不受尅所以有生之理讀仲景論不能博通諸
醫書以發明其隠奥專守一書吾未見其能也
嘗治循衣撮空得愈者數人皆用大補氣血之劑也惟
一人兼瞤振脉代遂於補劑中加桂二分亦振止脉
和而愈
一人病傷寒初嘔吐俄為醫者下之已七八日而内外
發熱(仲景本文有背微惡寒句須看吳氏註)許診之曰當用白虎加人
參湯或曰既吐復下宜重虚矣白虎湯可用乎許曰
仲景云若吐下後七八日不解熱結在裏表裏俱熱
者(仲景本文有時時惡風句時時二字須看成註)白虎加人參湯正相當也
盖始吐者熱在胃脘而脉至今虚大三投湯而愈仲
景既稱傷寒若吐下後七八日不解熱結在裏表裏
俱熱者白虎加人參湯主之又云傷寒脈浮發熱無
汗其表不解不可與白虎湯又云脉浮滑(表邪已化為熱邪未)
(入裏故脉浮滑俱係陽明在經症亦須看成註)此以表有熱裏有寒(琇案喻嘉言謂)
(寒字當作痰字解)白虎湯主之國朝林億校正謂仲景於此
表裏自差矣予謂不然大抵白虎能除傷寒中暍表
裏發熱故前後二証或曰表裏俱熱或云表熱裏寒
皆可服之一種脈浮無汗其表不解全是麻黃與葛
根証安可行白虎也林億見所稱表裏不同便謂之
差是亦不思之過也
海藏治秦二母病太隂病三日不解後嘔惡心而脉不
浮醫與半硫丸二三服不止復與黃茋建中湯脉中
極緊(諸緊為寒)無表裏病胸中大熱發渴引飲皆曰陽證
欲飲之水王反與薑附等藥緊脉反沈細陽猶未生
以桂附薑烏之類酒丸與百丸接之二日中十餘服
病人身熱煩躁不寧欲作汗也又以前丸接之覆以
厚衣陽脉方出而作大汗翌日大小便始通下瘀血
一盆如豚肝然用胃風湯加桂附三服血止其寒甚
如此亦世之希見也(烺按原刻悞作許案)
一人病傷寒心煩喜嘔往來寒熱醫以小柴胡與之不
除許曰脉洪大(脈洪大非小柴胡可知)而實熱結在裏小柴胡
安能去之仲景云傷寒十餘日熱結在裏復往來寒
熱者與大柴胡湯三服而病除大黃盪滌藴熱傷寒
中要藥王叔和云若不用大黃恐不名大柴胡須是
酒洗生用為有力
一舟子病傷寒發黃鼻内痠痛身與目如金色小便赤
而數大便如經(琇按醫學綱目作如常)或欲用茵陳五苓許曰
非其治也小便利大便如常則知病不在臟腑(綱目無腑)
(字)今眼睛疼鼻痠痛(綱目作眼睛鼻頞痛)是病在清道中清道
者華盖肺之經也若下大黃則必腹脹為逆用瓜蒂
散先含(原刻食)水次搐之鼻中黃水盡乃愈
一人病傷寒脉浮而長喘而胸滿身熱頭痛腰脊強鼻
乾不得卧許曰太陽陽明合病仲景法中有三證下
利者葛根不下利嘔逆者加半夏喘而胸滿者麻黃
湯也治以麻黃湯得解
一武官為寇執置舟中&KR0008;板數日得脱乘飢恣食良久
解衣捫虱次日遂傷寒自汗而膈不利一醫作傷食
而下之一醫作解衣中邪而汗之雜治數日漸覺昏
困上喘息高許診之曰太陽下之表未解微喘者桂
枝加厚朴杏仁湯此仲景法也指令醫者急治藥一
啜喘定再啜漐漐汗出至晩身涼而脉已和矣醫曰
某平生未嘗用仲景方不知其神捷如此
一人年三十初得病微汗脉弱惡風醫以麻黃藥與之
汗遂不止發熱心多驚悸夜不得眠譫語不識人筋
惕肉瞤振振動搖醫又進鎮心藥許曰強汗之過也
仲景云脈微弱汗出惡風不可服青龍湯服之則筋
惕肉瞤此為逆也惟真武湯可救遂進三服繼以清
心丸竹葉湯數日遂愈
一人病傷寒八九日身熱無汗時時譫語時因下後大
便不通三日矣非躁非煩非寒非痛晝夜不得卧但
心中無曉會處或時發一聲如歎息之狀醫者不省
是何證許診之曰此懊憹怫鬱二証俱作也胃中有
燥屎者承氣湯下燥屎二十餘枚得利而解(琇按身熱無汗)
(似大柴胡較勝)仲景云陽明病下之心下懊憹微煩胃中有
燥屎者可攻又云病者小便不利大便乍難乍易時
有微熱怫鬱不得卧者有燥屎也承氣湯主之素問
云胃不和則卧不安此夜所以不得眠也仲景云胃
中燥大便堅者必譫語此所以有時發譫語也非躁非
煩非寒非痛所以心中懊憹也聲如歎息而時發一
聲所謂外氣怫鬱也燥屎得除大便通利胃中安和
故其病悉去也
一人得疾六脉沈伏不見深按至骨則弱緊有力頭疼
(脈沈為隂然隂證無頭痛亦可升陽行經)身温煩躁指末背冷胸中滿惡
心更兩醫矣醫者不識止投調氣藥許因診視曰此
隂中伏陽也仲景法中無此証世人患此者多若用
熱藥以助之則為隂所隔絶不能導引真陽反生客
熱用冷藥則所伏真火愈見銷鑠須用破散隂氣導
達真火之藥使火升水降然後得汗而解乃授以破
隂丹(方見醫學綱目隂毒類)二百粒作一服冷鹽湯下不半時
煩躁狂熱手足躁擾其家大驚許曰俗所謂換陽也
須臾稍定略睡身少汗自昏達旦方止身涼而病除
一婦人狐惑聲嗄多眠目不閉(目不閉聲啞為狐惑手足不冷宜先豁痰)惡
聞食臭不省人事者半月(非痰不能待至半月)後又手足拘強
脈數而微細先與竹瀝薑汁一盞服之忽胸有汗腹
鳴即目閉省人事遂用參术歸陳入竹瀝薑汁飲之
五六貼全愈(作痰而協虚)
李東垣治一人二月病傷寒發熱醫以白虎湯投之病
者面黑如墨(隂氣上温於陽中故色黑與羅謙甫案同一治法)本証不復見
脉沈細小便不禁奈初不知用何藥及診之曰此立
夏前誤用白虎之過白虎湯大寒非行經之藥止能
寒臟腑不善用之則傷寒本病曲隠於經絡之間或
更以大熱之藥救之以苦隂邪則他証必起非所以
救白虎也有温藥之升陽行經者吾用之(升陽行經藥乾葛升)
(麻防風白芷參茋蒼术白芍甘草)有難者曰白虎大寒非大熱何以
救君之治奈何李曰病隠於經絡間陽不升則經不
行經行而本證見矣又何難焉果如其言而愈
馮氏子年十六病傷寒目赤而煩渴(似熱)脉七八至醫欲
以承氣湯下之已煮藥而李適從外來馮告之故李
切脈大駭曰幾殺此兒内經有言在脈諸數為熱諸
遲為寒今脈八九至是熱極也殊不知至真要大論
曰病有脈從而病反者何也岐伯曰脈至而從按之
不鼓諸陽皆然王注云言病熱而脈數按之不動乃
寒盛格陽而致之非熱也此傳而為隂症矣(此等案熟玩精)
(思目博按醫學綱無此句)令持薑附來吾當以熱因寒用之法
治之藥未就而病者爪甲已青頓服八兩汗漸出而
愈(博案此案原刻微誤)
按此與王海藏治狂言發癍身熱脈沈細隂証例
同東垣又有治脚膝痿弱下凥臋皆冷隂汗臊臭
精滑不固脈沈數有力為火鬱於内逼隂向外為
陽盛拒隂用苦寒藥下之者(妙妙)此水火徵兆之微
脈證治例之妙王太僕曰紀於水火餘氣可知
羅謙甫治靜江府提刑李君長子年十九歲至元壬午
四月間病傷寒九日醫作隂症治之與附子理中丸
數服其症增劇更一醫作陽症議論差互不敢服藥
决疑於羅羅至賓客滿坐羅不敢直言證細為分解
凡陽症者身須大熱而手足不厥卧則坦然起則有
力不惡寒反惡熱不嘔不瀉渴而飲水煩躁不得眠
能食而多語其脈浮大而數者陽證也凡隂證者身
不熱而手足厥冷惡寒踡卧面向壁卧惡聞人聲或
自引衣盖覆不煩渴不欲食小便自利大便反快其
脈沈細而微遲者皆隂症也某傷寒診其脈沈數得
六七至夜呌呼不絶(夜字妙辨在此)全不得睡(陽明在府)又喜飲
冰水陽證悉具且三日不見大便(隂症自利多)宜急下之
乃以酒煨大黃六錢炙甘草二錢芒硝五錢煎服至
夕下數行去燥糞二十餘塊是夜汗大出次日身涼
脈靜矣予思素問熱論云治之各通其臟腑仲景述
傷寒論六經各異傳變不同活人書亦云凡治傷寒
先須明經絡不識經絡觸途冥行鮮不誤矣
一人患傷寒無汗惡風項既屈而且強羅曰項強几几
葛根湯證或問何謂几几羅曰几几者如几人疾屈
而強也謝復古謂病人羸弱須憑几而起誤也盖仲
景論中極有難曉處振振欲擗地心中懊憹外氣怫
鬱鬱冒不仁膈内拒痛如此之類甚多成無已註几
音殊几几為短羽鳥引頸之貌甚得仲景旨(烺按此許叔微)
(案)
南省參議常德甫至元甲戌三月間赴大都路感傷寒
證勉強至真定館於常參謀家遷延數日病不瘥總
府李經歴并馬錄事來求治羅診得兩手脈沈數外
証却身涼四肢厥逆發瘢微紫見於皮膚唇及齒齦
破裂無色(毒)咽乾聲嗄默默欲眠目不能閉(目不閉聲啞為)
(狐惑)精神鬱冒反側不安此証乃熱深厥亦深變成狐
惑其証最急詢之從者乃曰自内邱縣感冒頭痛身
體拘急發熱惡寒(初起原從太陽經來)醫以百解散發之汗出
浹背殊不解每經郡邑治法一同發汗極多遂至於
此羅詳其說謂平昔膏粱積熱於内已燥津液又兼
發汗過多津液重竭因轉屬陽明故大便難也急以
大承氣下之(手足冷大便閉宜先下)得更衣再用黃連解毒湯
病減大半復與黃連犀角湯數日而安
至元己巳六月羅住夏於上都僉事董彦誠年踰四旬
因勞役過甚煩渴不止極飲潼乳又傷冷物遂自利
腸鳴腹痛四肢逆冷汗自出口鼻氣亦冷六脈如蛛
絲時發昏憒(温救何疑)衆醫議之以葱熨臍下又以四逆
湯五兩生薑二十片連鬚葱白九莖水三升煮至一
升去查涼服至夜半氣温身熱思粥飲至天明而愈
玉機真藏論云脈細皮寒氣少泄利飲食不入此謂
五虚死漿粥入胃則虚者活信哉
一人年五十餘中氣本弱至元庚辰六月中病傷寒八
九日醫者見其熱甚以涼劑下之乂食梨三四枚痛
傷脾胃四肢冷時昏憒羅診之其脈動而中止有時
自還乃結脈(舊刻悞熱)也心亦悸動吃噫不絶色變青黃
精神減少目不欲開(石山以目閉而啞不言為脾傷)踡卧惡人語(少隂)
(症)以炙甘草湯治之(大便瀉而目閉踡卧手足冷炙甘草湯)成無已云
補可去弱人參大棗之甘以補不足之氣桂枝生薑
之辛以益正氣五臟痿弱榮衛涸流濕劑所以潤之
故用麻仁阿膠麥門冬地黃之甘潤經益血復脈通
心是也加桂枝人參急扶正氣生地黃減半恐傷陽
氣剉一兩劑服之不效羅再思脈病對莫非藥陳腐
而不效乎再於市舖選嘗氣味厚者再煎服之其病
減半再服而愈(琇按辨藥亦要著)凡藥昆蟲草木生之有地
根葉花實採之有時失其地性味少異失其時氣味
不全又況新陳不同精粗不等倘不擇用用之不效
醫之過也内經云司歲備物氣味之專精也修合之
際宜加意焉(烺按醫學綱目是東垣案)
真定府趙吉夫年三旬餘至元夏間因勞役飲食失節
傷損脾胃時發煩躁而渴又食冷物過度遂病身體
困倦頭痛四肢逆冷(斷不在臂膝)嘔吐而心下痞(此厥冷乃熱深)
(厥亦深何也以有頭痛可辨若厥隂頭痛當吐痰沬不當嘔吐盖嘔吐屬半表半裏者居多或太隂少隂)
(亦有斷無頭痛之症)醫者不審見其四肢冷嘔吐心下痞乃用
桂末三錢匕熱酒調服仍以綿衣覆之作隂毒傷寒
治之汗大出汗後即添口乾舌澁眼白睛紅項強硬
肢體不柔和小便淋赤大便秘澁循衣摸牀如發狂
狀問之則言語錯亂視其舌則赤而欲裂朝輕暮劇
凡七八日家人輩自謂危殆羅診脈七八至知其熱
証也遂用大承氣湯苦辛大寒之劑一兩作一服服
之利下三行折其勝勢翌日以黃連解毒湯大苦寒
之劑二兩使徐徐服之以去其熱三日後病十减五
六更與白虎加人參湯約半觔服之瀉熱補氣前証
皆退戒以慎起居節飲食月餘漸平復内經曰用藥
無失天時無逆氣宜無翼其勝無贊其復是謂至治
又云必先歲氣無伐天和當暑氣方盛之時聖人以
寒涼藥急救腎水之原補肺金之不足雖有客寒傷
人仲景用麻黃湯内加黃芩知母石膏之類恐發黃
發斑又有桂枝湯之戒今醫用桂末熱酒調服此逆
仲景之治法其誤甚矣
省掾曹德裕男婦二月初病傷寒八九日請羅治之脈
得沈細而微(虚)四肢逆冷自利腹痛(太隂)目不欲開(石山)
(以目閉而啞為脾傷)兩手常抱腋下昏嗜好口舌乾燥(亦手足冷目不)
(欲開口乾燥但自利腹痛從温補)乃曰前醫留白虎加人參湯一貼
可服否羅曰白虎雖云治口燥舌乾若執此一句亦
未然今此證不可用白虎者有三傷寒論云立夏以
前處暑以後不可妄用一也太陽證無汗而渴者不
可用二也況病人隂症悉具其時春氣尚寒不可用
三也仲景云下利清穀急當救裏宜四逆湯五兩加
人參一兩生薑十餘片連鬚葱白九莖水五大盞同
煎至三盞去查分三服一日服之至夜利止手足温
翌日大汗而解繼以理中湯數服而愈孫真人習業
篇云凡欲為太醫必須諳甲乙素問黃帝鍼經明堂
流注十二經三部九候本草藥性仲景叔和並須精
熟如此方為太醫不爾猶無目夜遊動致顛隕執方
用藥者可鑒哉
吕滄洲治一人病傷寒十餘日身熱而人靜兩手脈盡
伏(似隂症)俚醫以為死也弗與藥吕診之三部舉按皆
無其舌胎滑而兩顴赤如火(似戴陽)語言不亂(辨此症全在十)
(餘日若是隂症過七日焉能語言不亂耶況身熱乎)因告之曰此子必大發赤
癍周身如錦文夫脈血之波瀾也今血為邪熱所搏
淖而為癍外見於皮膚呼吸之氣無形可依猶溝隧
之無水雖有風不能成波瀾癍消則脈出矣及揭其
衾而赤癍爛然即用白虎加人參湯化其癍脈乃復
常繼投承氣下之愈
一人傷寒旬日(辨症全在旬日二字及肌熱灼)邪入於陽明俚醫以津
液外出為脈虚自汗進玄武湯以實之遂致神昏如
熟睡吕切其脈皆伏不見而肌熱灼指(肌熱灼有少隂反發熱之)
(辨況又脈伏耶然此症何以斷為實熱曰全在旬日二字若是直中隂經虚寒症何能至十日也即曰隂)
(亦屬傳邪隂症非實熱而何)告其家曰此必榮血致癍而脈伏非
陽病見隂脈比也(脈伏不見若是隂寒手足斷無不厥冷之理不見厥逆是實熱可知)
見癍則應候否則畜血耳乃去其衾裯視其隠處及
小腹果見赤癍臍下石堅且拒痛為作化癍湯半劑
繼進韓氏生地黃湯逐其血是夕下黑矢若干枚即
癍消脈出後三日又腹痛遂用桃核承氣以攻之所
下如前乃愈
一婦傷寒乃隂間陽面赤足踡而下痢躁擾不得眠論
者有主寒主温之不一不能决吕以紫雪匱理中丸
進徐以冰漬甘草乾薑湯飲之愈且告之曰下痢足
踡四逆證也苟用常法則上焦之熱彌甚今以紫雪
折之徐引甘辛以温裏此熱因寒用也衆皆歎服
浙東憲使曲出道過鄞病卧涵虚驛召吕往視吕察色
切脈則面戴陽氣口皆長而弦蓋傷寒三陽合病也
以方涉海為風濤所驚遂血菀而神懾為熱所搏遂
吐血一升許且脇痛煩渴譫語(少陽陽明症)適是年歲運
左尺當不應其輔行京醫以為腎已絶泣告其左右
曰監司脈病皆逆不祿在旦夕家人皆惶惑無措吕
曰此天和脈無憂也為投小柴胡湯減葠加生地黃
半劑後俟其胃實以承氣下之得利愈
副樞張息軒病傷寒踰月既下而内熱不已(所謂過經不解)脇
及小腹偏左滿肌肉色不變醫以為風矢所中膏其
手摩之浹四旬所其毒循宗筋流入於睾丸赤腫若
匏子瘍醫刺潰之而左脇腫痛如故(有形可象)來召吕診
吕以關及尺中皆數滑而且芤因告之曰脈數不時
則生惡瘡關内逢芤則内癰作季脇之痛癰作膿也
經曰癰疽治之不得法頃時回死下之慎勿晩乃用
保生膏作丸衣之以乳香而用硝黃作湯以下之下
膿如糜可五升許明日再圊下餘膿立瘥
丹溪治一人舊有下疳瘡忽頭疼發熱自汗衆作傷寒
治反劇脈弦甚七至重則濇丹溪曰此病在厥隂(肝)
而與証不對以小柴胡加草龍膽胡黃連熱服四貼
而安
施宗一患傷寒連飲水大碗十數碗小柴胡加花粉乾
葛
吳支七患傷寒發熱如火口乾要飲水小柴胡去半夏
加乾葛花粉黃芩
梁本一患傷寒胸脇疼小柴胡加木通枳殼薏苡(苡仁本草)
(除筋骨邪入作疼)香附芍藥
黃進年五十六歲好飲酒患傷寒發熱口乾似火燒補
中益氣湯内加雞柜子八分甘蔗汁二合芍藥地黃
汁當歸川芎各一錢服之愈
李謹三年三十四歲患傷寒發熱身如蒙刺痛(諸痛皆屬肝木)
(以血藥主之)四物加生地紅花各八分人參白术黃茋
馬敬一患傷寒發熱身痒(痒如蟲行皮中以久虚無汗故也)小柴胡内
加紫背浮萍川芎當歸牡丹皮白芍熟地黃
吳亮年六十三歲患傷寒發熱頭痛泄瀉一日一夜二
三十度五苓散加白术神麯芍藥砂仁各一錢服之
愈(作濕症而兼治虚)
朱寬年四十二歲患傷寒肚腹疼痛發熱如火人參養
胃湯内加柴胡煨薑服之愈
姜連一患傷寒腰疼左脚似冰小柴胡湯加五味子十
二粒黃柏杜仲牛膝
唐敬三患傷寒發熱心疼人參養胃湯加知母砂仁草
豆蔲各一錢(人參養胃湯温補中配消運之藥)
邵璠一患傷寒發熱胸疼痛如刀刺(半表半裏)小腸經也小
柴胡加木通前胡燈心(小腸為手太陽用小柴胡亦因半表半裏耶疑刊悞小)
(腸當改少陽)
劉光澤年七十一歲患傷寒頭疼發熱四肢冷如冰局
方不換金正氣散加五味子黃茋人參白术當歸身
顧曾八年五十二歲患傷寒偏枯四肢不遂手足攣踡
濟生方加虎骨酒石斛石榴葉防風虎脛骨當歸茵
芋葉杜仲牛膝芎藭苦參金毛狗脊蒼术木通
羅光遠年六十三歲患傷寒發熱四肢不隨補中益氣
湯而愈
周本道年三十七歲患傷寒頭痛略惡寒小柴胡湯加
人參白术川芎當歸白芷
浦海二患傷寒頭痛人參養胃湯而愈
張民一患傷寒發熱頭疼四肢骨痛人參養胃湯加枳
殼桔梗
邱本三患傷寒發熱四肢倦怠補中益氣湯加柴胡黃
芩
林信一患傷寒發熱補中益氣湯而愈
曹九三患傷寒雙脚攣拳寸步難行補中益氣湯加黃
柏知母服之而愈
胡文亮年三十五歲好男色患傷寒發熱四肢無力兩
膀酸疼小柴胡加四物湯加人參白术服之愈
言秉安年五十歲患傷寒發熱四肢厥冷補中益氣湯
加五味子木香麥冬丁香(七枚)
孔士能患傷寒發熱四肢無力腰疼小柴胡加白术黃
茋五味子天花粉乾葛
曹江患傷寒發熱氣喘咳𠻳有痰參蘇飲減去紫蘇加
麥冬天冬貝母款花白术各等分
江亮年三十六歲患傷寒咳𠻳夜發晝可作隂虚治之
補中益氣湯加天冬麥冬當歸身五味子十五粒貝
母
許紀年三十九歲患傷寒發熱狂言譫語小柴胡湯加
黃連人參白术生甘草(作虚熱治)
高遠年六十一歲患傷寒發熱腹痛(腹痛因邪氣與正氣相持則腹痛陽)
(邪痛其痛不常以辛温之劑和之隂寒痛其痛無休止時宜熱劑救之)人參養胃湯加
木香白芍藥服之愈
方述年四十九歲患傷寒胸熱口乾大便泄瀉數十次
五苓散加白术神麯(炒)白芍麥冬乾葛五味子服之
愈(與吳亮案同方)
毛能三患傷寒足冷到膝補中益氣湯加五味子人參
一錢五分而愈
項太一年二十九歲患傷寒頭痛發熱脇疼四肢疼痛
胸脇不止小柴胡湯加羌活桔梗香附枳殼愈
許祖一年十一歲患傷寒頭疼發熱自汗連腰痛小柴
胡湯加枳殼白术香附木通
高陽三年四十五歲患傷寒脇痛膀疼香蘇飲加人參
柴胡桔梗香附黃芩
按上三十餘証皆是内傷挾外感者可見東南温
煖之方正傷寒百無一二所以傷寒屬内傷者十
居九於此可見
滑伯仁治一婦暑月身冷(身不發熱)自汗口乾煩躁欲卧泥
水中伯仁診其脈浮而數沈之豁然虚散(身冷脈當沈微今浮)
(而數沈取散當温救所謂捨時從症)曰素問云脈至而從按之不鼓諸
陽皆然此為隂盛隔陽得之飲食生冷坐卧風露煎
真武湯冷飲之一進汗止再進煩躁去三進平復如
初
一人病傷寒他醫皆以為痓證當進附子持論未决伯
仁切其脈兩手沈實而滑四末覺微清以燈燭之徧
體皆赤癍舌上胎黑而燥如芒刺身大熱(胎黑不可憑為實燥)
(如芒刺則可憑矣身大熱為關鍵)神恍惚多譫妄語滑曰此始以表
不得解邪氣入裏裏熱極甚若投附必死乃以小柴
胡劑益以知母石膏飲之終夕三進次日以大承氣
湯下之調理兼旬乃安
一人病惡寒發熱頭體微痛苦嘔下泄五日矣其親亦
知醫以小柴胡湯治之不解招滑診視脈弦而遲曰
是在隂當温之為製真武湯其親爭之強以人參竹
葉湯進進則泄甚脈且陷弱始亟以前劑服之連進
四五劑乃效
一人病惡寒戰慄持捉不定兩手背冷汗浸淫雖厚衣
熾火不能解攖寧滑即與真武湯凡用附六枚一日
病者忽出人怪之病者曰吾不惡寒即無事矣或以
問滑滑曰其脈兩手皆沈微餘無表裏証此盖體虚
受寒亡陽之極也初皮表氣隧為寒邪壅遏陽不得
伸而然也是故血隧熱壅須用硝黃氣隧寒壅須用
桂附隂陽之用不同者有形無形之異也
潘子庸得感冒證已汗而愈數日復大發熱惡寒頭痛
眩暈嘔吐却食煩懣欬而多汗攖寧滑診之脈兩手
三部皆浮而緊曰在仲景法勞復證浮以汗解沈以
下解今脈浮緊且證在表當汗衆以虚憊難之且圖
温補滑曰法當如是為作麻黃葛根湯三進更汗旋
調數日乃愈
一人冒雪進涼食病内外傷惡寒頭疼腹心痛而嘔(兩感)
診之脈沈且緊時伏而不見(死脈)曰在法下利清穀當
急救裏清便自調當急救表今所患内傷冷飲食外
受寒沴清便自調急救表裏以桂枝湯力微遂為變
法與四逆湯服之晬時服附子一兩明日則脈在肌
肉唯緊自若外証已去内傷獨存乃以丸藥下去宿
食(諸緊為寒緊自若寒未去也烏得用丸藥下法以理中丸下方妥)後調中氣數日
即安
一人七月内病發熱或令其服小柴胡湯必二十六劑
乃安如其言服之未盡二劑則升發太過多汗亡陽
惡寒甚肉瞤筋惕乃請滑診視脈細欲無即以真武
湯進七八服稍有緒更服附子七八枚乃愈
瓘曰汗多亡陽則内益虚惡寒甚而肉瞤筋惕者
裏虚甚而陽未復也故宜真武湯多服附子而效
一人病傷寒經汗下病去而人虚背獨惡寒脈細如線
湯熨不應滑乃以理中湯劑加薑桂藿附大作服外
以蓽撥良薑吳榝桂椒諸品大辛熱為末和薑糊為
膏厚敷滿背以紙覆之稍乾即易如是半月竟平復
不寒矣此治法之變者也
一人病傷寒後勞復發熱自汗經七日或以為病後虚
勞將復補之滑曰不然勞復為病脈浮以汗解奚補
為以小柴胡湯(小柴胡穏)三進再汗而安(琇按與前潘子庸症同是復感)
(第有微甚之分前曰大熱脈浮緊此曰發熱脈浮故前用麻黃葛根此用小柴胡皆二進而愈)
王海藏治趙宗顔因下之太過生黃脈沈細遲無力次
第用藥至茵陳附子湯大效按海藏次第用藥者謂
先投韓氏茵陳茯苓湯次投茵陳橘皮湯次投茵陳
附子湯也
趙秀才因下之早黃病脈寸微尺弱身冷次第用藥用
茵陳四逆湯大效
一人患傷寒得汗數日忽身熱自汗脈弦數心不得寧
真勞復也(琇案此亦復症以脈弦數及心不寧故用補脾湯佐小柴胡與後症犯房勞及前二)
(症俱不同)許診之曰勞心之所致神之所舍未復其初而
又勞傷其神榮衛失度當補其子益其脾解其勞庶
幾得愈授以補脾湯佐以小柴胡湯解之或者難曰
虚則補其母今補其子何也許曰子不知虚勞之異
乎難經曰虚則補其母實則瀉其子此虚當補母衆
所共知也千金曰心勞甚者補脾氣以益之脾王則
感之於心矣(歸脾湯之學)此勞則當補其子人所未聞也
盖母生我者也子繼我而助我者也方治其虚則補
其生我者與錦囊所謂本骸得氣遺體受蔭同義方
治其勞則補其助我者與荀子所謂未有子富而父
貧同義此治虚與勞所以異也(本事方本烺案此案原悮王)
一男子病太陽證尺寸脈俱浮數按之無力王見其内
隂虚與神术乾薑湯愈後再病王視之見神不舒垂頭
不欲語疑其有房過問之犯房過乎必頭重目眩曰
然與大建中三四服外陽内收脈反沈小始見隂候
又與已寒加芍藥茴香等丸五六服三日内約服六
七百丸脈復生又用大建中接之大汗作而解(仍以汗解)
陶尚文治一人傷寒四五日吐血不止醫以犀角地黃
湯等治而反劇陶切其脈浮緊而數若不汗出邪何
由解遂用麻黃湯一服汗出而愈(養葵先生用之而效以見血即汗汗)
(即血之理)
或問曰仲景言衂家不可汗亡血家不可發汗而
此用麻黃湯何也瓘曰久衂之家亡血已多故不
可汗今緣當汗不汗熱毒藴結而成吐血當分其
津液乃愈故仲景又曰傷寒脈浮緊不發汗因致
衂血者麻黃湯主之盖發其汗則熱越而出血自
止也
孫兆治東華門竇大郎患傷寒經十餘日口燥舌乾而
渴心中疼自利清水衆醫皆相守但調理耳汗下皆
所不敢竇氏親故相謂曰傷寒邪氣害人性命甚速
安可以不次之疾投不明之醫乎召孫至曰明日即
已不可下今日正當下遂投小承氣湯遂大便通得
睡明日平復衆人皆曰此證因何下之而愈孫曰讀
書不精徒有書耳口燥舌乾而渴豈非少隂症耶少
隂症固不可下豈不聞少隂一症自利清水心下痛
下之而愈(少隂急下有三條)仲景之書明有是說也衆皆欽
服
一人患傷寒五六日頭汗出(陽虚)自頸以下無汗(不在黃例又非)
(瘀血)手足冷心下痞悶大便秘結或者見四肢冷又汗
出(似隂症)滿悶以為隂症許診其脈沈而緊曰此證誠
可疑然大便結非虚結也安得多隂脈雖沈緊為少
隂證多是自利未有秘結者(此辨妙)此正半在裏半在
表投小柴胡得愈(脉沈緊隂脉也四肢冷汗出隂症也只一大便秘斷之為半表半裏)
(非細心明眼不足以語此)仲景稱傷寒五六日頭汗出微惡寒手
足冷心下滿口不欲食大便硬脈細小者此謂隂微
結必有表(惡寒)復有裏脈沈亦在裏也汗出為陽微假
令純隂結不得復有外証(無惡寒症)悉入在裏此謂半在
裏半在外也脈雖沈緊不得為少隂病所以然者隂
不得有汗今頭汗出故知非少隂也(頭汗出為陽微結尚在半表半)
(裏非少隂症是隂不得有頭汗也陽微二字作虚字解妙)可與小柴胡湯設不了
了者得屎而解此疾證後同故得屎而解也或難曰
仲景云脈隂陽俱緊反汗出者亡陽也此屬少隂不
得有汗何也(此難妙妙)今頭汗出者故知非少隂何以頭
汗出便知非少隂証(若見汗出亡陽亦為隂症何必頭汗知非少隂)孫曰此
一段正是仲景議論處意謂四肢冷脈沈緊腹滿全
似少隂然大便鞕頭汗出不得為少隂(切記切記)盖頭者
三陽同聚若三隂至胸而還有頭汗出自是陽虚故
曰汗出為陽微是隂不得有汗也若少隂頭有汗則
死矣(厥逆自利頭汗踡卧為少隂死症)故仲景平脈法云心者火也
明少隂則無頭汗者可治有汗者死心為手少隂腎
為足少隂相與為上下惟以意逆者得之(此案當熟玩)
一道士患傷寒發熱汗出多驚悸目眩身戰掉欲倒地
衆醫有欲發汗者有作風治有用冷藥解者病皆不
除召孫至曰太陽經病得汗早欲解不解者因太陽
經欲解復作汗腎氣不足汗不來所以心悸目眩身
戰遂作真武湯服之三服微汗自出遂解盖真武湯
附子白术和其腎氣腎氣得行故汗得來也若但責
太陽者唯能乾涸血液仲景云尺脈不足榮氣不足
不可以汗以此知腎氣怯則難得汗也明矣
工部郎中鄭君患傷寒胸腹滿面色黃如金諸翰林醫
官商議略不定皆曰胸滿可下然脈浮虚召孫至曰
諸公雖疑不用下藥鄭之福也下之必死某有一二
服藥服之必瘥遂下小陷胸湯尋利其病良愈明日
面色改白語曰孫尚藥乃孫真人後身耶
或問曰傷寒至於發黃病亦甚矣小陷胸湯何效
速也瓘曰濕熱甚者則發黃内熱已甚復被火者
亦發黃也邪風被火熱兩陽相熏灼其身必發黃
此太陽標與少陽經所傳者正在心下故胸滿結
之淺也是為小結胸且脈浮陽脈也虚陽在上不
可下宜小陷胸湯和之黃連栝蔞苦寒而瀉熱散
結半夏辛温又以之結(琇案結字上當有散字)而燥濕理逆
病雖甚而結之淺故以緩輕之劑除之
張致和治一人病隂證傷寒先因感寒濕既而發熱不
食數日後不省人事語多錯亂神思昏迷面青齒露
人謂其必死張診之兩手脈沈細先以小柴胡湯與
之繼以四君子湯加炮附子數片煎成藥置盆中以
水制其熱性少時令温與服其脈漸回神思亦爽更
用藥調理而愈
一人傷寒壊証垂死手足俱冷氣息將絶口張不能言
致和以人參一兩去蘆加附子一錢於石銚内煎至
一碗以新汲水浸之若冰冷一服而盡少頃病人汗
從鼻梁尖上涓涓如水此其驗也盖鼻梁上應脾若
鼻端有汗者可救以土在身中周遍故也近陸同婦
産後患疫證二十餘日氣虚脈弱即同壊證亦以此
湯治之遂愈世謂傷寒汗吐下三法差謬名曰壊證
孫真人云人參湯須得長流水煎服若用井水則不
驗盖長流水取其性之通達耳
蔣仲賓治一人病傷寒期月體兢兢而振齒相擊不能
成語(大虚症)醫環視束手仲賓後至診之曰急取羊肉
來衆醫咍曰傷寒大忌羊肉仲賓曰諸君母嘵嘵以
羊肉觔許熟之取中大臠别用水煮良久取汁一升
與病人服須臾戰止汗大出而愈(王止仲文集)
平江張省幹病傷寒眼赤舌縮唇口破裂氣喘失音大
便自利(協熱)勢甚危篤諸醫皆欲先止其瀉適秀州醫
僧寳鑑過蘇張延視診脈乃投以茵陳五苓散白虎
湯而愈諸醫問故僧曰仲景云五臟實者死今大腸
通更止之死可立待五苓以導其小便白虎以導其
邪氣此醫家之通曉也何難之有(雲麓漫鈔)
成州團練使張子剛(名銳)以醫知名居於鄭州刑部尚書
慕容彦逢為起居舍人母夫人病召銳於鄭至則死
矣時方六月暑將就木張欲入視彦逢不忍意其欲
求錢乃曰道路之費當悉奉償實不煩入張曰傷寒
法有死一晝夜復生者何惜一視之彦逢不得已自
延入悲哭不止張揭面帛注視呼仵匠語之曰若嘗
見夏月死者面色赤乎曰無然則汗不出而蹷爾非
死也幸無急斂趨出取藥命以水二升煮其半灌病
者戒曰善守之至夜半大瀉則活矣銳舍於外館至
夜半時守病者覺有聲勃勃然遺屎已滿蓆出穢惡
物斗餘一家大喜遽敲門呼張張曰吾今體倦莫能
起然亦不必起明日方可進藥也天且明出門若將
便旋然徑命駕歸鄭彦逢詣其室但留平胃散一貼
而已其母服之數日良愈盖張以彦逢有求錢之疑
故不告而去紹興中流落入蜀王秬叔問之曰公之
術古所謂十全者幾是歟曰未也僅能七八耳吾長
子病診脈察色皆為熱極命煮承氣湯欲飲之將飲
復疑至於再三將遂飲如有掣吾肘者姑持杯以待
兒忽發顫悸覆綿衾至四五始稍定汗出如洗明日
而脱然使吾藥入口則死矣安得為造妙世之庸醫
學方書未知萬一自以為足吁可悲哉(夷堅志)
給事毛宏病傷寒汗已不解醫與之補劑補旬日病大
作盜汗唇裂召祝診視祝曰傷寒無補法此餘熱不
解與芩連山梔石膏之劑一服即愈
虞恒德治一人三月間得傷寒証惡寒發熱小便淋澁
大便不行初病時莖中出小精血片如棗核大由是
衆醫皆謂房事所致遂作虚証治而用補中益氣等
藥七八日後熱愈甚(用補而熱愈甚當思轉矣)犬渴引飲胃中滿
悶語言錯亂召虞診視六脈俱數甚右三部長而沈
滑左手略平亦沈實而長虞曰此大實大滿証屬陽
明經宜大承氣湯衆皆驚愕虞強作大劑連進二服
大瀉後熱退氣和而愈十日後因食鴨肉太多致復
熱來問虞教用鴨肉燒灰存性生韭汁調下六七錢
下黑糞一碗許而安
一人四月間得傷寒証惡寒(太陽經)發大熱而渴(陽明)舌上
白胎三日前身脊(太陽)百節俱痛至第四日惟脇痛而
嘔(少陽)自利(三陽合病皆自下利)六日來請虞治診其脈左右手
皆弦長而沈實(弦長沈實之脈)且數甚虞曰此本三陽合病
今太陽已罷而少陽與陽明仍在與小柴胡合黃連
解毒服三服脇痛嘔逆皆除惟熱猶甚九日後漸加
氣築痰響聲如拽鋸出大汗退後而身復熱愈甚(熱復)
(愈甚脈不變大故為實症此際宜法節庵治法)法當死視其面上有紅色(紅色)
(而足不冷面色赤亦屬陽氣拂鬱在表)潔淨而無賊邪之氣言語清亮
間有譫語而不甚含糊虞故不辭去而復與治用涼
膈散倍大黃服二服視其所下仍如前自利清水其
痰氣亦不息與大承氣湯合黃連解毒湯二服其所
下亦如前虞曰此盖熱結不開而燥屎不來耳(此純清水方可)
(斷燥屎然前云舌白胎亦須細審胎白胎為痰想九日痰喘身熱愈甚此時舌亦黃)後以二
方相間日三四服每藥又各服至五貼始得結屎如
肥皂子大者十數枚痰氣漸平熱漸減至十五日熱
退氣和而愈
或問曰傷寒論謂下後不可再下連日用此峻劑
而獲安者何也曰燥屎未下而脈尚實胡為不可
再下是故為醫者不可膠柱而調瑟也
衍義一僧因傷寒發汗不徹有留熱身面皆黃多熱期
年不愈醫作食黃治之治不對病不去問之食不減
尋與此藥服五日病減三分之一十日減三分之二
二十日病悉去方用山茵陳山梔子各三分秦芁升
麻各四錢末之每用三錢水四合煎及二合食後温
服以知為度
朱肱吳興人尤深於傷寒在南陽太守盛次仲疾作召
肱視之曰小柴胡湯證也請併進三服至晩覺胸滿
肱又視之問所服藥安在取視乃小柴胡散也肱曰
古人製㕮咀剉如麻豆大煮清汁飲之名曰湯所以
入經絡攻病取快今乃為散滯在膈上所以胸滿而
病自如也因旋製自煮以進兩服遂安(夷堅志)
臨安民有因患傷寒而舌出過寸無能治者但以筆管
通粥飲入口每日坐於門一道人見之咨嗟曰吾能
療此頃刻間耳奈藥不可得何家人聞而請曰苟有錢可
得當竭力訪之不肯告而去明日又言之至於旬時
會中貴人罷直歸下馬觀病者道人適至其言如初
中貴問所須乃梅花冰片也笑曰此不難置即遣僕
馳取以付之道人屑為末糝舌上隨手而縮凡用五
錢病立愈(丁志)
袁州天慶觀主首王自正病傷寒旬餘四肢乍冷乍熱
(旬餘而四肢乍冷乍熱熱深厥深若屬隂不能乍熱)頭重氣塞(熱症屬頭重亦有隂但)
(目下視)唇寒面青(似寒)累日不能食勢甚危袁唯一醫徐
生能治此疾診之曰脉極虚是為隂症必服桂枝湯
乃可徐留藥而歸未及煮若有語之曰當服竹葉石
膏湯王回顧不見寮中但有一老道士適入市只小
童在呼問之曰恰何人至此曰無人自正惑之急遣
邀徐醫還視曰或教我服此如何徐曰寒燠如冰炭
君之疾狀已危果餌前藥立見委頓他日殺人之謗
非吾所能任也自為煮桂枝湯一碗曰姑飲之正使
不對病猶未至傷生萬一發躁狂眩旋用師所言未
為晩方語次復聞耳傍人云何故不肯服竹葉石膏
湯自正益悚俟徐去即買見成藥兩貼付童使煎又
聞所告如初於是斷然曰神明三告我殆是賜以更
生安得不敬聽即盡其半先時頭不得舉若戴物千
觔倏爾輕清唇亦漸煖咽膈通暢無所礙悉服之少
頃汗出如洗徑就睡及平旦脱然如常自正為人謹
飭常茹素為人祈禱盡誠故為神所佑如此(庚志)
程元章婺源游汀人與妻皆嗜食鼈婢梅香主炮飪每
滋味不適口必撻之嘗得一大者長尺許方操刀欲
屠覩其伸縮顫悸為之不忍指而曰我尋常烹製少
失必遭笞杖責罰今放汝不殺亦不過痛打一頓遂
解縛置於舍後汙池中池廣二丈水常不竭程夫婦
以鼈肥大滿意饜飫既失之怒甚杖婢數十經二年
婢患熱疾發狂奔躁不納粥飲體熱昏憒盖陽證也
家人謂不可療舁入池上茅亭以待絶命明日天未
曉聞有叩宅後扉者謂為鬼物叱之婢曰我是梅香
病已無事乞令歸家啓門信然驚問其故對曰半夜
後髣髴見一黑物將濕泥草徧罨我身上環繞三四
十匝便覺心下開豁四肢清涼全無所苦始知獨在
亭子内程氏未以為然迨暮復使往效昨夕偃卧而
密伺察之見巨鼈自池出銜水藻浮萍遮覆其體程
不省所以婢詳道本末云乃涸池取得之鼈比昔其
大加倍尾後穿竅尚存於是送諸深溪程追悔前過
不復食此鄉人相傳以為戒邑醫虞仲和親見其事
為予引霖夢弼言熱證之極猝未可解者汲新井水
浸衣裳互熨之為妙不可謂水族細微亦能知此盖
隂隲所招云(類編)
一人秋間得傷寒證已經汗下不愈延至月餘耳聾食
入即吐藥下亦吐此誤藥已多脾胃受傷故食藥不
納也又類百合病乃以陳皮白术各三錢百合二錢
乾薑一錢五分煎飲之一服即能食不吐既而因頓
食過度復傷夜不能寐以消導諸藥投之愈
一婦人病傷寒十五日不更衣腹脹脈沈弱乃以當歸
九錢枳殼桃仁加酒大黃五六分(婦人以血為主加枳殼寬大腸桃仁)
(以通幽門)一服脹稍減一日夜連續進四貼再以蜜棗導
之下黑糞塊三四十枚而愈
葛可久治一士人得傷寒疾不得汗比葛往視則發狂
循河而走(如遇此症當思隂竭發躁)葛就捽置水中使禁不得出
良久出之裹以重繭得汗解
壺仙翁治歙人吴銑六月病傷寒七日不解他醫投以
補劑熱益甚不出一夜死矣銑之親戚交游乃以問
翁翁曰晩矣將奈何試入探其舌雖黑不硬(黑舌有毒者居)
(多用猪屎治之已見竒騐)兩頬雖腫而咽尚通則可療也乃入探
視如翁言亟往見翁拜謁於前曰銑今日之命危於
累卵有先生則活無先生則棄捐異路長終而不得
反言未卒相與嘘唏流涕悲不能自止翁曰人之傷
於寒也四日太隂受之太隂脈布胃中絡於嗌故腹
滿而嗌乾五日少隂受之少隂脈貫腎絡於肺繫舌
本故口燥舌乾而渴今舌黑不硬頬腫而嗌尚通則
是經未絶而可治也於是診其脈且應則為之火劑
逐熱一飲汗盡再飲熱去三飲病已衆皆以為神
黃十六病傷寒發狂譫語歌笑不倫手足厥逆(熱深厥亦深)
身冷而掌有汗診其脈兩手沈滑而有力翁曰陽勝
拒隂火極而復反兼勝已之化亢則害承乃制也熱
勝血菀故發狂而譫語火性炎上故歌笑不倫陽極
則反故身冷厥逆洩其血則火除抑其陽則神寧乃
用桃仁承氣湯下血數升益以黃連竹瀝石膏之劑
大汗而解
郭雍治一人盛年恃健不善養因極飲冷酒食肉外有
所感初得疾即便身涼自利手足厥額上冷汗不止
遍身痛呻吟不絶偃卧不能轉側心神俱無昏憒不
恍惚請醫視之治不力言曰此證甚重而病人甚靜
(靜字細玩)殊不昏憒身重(寒濕)不能起自汗自利四肢厥此
隂證無疑也又遍身痛不知處所出則身如被杖隂
毒證也當急治之醫言繆悠不可聽郭令服四逆湯
灸關元及三隂交未知加服九鍊金液丹(一味硫黃)利厥
汗證皆少止稍緩藥艾則諸證復出再急灸治如此
進退者三凡三日兩夜灸千餘壯服金液丹亦千餘
粒四逆湯一二斗方能住灸湯藥陽氣雖復而汗不
出證復如太陽病(證復如太陽當以附子理中湯加石膏倣名醫雜著治法)未敢
服藥(未敢服藥穏)以待汗二三日復大煩躁飲水次則讝
語癍出熱甚(三日後始煩渴見癍熱甚當細審癍之為陽為隂而用藥)無可奈何
復與調胃承氣湯得利大汗而解隂陽反覆有如此
者前言煩躁不可投凉藥此則可下證具非止小煩
躁而已故不同也
一人年踰五十五月間因房後入水得傷寒證誤過服
熱藥汗出如油喘聲如雷晝夜不寐凡數日或時驚
悸發狂(汗出喘而不寐果是元虚欲脱之象不能數日之後反見驚悸發狂之症也)口中
氣自外出諸醫莫措手郭診之曰六脈雖沈無力然
晝夜不得安卧人倦則脈無力耳細察之尚有胃氣
不濇(直格云脉浮洪而見汗如油氣喘者死今脈沈而不濇所以可救)可治也夫陽
動隂靜觀其不得安卧氣自外出乃陽證也又誤服
熱藥宜用黃連解毒湯衆皆危之一服尚未效或以
為宜用大青龍湯郭曰此積熱之久病邪未退藥力
未至也再服病減半喘定汗止而愈
一人年二十三禀氣素弱二月間因食豚肉數片兼感
冒不安是夜自利腹痛煩躁不眠(太隂症)次日嘔惡不
食連自利二次午間請郭往視之左三部沈而帶數
三五不調右寸關舉按皆無尺沈微兩手頭面皆冷
舌有白胎嘔惡不止身體重頰赤(頰赤是戴陽)齒露不食
仍作瀉以附子理中湯人參用四錢白术二錢乾薑
甘草各一錢陳皮八分生薑汁二匙灌下少頃脈之
右寸關隠隠而出諸症稍定次日脈近和頰尚赤乃
以四君加陳皮黃芩二劑而愈
江篁南治一從叔房後感寒脈沈而遲小腹大痛予以
高良薑二錢薑制厚朴官桂半之作一服煎投之即
愈
一姙婦夏月得傷寒症頭痛惡寒身熱心腹脹氣上壅
渴甚食少背項拘急唇口乾燥乃以柴胡石膏湯枳
實散二方合與服之一服而愈
一壯年七月間傷寒人迎脈緊盛惡寒肢節痛指甲青
乃以九味羌活湯去生地黃芩加薑棗葱白(此方可商症見)
(指甲青理宜温散)一服未解兼腹疼飽悶再與全方一服外
症悉解然腹痛膈痞未除盖五日矣乃以小柴胡去
參芩半棗加芍藥牡蠣瓜蔞亦不應其人曰予乃夏
間食牛肉頗多想是食積宿而然江曰乃表邪傳至
胸中未入於腑証雖滿悶尚為在表乃以小柴胡對
小陷胸加枳實桔梗大黃一錢同煎服之更衣一度
即愈
一人年四十餘春初因房後傷寒身熱惡寒頭痛(太陽)腹
脇痛(太隂少陽)自飲胡椒湯取汗汗出熱不退(熱不退宜細審)三
日後江診其脈浮而洪大(虞案亦自利清水但脈弦長沈實)且下利
清水(虚)咳𠻳乃以葛根湯麻黃桂減半加白术五味
子得微汗次早脈稍平身凉痛減但瀉不甚止頭疼
𠻳未減乃以白术陳皮五味川芎茯苓乾薑甘草薑
棗一服而愈既而勞復感寒兼怒熱復作脇復痛甚
目不欲開兼之咯痰如桃花膿(琇按此實胡椒薑桂之誤)仲景論
曰嘔家有癰膿者不可治嘔膿盡自愈惟治其勞復
小柴胡去參棗加五味脇痛減半但𠻳出尚有膿大
小溲如猪血水口渴甚夜睡譫語小柴胡去參半棗
加胡黃連(胡連治傷寒咳𠻳)天花粉茯苓五味子出入加減
而安(羅治兩案俱目不欲開一投炙甘草湯一投四逆湯俱用輕重温補之劑而此案目不欲開又)
(用小柴胡信哉傷寒要見症也按東垣治大頭天行症亦目不開當治毒而愈琇此乃目胞腫不能)
(開非不欲開也)
一婦人患發熱胸中閉塞骨節煩疼一醫作停食投小
沉香煎一服大便利下三十餘行隨致困篤熱煩愈
甚不省人事又更醫診見脈煩熱(此句有悞)投四苓飲亦
不效病勢危急又來招診視得兩寸口脈沈微而伏
(大便利下三十餘行而煩熱愈甚温補何疑况脈沈微而伏耶)外證唇口喎斜足趾
微冷面色赤(似熱)而煩熱神昏不食即與奪命散(按奪命散)
(汲藥血竭生地丹皮乾荷葉乃行瘀之方恐非是又奪命散乃礞石一味)至夜半胸間得
少汗藥雖見效人猶未甦復診其脈如故江謂此證
始初感寒合和解而反用丸藥下之太過遂成隂證
似陽投以通脈四逆湯加人參四服熱漸退脈稍起
再作四逆加葱白湯八服人始平復調理半月而愈
江應宿治休寧潘桂年六十餘客淳安患傷寒亟買舟
歸已十日不更衣身熱如火目不識人譫語煩躁揭
衣露體知惡熱也小便秘澁腹脹脈沈滑疾與大柴
胡湯腹中轉矢氣小便通再與桃仁承氣湯大下黑
糞熱退身涼而愈
都事靳相莊患傷寒十餘日身熱無汗怫鬱不得卧非
躁非煩非寒非痛時發一聲如歎息之状醫者不知
何証迎予診視曰懊憹怫鬱証也投以梔子豉湯一
劑十减二三再以大柴胡湯下燥屎怫鬱除而安卧
調理數日而愈
友人王曉同寓雲中一僕年十九歲患傷寒發熱飲食下
咽少頃盡吐喜飲涼水入咽亦吐號呌不定脈洪大
浮滑此水逆証投五苓散而愈
率口何姓者在濟患傷寒後食肉復醫與利藥下之下
後身熱耳聾口乾不渴喜潄水不欲嚥是熱在經(熱在)
(經妙斷)予視之曰此誤下亡隂猶有表証與小柴胡去
半夏加天花粉山梔麥冬五味歸芍生地(穏極)一服減
半四劑良愈
宿按醫之學傷寒為難以其邪氣自表入裏六經
傳變六日三隂三陽之氣皆和邪氣自衰七日當
已七日不己謂之過經再傳在表者可汗而已在
裏者可泄而已此大法也若夫陽盛隂虚汗之則
死下之則愈陽虚隂盛汗之則愈下之則死生死
在於反掌之間若醫者體認不真隂陽差互以寒
為熱以實為虚毫釐有差千里之謬輕者困篤重
者必死矣昔張長沙氏著論實為百代醫方之祖
舉世宗之誠是也但其方法惟宜用於冬月即時
發病正傷寒其餘至春變温至夏變熱又當依温
熱病例清涼和解從乎中治況江以南温煖之方
正傷寒病百無一二所以傷寒屬内傷者十居八
九丹溪主乎温散有卒中天地之寒氣有口傷生
冷之物皆以補養兼發散之法實本内經成敗倚
伏生於動動而不已則變作及風雨寒暑不得虚
邪不能獨傷人之旨也蓋凡外感寒者皆先因動
作煩勞不已而内傷體虚然後外邪得入故一家
之中有病有不病者由體虚則邪入而體不虚則
邪無路入而不病也是故傷寒為病屬内傷者十
居八九(即百十三方中用人參者居多)世人皆謂傷寒無補法但
見發熱不分虚實一例汗下而致夭横者滔滔皆
是也夫邪之所凑其氣必虚其法補養兼發散宜
用補中益氣湯為主隨所見証加減氣虚熱甚者
少加附子以行參芪之功東垣内外傷辨甚詳世
之病此者為多但有挾痰挾外邪者鬱熱於内而
發者皆以補元氣為主看所挾而兼用藥寒多者
補散加薑附熱多者加芩柏痰積者加消導雜合
病當雜合治不必先治感冒譬如惡寒發熱得之
感冒明是外合之邪已得浮數之脈而氣口又緊
盛明為食所傷病者又倦怠脈重按俱有豁意而
胸膈痞滿牽引兩脇其脈輕取似乎弦此又平時
多怒肝邪之所為也細取左尺大沈弱之體此又
平時房勞之過也治法宜感冒一節可緩須視其
形色強弱厚薄且與補中化食行滯中氣一回傷
滯稍行津液自和通體得汗外感之邪自解醫者
若不審求只顧表散外邪又不究兼見之邪脈亦
不窮問所得之病因與性情執著巧施雜合治法
將見正氣日虚邪滯不出皆拙工之過也
瘟疫
靖康二年春京師大疫有異人書一方於齋舍凡因疫
發腫者服之無不效其方黑豆二合炒令香熟甘草
二寸炙黃以水二盞煎其半時時呷之(解毒方庚志)
成化二十一年新野疫癘大作死者無虚日鄰人樊滋
夫婦卧牀數日矣余自學來聞其家人如殺羊聲不
暇去衣巾急往視之見數人用綿被覆其婦牀下致
火一盆令出汗其婦面赤聲啞幾絶余叱曰急放手
不然死矣衆猶不從乃強拽去被其婦躍起倚壁坐
口不能言問曰飲涼水否頷之與水一碗一飲而盡
始能言又索水仍與之飲畢汗出如洗明日愈或問
其故曰彼發熱數日且不飲食腸中枯涸矣以火蒸
之速死而已何得有汗今因其熱極投之以水所謂
水火既濟也得無汗乎觀於火燃枯鼎雖赤而氣不
升注之以水則氣自來矣遇此等證者不可不知(夢醒)
(錄)
虞恒德治一婦年二十九三月間患瘟疫證病三日經
水適來發熱愈甚至七八日病劇胸中氣築作痛莫
能卧衆醫技窮入夜迎翁治病者以綿花袋盛托背
而坐於牀令婢磨胸不息六脈俱微數極而無倫次
又若鰕遊状翁問曰恐下早成結胸耳主人曰未也
翁曰三日而經水行致中氣虚與下同乃用黃龍湯
(人參大黃枳實厚朴甘草)四物湯(芎歸芍地)小陷胸湯(川連枳實蔞仁)共為一
劑加薑棗煎服主人曰此藥何名虞曰三合湯也一
服而諸症悉減遂能卧再服熱退而病全安愈又因
食粥太多而病復熱又作内傷處治而用補中益氣
湯出入加減調理而愈
汪石山治一人年弱冠房勞後忽灑灑惡寒自汗發熱
頭背胃脘皆痛唇赤舌強嘔吐眼胞青色(風虚)醫投補
中益氣(不遠於病)午後譫語惡熱(表)小便長(表未除)初日脈
皆細弱而數次日脈則浮弦而數醫以手按臍下痛
議欲下之(豈有下理)遣書來問汪曰此疫也(斷之曰疫妙)疫兼
兩感内傷重外感輕耳臍下痛者腎水虧也(妙按痛為實而)
(斷為腎虚明其理耳)若用利藥是殺之也古人云疫有補有降
有散兹宜合補降二法以治用清暑益氣湯除蒼术
(嫌燥)澤瀉(嫌利)五味(嫌斂)加生地(補腎)黃芩石膏(除惡熱譫語)服十
餘貼而安
陳斗嵓句曲人也父病疫藥罔效精誠禱天一夕夢老
叟書授䖤蟺水愈汝父既覺莫辨為何物廣咨博訪
知為蚯蚓也搗水飲疾愈人咸以為孝感所致
江應宿治陳氏子年十七歲患疫大渴大熱頭痛如破
泄瀉頻數六脈洪大與三黃石膏湯日進三服石膏
加至一兩三日而愈
何氏僕患天行時疫目不識人狂言妄語投以地漿童
子小便浸白頭頸蚯蚓搗細新汲井花水濾下清汁
任服一二碗即知人三日愈
萬歷十六年南都大疫死者甚衆余寓雞鳴僧舍主僧
患疫十餘日更數醫皆云禁飲食雖米飲不容下咽
病者飢甚哀苦索食余曰奪食則愈雖有是說此指
内傷飲食者言耳諺云餓不死傷寒乃邪熱不殺穀
雖不能食亦不致死經云安穀則生況病挟内傷不
足之證禁食不與是虚其虚安得不死強與稀粥但
不使充量進補中益氣湯而愈若此類者甚衆余未
嘗禁飲食而活者不少每見都城諸公但說風寒二
字不辨有無内傷虛實一例禁絶飲食有二十餘日
邪氣已盡米飲尚不容入口而餓死者何限表而出
之以為習俗之戒
宿按經云冬不藏精者春必病瘟是以多感於房
勞辛苦之人安樂者未之有也一皆觸冒四時不
正之氣而為病焉大則流行天下次則一鄉次則
一家悉由氣運鬱發有勝有伏遷正退位之所致
也視斯疾者其可不推運氣而治之乎仲景無治
法後人用敗毒散治甚得理切不可作傷寒正治
而大汗大下但當從乎中而用少陽陽明二藥加
減和治殊為切當
大頭天行
泰和二年四月民多疫癘初覺憎寒壮熱體重次傳頭
面腫盛目不能開上喘咽喉不利(症凶極)舌乾口燥俗
云大頭傷寒諸藥雜治莫能愈漸至危篤東垣曰身
半已上天之氣也邪熱客於心肺之間上攻頭面而
為腫耳乃以芩連各半兩酒炒人參陳皮甘草玄參
各二錢連翹板藍根(敗毒行瘀)馬勃鼠粘子各一錢白殭
蠶炒升麻各七分柴胡五分桔梗三分(配方之妙非後賢所能擬)
(議)為細末半用湯調時時服之(心肺為近小製則服)半用蜜丸
噙化(服法妙)服盡良愈活者甚衆時人皆曰天方謂天
仙所製也或加防風川芎薄荷歸身細切五錢水煎
時時稍熱服之如大便燥結加酒蒸大黃一二錢以
利之腫勢甚者砭鍼刺之
羅謙甫治中書右丞姚公茂六旬有七宿有時毒至元
戊辰春因酒再發頭面耳腫而疼耳前後腫尤甚胸
中煩悶咽嗌不利身半以下皆寒足脛尤甚(熱壅於上)由
是以牀相接作炕身半以上卧於牀身半以下卧於
炕飲食減少精神困倦而體痛命羅治之診得脈浮
數按之弦細上熱下寒明矣(若以虛治則悞)内經云熱勝則
腫又曰春氣者病在頭難經云畜則腫熱砭射之也
盖取其易散故也(急則治標)遂於腫上約五十餘刺其血
紫黑如露珠之状頃時腫痛消散(治上熱)又於氣海中
大艾炷灸百壯(灸法佳)乃助下焦陽虚退其隂寒次於
三里二穴各灸三七壯治足胻冷亦引導熱氣下行
故也(治下寒)遂處一方名曰既濟解毒湯以熱者寒之
然病有高下治有遠近無越其制度以黃芩黃連苦
寒酒製炒亦為引用以瀉其上熱以為君桔梗甘草
辛甘温上升佐諸苦藥以治其熱柴胡升麻苦平味
之薄者隂中之陽散發上熱以為臣連翹苦辛平以
散結消腫當歸辛温和血止痛酒煨大黃苦寒引苦
性上行至巔驅熱而下以為使投劑之後腫消痛減
大便利再服減大黃慎言語節飲食不旬日良愈
橘泉翁治一人病頭面項喉俱腫大惡寒醫疑有異瘡
翁曰非也此所謂時毒似傷寒者丹溪曰五日不治
殺人急和敗毒散加連翹牛蒡子大黃下之三日愈
薛已治少宰李蒲汀誤服發散之藥耗損元氣患處不
消體倦惡寒食少口乾薛用補中益氣加桔梗用托
裏消毒散而全愈
秋官陳同野元氣素弱脈細微而伏用參术芎歸陳皮
柴胡升麻炙草以升舉陽氣用牛蒡玄參連翹桔梗
以解熱毒二劑腫頓消而脈亦復矣設或脈微細而
屬純隂或腫而屬純陽藥之鮮有不誤者
一婦人潰後腫赤不消食少體倦膿清色白乃脾肺虚
也先用六君加桔梗芎歸後用補中益氣加桔梗而
斂
一婦人表散過度腫硬不食脈浮大按之微短薛辭不
治後果殁
江篁南治給事中游讓溪嘉靖壬子正月忽感大頭風
症始自頸腫時師以為外感而誤表之繼以為内傷
而誤補之面發赤三陽俱腫頭頂如裂身多汗寐則
譫語綿延三日喘咳勢急其親汪子際以竹茹橘皮
湯繼以川芎茶調散合白虎湯去人參服一劑而減
次日用前方去寒峻藥至晩漸定耳輪發水泡數箇
餘腫漸消獨耳後及左頰久不散又次日以當歸六
黃湯為主加散毒之藥延及二旬頂巔有塊如雞子
大突起未平及面頰餘腫未消時時頭疼大便稀溏
時二月中旬江至診得左脈浮小而駛右浮大近快
有勃勃之勢江按脈症當從火治以生黃茋八分白
术薏苡各一錢半茯苓片芩各八分生甘草三分煎
加童便服次日脈稍平然兩頰尚赤早間或覺頭痛
盖餘火未全殺也黃茋加作一錢二分薏苡加作二
錢頂塊漸消以後加生芪二錢更飲菉豆湯童溲五
劑而愈
宿按陽明邪熱兼少陽相火為病視其病勢在何
部隨經處治當緩勿令重劑過其病所陽明為邪
首大腫少陽為邪出於耳前後予每治此症初用
涼膈散繼以消毒飲無不立愈
沙
琇按原本悞解内經解㑊為沙証標題云解㑊
今訂正之
沙病(琇按張杲醫說采葉氏錄騐方本文祗沙病二字江氏悞標沙症為解㑊遂妄改葉方原文云俗名)
(發沙之症以附會之今據醫說訂正)江南舊無今東西皆有之原其證醫
家不載大凡才覺寒慄似傷寒而状似瘧但覺頭痛
渾身壯熱手足厥冷鄉落多用艾灸以得沙為良有因
灸膿血迸流移時而死者誠可憐也有雍承節印行此
方云初得病以飲艾湯試吐即是其證急以五月蠶退
紙一片碎剪安椀中以楪盖密以湯泡半椀許仍以紙
封楪縫勿令透氣良久乘熱飲之就卧以厚衣被盖之
令汗透便愈如此豈不勝如火艾枉殘害人命敬之信
之(葉氏錄騐方文琇按此條原刻俱改削葉氏原今依醫說訂正)
(解與魏玉横論解㑊書即懈㑊音亦倦杭世駿不能㑊二字不見他書解而支節)
(振聳憊而精氣不能檢攝筋不束骨脈不從理解解㑊㑊不可指名非百病中有此一症也内經言此者)
(凡五平人氣象論云尺脈緩濇謂之解㑊王氏註儜不可名儜困弱也玉機真象論云冬脈太過則令人)
(解㑊此從脈起見也刺瘧論云足少陽之瘧令人身體解㑊寒不甚熱不甚惡見人見人心惕惕然熱多)
(汗出甚此從瘧起見也刺要論云刺骨無傷髓髄傷則銷鑠胻酸體解㑊然不去矣四時刺逆從論云夏)
(刺經脈白氣乃竭令人解㑊此從刺而究其極也要見從四末以起見如經所言墮怠小變其辭而意較)
(微渺爾後世傳注有與經發明者又有二風論云使人怢慄而不能食名曰寒熱怢慄全元起本作失味)
(皇甫謐甲乙經作解㑊則怢慄即解㑊之解也至真要大論云發不遠熱無犯温涼王氏注不發汗以奪)
(盛陽則熱内淫於四支而為解㑊不可名也粗工呼為鬼氣要病久久不已則骨熱髓涸齒乾乃為骨熱)
(病此又究極解㑊之流弊所謂救病於已形也篁南江氏輯名醫類案引葉氏錄騐方以為俗名發痧之)
(證於瘟疫大頭天行之後另列一門武斷極矣發痧余嘗有此病發必神思躁擾少腹痛靈素未嘗言及)
(時小小患苦耳與解㑊之義毫不干涉篁南父子負盛名而内經不讀庸醫祖述其說轉以欺世事無害)
(而理則大繆矣足下續案已成刪去此門庶為穏愜毋令人有悞解内經之誚蕘言或可采也)
一嫠婦身肥常患發痧之證每用苧麻刮之即愈輒與
輒發不出二三日醫用四物等治反加鼻衂江以香
附撫芎黃芩梔子等開鬱䧏火清熱之劑與之數服
而愈不復舉
名醫類案卷一
