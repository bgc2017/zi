名醫類案卷七
明江瓘編
諸蟲
太倉公治一女病甚衆醫皆以為寒熱篤當死不治公
診其脉曰蟯瘕蟯瘕為病腹大上膚黃麤循之戚戚
然公飲以芫華一撮即出蟯可數升病已三十日如
故病蟯得之於寒濕寒濕氣宛篤不發化為蟲公所
以知其病者切其脉循其尺索刺麤而毛美奉髮是
蟲氣也其色澤者中蔵無邪氣及重病(史記已博按此案見第)
(五卷癥瘕門)
華佗治一人忽患胸中煩懣面赤不食診之曰君胃中
有蟲欲成内疽腥物所為也即作湯二升再服須臾
吐出蟲三升許頭赤而動半身猶是生魚膾所苦遂
愈
唐張鷟朝野僉載云洛州有士人患應聲語即喉中應
之以問良醫張文仲張經夜思之乃得一法即取本
草令讀之皆應至其所畏者即無聲仲乃錄取藥合
和為丸服之應時而止
永州通判廳軍員毛景得竒疾每語喉中必有物作聲
相應有道人教令誦本草藥名至藍而默然遂取藍
捩汁飲之少頃吐出肉塊長二寸餘人形悉具劉襄
子思為永倅景正被疾踰年親見其愈(泊宅編)
許叔微精於醫云五臓蟲皆上行唯有肺蟲下行最難
治當用獺爪為末調藥初四初六日治之此二日肺
蟲上行
金州防禦使崔堯封有甥李言吉左目上瞼忽生一小
瘡漸大如鴨卵其根如弦恒掩其目不能開堯封飲
之令大醉遂與割去瘡既破中有黃雀飛鳴而去(聞竒)
(錄)
一婦人忽生蟲一對於地能行長寸餘自後月生一對
醫以苦參加打蟲藥為丸服之又生一對埋於土中
過數月發而視之暴大如拳名子母蟲從此絶根
青陽夏戚宗陽家素業醫任江陰訓導有生員之父患
腹脹求其診視乃曰脉洪而大濕熱生蟲之象况飲
食如常非水腫蠱脹之證以石榴皮椿樹東行根加
㯽榔三味各五錢長流水煎空心頓服之少頃腹作
大痛瀉下長蟲一丈許遂愈(客座新聞)
吴茭山治一婦産後悪露欠通寒熱時作小腹結成一
塊形大如杯抽刺疼痛用聚寶丹蟠葱等藥俱不效
一日吴診其脉洪而緊以虎珀膏貼患處二日後其
塊漸軟其痛如常倏然隂戶中覺如蟲行動狀少頃
小溲出蟲三條形長寸許身紅頭紫有嘴出此之後
其痛漸緩過後二次仍出四條蟲狀如前痛止身安
諸患皆愈因意病者未産之前尿胞必有溼熱生蟲
之患偶因産後去血況服諸香燥熱之劑及貼琥珀
膏亦是追蟲之物蟲不能容所以因而出也
陸顒吴郡人自幼嗜麫食食愈多而質愈瘦胡人以藥
吐一蟲長二寸許色青狀如蛙此名消麫蟲實天下
之竒寶也其說甚異不具述(說淵)
虞花溪治一婦人患屍蟲用花椒二分苦練根一分丸服
其蟲盡從大便泄出
一人患腦痛為蟲所食㦯教以桃葉枕一夕蟲自鼻出
形如鷹嘴莫能識其名(遯齋閒覧)
一人在姻家過飲醉甚送宿花軒夜半酒渴欲水不得
遂口吸石槽中水碗許天明視之槽中俱是小紅蟲
心陡然而驚鬱鬱不散心中如有蛆物胃脘便覺閉
塞日想月疑漸成痿隔遍醫不愈吴球往視之知其
病生於疑也用結線紅色者分開翦斷如蛆狀用巴
豆二粒同飯搗爛入紅線丸十數丸令病人暗室内
服之置宿盆内放水須臾欲瀉令病人坐盆瀉出前
物蕩漾如蛆然後開窗令親視之其病從此解調理
半月而愈
從政郎陳檏富沙人母高氏年六十餘得飢疾每作時
如蟲齧心即急索食食罷乃解如是三四年畜一猫
極愛之常置於傍一日命取鹿脯自嚼而啖猫至於
再覺一物上觸喉間引手探得之如拇指大墜於地
頭尖匾類塌沙魚身如蝦殼長八寸漸大侔兩指其
中盈實剖之腸肚亦與魚同有八子胎生蠕蠕若小
鰍人莫識其為何物盖聞脯香而出高氏疾即愈(類編)
趙子山寓居邵武軍天王寺苦寸白蟲為撓醫者戒云
是疾當止酒而以素所躭嗜欲罷不能一夕醉於外
舍歸已夜半口乾咽燥倉卒無湯飲適廊廡間有甕
水月映瑩然可掬即酌而飲之其甘如飴連飲數酌
乃就寢迨曉蟲出盈席覺心腹頓寬宿疾遂愈驗其
所由盖寺僕日織草屨浸紅藤根水也(庚志)
蔡定夫戡之子康積苦寸白為孽醫者使之碾㯽榔細
末取石榴東引根煎湯調服之先炙肥猪肉一大臠
寘口中嚥咀其津膏而勿食云此蟲惟月三日以前
其頭向上可用藥攻打餘日即頭向下縦藥之無益
(肺蟲初四日初六日上行寸白蟲惟初三日上行)蟲聞肉香咂啖之意故空
羣爭赴之覺胸中如萬箭攻攅是其候也然後飲前
藥蔡如其戒不兩刻腹中雷鳴急奔厠蟲下如傾命
僕以杖撥之皆聯属成串幾長數丈尚蠕蠕能動舉
而棄之溪流宿患頓愈故廣其傳以濟人云(庚志)
一人因灼艾訖火痂便落瘡内鮮血片片如蝴蝶樣騰
空飛去痛不可忍此是血肉俱熱用大黃芒硝等分
為末水調下微利即愈
一人有蟲如蠏走於皮下作聲如兒啼為筋肉之化用
雷丸雄黃等分為末糝猪肉上炙肉食之即愈
一人臨卧忽渾身虱出約五升血肉俱壊而舌尖血出
不止用鹽醋湯飲下數次即愈
一人大腸内蟲出不斷斷之復生行坐不得鶴虱末調
服五錢自愈
一人腹中如鐵石臍中水出旋變作蟲行之狀遶身作
痒痛不可忍扒掃不盡濃煎蒼术浴之又以蒼术麝
香水調服之
楊勔中年得竒疾每發言腹中有小聲效之數年間其
聲寖大有道士見而驚曰此應聲蟲也久不治延及
妻子宜讀本草遇虫不應者當取服之勔如言讀至
雷丸虫忽無聲乃頓服數粒遂愈正敏後至長沙遇
一丐者亦有是疾環而觀之者甚衆因教使服雷丸
丐者謝曰某貧無他技所以求衣食於人者唯藉此
耳
一人頭皮内時有蛆行以刀切破用絲瓜葉擠汁搽之
蛆出盡絶根
汪石山治一婦每臨經時腰腹脹痛玉戶淫淫蟲出如
鼠粘子狀綠色者數十枚後經水隨至其夫問故汪
曰厥陰風木生蟲婦人血海属於厥陰此必風木自
甚兼脾胃溼熱而然也正如春夏之交木甚溼熱之
時而生諸蟲是也宜清厥陰溼熱即令以酒煮黃連
為君白术香附為臣研末粥丸空腹吞之月餘經至
無蟲且姙矣
休寧西山金舉人嘗語人曰予嘗病小腹甚痛百藥不
應一醫為灸關元十餘壯(小腹痛百藥不效宜灸)次日莖中淫
淫而痒視之如蟲出四五分急用鐵鉗扯出蟲長五
六寸連日蟲出如此者七痛不復作初甚驚恐後則
視以常皆用手扯此亦偶見也仲景云火力雖微内
攻有力蟲為火力所逼勢不能容故從溺孔出也其
人善飲御内膀胱不無溼熱遇有留血瘀濁則附形
蒸鬱為蟲矣經云溼熱生蟲有是理也故癆蟲寸白
蟲皆由内溼熱蒸鬱而生非自外至者也正如春夏
之交溼熱蒸鬱而諸蟲生焉是矣此亦竒病因記之
無錫一人遍身膚肉有紅蟲如線長二三寸時或遊動
瞭瞭可見痒不可勝醫莫能治一日偶思食水蛙蛙
至蟲遂不見乃市蛙為脯旦晩食之月餘其蟲自消
(五湖漫聞)
哮
江少微治小兒鹽哮聲如曳鋸以江西淡豆䜴一兩白
砒一錢研細拌入精猪肉四兩内以泥固濟炭火鍛
出青烟為度研細和淡䜴搗勻為丸如黍米大每服
二三十丸滾白水送下(此方甚佳即紫金丹)忌大葷鹽醬一月
而愈
一貴公子患鹽哮年方九齡每以風寒即發投以噙丸
藥餅夜卧醒放舌上任其自化下隨效方用苦葶藶
五錢(隔紙炒)茯苓五錢花粉麻黃杏仁款花蕊桑白皮
(蜜炙)貝母(去心)各三錢五味子二錢罌粟殼(蜜炙)一錢五分
右為細末烏梅肉三錢棗肉三錢煮爛如泥搗和前
末為餅每重一分半服未半料永不復發須忌大葷
一兩月
一小兒鹽哮喘𠻳用海螵蛸刮屑研細末以白糖蘸喫
愈
一富兒厚味發哮喘以蘿葡子淘淨蒸熟晒乾為末薑
汁蒸餅為丸(即清金丹)每服三十丸津嚥下
遍身痛
周離亨治一人遍身疼每作殆不可忍都下醫或云中
風或云中溼或云脚氣治俱不效周曰此血氣凝滯
也沉思良久為製一散服之甚驗方以延胡索當歸
桂等分依常法治之為末疾作時温酒調下三四錢
隨人酒量頻進之以止為度盖延胡索活血化氣第
一品也其後趙待制霆𨗳引失節肢體拘攣數服而
愈(泊宅編)
江應宿治休寧程君膏長子十八歲遍身疼痛脚膝腫
大體熱面赤此風溼相搏也與當歸拈痛湯二三服
熱退而愈
身痒
意菴治一人因田間收稻忽然遍身痒入骨髓用食鹽
九錢泡湯三碗每進一碗探而吐之如是者三而痒
釋矣
一小兒遍身作痒以生薑搗爛以布包擦之而止
倪仲賢治吴陵盛架閣内子左右肩背上下患痒至兩
臂頭面皆然屢以艾灼痒處暫止且復作如是數年
老人切其脉曰左關浮盛右口沉實此酒食滋味所
致也投以清熱化食行滯之劑其痒遂止
江汝潔治一婦人患上身至頭面俱痒刺痛起塊衆醫
皆謂大風等症江診得左手三部俱細右手三部皆
微實大都六脉俱數經曰微者為虚弱者為虚細者
氣血俱虚盖心主血肝蔵血乃血虚無疑腎蔵精属
水其部見微乃為水不足水既不足相火妄行無制
以致此疾經曰諸痛瘡痒皆属心火右手寸脉實實
者陽也脉經曰諸陽為熱乃熱在肺分火尅金故也
且肺主皮毛皮毛之疾肺氣主之胸膈及皮毛之疾
為至高之疾也右關微為實乃火在土分土得火則
燥肌肉之間脾氣主之肌肉及皮毛痛痒皆火熱在
上明矣右尺微實火居火位兩火合明陽多隂少治
宜補水以制火養金以伐木若作風治未免以火濟
火以燥益燥也乃以生地黃白芍各一錢參茋各六
分連翹丹皮各六分麥冬八分柏皮防風甘草各四
分五味子九粒黃連四分(配方之妙筆難盡述)水煎温服查内
加苦參一兩再煎洗十數劑而安
一男子每至秋冬遍身發紅點作痒此寒氣收斂腠理
陽氣不能發越炥鬱内作也宜以人參敗毒散解表
再以補中益氣湯實表而愈
一女子十二歲善怒遍身作痒用柴胡川芎山梔芍藥
以清肝火以生地當歸黃芩凉肝血以白术茯苓甘
草健脾土而愈(配方亦妙)半載後遍身起赤痕或時眩暈
此肝火熾甚血得熱而妄行是夜果經至(琇按以上二條俱立)
(齊案)
面病(附痄腮)
羅謙甫治楊郎中之内年五十餘體肥盛春患頭目昏
悶面赤熱多服清上藥不效羅診其脉洪大而有力
内經云面熱者足陽明(胃)病脉經云陽明經氣盛有
餘則身已前皆熱况其人素膏粱積熱於胃陽明多
血多氣本實則風熱上行諸陽皆會於頭故面熱之
病生矣先以調胃承氣湯七錢黃連二錢犀角一錢
疎利三兩行徹其本熱次以升麻加黃連湯去經絡
中風熱上行則標本之病俱退矣方以升麻葛根各
一錢白芷七分甘草炙白芍各五分連芩酒製各四
分川芎生犀末各三分荆芥穗薄荷葉各二分右㕮
咀水半盞先浸川芎荆芥穗薄荷作一服水二盞半
煎至一盞半入先浸三味同煎(煎法可法)至一盞食後温
服日三服忌溼麫五辛之物
真定府維摩院僧年六十餘體瘠弱初冬病頭面不耐
寒氣弱不敢當風行諸法不效羅診其脉弦細而微
且年高常食素茶果而已此陽明之經本虚脉經云
氣不足則身已前皆寒慄又如誦經文損氣由此胃
氣虚經絡之氣亦虚不能上達頭面故大悪風寒先
以附子理中丸數服而温其中氣次以升麻湯加附
子行其經絡方以升麻葛根各一錢白芷黃茋各七
分甘草炙草豆䓻仁人參各五分黑附炮七分益智
三分作一服連鬚葱白同煎數服良愈或曰升麻湯
加黃連治面熱加附子治面寒有何依據荅曰出自
仲景云診楊氏脉陽明標本俱實先攻其裏後瀉經
絡中風熱故升麻湯加黃連以寒治熱也尼僧陽明
標本俱虚寒先實其裏次行經絡故升麻湯加附子
以熱治寒也仲景羣方之祖信哉
有人因灸三里而滿面黑氣醫皆以為腎氣浮面危候
也有人云腎經有溼氣上蒸於心心火得溼成烟氣
形於面(非臨症過不知此語之妙)面属心故心腎之氣常相通如
坎之外體即離離之外體即坎心腎未嘗相離也耳
属水其中虚則有離之象目属火其中滿則有坎之
象抑可見矣以去溼藥治之如五苓散黃茋防已之
類皆可用(醫餘)
餘杭人和倅將赴官因蒸降真木犀香自開甑而仆甑
面上為熱氣所薰面即浮腫口眼皆為之閉更數醫
不能治一醫云古無此證以意療之乃取僧寺久用
炊布燒灰存性隨𫝊而消未半月而愈盖以炊布受
湯上氣多反用以出湯毒猶以鹽水取鹹味耳(即輕粉毒)
(亦以輕粉引之意)此心法之巧也
興國初有任氏有美色聘進士王公甫謂甫不遂寸祿
愁鬱不樂面色漸黑自慚而歸母家求治一道人曰
是可療也以女真散酒下二錢日兩服數日間面變
微白一月如舊賂得其方用黃丹紫苑俱等分為末
爾(名醫錄)
一人患頭面發熱有光色他人手近如火炙用蒜汁半
兩酒調下吐一物如蛇遂安
一人面肉腫如蛇狀用溼磚上青苔一錢水調塗(方可用)
立消
仁宗在東宮時嘗患痄腮命道士贊能治療取赤小豆
四十九粒咒之雜他藥為末傅之而愈中貴任承亮
在傍知然後承亮自患悪瘡濱死尚書郎傅求授以
藥立愈問其方赤小豆也承亮始悟道士之技所謂
誦咒乃神其術耳久之㳂官過豫章或苦脇疽幾達
五臓醫者治之甚捷承亮曰君得非用赤小豆耶醫
驚拜曰某用此活三十餘人願勿復宣言周少隱病
宗室彦符傳之曰善悪諸瘡無藥可治者皆能治有
僧發背狀如爛瓜周鄰家乳婢腹疽作用之皆如神
其法細末水調傅瘡及四傍赤腫藥落再傅之(類編)
薛立齋治地官陳用之患痄腮服發散之劑寒熱已退
腫毒不消欲作膿也用託裏消毒散而膿成又用託
裏散而毒潰但膿清作渴用八珍加麥門五味三十
餘劑而愈
上舍盧君患前症兩尺脉數症属腎經不足誤服消毒
之劑致損元氣而不能愈用補中益氣六味丸料而
愈
上舍熊君頤後患之膿水清稀形體消瘦遺精盜汗晡
熱口乾痰氣上湧久而不愈脉洪大按之微細用加
減八味丸料并十全大補湯不數劑諸症悉愈
一婦人素内熱因怒耳下至頸腫痛寒熱用柴胡山梔
散而腫痛消用加味逍遥散而熱退用八珍湯加丹
皮而内熱止
宋朝類苑載楊嵎瘍生於頰連齒輔車外腫若覆甌膿
血内潰痛楚甚療之百方不差或語之曰天官瘍醫
中有名方何不試用嵎按瘍醫註疏中法製之用藥
注瘡中少損朽骨連牙潰出遂愈周禮瘍醫掌腫瘍
潰瘍金瘍折瘍之祝藥劀殺之齊凡療瘍以五毒攻
之所謂腫者壅腫也潰者膿血溢也折者傷損也金
者刃傷也祝讀如注以藥傅著之也劀刮去膿血也
殺去其惡肉也齊與劑同五毒五藥之有毒者石膽
一丹砂二雄黃三礜石四(礜石有毒即升藥寫古方&KR0552;石礜石混)磁石
五用黃堥寘五石其中燒之三日夜其烟上著以雞
羽掃取之以注瘡惡肉破骨盡出黃堥黃瓦器也此
當為後醫方之祖(焦氏筆乘)
瘍醫公孫知叔記問該博深明百藥之性創造五毒之
劑取丹砂養血而益心雄黃長肉而補脾&KR0552;石理脂
膏而助肺磁石通骨液而壯腎石膽治筋而滋肝外療
瘡瘍之五症内應五臓拘之以黃堥熟之以火候藥
成傅瘍無不神效一人鬚有疽一夕決潰勢欲殆以
前藥傅之應手而差(推篷寤語)
一幼女患唇四圍生瘡黃脂如蠟用旋覆花燒灰存性
真麻油調搽愈又一孩滿面生瘡用蛇退鍛存性香
油調搽愈
耳
橘泉治一人病頭眩兩耳鳴如屯萬蜂中甚痛心撓亂
不自持醫以為虚寒下天雄矣翁曰此相火也而脉
帶結是必服峻劑以劫之急與降火升陽補隂之劑
脉復病愈
孫兆殿丞治平中間有顯官權府尹㤀其名氏一日坐
堂決事吏人環立尹耳或聞風雨鼔角聲顧左右曰
此何州郡也吏對以天府尹曰若然吾乃病耳遽召
孫公往焉公診之與藥治之翌日病愈尹召孫公問
曰吾所服藥切類四物飲孫曰是也尹曰始慮為大
患服此藥立愈其故何也孫曰心脉太甚腎脉不能
歸耳以藥凉心經則腎脉復歸乃無恙(青箱記)
張友䕫壯歲常苦兩耳痒日一作遇其甚時殆不可耐
挑剔無所不至而所患自若也常以堅竹三寸許截
之拆為五六片細刮如洗箒狀極力撞入耳中皮破
血出或多至一蜆殼而後止明日復然失血既多為
之困悴適有河北醫士周敏道至詢之曰此腎蔵風
虚致浮毒上攻未易以常法治也宜買透冰丹服之
勿飲酒啖溼麫蔬菜雞猪之属能盡一月為佳䕫用
其戒數日痒止而食忌不能久既而復作乃著意痛
斷累旬耳不復痒(類編)
薛立齋治文選姚海山耳根赤腫寒熱作痛属三焦風
熱但中氣素虚以補中益氣加山梔炒芩牛蒡子而
愈
一儒者因怒耳内作痛出水或用袪風之劑筋攣作痛
肢體如束此肝火傷血前藥復損所致非瘡毒也用
六味料而愈
一人年二十耳内出水作痛年餘矣脉洪數尺脉為甚
属肝腎二經虚熱用加減地黃丸料一劑而愈
一男子每交接耳中作痛或作痒或出水以銀簮探入
甚喜隂凉此腎經虚火用加減八味丸而愈
一婦人因怒發熱每經行兩耳出膿兩太陽作痛以手
按之痛稍止怒則胸脇乳房脹痛或寒熱往来小溲
頻數或小腹脹悶皆属肝火血虚用加味逍遥散一
劑諸症悉退以補中益氣加五味而痊
太卿魏莊渠癸夘仲冬月耳内作痛左尺洪大而濇薛
曰此腎水枯竭不能生木當滋化源為善彼不信仍
雜用補胃之劑薛曰不生腎水必不能起明春三月
召治則昏憒不語頤耳之分已有膿矣且隂莖縮入
腹内小便無度固辭不克用六味丸料一鍾隂莖舒
出小便十減六七神思頓醒薛曰若急砭膿出庶延
數日不信翌日耳膿出而歿
憲副姜時川癸夘冬就診右寸浮數而有痰口内如有
瘡然薛曰此胃火傳於肺也當薄滋味慎起居甲辰
秋復就診尺脉洪數而無力曰此肺金不能生腎水
無根之火上炎也宜靜調養滋化源彼云今喉中不
時燥痛肌體不時發熱果是無根之火無疑矣退謂
人曰薛謂我病可疑至乙巳春復往視喉果腫潰脉
愈洪大又誤以為瘡毒投苦寒之劑遂卒(琇按此案當入咽喉)
(門)
一婦人因勞耳鳴頭痛體倦此元氣不足用補中益氣
加麥冬五味而痊三年後得子因飲食勞倦前症益
甚月經不行晡熱内熱自汗盜汗用六味地黃丸補
中益氣湯頓愈前症若因血虚有火用四物加山梔
柴胡不應八珍加前藥若氣虚弱用四君子若怒耳
若聾或鳴者實也小柴胡加芎歸山梔虚用補中益
氣加山梔若午前甚作火治用小柴胡加炒連炒梔
氣虚用補中益氣午後甚作血虚用四物加白术茯
苓若隂虚火動或兼痰甚作渴必用地黃丸以壯水
之主經曰頭痛耳鳴九竅不利腸胃之所生也脾胃
一虚耳目九竅皆為之病
少宰李蒲汀耳如蟬鳴服四物湯耳鳴益甚此元氣虧
損之症五更服六味地黃丸食前服補中益氣頓愈
此症若血虚而有火用八珍加山梔柴胡氣虚而有
火用四君加山梔柴胡若因怒就聾或鳴實用小柴
胡加芎歸山梔虚用補中益氣加山梔午前甚用四
物加白术茯苓久須用補中益氣午後甚用地黃丸
少司馬黎仰之南銀臺時因怒耳鳴吐痰作嘔不食寒
熱脇痛用小柴胡合四物加山梔茯神陳皮而瘥
石山治一人年近六十面色蒼白病左耳聾三十年矣
近年来或頭左邊及耳皆腫潰膿膿從耳出甚多時
或又腫復膿今則右耳亦聾屢服袪風去熱逐痰之
藥不效汪診左手心脉浮小而駛肝腎沉小而駛右
脉皆虚散而數此恐乘輿遠来脉未定耳来早脉皆
稍斂不及五至非比日前之甚數也夫頭之左邊及
耳前後皆属於少陽也經曰少陽多氣少血今用風
藥痰藥類皆燥劑少血之經又以燥劑燥之則血愈
虚少矣血少則澁滯澁滯則壅腫且血逢冷則凝今
復以寒劑凝之愈助其壅腫久則鬱而為熱腐肉成
膿從耳中出矣漸至右耳亦聾者脉絡相貫血氣相
依未有血病而氣不病也是以始則左病而終至於
右亦病矣况病久血氣已虚且人年六十血氣日涸
而又出外勞傷氣血又多服燥劑以損其氣血膿又
大泄已竭其氣血則虚而又虚可知矣以理論之當
滋養氣血氣血健旺則運行有常而病自去矣否則
不惟病不除而腦癰耳疽抑亦有不免矣人參二錢
黃茋三錢歸身白术生薑各一錢鼠粘子連翹柴胡
陳皮各六分川芎片芩白芍各七分甘草五分煎服
數十貼而愈
王萬里時患耳痛魏文靖公勸服青鹽鹿茸煎雄附為
劑且言此藥非謂君虚宜服曷不觀易之坎為耳痛
坎水蔵在腎開竅於耳而水在志為恐恐則傷腎故
為耳痛氣陽運動為顯血隂流行常幽血在形如水
在天地間故坎為血卦是經中已著病症矣竟餌之
而愈(丹鉛續錄)
一人耳内生疔如棗核大痛不可動用火酒滴耳内令
仰上半時以箝取出絶根此名耳痔
江應宿治上舍孫順吾患耳鳴重聽人事煩冗雜治半
年不愈逆予視之脉數滑以二陳加瞿麥扁畜木通
黃栢一服知二服已
耳暴聾者用全蝎去毒為末酒調滴耳中聞流水聲即
愈(說纂)
耳聾用全蝎四十九枚用生薑厚片如數鋪鍋内置蝎
於薑上慢火烙薑片至黃色蝎熟去毒并頭足研為
細末酒調送下隨量飲醉為度取汗
許公子延耳生&KR0008;瘡用甘蔗鍛存性雞蛋清調搽愈
鼻
狄梁公性好醫藥尤妙鍼術顯慶中應制入關路旁大
榜云能療此兒酬絹千匹有富室兒鼻端生贅如拳
石綴鼻根蒂如筋痛楚危亟公為腦後下鍼疣贅應
手而落其父母輦千縑奉酬公不顧而去(集異記)
韓懋治一人鼻中肉贅臭不可近痛不可搖醫莫能治
韓方以白&KR0552;末加硇少許吹其上頃之化水而消與
勝溼湯加瀉白散二劑而愈此厚味壅溼熱蒸於肺
門如雨霽之地突生芝菌也凡治病只此理耳
一士人患鼻淵脉疾而數此有内熱遂以黃魚腦(即石首魚)
(頭中二塊是也)取二三十枚鍛過存性為末先以一二分吹
入鼻中以五分酒下不數服而愈更不復發
古方鼻淵即今之腦漏是也當别寒熱二症若涕
臭者属熱宜用清凉之藥散之若涕清不臭覺腥
者属虚寒宜温和之劑補之當審此理
一人鼻中毛出晝夜長一二尺漸漸粗圓如繩痛不可
忍摘去更生此因食猪羊血過多而然也用硇砂乳
香飯丸水下十粒早晩各一服病去乃止
一人鼻腥臭水流以碗盛而視之有鐵色蝦魚如米大
走躍捉之即化為水此肉壊矣食雞魚一日二次一
月而愈
永真年東市百姓王布知書蔵錢千萬商旅多賓之有
女年十四五豔麗聰悟鼻兩孔各垂息肉如皂莢子
其根如麻線長寸許觸之痛入心髓其父破錢數
百萬治之不差忽一日有梵僧乞食因問布知君女
有異疾可一見吾能治之布大喜即見其女僧乃取
藥色正白吹其鼻中少頃摘去之出少黃水都無所
苦布賞之百金不受唯乞息肉遂珍重而去勢疾如
飛(酉陽雜爼)
江篁南治一壯年患鼻䶊胸膈不利醫用苦寒驅風敗
血之劑服之年餘其人倦怠甚目不欲開江診視右
寸脉浮洪帶結餘部皆沉細而軟曰鼻䶊雖是多酒
所傷然苦寒驅風破血之藥豈宜常服經曰苦傷氣
又曰苦傷血况風藥多燥燥服血服之積久安得不
倦怠耶且目得血而能視目不欲開者血傷倦怠者
氣傷也所謂虚其虚誤矣治宜化滯血生新血四物
加炒片芩紅花茯苓陳皮甘草黃茋煎服兼服固本
丸日就強健鼻䶊亦愈
江應宿治友人王曉鼻塞氣不通利濁涕稠黏屢藥不
效已經三年宿診視兩寸浮數曰鬱火病也患者曰
昔醫皆作腦寒主治子何懸絶若是耶經曰諸氣膹
鬱皆属於肺越人云肺熱甚則出涕故熱結鬱滯壅
塞而氣不通也投以升陽散火湯十數劑病如失
程文彬治男子年二十餘鼻流濁涕名曰鼻淵已經三
年治不效程以辛夷薄荷葉各五錢蒼耳子二錢半
白芷一兩為末水丸如彈子大每服二錢食後葱湯
送下或茶化亦可藥完愈
眉
一人眉毛搖動目瞪不能視唤之不應但能飲食用蒜
三兩取汁酒調下即愈
一男子眉間一核初如豆粒二年漸大如桃用清肝火
養肝血益元氣而愈
眉髮自落
張仲景有竒術王仲宣年十七時過仲景景曰君體有
病宜服五石湯若不治年及三十當眉落仲宣以為
賖遠不治後至三十果眉落其精如此
一騎軍一旦得疾雙眼昏咫尺不辨人物眉髮自落鼻
梁崩倒肌膚有瘡如癬皆為悪疾勢不可救因為
洋州駱谷子歸寨使遇一道流自谷中出不言姓名
授其方曰皂角刺一二斤為灰蒸晒研為末食上濃
煎大黃湯調一錢匕浃旬鬢髮再生肌膚悦潤眼目
倍明得此方後入山不知所之(感應神仙傳)
薛已治一儒者因飲食勞役及惱怒髮脱落薛以為勞
傷精血隂火上炎所致用補中益氣加麥冬五味及
六味地黃丸加五味眉髮頓生如故
一男子年二十巔毛脱盡先以通聖散宣其風熱(博按原刻)
(脱此句)次用六味地黃丸不數日髮生寸許兩月復舊
吴江史萬湖云有男女偶合眉髮脱落無藥調治數月
後復生
江應宿見一男子眉髮脱落遇方士教服鹿角膠每日
侵晨酒化下一二錢半年眉髮長年餘復舊
鬚髮不白
指揮使姚歡年八十餘鬚髮不白自言六十歲患癬疥
周匝頂腫或教服黃連遂愈久服故髮不白其法以
宣連去鬚酒浸一宿焙乾為末蜜丸桐子大日午臨
卧以酒吞二十粒(東坡大全集)
學正程畿齋翁年八十餘鬚髮不白自言三十歲後服
六味地黃丸加生脉散至今五十餘年無一日缺是
以精神完固康健不衰服此忌蘿葡大蒜
抱朴子云槐子服之補腦令人髮不白而長生(焦氏筆乘)
庾肩吾常服槐實年九十餘目看細書鬢髮皆黑(梁書)
上舍黃霞璧傳染鬚方用五倍子一錢半(入鍋内炒黃烟出將盡起)
(清烟二陣就取起以手撚試之紫色為度)銅落四分(紅銅清水淬末)食鹽生礬各
二分俱為細末用烏梅三四個石榴皮(少許)煎水調如
稀糊磁器盛之重湯頓稠先將肥皂洗鬚拭乾乘熱
塗之以薄綿紙貼上明早用温水潤透洗淨如皮肉
黃色將絹片染油擦去
目
東垣治一人因多食猪肉煎餅同蒜醋食之後復飲酒
大醉卧於煖炕翌日二瞳子散大於黃睛視物無的
實以小為大以短為長卒然見非常之處行步踏空
百治不效曰經云五臓六府之精氣皆上注於目而
為之精精之窠為眼骨之精為瞳子又云筋骨氣血
之精而為脉并為系上属於腦又瞳子黑眼法於隂
今瞳子散大者由食辛熱物太甚故也辛主散熱則
助火上乘於腦中其精故散精散則視物亦散大也
夫精明者所以視萬物者也今視物不真則精衰矣
盖火之與氣勢不兩立經曰壯火食氣壯火散氣手
少隂(心)足厥隂(肝)所主風熱連目系邪之中人各從
其類故循此道而来攻頭目腫悶而瞳子散大皆血
虚隂弱故也當除風熱凉血益血以收耗散之氣則
病愈矣以滋隂地黃丸經云熱淫所勝平以鹹寒佐
以苦甘以酸收之以黃連黃芩大苦寒除邪氣之盛
為君當歸身辛温生熟地黃苦甘寒養血凉血為臣
五味酸寒體輕浮上收瞳子之散大人參甘草地骨
皮天門冬枳殼苦甘寒瀉熱補氣為佐柴胡引用為
使忌食辛辣物助火邪及食寒冷物損胃氣藥不能上
行也
一人目翳暴生從下而起其色綠瞳痛不可忍曰翳從
下而上病從陽明来也綠非五色之正此腎肺合而
為病乃以墨調膩粉合之却與翳色相同腎肺為病
明矣乃瀉腎肺之邪入陽明之藥為使既效矣他日
病復作者三其所從来之經與翳色各異固悟曰諸
脉皆属於目肺病則目從之此必經絡未調故目病
未已也問之果然治疾遂不作
一人病翳眼六年以至遮瞳人視物不明有雲氣之狀
因用百點膏而效(東垣十書)
一軍官六月患眼疾於上眼皮下出黑白翳兩個隱濇
難開兩目緊縮而無疼痛兩手寸脉細緊按之洪大
無力知是太陽膀胱為命門相火煎熬逆行作寒水
翳及寒膜遮精呵欠善悲健㤀噴嚏多淚時自淚下
面赤而白能食不大便小便數而欠氣上而喘用撥
雲湯而愈(蘭室秘蔵)
丹溪治一老人目忽盲他無所苦以大虚治之急煎人
參膏一斤服二日目稍有見不信一醫用青礞石藥
朱曰今夕死矣果然
一壯年忽早起視物不見就睡片時略見而不明食減
倦甚脉緩大四至之上重則散而無力意其受溼所
致詢之果卧溼地半月遂以白术為君黃茋茯苓陳
皮為臣附子為使十餘貼愈
一人形實好熱酒忽目盲脉濇此熱酒傷胃氣汚濁血
死其中而然也以蘇木作湯調人參末服二日鼻及
二掌皆紫黑朱曰滯血行矣以四物加蘇木桃仁紅
花陳皮煎調人參末服數日而愈
呂滄洲治一人病二目視物皆倒植屢治不效曰視一
物為二視直為曲古人嘗言之矣視物倒植誠所未
喻也願聞其因彼曰某嘗大醉盡吐所飲酒熟睡達
曙遂病呂切其脉左關浮促餘部皆無恙即告之曰
當傷酒大吐時上焦反覆致倒其膽府故視物皆倒
植此不内外因而致内傷者也法當復吐以正其膽
府遂授藜蘆瓜蒂為粗末水煎俾平旦頓服湧之湧
畢視物不倒植
錢仲陽治一乳婦因悸而病既愈目張不得瞑錢曰煮
郁李酒飲之使醉即愈所以然者目系内連肝膽恐
則氣結膽衡不下郁李能去結隨酒入膽結去膽下
目能瞑矣飲之果驗
石山治一婦年踰四十兩眼昏昩咳嗽頭痛似鳴而痛
若過飢悪心醫以眼科治之病甚翁診脉皆細弱脾
部尤近弦弱曰脾虚也東垣云五臓六府皆禀受于
脾上貫於目脾虚則五蔵精氣皆失所司不能歸明
於目矣邪逢其身之虚隨眼系入於腦則腦鳴而頭
痛心者君火也宜靜相火代行其令勞役運動則妄
行侮其所勝故咳嗽也醫不理脾養血而以苦寒治
眼是謂治標不治本乃用參茋錢半麥門冬貝母各
一錢歸身八分陳皮川芎黃芩各七分甘草乾菊花
各五分麥牙四分煎服二貼諸症悉除
淮安陳吉老儒醫也有富翁子忽病視正物皆以為斜
凡几案書冊之類排設整齊必更移令斜自以為正
以至書寫尺牘皆然父母憂之醫皆不諳其疾或以
吉老告遂攜子求治既診脉後令其父先歸畱其子
設樂開宴酬勸至醉乃罷扶病者坐轎中使人舁之
高下其手常令傾側展轉久之方令登榻而卧達旦
酒醒遣之歸家前日斜視之物皆理正之父母躍然
而喜往問治之之方吉老云令郎無他疾醉中嘗閃
倒肝之一葉搭於肺上(琇按肝去肺位甚遠安能上搭語恐未確)不能下
故視正物為邪今復飲之醉則肺脹展轉之間肝亦
垂下矣藥安能治之哉富翁歎服(雲麓漫鈔)
饒州民郭端友精意事佛紹興之夏忽兩目失光翳膜
遮障巫醫鍼刮皆無功自念唯佛力可捄一日三時
禮佛一夜夢皂衣告曰汝要眼明用獺掌散熊膽丸
則可明日市得獺掌散點之不效既而於道蔵獲觀
音治眼熊膽丸方即依方市藥修製之服之兼旬眼
明眸子瞭然以治人目疾多愈藥方用十七品南熊
膽一分為主黃連蜜蒙花羌活各一兩半防己二兩
半草龍膽蛇蜕地骨皮大木賊仙靈脾皆一兩瞿麥
旋覆花甘菊花皆半兩𬎼仁三錢半麒麟竭一錢蔓
菁子一合同為細末以羯羊肝一具煮其半焙乾入
於藥中取其中生者去膜爛研入上件藥杵而丸之
桐子大飯後米飲下三十丸諸藥修製無别法唯木
賊去節𬎼仁用肉蔓菁水淘蛇蜕炙云(夷堅志)
江陵傅氏家貧鬻紙為業性喜雲水見必邀迎小閤塑
呂仙翁像奉事甚謹雖妻子不許輒至一日有客方
巾布袍入共語曰適有百金邀傅飲傅目昏多淚客
教用生熟地黃切焙椒去目及閉口者微炒三物等
分為末蜜丸桐子大五十丸鹽米飲空心下傅如方
治藥不一月目明夜能視物年八九十耳目聰明精
力如壯(辛志)
唐崔承元因官治一死囚出活之囚後數年以病目致
死一旦崔為内障所苦喪明逾年後夜半歎息獨坐
忽聞階除窸窣之聲崔問為誰徐曰是昔蒙活囚来
報恩耳乃告以用黃連一兩白羊子肝一具去膜同
於沙盆内研令極細隨手為丸桐子大每服以温水
下三十丸連作五劑言訖忽不見崔依此合服數月
眼復明凡諸目疾及翳障青盲皆治忌猪肉冷水(本事)
(方)
一人患赤眼腫痛脾胃虚弱飲食難進診其脉肝盛脾
弱凉藥以治肝則損脾飲食愈難進服煖藥以益脾
則肝愈盛而加病何以治之乃於温平藥中倍加肉
桂不得用茶調恐傷脾也肉桂殺肝而益脾故一治
兩得之傳曰木得桂而死(醫餘)
一人患眼疾每睡起則眼赤腫良久却愈百治莫效師
曰此血熱非肝病也卧則血歸於肝熱血歸肝故令
眼赤腫也良久却愈者人卧起血復散於四肢故也
遂用生地黃汁浸粳米半升滲乾曝令透骨乾三浸
三乾用磁瓶煎湯一升令沸下地黃米四五匙煎成
薄粥湯放温食半飽後飲一二盞即睡如此兩日遂
愈生地黃汁凉血故也(醫餘)
錢鏐老年一目失明聞中朝國醫胡姓者善醫上言求
之晉祖遣醫泛海而往醫視其目曰尚父可無療此
當延五七歲夀若決膜去内障即復舊但慮損福耳
鏐曰吾得不為一目鬼死於地下足矣願醫盡其術
以療之醫為治之復故鏐大喜且賂醫金帛寶帶五
萬緡具舟送歸京師醫至鏐卒年八十一矣(劉穎叔異苑)
郭太尉真州人久患目盲有白翳膜遍服藥莫效有親
仲監税在常州守官聞張鼉龍之名因薦於太尉請
視之曰此眼緣熱藥過多乃生外障視物不明醫者
皆以為肝元損下虚補其肝腎眼愈盲與藥點眼併
服之一月取翳微消果一月翳退雙目如舊其方只
用猪膽微火銀銚内煎成膏入冰腦如黍米大點入
眼中微覺翳輕後又將猪膽白膜皮曝乾合作小繩
如釵大小燒作灰待冷點翳甚者亦能治之(名醫錄)
潭州宗室趙太尉家乳母苦爛緣風眼近二十年有賣
藥老媼過門云此眼有蟲其細如絲色赤而長久則
滋生不已吾能談笑除之入山取藥晩下當為治療
趙使人隂尾之見媼沿道掇叢蔓木葉以手挼碎入
口中咀嚼而留汁滓於小竹筒内俄復還索皂紗蒙
乳母眼取筆畫雙眸於紗上然後滴藥汁漬眼下緣
轉盼間虫從紗中出其數十七狀如前所云數日再
至下緣内乾如常人復用前法滴上緣又得虫十數
家人大喜後傳與醫者上官彦誠遍呼鄰婦病此者
驗試皆差其藥乃覆盆子葉一味著於本草陳蔵器
云治眼暗不見物冷淚浸滛不止及青盲等取此草
日曝乾搗令極爛薄綿裹之以人乳汁浸如人行八
九里久用點目中即仰面卧不過三四日視物如少
年但禁酒麫油盖治眼妙品也(癸志)
明州定海人徐道亨父沒奉母周遊四方事之盡孝淳
熙中寓泰州因患赤眼而食蠏遂成内障欲進路不
能素解暗誦般若經出丐市里所得錢米持歸養母
凡歷五年忽夜夢一僧長眉大鼻托一鉢鉢中有水
令掬以洗眼復告之曰汝此去當服羊肝丸百日徐
意為佛羅漢喜而拜願乞神方僧曰洗淨夜明沙當
歸蟬蜕木賊去節各一兩共碾為末黑羊肝四兩水
煮爛搗如泥入前藥拌和丸桐子大食後溫熟水下
五十丸服之百日復舊與其母還鄉母亡棄家入道
(類說)
福州人病目兩瞼間赤濕流淚或痛或痒晝不能視物
夜不可近燈光兀兀癡坐其友趙子春語之曰是為
爛緣血風我有藥正治此名曰二百味花草膏病者
驚曰用藥品如是世上方書所未有豈易遽辦直相
戲耳趙曰我適見有藥當以與君明日攜一錢匕至
堅凝成膏使以匙抄少許入口一日淚止二日腫消
三日痛定豁然而愈乃往趙致謝且叩其名物笑曰只
用羯羊膽去其中脂而滿填好蜜拌均蒸之候乾即
入瓶研細為膏以蜂採百花羊食百草故隱其名以
眩人耳(癸志)
荀牧仲常謂予曰有人視一物為兩醫者即作肝氣有
餘故見一為兩教服補肝藥皆不驗此何疾也予曰
孫真人云目之系上属於腦後出於腦中邪中於頭
因逢身之虚其入深則隨目系入腦入於腦則轉轉
則目系急急則目眩以轉邪中於睛所中者不相比
則睛散睛散則岐故見兩物也令服驅風入腦藥而愈
(本事方)
省郎中張子敬年六十七病眼目昏暗唇微黑色皮膚
不澤六脉弦細而無力一日出示治眼二方問可服
否羅謙甫曰此藥皆以黃連大苦之藥為君諸風藥
為使且人年五十膽汁減而目始不明内經云土位
之主其瀉以苦諸風藥亦皆瀉土人年七十脾胃虚
而皮肉枯重瀉其土使脾胃之氣愈虚而不能營運
榮衛之氣滋養元氣胃氣不能上行膈氣吐食諸病
生焉况已年高衰弱起居皆不同此藥不可服祗宜
慎言語節飲食懲忿窒慾此不治之治也張以為然
明年春除關西路按察使三年致仕還精神清勝脉
亦和平此不妄服寒藥之效也内經曰誅伐無過是
謂大惑豈不信哉
一人眼赤鼻張大喘渾身出斑髮如銅鐵絲硬乃目中
熱毒氣結於下焦用白礬活石各一兩水三碗煎至
一碗半不住口飲盡乃愈
一人眼前常見禽虫飛走捉之即無乃肝膽經為疾用
酸棗仁羌活元明粉青箱子各一兩為末每水煎至
二錢和查服日三服
一人眼珠垂下至鼻大便血出名肝脹用羌活水煎數
服愈
一人眼内白眥却黑見物依舊毛髮直如鐵條不語如
醉名血濆用五靈脂酒調下二錢愈
一婦人眼中忽有血如射而出或緣鼻下但血出多時
即經不行乃隂虚相火之病遂用歸身尾生地黃酒
芍加柴胡黃栢知母條芩側栢葉木通紅花桃仁水
煎食前服數劑而愈(琇按此症由三隂火盛廹血上溢俗名倒經有從咽喉湧出有)
(從牙齦泄出者)
薛已治給事張禹功目赤不明服袪風散熱藥反畏明
重聽脉大而虚此因勞心過度飲食失節以補中益
氣加茯神酸棗仁山藥山茱萸五味頓愈又勞役復
甚用十全大補兼以前藥漸愈却用補中益氣加前
藥而痊東垣云諸經脉絡皆走於面而行空竅其清
氣散於目而為精走於耳而為聽若心煩事冗飲食
失節脾胃虚損心火太甚百脉沸騰邪害孔竅而失
明矣况脾為諸隂之首目為血脉之宗脾虚則五蔵
之精氣皆失其所若不理脾胃不養神血乃治標而
不治本也
一儒者日晡兩目緊澁不能瞻視此元氣下陷用補中
益氣倍加參茋數劑而愈
一男子亦患前症服黃栢知母之類更加便血此脾虚
不能統血肝虚不能蔵血也用補中益氣六味地黃
丸而愈
一儒者兩目作痛服降火袪風之藥兩目如緋熱倦殊
甚薛用十全大補湯數劑諸症悉退服補中益氣兼
六味丸而愈復因勞役午後目濇體倦服十全大補
而愈
一男子年二十素嗜酒色兩目赤痛或作或止兩尺洪
大按之微弱薛謂少年得此目當失明翌早索途而
行不辨天日衆皆驚異與六味地黃丸加麥冬五味
一劑頓明
孫真人在廟治衞才人患眼疼衆醫不能療或用寒藥
或用補藥加之蔵府不和上召孫孫曰臣非眼科乞
勿全責於臣降旨有功無過孫乃診之肝脉弦滑非
壅熱也乃年壯血盛肝血併不通遂問宮人月經已
三月不通矣用通經藥經行而愈
子和自病目或腫或翳羞明隱澁百餘日不愈張仲安
云宜刺上星百會攢竹絲空諸穴上血出及以草莖
内兩鼻中出血約升許来日愈
昔有人家一妾視物如曲弓視界尺之直亦如曲鉤俸
醫親見藥莫能治
一婦病熱目視壁上皆是紅蓮花滿壁醫用滚痰丸下
之愈
趙卿良醫也有機警一少年眼中常見一小鏡子諸醫
不效趙診之與少年期来晨以魚鱠奉候少年及期
赴之延於内且令從容俟客退方接俄而設臺子施
一甌芥醋更無他味卿亦未出迨禺中久候不至少
年飢甚且聞醋香不免輕啜之逡巡又啜之覺胸中
豁然眼花不見因竭甌啜之趙卿方出少年以啜醋
慚謝卿曰郎君先因喫鱠太多芥醋不快又有魚鱗
在胸中所以眼花適来所備芥醋只欲郎君因飢以
啜之果愈此疾烹鮮之會乃權詐也(北夢𤨏言)
管連雲之内目患沿眶紅爛數年愈甚百計治之不能
療為延吴御醫診之曰吾得之矣為治大熱之劑數
服其病如脱目復明問之曰此不難知也此女人進
涼藥多矣用大熱劑則凝血復散前藥皆得奏功
昔有人患内障眼用熟地黃麥門冬車前子三味為細
末蜜丸如梧桐子大(此方儘可用)本草云三物相雜治内
障眼有效(東坡仇池記)
梅聖俞和吴正仲赤目見寄詩云暫看朱成碧難逢扁
與和金篦舊孰在訶子古方磨自註云葛洪治赤目
翳膜方訶子一枚以蜜磨注目中(焦氏筆乘)
江應宿之内産後患沿眶紅爛雜治不效意是脾經風
熱用槐樹枝八兩青鹽食鹽各二兩水飛炒燥早晨
擦牙洗之而愈
少參崑石容公為諸生時患兩目蒙蒙若霧露不見物
得歙醫吴生方服之復明方用女貞子(蜜水酒三停拌勻九蒸九)
(曬)四兩蜜蒙花(依上拌蒸如數)榖精(依上拌蒸)大黃(依上拌蒸)各二兩
弱者少減防風柴胡石決明(煆)各二兩荆芥穗一兩
川芎青皮(麩炒)黃連連翹各兩半家菊花枸杞子茺尉
子各三兩元參四兩當歸尾青箱子草決明(炒香)各一
兩八錢赤芍一兩二錢甘草九錢細辛四錢共二十
二味為細末水一鍾化真熊膽入黑羊膽鯉魚膽雄
猪膽老米打糊丸如黍米大食後每服二錢日三服
忌燒酒大蒜雞鵝數年之疾一旦復明此公居刑部
時曾數與予言之今貢士霖野雷君錄其方且聞服
藥屏居寂室内觀瞑目靜坐其功尤勝於藥矣及其
歷任中外潔已操行不激不隨不萎不倦本寂室中
瞑目之力也
咽喉
張子和治一男子纏喉風腫表裏皆作藥不能下以涼
藥灌入鼻中下十餘行外以拔毒散傅之陽起石燒
赤與伏龍肝等分為末新汲水調掃百遍三日熱始
退腫消
一貴婦喉痺盖龍火也雖用涼劑而不可使冷服為龍
火宜以火逐之人火者烹餁之火是也乃使曝於烈
日之中登於高堂之上令婢攜火爐坐藥銚於上使
藥嘗極熱不至大沸適口時時呷之百餘次龍火自
散此法以熱虚是不為熱病扞格故也
羅謙甫治梁濟民因膏粱而飲又勞心過度肺氣有傷
以致氣腥臭唾涕稠黏口舌乾燥以加減瀉白散主
之難經云心主五臭入肺為腥臭此其一也方以桑
白皮桔梗各二錢地骨皮甘草炙一錢半知母七分
麥門冬黃芩各五分五味二十粒煎食後温服忌酒
麫辛熱之物日進二服(衞生寶鑑)
開德府一士人攜僕入京其僕忽患喉風脹滿氣塞不
通命在須臾一人云惟馬行街山水李家善治即偕
往李駭曰證候危甚猶幸来此不然難救矣乃於笥
中取一紙撚著火烟起吹滅之令患者張口刺於喉
間俄出紫血半合即時氣寬能言及啖粥飲糝藥傅
之立愈士人神其技後還鄉一醫偶傳得此術云咽
喉病發於六府者如引手可探及刺破瘀血即已若
發於五蔵則受毒牢深手法藥力難到惟用紙撚為
第一然不言所以用之之意後有人拾取其殘者盖
預以巴豆油塗故施火即燃藉其毒氣徑到病所(類編)
一人患喉腫痛食不得下身熱頭痛大便不通醫之論
紛然皆謂熱當服涼劑有一善醫云脉緊數(諸緊為寒)是
感寒氣所致衆醫不從善醫者曰我有法驗得寒熱
浴室中坐火用炒木葱湯沐浴若是病熱則此煖處
必有汗而咽喉痛不減若是感寒則雖沐浴無汗患
者然之遂入沐淋洗而無汗就浴室中服麻黃一服
須臾大汗大便通即時無事衆醫欽服凡辨熱病與
感寒皆可用此法(醫餘)
羅謙甫治征南元帥不鄰吉歹年七旬春間東征南迴
至楚丘因過飲腹痛腸鳴自利日夜約五十餘行咽
嗌腫痛耳前後赤腫舌本強涎唾稠黏欲吐不能出
以手曳之方出言語艱難反側悶亂夜不得卧羅診
得脉浮數按之沉細而弦即謂中丞粘公曰仲景云
下利清穀身體疼痛急當救裡後清便自調急當救
表救裡四逆湯救表桂枝湯總帥今胃氣不守下利
清穀腹中疼痛雖宜急治之比之嗌咽猶可少緩公
曰何謂也荅曰内經云瘡發於咽嗌名曰猛疽此病
治遲則塞咽咽塞則氣不通氣不通則半日死故宜
急治於是遂砭刺腫上紫黑血出頃時腫勢大消遂
用桔梗甘草連翹鼠黏酒黃芩升麻防風等分㕮咀
每服約五錢水煎清令熱潄冷吐出之嚥之恐傷脾
胃自利轉甚再服涎清腫散語聲出後以神應丸辛
熱之劑以散中寒解化宿食而燥脾溼丸者取其不
即施行則不犯其上焦至其病所而後化乃治主以
緩也不數服利止痛定後胸中閉塞作陣而痛復思
靈樞有云上焦如霧宣五穀味薰膚充身澤毛若霧
露之溉是為氣也今公年高氣弱自利無度致胃中
生發之氣不能滋養於心肺故閉塞而痛經云上氣
不足推之揚之脾不足者以甘補之再以異攻散甘
辛微温之劑温養脾胃加升麻人參上升以順正氣
不數服而胸中快利痛止内經云調氣之方必别隂
陽内者内治外者外治微者調之其次平之勝者奪
之隨其攸利萬舉萬全又曰病有遠近治有緩急毋
越其制度又曰急則治其標緩則治其本此之謂也
一人咽喉間生肉層層相疊漸漸腫起有竅出臭氣用
臭橘葉煎服而愈
一人但飲食若别有一咽喉斜過膈下徑達左脇而作
痞悶以手按之則歷歷有聲以控涎丹十粒服之少
時痞處熱作一聲轉瀉下痰飲二升再食正下而達
胃矣
范九思不知何許人也業醫善針有人母患喉生蛾只
肻服藥不用針無可奈何范曰我有藥但用新筆點
之暗蔵鈹針在筆内刺之蛾破血出即愈可見醫者貴
乎有機也
楊立之自廣府通判歸楚州喉間生癰既腫潰而膿血
流注日夕不止寢食俱廢醫者束手適楊吉老赴郡
二子&KR0829;之至熟視良久曰不須看脉已知之矣然此
疾甚異須先啖生薑片一斤乃可投藥否則無法也
語畢即出其子有難色曰喉口潰膿痛楚豈能食生
薑立之曰吉老醫術通神其言不妄試取一二片㗖
我如不能進屏去無害遂食之初時殊為甘香稍復
加益至半斤許痛處已寬滿一斤始覺味辛辣膿血
頓盡粥食入口了無滯礙明日招吉老謝而問之曰
君官南方多食鷓鴣此禽好啖半夏久而毒發故以
薑製之今病源已清無服他藥(類說)
齊東野語云辛丑余侍親還自福建途中有喉閉者老
醫傳一方用鴨嘴膽礬一味研細釅醋調灌之藥甫
下咽大吐膠痰即差膽礬難得真者不可不預儲以備
急也
江應宿治一婦喉痺用秘方蟢蛛窠二十一片煆存性
枯礬燈草灰等分以鵝管吹入喉中即時消散(用之驗)
一僕人患纏喉風用秘方透明雄黃一錢鬱金一錢巴
豆七粒三生四熟去殼燈燒存性三物共研細末每
服一分二厘半用茶清調服愈
一人喉閉不通用牙皂白礬黃連等分置新瓦上焙乾
為末吹入遂通
一人喉痺以鮮射干山豆根等分煎湯灌入即愈
一人懸中下而赤皆以為熱遍試凉藥不效此中氣虚
用補中益氣而愈
一人喉風牙關緊閉以牙皂五錢水一碗煎三分加好
蜜一杯徐徐灌入鼻中其痰自出即可進藥
口
一人口内生肉毬有根線長五寸餘吐毬出方可飲食
以手輕按痛徹於心水調生麝香一錢頻服之三日
根化而愈
程仁甫治一婦年近四十信来求藥云不時懸腭墮下
勞苦即衂血或遍身作痛程雖未診視按經云喉舌
之疾皆屬痰火推察其原又是隂血不足不能制上
焦虚火而前症作矣若能滋下焦隂血使水升火降
病當不舉若峻用正治之藥上焦之火未去而中寒
之疾復生前病何由得愈若能依法調治兼守戒忌
或可痊也八物湯加桔梗陳皮貝母元參喉痛甚加
荆芥薄荷丸藥加減八味丸加黃栢久服而安
舌
子和治一婦人木舌脹其舌滿口諸藥不效令以緋針
(針小而銳者)砭之五七度腫減三日方平計所出血幾盈
斗
一婦人産子舌出不能收醫有周姓者令以硃砂末傅
其舌仍令作産子狀以二女掖之乃於壁外潛累盆
盎置危處墮地作聲聲聞而舌收矣
夫舌乃心之苗此必難産而驚心火不寧故舌因
用力而出也今以硃砂鎮其心火又使倏聞異聲
以恐下經曰恐則氣下故以恐勝之也
王況遊京師會鹽法忽變有大賈覩揭示失驚吐舌遂
不能復入經旬食不下咽尫羸日甚國醫莫能療其
家憂惶榜於市曰有治之者當謝千金況應其請見
賈之狀忽發笑不能制心謂難治其家怪而詰之況
謬咍之曰所笑者輦轂之大如此乃無人治此小疾
耳且曰試取鍼經来況謾檢之偶有穴與其疾似況
曰爾家當勒狀與我萬一不能治則勿尤我我當針
之可立愈其家從之急針舌之底抽針之際其人若
委頓狀頃刻舌遂伸縮如平時自是名動京師益究
心肘後諸書卒有聞於世事之偶然有如此(王明清揮塵餘)
(話)
一士人㳂汴東歸夜泊村步其妻熟寐撼之問何事不
荅又撼之妻驚起視之舌腫巳滿口不能出聲急訪
醫得一叟負囊而至用藥糝之比曉復舊問之乃蒲
黃一味須真者佳(本事方)
一士人無故舌出血仍有小穴醫者不知何疾偶曰此
名舌衂炒槐花為末糝之而愈(良方)
一人舌腫脹舒出口外無敢醫者一村人云偶有此藥
歸而取至乃紙撚以燈燒之取烟薰舌隨即消縮問
之曰吾家舊有一牛舌腫脹出口人教以萆麻油蘸
紙撚燃烟薰之而愈因以治人亦驗
一人傷寒舌出寸餘連日不收用梅花片腦糝舌上應
手而收重者用五錢方愈
薛已治一婦人善怒舌本強手臂麻薛曰舌本属土被
木剋制故耳用六君加柴胡芍藥治之
一男子舌下牽強手大指(大腸經)次指不仁或大便秘結
或皮膚赤暈薛曰大腸之脉散舌下此大腸血虚風
熱當用逍遥散加槐角秦芁治之
牙
太倉公治齊中大夫病齲齒爲灸其左太陽陽明脉更
為苦參湯日漱三升出入五六日病已得之風及卧
開口食而不漱(史記)
東垣治一婦人年三十齒痛甚口吸涼風則暫止閉口
則復作乃溼熱也足陽明(胃)貫於上齒手陽明(大腸)貫
於下齒況陽明多血聚加以膏粱之味助其溼熱故
為此病用黃連梧桐淚苦寒薄荷荆芥穗辛涼治溼
熱為主升麻苦辛引入陽明為使牙者骨之餘以羊
䯒骨灰補之為佐麝香少許入内為引用為細末擦
之(牙痛方妙)痛減半又以調胃承氣去硝加黃連以治其
本二三行而止其病良愈不復作
一人因服補胃熱藥致上下牙疼痛不可忍牽引頭腦
滿面發熱大痛足陽明之别絡入腦喜寒悪熱乃是
手陽明經中熱盛而作也其齒喜冷悪熱以清胃散
治之而愈
子和治一人忽患牙痛曰陽明經熱有餘也乃付舟車
丸七十粒服畢過數知交留飲強飲熱酒數杯藥為
熱酒所發盡吐之吐畢而痛止三五日又痛再飲前
藥百餘粒大小數行乃止
一婦牙痛治療不差致口頬皆腫以金沸草散大劑煎
湯薰漱而愈(綱目)
一老人云祖上多患齒疼脱落得一竒方名牢牙散以
槐枝柳枝(各取四十九根切碎)皂角(不蛀者七莖)鹽(四十丈重)同入磁瓶
内黃泥固濟糠火燒一夜候冷取出研細用如常法
甚效數世用之齒白齊密
劉漢卿郎中患牙槽風久之頷穿膿血淋漓醫皆不效
在維揚時有丘經歷妙於鍼術為漢卿鍼委中(膀胱穴)
及女膝穴(無考)是夕膿血即止旬日後頷骨脱去别生
新者完美如故又張師道亦患此證用此法鍼之亦
愈委中穴在腿䐐中女膝穴在足後跟攷之鍼經無
穴惜乎後人未知其神且驗也(癸辛雜志)
張季明治一人患牙疼為灸肩尖(肩尖即肩髃乃大腸穴)微近骨
後縫中小舉臂取之當骨解䧟中灸五壯即差嘗灸
數人皆愈隨左右所患無不立驗灸畢項大痛良久
乃定永不發季明曰予親病齒痛百方治之不效用
此法治之遂差(良方)
一人牙齒日長漸漸脹開口難為飲食盖髓溢所致只
服白术愈(可見腎虚者不宜服术衞生十全方)
葉景夏家一妾病齒遇痛作時爬牀刮席呌呼連夕達
旦勺飲不可入口(毒)醫藥莫效經年不差或授一方
取附子尖天雄尖全蝎七箇皆生碾碎拌和以紙撚
蘸少許點痛處隨手即止林元禮云未足為竒更有
一法捕蚵蚾大者一枚削竹篦子刮其眉即有汁黏
其上約所取已甚則放之而以汁點痛處凡疳蝕癰
腫一切齒痛皆效藥到痛定仍不復作孫僴云此名
蟾酥膏先以篦掠眉下汁未出時當以細杖鞭其背
及頭候作怒鼓脹則流注如湧然後以綿經窒痛處
(類編)
祁門汪丞相有妾平日好食動風物尤嗜蠏或作蠏羹
恣噉之一日得風熱之疾齒間壅一肉出漸大脹塞
口不能閉水漿不入痛楚待斃而已有一道人云能
治之其法用生地黃取汁一碗猪牙皂角數挺火上
炙令熱蘸汁令盡末之傅癰肉上隨即消縮不日而
愈後多金賂其方
洛陽李敏求赴官東吴其妻病牙痛每發呻吟宛轉至
不堪忍令婢輩以釵按置牙間少頃銀色輒變黑毒
氣所攻痛楚可知也沿途醫之㒺效嘉禾僧惠海為
制一湯服之半年所苦良已後食熱麫復作坐間煮
湯以進一服而愈其神速若此視藥之標題初不著
方名但云涼血而已敏求報之重徐以情叩之始知
為四物湯盖血活而涼何由致壅滯以生疾也
一人忽然氣上喘不能語言口中涎流吐逆齒皆搖動
氣出轉大即悶絶名傷寒并熱霍亂用大黃人參各
五錢水三盞煎一盞服(烺按傷寒并熱霍亂何以入齒牙類疑悮)
宋英宗書齒藥方生地黃細辛白芷皂角各一兩去皮
子入瓶中黃泥固濟炭五六斤鍛令盡炭入殭蠶一
分甘草二錢為細末早晩揩齒併治衂血動搖等疾
(雲烟過眼錄)
江應宿在燕京見小兒醫陳吏目患齒痛臉腮腫起痛
楚難支聞一匠夫能治虫牙試召視之與五靈脂如
米粒者三顆令咬在痛齒上少頃以温水漱出得小
白蛀虫三條痛止腫消
瘖
呂元膺治一僧病診其脉獨右關浮滑餘部無恙曰右
關属脾絡胃挟舌本盖風中廉泉得之醉臥當風而
成瘖問之而信乃取荆瀝化至寶丹飲之翌日遂解
語
一中年男子傷寒身熱醫與傷寒藥五七日變神昏而
瘖遂作本體虚有痰治之人參半兩黃茋白术當歸
陳皮各一錢煎湯入竹瀝薑汁飲之十二日其舌始
能語得一字又服之半月舌能漸轉運言語熱除而
痊盖足少隂脉挾舌本脾足太隂之脉運舌本手少
隂别繫舌本故此三脉虚則痰涎乘虚閉塞其脉道
而舌不能轉運言語也若此三脉無血則舌無血營
養而瘖經云刺足少隂脉重虚出血為舌難以言又
言刺舌下中脉太過血出不止為瘖治當以前方加
補血藥也(此案不可為訓既云傷寒七日後變神昏而瘖恐熱傳少隂心經即作體虚有痰亦)
(當配清熱之品不得純用補劑并下一條俱丹溪翁案)
一男子五十餘歲嗜酒吐血後不食舌不能言但渴飲
水(熱)脉略數(火)與歸身芍地各一兩參术二兩陳皮
兩半甘草二錢入竹瀝童便薑汁少許二十餘貼能
言若此三脉風熱中之則其脉弛縦故舌亦弛縦不
能轉運而瘖風寒客之則其脉縮急故舌卷而瘖在
中風半身不收求之也
丹溪治一人遺精誤服參茋及升浮劑遂氣壅於上焦
而瘖聲不出乃用童便浸香附為末調服而疎通上
焦以治瘖又用蛤粉青黛為君黃栢知母香附佐之
為丸而填補下焦以治遺十餘日良愈
本草言尿主久嗽失音故治瘖多用尿白能降火
故也
一人患卒瘖杏仁三分去皮尖熬别杵桂一分如泥和
取杏核大綿裹含細細嚥之日夜三五次
孫兆治曹都使新造一宅落成遷入經半月飲酒大醉
卧起失音瘖不能言召孫視之曰因新宅故得此疾
耳半月當愈先服補心氣薯蕷丸治溼用細辛川芎
十日其疾漸減二十日全愈曹既安見上問誰醫曰
孫兆上乃召問曰曹何疾也對曰凡新宅壁皆溼地
亦隂多人乍来隂氣未散曹心氣素虚飲酒至醉毛
竅皆開隂溼之氣從而乘心經心經既虚而溼又乘
之所以不能語臣先用薯蕷丸使心氣壯然後以川
芎細辛去溼氣所以能語也(即仲景法虚者先固其裏後清其表)
一男子年近五十久病痰嗽忽一日感風寒食酒肉遂
厥氣走喉病暴瘖與灸足陽明(胃)别豐隆二穴(豐隆穴在)
(足胃穴也外豐隆踝上八寸胻骨廉䧟中)各三壯足少陰(腎)照海穴(照海)
(穴在足心腎穴也白照海神農經云在内踝直下肉際是穴)各一壯其聲立出信
哉聖經之言也仍以黃芩降火為君杏仁陳皮桔梗
瀉厥氣為臣訶子瀉逆甘草和元氣為佐服之良愈
一人驚氣入心絡瘖不能言以蜜佗僧(即淡底)研細一匕
許茶調服遂愈有人因伐木山中為狼所逐而得是
疾或授以此方亦愈又一軍尉採藤於谷逢悪蛇而
疾其狀正同亦用此藥療之而愈
黃帝問曰人有重身九月而瘖此為何也岐伯對曰胞
之絡脉絶也帝曰何以言之岐伯曰胞絡者繫於腎
少隂之脉貫腎繫舌本故不能言也帝曰治之奈何
岐伯曰無治也當十月復
歐陽公與梅聖俞書失音記得一方將槐花於新瓦上
炒熟(琇按火刑肺金者宜之)置懷袖中隨處送一二粒口中咀
嚼之使喉中常有氣味久之聲自通(焦氏筆乘)
皮膚皴裂
東垣治一人皮膚皴裂不任其痛兩手不能執轅足不
能履地停轍止宿因製潤肌膏與之即效方以珠青
四兩白蠟八錢乳香二錢於銕鐺内先下瀝青隨手
下黃蠟乳香次入麻油一二匙俟瀝青鎔開微微熬
動放大淨水盆於其旁以攪藥用銕錍滴一二點於
水中試之如硬入少油看軟硬合宜新綿濾於水中
揉扯以白為度磁器内盛或油紙裹每用先火上炙
裂口子熱捻合藥亦火上炙軟塗裂口上紙少許貼
之自然合矣
虞天民治仲兄年四十五歲平生瘦弱血少深秋得燥
症皮膚拆裂手足枯燥搔之屑起血出痛楚十指中
厚皮而莫能搔痒虞製一方名生血潤膚飲用歸茋
生熟地天麥二門冬五味片芩栝婁仁桃仁泥酒紅
花升麻煎服十數貼其病如脱大便燥結加麻仁郁
李仁此值庚子年歲金太過至秋深燥金用事久晴
不雨乃得此症(烺按原刻悮作汪石山案)
骨哽
鄱陽汪友良因食火肉誤吞一骨如小指大哽於咽喉
間隱然見於膚革引手可揣摸百計不下凡累日雖
咳嗽亦痛僅能略通湯飲舉家憂懼昏睡中見一人
衣朱衣者告曰欲脱骨哽惟南硼砂妙恍惚驚寤謂
非夢也殆神明陰受以方欲全其命索笥得砂一塊
汲水滌洗取而含化終食間脱然如失(壬志)
吴江縣浦村王順富人也因食鱖魚被哽骨横在胸中不
上不下痛楚之甚飲食不得幾死忽遇漁人張九言
取橄㰖與食即軟也適當春夏之時無此果乃取橄
㰖核搗為末以急流水調服之果安張九曰父老傳
橄㰖木作魚棹篦魚若觸即便浮可捉所以知畏橄
㰖也今人煮河豚須用橄㰖乃知化魚毒也(名醫錄)
滁州蔣教授名南金因食鯉魚玉蟬羹為肋骨所哽凡
治哽藥及象角屑用之皆不效或令以貫衆不拘多
少濃煎汁一盞半分三服併進連服三劑至夜一咯
而出因戲云此管仲之力也
禮部王員外言昔金陵有一士子為魚骨鯁所苦不能
飲食忽見賣白餳糖者因買食之頓覺無恙後見孫
真人已有此方見說略
誤吞金䥊
張成忠漢上人有女八歲將母金䥊子一隻剔齒含口
中不覺嚥下胸膈痛不可忍憂惶無措忽銀匠来見
云某有一藥物可療歸取藥至米飲抄下三錢令服
来早大便取下後問之乃羊脛炭一物為末爾
劉遵道草窗先生族弟也有漁人誤吞釣鉤遵道令鎔
蠟為丸以線貫下鉤銳入蠟即拽而出其人德之日
獻魚一尾至歿乃止
咸平中職方魏公在潭州有數子弟皆幼因相戲以一
釣竿垂鉤用棗作餌登陸釣雞雛一子學之而誤吞
其鉤至喉中急引乃鉤以鬚逆不能出諸醫莫敢措
手魏公大怖時本郡有一莫都料性甚巧魏公召告
其故莫沉思良久言要得一蠶繭及大念佛數珠一
串公與之莫將繭翦如錢大用手揉四面令軟以油
潤之仍中通一竅先穿上鉤線次穿數珠三五枚令
兒正坐開口漸添引數珠俟之到喉覺至繫鉤處乃
以力向下一推其鉤以下而脱即向上急出之見繭
錢向下裹定鉤線鬚而出並無所損魏公大喜謝之
且曰心明者意必大巧意明者心必善醫(名醫錄)
江應宿在維揚治鄉人王姓者因事犯鹽院驚懼自吞
黃金一二錢心中憒憒無可奈何少頃已獲正犯其
事遂平欲求生遍求醫藥不效逆予往視之四肢厥
冷六脉沉伏計無所出沉思銀工鎔金必用硼砂硼
能製金急市硼四錢為末粥丸分二次服下少頃煎
承氣湯利下硼裹金從大便出而安
凡人溺死者及服金屑未死者以鴨血灌之即活
誤吞水蛭蜈蚣
吴少師在關外嘗得疾數月間肌肉消瘦每飲食下咽
少時腹如萬虫攢攻且痒且痛皆以為勞療也張銳
為切脉戒曰明日早且忍飢勿啖一物銳當来為之
計旦而往天方劇暑曰請選健卒趋往十里外取行
路黃土一銀盂而令厨人旋治麫停午乃食纔舉筋
取土適至於是温酒二升投土攪其内出藥百粒進
之腸胃掣痛幾不堪任急登圊銳密使别坎一穴便
扶吴以行須臾大下如傾穢悪斗許有馬蝗千餘宛
轉盤結俱已困死吴亦憊甚扶憩榻上移時方餐粥
三日而平始言去年正以夏夜出師中途躁渴命候
兵持馬盂挹澗水甫入口似有物未暇吐之則竟入
喉矣自此遂得病銳曰虫入肝脾裏勢須滋生常日
遇食時則聚丹田間吮咂精血飽則散處四肢苟惟
知殺之而不能掃盡故無益也銳是以請公枵腹以
誘之此虫喜酒又久不得土味乘飢畢集故一藥能
洗空之耳吴大喜厚贈金帛以歸(庚志)
寧國衞承務者唯一子忽得疾羸瘦如削醫以為瘵疾
治療無益醫劉大用問其致疾之因曰嘗以六月飲
娼家醉臥桌上醒渴求水不得前有菖蒲盆水清潔
舉而飲之自是疾作劉默喜遣僕掘田間淤泥以水
沃濯取清汁兩碗置几上令隨意飲衞子素厭疾苦
忍穢一飲而盡俄而腸胃間攻轉攪刺久之始定續
投宣藥百粒隨即洞泄下水蛭六十餘條便覺襟膈
豁然此乃盆中所誤吞也蛭入腹藉膏血滋養蕃育
種類每黏著五蔵牢不可脱然去汚渠已久思其所
嗜非以此物致之不能集也然尫羸别以藥調補(類編)
有人因醉薄暮渴飲道傍田間水自此忽患胸腹脹悶
遍醫不效人亦莫識其病因幹宿客邸夜半思水飲
令僕覓之僕夜捫索見有缸數隻疑店主以此貯水
遂取一碗飲其主便覺胸次豁然再索之忽覺蔵府
急於店傍空地大瀉一二行平明視之所瀉乃水蛭
無數繼看夜所飲缸水乃刈藍作靛者其病遂愈方
思前時渴飲田水乃誤吞水蛭在腹遂成脹痛之疾
乃蛭為害今人耘田為此虫所囓以靛塗之無不愈
者
金莊一農夫夏天晝臥於地熟寐間蜈蚣入其口既寤
喉中介介如梗狀咯不能出咽不能下痛痒不定甚
為苦楚一醫用雞卵劈破入酒調勻頓服仍以大黃
為末和香油飲之頃刻瀉出蜈蚣尚活盖蜈蚣被雞
卵拘攣其足不能舒動以利藥下之故從大便而出
雞性好食蜈蚣亦取相制之意耳(菽園雜記)
有村店婦人因用火筒吹火不知筒中有蜈蚣蔵焉用
以吹火蜈蚣驚迸竄入喉中不覺下胸臆婦人求救
無措適有過客教取小猪兒一箇切斷喉取血令婦
人頓飲之須臾以生油一口灌婦人遂悪心其蜈蚣
滚在血中吐出繼與雄黃細研水調服愈
一人夜醉誤吞水蛭腹痛黃瘦不進飲食用小死魚四
箇猪脂煎鎔攪勻入巴豆十粒碎爛和田中乾泥丸
如菉豆大以田中冷水吞之一丸瀉下為度
有人蚰蜒入耳遇其極時以頭撞柱至血流不知云痒
甚不可忍蚰蜒入耳往往食髓至盡又能滋生凡蟲
入耳用生油灌妙(無骨之虫見油即死)
一人晝臥蚰蜒忽入耳初無所苦久之覺腦痛疑其食
腦甚苦之莫能為計也一日將午餉就案而睡適有
雞肉一盤在旁夢中忽噴嚏覺有物出鼻中視之
乃蚰蜒在雞肉上自此腦痛不復作蚰蜒狀類蜈蚣
而細好入人耳往往食人腦髓髓盡人斃北方多有
之(菽園雜記)
蛇蟲獸咬
臨川有人以弄蛇貨藥為業一日為蝮所囓即時殞絶
一臂忽大如股少頃遍身皮脹作黑黃色遂死有道
人方旁觀言曰此人死矣我有一藥能療但恐毒氣
益深或不可治諸君能相與証明方敢為出力衆咸
竦踊觀之乃求錢二十文以往才食頃奔而至命新
汲水解裹中調一升以杖抉傷者口灌之藥盡覺腑
中搰搰然黃水自其口出臭穢逆人四肢應手消縮
良久復如故其人已能起與未傷時無異遍拜見者
且鄭重謝道人道人曰此藥甚易辦吾不惜傳諸人
乃香白芷一物也法當以麥冬湯調服適事急不暇
姑以水代之吾今活一人可行矣拂袖而去郭邵州
得其方嘗有鄱陽一卒夜直更舍為蛇齧腹明旦赤
腫欲裂以此飲之即愈(夷堅志)
一人被毒蛇傷良久已昏困有老僧以酒調藥二錢灌
之遂蘇及以藥滓塗咬處良久復灌二錢其苦皆去
問之乃五靈脂一兩雄黃半兩為末爾有中毒者用
之皆驗(本草衍義)
徑山寺僧為蛇傷足久之毒氣蔓延游僧教以汲淨水
洗病脚挹以軟帛糝以白芷末入鴨嘴膽礬麝香少
許良久悪水湧出痛乃止明日淨洗如初日日皆然
一月平復(談藪)
趙延禧云遭悪蛇所螫處貼蛇皮便於其上灸之引去
毒氣痛即止(太平廣記)
南海地多蛇而廣府治尤甚某侍郎為帥聞雄黃能制
此毒乃買數百兩分貯絹袋囊挂於寢室四隅經月
餘日臥榻外常有黑汁從上滴下臭且臊使人窺之
則巨蟒横其上死腐矣於是盡令撤去障蔽死者長
丈許如柱大旁又得十數條皆蟠糾成窠他屋内所
驅放者合數百自是官舍為清(類編)
浙西軍將張韶為蚯蚓所咬其形如大風眉鬚皆落每
夕蚯蚓鳴於體有僧教以濃作鹽湯浸身數遍瘥(朝埜)
(僉載)
有人被壁鏡毒幾死一醫用桑柴灰汁三度沸取調白
礬為膏塗瘡口即差兼治蛇毒(太平廣記)
張收嘗為猘犬所傷醫云宜食蝦蟆鱠收甚難之醫含
笑先嘗收因此乃食瘡即愈(沈約宋書)
彭城夫人夜之厠蠆螫其手呻吟無賴華佗令温湯漬
手數易湯常令暖其旦則愈(太平御覧)
蛇入人竅中急以手捻定以刀刮破尾以椒或辛辣物
置尾以綿繫之即自出不可拔
一室女近窗作女工忽頭疼痛甚諸藥不效一醫徐察
之窗外畜鵝知為鵝虱飛入耳中咬而痛也以稻稈
煎濃汁灌之虱死而出遂不痛
晉州吴權府佃客五月間收麥用騾車搬載一小厮引
頭被一騾跑倒又咬破三兩處痛楚不可忍五七日
膿水臭悪難近又兼蛆蚊攢攻不能禁無奈臥門外
車房中一道人見之曰我有一方可救傳汝脩合如
法製服蛆皆化為水而出蝇亦不敢近又以寒水石
為末傅之旬日良愈僉以為神其方以蟬退青黛各
五錢華隂細辛二錢半蛇退皮一兩燒存性右為末
和勻每服三錢酒調下如騾馬牛畜成瘡用酒調灌
之皆效如夏月犬傷及諸般損傷生蛆虫極盛臭悪
不可近皆可用之
江應宿夜被蜈蚣螫其手立腫毒甚偶記一方取生白
礬火化滴上痛止腫消
嶠嶺多蜈蚣動長二三尺螫人求死不得然獨畏托胎
蟲(托胎虫即蝸牛之脱殼者俗名蜒蚰是也)多延井幹墻壁上蜈蚣雖大
偶從下過托胎虫必自落於地蜈蚣為局縮不得行
托胎虫乃徐徐圍繞周匝蜈蚣愈益縮然後登其首
陷腦而食之以故人遭蜈蚣害必取托胎虫涎輒生
𢷬塗焉痛立止(鐵圍山叢談)
名醫類案卷七
