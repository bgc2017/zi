名醫類案卷十
明江灌編
背癰疽瘡
宋戶部尚書沈詵為人仁厚一兵卒患背疽乞假親為
合藥治之時旱蝗當致齋圜丘猶丁寧料理藥内用
酒恐市酤不中用自取酒入藥服之即愈其法用瓜
蔞子一枚乳香没藥各一錢甘草三錢用醇酒九盞
臨服嚼没藥一塊飲此酒極妙(葦航紀談)
羅謙甫治一人年踰六旬冬至後數日疽發背五七日
腫勢約七寸許痛甚瘍醫曰膿已成可開發矣病者
恐不從三日醫曰不開恐生變症遂以燔針開之膿
泄痛减以開遲之故迨二日變症果生覺重如負石
熱如&KR0778;火痛楚倍常六脈沉數按之有力此膏粱積
熱之變也邪氣酷熱固宜以寒藥治之時月嚴寒復
有用寒遠寒之戒乃思内經云有假者反之雖違其
時從證可也(琇按脈實症實必用凉解舍時從症夫復何疑)急作清凉飲子
加川黃連一兩五錢作一服服之利下兩行痛减七
分翌日復進前藥其證悉除月餘平復
京師人司仲父患背瘡若負火炭晝夜呼叫司仲泣於
途遇道人曰子何憂之深也子當求不耕之地遇野
人糞為蟲鳥所殘即以杖去其糞取其下土篩而敷
之乃如其言用之立愈父曰豈以冰著吾背耶吾五
臟俱寒矣
房州虞候張進本北方人因送郡守還逢道人飲之酒
得其治癰疽方文錄曹子病背瘡醫不能療聞進有
此方索之進元無手訣但以成藥敷之旬日而愈一
兒五歲鬢邊生瘡繼又發于腦後症候可憂亦以敷
進凡所用皆一種不過三夕二患皆平其方但擇阿
膠透徹者一兩水半升煎令消然後入虢丹一兩慢
火再熬數數攪勻俟三五沸乃取出攤令極冷貯磁
缾中用時以毛掃布瘡四面而露其口如瘡未成則
遍塗腫處良久自消切勿犯手更無他法一切惡瘡
皆可敷不特癰疽也(類說)
虞奕侍郎背中發小瘡不悟只以藥調補數日不疼不
癢又不滋蔓疑之呼外醫灸二百壯已無及此公平
生不服藥一年來唯覺時時手脚心熱疾作不早治
又誤服補藥何可久也蓋發背無補法諺云背無好
瘡但發于中正者為真發背(泊宅編)
揚州名醫楊吉老其術甚著有一士人狀若有疾厭厭
不聊莫能名其為何苦往謁之楊曰君熱症已極氣
血消鑠且盡自此三年當以疽死不可為也士人不
樂而退聞茅山觀中一道士醫術通神但不肯以技
自名未必為人致力士人心計交切乃衣童僕之衣
詣山拜之願執役左右道士喜留寘弟子中誨以誦
經日夕袛事頤旨如意經兩月餘覺其與常隸别呼
叩所從來始再拜謝過以實告之道士笑曰世豈有
醫不得的病當為子脈之又笑曰汝便可下山吾亦
無藥與汝但日日買好梨啖一顆如生梨已盡則取
乾者泡湯飲之仍食其滓此疾自當平士人歸謹如
其戒經一歲復往揚州楊醫見之驚其顔貌腴澤脈
息和平謂之曰君必遇異人不然何以至此士人以
告楊立具衣冠焚香望茅山設拜蓋自咎其術之未
至也(類編)
程明佑治魏充胡嫗年六十疽發背大如盂頭如蜂窠
嘔逆咽不下瘍醫藥之毒雖殺而胃寒泄程曰病必
分隂陽虚實胃傷於寒令人嘔逆溫補則榮衛充而
氣血周貫則毒隨膿出而肌肉漸生依方投藥四五
劑咽遂下嘔止已癰潰體漸平
陳斗嵓治王主政福建人臂患一癰痛甚發咳逆十餘
日水榖不下脈伏如絶醫皆不治陳視之曰此寒凉
過甚中氣下陷以四珍加薑桂三進而病如失癰亦
漸愈
丹溪治一人背癰徑尺穴深而黑急作參茋歸术膏飲
之三日略以艾芎湯洗之氣息奄奄然可飲食每日
作多肉餛飩大碗與之盡藥膏五觔餛飩三十碗瘡
漸合肉與餛飩補氣之有益者也
一老人背發疽徑尺已與五香十宣散數十貼嘔逆不
睡素有淋病急以參茋歸术膏以牛膝湯入竹瀝飲
之淋止思食盡藥四觔膿自湧出而愈
一人發背癰疽得内托十宣多矣見膿嘔逆發熱(發熱決非)
(如&KR0778;火)又用嘉禾散加丁香時天熱脈洪數有力此潰
瘍尤所忌然形氣實只與參膏竹瀝飲之盡藥十五
六觔竹百餘竿而安後不戒口味夏月醉坐水池中
經年餘左脇旁生軟塊二年後成疽自見脈症嘔逆
如前仍服參膏等而安若與十宣其能然乎
一婦因得子遲服神仙聚寳丹背生癰甚危脈散大而
濇急以加减四物湯百餘貼補其隂血幸其質厚易
于收救
一人形實色黑背生紅腫近髀骨下痛甚脈浮數而洪
緊正冬月與麻黃桂枝湯加酒栢生附子瓜蔞子甘
草人參羌活青皮黃茋半夏生薑六貼而消
一男子年五十餘形實色黑背生紅腫及胛骨下痛甚
脈浮數而洪緊食亦嘔(琇按與前案同只多此三字)正冬月與麻
黃桂枝湯加酒黃栢生附子栝樓子甘草節羌活青
皮人參黃芩半夏生薑六貼而消此亦内托之法也
周評事觀患背癰瘡口久不合召瘍醫徐廷禮療治恒
以托裏十宣二散與服不效徐謂周曰更請盛用美
來共事料理則可否則吾技窮矣既而盛至按脈用
藥率與徐類但多加人參五錢附子稍行功耳服後
兩足俱煖自下而上謂其子曰今之藥何神哉頓覺
神爽快服之旬日而宿口平復俞子容曰國初吾吳
中老醫多見其用附子往往治病如庖丁解牛近醫
者多棄而不用何耶(近日則以附子為常服之品所謂過猶不及)
一人患發背腸胃可窺百藥不差一醫教以楸葉膏敷
其外又用雲母膏作小丸子服盡四兩不累日雲母
透出膚外與楸葉膏相黏著瘡口遂平功亦竒矣其
方立秋日太陽未升之時採楸葉熬為膏敷瘡瘍一
切惡瘡腫毒立愈(琇按此方簡而神瘍醫罕用何也)謂之楸葉膏云
(葛常之韻語陽秋)
南史曰薛伯宗善徙癰公孫太患發背伯宗為氣封之
徙置齋前柳樹上明日而癰消樹邊倏起一瘤如拳
大稍稍長二十餘日瘤大膿潰爛出黃赤汁升餘樹
為之痿損(此祝由法)
一方士嘗貨藥淮西值兵變竄入深山遇老姥年二百
許歲自謂金亡避兵來此元完顔氏之醫姥也傳以
背瘡方用鮮射干一味每用三錢研細温酒調服乾
者為末每服一小錢許酒下在上即微吐在下即微
利功效如神仍用膏藥收口又𫝊夀星散治惡瘡痛
莫當者糝之不痛不痛者知痛大天南星一味為末
(養生主論)
古朴翁治一人患背癰有醫者已為驅熱拔毒痛腫已
熾告技窮翁診之曰此易易耳無用藥也遂煎醋一
碗入鹽少許以紙數重漬塌腫上再以銅斗盛火熨
之不敷易而病如失
汪石山治一老人患背癰請汪診視脈洪緩而濡癰腫
如碗皮肉不變按之不甚痛微發寒熱乃語之曰若
在髆胛經絡交錯皮薄骨高之處則難矣今腫去胛
骨下掌許乃太陽經分尚可治遂用黃茋五錢當歸
羌活甘草節各一錢先令以被蓋煖藥熟熱服令微
汗寢熟腫消一暈五服遂安
薛己治進士張德宏背疽微腫微赤飲食少思用托裏
藥膿成而潰再用大補湯之類肉生而歛忽寒熱作
嘔患處復腫其脈浮大按之若無形氣殊倦薛謂之
曰此胃氣虚憊非瘡毒也彼云侵晨登厠觸穢始作
仍用補藥而歛(立齋名重一時所治俱膏粱富貴之家故每以温補取效若執此法以治)
(背疽是癡人說夢)
一人大背患疽年餘瘡口甚小色黯陷下形氣怯弱脈
浮緩而濇此氣血虚寒也用十全大補加附子少許
數劑而元氣漸復卻去附子又三十餘劑全愈
一婦年五十餘四月初背當心生疽如栗大三日漸大
根盤五寸許不腫痛不寒熱薛診其脈微而沉曰脈
病而形不病者忌也實則痛虚則癢隂症陽症之所
由分也不發不治潰而不歛亦不治乃與大補陽氣
之劑色白而黯瘡勢如故至十二日薛復診其脈沉
瘡勢不起神疲食减小便淋濇乃與大補氣血加薑
桂二劑瘡亦不起十五日因怒嘔瀉並作復大補藥
一劑瘡仍不起薛留藥二劑而去病者昏憒不服或
勸之省悟依方連進七劑十六日瘡起而潰色紅而
淡膿亦如之十九日薛至喜曰瘡已踰險處但元氣
消鑠尚可憂連與大補二十餘劑五月十一日病者
因勞自汗口乾舌強太陽髮際腦頂俱脹復延薛至
診之曰此氣血俱虚肝膽火上炎用補中益氣湯加
山梔芍藥頓愈但内熱少睡手足發熱不時霍熱用
逍遙散加山梔熱退復用歸脾湯瘡乃愈計瘡發及
歛四十二日
内翰楊皋湖孟夏患背疽服尅伐之劑兼旬漫腫堅硬
重如負石隔蒜灸五十餘壯背遂輕快(先服尅伐又灸則毒盡矣)
(且無壯熱故温補而愈)乃以六君子加砂仁二劑涎沫湧出飲
食愈少此脾虚陽氣脱陷又用温補反嘔不食仍用
藥作大劑加附子薑桂又不應遂以參茋各一觔歸
术陳皮各半觔附子一兩煎膏服三日而盡流涎頓
止腐肉頓潰飲食頓進再用薑桂等藥托裏健脾腐
脱而瘡愈(此等治法非明眼不能)
儒者顧大有年幾六旬仲冬背疽初起入房患處黑死
五寸許黯暈尺餘漫腫堅硬背如負石發熱作渴小
便頻數兩耳重聽揚手露體神思昏憒脈沉而細右
手為甚(以脈為主症屬假陽症)便秘二十七日許進飲食百餘
碗腹内如常衆欲通之薛曰所喜者此耳急用大劑
六君子加薑附肉桂三劑瘡始焮痛自後空心用前
藥午後以六味丸料加參茋歸术五劑復用活命飲
二劑(看他先温補後解毒)針出黑血甚多瘀膿少許背即輕軟
仍用前藥便亦通利薛他往四日神思復昏瘡仍黑
陷飲食不進皆以為殞薛以參茋歸术各一兩炮附
子五錢薑桂各三錢服之即索飲食并鴨子二枚自
後日進前藥二劑肉腐膿潰而愈
少參史南湖之内夏患疽不起發脈大而無力發熱作
渴自汗盗汗用參茋大補之劑益加手足逆冷大便
不實喘促時嘔脈微細按之如無惟太衝不絶(太衝乃肝)
(俞在足大指本節後二寸半或一寸半虚初大而無力用補而反見虚症并見細脈所謂真若投凉解)
(之劑脈必愈大摶指此中玄機識者有幾)仍以參茋歸术茯苓陳皮計觔
許加附子五錢煎膏作二服諸症頓退脈息頓復翌
日瘡起而潰前藥仍用四劑後日用托裏藥調理兩
月而愈
操江都憲伍松月背瘡愈後大熱誤為實火用苦寒藥
一鍾寒熱益甚欲冷水浴身脈浮大按之全無薛曰
此陽氣虚浮在肌表無根之火也急用六君加附子
一劑即愈
一男子背瘡不歛焮腫發熱小便赤澁口乾體倦脈洪
數而無力用參茋歸术熟地黃芎芍陳皮麥冬五味
炙草肉桂補元氣引虚火歸經脈症益甚此藥力未
能及也再劑頓退郤去肉桂又數劑而愈此症因前
失補元氣故耳
憲副陳魯山年五旬居官勤苦勞傷元氣先口乾舌燥
後至丙午仲夏背發疽漫腫中央色黯四畔微赤微
痛脈舉之浮大按之微細左寸短而右寸若無十餘
日腫未全起薛曰此屬病氣元氣虚寒當捨時從症
朝用參茋薑桂歸术陳皮半夏炙草温補其陽夕用
加減八味丸滋其肝腎各四劑而腐潰但膿水清稀
盗汗自汗内熱晡熱脈浮而數(用補而見數浮)改用八珍湯
復發熱而夜陽舉此腎虚而火妄動仍用加減八味
丸料煎服而安又因怒動肝火瘡出鮮血二盞許左
關弦數右關弦弱此肝木侮脾致肝不能蔵血脾不
能統血也用十全大補兼用前藥料各二劑而血止
再用前藥調理而安
一人仲夏疽發背黯腫尺餘皆有小頭如鋪黍狀四日
矣此真氣虚而邪氣實也外用隔蒜灸内服活命飲
二劑其邪稍退仍純補其氣又將生脈散代茶飲瘡
邪大退薛因他往三日復視之飲食不入中央肉死
大便秘結小便赤濁曰此間斷補藥之過也蓋中央
肉死毒氣盛而脾氣虚大便不實胃氣虚而腸不能
送小便赤濁脾土虚而火下陷治亦難矣急用六君
加歸柴胡升麻飲食漸進大便自通外用烏金膏塗
中央三寸許四圍紅腫漸消中央黑腐漸去乃敷當
歸膏用地黃丸料與前藥間服將百劑而愈
中翰鄭朝用背疽潰發熱吐痰飲食無味肌肉不生瘡
出鮮血薛曰此脾氣虧損不能攝血歸源也法當補
脾朝用不信用消毒凉血加惡寒嘔吐始悟其言用
六君加炮薑半夏茯苓數劑諸症悉退矣又用十全
大補瘡口漸歛後因飲食稍多泄瀉成痢此脾胃虚
寒下陷用補中益氣送四神丸而痢止繼以六君子
湯而瘡愈
御醫王介之之内年四十背疽不起泄瀉作嘔食少厥
逆脈息如無(純是虚寒)屬陽氣虚寒用大補劑加附子薑
桂而不應再加附子二劑瀉愈甚更以大附子一枚
薑桂各三錢參茋歸术各五錢作一劑腹内始熱嘔
瀉乃止手足漸溫脈息遂復更用大補而潰托裏而
歛十年後終患脾胃虚寒而沒
職方王的塘背疽潰後小便淋瀝作渴引飲煩熱不寐
瘡口焮赤如灼時或小便自遺(潰後不寐自遺雖焮赤亦屬無根之火)
此腎虚之惡症用加减八味丸加麥冬五味數劑而
痊
太守朱陽山患背疽漫腫色黯微痛作渴瘡頭數十左
尺脈數按之有力此腎經之症先用活命飲二劑以
殺其毒午前以參茋歸术之類壯胃氣午後以加減
八味丸料固腎氣喜其未用敗毒之藥元氣未損故
膿出肉腐而愈
駕部林汝玉冬不衣綿作渴飲冷每自喜壯實診其脈
數大無力薛謂至火令當發毒不信三月間果背熱
便秘脈澁用四物加芩連山梔數劑大便始和却去
芩連加參术茯苓二十餘劑及八味丸半觔許(琇案此等)
(症必舍六味而用八味其義何居)渴減六七背熱亦退至夜背發一
疽純用托裏之藥而愈
封君袁懷雪背疽發熱作渴脈數無力用四物加黃栢
知母玄參山梔連翹五味麥冬銀花脈症漸退又加
白芷參茋腐肉悉潰固停藥且勞熱渴仍作乃與參
茋歸芷炙草山藥山萸茯苓澤瀉肉桂而安又以六
味地黃丸及十全大補而歛
一男子背瘡出血煩躁作渴脈洪大按之如無此血脱
發燥用當歸補血湯二劑又以八珍加黃茋山梔不
數劑而愈
一婦人背瘡潰後吐鮮血三碗許薛用獨參湯而血止
用四君熟地芎歸瘡愈此血脱之症當補其氣使陽
生隂長若用降火凉血沉隂之劑則脾胃生氣復傷
不惟血不歸源而死無疑矣
都憲周宏崗在南京刷卷時背患疽腫而不潰脈大而
浮此陽氣虚弱邪氣壅滯用托裏消毒散潰而色欠
紅活此氣血俱虚也用托裏散倍用參茋反内熱作
渴脈洪大鼓指(潰而脈洪大鼓指所謂隂盛格陽)用前散加肉桂脈
症頓退仍用托裏而愈若誤為熱毒而用寒凉則殆
矣
太僕王的塘初起大勞又用十宣散之類加喘渴内熱
脈大無力此陽氣自傷不能升舉下陷于隂分而為
内熱以補中益氣加酒炒芍藥麥冬五味治之而愈
秋官高竹真患之色黯堅硬重如負石神思昏憒遂以
蒜杵爛置瘡頭以艾如錢大灸二十餘壯竟不知又
以蒜隨攤黯處以艾鋪蒜上灸亦不知乃著肉灸良
久方知再灸方痛(灸法可師)内用大温補劑而起
上舍張克恭塗貼寒凉及服敗毒之類遍身作痛欲嘔
少食晡熱内熱惡寒憎惡薛曰遍身作痛榮衛虚而
不能營養肉理也欲嘔少食脾胃虚寒而不能消化
飲食也内熱晡熱者隂血内虚陽氣下陷于血分也
惡寒憎寒陽氣外虚不能護衛肌膚腠理也皆脾胃
之氣不足所致治以補中益氣湯諸症悉愈更以十
全大補湯腐肉漸潰又以六君芎歸肌肉頓生
儒者周在魯懷抱久鬱背患疽宛然如一栗有數頭如
黍五日矣肝脈弦洪脾脈浮大按之微細以補中益
氣加桔梗貝母少用銀花白芷二劑肝脈頓退脾脈
頓復腫起色淡乃以活命飲二劑膿潰腫消肝脈仍
弦此毒雖去而胃氣復傷仍用補中益氣加半夏茯
苓而愈夫脈縱有餘當認為不足(此句非先生不能道亦非先生不能)
(如此用補)故先用前湯補脾解鬱怒則脾氣既充肝脈自
退若不審其因遽用敗毒以伐肝非惟無以去毒而
反害之前湯所用銀花白芷非取其治瘡特解患者
之疑耳
上舍蔡東之年踰五旬患背疽用托裏之藥而潰但瘡
口少許久不收歛時值仲冬兼咳𠻳不止薛曰瘡口
未歛脾氣虚也咳𠻳不止肺氣虚也蓋脾為母肺為
子治法當補其母一日與蔡同會宴見其忌食羊肉
因謂羊肉性與人參同功誤以為毒可乎自是更不
忌不旬日而瘡口歛𠻳亦漸愈嗣後每歲至冬雖常
膳亦不撤𠻳亦不復發矣
顧色泉老醫年六十有五因盛怒疽發於背大如盂四
圍色黑召瘍醫治之用冷藥敷貼敷已覺凉約曰七
八日後為用刀去瘀肉顧俟其去曰四圍色黑乃血
滯(玅理)更加冷藥非其治也乃更治熱敷藥去舊藥敷
之覺甚癢終夜明日色鮮紅焮腫亦消惟中起數十
孔如蜂房一日許又覺惡心作噦視一人頭如兩人
頭自診曰此虚極症也用參附大劑進二服視已正
矣不數日竟愈
一人患腫毒潰後不時出一細骨用生桐油調蜜陀僧
如膏絹攤貼妙
馬嗣明治楊令患背腫以練石塗之便差作練石法以
麤黃石鵝鴨卵大猛火燒令赤内醇醋中自屑頻燒
至石盡取石屑曝乾𢷬下簁和醋以塗腫上無不愈
(北齊書)
山隂余南橋治上虞葛通議公年九十餘患背疽初進
仙方活命飲穿山甲(蛤粉炒黃)甘草節防風真沒藥赤芍
白芷(各六分)當歸尾乳香(各一錢)貝母花粉皂刺(各八分)金
銀花陳皮(各三錢)作一服酒煎服繼服蠟礬丸黃蠟熔
化入細礬末等分為丸百沸湯下八十丸次服忍冬
丸金銀花晒乾一觔同粉草二兩共為細末無灰酒打
糊為丸酒下八九十丸日三服若以金銀花趁濕搗
爛水酒各半熬成膏丸前末尤效毒未潰以麥飯石
膏圍之白麥飯石二兩(火煆米醋淬十二次水洗)白歛二兩鹿角
灰四兩三味各研極細末用經年米醋入砂鍋内調
勻如稀醬文武火熬以槐枝不住手攪起魚眼泡取
出入大磁缾封固勿使塵垢頓井水中一晝夜先將
猪蹄湯洗淨雄猪後蹄約二觔半不用鹽井花水瓦
礶煨爛其肉取出著鹽少許與病者下飯其湯吹去
油以鵝翎蘸湯洗患處以抿子塗麥飯石膏但有紅
暈處盡塗遍毒既盡以神異膏貼之玄參(五錢不見鐵)黃
茋(三兩)杏仁(一兩去皮尖)全蛇脱(五錢鹽水洗焙乾)男亂髮(五錢洗淨焙乾)
露蜂房(一兩有蜂多者)黃丹(五六兩水飛羅細)真麻油一觔同亂髮
入銅銚中文武火熬候髮溶盡以杏仁投入候黑色
用布濾去渣再後入玄參黃茋慢火熬一二時取出
稍冷旋入露蜂房蛇脱將槐枝急攪郤移火上慢火
熬至紫黃色用布濾去復入銚乘冷投黃丹急攪片
時又移火上熬候油變色滴水成珠再熬少時候將
冷傾入水中三日退其火毒取出置器内封收待用
前藥品皆臨時製備效亦隨手而應膿乾肉長百日
奏功其孫太守葛焜刻而傳布名曰廣仁編(此法千金方亦)
(有本艸綱目言之甚詳有中流一壺鈔本竟挟前人之美為已有秘本豈非欺人)
餘姚史嗣元祖母年六十餘三月背心偏右四五分生
核如栗大上一白頭僅如菉豆初不為異但癢甚令
婢摩擦數日而白頭内出膿少許癢如故旬日滿背
焮腫週廻闊尺許日夜呻吟背若負石米非壯婦莫
能扶起迎外科馬醫視之云毒已成非藥所能必開
刀乃可舉家猶豫不忍馬曰譬之救火火在屋下必
穴其頂否則不盡不止若復一日必内潰不可為矣
不得已從其說馬舉刀用麻札露刃止四分曰外科
不得已用刀針唯背上不宜針緣肉薄破其膏肓即
死矣刀亦不敢深用但破其腐肉舉家懼甚馬舉刀
縱横審視各寸許去腐肉若雞卵大膿血迸流隨以
米醋煎滚用羊毛筆蘸洗之人人遑懼不忍視而病
者稱快且云背上輕若干矣馬云毒勢正甚瘡口即
合則不可再破即用桃枝竹以瓦鎌去其上青皮取
次層竹衣揉擦若軟綿以香油潤濕塞在瘡口朝夕
一易之易時仍以滾醋洗有腐肉黑色者用竹枝摘
起剪刀剪去乃日服十全大補之劑又十餘日方見
長肉嗣元年十四日侍湯藥頗得其詳因述其顛末
以仁後世恐畏懼刀針而坐視其斃也
武昌張啟明述其父治江南商人背左偏中瘡起根紅
腫頭白點癢甚張取蘄艾隔蒜灸三七壯愈而不發
此上策也
楚夢山沈君回楚有謝張醫文略曰予疽發於背初如
粟漸如盤先生至以忍冬草三飲之調劑活命有散
護心有丸既潰洗有法予獲更生實先生賜也與前
余南橋治法同
揮使郭君為人魁肥右背疽發腐潰遍體張用刀割四
圍忽敗肉塊下如拳既愈明年左背再發亦張活之
袁姓者軀肥胖疽發於背止紅暈遍背硬腫無白黍米
點肉緊皮厚若負巨石然張云陽中隂症不可藥不
得已用大針寸許入皮有聲不知痛竟不起
按素問云癰疽不得頃時回言不得治法則頃刻
殞命也然癰疽之名雖多而要不出隂陽二症而
已發於陽者為癰為熱為實發於隂者為疽為冷
為虚故陽發則皮薄色赤腫高多有椒根而痛隂
發則皮厚色淡腫硬狀如牛皮而不痛又有陽中
之隂似熱而非熱雖腫而實虚若赤而不燥欲痛
而無膿既浮而復消外盛而内腐隂中之陽似冷
而非冷不腫而實微赤而燥有腫而痛外雖不盛而
内實煩悶陽中之隂其人多肥肉緊而内虚隂
中之陽其人多瘦肉緩而内實而又有陽變為隂
者凉劑之過也隂變為陽者熱藥之驟也然陽變
隂者其證多猶可返於陽故多生隂變而陽者其
證少不復能為陽矣故多死然間有生者必得明
醫調治合法百中得一耳癰疽有寒熱虚實皆由
氣鬱而成當委之眀醫量人虚實察病冷熱推其
因究其原而後治之則内外相應而無失誤耳
濮陽𫝊云凡患腫毒無名者用長青草酒煎服出柤貼
患處屢驗其草四季長青似菘菜葉一名雪裏青一
名荔枝草
濮陽傳云有人患對口瘡甚急遇方士取鵝子初出時
收黃不盡死在殼内者用新瓦焙乾為末以好酒調
服愈
癰疽
齊王侍醫遂病自煉五石服之臣意往過之遂謂意曰
不肖有病幸診遂也臣意即診之告曰公病中熱論
曰中熱不溲者不可服五石石之為藥精悍公服之
不得數溲亟勿服色將發臃遂曰扁鵲曰隂石以治
隂病陽石以治陽病夫藥石者有隂陽水火之劑故
中熱即為隂石柔劑治之中寒即為陽石剛劑治之
意曰公所論遠矣扁鵲雖言若是然必審診起度量
立規矩稱權衡合色脈表裏有餘不足順逆之法參
其人動静與息相應乃可以論(千古明眼治法無出于此)論曰陽
疾處内隂形應外者不加悍藥及鑱石夫悍藥入中
則邪氣辟矣而宛氣愈深診法曰二隂應外一陽接
内者不可以剛藥剛藥入則動陽隂病益衰陽病益
著邪氣流行為重困于俞忿發為疽意告之後百餘
日果為疽發乳上(胃熱)入缺盆死此謂論之大體也必
有經紀拙工有一不習文理隂陽失矣(史記見琇按此案已中熱門)
齊侍御史成自言病頭痛臣意診其脈曰君之病惡不
可言也即出獨告成弟昌曰此病疽也内發于腸胃
之間後五日當&KR2205;腫後八日嘔膿死成之病得之飲
酒且内成即如期死所以知成之病者臣意切其脈
得肝氣肝氣濁而静此内關之病也脈法曰脈長(胃)
而弦(肝)不得代四時者其病主在于肝和即經主病
也代則絡脈有過經主病和者其病得之筋髓裏(肝腎)
其代絶而脈賁者病得之酒且内所以知其後五日
而&KR2205;腫八日嘔膿死者切其脈時少陽初代代者經
病病去過人人則去絡脈主病當其時少陽初關一
分故中熱而膿未發也及五分則至少陽之界(肝心相去)
(五分故曰五日盡也)及八日則嘔膿死故上二分而膿發至界
而&KR2205;腫盡泄而死熱則上薰陽明爛流絡流絡動則
脉結發脉結發則爛解故絡交熱氣已上行至頭而
動故頭痛(史記)
唐李勣嘗疾醫診之云得鬚灰服之方止太宗遂自翦
鬚燒灰賜服之復令傅癰瘡立愈故白樂天云翦鬚
燒灰賜功臣
仁宗皇帝賜吕夷簡古人有語髭可治疾今朕翦髭與
卿合藥表朕意也
一人淵疽之發于肋下久則一竅有聲如嬰兒啼灸陽
陵泉二十七壯聲止而愈
向友正淳熙中為江陵支使攝公安令癰發于胸臆間
拯療半歲弗愈嘗浴罷病甚委頓而卧似夢非夢見
一丈夫微揖而坐𫝊藥方與之曰用沒藥瓜蔞乳香
三味酒煎服之且言桃源許診知縣亦有此方但不
用瓜蔞若用速效宜服此向即如所戒不終劑而愈
後詣玉泉禱雨瞻夀亭關王像蓋所感夢者因繪事于
家(類編)
丹溪治一人性急味厚嘗服熱燥之藥左脇一點痛脈
之輕弦重芤知其痛處有膿作内疽治(明眼)與四物湯
加桔梗香附生薑煎十餘貼痛微微腫如指大令針
之少時屈身而膿出與四物調理而安
薛己治一儒者患流注發熱作渴頭痛自汗脈洪數按
之無力此氣血虚也用十全大補加麥冬五味治之
益甚仍用前藥加附子一錢四劑諸症悉退却去附
子加肉桂二十劑氣血漸復又因勞心發熱惡寒飲
食减少此脾胃復傷元氣下陷用補中益氣加附子
一錢二劑熱止食進仍用大補元氣而安後因考試
不利懷抱不舒更兼勞役飲食日少形氣日衰吐痰
作渴頭痛惡寒或熱或止仍用補中益氣數劑諸症
漸愈元氣漸復乃去附子再加肉桂五分百餘劑而
愈
東侍御左脇下近腹肝膽經部分結一塊四寸許漫腫
不赤按之即痛薛曰此當補脾胃彼謂腫瘍宜表散
乃服流氣飲胃氣頓虚七惡併臻薛乃用四君加芎
歸酒炒芍藥薑桂治之胃氣平而惡症退乃去乾薑
加黃茋數劑瘡赤微痛又三十餘劑膿成針之用補
中益氣加减八味而愈蓋肝膽屬木因腎水虚弱不
能滋生况肝膽之血原少豈可復行消散且腫瘍内
外皆壅宜托裏表散為主蓋先于補氣而佐以行散
非專攻之謂也
一男子元氣素弱臀腫硬色不變飲食少將年餘矣此
氣虚而未能潰也先用六君為主加芎歸芍藥治之
元氣漸復飲食漸進患處漸潰更加黃茋肉桂并日
用葱熨之法月餘膿熟針之以十全大補湯及附子
餅灸之而愈
一男子脇腫一塊日久不潰按之微痛脈微而濇此形
症俱虚當補不當瀉乃以人參養榮湯及艾炒熱熨
患處膿成以火針刺之更用豆豉餅十全大補湯百
劑而愈
一婦人左臂患之年許不潰堅硬不痛肉色不變脈弱
少食月經過期日晡益熱勞怒則痛與參茋歸术川
芎芍藥貝母遠志香附桔梗丹皮甘草百餘劑而消
一婦人因怒脇下腫痛胸膈不利脈沉滯用方脈流氣
飲數劑少愈以小柴胡對二陳加青皮桔梗貝母數
劑頓退更以小柴胡湯對四物湯二十餘劑而瘥
一婦人因閃肭肩患腫遍身痛遂以黑丸子二服而痛
止以方脈流氣飲二劑而腫消更以二陳對四物加
香附枳殼桔梗而全愈
汪石山治一司訓年近六十長瘦色蒼赴福建考試回
病背腿癰腫一腫愈一腫作小者如盞大者如鍾繼
續不已俗曰流注是也醫皆欲用十宣散五香湯托
裏散汪診之脈皆濡弱曰此非前藥所宜也夫以血
氣既衰之年冒暑遠涉熱瘴之地勞傷形熱傷氣矣
經云邪之所凑其氣必虚理宜滋補使氣運血行腫
不作矣遂用大補湯減桂倍加參茋歸术佐以黃栢
黃芩紅花服至二三十貼視腫稍軟者用砭決去其
膿未成者果皆消釋仍服二三十貼以防後患
江應宿治刑部正郎昆石容公肋下近腰軟處患癰腫
外科用消毒藥既潰月餘瘡口不斂肌瘦神瘁診得
六脉緩弱無力乃用補中益氣人參加作三錢黃茋
五錢時值七月少加黃栢以救腎水麥冬五味以滋
養化源(亦可法)食進而瘡斂三十餘劑而痊
腦頂疽
東垣治一人因飲酒太過脈沈數腦之下項之上有小
瘡不痛不痒謂是白瘡慢不加省二日後覺微痛又
二日腦頂麻木腫勢外散熱毒焮發又三日(七日矣)痛
大作一醫以五香連翹湯又一醫云此疽也然而不
可速療須四月可愈果如二子言可畏之甚也乃請
東垣視之談笑如平時且謂瘡固惡可無慮耳且膏
粱之變不當投五香疽已七八日當先用火攻之策
然後用藥午後用火艾炷如二核許者攻之至百壯
乃覺痛次為處方云是足太陽膀胱之經其病逆當
反治脉中得弦緊(隂)按之洪大(陽)而數(陽中之隂)且有力
必當伏其所主而先其所因其始則同其終則異可
使破積可使潰堅使氣和則已必先歲氣毋伐天和
以時言之可收不可汗經病禁下(太隂經不可下)法當結者
散之醎以耎之然寒受邪(緊脈)而禁針以諸苦寒為君
為用甘寒為佐酒熱為因用為使以辛溫和血夫辛
以散結為臣三辛三甘益元氣而和血脈淡滲以燥
溼扶持秋令以益氣瀉火以入本經之藥以和血且
為引用既以通經以為主用君用芩連黃栢(君)生地
黃知母(佐)酒製之本經羌活獨活防風藁本防已當
歸連翹(和血散熱)以解結黃茋人參生甘草(補元)陳皮(佐)蘇
木澤瀉(使)桔梗配諸苦寒者三之一多則滋榮氣補
土也生甘草瀉腎之火補下焦元氣人參陳皮以補
胃蘇木當歸尾去惡血生地歸身補血酒製漢防已
除膀胱留熱澤瀉助秋令去酒之溼熱必以桔梗為
舟楫乃不下沉(此方可通治太陽經毒)服後疽當不痛大折精
氣大旺飲啖進形體健投牀大鼾日出乃寤以手捫
瘡腫减七八矣李疑瘡適透喉遽邀視之驚喜曰瘡
平矣不五七日作痂而愈
東垣又曰凡瘡皆隂中之陽陽中之隂二症而已我治
此瘡陽藥七分隂藥三分名曰升陽益胃散勝十宣
也老人宜之亦名復煎散
陳錄判母年七十餘亦冬至後腦出疽形可甌面大瘍
醫診視曰俟瘡熟以鍼出膿因怒笞侍妾瘡輒内陷
凹一韭葉許面色青黃不澤四肢逆冷汗出身清時
復嘔吐脈極沉細而遲(温補無疑身不熱而清可想)蓋緣衰老之
年嚴寒之時病中苦楚飲食淡薄已滌肥膿之氣獨
存瘦瘁之形加之暴怒精神愈損故此有寒變也病
與時同速製五香湯一劑加丁香附子各五錢劑盡
瘍復大發隨症調治而愈内經曰凡治病必察其下謂
察時下之宜也諸痛瘡瘍皆屬心火言其常也如瘡
盛形羸邪高痛下始熱終寒此反常也固當察時下
之宜而權治故曰經者常也法者用也醫者意也隨
所宜而治之可收十全之功矣
石山治一人形肥色紫年踰五十頸項少陽之分癰腫
如碗診之脈浮小而滑曰少陽多氣少血之經宜補
若用尋常驅熱敗毒之藥癰潰之後難免他患遂煎
參茋歸术膏一二觔用茶調服無時蓋茶能引至少
陽故也旬餘癰潰而起
丹溪治一婦年將七十形實性急而好酒腦生疽纔五
日脈強緊急且濇用大黃酒煨細切酒拌炒為末又
酒拌人參炒入薑煎調一錢重又兩時再與得睡而
上半身汗睡覺病已失此内托之法也(烺案此案已見瘡瘍門)
一人患腦疽面目腫閉頭焮如斗此膀胱溼熱所致以
黃連消毒散二劑次以槐花酒二碗頓退以指按下
腫即復起此膿成也于頸額肩頰各刺一孔膿並湧
出口目始開更以托裏藥加金銀花連翹三十劑全
愈(正治法)
薛己治閣老翟石門子耳中作痛内服外敷皆寒凉敗
毒更加項間堅硬肉色如故焮連于胸寒熱欲嘔飲
食少思薛視之腫雖堅而脈滑數此膿内潰也雖屬
手三陽熱毒之症然其元氣已傷寒凉凝結不能外
潰先用六君子湯補中益氣各二劑調補脾胃升發
陽氣患處赤軟針出膿穢甚多仍服數劑而愈
一武職河南人年踰五十患腦疽内潰熱渴頭面腫脹
如斗胸背色焮如塗丹煩熱便秘此表裏俱實時雖
仲冬若非苦寒之劑内疎外泄不救遂針周頂出膿
及用清凉飲内加大黃五錢再用消毒散而愈(正治)
一人腦患疽發熱口渴醫用苦寒藥膿水益多發熱益
甚面目赤色唇舌燥烈小便淋痛晝夜不寐(隂虚)死在
反掌請薛治之乃以加減八味丸料(從治)加參茋歸术
麥冬甘草煎服之熟睡半日覺來諸症悉退不數劑
而瘡愈薛曰病雖愈當固其本元彼不經意且不守
禁次年患中風後患背疽而歿
錦衣葉夫人患腦疽口乾舌燥内服清熱外敷寒凉色
黯不焮胸中氣噎症屬陽氣虚寒彼疑素有痰火不
受温補薛以參茋各五錢薑桂各二錢一劑頓然腫
潰又用大補藥而愈
一婦冬患腦腫痛熱渴用清熱消毒潰之而愈次年三
月其舌腫大徧身發疔如紫葡萄不計其數手足尤
多乃脾胃受毒各刺出黑血服奪命丹七粒出臭汗
瘡熱益甚便秘二日與大黃芩連各三錢升麻白术
山梔薄荷連翹各二錢生草一錢水煎三五沸服之
大小便出臭血甚多下體稍退乃磨入犀角汁再服
舌本及齒縫出臭血諸毒乃消更以犀角地黃丸而
愈
一男子素善怒左項微腫漸大如升用地黃補中益氣
而愈
多骨疽
薛巳治一男子年將三十上腭腫硬年餘方潰半載未
愈内熱作渴肢體消瘦用補中益氣六味地黃治之
元氣漸復出骨一塊仍服前藥諸症悉去瘡口亦斂
一男子自十四歲閃足腫痛服流氣飲外敷寒凉腐潰
而至十六瘡口開張足背漫腫黯骨黑露出形體消
瘦盗汗不止發熱口舌乾燥天真已喪用十全大補
湯六味地黃丸各五十餘劑元氣漸復患處漸赤脱
落骨一塊又各服五十劑愈
一婦人年二十餘素清弱左手背骨漸腫二年後潰而
膿水清稀患處色黯連背發腫形體愈瘦内熱晡熱
自汗盗汗經水兩月一至朝用歸脾湯夕用逍遙散
患處并腫背頻用葱熨兩月諸症漸愈瘡出一骨仍
服前藥又三月前後用三百餘劑喜主母體恤得愈
瘰癧
薛立齋治閣老楊石齋子年十七發熱作渴日晡頰赤
脈數而虚用補隂八珍湯五十餘劑又加參茋歸术
為主佐以熟地白芍麥冬五味膿水稠而肌肉生更
服必效散一劑癧毒去而斂
容臺張美之善怒患之時孟春或以為肝經有餘之症
用剋伐之劑不愈薛以為肝血不足用六味地黃補
中益氣以滋化源至季冬而愈此症果屬肝火風熱
亦因肝血不足若主伐肝則脾土先傷木反剋土此
症或延于脇腋或患于胸乳皆肝膽三焦之經也亦
當以前法治之
一儒者缺盆間結一核薛謂此肝火血燥筋攣法當滋
腎水生肝血彼反服行氣化痰外敷南星商陸之類
漸如覆碗仍用前藥以滋化源間與蘆薈丸以清肝
火年餘元氣復而腫消
一男子頸間結核大潰年餘不愈又一男子鬢間一核
初如豆粒二年漸大如桃又一婦人左眉及髮際結
核年餘矣皆與清肝火養肝血益元氣而並愈此症
亦有大如升斗者治以前藥無不取效
一婦人瘰癧久不愈或以木旺之症用散腫潰堅湯伐
之腫硬益甚薛以為肝經氣血虧損當滋化源用六
味地黃丸補中益氣湯至春而愈此症若肝經風火
暴病元氣無虧宜用前湯(散腫潰堅)若風木旺而自病宜
用瀉清丸虚者用地黃丸若水不能生木亦用此丸
若金來尅木宜補脾土生腎水大凡風木之病壯脾
土則木自不能尅矣若用伐肝則脾胃先傷而木反
尅土矣
一婦患之恐不起致少寐年餘癧破膿水淋漓經水或
五十日或兩月餘一至誤服通經丸輾轉無寐午前
惡寒午後發熱薛以為思慮虧損脾血用歸脾湯作
丸午前以六君送下午後以逍遙送下兩月餘得寐
半載後經行如期年餘瘡愈
一婦癧潰後發熱煩燥作渴脉大而虚以當歸補血湯
六劑而寒熱退又以聖愈湯(聖愈湯川芎)(生地歸身)(熟地人參)
(耆黃)數劑而痊更以八珍加貝母遠志三十餘劑而
斂
一婦人項結核寒熱頭痛脇乳脹痛内熱口苦小便頻
數症屬肝火血虚用四物加柴胡山梔膽草(妙方)而愈
又用加味逍遙散而安
一婦人瘰癧後遍身作痒(諸痒為虚)脈大按而虚以十全大
補加香附治之而愈大凡潰後午前痒作氣虚午後
痒作血虚若作風症治之必死
一婦人項核腫痛察其氣血俱實先以必效散一服下
之更以益氣養榮湯補之三十餘劑而消常治此症
若必欲出膿但虚弱者先用前湯待其氣血稍充乃
用必效散去其毒仍用補藥無不效未成膿者灸肘
尖調經解鬱及隔蒜灸多日稍有膿即針之若氣血
復而核不消却服散堅之劑月經不應氣血不損須
用必效散其毒一下即多服益氣養榮湯如不應亦
灸肘尖如瘡口不斂者更用豆豉餅琥珀膏若氣血
大虚或不慎飲食七情者不治然此症以氣血為主
氣血壯實不用追蝕之劑亦能自腐但取去使易于
收斂耳血虚而用追蝕不惟徒治適以取敗耳
江應宿治休寧吳氏子年十七患瘰癧三年矣瘍醫用
爛藥刀砭破取瘡口甫平即復腫累累如貫珠遍體
瘡疥兩脇腫核如桃予診之微弦而數即語之曰肝
腎虚熱則生癧矣當從本治内消(可法可師)以柴胡當歸
連翹黃芩黃連牛蒡三稜桔梗花粉紅花十餘劑再
與黃連海藻昆布乾葛石膏山梔龍膽連翹花粉為
丸以清其上更令空心服六味地黃丸以滋化源(二者)
(兼治藥無遺憾)未盡一料癧消瘡愈不復作矣
鬢疽
薛立齋治侍御朱南臯患鬢疽腫痛發熱日晡尤甚此
肝膽二經血虚火燥用四物加元參柴胡桔梗炙草
而愈又因勞役發熱畏寒作渴自汗用參茋歸术炙
草陳皮五味麥冬炮薑而瘥
州守胡廷器年七十有少妾患前症腫焮作痛頭目俱
脹此腎水不足肝膽火盛血燥用六味丸料四劑瘡
頭出水而愈二年後七情失宜飲食勞役仍腫痛煩
熱喘渴脈洪大而虚用補中益氣以補脾胃用六味
地黃以補腎肝而愈(如此症而純用滋化源之藥非先生不能不如江案之可法也)
附骨疽
東垣治一男子于左大腿邊近膝股内出附骨疽不辨
肉色漫腫皮澤堅硬瘡勢甚大其左脚乃脛之髀上
也更在足厥隂肝經之分(隂包穴)少侵足太隂脾經之
分(血海穴)其脈左三部細而弦按之洪緩微有力用生
地一錢黃栢二分肉桂三分羌活五分歸稍八分土
瓜根三分柴胡稍一錢連翹一錢黃茋二錢作一服
酒二盞水二盞煎至一盞去滓空心熱服
一老人年七十因寒溼地氣得附骨癰于左腿外側足
少陽膽經之分(中凟穴)微侵足陽明分(隂市穴)闊六七寸
長一小尺堅硬漫腫不辨肉色皮澤深但行步作痛
以指按至骨大痛與藥一貼立止(照前案方)再日柔軟而
腫消與内托黃茋酒煎湯愈(湯見集成)
孫彦和治一人年踰五旬季夏初患右臂膊腫盛上至
肩下至手指色變皮膚凉六脈沉細而微此乃脈症
俱寒瘍醫莫辨孫視之曰此乃附骨癰開發已遲以
燔針啟之膿清稀解次日肘下再開之加呃逆不絶
孫與丁香柿蒂散兩服稍緩次日呃逆尤甚自利臍
腹冷痛腹滿飲食減少時發昏憒于左乳下黑盡處
灸二七壯(千金妙法)又處托裏温中湯用乾薑附子木香
沉香茴香羌活等分㕮咀一兩半欲與服或者曰諸
痛痒瘡瘍皆屬心火又當盛暑之時用乾薑附子可
乎孫曰法當如是内經曰脈細皮寒瀉利前後飲食
不入此謂五虚况呃逆者胃中虚寒極也諸痛痒瘡
瘍皆屬心火是言其常經也此症内外相反須當捨
時從症非大方辛熱之劑急治之則不能愈遂投之
諸症悉去飲食倍進瘡勢温膿色正復用五香散數
劑月餘平復吁守常者衆人之見知變者智者之事
知常而不知變奚以為醫
南司馬王荆山腿腫作痛寒熱發渴飲食如故脈洪數
而有力此足三陽經溼熱壅滯用檳蘇敗毒散一劑
而寒熱退再劑而腫痛消更用逍遙散而元氣復兩
月後因怒腫痛如錐赤暈散漫用活命飲二劑而痛
緩又用八珍加柴胡山梔丹皮而痛止復因勞役倦
怠懶食腿重頭暈此脾胃氣虚也用補中益氣加蔓
荆子而安
一膏粱酒色之人患四日而入房兩臀硬腫二便不通
(不可為實)腎開竅于二隂此屬肝腎虧損用六味丸料加
車前牛膝而便利用補中益氣而腫硬消
一上舍内腫如錐外色如故面黃體倦懶食或嘔痛腸
胃也用六君湯以壯脾胃更以十全大補以助其膿
針之用前湯倍加參茋芎歸麥冬五味遠志貝母而瘡
斂
丹溪治一壯年&KR0008;骨疼以風藥飲酒一年乃以防風通
聖散去硝黃加生犀角浮萍與百餘劑成一疽近皮
革膿出而愈後五六年其處再痛朱曰舊病作無能
為矣蓋發于新娶之後多得香辣肉味若能茹淡遠
房勞猶可生也出膿血四五年沿及腰背皆空又三
年而死此緩乎病熱者
一女髀樞穴(無考)生附骨疽在外側廉少陽之分始末悉
用五香湯十宣散一日惡寒發熱膈滿猶大服五香
湯一夕喘死此升散太多隂血已絶孤陽發越于上
也
一少年天寒極勞&KR0008;骨痛兩月後生疽深入骨邊卧二
年取剰骨而安此寒轉熱者也
肺癰
丹溪治一少婦胸膺間潰一竅膿血與口中所咳相應
而出以參茋當歸加退熱排膿等藥而愈一云此因
肺痿所致
項彦章治一人病胸膈壅滿昏不知人項以杏仁薏苡
之劑灌之立甦繼以升麻黃茋桔梗消其膿服之踰
月瘳項所以知其病者以陽明脉浮滑隂脉不足也
浮為風而滑為血聚始由風傷肺故結聚客于肺隂
脈之不足則過于宣逐也諸氣本乎肺肺氣治則出
入易菀陳除故行其肺氣而病自巳(巳見前痞滿門)
石山治一婦年近三十形色瘦白素時或咳𠻳一二聲
月水或前或後夏月取凉遂咳甚不能伏枕者月餘
𠻳痰中或帶血或兼膿𠻳急則吐食醫用芩連二陳
不效復用參茋等補藥病重汪視左脈浮滑右脉稍弱
而滑幼傷手腕不能伸右脉似難憑矣以左脉騐之恐
姙兼肺癰也遂以清肺泄肺之劑進之三服而能著
枕痰不吐膿不咯惟時或惡阻汪曰此妊之常病也
教用薏苡仁(苡仁胎前禁用有肺癰亦不禁可見有病病受如此)白术茯苓麥
冬黃芩阿膠煎服病減月餘復為診脈皆稍緩而浮
曰熱已減矣但吐紅太多未免傷胃教用四君子加
陳皮黃芩枳殼煎服調理妊至六月食雞病作却雞
而愈至九月病又復作聲啞令服童便獲安汪曰産
後病除乃是佳兆病若復作非吾所知月足而産脾
胃病作加泄竟不救
一儒者鼻塞流涕咳吐膿血胸膈作脹先用消風散亂
髮灰二服而鼻利又用四君芎歸及桔梗湯而愈後
因赴選勞役咳𠻳吐膿小便滴瀝面色黃白此脾土
不能生肺金肺金不能生腎水用補中益氣六味地
黃而愈
一儒者素善飲咳痰項強皮膚不澤此肺癰也蓋肺系
于項故項不能轉側(非風痰而項焉能強斷之肺癰見亦神)肺氣虚弱
故皮膚不澤先用桔梗湯以治肺後用八珍補肺湯
以補脾土生肺金而痊
一男子吐膿血飲食少思胸腹脹脾肺心脈皆洪數(洪數)
(脈不佳)此火不能生土土不能生金用桔梗湯為主佐
以補中益氣而愈
一男子不時咳𠻳作渴自汗發熱便數彼恃知醫用清
肺降火理氣滲利之劑小便不通面目赤色唇裂(似火)
痰壅肺脾胃三脉浮大按之而數此足三隂虧損不
能相生當滋化源否則成癰彼不信仍用分利之劑
後果患肺癰始悟其言用桔梗湯及滋化源而愈
一男子面赤吐膿發熱作渴煩躁引飲脉洪數而無倫
次此腎火傷肝先用加減八味丸加麥冬(妙法)大劑一
鍾熱渴頓止久睡覺而神爽索食再劑諸症又減六
七仍用前藥更以人參五錢麥冬二錢五分五味二
錢水煎代茶日飲一劑月餘而安此症面赤者當補
脾腎面白者當補脾肺故用此藥
江應宿治貢士汪賓篁患滯下赤白月餘逆予診視投藥
數劑而愈六脈洪數不減即告之曰公年高足三隂
虛損不能相生當滋化源否則恐生他病與六味
地黃丸加生脈散因循半月未及修製遂覺右乳傍
牽痛面赤吐痰腥臭脉洪大浮數按之無力予曰脉
數不時見此肺癰也次日吐膿血甚多投以桔梗湯
加羚羊角未應再與升麻湯(升麻湯升麻桔梗苡仁地榆赤芍生甘草丹皮)
(黃芩)十餘劑更以前丸滋其化源而愈
胃癰
薛立齋治一膏粱之人寒熱作渴不時咳吐口内血腥
又五日吐膿血皮毛錯縱用射干湯四劑膿血已止
但氣壅痰多以甘桔湯二三劑而愈
一男子用射干湯之類乍愈但氣喘體倦發熱作渴小
便頻數用補中益氣加山藥山茱萸麥冬五味時仲
夏更以生脈散代茶飲而愈
一老婦素味厚吐膿已愈但小便淋瀝用補中益氣加
麥冬五味及加減八味丸而愈膏粱之人初起清胃
散亦可用
江應宿治上舍汪中宇患喉腫不進飲食腹中不飢但
日飲清茶數盞召予視之診得氣口緊數此胃癰也
膿已成宜引下行(可法)投以凉膈散稍稍利一二度次
早吐膿血再服射干湯一劑即知餓索飲食六劑全
愈
腸癰
丹溪治一女子腹痛百方不治脉滑數時作熱腹微急
曰痛病脉當沉細今滑數此腸癰也(妙妙)以雲母膏一
兩(雲母膏即陽起石)丸梧子大以牛皮膠溶入酒中并水下
之餉時服盡下膿血一盆而愈
一婦以毒藥去胎後當臍右結塊塊痛甚則寒熱塊與
臍高一寸(有形之塊)痛不可按脈洪數謂曰此瘀血流溢
于腸外肓膜之間聚結為癰也遂用補氣血行結滯
排膿之劑三日決一鋒針膿血大出内如糞狀者臭
甚病婦恐因謂氣血生肌則内外之竅自合不旬日
而愈
羽林婦病醫者脈之知其腸中有膿為下之即愈蓋寸
口脈滑而數滑則為實數則為熱滑則為榮數則為
衛(脈法佳)衛數下降榮滑上升榮衛相干血為濁敗小
腹痞堅小便或澁或時汗出或復惡寒膿已成設脈
遲緊聚為瘀血下之即愈
滄洲治郡守李母龐病小腹痛衆醫皆以為瘕聚久藥
不效吕診循其少隂脈如刀刃之切手胞門芤而數
知其隂中痛癰結小腸也告之曰太夫人病在幽隠
不敢以聞幸出侍人語之乃出老嫗吕曰苦小腸癰
以故臍下如瘕聚今膿已成痛迫于玉泉當不得前
後溲溲則痛甚嫗拜曰誠如公言遂用國老(甘草)將軍
(大黃)為向導麒麟竭虎珀之類攻之膿自小便潰應手
愈
虞恒德治一人得潮熱微以瘧狀小腹右邊有一塊大
如雞卵作痛右脚不能伸縮(琇按俗名縮脚腸癰)一醫作膹豚
氣治十餘日不驗虞診其脉左寸芤而帶濇右寸芤
而洪實(積血未成膿故寸芤若膿已成則洪數)兩尺兩關俱洪數曰此
大小腸之間欲作癰耳幸膿未成猶可治與五香連
翹湯加減與之間以蜈蚣炙黃酒調服之三日愈
儒醫李生治一富家婦有疾診之曰腸胃間有所苦耶
婦曰腸中痛不可忍而大便從小便出(琇按交腸症亦如此)醫
皆謂古無此症不可治李曰試為籌之若服我之藥
三日當瘳下小丸子數十粒煎黃茋湯下之下膿血
數升而愈其家喜問治法李曰始切脈時覺芤脈見
于腸部脈訣云寸芤積血在胸中關内逢芤腸裏癰
此癰在内所以致然所服者雲母膏為丸耳切脈至
此可以言醫矣(王仲言餘話)
薛巳治一男子裏急後重下膿脹痛用排膿散蠟礬丸
而愈後因勞寒熱體倦用補中益氣而安
一婦人小腹脹痛小便如淋此毒結于内先以神效瓜
蔞散二劑少愈更以薏苡仁湯而安
一婦人小腹脹痛而有塊脈芤而濇此瘀血為患以四
物加元胡索紅花桃仁牛膝木香二劑血下而愈
一婦人小腹脹痛大便秘濇轉側有水聲脈洪數以梅
仁湯一劑下瘀血諸症悉退再以薏苡湯二劑而瘥
一婦人膿成脹痛小便不利脈洪數服太乙膏三錢下
膿甚多脹痛頓止以瓜蔞散蠟礬丸及托裏而安
一婦人産後惡露不盡小腹作痛服瓜子仁湯下瘀血
而瘥凡瘀血停滯宜急治之緩則腐化為膿最為難
治若流注關節則為敗症
江汝潔治一男子病小腸癰初起左小腹近脇下一塊
如掌大甚疼江以蜂蜜調大黃末敷于痛處再以生
薑一大塊切片置于大黃之上以火熨之(妙法可師)四五
度痛即止逾半月而塊自消
一人脇破腸出臭穢急以香油抹腸送入即不出又以
人參枸把子煎湯淋之皮自合喫猪腎粥十日愈
江應宿治汪上舍之内當臍結痛發熱惡寒脈洪數此
腸癰也投以仙方活命飲五香翹湯瓜蔞散俱不應
過七日小便間有膿血乃製雲母膏為丸十數服而
愈可見藥之對病其驗如此
懸癰
榖道外腎之間所生癰毒名為懸癰醫書所不載世間
罕有知者初發唯覺痒甚狀如松子大漸如蓮實四
十餘日後始赤腫如胡桃遂破若破則大小便皆自
此去不治其藥用横紋大甘草一兩截長三寸許取
山澗東流水一大盌井水河水不可用以甘草蘸水
文武火慢炙不可性急須用三時久水盡為度擘視
甘草水中潤為透却以無灰酒兩碗煮俟至一半作
一服温飲之初未便效驗二十日始消未破者不破
可保平雖再進無害興化守姚康朝正苦此癰衆醫
拱手兩服而愈
薛巳治趙州守膿多作痛五月餘矣晡熱口乾盗汗食
少體倦氣短脈浮數而無力用補中益氣加製甘草
五味麥冬三十餘劑食進勢緩又以六味丸料五十
餘劑膿潰瘡斂後因怒作痛少食脇痛發熱仍用前
湯而安喜其禀實慎疾而得愈
江應宿治族弟應楚在燕京患懸癰氣短欬逆面赤口
期期不能成語素有痔漏多服寒凉解毒大傷中氣
脈浮數而無力用補中益氣一服而欬逆定數劑而
膿血潰五十餘劑而愈
便癰
薛立齋治一儒者年二十左患便癰用托裏藥潰而將
愈入房發熱作痛右邊亦作濃水清稀虚症悉具脈
洪大可畏用十全大補加附子一錢脈症頓退繼用
大補湯三十劑而斂
一儒者腫痛便濇用八正散清肝火導溼熱二劑而腫
痛愈再用小柴胡加芎歸澤瀉山梔二劑以清肝火
補脾血而小便利
一男子腫痛不止用活命飲一劑而痛止再劑而腫消
一男子痛甚發熱用前飲一劑痛止再以神效瓜蔞散
加山梔柴胡二劑而消
一男子腫而不潰用參茋歸术以補托元氣用白芷皂
角刺柴胡甘草以排膿清肝數劑而潰復以八珍加
柴胡補其氣血而愈
江應宿治一男子患便毒兩胯&KR0008;間墳起焮赤大如鵝
卵服敗毒散及消毒利藥不應過予求治投以知母
貝母各五錢僵蠶川山甲俱各炒一錢大黃三錢(妙方)
作一服利下膿血從大便出痛腫減半再劑而已後
治人皆驗大黃以強弱加減
下疳瘡
薛立齋治庶吉士劉華甫莖中作痛或出白津或小便
秘濇先用小柴胡加山梔澤瀉黃連木通膽草茯苓
二劑以清肝火導溼熱諸症漸愈因勞倦忽寒熱用
補中益氣湯治之而安又用六味丸以生肝血滋腎
水諸症全愈
一儒者莖中作癢發熱倦怠外皮浮腫二年矣此肝腎
隂虚用八珍加柴胡山梔及六味丸而愈有兼隂毛
間生蟲作癢當以桃仁研爛塗之
一人因勞而患焮痛寒熱體倦頭疼小便赤濇用補中
益氣加車前山梔而消
一士人患下疳寒藥傷胃腐潰腫痛日晡熱甚口乾體
倦食少欲嘔先用六君加柴胡升麻脾胃醒而諸症
退更以補中益氣加炒黑山梔肝火退而腫痛痊
肩癰
丹溪治一人肩井後腫痛身熱且𠻳其腫按之不堅此
乃酒痰流結也遂用南星半夏瓜蔞葛根芩連竹瀝
作煎飲之燒葱根熁腫上另用白芥子白礬作小丸
用煎藥吞二十丸須臾痰隨嗽出半日約去三四碗
而愈
薛巳治一婦卧牀十二年矣遇回禄益加憂鬱甲辰三
月右肩下發一塊焮腫如甌中赤外白用凉藥一劑
不解次用十宣散四劑(十宣散方人參黃耆當歸甘草白芷川芎桔梗厚朴防風)
(桂)加痛略紅迎徐醫視之連投參茋丁桂防風白芷
之類膿潰徐云無患矣辭後眩暈嘔逆惡寒戰慄頂
䧟膿清其夫檢外科發揮至發背門云若初起一頭
如黍不腫不赤煩躁便秘四五日間生頭不計其數
瘡口各含一粟名曰蓮蓬發云云始駭為惡症治法
雖詳不諳于行迎薛至診云辛凉解散氣血兩虚者
忌之連投參茋歸术地黃薑附大劑腫高膿稠兼絍
烏金膏數日果腐落筋如脂膜者數觔仍用前劑每
服人參加至八錢日進二服踰二月平復
乳癰
天寳中有隴西李生自白衣調選桂州參軍既至任以
熱病旬餘覺左乳痛不可忍及視之隆若癰腫之狀
即召醫驗其脈醫者云臟腑無他若臆中有物以喙
攻其乳乳痛而癰不可為也又旬餘病甚一日癰潰
有一雉自左乳中突而飛出不知所止是夕李生卒
(宣室志)
一婦形脈稍實性躁難於後姑乳生隠核以本草單味
青皮湯間以加減四物湯加行經絡之劑治兩月而
安
一後生作勞風寒夜熱左乳痛有核如掌脈細澁而數
此隂滯於陽也詢之已得酒遂以瓜蔞子石膏乾葛
(陽明胃經)台芎白芷蜂房生薑同研入酒服之四貼而安
時康祖為廣德宰事張王甚謹後授溫倅左乳生癰繼
又胸臆間結核大如拳堅如石荏苒半載百療莫效
已而牽掣臂腋徹于肩痛楚特甚亟禱王祠下夢聞
語曰若要安但用薑自然汁製香附服之(妙方)覺呼其
子檢本草視之二物治證相符訪醫者亦云有理遂
用香附去毛薑汁浸一宿為末二錢米飲調才數服
瘡膿流出腫硬漸消自是獲愈(庚志)
薛立齋治一儒者兩乳患腫服連翹飲加堅硬食少内
熱胸脇作痛日晡頭痛小便赤濇此足三隂虚而兼
鬱怒前藥復損脾肺先用六君加芎歸柴梔四十餘
劑元氣復而自潰乃作痛惡寒此氣血虚也用十全
大補六味地黃而愈
封君袁陽涇左乳内結一核月餘赤腫此足三隂虚兼
怒氣所至用八珍加柴梔丹皮四劑赤腫漸退内核
漸消又用清肝解鬱湯而愈時當仲秋兩目連劄肝
脈微弦此肝經火盛而風動也更加龍膽草五分并
六味地黃丸而愈若用清熱敗毒化痰行氣鮮不誤
者
一儒者兩脇作脹兩乳作痛服流氣飲瓜蔞散半載後
左脇下結一塊如核肉色不變勞則寒熱此鬱結氣
傷而為患虚而未能潰也八物加柴胡遠志貝母桔
梗月餘色赤作痛膿將成矣又服月餘針之出膿碗
許頓然作嘔此胃氣虚而有痰也令時㗖生薑服六
君子湯嘔止加肉桂而瘡愈彼後出宰每傷勞怒胸
乳仍痛并發寒熱服補中益氣加炒山梔愈
一婦人内熱脇脹兩乳不時作痛口内不時辛辣若卧
而起急則臍下牽痛此𢃄脈為患用小柴胡加青皮
黃連山梔二劑而瘥
一婦人久鬱右乳内腫硬用八珍湯加遠志貝母柴胡
青皮及隔蒜灸兼服神效瓜蔞散兩月餘而消
一婦人左乳内腫如桃不痛不赤發熱漸瘦用八珍加
香附(生薑汁製)遠志青皮柴胡百餘劑又兼服神效瓜蔞
散三十餘劑膿潰而愈
一婦人禀實性躁懷抱久鬱左乳内結一核按之微痛
以連翹飲子二十餘劑少退更以八珍加青皮香附
桔梗貝母二十餘劑而消
一婦人發熱作渴至夜尤甚兩乳忽腫肝脈洪數乃熱
入血室也用加味小柴胡湯熱止腫消
一婦人因怒左乳作痛發熱表散太過腫熱益甚用益
氣養榮湯數劑熱止膿成不從用針腫脹熱渴針膿
大泄仍以前湯月餘始愈此症若膿未成未破有薄
皮剥起者用代針之劑其膿自出不若及時用針不
致大潰若膿血未盡輒用生肌反助其邪慎之
一婦人膿清腫硬面黃食少内熱晡熱自汗盗汗月經
不行此肝脾氣血俱虚用十全大補加遠志貝母及
補中益氣各三十餘劑外用葱熨患處諸症尋愈
一婦人膿成脹痛欲針之不從數日始針出敗毒三四
碗許虚証蜂起幾至危殆用大補兩月餘而安若元
氣虚弱不作膿者用益氣養榮湯補之膿成即針若
腫痛寒熱怠惰食少或至夜熱甚用補中益氣兼逍
遙散補之為善
一産婦因乳少服藥通之致乳房腫脹發熱作渴以玉
露散補之而愈夫乳汁乃氣血所化在上為乳在下
為經若衝任之脈盛脾胃之氣壯則乳汁多而濃衰
則淡而少所乳之子亦弱而多病又有屢産無乳或
大便濇滯乃亡津液也當滋化源
一婦人右乳内結三核年餘不消朝寒暮熱飲食不甘
此乳巖以益氣養榮湯百餘劑血氣漸復更以木香
餅熨之年餘而消
一婦人年二十有五素虚弱多鬱怒時疫後脾胃愈虚
飲食愈少又值氣忿右乳脇下紅腫應内作痛用炒
麥麩熨之腫雖少散内痛益甚轉側胸中如物懸墜
遂與加減四物湯内腫如鵝卵外大如盤胸脇背心
相應而痛夜熱勢甚時治者皆以攻毒為言薛云此
病後脾弱而復怒傷肝治法惟主於健脾氣平肝火
則腫自消而病自愈矣(病後治法)惠方以八物加陳皮黃
茋柴胡山梔白芷服八劑病减六七去白芷加青皮
木香桔梗又六劑而全愈若用攻毒之劑病胡能瘳
一婦産後忽兩乳細小下垂過小腹痛甚名乳懸用芎
歸各一觔内用半觔水煎餘用燒烟薰口鼻二料乃
效
腹癰
吕滄洲治一小兒十二歲患内癰腹脹臍凸而頗銳醫
欲刺臍出膿其母不許請吕視之見一僧擁爐熾炭
燃銅筯一枚烈火中瞪目視翁曰此兒病癰發小腸
苟舍刺臍無他法吕諭之曰臍神闕也針刺所當禁
矧癰舍于内惟當以湯丸攻之苟如而言必殺是子
矣僧怒趨而出吕投透膿一匕明日膿自氣合潰繼
以十竒湯下萬應膏丸而瘥
薛巳治給事錢南郭腹内患癰已成而不見欲用托裏
之藥發之彼用行氣破血以圖内消形體甚倦飲食
益少患處頓陷色黯堅硬按之不痛仍用大補之劑
色赤腫起膿熱針之再用托裏腫潰漸愈而消
一男子腹内作痛腹外微腫或欲藥汗之薛曰肉色如
故脈數無力此元氣虚損毒不能外發遂與參茋歸
术之類數劑漸發于外又數劑膿成而欲針之彼惑
于人言用大黃白芷川山甲之類引膿從便出以致
水瀉不止患處平陷自汗盗汗熱渴不食仍用前劑
加半夏陳皮薑桂四劑形氣漸復又數劑針去其膿
仍用補劑幸幼未婚故得痊也
鴻臚蘇龍溪小腹内腫脹作痛大小便秘結作瀉欲飲
冷脈洪數而實用黃連解毒散二劑熱痛頓止二便
調和用活命飲而愈
大司馬李梧山腹痛而勢已成用活命飲一劑痛頓退
用托裏消毒散腫頓起此膿將成用托裏散補其元
氣自潰而愈
錦衣掌堂劉廷器仲夏腹患癰潰而膿水清稀發熱作
渴腹脹作嘔飲食不入諸醫以為熱毒内攻皆用芩
連大黃之劑病加劇邀薛診投以參茋薑附等藥一
劑嘔止食進而安再用托裏補劑而瘡愈
進士邊雲莊腹痛惡寒作濕痰食積治之益甚脈浮數
薛曰浮數之脈更惡寒疽瘡之症也彼不信旬餘復
請視之左尺洪數知内有膿矣仍不信至小腹腫脹
連及兩臀始悟薛曰膿潰臀矣氣血俱虚何以收斂
服活命飲一鍾臀潰一孔出膿斗許氣息奄奄勢誠
可畏用大補藥一劑神思方醒每去後糞從瘡出且
出血甚多痛不可忍欲求死而不可得時小腹間若
覺有物上拄即發痙牙關緊不省人事發熱煩躁脈
洪大舉按皆實省而診之脈仍洪大按之如無(大則為虚)
(况出膿之後耶)此氣血虚極以十全大補内用參茋至四觔
餘加附子二枚而痙止又用大補湯五十餘劑而瘡
斂
囊癰
薛巳治給事陸貞山腫赤脹痛小便澁滯寒熱作渴法
當清肝火除溼毒遂用柴胡炒黑龍膽吳茱炒連當
歸銀花角刺赤芍防風木通生草節一劑腫痛頓退
三四少加防風木通川芎茯苓作飲下滋腎丸熱腫
亦退但内見筋一條不消此當滋腎水養肝血用山
茱山藥熟地丹皮澤瀉五味二劑其筋消矣復用補
中益氣加茯苓送滋腎丸而愈
朱京兆患囊脹痛彼以為疝症夜診其脈數而滑曰此
囊癰也膿已成服活命飲一劑黎明而膿潰更用補
隂托裏而斂
一儒者考試不利一夕飲燒酒而入房不遂至夜半寒
熱煩渴小便不利翌早囊腫脹焮痛與除溼熱清肝
火之劑城暮閉不得歸服翌早報云夜來囊悉腐玉
莖下面貼囊者亦腐如半邊筆帽仍以前藥加參茋
歸术四劑腐肉盡脱睪丸懸挂用大補氣血并塗當
歸膏囊莖悉復而愈
一男子醉後入房囊腫大如斗小腹脹悶小便淋赤發
熱口渴痰涎壅盛命在須臾此腎水虚弱隂虧難降
津液濁敗用六味丸料加車前牛膝作飲下滋腎丸
諸症頓退再加五味麥冬二劑而愈
腰疽
僉憲張碧崖腰患疽醉而入房脈洪數兩尺為甚薛辭
不治將發舟其子強留頃間吐臭血五六碗此腎經
虚火惡血妄行必從齒縫出將合肉桂等補腎制火
之藥各用罐另煎熟聽用血止拭齒視之果然遂合
一鍾冷服之熱渴頓止少頃溫服一鍾脈息欲脱氣
息奄奄得藥則脈少復良久仍脱其子疑内有膿欲
針之薛曰必無也乃以鵝翎管絍内果無次日脈脱
脚冷至膝腹内如水急服六君加薑附始溫(琇按真隂大損)
(之病呆用燥熱治亦未善)膿始潰瘡口將完又患小便秘結此因
愛妾侍疾思色以致精不出而内敗莖道然也用加
減八味丸料加參茋白术一劑小便雖通瘡口不斂
而歿
一婦人暴怒腰腫一塊胸膈不利時或氣走作痛與方
脈流氣飲(方脈流氣飲紫蘇檳榔川芎當歸白芍烏藥茯苓枳實桔梗生薑半夏青皮枳壳黃)
(耆防風陳皮甘草木香大腹大棗)數劑而止更以小柴胡對四物加
香附貝母月餘而愈
臀癰
薛巳治廵撫陳和峰脾胃不健常服消導之劑左腿股
及臀患腫薛曰此脾虚下注非瘡毒也當用補中益
氣白术倍之(白术夲草消臍腹水腫脹滿)彼惑于衆論云白术潰
膿仍主散腫消毒其腫益甚體益倦始悔前藥用白
术一味煎飲而消蓋白术腐潰生肌之主藥也
一儒者左臀患之敷貼凉藥腫徹内股服連翹消毒左
體皆痛用補中益氣以補脾肺用六味丸加五味以
補肝腎股内消而臀間潰又用十全大補而瘡口斂
蓋此症原屬足三隂虚弱三隂者少隂腎太隂脾厥
隂肝也膽者肝之府行人身之側故耳不治本而治
末未見其愈也
一男子漫腫而色不變脈滑數而無力膿將成矣薛用
托裏而用針彼畏針而欲内消乃用攻伐之劑頓加
發熱惡寒自汗用十全大補湯數劑腫起色赤針之
仍以大補而愈
一人年三十脈如屋漏如雀啄腫硬色夭膿水清稀此
凉藥復損脾氣薛用六君子加歸茋附一錢二劑腫
潰色赤後數劑附子五分元氣復而瘡愈
上舍患痔外敷寒凉内服消毒攻潰於臀膿水清稀脈
洪大而數寒熱作渴薛辭不治果歿此三隂虧損之
症
腿癰(附腿腫)
薛巳治地官李北川腿癰内外用敗毒寒凉因痛極刺
出膿瘀方知為癰瘡口開張肉黯冷陷外無腫勢此
陽氣虚寒不能少斂用豆豉餅六君加霍香砂仁炮
薑飲食進而患處暖再以十全大補湯元氣復而瘡
口愈
一男子腿腫一塊經年不消飲食少思強食作脹或作
瀉肢體消瘦兩尺脈微細此命門火衰不能生土以
致脾胃虚寒與八味丸飲食漸進腫患亦消
銀臺鄭敬齋腿患癰疽愈而不斂兩月矣時薛考績京
師請治謂薛曰治者皆用十宣散(亦是温補劑)之類云旬
日可斂今未應何也面色痿黃脈浮大按之微細此
脾氣虚弱也遂用補中益氣加茯苓半夏壯其脾胃
數日而瘡斂
一男子腿患癰因服尅伐虧損元氣不能成膿為之托
裏而潰大補而斂但大便秘結用十全大補加麥冬
五味而潤月餘仍結彼惑于人言自服潤腸丸而瀉
不止用補中益氣送四神丸數服乃愈
一男子左腿腫痛肉色如故寒熱惡心飲食少思此脾
氣不足而感外邪用六君加霍香桔梗川芎而寒熱
止又用補中益氣而腫痛消(江云外科樞要仍有餘症方法)
一男子遍身生瘡似疥非疥時或膿水淋漓兩腿為甚
肢體倦怠作痒煩躁年餘不愈薛作腎經虚火用加
減八味丸而痊
一男子腿内作痛用滲溼化痰藥痛連臀肉面赤吐痰
脚跟發熱曰乃腎虚隂火上炎當滋化源不信服黃
栢知母之類而歿
一男子腿患腫色不變痛不作真氣虚也以補中益氣
加半夏茯苓為少用枳殼木香飲之以香附餅熨之
彼謂氣無補法乃服流氣飲胃氣愈虚復求治以六
君加芎歸數劑飲食少進再用補劑月餘而消夫真
氣奪則虚邪氣勝則實今真氣既虚邪氣愈勝苟不
用補法氣何由而行乎
脚跟瘡
薛立齋治大尹陳汝鄰兩腿酸軟足跟腫或赤或白或
痛或痒後破而或如無皮或如皴裂日晡至夜脹痛
焮熱用補中益氣加減八味丸而愈
一婦所患同前亦用前丸及逍遙散加熟地川芎百劑
而愈
一男子足跟作痛熱渴體倦小便如淋誤用敗毒散致
頭痛惡寒欲嘔不食咳𠻳吐痰薛用十全大補湯加
減八味丸各五十餘劑而愈
一男子足跟腫痛發熱體倦用補中益氣六味丸而瘥
後勞役盗汗發熱遺精吐痰如湧仍服前藥而愈
一男子患前症乃服消毒散搽追蝕藥虚症疊出其形
骨立自分死矣薛用十全大補加山茱山藥兩月餘
而痊
江應宿曰足跟乃督脉發源之所腎經所過之地
因飲食失節起居失宜元氣虧損足三隂所致若
漫腫寒熱或體倦少食此脾虚下陷宜補中益氣
若晡熱作痛頭目不清此屬脾虚隂火用前湯并
六味丸若痰涎上升或口舌生瘡屬腎水乾涸用
前湯并加減八味丸主之此皆虧損之症當滋其
化源若治其外則誤矣
漏
時康祖大夫患心漏二十年當胸數竅血液長流醫皆
莫能治或云竅多則愈損閉則慮穴他岐當存其一
二猶為上策坐此形神困瘁又積苦腰痛行則傴僂
不飲酒雖雞魚蠏蛤之屬皆不入口淳熙間通判溫
州郡守韓子溫見而憐之為檢聖惠方載腰痛一門
冷熱二症示之使自擇康祖曰某年老久羸安敢以
為熱始作寒症治療取一方用鹿茸者服之逾旬痛
減更覺氣宇和暢遂一意專服悉屏他藥洎月餘腰
屈復伸無復呼痛心漏亦愈以告醫者皆莫能測其
所以然後九年康祖自鎮江通判滿秩造朝訪子溫
則精力倍昔飲啖無所忌云漏愈之後日勝一日子
溫書吏吳弼亦苦是疾照方服之浹旬而愈其方本
治腰痛用鹿茸去毛酥炙微黃附子炮去皮臍皆二
兩鹽花三分為末棗肉丸三十丸空心酒下(已志)
天聖中工部尚書忠肅公家有媪病漏十餘年一日有
醫過視之曰此可治也即取活鱔一竹針五七枚乃
擲鱔于地鱔困屈盤就盤以竹針貫之覆瘡良久取
視有白蟲數十如針著鱔即鉗置杯水中蠕動如線
復覆之又得十餘枚如是五六醫者曰蟲固未盡然
餘皆小蟲請以常用藥傅之時得㯽榔黃連二味即
為散傅之明日乃以乾艾作湯投白礬末二三錢先
洗瘡口然後傅藥蓋老人血氣冷必假艾力以佐湯
而艾性亦能殺蟲也如是者再即生肌不逾月愈醫
曰瘡一月不治則有蟲蟲能蠕動氣血亦隨之故瘡
漏不可遽合合則結毒實蟲所為又曰人每有疾經
月不痊則必虚憊婦人則補脾血小兒則防驚疳二
廣則并治瘴癘由此醫名大著(良方)
有人脚肚上生一瘡久遂成漏經二年百藥不效自度
必死一村人見之云此鱔漏耳但以石灰二三升白
沸湯泡薰洗如覺瘡痒即是也如其言用灰湯淋洗
果痒三兩次遂乾
一婦項下忽生一塊腫漸緣至妳上腫起莫知何病偶
用刀刺破出清水一碗日久瘡不合有道人見之曰
此蟻漏耳緣用飯誤食蟻得此耳詢之果然道人云
此易治但用穿山甲數片燒存性灰為末傅瘡上遂
愈蓋穿山甲蟻之畏也
柳休祖者善卜筮其妻病鼠瘤積年不瘥垂命休祖遂
卜得頤之復按卦合得石姓人治之當獲鼠而愈也
既而鄉里有奴姓石能治此病遂灸頭上三處覺佳
俄有一鼠逕前而伏呼猫咋之視鼠頭上有三灸處
妻遂瘥(拾遺記)
攧撲損傷
葛可久善武藝一日見莫猺桑弓可久挽之而彀歸而
下血亟命其子煎大黃四兩飲之其子惡多減其半
不下問故其子以實對可久曰少耳亦無傷也來年
當死今則未也再服二兩愈明年果卒
松陽縣民有被毆經縣驗傷翊日引驗了無瘢痕宰&KR0988;
而詰之乃仇家使人要歸飲以熱麻油酒卧之火燒
地覺而疼腫盡消(吹劍續錄)
丹溪治一老人墜馬腰痛不可轉側脈散大重取則弦
小而長朱曰惡血雖有不可驅逐且補接為先用蘇
木參茋芎歸陳皮甘草服半月脈散漸收食進以前
藥調下自然銅等藥一月愈
虞恒德治一人因勸鬭毆眉稜骨被打破得破傷風頭
面發大腫發熱虞適見之以九味羌活湯取汗外用
杏仁搗爛入白麫少許新汲水調傅瘡上腫消熱退
而愈後累試累驗
一人因結屋墜梯折傷腰勢殊亟夢神授以乳香飲其
方用酒浸虎骨敗龜黃茋牛膝萆薢續斷乳香七品
覺而能記服之二旬愈(已志)
許元公入京師赴省試過橋墜馬右臂臼脱路人語其
僕曰急與按入臼中若血漬臼則難治矣僕用其說
許已昏迷不覺痛遂僦轎舁歸邸或曰非錄事田馬
騎不能療此疾急召之至已入暮秉燭視其面曰尚
可治乃施藥封腫處至中夜方甦達旦痛止去其封
損處已白其青瘀乃移在臼上自是日日易之腫直
至肩背於是以藥下之瀉黑血三升五日復常遂得
赴試蓋用生地黃研如泥木香為細末以地黃膏攤
紙上糝木香末一層又再攤地黃貼腫上此正治打
撲傷損及一切癰腫未破令内消云(類說)
台州獄吏憫一囚將死頗憐顧之囚感語曰吾七犯死
罪苦遭訊拷坐是肺皆空損至於嘔血適得神方荷
君庇拊之恩持此以報只白芨一味米飲調耳其後
凌遲劊者剖其胸見肺竅間皆白芨填塞色猶不變
洪貫聞其說為郢州長夀宰規之赴洋州任一卒忽
苦嘔血勢絶危貫用此救之一日即止
一人腕折傷筋損疼痛不可忍或教宜用生龜尋捕一
龜將殺患人夢龜告言勿相害吾有竒方可療用生
地一觔切蔵瓜薑糟一觔生薑四兩切右都炒令均
熱以布裹罨傷折處冷則易之竒效(本事方)
長安石史君嘗至通衢有從後呼其姓第者曰吾無求
于人念汝將有難故來救汝出一紙卷授石曰有難
則用之乃治折傷内外損方書也眀年因趨朝坐馬
為他馬所踶折足墜地又蹋一臂折家人急合此藥
且灌且裹至半夜痛止後手足皆堅全如未傷時方
本出良方用川歸鉛粉各半兩硼砂二錢同研細濃
將蘇木汁調服一大匙損在腰以上先食淡粥半碗
然後服藥在腰以下即先藥後食仍頻頻呷蘇木汁
别作糯米粥入藥末拌和攤紙上或絹上封裹傷處
如骨碎用竹木夾定仍以紙或衣物包之其妙如神
汀州市民陳氏事佛甚謹慶元初出行攧折一足痛楚
念佛不置夜夢一僧拄杖持鉢告曰接骨膏可治此
可取菉豆粉于新鐵銚内炒令真紫色旋汲井水調
成稀膏然後厚傅損處須教遍滿貼以白紙將杉木
縛定其效如神陳寤如方修治用之良愈
紹熙初湖口人林四日暮騎馬顛墜折一足骨斷經旬
痛甚偶一道人來視曰續筋接骨非敗龜殼不可林
召衆醫議之皆云一足所傅多少龜殼灰可辦兹去
五里許江畔有大龜身闊二尺常跧伏泥中捕而脱
其殼燒灰傅損處計其收功聖于小者數倍也時屬
昏暮未暇往捕半夜鄰人張翁夢烏衣人來訪自通
為江畔老龜去林四折足醫欲殺吾取殼以療傷望
一言救護張謝曰老夫何能為力烏衣人云只煩丈
人詣林氏諭衆醫曰往日曾有龜傳一方于人而贖
命者用淹蔵瓜糟罨斷處次將杉木板夾縳定方書
亦嘗記載如更增赤小豆一味拌入糟中然後夾板
不過三日即十全安愈願翁告之後當圖報黎明張
如所戒林與醫皆喜而從之果驗(類編)
崔給事頃在澤潞與李抱真作判官李相方以毬杖按
毬子其軍將以杖相格乘勢不能止因傷李相拇指
并爪甲擘裂遽索金瘡藥裹之強坐頻索酒飲至數
杯已過量而面色愈青忍痛不止有軍吏言取葱新
折者便入溏灰火煨熟剥皮擘開其中有涕取罨損
處仍多煨取續續易熱者凡三易之面色却赤斯須
云已不痛凡易十數度用熱葱并涕裹纏遂畢席笑
語(本事方)
定州人崔務墜馬折足醫令取銅末和酒服之遂痊及
亡後十餘年改葬視其脛骨折處有銅末束之(朝野僉載)
宣和中有一國醫忽承快行宣押就一佛刹醫内人限
目今便行鞭馬至則寂未有人須臾卧轎中扶下一
内人快行送至奉旨取軍令狀限目下安痊醫診視
之已昏死矣問其從人皆不知病之由良久有二三
老内人至下轎環泣乃云因蹴鞦韆自空而下墜死
醫者云打撲損傷自屬外科欲申明又恐後時參差
不測再視之微覺有氣忽憶藥箧中有蘇合香丸急
取半兩于火上焙去腦麝酒半升研化灌之至三更
方呻吟五更下惡血數升調理數日得痊予謂正當
下蘇合香丸蓋從高墜下必挾驚悸血氣錯亂此藥
非特逐去瘀血而又醒氣醫偶用之遂見效此藥居
家不可闕如氣逆鬼邪殗&KR2285;傳尸心痛時疾之類皆
治良方載甚詳須自合為佳耳(本事方)
道人詹志永信州人初應募為卒隸鎮江馬軍二十二
歲因習騎墜馬右脛折為三段困頓且絶軍帥命舁
歸營醫救鑿出敗骨數寸半年稍愈扶杖緩行骨空
處骨皆再生獨脚筋攣縮不能伸既落軍籍淪于乞
丐經三年遇朱道人亦舊在轅門問曰汝傷未復初
何不求醫曰窮無一文豈堪辦此朱曰實不費一丈
但得大竹管長尺許鑽一竅繋以繩挂腰間每坐則
置地上舉足搓衮之勿計時日久當有效如其言兩
日便覺骨髓寬暢試猛伸之與常日差遠不兩月筋
悉舒與未墜時等予頃見丁子章以病足故作轉軸
踏脚用之其理正同不若此為簡便(癸志)
張七政荆州人也善治傷折有軍人損脛張飲以藥酒
破肉去碎骨一片大如兩指塗膏封之數日如舊經
二年脛忽痛張曰前為君所出骨寒則痛可遞覓也
果獲于牀下令以湯洗貯絮中愈
吳太醫治孫和寵夫人常醉舞如意誤傷鄧頰血流嬌
惋彌苦命太醫合藥言得白獺髓雜玉與虎魄屑當
滅此痕和以百金購得白獺乃合膏虎魄太多及瘥
痕不滅左頰有赤點如痣(酉陽雜爼)
江少微治一商人被杖皮破血流以真蔴油一觔熬滴
水成珠入黃丹飛過再熬試軟硬加入鉛粉黃蠟收
起攤膏藥貼患處血止腫消數日而愈
予因鑿銀損破小指腫大灌膿亦以前膏貼上痛止腫
消不復有膿三日一換三換而愈
游讓溪翁云被廷杖時太醫用粗紙以燒酒貼患處手
拍血消復易之又用熱豆腐鋪在紫色處其氣如蒸
其腐紫色即換須待紫色散後轉紅為度則易愈矣
死枕愈病
齊書曰徐嗣伯常有嫗患滯冷積年不瘥嗣伯診之曰
尸注也當得死人枕煮服之乃愈于是往古塚中取
枕枕已一邊腐闕服之即愈秣陵人張景年十五腹
脹面黃羣醫莫能治以問嗣伯此石蚘耳極難療當
得死人枕煮服之依語取枕以湯投之得大利并蚘
蟲頭堅如石者五升病瘥後沈僧翼患眼痛又見多
鬼物以問嗣伯嗣伯曰邪氣入肝可覓死人枕煮服
之服竟可埋枕于故處如其言又愈王晏問之曰三
病不同而用死人枕俱瘥何也曰尸注者鬼氣伏而
未起故令人沉滯得死人枕促之魂氣飛越不得復
附體故尸注可瘥石蚘者久蚘也醫療既癖蚘蟲轉
堅世間藥不能遣所以須鬼物驅之然後可散故令
用此也夫邪氣入肝故使眼痛而見魍魎應須邪物
以鉤之故用此氣因枕去故復埋于塚間也
尸蹷(附鍼驗)
趙簡子疾五日不知人大夫皆懼於是召扁鵲扁鵲入
視病出董安于問扁鵲扁鵲曰血脈治也而何&KR0988;昔
秦穆公嘗如此七日而寤寤之日告公孫支與子輿
曰我之帝所甚樂吾所以久者適有所學也帝告我
晉國且大亂五世不安其後將霸未老而死霸者之
子且令而國男女無别公孫支書而蔵之秦策於是
出夫獻公之亂文公之霸而襄公敗秦師於殽而歸
縱淫此子之所聞今主君之病與之同不出三日必
間間必有言也居二日半簡子寤語諸大夫曰我之
帝所甚樂與百神遊於鈞天廣樂九奏萬舞不類三
代之樂其聲動心有一熊欲援我帝命我射之中熊
熊死有羆來我又射之中羆羆死帝甚喜賜我二笥
皆有副吾見兒在帝側帝屬我一翟犬曰及而子之
壯也以賜之帝告我晉國且世衰七世而亡嬴姓將
大敗周人於范魁之西而亦不能有也董安于受言
書而蔵之以扁鵲言告簡子簡子賜扁鵲田四萬畝
(史記)
扁鵲過虢虢太子死扁鵲至虢宫門下問中庶子喜方
者曰太子何病國中治穰過於衆事中庶子曰太子
病血氣不時交錯而不得泄暴發於外則為中害精
神不能止邪氣邪氣蓄積而不得泄是以陽緩而隂
急故暴蹷而死扁鵲曰其死何如時曰雞鳴至今曰
收乎曰未也其死未能半日也言臣齊勃海秦越人
也家在於鄭未嘗得望精光侍謁於前也聞太子不
幸而死臣能生之中庶子曰先生得無誕之乎何以
言太子可生也臣聞上古之時醫有俞跗治病不以
湯液醴灑鑱石撟引案杌毒熨一撥見病之應因五
蔵之輸乃割皮解肌訣脈結筋搦髓腦揲荒爪幕湔
浣腸胃漱滌五藏練精易形先生之方能若是則太
子可生也不能若是而欲生之曾不可以告咳嬰之
兒終日扁鵲仰天歎曰夫子之為方也若以管窺天
以郄視文越人之為方也不待切脈望色聽聲寫形
言病之所在聞病之陽論得其隂聞病之隂論得其
陽病應見於大表不出千里決者至衆不可曲止也
子以吾言為不誠試入診太子當聞其耳鳴而鼻張
循其兩股以至於隂當尚温也中庶子聞扁鵲之言
目眩然而不瞚舌撟然而不下乃以扁鵲言入報虢
君虢君聞之大驚出見扁鵲於中闕曰竊聞高義之
日久矣然未嘗得拜謁於前也先生過小國幸而舉
之偏國寡臣幸甚有先生則活無先生則棄捐填溝
壑長終而不得反言未卒因嘘唏服臆魂精泄横流
涕長澘忽忽承䀹悲不能自止容貌變更扁鵲曰若
太子病所謂尸蹷者也夫以陽入隂中動胃繵緣中
經維絡别下於三焦膀胱是以陽脈下遂隂脉上爭
會氣閉而不通隂上而陽内行下内鼓而不起上外
絶而不為使上有絶陽之絡下有破隂之紐破隂絶
陽之色已廢脉亂故形静如死狀太子未死也夫以
陽入隂支蘭藏者生以隂入陽支蘭藏者死凡此數
事皆五蔵蹷中之時暴作也良工取之拙者疑殆扁
鵲乃使弟子子陽厲鍼砥石以取外三陽五會(五會謂百會胸)
(會聽會氣會臑會也)有間太子蘇乃使子豹為五分之熨以八
減之齊和煮之以更熨兩脇下太子起坐更適隂陽
但服湯二旬而復故故天下盡以扁鵲為能生死人
扁鵲曰越人非能生死人也此自當生者越人能使之
起耳(史記)
故濟北王阿母自言足熱而懣臣意告曰熱蹷也則刺
足心各三所案之無出血病旋已病得飲酒大醉(史記)
(見琇案已厥案)
菑川王病召臣意診脈曰蹷上(蹷逆氣上也)為重頭痛身熱
使人煩懣臣意即以寒水拊其頭刺足陽眀脉左右
各三所病旋已病得之沐髮未乾而卧診如前所以
蹷頭熱至肩(史記)
程約字孟博婺源人世攻醫精針法同邑馬荀仲自許
齊名約不然也太守韓瑗嘗有疾馬為右脇下針之
半入而針折馬失色曰是非程孟博不可約至乃為
左脇下一針須臾而折針出疾亦愈由是優劣始定
張濟無為軍人善用針得訣于異人能觀解人而視其
經絡則無不精因歲饑疫人相食凡視一百七十人
以行針無不立驗如孕婦因仆地而腹偏左針右手
指而正久患脱肛針頂心而愈傷寒反胃嘔逆累日
食不下針眼眥立能食皆古今方書不著
郭玉者廣漢雒人也和帝時治中貴人時或不愈帝乃
令貴人羸服變處一針即瘥召問其狀玉曰醫者意
也腠理至微隨處用巧針石之間毫芒即乖神存于
心手之際可解而不可言也夫尊貴者處尊高以臨
臣臣懷怖懾以承之其為療也有四難焉自任意而
不用臣一也將身不謹二也骨節不彊不能使藥三
也好逸惡勞四也針有分寸時或有破漏重以恐懼
之心加以裁慎之志臣意且猶不盡何有于病哉此
疾所以不愈也帝稱善
督郵徐毅得病華佗往省之徐謂佗曰昨使醫曹吏劉
租針胃管訖便苦咳嗽謂何佗曰此誤中肝也五日
當不救果然
魏時有句驪客善用針取寸髮斬為十餘段以針貫取
之言髮中虚也其妙如此(酉陽雜爼)
色診
扁鵲過齊齊桓侯客之入朝見曰君有疾在腠理不治
將深桓侯曰寡人無疾扁鵲出桓侯謂左右曰醫之
好利也欲以不疾者為功後五日扁鵲復見曰君有
疾在血脈不治恐深桓侯曰寡人無疾扁鵲出桓侯
不悦後五日扁鵲復見曰君有疾在腸胃間不治將
深桓侯不應扁鵲出桓侯不悦後五日扁鵲復見望
見桓侯而退走桓侯使人問其故扁鵲曰疾之居腠
理也湯熨之所及也在血脈針石之所及也其在腸
胃酒醪之所及也其在骨髓雖司命無奈之何今在
骨髓臣是以無請也後五日桓侯體病使人召扁鵲
扁鵲已逃去桓侯遂死使聖人預知微能使良醫得
早從事則疾可已身可活也人之所病病疾多而醫
之所病病道少(所病猶療病也)故病有六不治驕恣不論於
理一不治也輕身重財二不治也衣食不能適三不
治也隂陽并藏氣不定四不治也形羸不能服藥五
不治也信巫不信醫六不治也有此一者則重難治
也扁鵲名聞天下過邯鄲聞貴婦人即為𢃄下醫過
雒陽聞周人愛老人即為耳目痺醫來入咸陽聞秦
人愛小兒即為小兒醫隨俗為變秦太醫令李䤈自
知伎不如扁鵲也使人刺殺之至今天下言脈者由
扁鵲也(史記)
扁鵲見秦武王示之病扁鵲請除左右曰君之病在耳
之前目之下除之未必已矣將使耳不聰目不明扁
鵲怒而投石曰君與知之者謀之而與不知者敗之
(國策)
東坡曰士大夫多秘所患以驗醫能否使索病於溟漠
之中吾平生求醫必盡告以所患然後診之故雖中
醫治吾疾常愈吾求疾愈而已豈以困醫為事哉
宿按望而知之謂之神望見顔色而知其病者上
也經曰大肉已脱九候雖調猶死予見儒生汪巽
山善風鑑斷人生死禍福無不竒中家貧不肯以
術自售予素慕其為人一日患嘔血召予診視叩
其占五臟生死法汪曰脾之死色唇之四白青如
馬牙(琇按木剋土也)紅唇上起黑斑譬如木朽而生菌耳
死期在半年語未畢嘔血數口予視其色正合死
脾之色果如期而逝惜乎未竟其說後遍訪未聞
相術有如汪君者
黴瘡(附結毒漏爛)
邵文泉僕者患楊梅瘡遍體疼痛遇友人傳示一方用
胡連五錢銀柴胡人參當歸牛膝各一錢甘草五分作
三服每服加土茯苓猪肉各四兩水煎服痛止其瘡
亦漸愈
任栢峰傳沈狀元所得二苓化毒湯白茯苓土茯苓金
銀花各八兩當歸尾四兩紫草二兩甘草節五錢分
作十服水酒各半煎服任云屢試之輒效
程魯齊𫝊黴瘡用苦參三錢牙皂二錢紅花五分當歸
二錢五分土茯苓四兩水酒各半煎服
李心田傳授治黴瘡用防已苦參各一錢五分水酒煎
服
蔡上舍春樓云曾一人患黴瘡取枳子黃熟時採隂乾
扎碎連皮𢃄核炒黑存性為細末每服二三錢無灰
酒調下愈
潘養源曾傳一單方治黴瘡殊驗取兔耳草不拘多少
搗取汁一碗對頭生酒一碗露一宿熱服熱水洗浴
透絮被罨取汗透次取蛇夢草六瓣者搓二丸塞鼻
孔另搓一大丸不住手搓待倦卧去拔去鼻中塞藥
不過二次全愈
江應宿治蒼頭患黴瘡在下部用銅綠杏仁去皮焙熟
研如泥塗瘡上乾加醋點又一人用蝦蟆子即科斗
取入磁缾内化為水點效一用杏仁膽礬輕粉研如
泥搽(用過效)三方俱效
江會川云家僮患黴瘡結毒已屢年腫塊遍體得方士
煮酒藥服之愈當歸牛膝各一錢杜仲川芎各二錢
真桑寄生地蕨金銀花各一兩土茯苓四兩取頭生
酒十五觔入藥懸胎煮三炷香置泥地上三日後任
服
陳螢窗患黴漏用爐甘(煆以黃連水淬七日)水銀各三錢大楓子
油三錢肉須用六錢萆麻子油二錢肉三錢二物各
研如泥用白桕油四兩入銅鍋熬化先入爐甘石水
銀煎數沸再大楓萆麻煎數沸以真韶粉六錢收之
油紙攤貼患處先以葱椒水洗淨貼藥再不可洗任
其臭穢三日一換以好為度
江應宿傳授慈谿羅伯成黃華酒治黴瘡頑癬疥癩不
拘遠近曾在祁門治一商販患癬遍身如癩服此酒
一料全愈方用烏稍蛇酒浸去頭尾皮骨取淨肉一
兩木香人參川烏川芎白芷花粉麻黃防風天麻硃
砂當歸金銀花各三錢白蒺藜僵蠶白蘚皮連翹蒼
术荆芥獨活羌活各二錢沉香一錢皂角刺川萆薢
各五錢兩頭尖一錢麝香二分核桃肉小紅棗各四
兩好頭生酒十五觔燒酒五錢以絹袋盛入壜懸胎
煮三炷香取出置泥地過七日服之另熬蒼耳膏每
服加一七後以治諸頑癬瘡疥積年不愈者俱效
程文彬治一人楊梅結毒十餘年蜀中傳一方云輕粉
毒必須仍以輕粉引出其毒真輕粉四分半硃砂一
分二厘雄黃八厘三味為細末煉蜜為九金箔為衣
分作九丸每日三丸作三次服三日服盡一日鮮魚
湯送下二日羊肉湯送下三日鮮雞湯送下至四日
牙腫遍身作脹肚中作瀉至十日其毒盡出再服黃
茋肉桂茯苓甘草當歸麥門冬五味數服果獲全愈
永不再發
名醫類案卷十
