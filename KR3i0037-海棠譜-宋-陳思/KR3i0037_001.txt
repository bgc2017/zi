海棠譜卷上
宋陳思撰
叙事
蜀花稱美者有海棠焉然記牒多所不錄蓋恐近代有
之何者古今獨棄此而取彼耶嘗聞真宗皇帝御製後
苑雜花十題以海棠為首章賜近臣唱和則知海棠足
與牲丹抗衡而可獨步於西州矣因搜擇前志惟唐相
賈元靖耽著百花譜以海棠為花中神僊誠不虚美耳
近世名儒巨賢發于歌詠清辭麗句往往而得立慶歷
中為縣洪雅春多暇日地富海棠幸得為東道主惜其
繁豔為一隅之滯卉為作海棠記叙其大槩及編次諸
公詩句于右復率蕪拙作五言百韻詩一章四韻詩一
章附于卷末好事者幸無誚焉(沈立海棠記序)
棠之稱甚衆若詩有蔽芾甘棠又曰有杕之杜又爾雅
釋木曰杜甘棠也(郭璞注今之杜梨)杜赤棠白者棠又吕氏春
秋果之美者棠實又俗說有地棠棠梨沙棠味如李無
核較是數說俱非謂海棠也凡今草木以海為名者酉
陽雜俎云唐贊皇李德裕嘗言花名中之帶海者悉從
海外來故知海椶海柳海石榴海木瓜之類俱無聞於
記述豈以多而為稱耶又非多也誠恐近代得之于海
外耳又杜子美海椶行云欲栽北辰不可得惟有西域
胡僧識若然則贊皇之言不誣矣海棠雖盛稱於蜀而
蜀人不甚重今京師江淮尤競植之每一本價不下數
十金勝地名園目為佳致而出江南者復稱之曰南海
棠大抵相類而花差小色尤深耳棠性多類梨核生者
長遲逮十數年方有花都下接花工多以嫩枝附梨而
贅之則易茂矣種宜壚壤膏沃之地其根色黃而盤勁
其木堅而多節其外白而中赤其枝柔密而脩暢其葉
類杜大者縹綠色而小者淺紫色其紅花五出初極紅
如臙脂點點然及開則漸成纈暈至落則若宿粧淡粉
矣其蔕長寸餘淡紫色於葉間或三萼至五萼為叢而
生其蘂如金粟蘂中有鬚三如紫絲其香清酷不蘭不
麝其實狀如梨大若櫻桃至秋熟可食其味甘而微酸
兹棠之大槩也(沈立海棠記)
杜子美居蜀累年吟詠殆遍海棠竒豔而詩章獨不及
何耶鄭谷詩云浣花溪上空惆悵子美無情為發揚是
已本朝名士賦海棠甚多往往皆用此為實事如石延
年云杜甫句作略薛能詩未工錢易詩云子美無情甚
都官著意頻李定詩云不霑工部風騷力猶占勾芒造
化權獨王荆公詩用此作梅花詩最為有意所謂少陵
為爾牽詩興可是無心賦海棠末句云多謝許昌傳雅
什蜀都曾未識詩人不道破為尤工也(韻語陽秋)
東坡海棠詩曰只恐夜深花睡去更燒銀燭照紅粧事
見太真外傳曰上皇登沈香亭召太真妃于時夘醉未
醒命力士使侍兒扶掖而至妃子醉韻殘粧鬢亂釵横不
能再拜上皇笑曰豈妃子醉是海棠睡未足耳(冷齋夜話)
東坡謫黃州居于定惠院之東雜花滿山而獨海棠一
株土人不知貴東坡為作長篇平生喜為人寫人間刻
石者自有五六本云吾平生最得意詩也(古今詩話)
韓持國雖剛果特立風節凜然而情致風流絶出時輩
許昌崔象之侍郎舊第今為杜君章所有廳後小亭僅
丈餘有海棠兩株持國每花開輒載酒日飲其下竟謝
而去歲以為常至今故吏尚能言之(石林詩話)
少游在黃州飲於海橋天南北多海棠有老書生家海
棠叢間少游醉卧宿於此明日題其柱曰喚起一聲人
悄衾冷夢寒窗曉瘴雨過海棠開春色又添多少社甕
釀成微笑半破椰瓢共舀覺健倒急投牀醉鄉廣大人
間小東坡愛之恨不得其腔當有知之者耳(冷齋夜話)
李丹大夫客都下一年無差遣乃授昌州議者以去家
遠乃改授鄂州倅淵材聞之乃吐飯大步往謁李曰誰
為大夫謀昌佳郡也奈何棄之李驚曰供給豐乎曰非
也民訟簡乎曰非也曰然則何以知其佳淵材曰海棠
無香昌州海棠獨香非佳郡乎聞者傳以為笑(墨客揮犀)
前輩作花詩多用美女比其狀如曰若教解語能傾國
任是無情也動人陳俗哉山谷作酴醿詩曰露濕何郎
試湯餅日烘荀令炷爐香乃用美丈夫比之若將出類
而吾叔淵材作海棠詩又不然曰雨過温泉浴妃子露
濃湯餅試何郎意尤工也
仁宗朝張冕學士賦蜀中海棠詩沈立取以載海棠記
中云山木瓜開千顆顆水林檎發一攢攢注云大約木
瓜林檎花初開皆與海棠相類若冕言則江西人正謂
棠梨花耳惟紫綿色者始謂之海棠按沈立記言其花
五出初極紅如臙脂點點然及開則漸成纈暈至落則
若宿粧淡粉審此則似木瓜林檎六花者非真海棠明
矣晏元獻云已定復搖春水色似紅如白海棠花然則
元獻亦與張冕同意耶
閩中漕宇修貢堂下海棠極盛三面共二十四叢長條
脩榦頃所未見每春著花真錦繡段其間有如紫綿揉
色者亦有不如此者蓋其種類不同不可一槩論也至
其花落則皆若宿粧淡粉矣余三春對此觀之至熟大
率富沙多此官舍人家往往皆種之並是帚子海棠正
與蜀中者相類斯可貴耳今江浙間别有一種柔枝長
蔕顔色淺紅垂英向下如日蔫者謂之垂絲海棠全與
此不相類蓋強名耳
劉淵材謂人曰平生死無恨所恨者五事耳人問其故
淵材欲說斂目不言久之曰吾論不入時聽恐爾曹輕
易之問者力請乃荅曰第一恨鰣魚多骨二恨金橘太
酸三恨蓴菜性冷四恨海棠無香五恨曾子固不能詩
聞者大笑淵材瞠目荅曰諸子果輕易吾論也
王介甫梅詩云少陵為爾牽詩興可是無心賦海棠杜
默云倚風莫怨唐工部後裔誰知不解詩曾不若東坡
柯丘海棠長篇冠古絶今雖不指名老杜而補亡之意
蓋使來世自曉也(䂬溪詩話)
東風嫋嫋泛崇光香霧霏霏月轉廊只恐夜深花睡去
更燒銀燭照紅粧先生常作大字如掌書此詩似是晚
年筆劄與集本不同者嫋嫋作渺渺霏霏作空濛故墨
跡舊藏秦少師伯陽後歸林右司子長今從墨蹟(吳興沈氏)
(註東坡詩)
東坡謫居齊安時以文章游戲三昧齊安樂籍中李宜
者色藝不下他妓他妓因燕席中有得詩曲者宜以語
訥不能有所請人皆咎之坡將移臨汝於飲餞處宜哀
鳴力請坡半酣笑謂之曰東坡居士文名久何事無言
及李宜恰似西川杜工部海棠雖好不吟詩(詩話緫龜)
蜀潘炕有嬖妾解愁姓趙氏其母夢吞海棠花蘂而生
頗有國色善為新聲(外史檮杌)
黎舉常云欲令梅聘海棠棖子臣櫻桃及以芥嫁笋但
恨時不同然牡丹酴醿楊梅枇杷盡為執友(雲仙散錄)
海棠花欲鮮而盛於冬至日早以糟水澆根下(瑣碎錄)
李贊皇花木記以海為名者悉從海外來如海棠之類
是也(同前)
海棠候花謝結子剪去來年花盛而無葉(同前)
真宗御製後苑雜花十題以海棠為首近臣唱和(瑣碎後錄)
唐相賈耽著百花譜以海棠為花中神僊(同前)
重葉海棠曰花命婦又云多葉海棠曰花戚里(牡丹榮辱志)
每歲冬至前後正宜移掇窠子隨手使肥水澆以盫過
麻屑糞土壅培根柢使之厚密纔到春暖則枝葉自然
大發著花亦繁密矣(長春備用)
許昌薛能海棠詩叙蜀海棠有聞而詩無聞(花木錄)
南海棠本性無異惟枝多屈曲數數有刺如杜梨花亦
繁盛開稍早(同前)
海棠譜卷上
