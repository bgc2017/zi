山房隨筆小說家𩔖一(雜事之屬)
提要
(臣)等謹案山房隨筆一卷舊本題元全愚蔣
正子撰不知何許人惟書中杜善甫一條内
有余分教溧陽語知嘗為溧陽學官又有穆
陵在御語知為宋人入元者也所記多宋末
元初之事而于賈似道事尤再三深著其罪
於鄭虎臣木棉菴事叙述始末亦比他書為
最詳惟所記陸秀夫輓張世傑詩似出附會
厓山舟覆鯨海沸騰烏有吟咏之暇且詩中
曾聞海上鐵斗膽句亦不似同時之語朱國
禎湧幢小品謂世傑溺死在秀夫赴海之後
亦以此詩為疑所言良允殆好事者欲褒忠
義故造作斯言至於以夏貴之降元歸咎似
道未為無理而反復解釋似于貴反有恕詞
未免有乖于大義讀者不以詞害意可矣乾
隆四十五年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
