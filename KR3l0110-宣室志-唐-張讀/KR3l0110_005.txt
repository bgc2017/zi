宣室志卷五
唐張讀撰
滎陽有鄭生善騎射以勇悍趫捷聞家于鞏雒之郊嘗
一日乘醉手弓腰矢馳健馬獨驅田野間去其居且
數十里會天暮大風雨生庇於大木下久之及雨霽
已夕矣迷失道路縱馬行見道傍有門宇乃神廟也
生以馬繫門外將入屋中忽慄然心動即匿身東廡
下聞廟西空舍中窣窣然生疑其為鬼因引弓震弦
以伺之俄見一丈夫身長衣短後皂衣負囊仗劒自
空舍中出既而倚劒揚言曰我盜也爾非盜乎鄭生
曰吾家于鞏雒之郊向者獨驅田間適遇大風雨迷
而失道故匿身於此仗劒者曰子既不為盜得無害
我之意乎且我遁去道必經東廡下願解弓弦以授
我使我得去不然且死於豎子矣先是生常别以一
弦置袖中既解弦投於劒客前密以袖中弦繫弓上
賊既得弦遂至東廡下將殺鄭生以滅口急以矢繫
弦賊遂去因曰吾子果智者某罪固當死矣生曰我
不為害爾何為疑我賊再拜謝生即去西廡下以避
之賊既去生懼其率徒再來於是登木自匿久之星
月始明忽見一婦人貌甚冶自空舍中出泣於庭問
之婦人曰妾家於村中為盜見誘至此且利妾衣裝
遂殺妾空舍中棄其屍而去幸君子為雪其冤又曰
今夕當匿於田橫墓願急逐之無失生諾之婦人謝
而去及曉生視之果見其屍即馳至洛具白於河南
尹鄭叔則尹命吏捕之果得賊於田橫墓中
樊宗諒為密州刺史時屬邑有羣盜縱橫入里中甿殷
氏家掠奪金帛戕其父子死者三人刺史捕之甚急
月餘不獲有鉅鹿魏南華者寓居齊魯之間家甚貧
宗諒命攝司法掾一夕南華夢數人皆被髮列訴於
南華曰姓殷氏父子三人俱無罪而死願明公雪其
冤南華曰殺汝者為誰對曰某所居東十里有姚姓
者乃賊之魁也南華許諾驚寤數日宗諒謂南華曰
盜殺吾甿且一月矣莫窮其跡豈非吏不奉職乎爾
為司法官第往驗之南華馳往未至忽見一狐起於
路傍深草中馳入里人姚氏所居譟而逐者以百數
其狐入一穴中南華命以鍤發之得金帛甚多乃羣
盜劫殷氏財也即召姚氏子訊其所自目動詞訥即
收劾之果盜之魁也自是盡擒其支黨且十輩其狐
雖匿於穴中窮之卒無所見也豈非冤魂之所假歟
時太和中也
蘭陵蕭逸人亡其名嘗舉進士下第還楚讀書退居潭
水上從道士學神仙因絶粒吸氣每日柔搦支體冀
延其壽積十年餘髮盡白色枯而背僂齒有墮者一
旦引鏡自視勃然發怒且曰吾棄聲利隱身田野間
絶食吸氣冀得長生今亦衰瘠如是豈我之心哉即
遷居鄴下學商人逐什一之利凡數年貲用大饒為
富家後因治園屋發地見物狀𩔖人手肥而且潤色
微紅逸人得之驚曰豈非禍之芽且吾聞太歲所在
不可興土事脱有犯者當有修肉出其下固不祥也
今果有奈何然吾聞得肉食之或可以免於是烹而
食味甚美食且盡自是逸人聽視聰明狀貌愈少而
髮之秃者盡黟然而長矣其齒之墮者亦駢然而生
矣逸人默自竒異不敢告於人後有道士至鄴下逢
逸人驚曰先生嘗餌仙藥乎何神氣清悟如是道士
因胗其脈久之又曰先生嘗食靈芝矣夫靈芝狀𩔖
人手肥而且潤色微紅者是也逸人悟其事以告道
士賀曰先生之壽可與龜鶴齊矣然不宜居塵俗間
當退休山林棄人事神仙可致矣逸人喜而從其語
遂去竟不知其所在
東洛有故宅其堂奥軒級甚宏峙然居者多暴死是以
空而鍵之且久故右散騎常侍范陽盧虔貞元中為
御史分察東臺嘗欲質其宅而止焉或曰此宅有怪
不可居處曰吾自能弭之後一夕虔與從吏同寢其
堂命僕使盡止於門外從吏勇悍善射於是執弓矢
坐前軒下夜既深聞有扣門者從吏即問之應曰柳
將軍遣某送書與盧侍御虔不應已而投一書軒下
字若濡筆而書者點畫纖整虔命從吏讀其字云吾
家於此有年矣堂奥軒級皆吾之居也門神戶靈皆
吾之隸也而君突入吾舍豈其理耶假令君之舍吾
入之可乎既不足懼寧不愧於心耶君速去勿招敗
亡之辱讀既畢其書飄然四散若飛燼之狀俄又聞
有言者柳將軍願見盧侍御已而有大厲至身長數
十尋於庭手執一瓢其從吏即引滿而發中其所執
其厲遂退委其瓢久之又來俯軒而立俛其首且窺
焉貌甚異從吏又射之中胷其厲驚若有懼遂東向
而去至明虔命窮其跡至宅東隙地有柳高百餘尺
有一矢貫其上所謂柳將軍也虔伐其薪自此其宅
居者無恙復歲餘因重搆堂宇於屋瓦下得一瓢杓
長丈餘有矢貫其柄即將軍所執之瓢也
太和中有江夏從事某其官舍嘗有怪異每夕見一巨
人身盡黑甚光見之即悸而病死後有許元長者善
視鬼從事命元長以符術考召後一夕元長坐於堂
西軒下巨人忽至元長出一符飛之中其臂劈然有
聲遂墮於地巨人即去元長視其墮臂乃一枯木枝
至明日有家僮謂元長曰堂之東北隅有枯樹焉先
生符今在其上即往視之見其樹有枝稍折者果巨
人所墮臂也即伐而焚之宅遂無怪
扶風竇寬者家於梁山太和八年秋寬自大理評事解
縣榷鹽使判官罷職退歸因治園屋命家僮伐一樹
既伐見有血成沼滂然注地食頃而盡寬異之具知
為怪由是閉門絶人事至明年冬十一月鄭注李訓
反寬與注連遂誅死於在禁軍中
有厲泉縣民吳偃者家於田野間有一女十餘歲一夕
忽失去莫知所往後數日偃夢其父謂偃曰汝女今
在東北隅蓋木神為祟偃驚而寤至明日即於東北
隅窮其跡果聞有呻吟之聲偃視之見其女在一穴
内口甚小然穴中寬敞傍有古槐木盤根甚大於是
挈之而歸然兀若沈醉者會有李道士偃請符術呵
禁其女忽瞬而語曰地東北有槐木木有神引某自
樹空腹入地下穴内故某病於是伐其樹後數日女
病始愈
有董觀者嘗為僧居於太原佛寺太和七年夏與其表
弟王生南遊荆楚後將入長安道至商於一夕舍山
館中王生既寐觀獨未寢忽見一物出燭下既而掩
其燭狀𩔖人手但指則細視燭影外若有物觀急呼
王生生起其手遂去顧謂王曰慎無寢魅當再來因
持梃而坐伺之良久王生曰魅安在兄妄矣即就寢
頃之有一物長五尺餘蔽燭而立無手及面目觀益
恐又呼王生生怒不起觀因以梃揕其首其軀若草
所綰梃亦隨其中而入力取不可得俄而退去觀慮
其又來迨曉不復寢明日訪館吏吏曰此西數里有
古杉常為魅疑即所見也即與觀及王生往尋果見
古杉有梃貫其枝柯間吏曰人言此為妖且久未嘗
驗其真今則信矣急取斧盡伐去之
晉陽西有童子寺在郊牧之外貞元中有鄧珪者寓居
于寺是歲秋與客友數輩會宿既闔扉後忽見一手
自牖間入其手色黃而瘦率衆視之俱慄然獨珪無
所懼及聞牖間有吟嘯之聲珪知其怪耳訊之曰汝
為誰對曰吾隱居山谷有年矣今夕從風月之遊聞
先生在此故來奉謁誠不當列先生之席願得坐牖
下聽先生與客談足矣珪許之既坐與客談笑極歡
久之告去將行謂珪曰明夕當再來願先生無擯既
去珪與諸客議曰此必鬼也不窮其跡且將為患於
是緝絲為緡數百尋候其再來必縳之明夕果來又
以手出於牖間珪即以緡繫其臂牢不可解聞牖間
云何罪而見縳其義安在得無侮耶遂引緡而去至
明日珪與諸客俱窮其跡至寺北百餘步有蒲萄一
株甚蕃茂而緡繫其枝有葉𩔖人手果牖間所見者
遂命掘其根而焚之怪遂絶矣
靈石縣南嘗夜中有妖怪由是里中人無敢夜經其地
者元和初董叔經為河西守時有彭城劉皂假孝義
尉皂頃嘗以書謁董怒甚遂棄職入汾水關夜至靈
石南逢一人立於路傍其狀絶異皂馬驚而墮久之
乃起其路傍立者即解皂衣袍而自衣之皂以為劫
不敢拒既而西走去近十餘里至逆旅因而述其事
逆旅中人曰邑南夜中有妖怪固非賊爾明日有自
縣南來者謂皂曰縣南野中有蓬蔓狀𩔖人披一青
袍不亦異乎皂往視之果己之袍也里中人始悟為
妖者乃蓬蔓耳由是盡焚之其後妖亦絶
唐興平之西有梁生别墅其後園有梨木十餘株太和
四年冬十一月新雪霽後其梨忽有花發芳而且茂
梁生甚竒之以為吉兆有韋氏謂梁生曰夫木以春
而榮冬而悴固其常矣今反是可謂之吉兆乎生聞
之不懌月餘梁生父卒
天寶中有趙生者其先以文學顯兄弟四人俱以進士
明經入仕獨生性魯鈍雖讀書然不能分句詳義由
是年壯尚不得為郡貢常與兄弟友生會宴盈座朱
綠相接獨生白衣甚為不樂及酒酣或嘲之生益慚
且怒後一日棄其家遁去隱晉陽山葺茅為舍生有
書百餘篇笈而至山中晝習夜思雖寒暑切肌食粟
襲苧不憚勞苦而生蒙庸力愈勤而功愈小生息孳
如卒不易其志厥後旬餘有翁衣褐來造之因謂生
曰吾子居深山中讀古人書豈有志於禄仕乎雖然
學愈久而卒不能分句詳義何蔽滯之甚耶生謝曰
僕不敏自度老且無用故居深山讀書自悦雖不能
達其精微然必欲終於志業不辱先人又何及於禄
仕乎翁曰吾子志趣甚堅老夫雖無所能誠有補於
君耶幸一訪我耳因徵其所止翁曰吾段氏子家於
山西大木之下言竟忽亡所見生怪之以為妖遂徑
往山西尋其跡果有椵樹蕃茂生曰豈非叚氏子乎
因持鍤發其下得人參長尺餘甚肖所遇翁之形生
曰吾聞人參能為怪者又可愈疾遂瀹而食之自是
醒然明悟所覽書自能窮奥後歲餘以明經及第歷
官數任而卒
寇天師謙之後魏時得道者也常刻石為記藏於嵩山
之上上元初有洛川郜城縣民因採藥於山得之以
獻縣令樊文言於州州以上聞高宗皇帝詔藏於内
府其銘記文甚多奥不可解略曰木子當天下又曰
止戈龍又曰李代代不可移宗又曰中鼎顯真容又
曰基千萬歲所謂木子當天下者蓋言唐氏受命也
止戈龍者言天后臨朝也止戈為武武天后氏也李
代代不移宗者謂中宗中興再新天地中鼎顯真容
者實中宗之廟諱真為睿聖之徽諡得不信乎基千
萬歲者基玄宗名也千萬歲蓋歷數久長也後中宗
立極樊文男欽貢以石記本上獻上命編於國史
衛先生大經解梁人以文學聞不狎俗常閉門絶人事
生而敏悟周知天文歷象窮冥索玄後以壽終墓於
解梁之野開元中天水姜師度奉詔鑿無醎河以溉
鹽田剗室廬潰邱墓甚多解梁人皆病之既至衛先
生墓前後其地得一石刻字為銘蓋先生之詞也其
銘曰姜師度更移向南三五步工人得之以狀言之
於師度師度異其事歎而久之顧謂僚吏曰衛先生
真竒士也即命工人遷其河遠先生之墓數十步
開元中江南大水溺而死者千數郡以狀聞玄宗詔侍
御史鄔載往巡視之載至江南忽見道傍有古墓水
潰而穴出公念之命工遷其骸於高原既發墓得一
石鑿而成文蓋誌其墓也誌後有銘二十言乃卜地
者之詞銘曰爾後一千歲此地化為泉頼逢鄔侍御
移我向高原載覽而異之因校其年果千歲矣
泉州之南有山焉其山峻起壁立下有潭水深不可測
周十餘畆中有鮫鱷常為人患人有誤近或馬牛就
而飲者輒為吞噬泉人苦之有年矣由是近山居者
咸挈引妻子徙去他郡以逃其患元和五年一夕聞
南山有雷震暴聲聞數百里若山崩之狀一郡驚懼
里人洎牛馬鷄犬俱失聲仆地汗流被體屋瓦交擊
木樹顛拔自戌及子雷電方息明旦往視之其山摧
劈石壁數百仞殆盡俱填其潭潭水溢流注滿四野
蛟鱷之血遍若玄黃而石壁之上有鑿成文字一十
九言字勢甚古郡中士庶無能知者自是居人無復
患矣懼者俱息遷者亦歸結屋架廬接比其地郡守
因名其地為石銘里蓋因字為名且識其異也後有
客於泉者能傳其字持至東洛時故吏部侍郎韓愈
自尚書郎為河南令見而識之其文曰詔赤黑示之
鱷魚天公卑殺牛人壬癸神書急急然則詳究其義
似上帝責蛟螭之詞令戮其害也其字則科斗書故
泉人無有識者矣
元和元年秋九月淮西帥吳少誠子死元濟拒命詔鄰
淮西者以兵四面攻之凡數年不克十三年召丞相
晉國公裴度將兵擊焉度既至因命封人深池濠且
發其地有得一石者上有雕蟲文字為銘封人得之
以獻度文曰井底一竿竹竹色深綠綠鷄未肥酒未
熟障車兒郎且須縮度得之以示從事令辨其義焉
咸不能究度方念之俄有一卒自行間躍而賀曰吳
元濟逆天子之命縱狂兵為反謀賴天子威聖與丞
相德合今日逆豎成擒矣敢賀丞相功度驚訊之對
曰封人得石銘是其兆也且井底一竿竹竹色深綠
綠者言吳少誠由行間一卒遂擁十萬兵為一方帥
並喻其榮也鷄未肥者言無肉也夫以肥去肉為巳
字也酒未熟者言無水也以酒去水為酉字也障車
兒郎謂兵革之士也且縮者謂直退守其所也推而
言之則巳酉日當尅也苟未及期則可俟矣度喜顧
左右曰卒辯者也歎而異之是歲冬十月相國李愬
將兵入淮西生得元濟盡誅反者度因校其日果已
酉焉於是度益竒卒之辯擢為裨將
東陽郡濱於浙江有山週迴數百里江水曲而環焉迂
滯舟楫人頗病之常侍敬昕太和中出守其山一夕
雲物曛晦暴風雷電動蕩室廬江水騰溢莫不惶惑
迨曉方霽人往視之已劈而中分相遠數百步引江
流直而貫焉其環曲處悉填以石遂無縈繞之患
宣室志卷五
