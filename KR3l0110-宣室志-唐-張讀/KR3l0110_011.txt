宣室志補遺
唐張讀撰
進士李員河東人也居長安延夀里元和初夏一夕員
獨處其室方偃於榻寐未熟忽聞室之西隅有微聲
纖而遠鏘然若韻金石之樂如是久而不絶俄又有
歌者其音極清越泠泠然又久不已員竊誌其歌詞
曰色分藍葉青聲比磬中鳴七月初七日吾當示汝
形歌竟其一闋員且驚且異翊日命家僮窮其跡不
能得焉是夕員方獨處又聞其聲凄越且久亦歌如
前詞竟員心知其為怪也默然異之如是凡數夕亦
復聞焉後至秋始六日夜有甚雨穨其堂之北垣明
日垣北又聞其聲員驚而視之於北垣下得一缶僅
尺餘制用金成形狀竒古與今之缶甚異苔翳其光
𨼆然有文視不可見蓋千百年之器也扣之則其韻
極長即命滌去塵土方可讀之字皆小篆書乃崔子
玉古磬銘也員得而異之然竟不知何代所製也
虞鄉有山觀甚幽寂有滌陽道士居焉太和中道士嘗
一夕獨登壇望觀庭忽見有異光自井泉中發俄有
一物狀若兔其色若精金隨光而出環繞醮壇久之
復入於井自是每夕輒見道士異其事不敢告於人
後因淘井得一金兔甚小竒光爛然即置于巾箱中
時御史李戎職於蒲津與道士友善道士因以遺之
其後戎自奉先縣令為忻州刺史其金兔忽亡去後
月餘而戎卒
陳郡謝翺者嘗舉進士好為七字詩其先寓居長安昇
道里所居庭中多牡丹一日晚霽出其居南行百步
眺終南峯佇立久之見一騎自西馳來繡繢彷彿近
乃雙鬟高髻靘粧色甚姝麗至翺所因駐謂翺曰即
非見待耶翺曰步此徒望山耳雙鬟笑降拜曰願郎
歸所居翺不測即迴望其居見青衣三四人偕立其
門外翺益駭異入門青衣俱前拜既入見堂中設茵
毯張帳㡩錦繡輝映異香遍室翺愕然且懼不敢問
一人前曰郎何懼固不為損耳頃之有金車至門見
一美人年十六七風貌閑麗代所未識降車入門與
翺相見坐於西軒謂翺曰聞此地有名花故來與君
一醉耳翺懼稍解美人即命設饌同食其器用食物
莫不珍豐出玉杯命酒逓酌翺因問曰女郎何為者
得不為它怪乎美人笑不答固請之乃曰君但知非
人則已安用問耶夜闌謂翺曰某家甚遠今將歸不
可久留此矣聞君善為七言詩願見贈翺悵然因命
筆賦詩曰陽臺後會杳無期碧樹烟深玉漏遲半夜
香風滿庭月花前竟發楚王詩美人覽之泣下數行
曰某亦嘗學為詩欲荅來贈幸不見誚翺喜而請美
人求綘箋翺視笥中惟碧箋一幅因與之美人題曰
相思無路莫相思風裏花開只片時惆悵金閨却歸
處曉鸎腸斷綠楊枝其筆札甚工翺嗟賞良久美人
遂顧左右撤帷㡩命燭登車翺送至門揮涕而别未
數十步車輿人物盡亡見矣翺異其事因貯美人詩
于笥中明年春下第東歸至新豐夕舍逆旅氏因步
月長望追感前事又為詩曰一紙華箋麗碧雲餘香
猶在墨猶新空添滿目凄凉事不見三山縹緲人斜
月照衣今夜夢落花啼雨去年春紅閨更有堪愁處
忩上蟲絲鏡上塵既而朗吟之忽聞數百步外有車
音西來甚急俄見金車從數騎視其從者乃前時雙
鬟也驚問之雙鬟遽前告即駐車使謂翺曰通衢中
恨不得一見翺請其舍逆旅固不可又問所適荅曰
將之弘農翺因曰某今亦歸洛陽願偕往東行可乎
曰吾行甚迫不可待即褰車簾謂翺曰感君意勤厚
故一面耳言竟嗚咽不自勝翺亦為之悲泣因誦以
所製之詩美人曰不意君之不相忘如是也幸何厚
焉又曰願更酧此一篇翺即以紙筆與之俄頃而成
曰惆悵佳期一夢中武陵春色盡成空欲知離别偏
堪恨只為音塵兩不通愁態上眉凝淺綠淚痕侵臉
落輕紅䨇輪暫與王孫駐明日西馳又向東翺謝之
良久别去纔百餘步又無所見翺雖知為怪眷然不
能忘及至陜西遂下道至弘農留數日冀或再遇竟
絶影響乃還洛陽出二詩話於友人不數月以怨結
遂卒
河南龍門寺僧法長者鄭州原武人寳歷中嘗自龍門
歸原武家有田數頃稔而未刈一夕因乘馬行田間
馬忽屹不前雖鞭策輒不動惟瞪目東望若有所見
時月明隨其望數百步外有一物如古木狀兀然而
來法長懼即迴馬走道左數十步伺之其物西來漸
近乃是白氣高六七尺腥穢甚逾於鮑肆有聲綿綿
如呻吟西望而去長策馬隨其後常遠數十步行一
里餘至里民王氏家遂突入焉長駐馬伺之頃之忽
聞其家呼曰車宇下牛將死可偕來視之又頃聞呼
後舍驢蹶仆地不可救又頃聞驚哭而出者長佯過
訊之曰主人有子十餘歲忽卒語未竟又聞哭音或
驚呌聯聫不已夜分後聲漸少迨明而絶長駭異即
具告其鄰偕來王氏居偵之其中悄然無聞因開戶
而其家十餘人皆死雞犬亦無存焉
俗傳人之死凡數日當有禽自柩中而飛者曰煞太和
中有鄭生者嘗客于隰州與郡官畋于野有鷹得一
巨鳥色蒼高五尺餘生將命解而視之忽無所見生
驚即訪里中民訊之民有對者曰里中有人死且數
日卜人言今日煞當去其家伺而視之有巨鳥色蒼
自柩中出君之所獲果是乎天寳中京兆尹崔光遠
因遊畋嘗遇一妖鳥事與此同
開元中清江郡叟常牧牛於郡南田間忽聞有異聲自
地中發叟與牧童數軰俱驚走辟易自是叟病熱且
甚經旬餘病少愈夢一丈夫衣青襦顧謂叟曰遷我
於開元觀叟驚而寤然不知其旨後數日又適野復
聞之即以其事白於郡守封君怒曰豈非昏而妄乎
叱遣之是夕叟又夢衣青襦者告曰吾委跡於地下
久矣汝速出我不然禍至叟大懼及曉與子偕往郡
南即鑿其地約丈餘得一鐘色青乃向所夢丈夫衣
色也遂再白於郡守郡守置於開元觀是日辰時不
擊忽自鳴聲極震響清江之人俱異而驚嘆郡守具
其事上聞玄宗詔宰臣李林甫寫其鐘樣告示天下
東都郡有館亭其西軒甚多怪異客有寢其下者夜常
聞有犬吠聲甚微以燭視之則一無所見如是者累
年矣其後郡守命扄鍵為庫嘗一夕月皎有庫吏見
一犬甚小蒼色自軒下環庭而走庫吏怪其與常犬
異因投石擊之其犬吠而去入西軒下明日以其事
白於郡守郡守命於西軒窮其跡見門上狗有蒼色
甚多果庫吏所見蒼犬之色衆方悟焉
交城縣南十餘里常夜有怪見於人多悸而病且死焉
里人患之久矣其後里中人有執弧矢夜行者縣南
見一人魁然若巨人狀衣朱衣以皂巾蒙其首緩步
而來欹偃若甚醉者里人懼即引而發果中焉其怪
遂退去里人懼少解即北走至旅舍且語其事明日
抵縣城見郭之西有丹桂一矢貫其上果里人之矢
取之以歸鏃有血甚多言於縣令令命焚之由是縣
南無患
元和中博陵崔瑴者自汝鄭來僑居長安延福里嘗一
日讀書牖下忽見一童長不盡尺露髮衣黃自北牖
下趨至榻前且謂瑴曰幸寄君硯席可乎瑴不應又
曰我尚壯願偹指使何見拒之深耶瑴又不顧己而
上榻躍然拱立良久於袖中出一小幅文書致瑴前
乃詩也字細如粟歷然可辨詩曰昔荷蒙恬惠尋遭
仲叔投夫君不指使何處覓銀鈎覽訖笑而謂曰既
願相從無及後悔耶其童又出一詩投於几上詩曰
學問從君有詩書自我傳須知王逸少名價動千年
瑴曰吾無逸少之藝雖得汝安所用俄而又投一篇
曰能令音信通千里解致龍蛇運八行惆悵江生不
相賞應緣自負好文章瑴戲曰恨汝非五色者其童
笑而下榻遂趨北垣入一穴中瑴即命僕發其下得
一管文筆瑴因取書鋒銳如新用之月餘亦無他怪
東都陶化里有空宅太和中張秀才借居肄業常忽不
安自念為男子當抱慷慨之志不宜恇怯以自輭因
移入中堂以處之夜深欹枕乃見道士與僧徒各十
五人從堂中出形容長短皆相似排作六行威儀容
止一一可敬秀才以為靈仙所集不敢惕息因佯寢
以窺之良久别有二物展轉於地每一物各有二十
一眼内四眼剡剡如火色相馳逐而目光眩轉砉然
有聲然逡巡僧道三十人或馳或走或東或西或南
或北道士一人獨立一處則被一僧擊而去之其二
物周流於僧道之中未嘗暫息如此争相擊搏或分
或聚一人忽呌云卓絶矣言竟僧道皆默然而息乃
見二物相謂曰向者羣僧與道流妙法絶高然皆頼
我二人成其行數耳不然安得稱卓絶哉秀才乃知
必妖怪也因以枕擲之僧道三十人與二物一時驚
走曰不速去吾輩且為措大所使也遂皆不見明日
搜尋之於壁角中得一敗囊中有長行子三十箇并
骰子一雙耳
開成中河東郡有街吏常中夜巡警於路一夕天晴月
朗乃至景福寺前見一人俛而坐交臂擁膝身盡黑
居然不動吏懼因叱之其人俛而不顧叱且久即仆
其首忽舉視其面貌極異長數尺色白而瘦狀甚可
懼吏初驚仆於地久之稍能起因視之已亡見矣吏
由是懼益甚即馳歸且語於人其後因重搆景福寺
門發地得一漆桶凡深數尺上有白泥合其首果如
街吏所見
初唐有神像範金而製傳云隋朝有術士鎔範而成之
天后朝因命置于宫中扄其殿宇甚嚴玄宗嘗幸其
殿啓而觀焉時肅宗在東宫代宗尚稚俱侍上上問
内臣高力士曰此神像何所異亦有說乎力士曰此
前代所製可以占王者之在位幾何年耳其法當厲
聲而叱之苟年甚永則其像搖震亦久不然一撼而
止上即嚴叱之其像若有懼搖震移時仆於地上喜
笑曰誠如是我為天子幾何時力士因再拜賀上即
命太子叱之其像微震又命皇孫叱之亦動搖久之
上曰吾孫似我其後玄宗在位五十載肅宗在位凡
六年代宗在位五十九年盡契其占也
宣室志補遺
