宣室志卷十
唐張讀撰
天寶中有渤海高生者亡其名病熱而瘠其臆痛不可
忍召醫視之醫曰有鬼在臆中藥亦可療於是煮藥
而飲之忽覺臆中動搖有頃嘔涎斗餘其中凝固不
可解以刃剖之有一人自涎中起初甚么麽俄長數
尺高生欲苦之其人起出降階遽不見自是疾愈
滎陽鄭德楙嘗獨乘馬逢一婢姿色甚美馬前拜曰崔
夫人奉迎鄭郎鄭愕然曰素不識崔夫人我又未婚
何迎之有婢曰夫人小女頗有容質且以清門令族
宜相配敵鄭知非人堅拒之俄有黃衣蒼頭十餘人
至曰夫人趣郎迫輒控馬其行甚疾耳中但聞風鳴
奄至一處崇垣高門外皆列植楸桐鄭立於門外婢
先白須臾命引鄭郎入進歷數門館宇甚盛夫人著
青羅裙年將四十而姿容可愛立於東階下侍婢八
九皆鮮整鄭趨詣再拜夫人曰無怪相屈耶以鄭郎
甲族美才願託姻婭小女無堪幸能垂意鄭見逼不
知所對但唯唯而已夫人及堂上命引鄭郎自西階
升堂上悉以花罽薦地左右施豹脚床七寶屏風黃
金屈膝門垂碧箔銀鈎珠絡長筵列饌皆極豐㓗乃
命坐夫人又善清談敘置輕重世難與比食畢命酒
以銀樽貯之可三斗餘琥珀色酌以鏤杯侍婢行酒
味極甘馥向暮一婢前白女郎已艷粧訖乃命引鄭
郎出就外間浴以百味香湯左右進衣冠履佩美婢
十人扶入恣為調謔自堂外門步至花燭乃延就帳
女年十四五姿色甚艷目所未見被服粲麗冠絶當
時鄭遂欣然其夜成禮明日夫人命女輿就東堂堂
中置紅羅繡帳衾幃裀蓆皆悉精絶女善彈箜篌曲
詞新異鄭問所迎婚前乘馬來今在何許曰令已返
矣如此百餘日鄭雖情愛頗重而心稍疑忌因謂女
曰可得同歸乎女慘然曰幸託契會得事巾櫛然幽
冥理隔不遂如何因涕泣交下鄭審其怪異乃謂夫
人曰家中相思頗有疑恨乞賜還也夫人曰過蒙見
顧良深感慕然幽顯殊途理當暫隔分離之際能不
泫然鄭亦泣下乃大燕會與别曰後三年當相迎也
鄭因拜辭婦出門揮淚握手曰雖有後期尚延年歲
歡會尚淺乖離苦長努力自愛鄭亦悲惋婦以襯體
紅衫及金釵一雙贈别曰若未相忘以此為念乃分
袂而去夫人敕送鄭郎乃前青驄也鞁帶甚精鄭乘
馬出門倏忽復至其家奴遂云家中失君已一年矣
視其所贈皆真物也其家語云郎君出行之後其馬
自歸不見有人送回鄭始尋其故處惟見大墳傍有
小塚塋前列樹皆已枯矣而前所見悉華茂成陰其
左右人傳云崔夫人及女郎墓也鄭尤異之自度三
年之期必當死矣後至期果見前所使婢乘車來迎
鄭曰生死固有定命苟得安處吾復何憂乃為分判
家事預為終期明日乃暴卒
李林甫為相既久將以掇禍且天下人多怨望頗招鬼
災乃致方術士以禳去之後得一術士曰相國豪貴
下人積怨者不少矣為禍之基非一朝一夕之故雖
然庶可免者朝夕之禍也林甫曰若之何術士曰可
於長安市求一善射者以備之林甫乃於西市召募
而得焉自云嘗厠軍伍間以善射稱近為病他無所
知林甫即資其衣食計月以給後一夕林甫會宴於
庭燕趙翼侍度曲未終忽然中絶善射者異而聽之
閴無聞矣乃默籌曰夜未闌忽如是非有他邪抑術
士之言耶乃執弓矢踰垣以入視之忽見垣之南有
一物墜而下又一人踰垣來善射者一發中之乃驚
去因至林甫張樂之地見歌者舞者噤而不能囀其
喉屹而不得翻其袖寂寂然若木偶狀者因視垣南
墜下之物即一囊而結者解其中有數百籖皆林甫
衆家僮名氏也於是以名呼一一而應遂宴飲如初
其明日術士來且賀曰賴此人不然幾為所禍向乃
負冤而死者也明公久專機要積戾萬狀自兹十稔
乃非吾之所知其後林甫籍沒果符十年之期也
大歷中有進士竇裕者家寄淮海下第將之成都至洋
州無疾卒裕嘗與淮陰令吴興沈生善别有年矣聲
塵兩絶莫知其適後沈生自淮海調補金堂令至洋
州舍於館亭中是夕風月清朗夜將半生獨若有所
亡而不得其寢俄見一白衣丈夫自門步入且吟且
嗟似有恨而不舒者久之吟曰家依楚水岸身寄洋
州館望月獨相思塵襟淚痕滿生聽之甚覺𩔖竇裕
亟起與語未及遂亡見矣乃歎曰吾與竇君别久矣
豈為鬼耶明日命駕而去行未數里有殯於路前有
誌曰進士竇裕殯宫生驚即馳至館問館吏曰有進
士竇裕自京遊蜀至此暴亡太守命殯於館南二里
外道左殯宫是也沈即致奠拜泣而去
李生者貞元中舉進士下第歸潯陽途次商洛會漢南
節度使入覲為導騎所廹四顧惟蒼山萬重不知所
適時日暮馬劣無僕從見荆棘之深有殯宫在焉生
遂投匿其中導從既遠方將前去又不知道途之幾
何乃嘆曰吾之寄於是豈非命哉於是止於殯宫中
先拜而祝曰某家廬山下第南歸至此為府公前驅
所迫既不可進又不得退是以來魂如有知願容一
夕之安既而閑望時風月澄霽雖郊原數里皆可洞
見又有一殯宫在百步外彷彿見一人俄而漸近乃
一女子粧飾嚴麗短不盡尺至殯宫南入穴中生且
聽之聞其言曰金華夫人奉白崔女郎今夕風月好
可以肆目時難再得願稍留念穴中應曰屬有貴客
寄吾之舍吾不忍去乖一夕之歡無足怪矣其人乃
去歸殯宫下生明日至逆旅問之有知者是博陵崔
氏女也隨父為尉江南至此而殁遂藁葬焉生感之
乃以酒膳致奠而去
唐李林甫方居相位嘗退朝至於堂之前軒見一玄狐
其質甚大若牛馬而毛色黯黑有光自堂中出馳至
庭顧望左右林甫命弧矢將射之未及已亡見矣自
是凡數日每晝坐輒有一玄狐出焉其歲林甫籍沒
被誅
唐丞相李揆乾元初為中書舍人嘗一日退朝歸見一
白狐在庭中擣練石上命侍僮逐之已亡見矣時有
客於揆門者因話其事客曰此祥符也某敢賀至明
日果遷禮部侍郎
唐貞元中江陵少尹裴君者亡其名有子十餘歲聰敏
有文學風貌明秀裴君深愛之忽被病旬日益甚醫
藥無及裴君方求道術士為呵禁之冀瘳其疾有叩
門者自稱高氏子以符術為業裴即延入令視其子
生曰此子非他疾乃妖狐所為耳然某有術能愈之
即謝而祈焉生遂以符術考召僅食頃其子忽起曰
某病今愈裴君大喜謂高生為真術士且飲食已而
厚贈緡帛謝遣之生曰自此當日久來候耳遂去其
子他疾雖愈而常神魂不足往往狂語或笑哭不可
禁高生每至裴君即以此祈之高生曰此子精魄已
為妖魅所奪今尚未還耳不旬日當間幸無以憂裴
信之居數日又有王生者自言有神符能以呵禁除
去妖魅疾來謁裴與語謂裴曰聞君愛子被病且未
瘳願得一見矣裴即使見其子生大驚曰此郎君病
狐也不速治當加甚耳裴君因話高生王笑曰安知
高生不為狐乃坐方設席為呵禁高生忽至既入大
罵曰奈何此子病愈而乃延一狐於室内耶即為病
者耳王見高來又罵曰果然妖狐今果至安用為他
術考召哉二人紛然相詬辱不已裴氏家方大駭異
忽有一道士至門私謂家僮曰聞裴公有子病狐吾
善視鬼汝但為請入謁家僮馳白裴君出具話其事
道士曰易愈耳入見二人二人又語曰此亦妖狐安
得為道士惑人道士亦罵之曰狐當處郊野墟墓中
何為撓人乎既而閉戸相鬭毆數食頃裴君益恐其
家童惶惑計無所出及暮忽閴然不聞其聲開戶視
之見三狐卧地而喘不動搖矣裴君盡鞭殺之後其
子旬月乃愈
尹瑗者嘗舉進士下第後為晉陽普原尉既罷秩退居
郊野以文墨自適忽一日有白衣丈夫來謁自稱吴
興朱氏子早歲嗜學聞明公以文學自負願質疑於
執事無見拒瑗延入與之語且徵其說云家僑嵐川
早歲與御史王君偕至北門今者寓跡於王氏别業
累年自此每四日輒一來甚敏辯縱横詞意典雅瑗
深愛之瑗因謂曰吾子機辯玄奥可以從郡國之遊
為公侯高客何乃自取沉滯𨼆跡藂莽生曰余非不
願謁公侯且懼旦夕有不虞之禍瑗曰何為發不祥
之言乎生曰某自今歲來夢卜有窮盡之兆瑗即以
詞慰諭之生頗有愧生後至重陽日有人以釀醖一
瓶遺瑗朱生亦至因以酒飲之初辭以疾不敢飲已
而又曰佳節相遇豈敢不盡主人之歡耶即引滿而
飲食頃大醉告去未行數十步忽仆於地化為一老
狐酩酊不能動矣瑗即殺之因訪王御史别墅有老
農謂瑗曰王御史并之禆將往歲戍於嵐川為狐媚
病而卒已累年矣墓於村北數十步即命家僮尋御
史墓果有穴瑗後為御史竊語其事時唐太和初也
元和中有許貞者家于青齊間嘗西遊長安至陜貞與
陜從事友善是日將告去從事留飲酒至暮方别及
行未十里遂兀然墮馬而二僕摳其衣囊前去矣及
貞醉寤已曛黑馬亦先去因顧道左小逕有馬溺即
往尋之不覺數里忽見朱門甚高槐柳森密貞既亡
其僕馬悵然遂扣其門已扄鍵有小童出視貞即問
曰此是誰家曰李外郎别墅貞請入謁僮遽以告主
頃之又令請客入息于賓館即引入門其左有賓位
甚清敞所設屏障皆古山水及名畫經典圖籍裀榻
之𩔖率潔而不華貞坐久之小童出曰主君且至俄
有一丈夫年約五十朱紱銀章儀狀甚偉與生相見
揖讓而坐生因具述從事故人留飲酒道中沉醉不
覺曛黑僕馬俱失願寓此一夕可乎李曰但慮此卑
隘不可安止貴客寧有間耶貞謝之李又曰某嘗從
事於蜀尋以疾罷去今則歸休於是矣因與談話甚
敏博貞愛慕之又命家僮訪貞僕馬俄而皆至即舍
之既而設饌供食食竟飲酒數杯而散明日貞晨起
話别李曰願更留一日侍歡笑生感其勤即留之明
日乃别至京師居月餘有欵其門者自稱進士獨孤
沼貞延坐與語甚聰辯且謂曰某家于陜昨西來過
李外郎談君之美不暇且欲與君為姻好故令某奉
謁話此意君以為何如喜而諾之沼曰某今還陜君
東歸當更訪外郎且謝其意也遂别去後旬月生還
詣外郎别墅李見貞至大喜生即話獨孤沼之言因
謝之李遂留生十日成禮妻色甚姝且聰敏柔婉生
留旬月乃挈其妻孥歸青齊自是李君音問不絶生
奉道每晨起閱黃庭内景經李氏嘗止之曰君好道
寧如秦皇漢武乎求仙之力又孰若秦皇漢武乎彼
二人貴為天子富有四海竭天下之財以學神仙尚
崩於沙邱葬於茂陵况君一布衣而乃惑於求仙耶
貞叱之乃終無倦意其知道者亦不疑為他𩔖也後
歲餘貞挈家調𨕖至陜郊李君留其女而遣生來京
師明年秋授兖州參軍李氏隨之官數年罷秩歸齊
魯又十餘年李有七子二女才質姿貌皆居衆人先
而李容色端麗無殊少年時生益鍾念之無幾被疾
且甚奔走醫巫無所不至終不愈一日屏人握生手
嗚咽流涕言曰妾自知死至然忍羞以心曲告君幸
君寬罪宥戾使得盡言己意悲不自勝生亦為之泣
因慰之乃曰一言誠自知受責於君顧九稚子猶在
側以為君累尚敢一發口且妾非人間人天命當與
君偶得以狐狸賤質奉箕箒二十年未嘗纖芥獲罪
懼以他𩔖貽君憂一女子血誠自謂竭盡今日永去
不敢以妖幻餘氣託君念稚弱滿眼皆世間人為嗣
續及某氣絶願少念弱子心無以枯骨為讐得全肢
體瘞之土中乃百生之賜也言終又悲慟淚百行下
生驚恍傷感咽不能語相對泣良久以被蒙首背壁
而卧食頃無聲生遂發被見一狐死被中生特感悼
之為之殯斂葬之制皆如人禮畢生徑至陜訪李氏
居墟墓荆棘閴無所見惆悵而還居歲餘七子二女
相次而卒其骸骨皆人也而貞終不以為異
杜陵韋氏子家于韓城有别墅在邑北十餘里開成四
年秋自邑中遊焉日暮見一婦人素衣挈一瓢自北
而來謂韋曰妾居邑北里中有年矣家甚貧今為里
胥所辱將訟於官幸吾子與紙筆書其事妾得以執
詣邑長冀雪其恥韋諾之婦人即揖韋坐田野衣中
出一酒巵曰瓢中有酒願與吾子盡醉於是注酒一
飲韋韋方舉巵會有獵騎從西來引數犬婦人望見
即東走數十步化為一少狐韋大恐視手中巵乃一
髑髏酒若牛溺之狀韋因病熱月餘方瘳
長安興福寺有十光佛院其院宇極壯麗云是隋所制
貞觀中寺僧以其年祀綿遠慮有摧圮即經費計工
且欲新其土木及將毁撤既啟戶見有蛇萬數連貫
其地蟠遶如積搖首呿喙若𧖟噬之狀寺僧大懼以
為天憫重勞故假靈變於是不敢除毁
李林甫宅即李靖宅有弘師者以道術聞於睿宗時嘗
與過其宅謂人曰後之人有能居此者貴不可言其
後久無居人開元初林甫官為奉御遂徙而居焉人
有告於弘師曰異乎哉吾言果如是十有九年居相
位稱豪貴於天下者一人也雖然吾懼其易製中門
則禍且及矣林甫果相玄宗恃權貴為人觖望者久
之及末年有人獻良馬甚高而其門稍卑不可乘以
過遂易舊製將毁其簷忽有蛇十數萬在屋瓦中林
甫惡之即罷而不復毁焉未幾林甫竟籍沒校其始
相至籍没果十九年矣
臨淮郡有館亭濱泗水上亭傍大木周數十拱突然勁
枝陰合百步往往有疾風迅雷暮發其中人望見亭
中有二光對而上下赫然若電風雷既息光亦隨閟
開元中有韋子春以勇力聞會子春客於臨淮有人
語其事者子春曰吾將伺之於是挈衣槖止于亭中
以伺焉後一夕忽有大風雷振于地亭屋搖撼果見
二光照耀亭宇子春乃斂衣而坐果覺有物蟠繞其
身冷如冰凍束不可解回視見二老人在身後子春
即奮躍揮臂砉然有聲其縳亦解遂歸亭中未幾而
風雷爽霽聞亭中腥若鮑肆明日視之見一巨蛇中
斷而斃血遍其地里人相告來觀謂子春且死矣及
見之大驚自是其亭無風雷患
天寳中無畏師在洛是時有巨蛇狀甚異高丈餘廣二
三尺蜿蜒若蟠繞出於山下洛民咸見之於是無畏
師呪之蛇决水瀦洛城即說佛書義其蛇至夕則駕
風雷來若傾聽狀無畏乃責之曰爾蛇也營居深山
中因安其所何為將欲肆毒於世耶速去無患生人
其蛇聞之遂俯于地若有慙色頃而死焉其後禄山
據洛陽盡毁宫廟果無畏所謂决洛水瀦城之應
開成中有隴西李生為利州錄事參軍居于官舍中嘗
曉起見蛇數百在庭生大懼盡命棄於郊野外其明
旦羣蛇又集於庭生益懼駭其異也亦命棄去後一
日羣蛇又至李生驚曰豈天將禍我乎蹙其容者且
久後旬餘生以贓罪聞於刺史遣吏至門將按其罪
且聞於天子生惶駭無以自安縊於庭樹絶脰而死
生有妻感生不得其死亦自縊焉於是其家僮震慴
委身於井者且數軰果符蛇見之禍刺史即李行樞
也
貞元十四年秋有異鳥其色青狀𩔖鳩鵲翔于睢陽之
郊止藂木中有羣鳥千數俱率其𩔖列于左右前後
而又朝夕各䘖蜚蟲稻梁以獻焉是鳥每飛則羣鳥
咸噪而導其前或翼其傍或擁其後若傳喚警衛之
狀立則環而向焉雖人臣侍天子之禮無以加矣睢
陽人咸適野縱觀以為羽族之靈者然其狀不𩔖鸞
鳳由是益竒之時李翺客於睢陽翺曰此真鳳鳥也
於是作知鳳一章備書其事
薛嵩鎮魏時鄴郡人有好育鷹隼者一日有人持鷹來
告於鄴人遂市之其鷹甚神俊鄴人家所育鷹隼極
多皆莫能及常臂以玩不去手後有東夷人見者請以
繒帛百端為直曰吾方念此不知其所用其人曰此
海鷂也善辟蛟螭患君宜於鄴城南放之可以見其
用矣先是鄴城南陂蛟常為人患郡民苦之有年矣
鄴人遂持往其海鷂忽投陂水中頃之乃出得一小
蛟既出食之且盡自是鄴民免其患有告於嵩乃命
鄴人訊其事鄴人遂以海鷂獻焉
宣室志卷十
