清異錄卷上
宋陶穀撰
天文
龍潤
李煜在國時自作祈雨文曰尚乖龍潤之祥
跋扈將軍
隋煬帝泛舟忽隂風頗緊歎曰此風可謂跋扈將軍
竒水
雨無雲而降非龍而作號為竒水
天公絮
雲者山川之氣今秦隴村民稱為天公絮
赤真人
周季年東漢國大雪盛唱曰生怕赤真人都來一夜
春後大宋受命
吼天氏
吕圜貧秋深大風隣人朱錄事富而輕圜後疉小紙
擲圜前云吕圜洛師人也身寒而德備一日吼天氏
作孽獨示威於圜
聖琉璃
王衍伶官家樂侍燕小池水澄天見家樂應制云一
段聖琉璃
艷陽根
偽閩中書吏韋添天字謎云露頭更一日真是艷陽
根
碧翁翁
晉出帝不善詩時為俳諧語詠天詩曰高平上監碧
翁翁
地盖
王彪天賦云溥為地盖浩作星衢
潤骨丹
開元時高太素𨼆商山起六逍遥館晴夏晩雲中秋
午月冬日方出春雪未融暑簟清風夜階急雨各製
一銘晩雲云作萬變圖先生一笑冬日云金鑼騰空
映&KR0585;白醉春雪云消除疫癘名潤骨丹清風云醒骨
真人六月惠然
冷飛白
老伶官黃世明常言逮事莊宗大雪内宴敬新磨進
詞號冷飛白
天公玉戱
比丘清傳與一客同入湖南客曰凡雪仙人亦重之
號天公玉戲
花鞴扇
俗以開花風為花鞴扇潤花雨為花沐浴至花老風
雨斷送盖花刑耳
驚世先生
驚世先生雷之聲也千里鏡電之形也
千里燭
道士王致一曰我平生不曾使一文油錢在家則為
扇子燈出路則為千里燭意其日月也
迷空步障
世宗時水部郎韓彦卿使高麗卿有一書曰博學記
偷抄之得三百餘事今抄天部七事迷空步障(霧)威
屑(霜)教水(露)冰子(雹)氣母(虹)屑金(星)秋明大老(天河)
地理
黃金母
汾晉村野間語曰欲作千箱主問取黃金母意謂多
稼厚畜由耕耘所致
空青府
契丹東丹王突欲買巧石數峰目為空青府
圓光石
趙光逢奴往淮壖偶得一石四邊玲瓏𩔖火光逢愛
之名曰圓光石
𨼆士泥
秣陵孟娘山土正白色曰白墡土周護始調塗其四
堵因呼𨼆士泥
寵&KR0726;
桑維翰夀辰韋潜德獻太湖石一塊上有鐫字金飾
曰寵&KR0726;
琉璃變
劉東叔賦臘月雨云且雨且凍山徑滑是誰作此琉
璃變
四時節
桂林一日之間具四時之氣遷謫者惡之號為四時
節
節木汴州
廣陵東南一都會凡百頗𩔖京師號節木汴州
地上天宫
輕清秀麗東南為甲富兼華夷餘杭又為甲百事繁
庶地上天宫也
青銅海
汴老圃紀生一鉏芘三十口病篤呼子孫戒曰此二
十畆地便是青銅海也
七絃水
武夷山有石如立壁巔𨼆一泉分七派山僧顛堅名
為七絃水
小蓬萊
違命侯苑中鑿地廣一頃池心疉石𧰼三神山號小
蓬萊
麥家地理
臘雪熟麥春雪殺麥田翁以此占豐儉為麥家地理
十辛
積麥以十辛良下子不得過三辛收發不得過三辛
上場入倉亦用辛日
君道
蕭閒大夫
劉鋹僣立奢麗自恣在宫中自稱蕭閒大夫
候窗監
南漢劉晟殿側置宫人望明窗以候曉宫人謂之候
窗監
仁爐義䩱道薪德火
周杜良作唐太宗畫像贊云仁爐義䩱道薪德火
摘瓜手
人君號能用才者莫如唐太宗然瀛洲十八人許敬
宗乃得與如摘瓜手耳取之既多其中不容無濫
掃國真人
隋裴寂待選京都一日郊飲遇老人畫地上沙土曰
掃國真人又曰玉環天子又曰兵丹上聖告寂云三
百年中最雄者此三人耳寂醉臥及醒已失老人矣
後人紬繹其名掃國者太宗之剗平僣暴也玉環太
真妃子字玄宗以妃而召亂玉環天子是玄宗明矣
憲宗始以兵定方鎮之強終以丹躁滅身兵丹之目
其憲宗之謂乎
避賢招難存三奉五皇帝
昭宗丁不可為之時遭無所立之地人戲上尊號曰
避賢招難存三奉五皇帝蓋帝常曰朕東西所至禍
難隨之願避賢者路三謂三主帝后及楊柳昭儀五
謂全忠行瑜克用茂貞韓建
彩局兒
開元中後宫繁衆侍御寢者難於取捨為彩局兒以
定之集宫嬪用骰子擲最勝一人乃得專夜宦璫私
號骰子為剉角媒人
大昏元年
王曦紹僣號梁閩越淫刑不道黃峻曰合非永隆恐
是大昏元年
孟蜀弔伐
孟蜀隳危大軍弔伐偽昶遣皇太子玄誥平章事王
昭遠統兵捍禦玄誥乳臭子昭遠僕厠材太祖歎曰
孟昶都無股肱爪牙其亡不晩矣
紫明供奉
武帝宣内供奉賜坐食甘露毬蜜搗山藥油浴既退
侵夜宫嬪離次上獨映琉璃燈籠觀書久之歸寢殿
王才人問官家今日以何消遣上曰綠羅供奉已去
皂羅供奉(宫人特髻)不來與紫明供奉(燈)相守熟讀尚書
無逸篇數遍朕非不能取熱閙快活正要與絃管尊
罍暫時隔破
容易郎君
晉少主志於富貴纔進姓名即問幾錢拜官賜職出
於談笑幸臣私號容易郎君
大體雙
劉鋹昏縱角出得波斯女年破瓜黑腯而慧艷善淫
曲盡其妙鋹嬖之賜號媚猪延方士求健陽法久乃
得多多益辦好觀人交選惡少年配以雛宫人皆妖
俊美健者就後園禠衣使露而偶鋹扶媚猪延行覽
玩號曰大體雙又擇新採異與媚猪對鳥獸見之熟
亦作合
官志
風力相國
越公楊素專恣既久包藏可畏四方寒心不敢直指
故以風力相國槩之(力一作刀)
潤家錢
南漢地狹力弱事例卑猥州縣時會僚屬不設席而
分饋阿堵號潤家錢
分身將
梁將葛從周忠義驍勇每臨陣東西南北忽焉如神
晉人稱為分身將
肉雷
來紹乃唐酷吏俊臣之裔天禀鷙忍以决罰為樂嘗
宰郃陽生靈困於孽手創造鐵繩千條或有令不承
則急縳之仍以其半搥手往往委頓每肆枯木之威
則百囚俱斷轟響震動一邑時呼肉雷
百和恭軍
袁𧰼先判衢州時幕客謝平子癖於焚香至忘形廢
事同僚蘇收戲刺一札伺其亡也而投之云鼎炷郎
守馥州百和參軍謝子平
擷金煉玉束雪量珠
王播拜諸道鹽鉄轉運使祕書丞許少連賀啟擷金
煉玉束雪量珠
玉葺金鹵
偽唐徐履掌建陽茶局弟復治海陵鹽政監檢烹煉
之亭牓曰金鹵履聞之潔敞焙舍命曰玉葺
赤心榜
張聿宰華亭治政凛然凡有府使賦外之需直榜邑
門民感其誠指為赤心榜
小宰羊
時戢為青陽丞潔已勤民肉味不給日市豆腐數箇
邑人呼豆腐為小宰羊
抱冰公事
蒙州立山縣丞晁覺民自中原避兵南來因仕覇朝
食料衣服皆市於隣邑一吏專主之既回物多毫末
皆寘諸獄當其役者曰又管抱冰公事也
牛皮綳鐵鼓
蘇州錄事參軍薛朋龜廉勤明察胥吏呼為牛皮綳
鉄鼓言難縵也
軟繡天街
本朝以親王尹開封謂之判南衙羽儀散從燦如圖
畫京師人歎曰好一條軟繡天街近日士大夫騎吏
華繁者亦號半里嬌
人間第一黃
偽唐贓臣禇仁規竊禄泰州刺史惡政不可縷舉有
智民請吻儒為二詩皆𨼆語凡寫數千幅詣金陵粘
貼事乃上聞詩曰多求囊白昩蒼蒼兼取人間第一
黃云云白黃𨼆金銀字
脯掾
何敬洙帥武昌時司倉彭湘傑習知膳味就中脯腊
尤殊敬洙檄掌公厨郡中號為脯掾
裹頭冰
宋城主簿祝天貺勵已如冰玉百姓呼為裹頭冰天
貺去後和甄來尉頗得天貺餘味加以儒而文民間
語曰去了裹頭冰却得一段著脚琉璃
名字副車
鄧州别駕令狐上選政貪性疎百姓呼名字副車
人事
閙侯
侯元亮馬氏時湖湘宰退居長沙門常有客宴會無
虚日人目為閙侯
九龍燭
杜黃裳當憲宗初載深謀密議眷禮敦優生日例外
别賜九龍燭十挺
呷大夫
家述常聿修仕偽蜀為太子左贊善大夫西人皆滑
稽聿修伺述酒瓮將竭叩門求飲未通大道已見罍
恥濡筆書壁曰酒客乾喉去唯存呷大夫
九福
天下有九福京師錢福眼福病福屏帷福吳越口福
洛陽花福蜀川藥福秦隴鞍馬福燕趙衣裳福
蠭窠巷陌
四方指南海為烟月作坊以言風俗尚淫今京師鬻
色戸將及萬計至於男子舉體自貨進退恬然遂成
蠭窠巷陌又不止烟月作坊也
手民
木匠總號運金之藝又曰手民手貨
鼎社
廣順三年以柴守禮子榮為皇子拜守禮太子少保
致仕皇子即位是為世宗守禮居西洛與王溥王彦
超韓令坤之父結友嬉游裘馬衣冠僣逼逾制當時
人為一日具設樂集妓輪環無已謂之鼎社洛下多
妙妓守禮日點十名以片紙書姓字押字大如掌使
人持呼之被遣者詣府尹出紙呈示尹從旁僉字妓
見紙畫時争到買喚子號曰鼎社
到頭菴主徹底門生
魏仁浦長百僚提奬單𨼆巗至列即又附他相仁浦
不悅一日浮屠仁普來乞山資留飯而𨼆巖至以束
素贈别顧仁普曰到頭菴主徹底門生今昔所難即
而勉之𨼆巖面不𩔖人唯唯而退
女及第
齊魯燕趙之種蠶收繭訖主蠶者簮通花銀碗謝祠
廟村野指為女及第
錢井經商
僦屋出錢號曰癡錢故僦賃取直者京師人指為錢
井經商
不動尊
宣武劉錢民也鑄鐵為筭子薄游妓求釵奩劉子辭
之姥曰郎君家庫裏許多青銅教做不動尊可惜爛
了風流抛散能使幾何劉子云我爺喚筭子作長生
鐵况錢乎彼日日燒香禱祝天地三光要錢生兒絹
生孫金銀千百億化身豈止不動尊而已為人父者
聞此可以少戒
甌宰
廣席多賓必差一人慣習精俊者充甌宰使舉職律
衆
金撘膝
温韜少無賴拳人幾死市魁將送官謝過魁前拜逾
數百魁釋之韜每念之以為恥既貴達拍金薄為撘
膝帶之曰聊酬此膝
鄭世尊
或曰不肖子傾産破業所病不瘳其終奈何司馬安
仁曰為鄭世尊而已又問何謂曰鄭子以李娃故行
乞安邑幾為餒鬼佛世尊欲與一切衆生結勝因緣
遂於舍衛次第而乞合二義以名之非不肖子尚誰
當乎
三債三悅
桑維翰草萊時語友人吾有富貴在造物未還三債
是以知之上債錢貨中債妓女下債書籍既而鉄硯
功成一日酒後謂親密曰吾始望不及此當以數語
勸子一杯其人滿酌而引公云吾有三悅而持之一
曰錢二曰妓三曰不敢遺天下書公徐云吾衒露太
甚自罰一觥
女行
胭脂虎
朱氏女沉慘狡妬嫁為陸慎言妻慎言宰尉氏政不
在已吏民語曰胭脂虎
冠子蟲
俗罵婦人為冠子蟲謂性若蟲蛇有傷無補
補闕燈檠
冀時儒李大壯畏服小君萬一不遵號令則叱令正
坐為綰匾髻中安燈盌燃燈火大壯屏氣定體如枯
木土偶人諢目之曰補闕燈檠
黑心符
一妻不能御一家從可知以之卿諸侯一國從可知
以之相天子天下從可知盖夫夫婦婦而天下正正
家而天下定矣惟女子小人為難養近之則不遜遠
之則怨論語之教也牝雞之晨惟家之索書之訓也
无攸遂在中饋易之戒也能循法度則可以承先祖
共祭祀詩之勸也威公縱文姜喪軀而幾亡魯高祖
畏吕氏召亂而幾亡漢文帝牽掣於獨孤廢嫡長立
致大業之傾高宗溺惑於武媚故失威權階大周之
僣萬乘尚爾况庶人乎又况講再醮備繼室既無結
髮之情常有扶筐之志安得福祥免禍幸矣閔家以
蘆絮示薄許氏以鉄杵表酷其事歴歴可見為夫者
耽少姿入巧言房簀之間夜以繼日纏愛紐情牢不
可拔妻計日行夫勢日削如鉗礙口噤不得聲如絡
冐頭癡不得動如杻械被身束縛囚繋不得自由而
至寒熱饑飽在彼不在我出入起居在彼不在我使
為不信惟命使為不義惟命使為不忠惟命使為不
慈惟命使躬行殘忍刻薄之所不為惟命呼令殺人
則恨頭落之遲呼令自殺則恐刀來之晚極口罵辱
焉迎以笑嬉盡力决撻焉連稱罪過數以犯再拜謝
之役以事健步辦之曰䑛吾痔諾而趨曰嘗吾便跪
而進上不知有親知有吾妻而已下不省有幼省有
吾妻而已人方以謂古不聞今不見彼尚且流汗積
踵吐血逾胸悚懼慞惶戰栗振掉惟恐妻語之厲而
色之莊也其效伊何有家則妻擅其家有國則妻據
其國有天下則妻指麾其天下令一縣則小君映簾
守一州則夫人並坐論道經邦奮庸熙載則于飛對
内殿連理入都堂粉黛判賞罰裙襦執生殺矣世雖
晩猶有是非俗雖澆猶分善惡有臣如此君必亂之
有朋如此朋必絶之有閭里如此隣必去之有民如
此官必刑之有子如此父母必號泣而擯之有同氣
如此兄弟必紛紜而捨之有父如此有祖如此有伯
叔如此子孫侄如此必色變心移東西南北而避之
婦人遂啟口為雲霧發喉為雷霆展身為電轉身為
風誣春為秋改白為黑指吳作越號女作男無力齟
齬喜不自勝喜在其間愚以度日坐以待盡或十年
或六七年或二三年齒髮且衰夀命且盡貨均彼卷
而懷之則聯秦合晉之事萌而請媒通聘之迹見矣
昏丈夫君已不用友已不齒鄉已不錄兄弟不親子
孫不集人非高於泰山鬼責深於滄海其家墟矣老
方悲其墓臭矣死尤辱妻而繼焉有格言也就夫言
之乃並枕於莵連盤野葛就子孫言之乃通心鑚徹
骨錐就朋友親族言之乃一輪車四墻屋甚者至於
殺夫首子禍綿刀鋸冤著市曹祭祀絶而門庭蕪然
世人恬為之悟且畏者曾無也吾年六十目見耳聞
不可算數今訓汝等有妻固所不免當待之如賓客
防之如盗賊以德易色修已率下妻既正子孫敢不
正乎萬一不幸中道鼓盆巾櫛付之侍婢米鹽畀之
諸子日授方略坐享宴安又或無嗣孤單則宜歸老
弟姪以心與之孰敢不盡若更重昏續娶定見敗身
殞家至時親友不欲言子孫不敢諫兼巳惑巳悮難
信難處豈知吾熟諳而預言之龜鑑在前無復縷縷
立石中寢永戒來裔稍越吾言祖先神明共賜誅殛
百世循之真萬金之良藥也右萊州長史于義方
黑心符一卷錄以傳後黑心者繼婦之德名也陶氏
子孫其戒之哉
水香勸盞
扈戴畏内特甚未仕時欲出則謁假於細君細君滴
水於地指曰不乾須前歸若去遠則燃香印掐至某
所以為還家之驗因筵聚方三行酒戴色欲逃遁朋
友默曉譁曰扈君恐砌水𨼆形香印過界耳是當罰
也吾徒人撰新句一聯勸請酒一盞衆以為善乃俱
起一人捧甌吟曰解禀香三令能遵水五申逼戴飲
盡别云細彈防事水短爇戒時香别云戰兢思水約
匍匐赴香期别云出佩香三尺歸防水九章别云命
繋逡廵水時牽决定香戴連沃六七巨觥吐嘔淋漓
既上馬羣譟曰若夫人怪遲但道被水香勸盞留住
君子
髯佛
滑州賈寧性仁恕賑饑救患耆稚愛慕之以寧多髯
遂皆以髯佛呼之
老鴉陳
巴陵陳氏累世孝謹鄉里以老鴉陳目之謂烏鴉能
反哺也
返生錢
宣城儒士林脩已深方脉治病不求報謝人致饋再
三哀懇則留百餘一時人名為返生錢
泰火否爐
蒲中趙節博贍剛直鄉人敬之嘗作爐火詩云近冬
附火為泰火透春擁爐成否爐用否隨時有輕重進
身君子合知無
天梳日帽
唐𨼆君子田游巖一日冬晴就湯泉沐髮風於朝暉
之下適所親者至曰高年豈不自愛而草草若是耶
游巗笑而答曰天梳日帽他復何需
安富大夫
岐下梁撝以市𨼆為樂有府從事來見將為言於岐
帥而官之撝怒府從事徐曰先生之量未易量也人
之貧者富之人之病者安之人之賤者貴之人視先
生賤且病之窮叟耳而皆反其所樂而今而後敢以
安富大夫目先生
棣友
范陽竇禹鈞生五子子儀等友愛天至儀曰吾與汝
等離兄弟之拘牽真棣友也
百悔經
閩士劉乙嘗乘醉與人争妓女既醒慚悔集書籍凡
因飲酒致失賈禍者編以自警題曰百悔經自後不
飲至於終身
樂天羹七百二十碗
周維簡𨼆洪州西山嘗云得米三四石樂天羹七百
二十碗足了一年支費
虚飣玲瓏石鎮羊
游士藻為晉王記室予過其居知昨夜命客問食品
曰第一虚裝玲瓏石鎮羊予曰好改作飣字便是一
句詩士藻令取夜來食目對面塗注云吾平生以順
人情為佛事獨違學士可乎
么麽
蟲使
莊宗時伶官朱國賓天姿乖狠衆皆畏恨以其閩人
號為蟲使
腹兵
荆楚賈者與閩商争宿邸荆賈曰爾一等人横面蛙
言通身劍戟天生玉網腹内包蟲閩商應之曰汝輩
腹兵亦自不淺盖謂荆字從刀也
鑿空大使駕險三郎
桂州衙内都知兵馬使蔣剛善迎合上官剥兵刻民
誑妄詐欺運以智數剛序行第三時號鑿空大使駕
險三郎
瓮精
螺川人何畫薄有文藝而屈意於五侯鯖尤善酒人
以瓮精誚之
釋族
的乳三神仙
太祖陳橋時太后方飯僧於寺懼不測寺主僧誓以
身蔽上受禪賜的乳三神仙
引飯大師
禪家未粥飯先鳴槌維那掌之藂林目淨槌為引飯
大師維那為欒槌都督
鉢盂精
行脚僧驚舉子驢舉子不忿僧曰麻衣鬼著汝何時
會林舉子揚鞭曰鉢盂精且理會取養命圓
掃地和尚
王建僣立後有一僧常持大帚不論官府人家寺觀
遇即汛掃人以掃地和尚目之建末年於諸處寫六
字云水行仙怕秦川後王衍秦川之禍方悟水行仙
即衍字耳
雙撚布
長安素上人四時止雙撚布為三衣執一鬼脚杖而
已
寄生囊
梓潼雙燈寺僧書一頌曰撞來好箇寄生囊云云趺
坐而化
寒灰道者
俞郢𨼆天童山大寒則於厨内取麩火一器亦納直
於主者呼寒灰道者全利頭僧舉能素苦白禿瘡
痂糊頂禪人皆呼為寒灰道者
泥融覺
比丘無染游廬山春雨路滑忽仆石上由是洞見本
原士大夫稱為泥融覺
砑金虚縷沉水香紐列環
晉天福三年賜僧法城跋遮那(袈裟環也)王言云勑法城
卿佛國棟梁僧壇領袖今遣内官賜卿砑金虚縷沉
水香紐列環一枚至可領取
無無老
沙門愛英住池陽村示人之語曰萬論千經不如無
念無營時郡娼滿瑩娘多姿而富情真妓女中麟鳳
進士張振祖以無念無營有情有色製一聯云門前
艸滿無無老床底錢多有有娘
猪羊三昧
冤胊僧行修食必大炙人戲之云修院主猪羊雞鴨
三昧正受
紫織方
獲嘉秃士貫微僣奢如貴要子弟旋織小疊勝羅染
椹服號紫織方
麫忠
蒸雪會乃道忠行化餘杭一錢不遺專供靈𨼆海衆
月設一齋延僧廣備蒸作人人喜曰來日赴忠道者
蒸雪會忠之化人惟曰買麫故稱麫忠
舟航化
玄奘論道釋云道有為宗舟航化佛無為宗虚空化
湯餅藏油虀飽喫佛
無念苦行比丘也食量延數人楚大韶延僧既旅集
大韶長子以長紙書湯餅藏油虀飽喫佛榜念坐處
念不動聲色如法飲食而退
梵嫂
相國寺星辰院比丘澄暉以艷倡為妻每醉點胸曰
二四阿羅烟粉釋迦又沒頭髮浪子有房室如來快
活風流光前絶後忽一少年踵門謁暉願置酒參會
梵嫂暉難之凌晨但見院牌用紙漫書曰勑賜雙飛
之寺
偎紅倚翠大師
李煜在國微行娼家遇一僧張席煜遂為不速之客
僧酒令謳吟吹彈莫不高了見煜明俊醖藉契合相
愛重煜乘醉大書右壁曰淺斟低唱偎紅倚翠大師
鴛鴦寺主𫝊持風流教法久之僧擁妓入屏帷煜徐
步而出僧妓竟不知煜為誰也煜嘗密諭徐鉉鉉言
於所親焉
僧旂佛傘
龍興寺檀越捨幡盖文云僧旂交舞丁當起於風鈴
佛傘高擎焜耀生乎日鑑其造語脫落尋常軌轍而
不書誰人製撰
三隻韈
去習者雲行至峨眉山而𨼆蓄三隻韈常穿二補一
歲久裂帛交雜望之葺葺焉自呼為獅子韈
五百斤鐵蒸胡
汴州封禪寺有鐵香爐大容三石都人目之曰香井
爐邊鎻一木櫃竅其頂游者香畢以白水真人投櫃
竅寺門收此以為一歲麥本他院釋戲封禪房袍曰
貴刹不愁齋粥世尊面前者五百斤鉄蒸胡好一件
堅牢常住
肉香爐肉燈臺
齊趙人好以身為供養且謂兩臂為肉燈臺頂心為
肉香爐
&KR0726;宗
饕餮&KR0726;
近世事&KR0726;道者不務寡欲多搜黃白術貪婪無厭宜
謂之饕餮&KR0726;
花餅道人
五朝泉州有貧士行乞得錢盡買花麻餅食之羣小
兒呼為花餅道人
長生籙
華隂士人子别莊在老鵶谷因收刈與密友飲夜醉
乘月出莊信步似十餘里至一宫殿中皆&KR0726;妝婦人
玉宇寳臺上安玉匣大標金字曰長生籙二人覩一
金翠雙鬟女發書讀之曰九琳上魔伯校玉書先春
法師長養三天花木並增筭五千年二人失聲忽然
不見身在亂石喬木間耳
太飛丸
吳毅臨卭人以多疾齋禱於青城山紫極院置壇設
醮科儀畢假寐齋廳夢天人稱自剪刀館來授一竹
簡題曰太飛丸鍊心法用鹽解&KR0726;人一物注曰世間
白蝙蝠是其製合之節甚詳仍戒以絶嗜慾方可服
氤氲大使
朱起家居陽翟年踰弱冠姿韻爽逸伯氏虞部有女
妓寵寵艷秀明慧起甚留意寵尤繫心緣館院各别
種種礙隔起一志不移精神恍惚有密友詣都輦起
送至郊外獨回之次逄青巾短袍擔笻杖藥籃者熟
視起曰郎君幸值貧道否則危矣起駭異下馬揖之
青巾曰君有急直言吾能濟起再拜以寵事訴青巾
笑曰世人隂陽之契有繾綣司總統其長官號氤氲
大使諸夙緣冥數當合者須鴛鴦牒下乃成雖伉儷
之正婢妾之微買笑之略偷期之秘&KR0726;凡交會華戎
配接率由一道焉我即為子囑之臨去籃中取一扇
授起曰是坤靈扇子凡訪寵以扇自蔽人皆不見自
此七日外可合合十五年而絶起如戒往來無阻後
十五年寵疫病而殂青巾盖&KR0726;也
飱和閣
太上明堂玄宗上經清齋休糧存日月在口中趙威
伯受法於范丘林行挹日月之道内景注載上清紫
虚吞日月氣法蜀天師杜光庭所廬作飱和閣奉行
如上事
草
香祖
蘭雖吐一花室中亦馥郁襲人彌旬不歇故江南人
以蘭為香祖
昌九
宜春太守虞杲郡齋植昌蒲五檻次子夢髯翁自號
昌九言願賜保養
瓔珞藤
終南山出瓔珞藤軟碧可愛葉甚小有子纍纍然纏
固其上真似瓔珞
科名草
杜荀鶴舍前椿𣗳生芝草明年及第以漆彩餙之安
几硯間號科名草
蕉迷
南漢貴璫趙純節性惟喜芭蕉凡軒窗館宇咸種之
時稱純節為蕉迷
草帝
青城山叟謝調芭蕉歌略云草中一種無倫比瑣屑
蒿萊望帝尊
扇子&KR0726;
南海城中蘇氏園幽勝第一廣主嘗與幸姬李蟾妃
微至此憩酌綠蕉林廣主命筆大書蕉葉曰扇子仙
蘇氏於廣主草宴之所起扇子亭
綠天
懷素居零陵菴東郊治芭蕉亘帶幾數萬取葉代紙
而書號其所曰綠天菴曰種紙厥後道州刺史追作
綠天銘
馨列侯
唐保大二年國主幸飲香亭賞新蘭詔苑令取滬溪
美土為馨列侯壅培之具
蕭寒郡假節侯
蘆之為物大𩔖此君但霜雪侵陵改素為愧耳故好
事君子號蘆為蕭寒郡假節侯
護階君子
常保衡呼麥門冬鹿葱為護階君子金䔲玉簮為綠
莊嚴
一元木公
瓦松穢屋為不材之草有門生離合為四字曰一元
木公實不稱名瓦松盖白日登天可以下視百草矣
綠衣元寳
苔一名地錢一名綠衣元寳王彦章葺園亭壘壇種
花急欲苔蘚少助野意而經年不生顧弟子曰叵耐
這綠拗兒
土三材
葛為世用花入藥根參果蓏筋備紉織土生而具三
材亦草中之白眉
綠參差
芭蕉詩最難作胡邰陽嵪一篇云野人無帳幄愛此
綠參差云云
木(竹附)
綠卿
王彪臨池賦云碧氏方澄宅龜魚而蕩漾綠卿高拂
宿烟霧以參差
節氏
三堂人家石柱礎有文曰虚中子生成記初云虚中
子姓節氏化龍之後也隔十數字云與笙簫令壽鬛
支離叟堅文同志莫逆又其後云生子茁封甘銳侯
餘皆漫滅不存疑是昔人種竹記(竊記鬛是松支是柏茁是筍)
圓通居士
比丘海光住廬山石虎菴夜夢人長清瘦而斑衣言
捨身為菴中供養具俄窗外竹生一筍花紫籜如夢
者之衣既成竹六尺餘無節黃綠瑩淨江州太守聞
之意將奪取竹一夕自倒太守尋罪去光乃用為拄
杖目曰直兄光來都下予因見之光云夢者自稱圓
通居士予遂小篆此四字於杖之首令黑漆之
丁香竹
荆南判官劉彧棄官游秦隴閩粤篋中收大竹拾餘
顆每有客則斫取少許煎飲其辛香如雞舌湯人堅
叩其名曰謂之丁香竹非中國所産也
平頭筍
海南島中一𩔖筍極腴厚而甚短島人號平頭筍
天親竹
秦維言雙竹自是一種有成林者因出三拄杖兩岐
後問浙人云此是天親竹有時出一番雙筍故例皆
分岐亦非年年有之
不平生
崔鳳蹉跎失志洛南天慶觀頗幽雅常陪友生夏月
招凉於古槐下戲曰予不登九品此槐不得為手版
想亦助不平也是後朋從呼槐為不平生
錦心氏繡腹郎
懿宗時求老槐於城北筆頭谷李殊莊亦不下百年
矣𣗳腰刻小字一曰錦心氏一曰綉腹郎云殊之祖
愛甚故刻記之
淺色沉
同光中秦隴野人得柏𣗳解截為版成器物置密室
中時馨芳之氣稍𩔖沉水初得而焚之亦不香盖性
不宜火此淺色沉耳
木&KR0726;
張薦明𨼆樂山林有古松十餘株謂人曰予人中之
僊此木中之僊也
文章𣗳
張曲江里第之側有古柘嘗因狂風發其一根解為
器具花紋甚竒人以公之手筆冠世目之曰文章𣗳
三義亭
同州邰陽縣劉靖家兄弟不異居宅旁榆𣗳生桑西
廊梧桐生糓枝明年墳中白楊生檜並欝茂相若鄉
人號榆為義祖桐為小義白楊為義孫分先後也縣
令出官錢為修三義亭
漏春和尚
新栽柳𣗳必用泥固濟其木頗𩔖比丘頂相元伯玉
宅前插柳初春吐芽伯玉曰且得漏春和尚一一無
恙盖取杜子美漏泄春光有柳條之句
通天筍
衡州人家竹林中生五筍徹梢無節目觀者神之名
通天筍
蚱蜢竹
江湖間有一種野竹其葉糾結如蟲狀山民曰此蚱
蜢竹也
鞾鞵𣗳
金鄉路上一老榆往來者就𣗳下易草屨例以其舊
懸而去行人指為鞾鞵𣗳
省便珠
釋知足嘗曰吾身爐也吾心火也五戒十善香也安
用沉檀箋乳作夢中戲人強之但摘窗前柏子焚爇
和口者指為省便珠
佛影蔬
新羅論迦邏島有筍曰佛影蔬中國雖大無此一種
邊幼節
余為筍效傅休奕作墓誌曰邊幼節字脆中晉林琅
玕之裔也以湯死建隆二年三月二十五日立石
花
小南強
南漢地狹力貧不自揣度有欺四方傲中國之志每
見北人盛誇嶺海之強世宗遣使入嶺館接者遺茉
莉文其名曰小南強及本朝鋹主面縛偽臣到闕見
洛陽牡丹大駭歎有搢紳謂曰此名大北勝
睡香
廬山瑞香花始緣一比丘晝寢磐石上夢中聞花香
烈酷不可名既覺尋香求之因名睡香四方竒之謂
乃花中祥瑞遂以瑞易睡
獨立&KR0726;
孟昶時每臘日内官各獻羅體圈金花𣗳子梁守珍
獻忘憂花縷金於花上曰獨立僊
錦洞天
李後主每春盛時梁棟窗壁柱拱階砌並作隔筒密
插雜花榜曰錦洞天
黃玉玦
錢俶以弟信鎮湖州後圃芙蓉枝上穿一黃玉玦枝
梢交雜不知從何而穿也信截幹取玦以獻人謂真
僊來遊留此以驚世耳
百葉僊人
洛陽大内臨芳殿莊宗所建牡丹千餘本其名品亦
有在人口者具於後
百葉僊人(淺紅)月宫花(白)小黃嬌(深黃)
雪夫人(白)粉奴香(白)蓬萊相公(紫花黃綠)
卵心黃御衣紅紫龍杯
三雲紫盤紫酥(淺紅)天王子
出樣黃火㷔奴(正紅)太平樓閣(千葉黃)
玉雞苗
東平城南許司馬後圃薔薇花太繁欲分於别地栽
插忽花根下掘得一石如雞狀五色燦然郡人遂呼
薔薇為玉雞苗
樓羅歷
劉鋹在國春深令宫人鬭花凌晨開後苑各任採擇
少頃勑還宫鎻苑門膳訖普集角勝負於殿中宦士
抱關宫人出入皆搜懷袖置樓羅歷以驗姓名法制
甚嚴時號花禁負者獻耍金耍銀買燕
鼎文帔
許智老居長沙有木芙蓉二株庇可畆餘一日盛開
賓客盈溢坐中王子懷言花不踰萬若過之受罰指
所携妓賈三英胡錦鼎文帔以酬直智老命僕厠羣
採凡一萬三千餘朵子懷褫帔納主人靦而默遁
十二香
吳門于永錫專好梅花吟十二香詩今錄其名意
萬𨕖香(拔枝剪折遴㨂繁種)水玉香(清水玉缸參差如雪)
二色香(帷幔深置脂粉同妍)自得香(簾幕窺蔽獨享馥然)
撲凸香(巧插鵶鬢妙麗無比)筭香(採折湊然計多受賞)
富貴香(簮組共賞金玉輝映)混沌香(夜室映燈暗中拂鼻)
盗跖香(就𣗳臨瓶至誠竊取)君子香(不假風力芳譽遠聞)
一寸香(醉藏懷䄂馨聞斷續)使者香(專使貢持臨門遠送)
紫風流
廬山僧舍有麝囊花一藂色正紫𩔖丁香號紫風流
江南後主詔取數十根植於移風殿賜名蓬萊紫
婪尾春
胡嵪詩缾裏數枝婪尾春時人罔喻其意桑維翰曰
唐末文人有謂芍藥為婪尾春者婪尾酒乃最後之
杯芍藥殿春亦得是名
金剛不壊王
懿宗賞花短歌云長生白久視黃共拜金剛不壊王
謂菊花也
雨天三昩
閩昶春餘宴後苑飛紅滿空昶曰彌陀經云雨天曼
陀羅華此景近似今日觀化工之雨天三昩宜召六
宫設三昩燕
花經九品九命
張翊者世本長安因亂南來先主擢置上列時邦西
平昌令卒翊好學多思致嘗戲造花經以九品九命
升降次第之時服其允當
一品九命
蘭牡丹䗶梅酴醿
紫風流(睡香異名)
二品八命
瓊花蕙巖桂茉莉
含笑
三品七命
芍藥蓮薝蔔丁香
碧桃垂絲海棠千葉
四品六命
菊杏辛夷豆蔲
後庭忘憂櫻桃林禽
梅
五品五命
楊花月紅梨花千葉李
桃花石榴
六品四命
聚八&KR0726;金沙寳相紫薇
凌霄海棠
七品三命
散水真珠粉團郁李
薔薇米囊木瓜山茶
迎春玫瑰金燈木筆
金鳳夜合躑躅金錢
錦帶石蟬
八品二命
杜鵑大清滴露刺桐
木蘭雞冠錦被堆
九品一命
芙蓉牽牛木槿葵
胡葵鼓子石竹金蓮
花九錫
警忘錄載羅虬撰花九錫然亦須蘭蕙梅蓮軰乃可
披襟若夫容躑躅望&KR0726;山木野草直惟阿耳尚錫之
云乎
重頂帷(障風)金錯刀(剪折)甘泉(浸)
玉缸(貯)雕文臺座(安置)畫圖
翻曲美醑(賞)新詩(詠)
五宜
對花焚香有風味相和其妙不可言者木犀宜龍腦
酴醿宜沈水蘭宜四絶含笑宜麝薝蔔宜檀韓熙載
有五宜說
瀛洲玉雨
司空圖菩薩蠻謂梨花為瀛洲玉雨
嚴山圭木
韓恭叟離合巗桂二字為嚴山圭木
慈恩傅粉綠衣郎
陶子召客於西宅為酴醿開尊無以侑勸請坐人各
撰小名得有思致者七是日十一客費麴生八斗夜
三鼓而罷家並有酴醿酒肉如吾十二人之樂沒世
不可得賽白蔓君四字天花花聖人慈恩傅粉綠衣
郎獨步春沈香密友
百宜枝杖
酴醿木香事事稱宜故賣插枝者云百宜枝杖此洛
社故事也
花腊
脂粉流愛重酴醿盛開時置書册中冬間取以插鬢
盖花腊耳
香瓊綬帶
薛熊賞酴醿詩云香瓊綬帶雪纓絡
花太醫
蘇直善治花瘠者腴之病者安之時人競稱為花太
醫
擡舉牡丹法
常以九月取角屑硫黃碾如麫拌細土挑動花根壅
罨入土一寸出土三寸地脉既煖立春漸有花蕾生
如粟粒即搯去惟留中心一蕊氣聚故花肥至開時
大如盌面
蘭花第一香
蘭無偶稱為第一
洛白揚紅汴黃江紫
瑞香有洛白揚紅汴黃江紫花之變極矣
菓
瑞聖奴
天寳年内中柑𣗳結實帝日與貴妃賞御呼為瑞聖
奴
餘甘尉
鄴中環桃特異後唐莊宗曰昔人以橘為千頭木奴
此不為餘甘尉乎
梅檀
馮長樂别墅有數種梅檀紫粉分心軟帶之𩔖
冷金丹
來禽百枚用蠭蜜浸十日取出别入蠭蜜五斤細丹
砂末二兩攪拌封泥一月出之隂乾名冷金丹飯後
酒時食一兩枚其功勝九轉丹
省事三
北方蓮實狀長少味出藕頗佳然止三孔用漢語轉
譯其名曰省事三
蜜父蠟兄
建業野人種梨者詫其味曰蜜父種枇杷者恃其色
曰蠟兄
青灰蔗
甘蔗盛於吳中亦有精粗如崑崙蔗夾苗蔗青灰蔗
皆可煉糖桄榔蔗乃次品糖坊中人盗取未煎蔗液
盈盌啜之功德漿即此物也
金香大丞相
莊宗小酌進新橘命諸伶咏之唐朝美詩先成曰金
香大丞相兄弟八九人剥皮去滓子若箇是汝人帝
大笑賜所御軟金杯
赤誌翁
予嘗以鴨卵及蓮枝一捻紅餉符昭遠介還送一詩
云聖胎初出赤誌翁醜杖旁扶赤誌翁
河東飯
晉王嘗窮追汴師粮運不繼蒸栗以食軍中遂呼栗
為河東飯
雞冠棗
睢陽多善棗雞冠棗宜作脯醍醐棗宜生啖或謂棗
是聖花兒
紅雲宴
嶺南荔枝固不逮閩蜀劉鋹每年設紅雲宴正紅荔
枝熟時
玉枕藷
嶺外多藷間有發深山䆳谷而得之者枚瑰連屬有
數十斤者味極甘香人多自食未嘗貨於外本名玉
枕藷又號三家藷
土麝香
嘗因會客食瓜言最惡麝香坐有張延祖曰是大不
然吾家以麝香種瓜為鄉里冠但人不知制伏之術
耳求麝二錢許懷去後旬日以藥末攪麝見送每種
瓜一窠根下用藥一捻既結破之麝氣撲鼻次年種
其子名之曰土麝香然不用藥麝止微香耳
掌扇岡
櫻桃素盛睢陽地名掌扇岡尤繁妙有一𣗳收子至
三石者
東韋李
東韋李朔方處處有云韋氏中東脊之孫種來得名
天公掌
淇薯藥稱最大者號天公掌次者號拙骨羊
月一盤
蜀孟昶月旦必素飡性喜薯藥左右因呼薯藥為月
一盤
四十團
賈人自嶺外還得一枝龍眼已鹽乾凡四十團共千
枚至荆南獻高保勉因作小琅玕檻子立置之名之
曰海珠藂
繡水團
龍眼金余但知其名繡水團川彈子而已按本草一
號荔枝奴
玉角香
新羅使者每來多鬻松子有數等玉角香重堂棗御
家長龍牙子惟玉角香最竒使者亦自珍之
鐵脚梨
木瓜性益下部若脚膝筋骨有疾者必用焉故方家
號為鐵脚梨
黃金顙
丘鵬南出甘蔗啖朝友云黃金顙
百二子
河東葡萄有極大者惟土人得啖之其至京師者百
二子紫粉頭而已
御蟬香
洛南會昌中瓜圃結五六實長幾尺而極大者𩔖蛾
綠其上皺文酷似蟬形圃中人連蔓移土檻貢上命
之曰御蟬香挹腰綠
百子瓮
果中子繁者惟夏瓜冬瓜石榴故嗜果者目瓜為百
子瓮
獨子青
遼東一處有瓜若澆沃則以酒代水實成破為十段
若段中止有一子而長數寸食一顆可作十日粮國
人珍之名獨子青
瓜戰
吳越稱霅上瓜錢氏子弟逃暑取一瓜各言子之的
數言定剖觀負者張宴謂之瓜戰
鼻𨕖
瓜最盛者無踰齊趙車擔列市道路濃香故彼人云
未至舌交先以鼻選
閩香玉女
閩士赴科臨川人赴調會京師旗亭各舉鄉産閩士
曰我土荔枝真壓枝天子飣坐真人天下安有並駕
者撫人不識荔枝之未腊者故盛主楊梅閩士不忿
遂成喧競旁有滑稽子徐為一絶云閩香玉女含香
雪吳會星郎駕火雲草木無情争底事青明經對赤
參軍
澱脚綃
夷門瓜品中澱脚綃夾鶉其色香味可魁本𩔖也
褉寳
崔遠家墅在長安城南就中褉池産巨藕貴重一時
相傳為褉寳又曰玉臂龍
竹青棗
唐末羣方負固物産不通東漢有商歸自閩越以橄
欖獻於霸君明日分賜大臣禁帥郝惟慶曰此公狀
𩔖吾鄉竹青棗加之一時久方得薄味官家何用賜
臣所喜者金稜略綽盤耳
九天材料
一時之果品𩔖幾何惟假蜂蔗川糖白鹽藥物煎釀
曝糝各隨所宜郭崇韜家最善乎此知味者稱為九
天材料
爽團
馮瀛玉爽團法弄色金杏新水浸沒生薑甘草艸丁
香蜀椒縮砂白荳蔲鹽花沈檀龍麝皆取末如麫攪
拌日晒乾候水盡味透更以香藥鋪糝其功成矣宿
酲未解一枚可以蕭然
百益紅
百益一損者棗一益百損者梨醫氏目棗為百益紅
梨為百損黃
賜紫櫻桃
温庭筠曰葡萄是賜紫櫻桃黃葵是鍍金木槿
雲英麨
鄭文寳雲英麨予得食酷嗜之寳贈方藕蓮菱芋雞
頭荸薺慈姑百合並擇淨肉爛蒸之風前吹㫰少時
石臼中搗極細入川糖蜜熟再搗令相得取出作一
團停冷性硬淨刀隨意切食糖多為佳蜜須合宜過
則大稀
蔬
崑味
落蘇本名茄子隋煬帝緣飾為昆侖紫瓜人間但名
崑味而已
千金菜
高國使者來漢隋人求得菜種酬之甚厚故因名千
金菜今萵苣也
翰林虀
右補闕崔從授余翰林虀法每用時菜五七種擇去
老壽者細長破之入湯審硬軟作汁量淺湥慎啟閉
時檢察待其玉潔而芳香則熟矣若欲食先煉雍州
酥次下乾虀及鹽花冬春用熟筍夏秋用生藕亦刀
破令形與虀同既熟攪於羹中極清美盧質在翰林
躬為之
胡麻自然汁
羹虀寸截連汁置潔器中煉胡麻自然汁投之更入
白鹽搗薑攪勻潑淡湯餅此乃餘杭夀禪師法非事
佛者加煉熟蔥韭益佳
百歲羔
俗號虀為百歲羔言至貧亦可具雖百歲可長享也
子母蔗
湖南馬氏有雞狗坊卒長能種子母蔗
龍鬚菜
甕菜出閩中凡百毒悉能解之引蔓而生土人號龍
鬚菜
一束金
杜頥食不可無韭人惡其噉候其僕市還潜取棄之
怒罵曰奴狗奴狗安得去此一束金也
盤盌葱
盤盌䓤趙魏間有之幾如柱杖麄但盈尺耳
和事草
葱和美衆味若藥劑必用甘草也所以文言曰和事
草
五鼎芝
北方桑上生白耳名桑鵝貴有力者咸嗜之呼五鼎
芝
南方韭
南方韭多鬚葉短闊而圓
玉乳蘿蔔
王奭善營度子弟不許仕宦每年止種火田玉乳蘿
蔔壺城馬面菘可致千緍
蒺藜精
江南吳協劉賓王同省殊不相下時方嚴冽廳後石
芥藂長協曰可謂介然特立賓王曰誠如公言但恨
黃髮之言變成蒺藜精耳恊已耳順聞而㗸之
鼈還丹
孟貫獻詩於世宗遂聯九品有藥性論序曰紅莧為
跛鼈之還丹
題頭菌
保大中村民於爛木上得菌幾一檐狀如蓮花葉而
色赤黃因呼題頭菌
筍奴菌妾
江右多菘菜鬻筍者惡之罵曰心子菜盖筍奴菌妾
也
金毛菜
石髮吳越亦有之然以新羅者為上彼國呼為金毛
菜
笑矣乎
菌蕈有一種食之令人得乾笑疾土人戱呼為笑矣
乎
休休散
湖湘習為毒藥以中人其法取大蛇斃之厚用茅草
盖罨幾旬則生菌蕈發根自蛇骨出候肥盛采之令
乾搗末糝酒食茶湯中遇者無不赴泉壤世人號為
休休散
麝香草
蒜五代宫中呼麝香草
三無比
鍾謨嗜菠薐菜文其名曰雨花菜又以蔞蒿萊菔菠
薐為三無比
鍊鶴一羔醉猫三餅
居士李巍求道雪竇山中畦䔫自供有問巍曰日進
何味答曰以鍊鶴一羔(盖為鍊得身形似鶴形也)醉猫三餅(巍以蒔蘿)
(薄荷搗飯為餅)問者語所親者以清饑道者旦暮必以菜解
纏齒羊
袁居道不求聞達馬希範間延入府希範病酒厭膏
膩居道曰大王今日使得貧家纏齒羊詢其故則蔬
茹
淨街槌
瓠少味無韻葷素俱不相宜俗呼淨街槌
藥
迎年佩
咸通後士風尚於正旦未明佩紫赤囊中盛人參木
香如豆樣時時傾出嚼吞之至日出乃止號迎年佩
獅子术
潜山産善术以其盤結醜怪有獸之形因號為獅子
术
三青蔓
按清冷真君外訣貝杞為三青蔓其苗為換骨菜
鍊骨湯
潜山老黃冠年一百一歲扈長官好修攝賂黃冠僕
竊藥而來乃吳茱萸艾葉川椒杜仲乾木瓜木鱉肉
瓦上松花扈信之名曰鍊骨湯此僊家謂之水炙香
錦郎
檳榔含章甚美絶象枸錦性體堅剛耐於斷削余治
為書軸因名錦郎
謬劑而已
醫之於人功次天地其間濫謬盗名取貲無功有害
藥乎藥乎謬劑而已
一藥譜
苾芻清本良於醫藥數百品各以角貼所題名字詭
異余大駭究其源底答言天成中進士侯寧極戱造
藥譜一卷盡出新意改立别名因時多艱不傳於世
余以禮求假錄一通用娛閒暇
假君子(牽牛)昌明童子(川烏頭)
淡伯(厚朴)木叔(胡椒)
雪眉同氣(白扁豆)金丸使者(椒)
馘毒僊(預知子)貴老(陳皮)
遠秀卿(沈香)化米先生(神麯)
九日三官(吳茱萸)燄叟(硫黃)
三閭小玉(白芷)中黃節士(麻黃)
時美中(蒔蘿)導河掾(木猪苓)
𠻳神(五味子)方麯氏(防風)
削堅中尉(三稜中一作都)白天壽(吳木天一作大)
洞庭奴隸(枳殼)黃英石(檀香)
綠劍真人(菖蒲)魏去疾(阿魏)
禹孫(澤瀉)槖籥尊師(僊靈脾)
風稜御史(史君子)雪如來(白芨)
風味團頭(縮砂)赦肺侯(欵冬花)
骨鯁元君(蓽薢)苦督郵(黃芩)
調睡參軍(酸棗仁)黑司命(蓯蓉)
知微老(白薇)太清尊者(朴硝)
既濟公(升麻)冷翠金剛(石楠葉)
脫核嬰兒(桃仁)澀翁(訶梨勒)
抱雪居士(香附子)隨湯給事中(甘遂)
斜枝大夫(草龍胆)野丈(白頭翁)
建陽八座(蛇床子)玄房仲長統(皂莢)
藂生藥王(覆盆子)仁棗(川鍊子)
石仲寧(滑石)命門錄事(安息香)
𨼆上座(郁李仁)水狀元(紫蘇)
飛風道者(牙硝)帝膏(蘇合香)
畢和尚(畢澄茄)金山力士(自然銅)
麝男(甘松)冰喉尉(薄荷)
草東牀(大腹皮)腎曹都尉(葫蘆巴)
壽祖(威靈僊)玲瓏霍去病(藿香)
千眼油(蕤人)延年卷雪(桑白皮)
水銀腊(輕粉)黃香影子(梔子)
六亭劑(五味子)顯眀&KR1571;(阿膠)
出樣珊瑚(木通)中央粉(蒲黃)
瘡帚(何首烏)支解黃(丁香)
洗瘴丹(㯽榔)海腊(麒麟竭)
水磨橄欖(金鈴子)無名印(地榆)
無憂扇(枇杷葉)鬼木串(槐角)
黑煞星(夜明砂)續命筒(乾漆)
蠻龍舌血(没藥)羽化魁(五加皮)
清涼種(香薷)度厄錢(連翹)
湯主(山茱萸)聖蘢鬆(瞿麥)
翻胃木(常山)醒心杖(遠志)
玉皇瓜(馬兜鈴)偷蜜珊瑚(甘草)
德兒(杏仁)混沌螟蛉(寄生)
永嘉聖脯(乾薑)紅心石(赤石脂)
藥本(五靈脂)静風尾(荆芥)
正坐丹砂(附子)迎陽子(兔絲子)
山屠(黃蘖)脾家瑞氣(肉荳蔲)
甜面淳于(蜜陀僧)剔骨香(青皮)
痰宫劈歴(半夏)玉虚飯(龍腦)
鎖眉根(苦參)黑龍衣(鱉甲)
小帝青(青鹽)百辣雲(生薑)
綬帶米(麥蘖)半夏精(天南星)
夜金(雄黃)沙田髓(黃精)
無聲虎(大黃)小昌明(草烏頭)
艸兵(巴豆)巢烟九肋(烏梅)
百子堂(草果子)皺面還丹(人參)
琥珀孫(松脂)賊參(薺苨)
不死麵(茯苓)火泉(竹瀝)
比目沈香(烏藥)陸續丸(蔓荆子)
地白(瓜蔞根)天豆(破故紙)
滴膽芝(黃連)新羅白肉(白附子)
瘦香嬌(丁香)破關符(蓬莪术)
王絲皮(杜仲一作王孫友)血櫃(牡丹皮)
川元蠢(川芎一作几元)九女春(鹿茸)
百藥綿(黃耆)英華庫(益智)
通天拄杖(牛膝)赤天佩(姜黃)
丹田霖雨(巴戟)百丈鬚(石斛)
飛天蕊(旋復花)安神隊杖(麥門冬)
鄆芝(天麻)錦綉根(芍藥)
草魚目(薏苡仁)茅君寳篋(蒼术)
尉陀生(桂生一作圭)鍊形松子(柏子仁)
蘆頭豹子(柴胡)丑寳(牛黃)
肚裏屏風(艾)九畹菜(澤蘭)
女二天(當歸)大通綠(木香)
旱水晶(硼砂)還元大品(地黃)
兩平章(羌活)死冰(白殭𧖟)
一寸樓臺(蜂窠)三尺籙(枸杞)
無情手(碙砂)拔萃團(麝香)
綠鬚姜(細辛)笑靨金(菊花)
走根梅(乾葛)八月珠(茴香)
銀條德星(山藥)埋光烏藥(良薑)
椹聖(蓽撥)破軍殺(大戟)
吉祥杵(桔梗)金母蛻(欝金)
線子檀(芽香)良醫匕首(亭歴)
産家大器(秦艽)滴金卵(延胡索)
鬼丹(蘆會鬼一作兒)宜州樣子(白荳蔲)
瓦壠班(貝母)孝梗(知母)
萬金茸(紫苑)秦尖(蒺莉)
西天蔓(前胡)蕨臣(卷柏)
五福臠(白歛)保生藂(藁本)
狨奴(狗脊)蒜腦藷(百合)
備身弩(芫花)玉靈片(石膏)
黃庭泉
長生之藥惟積久灌溉丹田為上僊家以津液為種
夀泉祖黃庭也
草師婆
福德綿吉祥草師婆皆謂艾也
大靈豆
華山陳摶有大靈豆服一粒四十九日不饑筋骨如
故顔色反嬰
肝天
藥有五天决明為肝天紫苑為肺天神麯為脾天遠
志為心天蓯蓉為腎天
草裹丹砂
耆老婦人好熨烙以瓦片煖肚名為草裹丹砂凡隂
寒覺足疼用之
扁鵲銘
椒又名扁鵲銘蜀産者上葉屬木故青皮本火故赤
花應土故黃膜兆金故白子符水故黑五行全足草
中大丹服餌家重之
却老霜
却老霜九鍊松脂為之辟榖長生
日面天腸福衢夀車
大清艸木方云服雲母者成日面天腸餌鍾乳者登
福衢壽車
草創刀圭
高麗博學記云酥名大刀圭醍醐名小刀圭酪名水
刀圭乳腐名草創刀圭
火輪三昩
凡病膏肓之際藥效難比鍼灸之所以用也鍼長於
宣壅滯灸長於氣血古人謂之延年火又曰火輪三
昩今人有病必灸亦大癖也
火靈庫
昌黎公愈晩年頗親脂粉故事服食用硫黃末攪粥
飯啖雞男不使交千日烹庖名火靈庫公間日進一
隻焉始亦見功終致絶命
大道丸
食草木方黑豆一升去皮貫衆一兩甘草如之茯苓
吳术縮砂仁减半剉了用水五升同豆熬煮火須文
武緊慢得中直至水盡揀去藥取豆搗如泥作雞頭
實大有盖甆瓶密封黃巢亂江淮人竄入山林多餓
死八公山有刹帝利種文禪製此藥名大道丸嚼一
丸則恣食苗葉可為終日飽雖異草殊木素所不識
亦無毒甘甜與進飯粮一同獲濟者衆
回頭青
香附子湖湘人謂之回頭青言就地剗去轉首已青
用之之法砂盆中熟擦去毛作細末水攪浸澄一日
夜去水膏㬠稠捏餅微火焙乾復浸如此五七遍入
藥宛然有沈水香味單服尤清
禽
羹本
郝輪陳别墅畜雞數百外甥丁權伯勸諭輪畜一雞
日殺小蟲無數况損命莫知紀極豈不寒心輪曰汝
要我破除羹本雖親而實疏也
插羽佳人
豪少年尚畜鴿號半天嬌人以其蠱惑過於嬌女艷
妖呼為插羽佳人
白鷗脯
陳喬張佖之子秋晩並游玄武湖時羣鷗游泛佖子
曰一軸内本瀟湘喬子俄顧卒吏云此白色水禽可
作脯否僉議云張佖子半莖鳳毛陳喬男一堆牛屎
喬子從是得陳一堆白鷗脯之名
家常腽肭臍
腽肭臍不可常得野雀久食積功固亦峻緊盖家常
腽肭臍也
婆娑兒
鄭遨𨼆居有高士問何以閱日對曰不注目於婆娑
兒即側耳於鼓吹長謂玩鷗而聽蛙也
黑鳳凰
禮部郎康凝畏妻甚有聲妻嘗病求烏鴉為藥而積
雪未消難以網捕妻大怒欲加捶楚凝畏懼涉泥出
郊用粒食引致之僅獲一枚同省劉尚賢戲之曰聖
人以鳳凰來儀為瑞君獲此免禍可謂黑鳳凰矣
兀地奴
世謂鵝為兀地奴謂其行步&KR0034;跚耳
减脚鵝
御史符昭遠曰鴨頗𩔖乎鵝但足短耳宜謂之減脚
鵝
軒郎
韓中書俾舒雅作鶴賦有曰眷彼軒郎治茲松府
書空匠
書空匠者乾祐中冷金亭賞菊分賦秋雁族子秘書
丞敞先就詩曰天掃閒雲秋淨時書空匠者最相宜
云云
福德長
韓軫家蔵三義雁圖有贊云伺察非常為福德長
灌陽公
宣城開元寺殿上有鶴云巢沙門梵報撰灌陽公開
府記
瓦亭&KR0726;
鸛多在殿閣䲭尾及人家屋獸結窠故或有呼瓦亭
&KR0726;者
青喜
李正已被囚執夢云青雀噪即報喜也是旦果有羣
雀啁啾色皆青蒼至今李族居淄青者呼雀為青喜
鳳𨼆
韋嗣立宅後林麓邃密有黃鵠一雙潜於左側每韋
氏有吉慶亊則先期盤翔時人議曰人君德感鳳凰
呈瑞世未嘗無鳳凰非可出之時而自𨼆耳今山鵠
為韋氏家候祥報吉否則與鳳凰𨼆同焉者也
半瑞
吳興羅捕者得一鳶紫翠色俊鷙可喜山民朱神佐
以謂錢俶初即位此是珍祥獻之必推賞典即重價
償羅者携諸杭將獻鳶無故而殞滑稽者多以半瑞
之言嘲神佐
肉寄生
章貢小蒙川蘇氏山林多鳩賓客滿坐可悉饜飫一
網數十百咄嗟可具故其黨戲之曰此君家肉寄生
也
九苞奴
動植廣䟽云錦雉一名九苞奴謂其有文無德真鳳
凰之奴隸
啞瑞
于頔董天休俱為鄜州從事頔文辨天休木訥而衣
冠甚麗一日有吏人獲錦雉來獻頔笑曰此物毛羽
燦錯但鳴不中律吕亦啞瑞而已矣天休覺其謔己
徐曰若以聲語求之蟬似可取其如閙禪師座上敲
拄杖示衆而望道遠矣頔啣之因茲日益參商訟於
有司至於相罵辱譏調之詩悉著在史牘若發誦之
可清歡竟日目為鳳凰案
長生網
鶉之為性聞同𩔖之聲則至熟其性必求鶉之善鳴
者誘致則無不獲自號引鶉為長生網
族味
鶉捕之者多論網而獲故䳄雄羣子同被鼎爼世人
文其名為族味
碧海舍人
隋宦者劉繼詮得芙蓉鷗二十四隻以獻毛色如芙
蓉帝甚喜置北海中曰鷗字三品鳥宜封碧海舍人
(碧一作北)
人日鳥
南唐王建封不識文義族子有動植䟽俾吏錄之其
載鴿事以傳寫訛謬分一字為三變而為人日鳥矣
建封信之每人日開筵必首進此味
痴伯子
葛從周養一皂鷹甚鷙忽突籠飛去從周惜責掌事
討捕良急從周方食小僕報桐𣗳上鷹見棲泊望之
乃一鴟也怒罵曰不解事奴此痴伯子得萬箇何所
用促尋黑漫天黑漫天所失鷹名也
唾十三
厭勝章言梟乃天毒所産見聞者必罹殃禍急向梟
連唾十三口然後静坐存北斗一時許可禳偽漢蒙
州刺判史龍驍武人極諱己名又父名碏(一作唶)子名
蛩亦諱之郡人呼梟曰唾十三鵲曰喜奈何蛩曰秋
風部屬私相告云若使君祖諱飯吾軰亦當稱甑家
粥耶
納膾場小尉
取魚用鸕鷀快捷為甚當塗茭塘石阜民莊舍在焉
畜鸕鷀於家纜小舟在岸日遣一丁取魚供家邑尉
過時見之謂阜民曰小舟即納膾場鸕鷀乃小尉耳
復曰江湖漁郎用鸕鷀乃小尉耳復曰江湖漁郎用
鸕鷀者名烏頭網
錦地鷗
閩中造盞花紋鷓鴣斑點試茶家珍之因展蜀畫鷓
鴣於書館江南黃是甫見之曰鷓鴣亦數種此錦地
鷗也
觀自在
耶律德光入京師春日聞杜鵑聲問李崧此是何物
崧曰杜鵑唐杜甫詩云西川有杜鵑東川無杜鵑涪
萬無杜鵑雲安有杜鵑京洛亦有之德光曰許大世
界一个飛禽任他揀選要生處便生不生處種也無
佛經中所謂觀自在也
淵明鬼
太府少卿潘崇有處女名妙玉詠杜鵑云一九苞奴
般毛羽淵明鬼
頃刻蟲
後周武帝置官于瀘川釀毒藥為酒年以供進所用
材品不一名野(一作夜)义酒役者皆取大辟舍罪而驅
策之官長歲頒續命金以毒氣薰煮官被者多死徒
卒恐怯鴆為一拂鳥頃刻蟲蝮蛇為劈歴蜂為小峭
九羅(一作九閻羅)
明崇儼厭勝書鬼車九首妖怪之魁凡所遭觸滅身
破家故一名九羅其掌之者曰天血使者然物可以
𩔖勝羽毛中凡十種鬼車切畏之宜用烹製召巫為
祭盡禳禬之法焉
相如錦
相如文君用鷫鸘裘貰酒長沙浪士王渲與名倡董
和僊客為麗服塗鷫鸘狀號相如錦久而都下亦效
之
獸
白沙龍
馮翊産羊膏嫩第一言飲食者推馮翊白沙龍為首
珍郎
天后好食冷修羊腸張昌宗冷修羊手札曰珍郎殺
身以奉國
角僊
華清宫一鹿十年精俊不衰人呼曰角僊
玉署三牲
道家流書言麞鹿麂是玉署三牲神&KR0726;所享故奉道
者不忌
糟糠氏
偽唐陳喬食蒸肫曰此糟糠氏面目殊乖而風味不
淺也
金鞍使者
王昶傾金錢市名馬凡得五疋各有位號曰金鞍使
者千里將軍致遠侯渥洼郎驥國公
靈夀子
武宗為穎王時邸園畜食獸之可人者以備十玩繪
十玩圖於今傳播
九臯處士(鶴)玄素先生(白鷴)
長鳴都尉(雞)靈壽子(龜)
惺惺奴(猴)守門使(犬)
長耳公(驢)鼠將(猫)
茸客(鹿)辨哥(鸚鵡)
麝香騟
魏王繼岌奉命伐蜀王衍苑馬數百皆逸足也繼岌
猶比選之得二十許疋格賞不可言
麝香騟錦耳驄駱十二趁日騘
偏界王䧟冰騟長命騮孫兒驄
籠菘白八百哥掠地雲錦地龍
雪面娘月影三玉尾騟撒沙騮
天花駱旋風白窣地嬌六尺金
啣蟬奴後唐瓊花公主自丱角養二猫雌雄各
一有雪白者曰御花朵而烏者惟白尾而已公主
呼為麝香騟妲己
尾君子
郭休𨼆居太山畜一胡孫謹恪不踰規矩呼曰尾君
子
黃奴
耒陽廖習之家生一黃犬識人喜怒頥指習之嘗作
歌云吾家黃奴𩔖黃耳
綠耳梯
江南後主同氣宜春王從謙常春日與妃侍游宫中
後圃妃侍覩桃花爛開意欲折而條高小黃門取綵
梯獻時從謙正乘駿馬擊毬乃引鞚至花底痛採芳
菲顧謂嬪妾曰吾之綠耳梯何如
菊道人
亳社吉祥僧刹有僧誦華嚴大典忽一紫兔自至馴
伏不去隨僧坐起聽經坐禪惟飡菊花飲清泉僧呼
菊道人
白雪姑
余在輦轂至大街見揭小榜曰虞大博宅失去猫兒
色白小名白雪姑
鈍公子
天成長興中以牛者耕之本殺禁甚嚴有盗屠私販
不敢顯其名婉稱曰格餌(一作耳)亦猶李甘家號甘子
為金輪藏楊虞卿家號魚為水花羊陸象僊家號象
為鈍公子李栖筠家號犀為獨笋牛石虎時號虎為
黃猛朱全忠時號鐘為大聖銅俱以避諱故也
肉胡床
吉祥座杜重威馬也肉胡床景延廣馬也
肉竈燒丹
開運中術士曹盈道來謁自陳能肉竈燒丹借廳修
養詢其說肉竈者末生朱砂飼羊羔腯乃供厨借廳
者素女容成閉陽採隂之意
四足&KR0726;人
魯人東野賓王適吳至盱眙村店使僕夫糴米拾薪
俱未來而馬已脫鞍解絡飽於芳秀也賓王羨曰綠
耳公爾為四足僊人我是兩脚餓鬼
黃毛菩薩
予陽翟莊舍左右有田老者不為欺心事出言鯁直
諢名撞倒墻尤不喜殺牛見村舍懸列牛頭脚告妻
子曰天下人所喫皆從此黃毛菩薩身主發生臨了
殺倒却有天在
峻青宅
李道殷華山道士山棲谷飲有竒術能攝伏鬼神畜
一黑猿兒呼為臂童道殷於菴側古松上以茅艸枝
稍營一巢為臂童寢息之所名曰峻青宅
蟲
塗金折枝蜻蜓
後唐宫人或網獲蜻蜓愛其翠薄遂以描金筆塗翅
作小折枝花子金線籠貯養之爾後上元賣花者取
象為之售於游女
花賊
温庭筠嘗得一句云蜜官金翼使徧示知識無人可
屬久之自聯其下曰花賊玉腰奴予以謂道盡蜂蝶
篆愁君
臨川李善寧之子十歲能即席賦詩親友嘗以貧家
壁試之略不搆思吟曰椒氣從何得燈光鑿處分拖
涎來藻飾惟有篆愁君拖涎指蝸牛也
莎亭部落
浮屠氏彌陀經云極樂世界有白鷗孔雀鸚鵡舍利
迦陵頻伽故今人目為西方部落至於呼蛩為莎亭
部落不知何為
青林樂(音藥)
唐世京城游手夏月採蟬貨之唱曰只賣青林樂婦
妾小兒争買以籠懸窗戶間亦有騐其聲長短為勝
負者謂之&KR0726;蟲社
爾雅蟲
小符拆字為賦得父緒餘余過其家正見莊賓來呈
蠒小符曰此蟲雅哉予曰子將拆蠒為二出雅字以
張本若作爾雅蟲無疑也適中其謀轟笑而已
魚
一命鰻[魚黎]
江南紫微郎熙載酷好鰻[魚黎]庖人私語曰韓中書一
命二鰻[魚黎]
王字鯉
鯉魚多是龍化額上有真書王字者名王字鯉此尤
通神
裙襴大夫
晉祠小池蓄老鼈大如食盤不知何人題闌柱曰裙
襕大夫烏衣開國何元美後失鼈所在
平福公
唐故宫池中有一六目龜或出曝背人見其甲上有
刻字微金髣髴如曰平福公君靈古老傳是武宗王
美人所養福猶腹也借音而已
水晶人
二三友來訪買得蝦蟹具饌語及唐士人逆風至長
鬚國娶蝦女事坐客謝謙冲曰蝦女豈不好白角衫
裹箇水晶人滿筵無不大笑
黃大
偽德昌宫使劉承勲嗜蟹但取圓殼而已親友中有
言古重二螯承勲曰十萬白八敵一箇黃大不得謂
蟹有八足故云
筴舌蟲
盧絳從弟純以蟹肉為一品膏嘗曰四方之味當許
含黃伯為第一後因食二鰲筴傷其舌血流盈襟絳
自是戱純蟹為筴舌蟲
軟釘雪籠
京洛白鱔極佳烹治四方罕有得法者周朝寺人楊
承禄造脫骨獨為魁冠禁中時亦宣索承禄進之文
其名曰軟釘雪籠
水族加恩簿
吳越功德判官毛勝多雅戲以地産魚蝦海物四方
所無因造水族加恩簿品叙精竒有錢氏子得之余
觀私家一夕全錄
水族浙地之産為多加恩簿者晉陵毛勝公敵所出
也鬚鱗殼甲種𩔖差殊薦醴登盤皆可於口陳言爛
說不足盡其妙故各揚乃德各叙所材然後總材德
形容之美假以封之令者盖滄海龍君之命夫龍擅
於海君制萬族號令其間寧有不可勝生居水國饜
享羣鮮常以天饞居士自名則觀此簿者宜不責而
笑也
玉桂&KR0726;君(江殊乃江瑶之文名)
令咨爾獨步王江殊鼎鼐僊姿瓊瑶紺體天賦巨美
時稱絶佳宜以流碧郡為靈淵國追號玉桂僊君稱
海珍元年(流一作深)
章丘大都督(一滄浪頭盖章舉三淡然子盖蚶菜)(二白中𨼆盖車螯四季遐盖鰕魁)
令章丘大都督忠美侯滄浪頭𨼆浪色竒入甌稱最
杜口中郎將白中𨼆負乃厚德韜其雄姿殊形中尉
兼靈甘尹淡然子體雖詭異用實芳鮮玉德公季遐
純潔内含爽妙外濟滄浪頭可靈淵國上相無比白
中𨼆可含珍大元帥豐甘上柱國兼脆尹淡然子可
天味大將軍遠勝王季遐可清綃内相頡羹郡王
爽國公(一南寵乃䘂蟹二甲蔵用乃蝤蛑越三解藴中乃四解微子乃彭)
令多黃尉權行尺一令南寵截然居海天付巨材宜
授黃城監遠珍侯復以爾專盤處士甲藏用素稱蠘
副衆許蟹師宜授爽國公圓珍巨美功臣復以爾甘
黃州甲杖大使咸宜作解藴中足材腴妙螯德充盈
宜授糟丘常侍兼美復以爾解微子形質肖祖風味
專門咀嚼謾陳當寘下列宜授爾郎黃少相
甘鬆左右丞(仲扃乃蛤&KR2557;)
令合州刺史仲扃重負雙宅閉藏不發既命之為含
津令陞之為慤誠君矣粉身功大償之實難宜授紫
暉將軍甘鬆左右丞監試甘圓内吏
清腴館學士(文名靈蛻先生)
令靈蛻先生外無排脅之皴内無鯁喉之亂宜授紅
鐺祭酒清腴館學士
橙虀錄事(鱸名紅文生盧清臣)
令惟爾清臣銷酲引興鱗鬛之鄉宜授橙虀錄事守
招賢使者
珍曹必用郎中(鰣名時充)
令珍曹必用郎中時充鐺材本美妙位無高宜授諸
衙效死軍使持節雅州諸軍事
骨鯁卿(鱭名白圭夫子)
令惟爾白圭夫子貌則清臞材極美俊宜授骨鯁卿
醉舌公(黿名甘鼎)
令甘鼎究詳爾調鼎之材嚥舌潮津宜封醉舌公
擐甲尚書(龞名甲拆翁)
令甲拆翁挾彈于中巧也負擔于外禮也介胄自防
不問寒暑智也步武懦緩不踰規繩仁也故前以擐
甲尚書榮其迹顯其能宜授金丸丞相九肋君
典醬大夫(鱟名長尾先生)
令長尾先生惟吳越人以謂用先生治醬華夏無敵
宜授典醬大夫&KR0726;衣使者
新美舍人(石首名元鎮)
令元鎮區區枕石子孫德甚富焉宜授新美舍人
懷竒令史(石决明名朱子房)
令和羹長朱子房酒方沈酣臭薰一座挑筯少進神
明頓還至於七孔賦形治目為最宜授懷竒令史
甘盤校尉(烏賊名甘盤)
令甘盤校尉吐墨自衛白事有聲宜授噀墨將軍
通幽博士(龜名元介卿)
令元介卿爾卜灼之效吉凶了然所主大矣宜授通
幽博士
同體合用功臣(借眼公乃水母)
令惟爾借眼公受體不全兩相藉賴宜授同體合用
功臣左右衛駕海將軍
點花使者(李藏珍即真珠斑希即玳瑁)
令李藏珍照乘走盤厥價不貲斑希裁簮製器不在
金銀珠玉之下藏珍宜授圓輝𨼆士斑希宜授點花
使者
梵響參軍(牡蠣曰房叔化梵響曰屈突通砑光螺曰阮用光珂曰羅幼文)
令房叔化粉厠湯丸裹護丹器屈突通振聲遠聞可
知佛樂阮用光運體施功物皆滑瑩羅幼文𩔖乎貝
孫點綴鞍勒燦然可觀小有文采叔化可豪山太守
樂藏監固濟突通可曲沃郎梵響參軍攝玉塔金舍
用光可檢校大輝光宜充掌書記幼文可馬衣丞
濟饞都護(田青是螺螄申潔是蛙江伯夷是&KR0008;鮧屯江小尉是江㹠)
令惟爾田青微藏淺味無所取材世或烹調以為怪
品申潔蒼皮[病-丙+(穩-禾)]疹矮股跳梁江伯夷宋帝酷好鰾則
别名屯江小尉漁工得雋亦號甘肥田青授具體郎
申潔宜授濟饞都護行水樂令伯夷宜授宋珍都尉
南海詹亊屯江小尉宜授追風使試湯波太守
銀絲省饜德郎(錦袍氏鱖也李本鯉也鮮于羹鯽也楚鮮白魚也縮項仙人鯿也食寵侯鱘鰉)
(也单長福鱓也管統蔥管也備員居士東崇也唐少連崇連也)
令以爾錦袍氏骨疎肉緊體具文章宜授蘇腸御史
僊盤游奕使以爾李本三十六鱗大烹允尚宜授跨
僊君子世美公以爾鮮于羔斫膾清妙見稱杜陵宜
授輕薄使銀絲省饜德郎以爾楚鮮𨼆釡沈糟價傾
淮甸宜授傾淮别駕以爾縮項仙人鬼腹星鱗道亨
襄漢宜授槎頭刺史以爾食寵侯友節斑駁標致高
爽宜授添厨太監以爾單長福曲直靡常鮮載具美
宜授泥蟠掾以爾管統省𧰼菜伯可備煎和宜授長
白侯同盤司箸局平章事以爾備員居士腥麄無狀
見取俗人宜授鍊身公子以爾唐少連池塘下格代
匱充庖宜授保福軍節度使
春榮小供奉(河㹠名黃薦可)
令黃薦可爾澤嫩可貴然失於經治敗傷厥毒故世
以醇疵𨼆士為爾之目特授三德尉兼春榮小供奉
輔庖生(鰒名新餐氏)
令新餐氏爾療饑無術清醉有材莽新妖亂臨盤肆
餐物以人汙百代寧洗爾之得氏累有由矣宜特補
輔庖生
表堅郎
令盖頑生乎泥沙薄有可採宜授表堅郎
清異錄卷上
