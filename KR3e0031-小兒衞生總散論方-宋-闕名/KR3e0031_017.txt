小兒衛生總微論方卷十七
㿗疝論
小兒㿗疝由怒啼躽氣衝擊腎經氣下通於隂囊故令
腫大堅硬又偏腫者氣乘偏虛而作也其有水者腎
主水下通隂因怒啼躽氣腎水隨氣而下作
海蛤散治氣擊於下隂腎腫大而堅硬
海蛤(三分研)蘹香子(三分炒香熟)薏苡仁(半兩)白术(半兩)
㯽榔(半兩麵裹炮)
右為細末每服半錢温酒調下早晩乳食前
又方治外腎腫硬漸欲成㿗
右以乾地龍去土盡為細末唾調塗之常避風冷濕
地
勝金桃仁膏治卵㿗腫大
右杵去皮尖桃仁為膏傅之
川楝子丸治疝氣偏墜一大一小
川楝子(去核取肉一錢)續隨子(去皮淨一錢)輕粉(二錢)
右為細末麵糊和丸黍米大每服十丸葱白湯下不
過十服愈
荆三稜散治如前
荆三稜(炮)班猫(去足並翅等分)
右為細末每服半錢米飲調下
三香昆布丸治如前
薰陸香(三分)青木香(三分)藿香葉(去土半兩)昆布(三分洗去醎味)
牽牛子(半兩微炒)
右為細末棗肉和圓麻子大每服十丸空心牡蠣湯
下
治小兒狐疝傷損生㿗
地膚子(一兩半)白术(一兩三分)桂心(三分)
右為末煉蜜圓如小豆大酒服七圓量大小增减
又方治如前
芍藥茯苓(各三分)防葵(一作防風)大黃(各半兩)半夏
桂心蜀椒(去目並閉口者一分)
右為末煉蜜和丸如大豆每服一圓日三四
五等圓治小兒卵核堅㿗或隂卵偏大
黃蘖(炒)香豉牡丹(去心)防風(去蘆并了枝)桂心(各半兩)
右同為末煉蜜和圓如大豆許三歲兒飲服五丸
又方治小兒㿗以&KR1340;蜴二條燒灰研為末酒服之一
二歲兒半錢
治小兒卵腫以鷄翅六莖燒灰服之隨在左右取翮
能治隂大如㪷
治小兒氣㿗
土瓜根芍藥當歸(去鬚洗焙各一兩)
右㕮咀每服二錢水一盞煎至半盞去滓温服量大
小加减
又方治如前以三月上除取白頭翁去蘆搗之隨左
右偏處𫝊一字作瘡二十日愈亦治腎癰
又方治小兒卵腫搗牆衣傅上
治小兒偏㿗或氣攻小腹痛疼
蛇床子(為末半兩)馬鞭草(取汁一合)
右相和如膏塗病處
又方治如前
以枳壳去穰三兩微炒杵為細末每用煎至栢枝濃
汁調膏厚塗腫處良妙
治小兒隂㿉腫大不消
以鵬沙一分以水研化塗之立效
治小兒隂㿉偏大氣脹
以雄黃一兩研極細甘草一錢剉同煎湯淋渫
又方治如前
牡丹皮(去心)防風(去蘆并丫枝等分)
右為末每服半錢米飲調服無時
治小兒卒卵腫痛而脹
赤小豆(末半兩)桂心(末一分)
右以生牛蒡取汁二大盞煎稠入二味相和為膏塗
病處即消
治小兒隂囊腫痛虚熱以蚯蚓屎用甘草汁調塗之
又方治疝氣腫痛連小腹如刺
右以生麝干杵汁服之亦可作丸服
又方治如前
右以藜葉煎濃汁一升煮取七合每服半合頓服量
大小加减
蜘蛛散治㿗疝或腫堅或偏墜或大小時時上下
蜘蛛(十四個焦炒)桂心(半兩)
右為散每服一字或半錢米飲調下或蜜丸服
玉粉散治水㿗上下不定
煅熟牡礪粉(二兩)炮烈乾姜末(一兩)
右拌勻冷水調稀稠得所塗病處以小便大利即愈
此方若用糊為圓服之治冷淋膏淋下痢膿血及婦
人帶下
隂腫生瘡論
小兒有隂腫及生瘡者由腎經虚而邪氣乘之腎氣通
於隂邪摶衝於下則隂為腫甚者衝攻以生瘡又有因
風濕外干皮膚則隂為之痒搔之以成瘡者並叙方于
後
桃仁圓治小兒隂腫
白蒺藜(半兩炒去刺)桃仁(三分湯浸去皮尖并雙仁者麩炒黃)
牡丹(去心半兩)桂心(半兩)郁李仁(一分湯浸去皮炒)
右為細末煉蜜和丸黍米大每服十圓温酒下乳食
前
胡連散治隂腫生瘡
胡黃連(半兩)胡粉(半兩)白礬灰(一分)
右為細末每用少許油調塗患處一方只用黃連胡
粉等末香脂油和傅
又方治如前
右以人屎或狗屎燒灰傅之
又方右以馬骨或狗骨燒灰研細傅之
治小兒隂腫以狐莖炙焦黃杵細末服之以芜青
搗傅上以衣中白魚傅之以斫取桑白皮汁塗
上
治小兒隂瘡痛痒搔之黃赤水出不差
五倍子臘茶(等分)
右為末更入膩粉少許先以漿水葱白椒煎湯洗之
帛子拭乾用藥傅之
治小兒隂上生癰瘍醫不能療
右以鱉甲一枚燒灰研末鷄子白和傅之
治小兒隂瘡
右以黃蘖水煮汁洗了拭乾白蜜塗之
治小兒惡毒瘡腫生於隂髀間痛牽入腹不可忍一宿
殺人
右以茴香苗葉搗取汁量大小與服日二三其滓傅
腫處冬月無苗葉取根用
又方治小兒隂腫生瘡
右濃煎狼牙草湯洗之冬月取根用或搗爛傅之
治小兒卒然隂腫痛脹
赤小豆(末半兩)肉桂(末一分)生牛蒡根(取汁二盞)
右先將牛蒡汁煎稠後入二末和膏傅病處
治小兒隂腫虛熱作痛
以蚯蚓糞用甘草汁調輕輕塗上
治小兒隂頭忽生腫瘡此名尿灰瘡
以黑豆皮嚼爛傅之以伏龍肝研末和鷄子白塗之
又方治隂頭生瘡
右以蜜煎甘草塗之若隂頭生瘡不痒不痛但潰蝕
者此名下疳瘡方具于後
又方治隂腫瘍搔之成瘡
蛇床子細辛吳茱萸(去枝梗各一兩)
右為末每用一匙水一大碗葱白三莖煎至數沸通
手淋洗三五上極妙
又方治隂痒生瘡
胡椒(半兩)紫稍花(一兩)
右為麤末水煎浴洗如前
又方治如前
右以黃蘖剉碎煎湯洗浴
腋氣論
小兒腋氣者血氣不榮腋下有孔一如毛孔而稍大臭
穢之氣從其中出若狐氣之臭故俗呼曰狐臭也亦有
父母遺體相傳者又有乳養之人而有染著者今叙方
于後
綠銀散治腋氣
銅綠蜜陀僧(各三錢)白芨(一個燒存性九錢)
右為細末每用半錢津唾調塗腋下三五日一次以
效為度
又方右以輕粉一錢七分兩處麝香酒調一半服之
好酒調一半塗腋下以不臭為度
又方右以左挑開通錢五文火燒通赤内醋中焠之
凡七次杵羅為末用老生姜一塊刀背斫斷將生姜
以斫斷處擦腋下有毛擦不倒者乃是病也拔去其
毛以生姜自然汁調藥塗之屢驗若些小腋氣汗
氣只以生姜擦塗腋下亦可
顖門腫陷論
小兒初生皆有顖門者藏氣未充骨髓未完滋養未備
藏故也藏腑皆以脾胃為養兒自生以後得五榖所滋
則藏氣充而骨髓完所以兒至能食則顖門合也顖門
者繫於脾胃聖濟經言衛顖之天五五者土也脾胃屬
焉小兒有顖腫者由脾胃不和冷熱不調或怒啼飲乳
或喘急咳𠻳致隂陽氣逆上衝而顖腫也熱則腫而軟
冷則腫而硬又有顖陷者或因瀉痢或小便頻數或曾
服清藥以利小便或本怯氣弱或别病纏綿皆使藏虚
而不能上榮於顖故令顖陷也此皆小兒惡症得愈者
鮮矣
治小兒顖腫軟
右以青黛冷水調傅之及兼服化毒丹(方已具前)
治小兒顖腫硬及陷
乾熟地黃(八錢焙稱)山茱萸(去肉)乾山藥(各四錢)澤瀉
牡丹皮(去心)白茯苓(去皮各三錢)
右為末煉蜜和丸菉豆大三歲下者三五丸温水化
下空心及兼服錢氏益黃散
治小兒顖陷
以狗頭骨炙黃杵末鷄子清調傅
滯頥論
小兒滯頥者脾冷所致也脾之液為涎脾冷則不能約
制故涎常從口角流出滯漬於頥頦浸久生瘡名曰滯
頥
治小兒滯頥涎從口出浸漬頥頦口角下生瘡
以桑白皮汁塗口中
又方治如前
以東行牛口中沫塗兒口及頥上
治小兒口角下黃肌瘡
以羖羊髭燒灰和臘月猪脂傅上以羊角燒灰和
臘猪脂傅
温脾圓治脾冷多涎流漬頥下生瘡
丁香木香半夏(用生姜六兩同杵碎炒黃色各一兩)
青皮(去穰)白术乾姜(剉碎微炒各半兩)
右為細末煉蜜和丸黍米大每十丸米飲下無時服
温脾散治如前
丁香(一兩)肉豆䓻(麵煨褁)半夏(白礬水浸去滑炒黃)白术
乾姜(炮)人參(去蘆)甘草(各半兩)
右為末每服一錢水八分生姜二片煎至五分去渣
温服食前
又方治口中涎出流漬頦下不乾
右以白羊屎内口中服前藥仍更洗瘡淨以燒餳末
傅之
腸癰論
小兒腸中有癰瘡者由寒熱之氣摶於腸間氣血結滯
而生也其候食少腹中痛悶小腸微強者是也
治小兒腸生癰瘡
右以鯉魚腸煮令食之
針刺悞傷論
小兒有因動作悞被針刺骨刺竹木簽刺傷而入肉或
已折在内不出者叙方于後
右以白梅肉爛杵和象牙末傅上若針即以象牙屑
水調傅之或以磁石末傅之仍更以瞿麥為末水服
方寸匕或煮汁飲之日三
又方以松脂如乳香者末傅之帛裹三五日不覺而
出落
諸物梗喉論(入腹附)
小兒有悞吞諸物在喉中不能下不能出妨碍飲食氣
出不快甚者塞刺疼痛時霎不任便致危殆
磁石治悞吞針刺喉中
右以磁石如棗核大磨令光鑽作竅子以線穿繫定
令兒含之針則自出若悞吞錢者用棗大
又方治悞吞竹木入喉
右燒稱錘通赤漬酒飲之
又方治悞吞金銀銅鐡錢物在喉中不下
右以南天竹根燒灰研細熟水調服一錢立下
通氣散治如前及治鈎繩之類在喉
鵝毛(一錢燒灰)磁石(一皂子大塊)象牙(一錢燒存性)
右為細末每服半錢新水調下
又方治悞吞金銅銀鐡錢等物在腹内不下
右以石灰一皂子許硫黃半皂子許同研為末酒服
之
又方治如前
右以胡粉一兩水調分服量大小加减
又方治魚骨鯁喉不下
右以碙砂少許口中咀嚼嚥之立下
又方治如前
右以故魚網覆頸項則下未可煮汁飲之立下
又方治如前
右以鸕鷀毛燒灰水調服量大小與
又方治一切諸般骨刺竹木簽刺梗不下
右於臘月取鱖魚膽北簷下隂乾每用少許酒煎化
温呷得逆便吐梗乃隨出未吐再服其梗刺雖嚥在
腹内久痛黃瘦者服之亦出極妙無鱖魚取青魚鯉
蟸魚膽亦可并治喉痺
又方治桃李果梗
右以狗頭煮湯摩頭上
又方治一切諸物梗喉
右以瞿麥為末水調半錢或一錢服
大聖玉屑無憂散治諸物梗喉及一切咽喉諸病解毒
治百疾
玄參(去蘆)貫衆白茯苓(炒黃)縮沙仁滑石
荆芥川黃連(去鬚)山豆根甘草(炙)
硼砂(各半兩)寒水石(三兩火煅埋土中出火毒七日)
右同為末每用半錢抄口中新汲水一口嚥之治誤
吞呌子骨刺棗核金銀銅鐡瓦石麥稻針刺等諸物
梗喉及治咽喉一切諸疾喉痺乳鵝等疾又解巴豆
杏仁諸藥之毒能殺人者又治蛇蝎諸虫咬蜇毒氣
入腹并心腹脹滿脾積癥塊風涎嬭癖他藥不能治
者但服此藥立見效驗能潤三焦消五榖除九虫益
五藏辟温疫無所不治
治小兒一切珠璫錢等梗喉
右以弩銅牙燒赤内水中放冷飲之
疣子論
小兒有附貼皮膚生核如麥豆大其色與皮肉無異謂
之疣子有一兩個生者又有數個連續生者割破其裏
狀如結筋亦有微血亦與肉相似此由風邪摶客血氣
變化所生又有一種初生核小日久漸長滋益而大名
曰瘤子亦由邪摶血氣變化所生則氣血順活故漸長
大也今叙方于後
以針或小刀子決疣子四面微微血出取患瘡人瘡
中膿汁傅之莫得近水三日外膿潰其根動自落
以白粱米粉於銚内炒令赤色用衆唾相和傅上厚
一寸許即消
治疣子連續生十數箇者
以艾炷一枚如麥豆大灸最生者一箇名疣母餘即
自消核大者稍增艾炷
治瘤子以稻科上花蜘蛛十餘箇取頓於桃科子枝
上放之候絲垂下取東邊撚為線子繫定瘤子上七
日後換其瘤自落沈興宗待制有老母病瘤如拳用
此法繫之至三換遂乾落於枕畔得之一似乾栗
諸䖝咬蜇論
小兒有為諸毒䖝咬蜇者多於夏熱之時取凉解脫就
地坐卧忽然悞有觸遇因被咬蜇其痛不可忍直至終
夜乃歇甚者連引一邊痛無少止又有毒瘤瘡中腫潰
苦楚或有虫因卧悞入耳中不出者並叙方于後
治蛇咬所傷
以生猪血調雄黃末傅之如倉卒間只用猪血亦效
若獨用雄黃即不驗以冷水先洗瘡了揾乾用茱
萸一合水半碗研取汁服之將渣傅瘡上
一方用酒調茱萸末服之油調末傅瘡上
治蛇咬毒氣内攻腫痛不任
以人屎厚傅之用綿裹即消以白礬雄黃等分研
末於刀頭上&KR1020;令熔便滴瘡上即自差
治蝎蜇
以吃勒藤令患人自嚼爛塗之以乾姜令患人自
嚼爛塗之
治蜈蚣咬
以醋磨生鐡汁塗之亦治蜘蛛咬以獨頭蒜磨咬著
處痛止為度以活蜘蛛一箇安口在咬著處則自然
吸嚥其毒痛乃即减至蜘蛛肚脹時放之别取如前
用不爾則直脹死不休恐傷生命故放之又同將用
過蜘蛛放水中即解其毒不死
治蜘蛛咬
以活蚯蚓入葱葉筒中緊捻兩頭勿令泄氣頻頻搖
動則自然化為水滴在咬著處又治蜒蚰入耳不出
點藥滴入即化為水
治壁鏡咬
以生姜汁調皂角末塗之破者取烏梅肉貼
治蜒蚰入耳
以釅醋灌耳中即出以小蒜汁灌之以驢乳汁灌之
以龍腦大豆許線繫左入塞右右入塞左立效以香
油灌之
又方治如前道人頭楝葉車前子(各等分)
右為末唾調置耳門中則自出𫝊方人直尋蜒蚰自
送入耳用此藥試之乃出
治百蟲入耳
以椒末醋調灌耳中如行十里久自出以猪肉炙
香熟掩耳虫聞則出
又方治如前白礬雄黃(各半兩)
右研為細末生油調成膏用皂子許塞耳虫自出
撲墜損傷論
人之血氣循身周流而無停止小兒有因落床或從高
墜墮或打撲損傷致血氣失度隨損處停留或流行入
腹瘀藴不散致羸瘦痿黃時作疼痛嗇嗇微寒翕翕微
熱重者有至筋傷骨損舉動不能叙方于後
蒲黃散治小兒因打撲墜墮血氣停滯或敗血入腹不
散作疼痛寒熱羸瘦痿黃
蒲黃當歸(去鬚洗焙)生地黃(乾各一兩)琥珀(另研)
赤芍藥桂心(各半兩)
右為細末每服一錢水一小盞煎至五分去渣温服
無時
茯神丸治如前
茯神(去心内木)當歸(去鬚洗焙)麥門冬(去心各一兩)人參(去蘆)
黃芩草龍膽(去蘆)桃仁(湯浸洗去皮尖并雙仁者麩炒香熟研細後入各半兩)
右為細末拌勻煉蜜和丸黍米大每服十圓用生地
黃汁少許同酒送下無時
三黃散治小兒因損傷敗血不出但傷不斷者服之立
效
黃連(去須半兩)黃芩(三分)甘草(半兩)玄胡索(去皮半兩)
右為末每服一分用童子小便半小盞酒三分之二
同煎四五沸熱服取下惡物立差
靈龜散治撲墜内有傷損
當歸(去蘆洗淨三分)白芷漏蘆(去蘆各半兩)
右為末每服一錢温酒調下食前
又方以生地黃不拘多少杵爛絞汁用温酒調服量
大小與之其效如神如内損熱血衝心甚者氣絶不
認人下咽即醒取下惡物遂好
没藥丸治撲墜損傷骨節痛疼或已可而有時發作痛
不可忍時發赤腫數服立效永除根本
没藥澤蘭葉香白芷骨碎補草烏(去皮尖)
破故紙(炒)敗龜(酥炙黃)虎骨(塗酥炙黃)續斷白頭翁(去蘆)
烏金石(各一兩)自然銅(燒赤醋淬過七次二兩)
右為細末醋糊圓桐子大焙乾醋磨濃墨為衣生姜
温酒下三五圓筋骨損者用虎骨散帖之
虎骨散
虎骨(塗酥炙黃一分)金毛脊(去毛一兩)穿山甲(一兩燒)骨碎補(一兩)
右為末以倉米煮粥臨熟更入米醋煮如糊攤紙上
然後摻藥在上包裹貼損處如大段損折即以杉夾
正不過三上即安此二方屢用大效亦治大人
四黃散治落床墜地瘀血在腹隂隂寒熱不乳啼哭
蒲黃大黃黃芩(各十銖)黃連(去鬚銖十二)麥門冬(十銖)
甘草(八銖)芒硝(七銖後入)
右㕮咀以水二升煮取一升去滓内硝令烊看大小
分服羸瘦者忌冷食大小便血即愈
藥毒論
小兒腸胃怯弱藏腑嫩軟血氣未壯因服藥不勝其味
之毒致煩躁悶亂或口舌麻木或如針刺甚者吐利有
至啘血也
玄胡索散解諸藥毒煩躁悶亂吐利嘔血
玄胡索(去皮一兩)甘草(生)白礬(生各半兩)
右為末每服半錢水一小盞煎至六分去渣放温服
時時呷
礬茶散治諸藥毒煩躁口舌麻木或如刺痛
草茶(一兩)北礬(一兩)
右為末每服半錢或一錢汲新水調下立解
又方解百毒藥以白扁豆為末水調一二錢服以出
了蠶者故紙燒灰細研冷水調下半錢頻服
龍腦散治藥毒吐血如神
大黃(蒸)半夏(湯洗七次薄切乾姜汁浸一日焙)甘草(炙)金星石
銀星石寒水石禹餘糧(火煅醋淬七次)不灰木(煅)
青蛤粉(各半兩青蛤粉即青黛)
右為細末入細研龍腦末一字拌勻每服一字或半
錢新水調下錢乙更有甘松藿香葉末各一錢减大
黃一半
小兒衛生總微論方卷十七
