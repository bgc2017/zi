小兒衛生緫微論方卷八
瘡疹論
瘡疹之候古今皆云大率與傷寒相似然亦有小異也
其初覺之時頭痛體重面赤氣麄壯熱多睡驚悸呵欠
頓悶咳𠻳嘔逆嚏噴此皆同也其瘡疹者不惡寒而惡
熱面色與四支俱赤眼睛黃手足厥唇紅耳尖冷尻骨
冷小便赤大便秘其脉三部皆洪數絶大不定是其候
也此小異耳傷寒者宜發散解之瘡疹者宜温平處惟
不可妄發妄下又不可令受風冷其瘡疹乃兒在母胎
中之時食母血穢滋養兒五蔵之氣至生下已後其毒
不拘何時須當出矣惟年小者皮膚嫩軟瘡出駃易(謂數)
(歲已下者)若長大者皮膚厚鞭瘡出艱難(謂數歲已上者)然小兒所
蓄胎中穢毒因中寒温藴發生熱三日已上熱運入皮
膚始如蚊蚤咬成赤點或如沙粟癮疹風㽹之類漸漸
出而作瘡也前人言瘡疹有表裏証其瘡皮厚如赤根
白頭漸加赤腫有膿差遲者謂之大痘此謂表証發扵
蔵也其瘡皮薄如水泡破即易乾者謂之水痘此為表
証發扵府也此言雖簡然未盡善此但言膿泡水泡二
種外斑疹又不知屬何所主也不若錢乙所論其瘡出
有五名以屬五蔵之液其狀有五象以屬五蔵之色肝
為水泡主淚以淚出清如水其色青而大肺為膿疱主
涕以涕出濁如膿其色白而大心為斑主血其色赤而
稍大脾為疹主裏血其色黃赤而小腎為倒擫其色黑
(細說在后)諸蔵内惟涕淚出多故水泡膿疱皆大血營扵内
所出不多故斑子疹子皆小也又病水泡膿疱者涕淚
俱少以液從瘡出故也譬如泡中容水水去則泡瘦矣
凡瘡疹初欲出之時則五蔵証皆見以熱併動於五蔵
也及至已出時乃得歸一蔵者以一蔵受穢多而毒氣
盛也亦有兩証三証同出者所受同而併發也(細說在后)昔
錢乙治睦親宅十太尉疹子與衆醫坐上問曰疹未出
何屬一曰胃熱一曰傷寒不退一曰在母腹中時有毒
乙曰若言胃熱何乍凉乍熱若言傷寒不退七日之外
則為冄經何証不相應若言母腹中之毒今發屬何蔵
皆無以對乙復曰兒在母胎中至六七月已成形食母
腹中穢液入兒五蔵至十月即穢液滿胃至生時兒口
中猶有不㓗産母以物拭凊又以黃連汞粉下其臍糞
之穢此母穢液不㓗餘氣在兒蔵中因遇寒温邪氣相
摶而發熱出成瘡疹也未出欲作之時熱動五蔵則五
蔵之証皆見呵欠頓悶肝也時發驚悸者心也乍凉乍
熱手足冷者脾也面頰赤咳𠻳嚏噴者肺也惟腎無証
以其腎在府下不能食其穢液其候平者但骫冷耳冷
者是也骫耳俱屬扵腎居北方主冷故也瘡既出則歸
一蔵肝為水泡肺為膿疱心為班脾為疹腎雖無証其
候惡者瘡變倒擫而黑陥則歸腎也此由不慎風冷内
虛所致瘡黑䧟骫耳反熱者逆也今十太尉疹子無他
証當用平和藥為治用抱龍圓數服而愈其方在本集
載之
凡瘡疹欲出者身必發熱其發亦自有時隨蔵所主如
早晨發熱不已為水泡日午發熱不已為班晡時發熱
不已為疹日晩發熱不已為膿疱發熱三日已上熱運
入皮膚即出也其熱重者瘡亦重其熱輕者瘡亦輕方
其身熱瘡未出之時須審認証候子細不可有誤誤則
為害大矣瘡疹欲作之時皆身熱熱則瘡亦未出熱
至三四日乃歇瘡方出也若腹痛者是腹中先出眼澁
者是眼中先出咽喉口舌痛者皆先出也若三日已後
不出或出不快熱留膚腠之間故也當以藥微發之止
可服升麻葛根湯抱龍圓之類平平者藥或兒身不甚
熱者與少胡荽酒飲之此微發不出即加藥發之既發
之後出不多脉平無他証者即是瘡本稀也不可更發
若不能審察病勢輕重但務多以熱藥發之則熱藥薰
蒸瘡出轉難别生熱証大小便不通更以駃藥下之便
致危殆此誤之甚矣若瘡欲發之時有大熱甚者只可
與利小便如覺熱極毒盛服常藥不可及者宜微與利
之以减其毒不可大利須是子細常與看覷雖夜間亦
不住用灯觀照若未有赤紅點子出時乃可與微利若
已有出者則不可利也錢乙有曰身熱煩渴腹滿而喘
大小便秘澁面赤悶亂大吐者當利小便不差者微導
利之此亦瘡疹未出之前有此熱濕之証解而不减乃
可與微利之張渙亦曰瘡疹未出脉洪數甚大不定而
小便赤大便秘者此証正宜疎利渙頃年在禁中及在
外治此証甚多皆獲安愈亦與上証並同者也若紅點
未出之前無此熱實之証者亦不可利朱肱曰傷寒身
熱在表固不可下瘡疹身熱在表亦不可下盖傷寒與
瘡疹一體之病是以傷寒証中有出瘡疹之候也世人
不學妄云瘡疹初覺未出時宜先利其毒已出者不可
利若出已定膿血太盛者亦可與利此皆非也大抵瘡
疹首尾皆不可下此言甚善醫者當務從之若能審察
瘡疹扵未出之前别無熱毒之証者不可與下有熱毒
之証輕者與利小便重者利小便不减方可與微下若
已出者慎不可下至出足已定亦未可與下須直候瘡
痂焦落美飲食能舉動之後方可與解餘毒藥下之
亦不可用駃藥過多如此則無誤矣是以瘡疹變
黑陥者多因誤投冷藥妄亂下之及不慎風冷乳食
不飽内虛脾弱所致也故兒病瘡疹不得令受風
冷冬月必在暖處夏月雖不可擁遏亦須避其風
凉在凉癊處則可又當頻頻喂飼乳食常令飽足
無令饑餒今俗軰多禁食餌殊不知饑則内虛
脾胃氣弱别生他証也且瘡疹欲發之時身必壯
熱二三日漸凉瘡方始出其出快瘡紅肥脉浮大而數
者毒氣出也若瘡出多却身熱疼痛者是内熱
外瘡焮之所作至出盡則凉也庸工不明為見身熱
疼痛以為熱盛便投凉藥致身反凉而瘡出不快變
黑擫倒䧟脉沉細壊亂到此病家方覺醫者拱手
如是夭傷誠可哀惜昔倉公扁鵲論小兒疾証湯
藥有可服不可服之别宜先順隂陽次調榮衞然
後方利蔵府古聖立言垂法為後世逆治之戒豈
可忽諸故衆病之中惟瘡疹切忌妄下為最昔
錢乙治睦親宅一大王兒疹子始用一李醫以藥妄
下之其疹稠密乃召乙乙見大驚曰若非轉下則
為逆病也王曰已下之乙曰疹始出未有他証不
可下但用平和之藥頻與乳食不受風冷可也如
三日外出不快者當依次發之有大熱者當利小
便如瘡痂起能食者微利一两行即止今先下早
瘡未盡出而稠密已盛為難治此誤也縱雖得安
其病有三一者疥二者癰三者赤目李不能治經三
日黑䧟復召乙乙曰幸不發寒未致困也盖瘡黑者
歸腎腎旺勝脾土不能制水脾虛寒戰則難治
也今未發寒乃用藥瀉膀胱之府府若不實則腎
之蔵自不盛也乃得安愈或曰何不瀉腎以腎主虛
而不受瀉若二服不效加寒則死矣乙之治方本集載
之
凡瘡疹欲作有發驚搐搦者以疹瘡由熱所生心主熱
而為驚又熱則生風風屬肝心肝二蔵風火相摶故發
驚搐也輕者瘡出熱去則自愈重者亦當瀉其心肝之
盛也又有因驚而發瘡疹者驚本亦由熱作治當退執
定驚庸工不眀更以熱藥發之致發熱入表表熱而班
出也昔錢乙治四王宫五大尉因墜秋千發驚搐搦前
醫以熱藥發散不愈召乙乙曰本乃急驚後生大熱初
當合用利驚藥治之今發散乃逆也乙用藥退解之至
三日肌膚尚熱乙曰更二日不愈必發瘡疹盖熱不能
出也後二日果瘡疹出以藥治之七日愈其錢乙治方
本集載之
凡瘡疹出有輕重逆順輕重者若只出一般或出作數
次者輕若三两般同出或一次便出盡者重出稀者輕
出密者重裏紅外肥者輕外黑裏赤者重裏外俱黑者
大重瘡端裏有黑點如針孔者勢劇也青乾紫陥昏睡
汗出不止煩躁熱渴腹滿而喘大小便不通者困也逆
順者先發膿疱後發疹子者順先發水泡後發疹子者
逆先發膿疱後發水泡多者順少者逆先發水泡後發
班子多者逆少者順先發疹子後發班子順先出疹子
班子者後必更出水疱膿疱先出水泡膿疱者後必不
出疹子班子盖以水泡膿疱重而毒氣出甚班子疹子
輕而毒氣出微甚者必帶了微者也微者不帶甚者故
也予家有數小兒皆先出疹子次出水疱次出膿疱共
三次而已其先出疹子者或恐有班子兼出以班疹相
似此两般乃子母之蔵故又輕重順逆更看時月大抵
瘡疹之病在表屬陽出則為順不出則為逆春夏病之
則順秋冬病之則逆又冬月腎旺寒冷之時病者多歸
腎而變黑也又當辯春膿疱夏黑擫秋班子冬疹子者
亦不順也病雖重瘡紅肥猶當十活四五若黑陥者無
問何時十難救一其候寒戰牙噤或身腫瘡黑紫者急
以藥瀉膀胱之府以减腎氣而救之若服藥後身熱氣
温欲飲水者可治以脾氣生而勝腎寒冷去而温熱生
也若服藥之後惡寒不已身冷汗出耳骫反熱者死候
也以腎大旺脾虛不能制也
凡瘡疹出多稠密遍身其勢太甚兒甚苦之及變黑倒
擫不出者急以猪血腦子救之沈存中侍郎有方治瘡
疹欲發及伏陥危困者取臘月猪血瓶盛掛風中令乾
每用半棗大加生龍腦豆許温酒下甚效予家有小女
病傷寒但腰痛晝夜號哭手足厥冷日加昏困形証極
惡予疑是倒發瘡子先不畜此藥急令就屠家處買少
生猪血時盛暑投之血已敗惡無可奈何遂多以龍腦
和而嚾之一服遂得少睡須臾一身瘡點出獲安不爾
幾死
凡瘡疹若黑陥而忽瀉便膿血并痂皮者此却為順也
如水榖乳食不化者逆也何以然且瘡黑屬腎今脾氣
本壯或舊服補脾藥脾氣得實腎雖用事脾能制之今
雖入腹為膿血及痂皮得出是脾強腎退即出而安也
若瀉米穀乳食不化者是脾虛不能制腎則自洩也此
必難治
凡瘡疹若嬰小及乳下兒病者不可與稚一等為治妄
施湯藥小者宜少少服藥惟忌多服多則反為累也又
令母慎口又不可令兒失饑避其風冷及用藥調理乳
母為佳若斷乳兒患者亦當審其輕重大小用藥如至
八九歲以上至十歲外者方可施藥也
凡瘡疹兒病大盛遍身潰潰膿血沾黏衣衾睡卧不得
及有瘡成片段無皮或作竇穴痘癰膿血多盛者用臘
月黃牛糞日乾燒灰鋪一寸許厚令在上卧之及摻其
瘡潰無皮之處即愈一方用黑牛糞燒灰𫝊亦得
凡瘡疹兒病面上有者纔膿出急以真酥潤之頻潤為
佳如有痂便揭去更潤之縱雖揭損有少血亦不妨或
以酥或麺油塗潤之若不潤及揭遲則瘡痂乾硬不落
有礙肉生即隠成盤子也此理昭然人多不曉反謂揭
早成盤甚誤也
凡瘡疹切忌雜人恐有汗氣狐臭觸之又不可令兒聞
穢惡臭物也故左右不可闕扵胡荽以胡荽能禦汗氣
及辟諸惡氣故也家有數兒一兒既患餘兒次皆及之
便當為偹以防之以穢氣轉相𫝊染也兒能食者可時
與少葡萄食之盖能利小便及取如穗出快之義也
凡瘡疹兒患者切不可洗面恐生水入眼即損眼也若
初欲發時騐得的當急以胭脂或藥塗兒面目周圍令
疹不上面入眼也若瘡入眼者是毒氣入扵肝經上
衝扵目若瘡初出時覺眼腫痛便與時時開眼看之睛
上無瘡即不妨矣若有瘡須服藥治之睛破者無奈也
若瘡乾以後無故眼腫痛者是餘毒不盡所攻也又瘡
疹已發及或入眼切要慎口止可食粥及鯽魚青魚鵪
子餘魚及猪羊等物皆不可食最忌者雞卵鴨子食之
即目肓漫若卵白之狀其應如神
凡瘡疹兒病出盡至痂焦落身已凉喜飲食能起動者
以清凉飲子濃煎量大小與服微利一两行去其餘毒
即安無後病也若不下則後恐發熱為腫腮鼻衂下利
世人不用此法者扵此數証或不能免也
凡瘡疹治療之法初覺之時身熱未出証候未眀未能
辯認者與升麻葛根湯消毒散服若熱二三日証候已
眀者則塗面目辟穢氣若出快别無他証者平和藥調
之出不快者發之出太盛者散之變黑擫者救之又毒
攻咽喉口舌則腫痛生瘡毒衝心&KR0909;者則煩渴躁悶毒
入大小腸則大小便不通或遺瀉下血毒攻肝經則目
生瘴醫瘡生扵睛則損瞳人以至滅瘡瘢退餘熱一切
諸候皆隨証用藥其乳下兒患者可令乳母同服其藥
則病得易愈
升麻葛根湯治瘡疹初覺未出身熱不能辯認恐是傷
寒驚風變蒸温壯疑惑之間皆可與服
升麻葛根芍藥甘草(炙各等分)
右為麄末每二歲上兒用二錢水一盞煎至六分去
查温服無時
消毒散治瘡疹已未出皆可服未出即消毒已出即减
牛蒡子(二两炒紙襯)甘草(半两剉炒)荆芥穗(一分)
右為麄末每服一大錢水一盞煎至五分去滓温服
下利者不可與服若咽喉腫痛者尤宜服之一方更
有防風一两荆芥穗亦一两此千金方中
紫草飲子治如前
右以紫草二两細剉用百沸湯一大盞沃之
化毒湯治如前(本方治瘡疹欲出渾身壯熱情意不佳不思飲食服之即内消已出即十解六)
(七全出者當日頭三服立效)
嫩紫草(去麄梗)升麻甘草(炙各半两)
右剉如麻荳以水二盞糯米五十粒同煎至一大盞
去滓放温量大小三四次與服一方瘡疹未出服
之内消已出减輕全出即當日焦痂三服立效
人參散治瘡疹纔覺出便服令稀少輕可
人參白术貫衆甘草(炙)羌活(去芦各等分)
右為細末每服一錢水一盞煎至六分去柤温服無
時
紫草如聖湯治瘡疹纔初出便急與服之令减毒輕可
乳下兒與乳母兼服之斷乳令自服
紫草(去麄梗二两)陳橘皮(去白焙乾一两)
右為未每服一大錢水一盞入葱白二寸煎至六分
去柤温服無時
臘胭脂瘡疹纔初出便用塗眼周圍以防瘡子入眼也
左右悉塗之
黃蘗膏(又名護目膏)
瘡疹纔出急用以塗面從耳前眼眶邊厚塗之以防瘡
子入眼及面作瘢痕能早用即能護目及面上不生若
用遲縱出亦少塗畢後可用胡荽酒噴髮
黃蘗(一两去麄皮一方用蜜炙一方只剉碎用)新菉荳(一两揀淨一方用一两半)甘
草(半两生一方用四两分两少者出妙選更有紅藍花一两分两多者出錢氏只三味董汲方同)
右為細末用好生芝蔴油調為膏從耳前眼眥外及
腮面塗之日三五次
胡荽酒
右以胡荽四两細切用酒三盞煎沸沃胡荽便以物
合之勿令透氣候冷濾取胡荽焙乾以紅絹袋子盛
之縫合令乳母并兒帶之其酒吸一两口從兒項下
噴及肩背&KR0909;腹四肢令徧不得噴頭面餘酒與乳母
飲之為佳能令瘡出快速妙選不論及噴餘皆並同
又扵兒左右常令多多頓帶胡荽能辟汗穢之氣故
也
鼠黏子湯治瘡初生纔作赤點毒氣未得透皮膚出作
瘡恐出不快而微發之
鼠黏子(二两炒香)荆芥穗(一两)甘草(半两炙)防風(去芦并义枝)
右為未每服二錢沸湯調服及利喉鬲化涎止𠻳一
方只鼠黏子一两甘草半两為末每服二錢水一盞
煎至八分去柤温服無時
紫草散治如前
鈎藤鈎子紫草茸(等分)
右為細末每服一字或半錢温酒調下無時此先微
用藥發之經夕未出加藥發之
必勝散治瘡疹出未能遍勻服之能透肌解毒
右以牛蒡子不限多少炒令香熟為細末每服一錢
八荆芥二穗水一盞煎至七分放温服無時
龍腦膏子治瘡疹未透心煩狂躁氣喘妄語或如見鬼
右以生龍腦半錢研細旋滳猪心血和丸鷄頭肉大
每服一圓煎紫草湯化下少時心神煩躁便定得睡
瘡子已發得透了自然依常法取安此方亦治黑䧟
伏擫者如用以温酒化下
又方
只用猪血一橡斗許腦子一小塊研細酒少許和服
之極有神效之驗此沈存中所用之方也
安斑散治瘡疹出快肥紅平調之
川升麻赤茯苓綿黃芪羌活(去芦各一两)人參
(去芦)枳殼(去穰麸炒)桔梗(去芦)甘草(各半两)
右為細末每服一大錢水一小盞入紫草薄荷各少
許煎至五分去滓温服無時
快斑散此方治病如前
貫衆(一两揀洗净焙乾)赤芍藥(一两)甘草(半两)川升麻(半两)枳殼
(麸炒去穰半两)
右為末每服一錢水一小盞八竹葉七片煎至五分
去滓温服無時其效如神
抱龍圓治如前
天南星為末用臘月牛膽汁和成劑再釀蔭百日而乾
四两如無只以漿水或新水浸天南星三日候透軟煮
三五沸取出乘軟去皮臍只取白軟者薄切焙乾炒黃
色為末用八两以甘草二两半擘破水二椀浸一宿慢
火煮至半椀去柤旋旋洒入天南星末内慢慢研之令
甘草水盡次入於餘藥
天竺黃(一两)雄黃(一分研飛)辰砂(半两研飛)射香(半两研)
右同勻末煮甘草膏子和圓皂子大温水化服百日
兒一圓分三四服五歲兒一圓若用臘月中雪水煮
甘草和藥尤佳此藥治傷風傷寒温疫風熱痰實咳
𠻳驚風潮搐蠱毒中毒温壯及室女白帶錢乙治瘡
疹出快紅肥只以此藥平調最好
小品犀角地黃湯治瘡疹太甚解散之
赤芍藥(一分半)生地黃(四两)牡丹皮(去心半两)犀角屑(半两無即)
(以升麻代)
右為麄末每服二錢水一小盞煎至六分去柤温服
有大熱如狂者加黃芩半两更量大小與服
木香湯治瘡疹太盛煩痛
青木香(一两)丁香薰陸香白礬(各半两)射香(二錢)
右為麄末每服二錢水一小盞煎至六分去柤温服
熱盛者加犀角屑半两輕者去白礬大效
猪膽醋治瘡疹内發盛者
醋(四两)大猪膽(一个取汁用)
右合煎三四沸每服半合上下量大小與之日四五
服無時
萊菔汁治瘡疹出不快
右以開花蘿蔔煎汁時時與飲
紫茸汁治如前
右以紫草茸水煎汁服
活血散治如前
右以白芍藥為末每服半錢或一字温酒調下如只
欲止痛者温熱水調下無時
蟬蜕子治如前
右以蟬蜕十枚去泥土洗净碎之用水三大盞煎至
八分去柤分二服出不快者帶熱服之若出多要消
退者放冷服之神效
四聖散治瘡疹出不快小便赤澁心腹脹滿一切惡候
亦治倒擫
紫草茸(一两)木通(細剉四两)枳殼(麸炒去穰四两)黃芪(炙剉半两)甘草
(半两)
右為末每服二錢水一盞煎至六分去滓放温時時
呷之
川芎升麻湯治瘡疹已出未能勻遍或毒氣壅遏雖出
不快此藥禦風透肌發瘡甚效
川芎川升麻當歸(去芦洗净)白芍藥(各半两)
右為麄未每服一錢水七分盞煎至五分去柤温服
不拘時候
解毒湯治蔵府藴熱積毒發泄班瘡稠密膿血大盛狂
躁發渴咽嗌不利遍身潰潰苦無全膚不能轉側疼痛
不任
生地黃(四两)犀角屑白芍藥牡丹皮(去心各半两)
右為麄末每服一錢水七分盞煎至五分去柤放温
服之
黑龍散治小兒瘡疹纔發服冷藥伏擫三日間危篤急
進此藥
麻黃(去根節三分)竹筎(一分)蝎稍(二十一個)蘇木(一分)烏龍土(一分)
(乃火團也)
右為細末每服半錢水五分煎至三分温服
白虎化班湯治瘡疹赤黑出不快毒盛煩躁或云大虎
湯有為大人藥者殊不知孫真人言大人小兒為治不
别但用藥多少耳
石膏(四两搥碎)知母(一两半剉)甘草(炙三分)人參(去芦半两)
右為末每服二錢水一盞入粳米二十粒同煎至半
盞去柤温服小兒量大小分减初春深秋冬月寒時
加棗煎服并乳母兼服大妙斷乳兒只自服
神通散治瘡疹倒擫伏䧟不出毒氣稍輕大小便通利
者
地龍(緊者去土微炒一两)朱砂(一两别研)生乾地黃(一两已上先為末)
右同拌勻每服一字煎胡荽酒少許同温湯調下無
時
如聖散治瘡疹已生反倒擫内䧟舌縮啼聲不出腹脹
肚急一切惡証
右用蛇蜕皮扵燈㷔燒先用椀一隻在下纔燒熖絶
放在椀内急用椀一覆之不令透氣良久揭開細研
為末每服一字或半錢調藿香湯調下若變紅活時
則用牛蒡子炒熟為細末每服二錢水一盞煎至六
分放冷澄清以匙抄清汁頻頻與服能滋潤咽喉肺
經大解瘡毒
七神散治瘡疹毒氣内攻黑紫倒䧟伏擫危惡之候
臘月獖猪血(新瓦罐盛密封至滲瀝乾秤一两)牙硝(一两)硼砂牛
黃射香龍腦(各一錢細研别入)餘血依舊封收之以
俻再合要用
右拌勻研細以甆合貯之每二歲兒用一錢新水調
服利下惡物瘡子紅活為度又一方更有朱砂細末
一錢餘並同名救生散治如上甚者不過再服神騐
無比又一方無硼砂却有膩粉朱砂各一錢研同勻
名無比散小獖猪尾上血三五滴相拌小者一字乳
汁調抹口中大者半錢新水調下餘並同
宣毒膏治如前曾經大效神妙
朱砂(一两研水飛)乳香(一两研)甘草(細末半两)牙硝(半两研)射香
(一分研)生龍腦(一分研)
右扵臘月八日取獖猪尾後刺血一升用新瓦盆盛
入諸藥同拌攪勻以一寬大舊竹筒底留一節都入
在内用紙數重密盖緊繋封合却入筒口邊通一竅
子以麻索繋垂在大糞坑屋梁上至清明日取出曝
乾更入龍射各一錢研細勻滴水和圓皂子大每服
一圓煎人參湯化下若毒盛瘡子倒擫變黑服之則
紅活而長
猪血腦子治瘡疹黑紫倒擫不出
生龍腦(一字研細)猪尾上取血(半蛤蜊殼)
右二味相和以帛子裹薄荷揉汁半合調上件藥勻
扵湯中盪温作一服飲之神騐一方取小猪兒尾尖
血三五滴研生龍腦末少許新水調下治如前又
一方治瘡疹黑擫惡候醫所不治者用獖猪第二番
血清半合酒半合研龍腦細末少許和攪令勻服之
利一两行十救十人大騐小者量與又一方治瘡
疹發心間有熱或誤服熱藥致畜熱在心昏冐不省
人事瘡子黑擫用新殺猪心一個取心中血以生龍
腦一字同研合作一圓新汲水化下未省者再服
又一方治瘡疹黑擫倒䧟扵臘日收生猪血新瓦瓶
中密封候自然滲泣至乾每用半錢許研散入射香
少許同勻細新水調下其瘡變紅便出已上數方皆
與沈存中龍腦膏相似少有異爾並經大騐今俱錄
之
人齒散治瘡疹黑擫發搐危困
右以人牙齒三五枚炙令黃一方燒存性研為末入
射香少許每半錢温酒少許調下一方用乳香湯調
下沈存中言屢見人用之效
白丁母散治如前
右以白丁香為末入射少許研勻每服一字米飲調
下無時
桃膠湯治如前
右以桃膠煎湯飲之大效一方以水熬成膏温酒調
下無時
又方治如前
右以黑狗一隻牢繋住不與物喫一两日候腸中舊
糞盡與生粟米喫候粟米糞下扵活水中净淘只留
化不盡米曝乾收之每用二錢再淘净研為細末入
射香少許新水調下頃刻間瘡變紅活
百祥圓牛李膏錢乙用此二藥治瘡疹惡候見扵皮膚
之下不出或出而不長反變黑紫倒擫内䧟一切危急
用百祥圓以瀉膀胱之府减腎氣不旺用牛李膏為治
則病得從順也董汲云汲小年自病此幾殆父母已不
忍睨服此牛李膏得安然此方得扵世甚久惟收得不
知早晚故無效今以收得併叙載之
百祥圓(又名南陽圓)
右以紅牙大戟不拘多少隂乾漿煮軟去骨日中曝
乾復納汁中煑汁盡焙乾為末水和圓粟米大每服
一二十圓研赤脂麻湯送下無時吐利是效
牛李膏(又名必勝膏)
右以牛李子不拘多少須扵九月後取之乃野生道
邊至秋結實黑子成穗九月後乃得成熟者氣全故
也爛研絹濾取汁扵石銀器中熬成膏可圓時秤每
膏二两入研細射香末半錢和勻圓桐子大每二歲
兒一圓或圓作皂子大量大小分减用以漿水煎杏
膠湯化下凡瘡疹黑紫倒擫者不過再服當取下惡
血或如魚子惡物其瘡黑䧟扵皮下者即紅大而出
保生方論小兒瘡疹誤服凉藥太過身冷瘡陥不紅活
脉沉細者急投金液丹麻子大一二百粒或有可生之
意至兒困極則無及矣方在和劑集中
調肝散治瘡疹平調肝經使毒氣通流瘡不入眼
生犀(錯屑一分)草龍膽(去芦半分)黃芪(半两炙剉)甘草(一分炒)大黃
(一分炒過)桑白皮(一分炙剉)鈎藤鈎子(一分)麻黃(一分去根節)石膏
(半两研)括蔞實(半两去皮)
右為散每服二錢水一盞煎至五分去滓温服無時
兔肝圓治瘡疹入眼初覺眼腫痛便時時看之若睛上
無瘡即無害若有時須先服清凉飲子每日食後一服
取微利以去其毒然後服此二藥雖有赤白瘴膜遮交
其睛但瞳子不破陥者皆可治
黃蘗(一两去皮)蒼术(半两米泔水浸一日)石决明(一两生)
右為細末煑兔肝爛𢷬和圓菉豆大每服三十圓米
泔水送下食後臨卧時服
龍蛤散與前藥服
龍膽草(去芦)蛤粉(等分)
右為細末每服二錢獖猪肝半两薄批摻藥在中以
線纏定用米泔扵銀石沙銚内炭火慢慢煑至肝熟
為度食後少頃食之以汁送下日三須先以清凉飲
子利動方服此二藥必效
煎柿散(又名通聖散)治瘡疹入眼
榖精草(去根)白菊花(無即用甘菊)菉豆皮(各分)一
右為細末每服一錢用柿子一個粟米泔一盞同煎
至水盡取柿子喫之日三一月騐一云淺者五七日
效重者半月日效
仙灵脾散治瘡疹入眼
仙灵脾威灵仙(去芦等分)
右為細末每服半錢米湯調下食後
珍珠散治瘡疹入眼翳膜赤痛羞眀
括樓根(一两)蛇蜕皮(全者炙焦一錢)
右為末用羊子肝一葉批開去筋膜摻藥末二錢麻
縷纏定米泔煑熟任意食之乳下兒未能食者以肝
研爛和圓黃米大生米泔下十圓乳頭餵亦可日三
令乳母兼食之佳
浮萍散治瘡疹入眼痛楚不可忍恐傷其目
右以浮萍草隂乾為末每服一二錢用羊子肝半片
入盆子内以竹杖子刺碎爛投水半合絞取肝汁調
藥服之食後不甚者一服便差若目已傷者十服差
蛇蜕散治瘡疹入眼翳膜侵睛成珠子
馬勃(一两)皂莢子(十四個)蛇蜕皮(全者一條)
右入一小罐子内泥封燒不得出煙燒存性研為末
温水調下食後
仙术散治瘡疹入眼生瘴膜丁子先用硃砂水銀粉各
一錢粉霜三錢一處拌勻入一小砂鍋子内盛訖新盞
一隻盖口黃土泥縫炭火燒赤少時取出放冷收之如
左眼有病即取藥一豆大綿裹塞左耳中右眼有病塞
右耳中然後服此仙术散
紫蘇(一两)蒼术(米泔侵一宿焙二两)榖精草(去根一两)青蛤粉(一两)
右為末每用獖猪肝一片批開摻藥三錢在内麻縷
纏定米泔熟煑先扵氣上熏眼然後食之
煑肝散治瘡疹入眼諸藥不效
青箱子草决眀車前子密蒙花(各等分)
右為細末用羊子肝竹刀薄批開摻藥二錢在内荷
葉裹麻縷縛定石器内煑熟任意喫
如聖湯治瘡疹毒攻咽喉腫痛
桔梗(去芦一两)甘草(一两生)牛旁子(一两炒)麥門冬(去心一两)
右為末每服二錢沸湯點細細呷八竹葉煎之更炒
食後服
治班瘡入眼
夜眀砂(半两)木香(半两)淡竹葉(半两)
右為細末每服半錢或一錢井水調下食後服
紫雪治瘡疹毒攻咽喉腫痛水漿下難方載扵和劑集
中
通關散治瘡疹心經有熱煩躁發渴口舌生瘡及大小
便不通
大黃瞿麥木通山梔子仁滑石甘草
(各半两)地扁竹(一两)車前子(半两)
右為末每服一錢水半盞入紫草少許同煎三两沸
放冷温服乳前食
甘露飲治瘡疹已發熱毒上衝牙齗宣腫不能嚼物并
乳母可俱服之
生乾地黃(切焙)熟乾地黃(切焙)天門冬(去心)麥門冬(去心)枇
杷葉(去毛)黃芩(去心)石斛(去根)甘草(炙)枳實(夫炒去穰)山茵陳
葉(去土各一两)
右為末每服二錢水一盞煎至七分去滓温服無時
青黛治瘡疹熱盛心神煩躁
右以青黛細研每半錢温磨刀水調下日三
敗毒散治如前
白芍藥甘草(炙)雄黃(醋煑水飛各一分)
右為末每服一字或半錢密水調下無時
牛黃散治瘡疹毒氣入胃便血日夜無度腹痛啼哭
欝金(一两)牛黃(一錢)
右研勻細每二歲兒半錢漿水半盞煎至三分和滓
温服日二
升麻湯治瘡疹已愈餘毒未解瘡痂雖落瘢色黯慘或
凹凸肉起宜用此滅瘢消毒
右以川升麻不限多少細剉水一大盞煎至七分取
汁以綿蘸洗拭瘡瘢
青金散治瘡疹愈而瘢不消
白蒺藜(半两)山梔子(半两)青黛(半兩研)膩粉(一錢研)
右拌勻每用少許生麻油調塗瘢上
又方治瘡疹瘢子
右以密陀僧細研為末水調夜塗眀且洗之
又方
右以真玉時時磨瘡疹瘢子久則平滑
清凉飲子瘡疹後觧去餘毒
大黃(濕紙裹煨)當歸(去洗)赤芍藥甘草(炙各等分)
右㕮咀每服一錢水一大盞入薄荷两葉同煎至半
盞去滓温服食後更看虛實以意分减
神朱散治瘡疹後解去餘毒
赤小豆(二錢炒)槐花(二錢炒)射少許
右為細末每服半錢或一字温酒調下臨卧只一服
微利之
小兒衞生緫微論方卷八
