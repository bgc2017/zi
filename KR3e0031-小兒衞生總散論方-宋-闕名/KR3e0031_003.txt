小兒衞生總微論方卷三
變蒸論
小兒在母腹中胎化十月而生則皮膚筋骨腑臓氣血
雖已全具而未充備故有變蒸者是長神智堅骨脉也
變者易也蒸者熱也每經一次之後則兒骨脉氣血稍
強精神性情特異是以聖濟經言嬰孺始生有變蒸者
以體具未充精神未壯尚資隂陽之氣水火之濟甄陶
以成非道之自然以變為常者哉故兒自生每三十二
日一次者以人兩手十指每指三節共骨三十段又兩
掌骨共三十二段足亦如之以應之也太倉公曰氣入
内支長機骨扵十變者乃是也聖濟經又曰變者上氣
蒸者體熱上氣者則以五藏改易而皆上朝藏真高於
肺也體熱者則以血脉敷榮陽方外固為隂使也故變
蒸畢而形氣成就者也亦由萬物之生非隂陽氣藴熱
蒸無以榮變也兒自生三十二日為第一變者屬腎又
三十二日再變且蒸者屬膀胱腎與膀胱為表裏共六
十四日也其變則耳與骫骨皆冷者腎為水水數一故
為變蒸之始也又三十二日為第三變屬心又三十二
日為第四變且蒸屬小腸心與小腸為表裡共一百二十
八日也其變則汗出而微驚者心為火火數二故為變
蒸之次二也又三十二日為第五變屬肝又三十二日
為第六變且蒸屬膽肝與膽為表裡共一百九十二日
也其變則目不開而赤者肝為木木數三故變蒸之次
三也又三十二日為第七變屬肺又三十二日為第八
變且蒸屬大腸肺與大腸為表裏共二百五十八日也
其變則皮膚熱或汗或不汗者肺屬金金數四故為變
蒸之次四也又三十二日為第九變屬脾又三十二日
為第十變屬胃脾與胃為表裡共三百二十日也其變
則不食腹痛而吐乳者脾為土土數五故為變蒸之次
五也後又六十四日復一大蒸四次積二百五十六日
大蒸畢凡五百七十六日大小變蒸數足其血脉充榮
則手受血而能握足受血而能步此亦手足之應也其
變蒸之候體熱微驚耳冷骫冷上唇頭有白泡起若魚
目珠子脉亂或汗或不汗不欲食食則輙吐目白者重
目赤黑者微閉而不開至變蒸了自然眀矣其輕者五
日而衰重者十日而衰或先期五日或後之五日或十
日之中熱乃除耳若熱甚違日不歇不得驚動勿令傍
邊人多而語雜不可妄行灸刺但少與紫丸微利之則
熱便止矣或用孫真人肘後黑散子粉香散調治亦可
唯不可餘治若傷寒時行温病及驚熱温壯等候雖與
變蒸頗皆相似耳熱骫熱唇上無白泡珠乃為他病各
從其證為治若扵變蒸内有寒加之寒熱交爭臍腹夭
矯啼不止者熨之則愈
變蒸賦
看病嬰兒先眀四時既有變蒸之狀還如温壯之推寒
熱初來慎一匕而方退周期末滿當四八以重期原夫
魂魄將成筋骸始榮開舒腠理通徹竒經運用而隂陽
以正往來而血氣初平頓覺精神嬰嬰全然有異未知
蒸變一一子細須明肝者幹也東方所屬為木象之三
數發形証扵兩目渾身壯熱令瞳子以無輝遍體昏沉
為神魂而未足四數扵金二由在火咳𠻳頻頻汗珠顆
顆兩日間嚏噴仍加數夜裏虚驚又可暗增骨髄學反
復以番身漸長性情畏傍人而戀我脾土五呼腎水一
稱榖氣暗引精志時增乳哺甘甜尻骨成而獨坐戱經
絡流利掌骨具而匍匐能次後筋脉之稍更膝踝之漸
變氣象而榮扵四肢光彩而滋扵滿面亭亭立猶未稳
嘍嘍語尚聲顫手足受血移步行而堪憐耳目通神意
智生而可羡斯由呼吸以定肌體乃厚兩氣而外陽内
隂一息而入鼻出口期來應節自然腑臓充盈將養乖
宜致得風邪甚有扵是髮豎無潤乳哯吐口珠起丹唇
冷浸骫耳或腸鳴而微利或驚啼而勿喜經云蒸即蒸
血肉之堅變即變形神之正矣
治方
紫丸治小兒身熱變蒸不解及温壯傷寒乳哺失節宿
滯痰癖腹滿吐哯便利不調等疾亦治食癎先寒後熱
代赭石(火煆醋焠十次)赤石脂(各一兩)巴豆(三十箇去皮心油)杏仁
(五十粒去皮尖)
右上弍味為細末下二味𢷬成膏相和更杵二千下
相得若硬入少蜜同杵作劑密器中收之三十日兒
服麻子許分圓乳汁送下候食頃之後方與少乳勿
得多與至日中當小利即熱除若未除眀旦更一服
百日兒小豆許以此凖量加减夏月多熱喜令發疹
每二三十日輙一服甚佳
黑散子治嬰小身熱變蒸不解及挾時行温病
麻黃(去根節二分)大黃(一分)杏仁(一分去皮二分和皮用)
右都燒存性為細末每服壹字或半錢量大小加减
以水半銀盞煎少許須抱兒扵煖温避風處連進二
三服取微汗候身凉以粉香散撲之一方只炒黑用
粉香散
蚌粉(不以多少研極細水飛過)射香(少許研)
右勻末用綿裹撲粉兒身如已凉胃氣未和不快美
乳服觀音散(方在後)
熨法治小兒變蒸内有寒加之發寒熱交爭臍腹夭矯
而痛啼不止
竈中灰食塩
右二味量其相等和勻炒令熱以重帛褁適温熱熨
兒仍不可太熱恐驚烙兒也
已上凡兒扵變蒸之内若遇身熱脉亂汗不出不欲乳
食乳食後輙吐者必審其日數度是變蒸之時者雖有
是證無所苦也陳知軍云小兒變蒸但以四君子湯
加茯神與服其方白术人参茯苓茯神各半兩甘草炙
三錢同末薄荷湯調下一錢慎不可餘治及服驚藥恐
冷傷胃氣也
脉理論
凡兒禀受臓腑氣血榮衛形體雖有生皆全然扵未語
之前變蒸之際則血氣未充膚革未固筋骨未堅脉狀
未成若有病也難為診切又難訪問是以先賢言嬰小
之病難治者以無承據也故立其觀視形色之法焉兒
自生積五百七十六日大小變蒸數畢則氣血榮精神
異筋骨壯脉理全然後方可診切又能言問也或以謂
小兒之脉與壯老不同者是不達診治之大體也凡脉
之長短遲速在因形以别之不必拘扵至數經言小兒
脉多雀鬭要以三部為主其脉小數小細者平也諸家
所言甚衆今擇其當者具之孫真人云小兒之脉固難
分表裡今撮其要者不出數條
總目歌曰
小兒有病須憑脉一指三關定其息
浮洪風熱數為驚虚冷沉遲寔有積
浮脉為風秋得之曰平餘時得之主傷風寒頭疼壯熱
或夜熱晝凉咳𠻳嚏噴鼻塞清涕嘔逆不食
歌曰
浮為風兮秋日平餘中風寒頭目疼
壯氣夜極鼻清涕嚏噴咳𠻳吐食頻
洪脉為熱夏得之曰平餘時得之主風熱壅盛身體温
壯瘡瘍血泄
歌曰
洪為應候夏時和餘須發熱壯温多
風壅作驚或瘡腫有時泄下血滂沱
數脉為驚春得之曰平餘時得之主驚風抽掣脉數小
者多睡惕跳直視怕怖盗汗非時咬牙吐舌微吐喘息
脉數大者一兩日間發搐搦也
歌曰
數為驚候春日長餘時小數睡驚揚
喘息直視舌頻吐大數潮搐發沈殃
沉遲為虚冷冬得之曰平餘時得之主脾胃虚弱泄瀉
滑腸脫肛吐痢不止日漸尫羸以成脾困或作疳勞
歌曰
沉遲之脉冬日安餘時脾胃弱虚言
泄瀉滑腸肛脫出吐利尫羸瘦變疳
寔脉為積滯四時得之皆主食傷積聚面黃腹脹髮焦
煩渴吐哯腹痛
歌曰
寔脉含傷積滯言壯熱腹脹髮毛乾
吐痢肚疼或為癖四時無異一般看
寳鑑四時脉謂春弦夏洪秋浮冬沉四季緩各推其王
相表裡以察其病假令春得弦而浮者病在表在腑
為陽為順病則易治若得弦而沉者病在裏在臓為隂
為逆病則難治餘時放之
王氏脉歌曰
小兒乳後輙吐逆更兼脉亂無憂慮
弦急之時被寒纏脉緩即是不消乳
緊急細駃亦少苦虚濡邪氣驚風助
痢下宣腸急痛時浮大之脉歸泉路
脉經曰小兒之脉駃疾一息七八至曰平不及曰損太
過曰至
通真子歌曰
小兒三歲至五歲呼吸須將八至看
九至不安十至困短長大小有邪干
又曰
小兒脉緊是風癎沉脉須知乳化難
腹痛緊弦牢寔稔沉縮有熱在骨間
死証脉脉來三動而止不見者死脉來速如弦硬
直者死脉來瞥然不見者死
歌曰
三動而止不來凶速硬如弦勁在弓
瞥然至而反不見皆為死脉定由宗
諸般病脉脉弦者為風寒弦數者為瘧脉急者為
氣不和或為客忤脉緊者為痛緊數者驚癎脉
浮者為風浮緊者驚風浮大者傷寒浮虚者盗
汗浮數者風熱脉伏者為氣滯脉緩脉細者皆
為冷為乳不化脉虚脉濡者為虚弱為驚虚濡者
慢驚風虚緊者伏熱脉沉重者為有積沉數者
骨間冷(一云骨間熱)沉遲者虚冷沉緩者傷食脉牢
緊者癖聚牢寔者腸秘心脉滿大肝脉小急者驚
癎心脉數小者疳淋數急者熱寸口脉直上直
下者為驚寸口脉大小脉不勻亂者變蒸左手寸
口無脉心痛中熱嘔逆口瘡或咳𠻳喉中哽聲頭汗出
而熱此乳母食冷以乳兒所作也又脉亂者吐逆右
手寸口無脉胸滿短氣吐逆噫噦喉中響此乳母抱兒
衝風冒風寒所作也凡脉如雀啄而緊者風癎凡
脉大小不依部次者惡候凡小兒脉駃呼吸八至曰
平九至曰病十至曰困凡小兒脉虚者病亦虚輕手
得也脉寔者病亦寔重手得也故急驚脉促急慢驚脉
虚微
諸身熱論
凡小兒有病皆須身熱其證不一今條而具之小兒扵
某時間發熱過時即退至來日依時發熱(晝夜同)此為潮
熱欲發驚也
小兒身熱但一向壯熱不已者此為壯熱甚則發驚也
小兒身熱但温而不甚壯熱此為温熱
小兒身熱口中氣熱呌哭無時呵欠頓悶面目青色此
為風熱甚亦發驚
小兒身熱飲水悸惕手足摇動上視弄舌印内青筋見
掌中赤怕物生涎此為驚熱
小兒身熱面赤時久不退睡覺顛呌氣急發渴胸高涎
壅此為積熱與壯熱相似但胸高涎壅為異乃臓腑積
藴熱毒三焦鬲脘壅滯也又摇頭項鞭者亦三焦鬲脘
壅也已上皆甚則發搐(治在驚癎門中)
小兒身體發熱氣促鼻塞清涕嚏噴寒毛立眼淚出或
出痰水此為傷寒(治在傷寒門中)
小兒身熱時發時退退但肚熱或夜發熱面黃腹脹吐
瀉乳食不化糞酸臭異常此為食傷(治在傷食門中)
小兒夜發熱曉即如故多涎喜睡此肺虛發熱也此與
食傷夜發熱相似須要識之况二證餘候各皆不同食傷
者可下肺虛者不可下下之則失津液發渴引飲昔錢乙
治朱監簿子五歲夜發熱曉即如故衆醫作熱以凉藥解
之不愈其候多涎喜睡又以藥下其涎病益甚至五六日
大分飲請乙治之乙曰不可下乃取白术散煎湯三升使任
意取足服朱曰飲多不作瀉否乙曰無生水不能作瀉
縱利亦不足怪但不可下耳朱又曰先治何病乙曰止
瀉治痰退熱清神皆此藥也服盡又作兩次與服其子
不渴無痰又投阿膠𣪚二服而安是此証也錢乙方夲
集載之小兒每早食後發熱至夜則凉此為血熱(治方在後)
小兒身熱形瘦多渴飲食不為肌肉此為疳熱(治在疳門中)
小兒血氣旺盛發渴引飲大便黃緊小便赤少四肢身
體翕然而熱此為胃寔熱也
小兒身熱微驚耳冷骫冷上唇頭有白泡起如魚目珠
子或汗或不汗此為變蒸(治在變蒸門中)
小兒身熱昏睡驚悸喜嚏噴耳尻冷此為瘡疹候(治在瘡疹)
(門中)此與食傷變蒸相似傷寒耳尻皆熱變蒸唇上有白
疣泡珠子為異
小兒身熱者更有内外在内者多飲水得之在外者多
因風寒得之錢氏有云小兒身熱飲水者熱在内身熱
不飲水者熱在外此大槩之騐也在内者宜下之在外
者宜散之若小兒積藴内外傷感表裏渾身俱熱頰赤
口乾小便赤大便焦黃少者先以四順清凉飲子利動
蔵府熱即退矣既而復熱者是裏熱已解而表熱未去
復以惺惺𣪚或紅錦散加麻黃微發其汗表熱乃去既
去又復發熱者世醫盡不能曉再下再表皆為不可誤
傷多矣此表裏俱虚氣不歸元陽浮扵外所以再發熱
也但以六神散和其胃氣則收陽歸内身便凉矣
閻孝忠論小兒壯熱傷風温疫傷寒風熱瘡疹傷食率
皆相似未能辨認之間但與升麻葛根湯惺惺散小柴
胡湯服之甚騐盖此數藥通治之不致誤也惟傷食者
則大便酸臭乳不化畏食或吐宜與微下之
孫真人論小兒内外氣盛眠時小驚或微覺傷風傷食
又慮變蒸身熱者但以紫圓(方已在前變蒸門下)或龍膽湯為治
此二藥無所不療雖微利動以減盛氣亦不虚人小兒
糞黃而臭者此腹中有伏熱也宜服龍膽湯若糞白而
酸臭者此挾寒不消也宜服紫圓但少與令内消甚者
小增令微稀溏皆須節乳哺一兩日令胃氣平和若不
節則病易復復則復下傷其胃氣令腹脹滿若至再三
下之則過傷矣
諸治方
治小兒潮熱温壯勝金散
雄黃(一錢水飛)白附子(半錢)甘草(半兩炙)芍藥(半兩水煑十沸焙乾)南
星(半兩炮)荆芥穗(一分)
右為末每服半錢水一小盞入薄荷三葉煎至五分
盞去滓温服無時
治小兒潮熱發躁金花散
川大黃(一兩)秦芁(去蘆半兩)
右為末每服一字或半錢水一小盞入青蒿三兩葉
葱白二寸同煎至五分盞去滓温服若變骨蒸勞氣
用童子小便浸青蒿葱白煎藥
治小兒潮熱減食蒸瘦秦芁散
秦芁(去蘆切焙)甘草(炙各兩)乾猫兒薄荷葉(半兩切焙)
右為末每服一二錢水一中盞煎至五分盞去滓食後温服
治小兒虛熱潮作亦治温壯及解傷寒地骨皮散
知母柴胡(去蘆)甘草(炙)半夏(湯洗七次切焙)人参(去蘆頭)地
骨皮(去骨)赤茯苓(去黑皮各等分)
右為末每服二錢水一盞生姜五片煎至六分去滓
食後温服量大小加減
治小兒温壯身熱臉赤煩渴燥悶凉肌圓
龍膽草(去蘆二兩)玄参(去蘆一兩)當歸(去蘆洗淨一兩)
右為細末煉蜜和圓菉豆大每服二十圓竹葉湯下
兒大增之無時
治小兒温壯風熱牛黃膏
寒水石(四兩煆出火毒)雄黃(一兩水飛)山梔子仁(一錢半)甘草(一分)
(炙)牙消(一兩)鉛白霜(半兩)
右為細末入射香少許煉蜜和旋取皂子許薄荷水
化下乳食後
治小兒温壯風熱睡卧不稳咳𠻳喘急剋效散
龍腦(一两)薄荷葉(一兩)白殭蠶(去絲嘴半兩微炒)玄胡索(去皮半兩)
右為末每服半錢或一錢蜜湯調下無時
治小兒風熱驚熱眠睡不安鎮心丹(此胡御帶秘方許宣贊𫝊)
鐵粉(一分)蛇黃(一兩煆醋焠七次)代赭石(半兩煆醋焠十次)馬屁孛
(半兩)射香(一分别研)
右為細末煉蜜入糊圓如小豆大每服一粒磨剪刀
鐶水化下食後亦治驚癎發搐
治小兒風熱昏塞躁悶不食梨汁粥
右以鵝梨三枚切碎以水二升煑取汁一升去滓入
粳米一合煑粥食之
治小兒驚熱如火亦治温壯龍齒散
右以龍齒為末調服或以爛龍角研濃汁服一二合
又方人参牛黃散
右以人参牛黃等分為末以薄荷水調下最佳
又方治如前
右以竹&KR0377;二合温之分三四服無即刮竹茹以醋煎
温服
治小兒積熱啼呌三焦壅滯青金丹
青黛(四两)甘草(二兩生末)蟬殼(去足一兩末)射香(一錢研)辰砂(一分)
(研水飛)牛黃(别研)腦子(各三銖)龍齒末(半兩)天竹黃(半两)
右為細末以飴糖和圓雞頭大每一粒分四服温水
化下無時
治小兒積熱痰寔三焦藴毒及風熱面赤大小便秘澁
犀角圓
生犀末(一分)人参(去蘆半兩)黃蓮(去鬚一兩)枳寔(去穰半兩炒)㯽榔
(半兩)大黃(二兩酒浸切片以巴豆一百个去皮貼在大黃上紙裹飯上蒸三次切碎炒黃焦去)
(巴豆只用大黃)
右為細末煉蜜和圓如麻子大每服一二十圓臨卧
時熟水下未利加圓數疎𨗳極稳
治小兒諸熱四順飲子
地骨皮(去骨)防風(去蘆并叉枝)山梔子(去殼取仁)連翹(各等分)
右為細末每用一錢或二錢水一小盞入燈心竹葉
少許煎至五分盞放冷服無時
治小兒諸熱甘露散
牙消(一分)龍腦薄荷葉(一两)大黃(半两)甘草(半两炙)芎藭
(一分)雄黃(一分水飛)
右為末每服半錢蜜水調下無時
治小兒諸熱煩躁牛黃散
右欝金大者濕紙褁慢火煨熟為末入牛黃少許冷
水調下大者一錢小者半錢無時
治小兒身熱不痊
右以熟湯研郁李仁如杏酪一日服二合
又方
右以雞卵一枚和白蜜服之
小兒扵立夏之後有病身熱者慎勿妄為吐下但以除
熱湯浴之除熱粉粉之赤膏摩塗之出千金
除熱湯
右以白芷根苗苦等分為麁散用清漿水煎更入塩
少許以浴兒畢用粉粉之
又方
白芷苦参秦皮煎湯或無衆藥但得一味煑湯皆可
又方
右切李葉一升水七升煎至五升適温煖用之澡浴
或只用楮葉亦可
涼肌粉
右以白芷楓葉藁本苦参黃連等分為末每用三錢
以蛤粉二大塊同研勻細入生絹袋子每浴了以撲
身遍令勻亦治夏月伏暍遍身生赤疿子用之極妙
赤膏
丹砂雷元芒硝戎塩大黃(各三兩)
右切碎用苦酒半升浸四物一宿以煉成猪脂一斤
煎三上三下去滓入芒硝成膏每用以摩心下及塗
臍中
治小兒血熱早食後發熱至晚則凉猪膽圓
胡黃連宣黃連(去須各半兩)赤芍藥(一兩)
右為細末以獖猪膽汁和成劑却入在膽皮中懸銚
上用漿水煑勿令漿水入煑熟取出圓如菉豆大每
服三十圓米飲湯下食後臨卧日三有生瘰&KR0659;一證
亦早食後身熱頗相似但以鼻衂泄瀉宜審辨之
牛黃膏治小兒疳熱引飲亦治傷風温壯
雄黃(研水飛)甘草末川甛硝(各分)一鬱金末(一錢)腦子
(一錢研)寒水石(生一兩飛研)菉豆粉(半兩)
右同為細末煉蜜和成膏每用半皂子大薄荷湯化
下食後
治小兒裏熱頭昏頰赤口内熱小便赤大便少要微挨
動蔵府即安四順清凉飲子
又治睡卧不寧五心煩熱四肢抽掣及乳哺不節并寒
温失度熱久連綿欲發驚癎目赤口瘡瘡疹餘毒
大黃(濕紙褁煨熟一方生用)當歸(去鬚洗)赤芍藥甘草(炙各等分)
右為末三歲上兒每服一錢水一盞煎至七分盞分
二服更量大小加减食後温服
治小兒外熱要微發汗即愈惺惺散良方名桔梗散治
小兒風熱及傷寒時氣瘡疹發熱等
桔梗(去蘆)細辛(去苗)人参(去蘆)甘草(炙)白茯苓(去黑皮)瓜蔞
根白术(各等分)
右為細末每服一錢匕水一小盞入薄荷三葉同煎
至六分去滓温服凡傷寒温壯變蒸瘡疹未辨皆可
服
治小兒風濕體熱頭目不清紅錦散
白殭蠶(去絲嘴二兩)天麻(一兩)天南星(二兩薄切作片子油煠黃)蘇木
節(二两半别研)
右為細末每服一錢水一小盞入綿少許同煎至五
分盞去滓温服若傷風有表証發熱者扵本方中入
去節麻黃半錢同煎若裏熱心躁燥煩渴者入滑石
末半錢同煎
治小兒發熱已經汗下仍熱者六神散
人参(去須)白茯苓(去黑皮)乾山藥白术甘草(炙)白
扁豆
右為細末每服一錢水一小盞入棗一枚擘破生姜
三片同煎至五分盞通口服此藥用處甚多治胃冷
加附子治風証加天麻治諸痢加罌粟殼若服之熱
猶未退更與銀白散治之
銀白散
乾山藥白术白茯苓(去黑皮各半兩)知母人参(去蘆)
白扁豆甘草(炙)升麻(各一分)
右為細末每服一錢水一小盞棗一个同煎至五分
盞温服無時
治小兒温壯驚風及傷寒身體發熱或作瘡疹扵初身
熱未辨之間並宜服此升麻葛根湯
乾葛(細剉)升麻芍藥甘草(炙各等分)
右為麁末每服二錢水一小盞煎至五分盞去滓温
服無時
治如前小柴胡湯
柴胡(去苗二兩)黃芩人参(去蘆各三分)半夏(六錢一字湯浸七次)甘
草(三分炙)
右為粗末每服二錢入生姜三片棗一枚水一小盞
同煎至五分盞去滓温服無時
治小兒自出腹來血氣寔盛發熱不歇及食不消變蒸
不解客忤鬼氣温壯寒熱并諸驚癎悉皆主之
龍膽湯
龍膽(去蘆)鉤藤柴胡(去蘆)黃芩桔梗(去蘆)芍藥茯
神(去木)甘草(炙各一分)羌蜋(二个去翅足炙焦)大黃(一分剉碎微炒千金一兩)
(疑太多)
右為粗末每服一錢水一小盞煎至五分去滓温服
無時
治嬰小壯熱未能服藥者粉方
寒水石芒硝滑石石膏赤石脂青木
香大黃甘草黃芩防風(去蘆义枝)芎藭麻
黃根(各等分)
右為末每用藥末三合入牡蠣粉一升細蛤粉亦可
相和再羅細用以粉兒日二次
桔梗治小兒風熱温壯或傷寒時氣瘡疹未發並宜服
之仍兼小黑膏服尤善
桔梗(去蘆)細辛(去苗)人参(去蘆)栝蔞根白术甘草
川芎白茯苓(去黑皮各等分)
右為末每服二錢水一盞入生姜三片薄荷三葉同
煎至七分盞三歲已下兒作四服無時
小黑膏
川烏南星(各一枚大者)
右入一小瓶子内用濕紙密撘封口慢火燒之候火
滅取出削取中心所存白處如皂子大用之須燒數
枚擇中度者方用為末次入薄荷葉玄参末各五錢
匕研勻煉蜜和成劑每用旋□豆許圓之葱白湯下
頻頻服若筋脉或緩或急加乳香同葱白湯下之
治小兒發熱極甚因伏留心經昏冐不省或誤服熱藥
畜熱所致用之神效
以生梅花腦子半字或一字取新殺猪心中血一兩
滴同研作一圓新汲水少許化下大良未省即再服
一粒
治小兒驚熱
以水磨犀角汁服之
薄荷散治小兒風熱温壯及傷寒傷風瘡疹未辨之間
皆可服之
薄荷葉藿香葉(去土)荆芥穗甘松(去土)白芷防
風(去蘆并义枝)川芎桔梗(去蘆)白殭蠶(去絲嘴)甘草(炙)藁
本(去土各一兩)細辛(去苗半兩)
右為末每服一錢茶調温服亦治大人風氣不順頭
面風等疾大能清利頭目止昏眩聰眀耳目
小兒衛生總微論方卷三
