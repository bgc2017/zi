小兒衛生總微論方卷十九
咽喉病論
小兒咽喉生病者由風毒濕熱摶於氣血隨其經絡虚
處所著則生其病若發於咽喉者或為喉痺或為纏喉
風或為乳鵝重者或為馬喉痺又或懸癰腫或腮頷腫
或喉中生瘡一切諸病隨症具方于後
治喉痺腫悶
以露蜂房燒灰研細末每服一錢乳汁調服
以蛇蛻皮燒灰研細末每服一錢乳汁調服
以鯉魚二七枚和灶底土塗患處
以川升麻令含一片
以韮一把杵爛熬傅上冷即易
以白礬棋子大含之
以陳白梅一箇取肉裹白殭蠶一枚含咽津
以地龍一條研爛内鷄子白和勻便傾入喉中
以繩纏扎手大指屈於節上針挑刺出血即差
鐡粉散治如前
鐡葉粉(一分)鵬砂(一分)白礬(半兩生)
右為末每服半錢冷水調下連二三服
蛇蛻散治如前
蛇蛻(一分)白梅肉(一分炒)牛蒡子(半兩炒)甘草(一分生)
右為散每服一錢七綿裹湯浸少時含咽津汁小兒
吮之
又方治喉痺咽腫出氣不快
右以鼠粘子二兩炒焦甘草半兩炙黃同為細末每
服一錢新水調下更入蜜少許
又方治喉痺不能語
以大豆煎汁放冷含之以黿膽少許生姜薄荷汁化
服得吐便愈青魚膽亦得收得以青黛釀之
治纏喉風束氣不通
蛇蛻(炙令焦黃)當歸(去蘆焙各等分)
右為末温酒調下半錢得吐良
又方治如前
萆麻子(去皮二箇)朴硝(二錢)
右為末新水調下一錢未效再服
又方治如前
天南星(生)白殭蠶(生去絲嘴各等分)
右為末每服一字或半錢生姜自然汁調下
又方治如前
右以白殭蠶二箇去絲為末生姜自然汁調更入蜜
少許拌勻分二三服或只用半錢一字旋調服之
定命散治纏喉乳鵝等病
川大黃(剉炒)黃連(去鬚)白殭蠶(直者炒去絲嘴)甘草(生各半兩)
五倍子(一分)膩粉(五筒子)
右為細末每用一字竹葦筒子吹入喉中如毒氣攻
心肺喉中生瘡嚥飲不得者以男孩兒乳汁調藥一
字鷄羽蘸之深探入喉中得吐者活不吐者死
又方治纏喉乳鵝喉痺咽喉頷項腫悶閉塞氣不得通
者
右令患人先呷好麻油少許後以□葉燒灰研細末
水調下半錢立效大者增之
犀角散治馬喉痺其候如喉痺更加連咽項頷頰腫甚
咽喉閉塞但數數噴氣此症極惡
犀角屑(半兩)麝干(三分)桔梗(去蘆三分)馬蘭根(三分剉)
甘草(半兩炙)川升麻(半兩)
右為麤末每服一錢半水一盞入竹葉五片煎至六
分去滓入馬牙硝半錢攪勻細細含嚥
又方治如前
右以馬㘅一具水二盞煎至半量大小分服
治懸癰暴腫妨悶
以乾姜半夏等分為末少少以筯點藥著上半夏以
白礬湯洗數次去滑以碙砂半錢綿裹含之細細嚥
津
又方治懸癰忽倒
右以白礬灰䀋各半兩研細筯頭點上撥正亦治腫
悶日七八遍
治咽喉腮頰腫悶右以蒜塞耳鼻中
又方治如前
右以馬鞕草根截去兩頭取在中者搗汁服之
又方治如前
右以黃蘖寒水石等分為末量腫處以薄荷水調藥
用鷄羽掃上乾即再掃
綠雲散治喉痺馬喉纏喉鵝乳重舌木舌一切咽喉之疾
螺青盆硝生蒲黃生甘草(各等分)
右為細末每服一錢生姜自然汁調細細含咽若已
閉塞不通者用葦筒入藥吹入喉中重舌木舌生姜
汁調塗患處腫痛咽頷者依此用之口瘡舌上生瘡
用此藥塗之最效李方叔閻孝忠皆以此方救人甚
多以磁合蜜封收貯
如聖湯治咽喉一切諸疾
甘草(二兩)桔梗(去蘆一兩)
右為麤末每服一大錢水一盞煎六分去滓温服時
時呷
龍石散治如前并治口舌瘡腫
寒水石(煆通赤一斤)朱砂(研飛一兩二分半)腦子(研半分)
右為細末每用少許摻患處病在咽喉者吹入喉内
細細嚥津日五七次臨卧一兩次用妙
如聖圓治咽喉一切諸病
川大黃(一分末)白礬(一分末)馬屁勃(一分末)蝸牛(十四箇)
陳白梅肉(十分)
右於五月五日午時取蝸牛以白梅肉同研爛入藥
和丸如練子大每用一丸綿裹含化嚥津若病重不
能開口即研藥作末葦筒吹入喉中滴水三兩點送
之或以淨水磨藥灌之立差
通關散治如前
枯白礬雄黃(水飛)䔧蘆(微炒)白殭蠶(去絲嘴)
猪牙皂角(去皮弦)
右各等分為細末每用一字鼻内搐之甚者葦筒吹
入喉中涎出或血出立愈
治小兒咽喉腫痛塞悶
以桑上螳蜋窠一兩燒灰馬屁勃半兩同研勻細煉
蜜和丸桐子大三歲下煎犀角湯研下三圓大者加
之
治小兒飲乳不快覺似喉痺
以沙牛角燒刮取灰塗乳上吮兒嚥下即差
射干湯治如前咽喉一切諸病
射干川升麻(各一兩)馬牙硝馬屁勃(各半兩)
右為末每服一錢水一盞煎至六分去滓温服
金露膏治如前
寒水石(煆通赤四兩研)雄黃(一兩研水飛)鵬砂(二錢研)
甘草末(四錢)腦子(一字研)
右拌勻煉蜜和圓桐子大食後含化一圓
荆芥桔梗湯治喉中生瘡
荆芥穗桔梗(去蘆)甘草(生)牛蒡子(炒各等分)
右為細末每用一錢水一小盞煎至六分去滓温服
之
又方治如前
桔梗(去蘆)甘草(生)牛蒡子(炒各一兩)
右為麤末每用一錢水一小盞入青筎少許煎至六
分去滓放温時時呷
又方治如前
右以葱鬚隂乾為末又别以膽礬為末並各自每用以
葱末二錢膽礬末一錢和勻以半字或一字葦筒吹
入喉中病處
項癭論
小兒項癭由啼怒未定遽以乳飲致氣逆不散留結而
生其狀在項壘壘然漸漸長大而分有辦又云葛根在
地泉流浸之人因取其水以食飲則生項癭故近山居
人多有之以葛生在山中故也
昆布圓治項癭
昆布(一兩洗鹹味)海藻(一兩洗去鹹味)草龍膽(去蘆一兩)檳榔(半兩)
甜葶藶(一兩隔紙炒紫色研細)牽牛子(半兩炒)
右為細末麵糊和圓黍米大每服十圓人參湯下
又方治或生項癭已及一二年
右以黃藥子半斤須萬州緊重者為上若輕虚者即
是别州所出力慢須用一倍取無灰酒一斗入藥固
瓶口以糠火煨燒一伏時不可楹酒不可有灰待冷
即開瓶令患者時時飲半合一合不可令絶酒氣經
三五日看之覺消即止飲不爾便令兒項細也劉禹
錫亦著效驗其驗如神唯燒酒候香氣出瓶頭有津
出便止不必須待一伏時也仍禁喜怒但以線子逐
日圍度乃知其效也
惡核瘰癧論
小兒腑臓不和及遇項邊經絡虚隙為風熱毒氣所干
與血氣相摶於項邊結成核子復遇風寒所加則不消
不潰名曰惡核若更風温相加摶於津液與腑臓相乘
則潰化膿血或瘥而復發或根傍别生以至數箇連續
不差名曰瘰癧俗呼癧子此腑臓血氣内外相屬之病
也
皂角膏治項邊生核子不消
皂角(大者一挺燒存性)糯米(一合炒黑焦)草烏頭(二錢生)
黃皮(二錢炒黑色)
右為末量多少以井花水調貼核上未消與水晶丹
下之利過以觀音散補之仍再貼之即消
水晶丹
天南星(洗淨生為末一分)滑石(生為末二錢)水銀粉(稱半錢)
蕪荑(取仁一百片)巴荳(五十粒去壳不去油)
右先研巴豆極細次入蕪荑仁復研方入衆藥研勻
爛飯和圓黍米大每服三五圓量大小加減臨卧稍
饑葱白米湯送下利過忌生冷硬物仍以觀音散補
之方已具前
如聖散治如前
綿黃耆(一兩剉)連翹(一兩)鴿糞(半合燒灰)川大黃(半兩剉炒)
糯米(半兩用斑猫七箇同炒米黃去班猫)犀角屑(半兩)
右為細末每服一錢水八分入酒三四滴同煎至五
分去渣放温時時呷
紫檀散治如前
紫檀香木香川朴硝(研)卷栢(各一兩)赤芍藥
川大黃(各半兩)
右為細末每服少許以鷄子白調稀稠得所塗患處
取瘰癧内消
右以長三寸鯽魚一箇去腸以和皮巴豆填滿麻皮
扎定以一束稈草燒烟盡取出放冷研為細末爛稠
粥和圓黍米大每服一丸粟米飲下臨卧未利加一
丸以利為度
又方治如前
右以斑猫一兩去翅足用粟米一升同炒至米焦去
米不用只以斑猫為細末入薄荷細末四兩拌勻烏
鷄子清和丸黍米大空心茶清下一丸一日加一丸
至五丸止一日却減至一丸以後每服五丸
胡麻圓治瘰癧
胡麻(四兩炒香)羊躑躅(一兩焙)
右以為末煉蜜和丸麻子大每服七圓漸加至二十
一圓熟水下日二見效為度已破者更用黑母牛糞
燒灰研末傅之
治一切瘰&KR0659;經效方
右以牡礪火煆通赤取出濕地上紙襯出火毒一宿
每四兩用玄參三兩同為末麵糊和丸菉豆大早晩
食後酒下各下三十丸藥盡則病除根本
又方治瘰癧已破未破其效如神
右以如前煆過牡礪四兩用甘草二兩同為細末每
服一錢臘茶點服日二
治小兒瘰癧
以蝸牛殼一兩用牛乳半升銚子中慢火熬令乳盡
取蝸牛殼研如粉入大黃末一分更研勻每服半錢
皂莢子仁湯調下大小便中出惡物差
又方治如前
以白殭蠶去絲嘴炒過為末每服半錢温水調下日
三
龜胷論
小兒有龜胷者因乳母有宿乳惡汁不捻去之仍以飼
兒忽遇風熱邪毒相干乘傷於肺經致肺氣滯停重壅
胷鬲骨漸高起狀如龜殼故曰龜胷
百合圓治小兒龜胷
百合(一兩)川朴硝(半兩)杏仁(半兩湯浸去皮尖)木通(半兩)
桑白皮(半兩)川大黃(半兩)天門冬(去心半兩)
右為細末煉蜜和圓黍米大每服十圓米飲下
又方治如前
右以龜尿摩擦胷骨取龜尿法以蓮葉内頓一物安
龜在上用鏡照之則尿自出流蓮葉以物盛用之甚佳
龜背論
小兒有龜背者由兒在嬰小時髇骨未成強令獨坐則
背隆阜而偶為風邪干襲與血氣相摶入骨髓壅滯不
散致背高隆起若龜殼之狀故曰龜背又名隆背若如
陀有峯塊起者是名駝背乃胎孕之病不可不治
松藥丹治兒龜背
松花(一兩洗焙乾)只殼(麩炒去穰一兩)獨活(去蘆一兩)防風(去蘆并兩叉枝一)
川大黃(半兩炮)前胡(去蘆半兩)麻黃(去根節半兩)桂心(半兩)
右為細末煉蜜和丸黍米大每服十粒米飲下
又方治如前
右以龜尿摩背脊骨取尿法在前
手足拳攣論
小兒有手脚拳攣者由本氣不強筋骨力弱血氣不榮
而為風邪所乘摶於經絡則筋脉縮急骨本無力則手
拳而不能展用脚攣而不能伸舉也若生下便拳攣者
此胎孕中病不可治也
薏苡仁圓治手拳不能展開
薏苡仁(一兩湯浸洗淨去皮)當歸(去蘆一兩洗焙乾)秦芁(去苖一兩)
防風(去蘆义枝一兩)羌活(去蘆一兩)酸棗仁(去皮一兩)
右為細末煉蜜和丸鷄頭實大每服一圓麝香荆芥
湯化下兒大增之
海桐皮散治脚攣不能伸舉
海桐皮當歸(去蘆洗淨焙乾)牡丹皮(去心)熟乾地黃
牛膝(去蘆酒浸焙乾各一兩)山茱萸補骨脂(各半兩)
右為細末每服一錢水八分入葱白二寸煎至五分
去滓温服
風㽹癮疹論
小兒風㽹癮疹者小兒肥膚嫩血氣乘弱或因暖衣而
腠理疎開或天暄而汗津潤出忽為風邪所干摶於血
氣藏流於皮膚之間不能消散而成碢成&KR0008;相連而生
其狀如生姜片輕者名曰風㽹不至改色重者名曰[病-丙+(穩-禾)]
疹改赤赤紫發搔痒搔之不解甚者使人心神悶亂
右先看其色澤白者以牛膝酒浸一宿焙乾為末每
服一錢或半錢温酒調下若色赤者以灶下黃土研
細末生姜蜜水調下一錢或半錢
又洗方治如前
荆芥細辛(去苖)白芷薄荷葉(各等分)
右為麤末每用兩大匙水一桶取羊蹄菜一科連根
葉枝莖細剉同煎至葉爛傾盆中先以尋常熱湯煖
處浴身體候有汗出即用藥湯淋洗洗畢避風忌海
鮮鮓醬毒物
又塗方治如前
右以白礬一兩二錢煖酒投化用馬尾揾塗之
防風湯治如前
防風(去蘆义枝)鼠粘子荆芥穗人參(去蘆各一兩)
甘草(炙)天麻(各半兩)
右為細末每用一錢水八分入生姜薄荷各少許同
煎至五分去滓温服
治卒發風疹
右以石灰不拘多少和酸漿水調塗之隨手滅
治小兒[病-丙+(穩-禾)]疹若不治入腹即能殺人
以䀋湯洗了用蓼子挼爛傅之又以枳殼剉末煎湯
洗之又以蠶沙二盞水二碗煮一碗洗之
又方治如前
右以吳茱萸半升酒二升半煮取五合以綿蘸拭
三竒散治風㽹[病-丙+(穩-禾)]疹遍身搯之不任痛痒
凌霄花白扁豆甘草(各等分)
右為細末每用一字或半錢蜜湯調服
又方治風㽹[病-丙+(穩-禾)]疹心神迷悶
右以巴豆二兩搥破用水七升煮取三升綿蘸揾拭
之
麝犀丹治風疹不差甚者如癩服之神驗
犀角屑(一兩)烏蛇肉(半兩酒浸去皮骨焙)天麻(半兩)白附子(半兩)
白殭蠶(半兩炒已上先為末)朱砂(一兩研水飛)龍腦麝香(各一錢研)
右拌勻煉蜜和圓黍米大每服十粒煎金銀薄荷湯
下
又方治風疹入腹身強舌乾亦能殺人
右以蔓青子為末温酒調下一錢或半錢又以蠶沙
二盞水二碗煮一碗洗之
疥癬論
小兒血氣熱為風濕所干摶於血氣散於皮膚之間而
生疥癬又云蟯蟲作動内外相乘之所生也
雄黃膏治小兒遍身疥癬如粟痒而搔之膿血出
雄黃(一兩研水飛)雌黃(一兩研水飛)松脂(一分研)
川烏頭(一箇去皮臍為末)亂髮(一分)
右以猪脂六兩於銚子中煎成油入烏頭松脂亂髮
煎至髮消盡以綿濾去麤入二黃末攪勻盛磁器中
候冷成膏每用少許塗擦瘡上日三亦治癬
又方名同治同
雄黃(末一錢)黃丹(一錢)膩粉(一匣)蠟(一塊)巴豆(十粒去皮)葱(五根切碎)
右用油一兩入葱巴豆煎黑焦濾去滓入餘藥攪勻
候蠟熔取下磁器中盛放冷成膏每用&KR0946;破疥瘡塗
擦
碧粉散治如前
蛇床子(一兩微炒)狼毒(半兩)硫黃(半兩)青黛(半兩)
右為末膩粉少許拌勻好油調塗擦神效
又方治如前
大腹子(二分)蛇床子(二分)硫黃(一分半)
右為細末入輕粉少許好油調勻臨卧&KR0946;破擦疥上
及以藥少許塗手心脚心用手擦極熱甚者不過兩
次上
治癬新生
右以沙糖碙砂各一小塊同爛&KR0946;破塗之
又方治諸癬
右以蛇床子為末和猪脂為膏塗之
又方治濕癬
右以桃樹青皮為末和醋傅之
又方治圈而癬
右以羊蹄根乾生為末與白礬等分研細勻好醋調
塗
又方治諸癬
右以决明子為末入少水銀粉研勻以物擦破癬上
塗之立差
又方治如前
斑猫(五箇去翅足微炒)鹽豉(四十九粒浴令潤)砂糖(皂子大一塊)
右先研斑猫將細入二味同研成膏每用一大豆許
涶津調塗上大效
又方治嬭癬
黃連(去鬚)赤芍藥(等分)
右為細末入輕粉少許嚼芝麻揉汁調藥先洗淨拭
乾以藥傅之不過數次而愈
治下練癬瘡常對在兩脚
右以白犬血塗之立差
治上練癬常在頭上
右以盧會一兩甘草半兩同為末先以温漿水洗之
以帛子拭乾用藥傅之立乾便差甘草炙過用
又方治如前
右以大梔子不限多少燒存性為末好油調傅之
又方治疥癬因用硫黃砒霜藥病愈後臭毒之氣不歇
欲去之又以藁本煎湯浴之及用浣衣
金瘡論
小兒有悞被尖刀硬物傷其肌膚其輕淺者雖有血出
不至危殆其重深者有損傷於經脉血出不止又有因
傷中風者則口噤身強俗云破傷風也
治諸金瘡
檳榔黃連(去鬚各一兩)木香(半兩)
右為細末如治一切金兩所傷血出疼痛以末傅之
血定不痛不膿如斫下指來血未定速將藥裹便得
連接
又方治諸金兩所傷血出不止
檳榔黃連(去鬚)石膏(各一兩)黃蘖(半兩)
右以為細末隨多少摻傅瘡上血定便入水不妨
又方治如前
右以白芍藥為末貼傅即住
又方金瘡深者不可以藥速合則内潰傷肉
右但以黃丹滑石等研細末傅之
天蛾散治諸金瘡
右以晩蠶蛾不拘多少為細末摻傅傷上用絹帛封
裹隨手血止瘡合大妙
又方治如前
右以五倍子刷淨為末掩傷處血立止較即無痕
又方治如前
右磁石末燒氊灰甑帶燒灰千金方云石灰末若倉
卒之間得一味傅之皆可
治破傷風口噤身強
右以天南星一箇防風二寸同為末先用童子小便
洗瘡口後用藥傅之追出赤水是效
又方治如前
右以肉蓯蓉切作片子㬗乾用一小盞子底上穿一
孔合著火燒藥如香烟從孔中出熏瘡口累驗
又方治如前
右以好鰾膠二錢火上炙焦為末熱湯調下分二服
連服一方用一仰一合瓦内燒鰾至烟斷研細末熱
酒調下汗出愈
又方治破傷風腰脊反張牙關噤急四支強直
右以鷄糞白半升大豆二升半和炒令變色乘熱用
酒沃之微煮令豆味出量性飲之
追風散治破傷風
草烏頭四箇(二箇生用二箇炮熟)椒二十八粒
右為末貼瘡上風毒自出
又方治如前
右以黑豆四十粒朱砂一字同研為末酒半盞調下
一字差
又方治如前
右以白麵䀋各一撮新水調塗瘡
又方治如前
右以蘇木剉煎濃汁灌瘡中十數盞不令絶候瘡中
黃水出是效
又方瘡口作白痂無血者殺人最急以雄雀直糞研
熱酒調下一字或半錢
又方治破傷風經驗
右以狗頂上毛燒灰貼瘡上
湯火傷論
小兒有偶被湯盪火燒成瘡者輕則初乃炮起破有黃
水而為瘡也重則便皮破肉傷而為瘡也切不可便用
冷物泥蜜之類塗之恐令熱氣不出伏留潰爛深傷經
脉宜加慎之今叙方于後
麻子膏治湯火瘡經驗
大麻子(一合)栢木白皮(一兩)香白芷(一兩)甘草(一兩)
生地黃(一兩)
右為麤末以猪脂八兩同藥熬色黃以綿濾去滓盛
磁器中成膏每用少許塗瘡上
又方以洗麵脚日㬠乾炒焦黑研細好麻油調塗更解
熱毒以□葉燒灰研細油調塗之止痛無瘢經驗以
水煮大豆汁塗之易差無瘢
又方以醋和泥傅之孫光憲家婢抱一孩兒誤落炭火
上燒瘡便以醋和泥傅之較無瘢痕
以栢子房㬠乾通風處掛之要用時旋為末好油調鷄
翎掃上如鋪冰痛便止
以蛤蜊殼為細末油調塗之如冰無瘢
以小麥麵炒焦黑研如粉生麻油調塗鷄羽掃上大
妙又以風化石灰不拘多少銚子中炒黃色地上出
火毒畢研細末生麻油調塗凢傷至重惞痛不已敗
壞筋骨皮肉者皆治
又以捉一大活鼠先用銚子煎芝麻油一斤至熱旋打
死鼠候冷頓油内煎直至毛骨俱散濾去滓不用入
乳香末没藥末各半兩攪勻上炭火熬成膏磁器盛
封繫定掘一坑深一尺許窖之候三月取出凡遇湯
火傷塗之立效亦治金瘡
小兒衛生總微論方卷十九
