小兒衞生總微論方卷四
驚癎論上
欲發搐
小兒驚癎者世俗之總名須分輕重也輕者但身熱面
赤睡卧不安悸惕上竄不發搐者此名驚也重者上視
強手足拳發搐者此名癎也其發搐之病最為重大必
有因漸亦有將發之候以眀之也養小兒之家若能
辨之求治扵未發之前不惟易愈又不至扵危殆今集
欲發搐候下項目上視喜惕者欲發搐也身熱項
強常汗出者欲發搐也手足喜振掉者欲發搐也
摇頭弄舌者欲發搐也喜欠目直面青者欲發搐也
潮熱或壯熱不歇者欲發搐也睡中時笑或狂語
言手足摇動者欲發搐也鼻中燥大便小便不利者
欲發搐也髮上逆啼面暗色不變者欲發搐也身
熱吐哯喘麄者欲發搐也噫氣下而妄怒者欲發搐
也鼻口青喜忪悸者欲發搐也咬牙甚者欲發搐
也目直色赤或青者欲發搐也瞳子卒大異常者
欲發搐也面色青黃上竄氣急者欲發搐也眼斜
視者欲發搐也嚥乳不和或噎乳唇舌緊者欲發搐
也涎盛鬲壅呀呷有聲者欲發搐也卧而不安身
熱不乳數惕恌者欲發搐也體熱口中氣亦熱面目
青呵欠頓悶者欲發搐也掌中赤印内青筋見怕物
生涎欲發搐也吐利不止厥痛時起者欲發搐也
唇口頰顋赤者手足心皆熱喜冷者欲發搐也目痴昏
悶撮口吐舌者欲發搐也身熱小便難或目直視或
視不精皆欲發搐也
孫真人曰小兒眠睡不稳或身熱之時見有諸小驚之
証輙紫圓微下之减其盛氣令終不病癎發搐也月用
一次甚佳(方已在前變蒸門中)
已發搐
發搐之候世俗所說者多矣有言一証屬一蔵一証屬
一府喬岳歌曰小兒驚候有多般不顯根源見病難睡
裏咬牙驚入腎非時弔眼病歸肝夜啼到曉元因肺唇
白面青一般看前後心煩四肢熱面紅如火向心間乾
嘔吃水脾驚患脉微氣喘一同言漢東王氏言非時弔
眼驚入肝睡後咬牙驚入腎夜啼到曉驚入小腸面青
乍白驚入膽氣喘喫水驚入肺面紅臉赤驚入心五心
煩熱驚入脾喉中鋸響驚入大腸乾嘔無時驚入胃睡
中啼哭驚入三焦如此之類言至百種叢脞無據何以
為治又有言驚發三次為癎者第一次發兩太陽左右
青脉朝眼第二次發山根青脉見第三次發眼下臉連
金匱青脉見又言發搐面赤指内青紋見者為癎又云
耳後完骨上青脉如線者為癎此等之論亦為臆說大
扺不發搐者為驚發搐者為癎也千金論癎証大體只
分三種一曰風癎因解脫衣𬒮觸冐風邪而作其証先
屈指如數乃發口中氣熱呵欠頓悶手足摇動治當發
散二曰驚癎猛聞大聲或撲仆驚怖而作其証先呌
啼乃發心神不寧不可下之下之内虚則病益盛治當
安神去熱三曰食癎因乳哺失節或有積癖而作其証
先不乳而吐先寒後熱乃發其証身體或温或熱多睡
喜唾吐逆腹脹故小兒有癖積脉大者必發癎治當下
之此三種内風驚二癎時時有之食癎者十中無一下
之便愈詳此三種雖諸病皆能變癎莫不緣扵風驚食
之所作也又内經有云五蔵主五畜其間發重者各見
其象肝為犬癎目直視身反折手拳犬鳴心為馬癎張
口摇頭背強硬馬呌(一云心為羊癎目瞪吐舌羊呌)脾為牛癎目痴腹
滿牛呌肺為雞癎摇頭反折手縱搐搦雞呌腎為猪癎
目横身直如尸吐沫猪呌已上論癎發者乃諸書精要
也然不若錢乙所論發搐者乃心肝二蔵為病也其理
有據而妙肝主風心主火風火相加發而為搐前論小
兒諸病新久皆能變癎發搐者以人有病則飲食退减
脾胃不旺肝必凌之引動肝風肝又主掣若不得心火
則不能發搐又人有病則氣血錯亂心神不寧引動心
火心又主驚若不得肝風亦不得發搐也須肝心二蔵相
為子母俱有寔熱風火相摶驚掣相持乃能發搐其狀
亦如風之蕩火㷔熾掣然也故肝心二蔵為病之源餘
蔵雖不正主亦有相乘兼見之証及所發亦有其時假
如錢論潮熱變發搐在早晨寅夘辰時者此肝用事之
時也身體壯熱目上視手足摇動口生熱涎項頸強急
此肝旺也錢治補腎瀉肝是謂補其母而瀉其子也發
搐在日中己午未時者此心用事之時也心惕目上白
睛赤色牙關緊急口内涎生手足摇動此心旺也錢治
瀉心心熱退則肝母亦不能旺是謂子能令母虚也發
搐在日晚申酉戌時者此肺用事之時也目微斜視不
甚搐而喘身熱睡露睛手足冷大便黃水錢治瀉其肝
心而補其脾發搐者心肝寔為病之源故瀉之手足冷
大便黃水者脾虚候也故補之發搐在夜間亥子丑時
者此腎用事之時也不甚搐眠卧不稳身體温壯目睛
緊斜喉中有涎大便銀褐色乳食不消多昏不納津液
錢治但瀉其心而補其脾且心肝二蔵為病之源今獨
瀉其心而不瀉其肝者此本因潮熱所作發在腎用之
時是腎虛心熱極甚也故但瀉其心熱退則肝亦平矣
若更瀉肝則腎轉虚矣其大便銀褐色乳食不消不納
津液皆脾衰之証故補其脾也已上四蔵分主十二時
脾蔵為兼見之証此潮熱發搐治則惟瀉心肝者盖二
蔵俱寔為病之源故也其肺臓有虚寔之証見虚則補
見寔則瀉况發搐是心火旺所作而肺金寔証亦罕惟
偏搐者有之外腎蔵但主虚而無寔見其虚則補之内
經有云虚則補其母寔則瀉其子先補其母後瀉其子
子能令母虚母能令子寔錢乙論此發搐元由為治次
第乃謂得聖人之經旨深意也可謂出群拔萃矣今更
以錢論三事参之一者發搐逆順二者發搐隂陽三者
發搐真假及各扵逐項之下以錢治法為証後學之士
將此三事参推五蔵審别形候察其虚寔觀以時刻依
法為治則小兒發搐之病無以外也
發搐逆順
男發左搐或手大指屈外或目左視無聲者順也若發
右搐或手大指屈内或目右視有聲者逆也女發右搐
或手大指屈内或目右視無聲者順也若發左搐或手
大指屈外或目左視有聲者逆也順者相勝也左肝為
木右肺為金一負一勝故無聲也逆者戰也二藏俱寔
木金相擊故有聲也順者易治逆者難治男逆稍易女
逆極難更當参其發時以補瀉為治昔錢乙治李寺承
子三歲發搐自夘至已目右視大呌哭乙見曰逆也男
為陽本發左視無聲則順右視有聲則逆所以然者左
肝木也右肺金也逆則二蔵相戰金木相擊而有聲也
治乃瀉強補弱假令女發搐目左視是肺來勝肝肝不
能任故呌哭也當瀉其肺後治其心續治其肝若病在
秋(日西時同)肺兼旺位當大瀉其肺若病在春(早晨時同)此肝旺
之時尚不能勝肺是肺強而肝大弱也當補其肝腎大
瀉其肺若男發搐目右視是肝來勝肺而呌哭當瀉其
肝心若病在春夏(早晨日中時同)肝心旺時當大瀉其肝若病
在秋(日晡時同)此肺旺之時尚不能勝肝是肝強而肺極虚
也當補其肺大瀉其肝所以言目反視者乃肝主目也
凡搐則是風熱相摶於内風属肝故引見扵目也今此
病男反女故稍易治扵女也先瀉其肺不悶亂以知肺
病退也後補其腎續治其肝心五日而愈乙又治徐氏
子三歲每日西發搐身微熱目微斜露睛四肢冷而喘
大便微黃請乙與李一醫同治乙問李曰病搐何如以
何藥治之李對不當乙曰搐者心肝寔也身微熱者日
西肺用事之時肺主身温今且熱者肺虚也目微斜露
睛者肝肺相乘勝也四肢冷者脾虚也肺若虚甚則脾
母亦弱木氣乘之四肢即冷治當先補脾肺得脾虚証
退然後治其心肝九日乃愈此亦逆搐肝肺相勝目斜
者必當右視也今舉此以眀逆順為治之法爾
發搐隂陽(天弔附陽搐脾風附隂搐)
小兒發搐為急慢驚者古書無有惟曰隂癎陽癎所謂
急慢驚者乃後世名之也以陽動而速故陽搐曰急驚
以隂静而緩故隂搐曰慢驚此隂陽驚癎發搐之别也
陽搐者身大熱面赤引飲口中氣熱大小便赤黃眼上
視連劄手足搐急牙關緊噤項背強直涎潮響此因心
熱極則生風風屬肝心肝子母風火摶熾動而發搐也
及其發定則了然如故此陽盛隂虚治當利驚以除風
熱不可與巴豆鴃藥大下之恐畜虚熱不消小兒痰壅
積熱扵心因聞大聲或誤驚觸則動而發搐若熱極者
雖不因聞聲驚觸亦自發搐小兒本寔者多此候也
(天弔附)小兒心鬲壅滯涎盛熱積不得宣通或因母飲酒
食肉無度致煩毒之氣流入扵乳因以乳兒令兒宿滯
不消熱毒乘心發為驚搐眼目翻騰壯熱不休甚者爪
甲皆青狀若神祟俗謂之天弔此非天能弔人以其眼
弔上視故取意名之况小兒發搐未有不眼上者寔亦
陽搐之候也治宜去涎熱昔錢乙治麻親宅七太尉子
八使發陽搐自寅至午扵未發前錢乙見其目直視而
顋赤此心肝俱熱更坐石杌子就冷此熱甚也又肌體
素肥而本寔其脉急促發搐自寅至午皆心肝用事之
時治乃瀉其心肝而補其腎病遂得愈此亦瀉強補弱
也隂搐者身温面㿠白手足似搐不搐但時時瘈瘲昏
昏似睡而無精神眼露睛微微上視或胃痛而啼作鴉
聲或不能啼哭唇口白色脉沉弱此因大病之後或吐
瀉過甚致脾胃虚損而生風荏苒乃成此隂盛陽虚治
當補其脾胃瀉去肝風小兒虚弱雖不因吐瀉取轉直
發隂搐者亦有之本怯者多此候也(慢脾風附)小兒因傷風
冷或病吐瀉醫以温藥補之不已復用凉藥治之又不
已本謂傷扵風冷醫亂治之致脾虚而内不能散外不
能解至十餘日其証昏睡露睛大便不聚而瀉此脾虚
風入風在脾胃之間故大便不聚而瀉時瘈瘲身體四
肢口鼻中氣皆冷小兒亦有困驚所𫝊或諸病久變見
此証者皆因脾胃虚怯而生風所為也故俗謂慢脾風
矣寔乃隂搐之危候治當去脾間風風退利止以補脾
胃昔錢乙治王氏子病吐瀉他醫以藥下之至虚變隂
搐其候睡露睛手足瘈瘲而身冷乙見曰此慢驚也與
藥以寔脾胃即開目身温王疑其子不大小便又令他
醫以藥利之而復身冷尚欲令乙利小便乙曰不當利
利之必身冷王曰己身冷矣乙曰不能食而胃中虚若
利大小便使脾腎俱虚當閉目身冷即死今此兒幸胎
氣寔而難衰乙復補脾胃則微能飲食所以然者謂利
大小便脾胃虚寒當補脾而不可别攻也後不語他醫
作失音治乙曰既失音何開目而能飲食又牙不噤而
口不緊他醫不能曉乙曰此因用清藥利小便致脾腎
俱虚今脾已寔腎尚虚故也遂以藥補腎及依法為治
半月能言一月而痊
發搐真假
真者兒在母胎中時血氣未全精神未偹則動静喘息
莫不隨母母調適乖宜喜怒失常或聞大聲或有擊觸
母驚動扵外兒胎感扵内至生下百日以來因有所犯
引動其疾則身熱吐哯心神不寧睡卧昏騰躁啼無時
面青腰直手足搐搦口撮顋縮目瞪氣冷或眼閉膠生
或瀉青黃水是胎癎也是内蔵感病發為真搐然亦發
稀而難治不過三兩次必死矣假者兒生出母腹百日
以來肌膚嫩怯血氣軟弱被外風傷之入客扵内每遇
則兒不能任故發搐搦口中氣熱呵欠嚏噴此風癎之
候重者亦不呵欠嚏噴與胎癎相似然發頻者輕輕則
易歇故也治當發散昔錢乙治李司戶孫生百日來發
搐日三五次請衆醫治或作熱天弔或作胎驚或作驚
癎治皆無應後請乙治乙曰嬰兒初生肌骨嫩怯被風
傷之兒不能任故發搐也然頻發者輕以客風在内每
遇不任即搐輕則易歇故發頻也搐稀者是内蔵發病
不可救也乙用微劑以散風邪兼塗顋浴法治之乃愈
仍不可多服盖兒至小易為虚寔多即生熱止一服而
已兼用封無不效已上錢乙所用方並本集載之
驚癎雜論
凡小兒急驚雖搐甚不用忙擾亦不足畏慢驚雖微搐
切當救乃危候也方搐之時但與扶持慎勿擒捉盖風
氣方盛恐流入筋脉致手足曲戾不隨或成拘攣
凡小兒急驚閻孝忠云當其搐勢减時與鎮心治熱藥
一二服如射香圓抱龍圓辰砂圓紫雪之類候驚勢已
定用藥下其痰熱如射香圓軟金丹桃枝圓之類如此
則心神安寧即愈
凡小兒慢驚若因吐瀉已成虚損者閻孝忠云當與速
生胃氣以理中并研金液丹末煎生姜米粥調灌之多
服乃效候胃氣生手足漸煖四支猶然瘈瘲即減金液
丹一二分增青州白圓子一二分同研如上服漸漸以
意減金液丹加白圓子兼用異攻散羌活膏鈎藤飲之
類調理頻頻與粥雖至危者往往死中得生
凡小兒急慢驚隂陽異証切宜辨而治之急驚合用凉
藥慢驚合用温藥世人多用一藥不能分别誤小兒多
矣殊不知藥性自有温凉豈可泛用初虞世謂治隂陽
癎寒温藥性當扵方中用時增損則無失矣又閻孝忠
言慢驚藥中宜去龍腦縱須合用必以温藥為佐或少
少用之惟凉故也
凡小兒扵天隂雷發聲之時必掩塞其耳或作雜聲以
亂之恐猛聞大聲而發搐
凡小兒發搐時醒而身軟者為癎若發搐不時醒身硬
者為痓(又名曰痙)乃中風之候(論在中風門)
凡小兒驚癎洩瀉等諸病煩渴者皆津液内耗也不問
隂陽煎錢氏白术散使任意取足飲彌多彌好
凡小兒驚癎藥中能不用水銀輕粉者尤佳如不得已
而用之僅去其疾即止盖小兒腸胃易損亦傷口齒今
所集之方多不用銀粉如須用之者當依此酌量减損
凡小兒欲生瘡疹有發搐者當從瘡疹為治餘諸病有
與驚癎相兼可以一方為治者依法用之若不可以一
方為治者則各用所主藥相兼治之
凡小兒驚蜣蜋為治第一世醫多不學未見有用者若
用之須擇不傷水者傷水即不堪用去其頭翅足炙令
焦乃入藥
凡小兒吐瀉後精神困頓多睡不吃乳食四肢逆冷欲
變成癎者以神麹為末入腦射各少許温水調服若已
成癎哭如鴉聲面色青黃手足瘈瘲咽中不利更入珠
砂同末服之若變癎滑利者以麹末蜜圓如雞頭大温
水化下
又一方麹末一兩琥珀甘草各二錢硃砂雄黃各一分
同末蜜圓如雞頭大名太一丹治小兒百病
小兒衛生總微論方卷四
