小兒衛生總微論方卷十二
五疳論
小兒疳病諸論叢雜唯五疳之說為當其証候外則傳
變不同内則悉屬五藏一曰肝疳其候搖頭揉目白膜
遮睛遍身多汗喜覆面而卧眼中澁痒色澤青黃髮豎
頭焦筋青腦熱腹中積聚下痢頻多日漸羸瘦二曰心
疳其候渾身壯熱頰赤面黃心胷鬲脘煩躁滿悶口舌生
瘡盜汗多驚下痢膿血神彩衰耗三曰脾疳其候腹大
如鼓上多筋脉喘促氣麤心腹壅脹多啼咳逆水榖不
消唇口乾燥好食泥土情意不樂憎明好暗痢多酸臭
肌肉内消形枯力劣甚則大肉陷下四曰肺疳其候咳
嗽氣逆皮毛焦落咽喉不利操鼻咬甲口鼻生瘡腹内
氣脹乳食不進大腸不調泄利不常憎寒體慄糞中米
出洞下白泔五曰腎疳其候上熱下冷寒熱時作齒斷
生瘡耳焦腦熱手足逆冷吐逆滑泄下部生&KR0630;脫肛不
收夜啼饒哭漸成困重甚則高骨乃敗小兒疳疾乃與
大人勞瘵相似故亦名疳勞大人勞者因腎藏虚損精
髓衰枯小兒疳者因脾藏虚損津液消亡病久相傳至
五藏皆損也大人勞疾骨削而氣耗小兒疳疾腹鼓而
神羸以其病之始也其藏之傳受不同故也至於傳久
五藏皆損則一也故五損者經言一損於皮毛皮聚毛
落肺也二損於肌肉肌肉消瘦飲食不為肌肉脾也三
損於血脉血脉虚少不能榮於藏府心也四損於筋筋
緩不能自收持肝也五損於骨骨痿不能起於牀腎也
病極則大肉陷下高骨敗壞以至死矣凡小兒疳疾多
是轉下所壞小兒藏府嫩軟易虚易實一切於諸病悞
行轉下致脾胃虚弱津液内耗皆能成疳且如潮熱日
中時發者是脾藏虚心藏實(日中乃心用事之時)而内發其熱法
當先補其肝母(肝乃心之母也)肝實而後瀉心心得母氣則平
而潮熱乃愈醫見潮熱妄謂其實便以大黃牙硝等冷
藥利之利旣多而不能禁則津液内亡漸成疳也又如
癖病發作寒熱飲水脇下有形而硬痛法當用藥漸消
磨之醫見有癖便以巴豆碙砂輩駃藥下之下旣多而
津液耗則漸成疳也又如傷寒五六日之後有下証因
以冷藥下之太過致脾胃虚而津液耗即便引飲不止
而熱生如此則熱氣内耗於津液肌肉外消而羸瘦他
邪相干証變百端亦因成疳也又如吐瀉病久津液耗
亡亦能成疳也又如小兒食肥甘物多因傷為積則藴
痢發熱津液内耗亦能作疳故甘即疳也聖濟經云肥
甘之過積為疳黃乃謂是矣故諸病皆能成疳也甘疳
之候眼濇多困或生白膜唇口淡白身色黃黑食泥土
生米喜卧冷地疥癬頭瘡洞泄青白黃沫下痢膿血腹
滿喘咳耳鼻生瘡髮稀作穗頭大項細肚大青筋脚手
垂嚲瘦瘠飲水筋痿骨重形劣尫羸皆其証也本因脾
虚津耗久則傳變而成傳緩者則為慢疳傳緊者則為
急疳又當辨認冷熱肥瘦其肥熱疳者乃因食肥甘積
聚生熱而作故多病於初也錢乙治用黃連丸其瘦冷
疳者乃因轉下瀉痢生冷而作故多病於久也錢乙用
木香丸通治冷熱疳者錢乙用如聖丸凡治小兒之病
必量虚實冷熱不可妄行轉下恐變生疳也若病初之
脾虛津少發渴欲飲者當生胃中津液煎錢乙白术散
與服惟多則漸好其錢乙諸方本集載之
又有一証其候腹中有塊身體羸瘦毛髮焦稀腹大氣
喘冷痢脫肛喫食愛吐俗曰無辜寳鑑云按玄中記有
無辜之禽一名姑護一名鈞星鬼但喜夜飛人有暴露
小兒衣袂裍包其禽飛立在上令兒患此疾也予性好
尋閱異書十餘年間竟不知玄中記之所出又此禽旣
云夜飛必有形狀世間亦莫之曾見是必巫覡假以鬼
名而偽言者也今詳其証而對其病實乃疳疾之候耳
特為破其邪說以祛惑亂矣
治五藏疳方
地黃丸治肝疳拘急疳氣入眼隱澁或生白膜暈瞖赤
脉等疾
熟地黃(八錢)山茱萸(取肉四錢)乾山藥(四錢)澤瀉(三錢)
牡丹皮(去心三錢)白茯苓(去黑皮三錢)
右為細末煉蜜和丸桐子大三歲下兒一二丸上者
三四丸温水化下空心
熊膽天麻丸治肝疳羸瘦搖頭揉目百脉拘急
熊膽天麻羌活(去蘆)蟬殼(去土)使君子(去殼)
胡黃連(各一兩)盧會乾蟾(塗酥炙黃各半兩)
右為細末粳米飯和丸黍米大每服十丸煎荆芥湯
下量大小與無時
奪命丹治心疳體熱驚搐煩渴髮稀肚大泄瀉羸瘦
朱砂麝香牛黃腦子盧會没藥
硼砂熊膽麒麟(蝎半兩)粉霜(一錢)使君子(十箇去殼)
青黛(三錢)
右為末滴水和丸踠豆大每服一粒薄荷水化下日
三兒大二三丸
朱黃丹治心疳挾驚發熱煩渴盜汗羸瘦
朱砂(一分研水飛)天竺黃(半兩研)乾全蝎(二十一箇微炒去毒)
天漿子(十四箇去殼微炒)人參(去蘆一兩)胡黃連(一兩)青黛(一分研)
龍腦(一錢研)
右為末拌勻煉蜜和丸黍米大每服十粒人參湯下
無時
黃堊丸治脾疳發黃身腫
黃土(一兩末)陳皮(去白一兩)木香(一分)巴豆(二十箇去皮膜出油盡)
右為末飯和圓粟米大每服三二丸煎黑豆汁送下
無時
木香煎治脾疳因不知飢飽積滯内停腹大脚細下痢
無度
南木香(一兩剉)肉荳蔲(一兩麵裹煨去麵)乾蟾(二箇酥炙)
胡黃連(一兩)使君子(去殼一兩)五靈脂(一兩)巴荳(七箇去皮心膜紙裹)
(出油盡)麝香(一分研)
右為末細勻滴水和劑入石臼杵一二百下圓如黍
米大每服一二丸至五七丸量大小與温生姜湯下
乳食後一歲下者一丸二歲上者三丸以意加之
肉荳蔲丹治脾疳如前
肉荳蔲(一兩麵裹煨)使君子(去殼一兩)青皮(去穰一兩炒黃)
牽牛子(一分炒黃四味為末)盧會(一分研)麝香(半錢研)
右研勻細糯米飯和丸黍米大每服十圓生姜湯下
食後
香連散治脾疳泄瀉腹大脚細漸成瘦弱及諸脾胃不
和氣不調順並能治之
木香(一分)黃連(去鬚半兩炒)訶子(煨去核取皮一分)
肉荳蔲(三箇麵裹煨去麵)甘草(一分炙)
右為細末每服一字或半錢米飲湯調下乳食前
麝香丹治肺疳皮毛枯燥咳嗽上氣
胡黃連(一兩)半夏(半兩湯洗七次)紫蘇子(一分微炒)五味子(一分)
乾蟾(一箇酥炙焦已上先為末)麝香(一分研)盧會(一分研)朱砂(一分研)
右為末細勻棗肉和丸黍米大每服五七粒米飲下
無時
靈砂丹治肺疳因咳嗽羸瘦皮枯毛落
人參(去蘆半兩)甜葶藶(一分炒)五靈脂(一分)胡黃連(一分四味為末)
辰砂(半兩研)麝香(一分研)盧會(一分研)杏仁(去皮尖麩炒黃一分)
右為末拌勻粳米飯和圓黍米大每服十丸人參湯
下無時
石綠散治腎疳耳上生瘡及治肥疳頭瘡鼻爛浸久不
差
石綠白芷(各等分)
右為末先以生甘草水洗瘡拭乾傅藥一日愈
蛙鷄灰散治腎疳成&KR0630;腸虚蟲蝕下部肛盡腸等
右以長脚蛙青背一枚鷄骨一分同燒為灰細研為
末吹入下部中令深入數用大效
桃白散治如前
桃根白皮(一兩)黃蘗(一兩蜜煉)黃連(去鬚一兩炒)蛇蛻(燒灰半兩)
乾蝸牛(燒灰一分)青州棗(五十箇去核燒灰)
右為細末入定粉一分麝香末一錢同研勻每服一
字至半錢粥飲調下乳食前量輕重加减用藥
如聖丹治如前
乾蟾(七箇燒灰)蟬殼(去土盡半兩)蚺蛇膽(一分)大棗(一分去核燒灰已上)
(先為末)黃丹(一分研)定粉(一分研)麝香(一錢研)
右同拌研勻細用好醋看乾濕拌勻臼杵一二百下
成膏丸黍米大每服五七粒米飲下量大小加减又
化三二粒調塗患處若蟲出乃愈
烏金膏治腎疳入經灌注隂囊黃亮色腫
通草(一分燒)黃皮(一分燒)大黃(一分燒各存性)
右同研為末每用一錢以獖猪膽調成膏於隂腫處
徧塗之如末退更煎蛇床子湯洗之再調塗必效
二肝丸治疳痢不止
龍膽草(去蘆一兩)漏蘆(去蘆一兩)菖蒲(一兩九節者)胡黃連(半兩)
地榆(半兩已上先為末)鷄肝(一兩&KR2528;)猪肝(一兩&KR2528;)
右將藥末入二肝内裹定以水二盞入鹽少許煮至
肝熟於石臼中杵一二百下成膏丸黍米大每服十
粒麝香湯下食前
金靈散治腎疳時久骨沉力弱項細頭重致天柱骨倒
不能擎舉擡頭
右以白殭蠶不拘多少揀直者去絲嘴炒焦為末每
服半錢或一字一錢薄荷酒調下日三須臾用生力
散塗之
生力散
右以鼈子三箇萆麻子三十箇各去殼取肉同研細
每用一錢許津唾調攤紙上先緊抱定兒揩項上令
熱貼之
治疳瀉痢方
赤石脂散治疳瀉不止
赤石脂川芎(各等分)
右為細末量大小多寡米飲調下乳食前
二聖丸治瀉久不愈羸瘦成疳宜常服之
川黃連(去鬚)黃栢(去麤皮各一兩)
右為細末將藥入猪膽内湯煮熟取出丸菉豆大每
服二三十丸米飲下無時
竹筎丸治疳氣泄瀉煩渴其效如神
好黃連(去鬚土一兩剉作塊子一一相佀)吳茱萸(揀去枝梗一兩)
右二味以蜜相和拌勻炒赤黃色去茱萸只用黃連
為末薄糊和丸蘿蔔子大每服十丸煎竹筎米飲送
下無時
六神丹治疳氣羸瘦藏府怯弱泄瀉虚滑乳食减少引
飲無度心腹脹滿
丁香木香肉荳蔲(各半兩並麵裹煨用)訶子(半兩煨去核稱)
使君子(去殼半兩)盧會(一兩細研)
右為細末棗肉和丸麻子大每服五七丸温米飲下
乳食前服此藥於夏秋間應小兒泄瀉色白或瀉多
服藥不差者但與之便定
如聖丸治冷熱疳瀉
胡黃連川黃連(去鬚土)白蕪荑(去扇取仁炒各二兩)
使君子(去殼一兩)麝香(半錢研)乾蟾(三箇剉酒熬膏)
右為細末入蟾膏和丸麻子大二三歲以下者兒五
七丸以上者十丸一十五丸人參湯下食前
木香散治疳瀉腹脹
木香青皮(去穰各一兩)陳粟米(一合)巴豆(三十粒去皮同米炒至巴)
(豆黑色去巴豆留米用)草荳蔲(二箇一箇生用一箇麵裹煨熟)蜣蜋(二箇去頭足翅)
(糯米炒焦去米)
右為細末每服一字或半錢米飲調下食前
硫黃丸治疳瀉色白如米泔
巴豆(十四箇去皮膜出油盡)硫黃末(一錢匕)青黛(一錢匕末)
蕪荑(去皮一錢匕末)
右拌研勻細水浸烝餅和丸菉豆大米泔水送下三
丸食前
金粟丹治疳瘦泄瀉腹大好食泥土
母丁香龍膽草(去蘆)厚朴(去麤皮生姜製)朱砂(研飛)
青黛(研各一兩)夜明砂(微炒)蟾殼(去土盡)訶子肉(微炒)
右為細末和蜜一半麵糊一半相和丸黍米大每服
十粒米飲下無時
橘香丸治疳積黃瘦盜汗腹脹泄瀉宿滯不化氣促發
喘
陳皮木香(各一兩)姜黃(切片)草荳蔲仁白术(剉炒)
牽牛子(炒各半兩)
右為細末滴水和丸麻子大每服十丸葱白米飲下
食前
木香芥粒丸治如前
陳粟米(二合)巴豆(半兩去皮膜同米炒至米焦去巴豆用米)陳皮(半兩)
檳榔(一兩研細)人參(去蘆一分)木香(一分)
右為細末飯和丸芥子大每用看虚實大小加减三
五丸木湯下不拘時
麝香丸治脾熱生疳泄瀉氣弱不食
川苦練(取肉一兩用童子小便浸一宿焙乾)巴豆(半兩去皮膜同苦練慢火炒至微紫)
(色去巴豆不用)盧會㯽榔蕪荑(去扇各半兩)没石子(一分)
麝香(少許)
右為細末猪膽汁浸蒸餅和丸黃米大每服十丸米
飲下食後
吳婆散治疳瀉不止不計度數漸成羸瘦飲食减少衆
藥不效
桃根白皮(一分)黃栢(蜜炙一分)蕪荑(去皮一分)黃連(去鬚一分微炒)
没石子(一錢半)厚朴(去麤皮姜製一錢)木香(一錢)丁香(一錢)
棟根白皮(半分)㯽榔(一錢)
右為末三歲以下兒每用半錢以上至六七歲者一
錢煎紫蘇木瓜米飲調下食前日三屢騐此藥性小
温暴熱瀉者不可服一方無没石子丁香檳榔三味
水蓼丹治疳氣羸瘦血痢
蛇蛻(一兩)牛黃(一分研末别)鷄頭殼(一兩二味燒存性)胡黃連(半兩)
水蓼(半兩焙)硃砂(半兩研)盧會(一分研)粉霜(一分研)
右拌勻細軟飯和丸黍米大每服五七粒麝香湯下
無時
龍骨湯治疳氣瘦弱下痢白膿久而不差
龍骨(半兩)訶棃勒皮(半兩焙炮)赤石脂(半兩)酸石榴皮(一分炒黃)
木香(一分)使君子仁(一分)
右為細末每服一字或半錢麝香湯調下無時
丁香散治如前
丁香(二箇)黃連(一寸)大棗(一箇去核)
右以棗褁二藥麻纏火上燒存性研為細末米飲調
下無時
茺蔚粥治如前
右以茺蔚葉(即益母草也)煮粥食之或取汁飲亦妙
薔薇汁治如前
右以生薔薇根洗淨細切煎濃汁稍稍飲之
勝金丸治如前及加腹脹
右以鷄子一枚打一眼子如豆大入去皮巴豆一粒
膩粉一錢在内以五十重紙褁於飯甑内蒸三次取
鷄子肉同藥研更入麝香少許細勻添少糊丸如黍
米大食後臨卧温湯下二三丸量大小與服一方用
鷄子一枚打破和膩粉炒乾為散米飲調一字或半
錢服
薤糯餅治如前
右以薤白一握生杵如泥同蜜和糯米粉研作餅炙
熱與喫不過二三次差
樗白棋子治如前
右以樗根白皮𢷬細碎麵拌和切作小顆棋子日㬠
少時又拌麵一次凡三過為度水煮熟加鹽醋頓服
量大小與困重者服之差
樗根米泔汁治如前
右以樗根白皮煮濃汁半鷄子殼和粟米泔半鷄子
殼同灌下部再作即差其騐如神
木香使君丹治疳氣羸瘠雖能食不生肌肉時時泄利
無休
使君子(去殼二兩炒)木香(一兩)丁香(一兩)厚朴(去麤皮生姜製一兩)
没石子(一兩)胡黃連(一兩)肉荳蔲(麵裹煨去麵一兩已上先為末)
盧會(一分研)麝香(一分研)
右為末同勻以粟米飯和丸黍米大每服十粒煎陳
橘皮湯下無時乳食前
君子丸治疳勞發熱撏眉咬甲髮疎腹脹不思乳食羸
瘦虚滑下痢無度愛食泥土
厚朴(去麤皮姜製)甘草(炙)青黛訶子(炒去核取皮用各半兩一方一)
(兩半生半熟)陳皮(一分去白)白蕪荑(去扇三分)使君子(去殼一兩麵裹煨熟)
右為末煉蜜和丸鷄頭子大三歲下兒半丸上者一
丸乳汁或米飲化下若夾驚熱瀉用之極妙
青黛散治諸疳瀉痢毛焦羸瘦
右以青黛研為細散水調服之量大小與
歌曰
孩兒雜病變成疳不問強羸女與男
或佀積傷食不進漸成柴瘦困耽耽
體熱口乾頻飲水皮毛枯槁四支攤
腹大時時更下痢青黃白赤一般般
眼濇面黃鼻爛赤口氣增寒卧不安
忽然瀉下如泔淀又似膿膠涕作團
肛頭凸出饒&KR0008;啀不忺哺乳淚&KR1008;&KR1008;
腹中有病須醫療何須祈禱賽神盤
此方便是青黛散孩兒服餌立安痊
赤虎丸治疳積瀉痢
朱砂(别研)胡黃連川黃連(去鬚)盧會膩粉(各一錢)
硫黃(别研二錢)肉荳蔲(麵裹煨一箇去麵)巴豆(二十四箇去皮用麩炒至麩黑)
(去麩用巴豆别研)麝香(少許)
右為末研勻細麵糊和丸如蘿蔔子大甘草湯下一
歲兒一丸以意加减
漏蘆煮肝散治疳氣肚脹冷熱不調瀉痢無度
右以漏蘆一兩為末每服一錢匕猪肝一兩鹽少許
水煮熟空心頓服大治無辜疳
君子散治五疳小便白濁瀉痢無度
右以使君子仁為末米飲調服食前
厚脾丸治疳勞虚冷白痢泄瀉手足逆冷
厚朴(去麤皮姜製半兩)肉荳蔲(一箇麵裹煨去麵)龍骨(半兩煅)
訶子肉(煨去核用半兩)
右為細末糊丸菉豆大米飲下十丸無時
蝦蟇丸治諸疳疳瀉
盧會(研)黃連(去鬚)榖精草桂心朱砂(研各一錢)
縮紗仁(二錢)熊膽(半錢温水浸磨)麝香(半錢研)
右除研藥外細剉用一大蝦蟇去了肚腸入剉藥在
内以線縫合先用好醋浸少時次慢火炙洒醋又炙
至焦黑放冷杵研為末入研藥拌勻取獖猪膽汁和
丸菉豆大每服五七丸米飲下量大小加减此乃知
信州王紹祖方
治諸疳蟲動方
肥兒丸治諸疳久患藏府胃虚蟲動日漸羸瘦腹大不
能行髮豎作穗肌體發熱精神衰弱
黃連(去鬚)神麯(炒各一兩)使君子仁肉荳蔲(麵裹煨去麵)
麥蘖(炒各半兩)木香(二錢)檳榔(二箇不見火)
右為細末麵糊和丸蘿蔔子大每服二三十丸熟水
下食空服
盧會丸治五疳羸瘦蟲咬腹痛肚大青筋一切疳疾
盧會木香胡黃連(各一分)乾蟾(一箇酒浸炙焦)檳榔(二錢炮)
青黛(二錢)青皮(去穰稱一分切碎入去皮巴豆十箇炒令焦去巴豆只用青皮)
使君子仁(三十箇)蕪荑(一錢用仁)麝香(一字)
右為細末用猪膽汁和丸黍米大每服十丸米飲下
無時
又方
盧會木香胡黃連川黃連(去鬚)青皮(去穰)
白蕪荑(取仁)雷元鶴虱(微炒各半兩)麝香(一錢研)
右為細末粟米飯和丸菉豆大米飲下一二十丸無
時
又方
盧會(半錢)赤石脂(一錢)使君子(七箇去殼)雷元(一錢)姜黃(一錢)
川練子(去核一錢)檳榔(一錢)巴豆(七箇去皮膜出油盡)
右為細末獖猪膽汁糊丸黍米大一歲兒二三丸以
上者三四丸量大小與之冷木香湯下無時
麝香黃連丸治疳氣羸瘦白蟲作
胡黃連白蕪荑(去扇各一兩半)宣連(去鬚半兩)辰砂(一分研)
麝香(一字研)木香(半兩)
右為細末糊丸菉豆大米飲下五七丸三歲上者十
丸無時
榆仁丸治疳熱瘦悴蟲作腹痛
榆仁(去皮)黃連(去鬚各一兩)
右為細末用猪膽七箇取汁在椀中和藥安甑上蒸
九次每日一次候數足研麝香半錢入之以白湯浸
蒸餅和劑丸菉豆大每服五七丸至一二十丸米飲
下無時
雄黃丹治五疳羸瘦多生蟲動
乾蟾(酥炙焦)胡黃連白蕪荑(去扇)川黃連(去鬚)
乾漆(半兩炒烟盡先為末)雄黃(半兩研水飛)麝香(一錢研)
右為末拌勻猪膽汁和丸黍米大每服十粒新汲水
下無時
乾漆散治疳疾蚘動腹肚疼痛
乾漆(一錢炒烟盡)使君子(十四箇去壳)白蕪荑(六十片去扇)
楝樹東邊皮(日㬠去粗皮取白皮一分)
右為細末每二三歲兒半錢下者一字沙糖熟水調
下無時
使君子散治如前
使君子仁(一錢炒)黑牽牛(炒過為末二錢)輕粉(二錢匕)
右為末每用半錢於五更初疎米飲調下無時
三根散治疳疾蚘作腹痛啼呌不止每至月初間即甚
狀如神祟
貫䖝根(去土)棠梨根(取皮用)酸石榴根(各一兩)栗刺
故綿乾漆(各半兩)
右六味並燒存性為細末每服一錢水八分盞煎至
四分去滓温服無時
猪肚丹治疳瘦盜汗少力大便有蟲曾經大效
川黃連(去鬚)胡黃連木香(各一兩)羌活(去蘆)盧會
肉荳蔲(麵裹煨去麵)白蕪荑(去扇)鼈甲(酥炙焦去裙襕各半兩)
右為細末用猪肚一箇先刷令淨以好白芷二兩内
肚中蒸極軟熟去白芷不用却入諸藥縫合再蒸如
泥取出同肚入臼杵二三百下成膏丸黍米大每服
十粒米飲下量大小加减無時
綠礬丸治疳疾有蟲愛食泥土
右以綠礬為末猪膽汁和丸菉豆大每服五七丸米
飲下無時
又方治如前
右以市合人聚時買市中羊肉半斤用繩繫之頓地
上令人把繩頭拖至家水洗淨炒炙依科與兒食之
未能食者煮至汁與飲一方肉一斤繩繫曳數里勿
洗炙與食
除毒丹治疳蚘不差傳染兄弟姊妹
鬼臼(一兩去毛)苦參(半兩剉)青箱子(半兩)龍膽草(去蘆半兩)
硫黃(一分)緋絹(一分)乾蟾(一分)白礬(一分)
右件藥剉拌一處並燒存性為末煉蜜和丸麻子大
每服十粒磨沉香湯下無時
治小兒疳蚘
右以鸕鷀糞乾為末炙猪肉蘸與之啖竒妙糞多在
水山石之上紫色如花就上刮取之
治小兒疳濕痛痒下部生&KR0630;蟲蝕瘡
以没石子為末吹下部中又以地榆煮汁洗之日
二又以鐡衣著下部中
治小兒疳濕生&KR0630;蝕痛
以地萹蓄一把水二升煮至半升空腹服半合大小
以意加减
治小兒疳熱伏結腸中下赤黃汁沫及如魚腦雜血肛
中瘡坐&KR0630;生蟲痛痒
黃連(去鬚)蘖皮(炒)苦參鬼臼獨活(去蘆)橘皮
芍藥阿膠(各半兩剉蛤粉炒去蛤粉)
右為末以藍汁入少熟蜜和丸小豆大每服五七丸
米飲下無時冬時無新藍取汁用子一合舂為末入
藥内蜜丸
治小兒疳濕生&KR0630;蝕下部痒痛
胡粉雄黃(各一分水研飛)
右同研細每用少許傅下部中
治小兒疳痢不差久成濕&KR0630;
右以艾葉半兩水一升煮取半兩量兒大小以意加
减與服
治諸疳雜証方
五疳保童丸治五藏諸疳一切並主
青黛(研)雄黃(研)麝香(研)盧會(研)熊膽(研)胡黃連
黃連(去鬚)龍膽(去蘆)苦楝皮(取皮)蝦蟇灰蝸牛(微炒)
白鱓魚(炙焦黃無即炒白蕪荑代)夜明沙(微炒)五倍子青皮(去白)
天漿子(微炒各一分)蟾頭(一枚炙令黃)
右為細末糯米飯和丸麻子大每一歲兒十丸温米
飲下日三服無時
龍香散治五疳瘦悴多啼&KR0008;嗺口瘡髮穗
白术(一分)石膽(半錢研)龍齒(一錢)陳皮(末一錢)麝香(半字研)
右為細末每服半錢米飲調下二歲下者服一字無
時
聖功散治五疳
苦楝根皮(生子東引者米泔浸一宿)鶴虱(各等分)
右二味為末拌勻每服半錢熟水調下連進二服無
時
使君子丸治諸疳和脾胃
使君子仁(一兩)川芎(一分生)厚朴(去粗皮生姜汁塗炙用一分)
陳皮(一分去白稱)
右為細末煉蜜和丸皂子大三歲已上一粒已下半
粒陳米飲化下無時
三香青蟾丸治久疳積熱面青口乾咬甲撏眉愛鹽食
土咳嗽肚大青筋紫瘦尫羸
母丁香(三箇)麝香(半字)青黛(一分)蟾(一隻去腸肚炙令焦黃)
右為細末煮漿水飯和圓粟米大温水送下三丸無
時
盧會丸治五疳不長肌肉食减日漸黃瘦
盧會蕪荑(去皮)青黛檳榔黃連(去鬚各一分)
胡黃連(半兩)蟬殼(二十一箇去土)猪膽(二箇)麝香(少許)
右除猪膽外為細末却用猪膽和丸麻子大每服五
七丸飯飲下無時
橘連丸治疳氣脾胃不和飲食不化日漸羸瘦
陳皮(一兩)黃連(去鬚一兩半米泔浸一宿)
右為細末别研麝香末半錢拌勻用猪膽七箇分藥
入膽内漿水煮候至臨熟各以針微劄破以熟為度
取出入粟米飯和丸菉豆大每服一二十丸米飲下
無時
熊膽丸治諸疳羸瘦
熊膽使君子仁(各等分)
右研細放入磁器中蒸熔宿蒸餅就丸麻子大米飲
送下二十丸無時
蝸牛殼治一切諸疳
右以蝸牛殼七箇洗去塵土㬠乾内酥蜜於殼中磁
器盛之紙封糊蓋於蒸飯下饙時頓饙中蒸至飯熟
取出細研漸漸令服一日至盡
香蟾丹治諸疳肌瘦肚大筋多髮稀脚細
乾蟾(五箇水浸去骨用瓦藏瓶一箇頂上取一竅入蟾肉在内鹽泥固濟通留竅子木炭火燒)
(至烟息存性取出放地上一宿出火毒為末)胡黃連(二兩)蛇蛻(一兩燒灰)
地龍(去土半兩微炒)天竺黃(一分)朱砂(半兩研)麝香(一分研)
右為末勻細糯米飯和丸黍米大每服十粒米飲下
無時
夜明沙丹治五疳腹脹目濇多睡
夜眀沙(一兩微炒)胡黃連(半兩)龍膽草(去蘆半兩)苦棟根皮(半兩)
乾蟾(五箇燒存性已上五味先為末)青黛麝香盧會(各一分研細)
右研勻細粳米飯和丸黍米大每服十粒米飲下無
時
紫霜丸治諸疳發熱肚大脚細髮穗面黃宿滯不消或
作寒熱腹内疼痛經年瘦弱及中惡等病
代赭石(火煅米醋淬不拘遍數以手撚得碎為度半兩研細水飛)牛黃(二錢研)
朱砂(一分研)麝香(一錢研)鼈甲(一分醋炙)巴豆(一分去皮心膜出油盡)
枳殼(去穰麩炒二錢)當歸(去蘆并土二錢炙)甘草(三分炙)木香(一分)
生犀末(二錢)大黃(三分)
右為細末煉蜜和丸黃米大每服三五丸米飲下無
時
如聖丸治五疳羸瘦面黃腹急盜汗體熱乳食不消
白蕪荑(微炒去皮二兩)黃連(去鬚)神麴(炒)麥蘖(微炒各一兩淨)
右為細末猪膽汁煮糊和丸黍米大每服一二十丸
米飲下量大小虚實加减一方有陳皮木香各半兩
又名益兒丸
鼈甲黃連丸治諸疳羸瘦發熱盜汗寒熱肚大脚細不
肯進乳食氣粗促急脾胃不調等証
鼈甲(童子小便米醋各半盞慢火上蘸炙至盡色焦黃)黃連(用巴豆七箇去皮膜用水)
(一盞同煮水盡去巴豆不用只使黃連)白术人參(去蘆)茯苓
甘草(炙)川練子(肉)使君子(仁)木香草荳蔲(炮去皮)
柴胡(去蘆)陳皮(去白)草龍膽(各半兩)
右為細末獖猪膽汁和丸菉豆大每服一二十丸米
飲下如有潮熱體熱不解烏梅湯下
熊膽丸治一切諸疳羸瘦
熊膽盧會胡黃連(各半兩)牛黃(一分研)麝香(一錢研)
蟾酥(少許研入麵煮糊和劑)
右勻細末入蟾酥糊和丸菉豆大每服五七丸麝香
湯下
金瓜丸治疳熱黃瘦作熱發渴久服解熱進食肥肌
黃連(去鬚)黃蘖甘草(炙)青皮(去穰各等分)
右為細末獖猪膽汁和勻却入膽中線繫定於銀石
器内以漿水煮五七沸取出風裏懸一宿於膽内出
藥入鉢再入麝香少許同研爛勻丸菉豆大三歲下
五七丸上者十數丸空心米飲湯下日三服無時
肥肌丸治五疳黃瘦久不美食手與脚俱浮腫煩渴飲
水常服退熱肥肌殺蟲去疳此衛小兒之寳也
川練子(去核取肉二兩)川芎(二兩)橘皮(㨂淨四兩)龍膽(去蘆二兩)
巴豆(十四箇去皮同橘皮龍膽炒至焦去巴豆不用)
右為細末麵糊和丸麻子大朱砂為衣每服十丸十
五丸米飲下腹脹橘皮湯下無時
香蟾丸治諸疳
大蟾(一隻去腸肚好醋浸三日焙焦乾)蕪荑(去皮一分)黃連(去鬚一分)
甘草(一分炙)夜眀沙(半合用粳米百粒同炒至焦黃去米)使君子(去壳一分)
麝香(一字研)
右為細末猪膽汁和丸蘿蔔子大每服五七丸米飲
下無時
又方名同治同
乾蟾(三箇酥炙焦黃)五靈脂(去沙石二兩)蟬殼(去土半兩)雄黃(半兩研飛)
訶子肉(半兩)母丁香(半兩)胡黃連(一兩)黃連(去鬚一兩)
使君子仁(一兩)青黛(一分)
右為細末麵糊和丸菉豆大湯下二三十丸無時
又方名同治同
鼈甲(去裙襴醋炙黃)蝦蟇(炙黃)訶子(炮取肉)木香(各一兩)盧會(研)
鐡粉(研)雄黃(研飛)胡黃連(各半兩)麝香(二分研)
右都如粉細勻糊丸粟米大每服一十丸米飲下病
大羸瘦者不過五七服愈曾經效騐
牛黃煎治諸疳食傷氣脹體瘦壯熱髮穗多困尫羸齒
爛鼻瘡瀉痢丁奚潮熱等疾
大蟾(一隻去皮骨肚腸炙焦為末用無灰酒一盞獖猪膽一箇取汁同熬成膏)
胡黃連訶子(炮取肉)使君子仁蟬殼(去土)
没石子盧會蕪荑(去扇)熊膽夜明沙
朱砂(水飛)雄黃(水飛各一分)木香肉荳蔲(麺裹煨去麵二味春夏用)
(半分秋冬一分)牛黃(一錢别研)麝香(一錢别研)腦子(半錢别研)
右為末入蟾膏和丸麻子大米飲下五七丸驚疳金
銀薄荷湯下乾疳腹脹桃仁茴香湯下疳蚘東引石
榴苦棟根湯下五歲上者十丸此藥尤治疳痢若挾
熱者不可服
黃連丸治疳氣眼濇多困手足發熱脾胃虚弱髮黃作
穗漸漸羸瘦不思乳食
胡黃連使君子肉白蕪荑(去扇各一分)
巴豆(十四箇去皮膜出油盡)
右為末猪膽汁和丸麻子大每服三五丸米飲下空
心日二服
盧會丸治五疳面黃肌瘦腹脹髮穗目濇口臭斷爛鼻
瘡咬甲撏眉愛喫泥土瀉痢無度寒熱往來
乾蟾大皂角(二味等分同燒存性為末每一兩用下項藥)青黛(一分研)
盧會(一錢研)麝香(一錢研)朱砂(一錢研水飛)
右為末和勻浸蒸餅和丸麻子大每三歲下兒一十
丸上者以意加至二十丸温水飲送下無時
龍膽丸治諸疳發熱
龍膽草(去蘆)黃連(去鬚)使君子肉青皮(去穰各等分)
右為細末猪膽汁和丸蘿蔔子大每服一二十丸熟
水下無時
粉糖丸治疳愛食泥土
右以膩粉一分用沙糖搜和丸如麻子大米飲下一
丸良久取下泥土立差
龍粉丸治疳渴飲水
龍膽草(去蘆)定粉(微炒)烏梅肉(焙稱)黃連(去鬚各半兩)
右為細末煉蜜和丸麻子大米飲下一二十丸
香葛散治如前
藿香(去土)乾葛甘草(炙各一兩)白梅肉(半兩炒)
右同為細末煎浮萍草湯調下半錢量大小與服無
時
熊膽丸治疳瘦肚腫煩渴喫水
熊膽雄黃佛頂青(各半兩入麝香少許同研)肉桂(末)
人參(各一錢末)
右為末同勻糯米粥和丸菉豆大每服五七丸米飲
下無時此方大妙
推水散治疳渴衆藥不效
天仙子(不以多少新瓦上焙乾四月間採又名水仙子乃蝌蚪也)乾姜(一兩炮)
烏梅肉(一兩焙稱)湯瓶鹻(半兩)甘草(一分)
右為細末每服半錢或一字煎水索頭湯放冷調下
無時良久推水不要飲是效
覆蠶丸治諸疳瀉痢驚風等疾久不痊差及斷乳後羸
瘦漸困不能治者回死神妙
覆蠶(一箇以線串其頭隂乾只取向後有糞處細研覆蠶是第二次出者蠶)
辰砂(三錢研水飛)麝香(三字研)蓽撥(三錢半)雄黃(三錢半研水飛)
胡黃連(三錢半)
右為末以新蒸粟米飯一塊泥裹煨之取中心軟者
和藥丸菉豆大每服五七丸麝香湯送下
鷄肉煎丸治十歲已上疳勞壯熱形瘦骨熱漸成勞瘵
者
宣連(去鬚土二兩)柴胡(去蘆一兩)蕪荑(去扇半兩)川鶴虱(半兩)
知母(一兩)秦艽(去蘆并土淨一兩)黃芩(一兩)使君子肉(一兩)
右為細末以黃䳄鷄一隻重一觔許者籠之專以大
麻子飼五日殺之去毛令淨於臀間開一孔去腸肚
淨洗拭乾入藥末在鷄腹内以線縫合用一小甑先
於甑底鋪黑豆厚三寸頓鷄在中四傍又以黑豆圍
塞上亦以黑豆蓋之自日出蒸至晩衙後放温冷取
鷄出腹中藥别頓將鷄擘剔去筋骨頭翅以淨肉研
和藥得所如乾入少酒糊丸如麻子大及菉豆大兩
等每服一二十丸以意量大小加减空心臨卧煎麥
門冬熟水下如疳勞骨熱發蒸年十五已上温酒下
忌猪肉
蝎骨丹治一切諸疳羸瘦下痢証候全備又如有邪此
乃疳毒傳深俗呼無辜者此乃疳毒也
乾蝎虎(雄者一箇微炙)蝸牛殼(一分細研)蘭香根(一分)靛花(一分)
雄黃(一分研水飛)麝香(一分研)龍腦(半分研)
右為末入研拌勻米醋煮麵糊和丸黍米大每服十
粒煎芝麻湯下乳食後量大小輕重加减無時
香甲湯治如前能祛毒辟邪
漏蘆(去蘆一兩)沉香(半兩剉)牛蒡子(半兩微炒)安息香(半兩)
訶棃勒皮(半兩微炒)鼈甲(塗酥炙焦黃去裙襴半兩)乳香(半兩研細)
右為末勻細每服一錢水八分入人參少許同煎至
四分去滓温服量大小加减無時
大麝香丹治諸疳積癖羸瘦肚大青筋頭重頂細腹中
有積毛焦氣急俗呼為丁呼為無辜此皆疳証也
麝香(半兩研)朱砂(半兩研水飛)粉霜(半兩研)五靈脂(㨂淨一兩)
肉荳蔲(麵裹煨一兩)乾蟾(一兩)夜明沙(半兩)白礬(枯半兩)
地龍(去土一分炒)乾蜣蜋(七箇去翅足炙黃焦)
右為細末入研拌勻煉蜜和丸黍米大每服五七粒
温水下無時
問命散一切諸疳可分輕重逆順
瓜蔕(半兩)細莘(去苗一分)乾地龍(去土一分炒)白礬灰(一分)
䔧蘆(去蘆一分)
右為細末每用少許吹鼻中得嚏即吉若有蟲出即
愈
治小兒腦疳鼻痒毛髮作穗面黃羸瘦
以鯽魚膽汁滴鼻中連三五日效
治小兒腹疳
以蜘蛛燒熟噉之
治小兒疳熱煩渴乾瘦
以蝸牛三四十箇放一淨盤中以物蓋之令行即有
涎似銀泥同膩粉和揩便丸如黍米大温水送下三
丸無時
治小兒疳渴飲冷水不休
麝香人中白(各一分)
右同為末蒸餅和丸麻子大一二歲服二丸煎皂子
湯送下空心服
還肌散治小兒疳瀉及洞瀉榖不化
肉荳蔲(一箇)訶子(二箇去核)没石子(一箇三味各用大麥麵裹慢火煨焦黃香)
(熟勿令有烟出)木香(半皂子大)
右為細末每服半錢米飲調下如人行五里久更進
一服神騐仍調服須用陳米飲也
又方治如前
黃連(去鬚一兩)木香(半兩)蕪荑(去扇一分)㯽榔(一箇)
右為末猪膽汁和丸菉豆大每服十丸米飲下無時
作三等丸量大小與服治疳痢日夜無度
治疳瀉
以赤石脂研如麵粥飲調半錢服立差一方以川芎
等分同為末服妙
盧會丸治小兒諸疳
盧會㯽榔蕪荑(炒取仁)胡黃連川苦棟(和核剉片麵炒)
使君子仁雷元(浸刮去黑皮各一分)橘皮(半兩洗淨)
巴豆(四十九箇去皮膜同橘皮炒至巴豆焦色只留二箇半餘者巴豆不用全用橘皮)
右為細末獖猪膽汁煮糊和丸麻子大朱砂麝香細
末為衣每服十丸十五丸如頭面浮腫木瓜湯下若
瀉而發渴陳米飲下更量大小加减
又方名同治同
盧會黃連(去鬚)川棟子(和核剉)蕪荑(去扇各三分)
天竺黃(一錢半)麝香(少許研)
右為細末以猪膽汁和飯研爛和劑於甑上蒸兩次
丸菉豆大以朱砂為衣每服五七丸至十丸熱水下
無時
鼈血煎丸治小兒諸疳
吳茱萸胡黃連(剉碎用鼈血浸一宿同吳茱萸炒令乾焦去茱萸不用)
白蕪荑仁柴胡(去蘆各等分)
右為細末用獖猪膽汁浸蒸餅和丸菉豆大每服十
丸熟水下無時
捉疳丸治小兒一切諸疳
蛆退先用米泔浸三日以杖子攪擊漉出又以泔水
浸三日五日攪擊淘漉如前次入清水浸淘二日至
無穢氣净時於日中㬠乾男子患用黃連女兒患用
黃蘖與蛆退等分為末每藥末半兩入麝香半錢同
研勻以獖猪膽汁和丸黍米大每服三四十丸量大
小加减空心陳米飲送下神效屢騐一方六月取糞
坑中蛆水淘淨入竹筒盛封口至乾時為末每服一
二錢入麝香米飲調下甚妙
消疳丸治小兒諸般腹脹四肢腫滿氣上喘促小便不
利
木香㯽榔(各二兩)青皮(去穰)姜黃蘿蔔子(炒)
牽牛子(各取七錢半)
右為末糊丸黍米大每服二三十丸食後姜湯送下
無時
治小兒一切疳疾
以棘針瓜蔕等分為末每用取黍米許吹鼻中日二
次用
治小兒諸疳
以黃連不拘多少同烏梅煮至黃連透時只用黃連
為末别以烏梅肉和丸如麻子大每服二十丸温水
下無時量大小加减
熊膽麝香丸治小兒一切疳疾心腹虚脹愛食泥土四
支壯熱
熊膽(一錢研)麝香(半錢研)壁宫(一枚去頭足尾麵裹煨熟研)
黃連(去鬚取末一錢)
右同研極細以蟾酥和丸黍米大每服五丸米湯送
下量大小加减無時
香蟾散治小兒食疳羸瘦不進乳食
乾蟾(一枚塗酥炙微黃)蜣蜋(一分去翅足微炒)麥蘖(一分微炒)
神麴(一分微炒)
右同為細末每服半錢粥飲調下無時
又方治同前
朱砂(一錢研水飛)麝香(半錢研)端午日蟾眉脂
右將蟾眉脂和二味丸麻子大空心米飲下一丸如
腦疳以乳汁調内鼻中無時
治妳疳水瀉
以川椒一分去目并閉口者為末酥調少許傅腦上
日三次
治疳痢垂死
以益母草煮食之取足即差甚佳取汁飲之亦治痔
妙以地榆煮汁和餳糖食之
以樗白皮和倉秔米葱白甘草香豉同煎飲服
治小兒疳渴飲水無度
以大鮎魚一頭先燒一地坑令紅投魚坑中便以蛤
粉專令一人摻在魚上須臾取出用蘆刀刮下粉入
麝香少許拌勻和丸蘿蔔子大每服五丸桶繩根煎
湯送下一方云冷水旋丸服
五疳丸治小兒一切諸疳
川楝子川芎(等分)
右為細末以漿水煮猪膽取汁和丸麻子大每服一
二十丸温水送下日三四服
治小兒疳氣不可療者
以綠礬火煅通赤釅醋淬之如此三次細研為末棗
肉和丸菉豆大每服五七丸温水下無時日二三服
桃柳湯一切諸疳服諸藥後皆可用此法也
右以桃柳枝各一握並剉用水兩大椀煎數沸通手
浴兒甚佳浴畢用一青衣蓋之疳蟲自出為騐
小兒衛生總微論方卷十二
