小兒衞生總微論方卷十四
心腹痛論
小兒心腹痛者由臟腑虛而寒冷之氣所干邪氣與臟
氣相搏上下衝擊上則為心痛下則為腹痛上下俱作
心腹皆痛更有一證發則腹中撮痛乾啼無淚腰曲背
弓上唇乾額上有汗此名盤腸内吊之痛亦由冷氣入
臟所為也今叙諸方于後
木香丸治心腹痛及脾胃
木香(一分)肉桂(一分)茯苓(去黑皮半两)㯽榔(半两)當歸(去蘆一分醋浸)
(一宿炙令黃焦)
右為細末酒糊丸黍米大每服五七丸柳枝湯下不
拘時候
蓬莪散治氣刺心腹痛
右以蓬莪术炮熟透剉杵擣為細末每服一錢熱酒
調下無時
寬中湯治心腹疼痛不可忍斷乳啼哭不止
良薑木香(各半两)丁香桔梗(去蘆)青皮(去穣炒黃)
甘草(炙各一分)
右為細末每服半錢温酒調下無時
當歸木香丸治如前
當歸(去蘆一两)蓬莪术(一两炮剉)木香(半两)人参(去蘆半两)桂心(半两)
(不見火)黑牽牛(一錢炒微黃)
右為細末麺糊和丸黍米大每服十丸生薑湯下無
時
當歸丸治腸胃冷襲而痛啼哭不休
當歸(去蘆)芍藥(等分)
右為細末麺糊和丸菉豆大米飲湯下不拘時候
乳香湯治如前
木香五靈脂(去砂石)乳香(各一錢别研)天南星(取中心末一錢)
右為細末同研勻每服半錢水半鍾生薑一片煎至
三分去滓温服無時
温胃丸治腹痛哭不止
人参(去蘆一两)白术(一两)木香(一两)良薑(半两)五味子(去枝梗半两)
當歸(半两)
右為細末麺糊和丸黍米大每服十丸米飲湯下無
時
橘香湯治如前
青皮(去穣一两炒)吳茱萸(㨂净一两)木香(一两)當歸(去蘆一两)乾薑
(半两)丁香(半两)
右為末每服一錢水八分生薑二片煎至五分去滓
稍熱服無時
烏藥散治乳母冷熱不調敗壞乳汁因心飼兒致兒心
腹疼痛或時下利但令乳母服藥調和乳汁哺兒
香附子(炒去毛)良薑赤芍藥烏藥(各等分)
右為細末每用一大錢酒水各半盞煎至六分去滓
温服無時兒能服藥者兼與之
鯉魚腸治腸胃中有瘡而作疼痛
右以鯉魚腸煮食之
鈎藤膏治盤腸内吊腹痛
好乳香(研)没藥(研)木香薑黃(各四錢)木鱉子仁(二十箇)
右為細末煉蜜為劑收之一歲兒半皂角子大煎鈎
藤湯化下無時量大小加减次用魏香散
魏香散
右以温水化阿魏一錢去沙石浸蓬莪术半两一晝
夜取出焙乾為細末每服半錢煎米飲紫蘇湯調
下空心服
阿魏丸治盤腸吊痛日夜呌啼不止
右以阿魏為末用大蒜半瓣火炮熟研爛和末丸麻
子大每服五七丸煎艾湯送下無時
乳香蠍稍丸治盤腸内吊痛不可忍
乳香(一錢半别研)蠍稍(十四箇)没藥(半錢)沉香(一錢半)
右為細末煉蜜和丸黍米大嬰孩三丸一歲兒五丸
三歲兒七丸乳香湯下不拘時候
桃符丸治如前
銀硃(一錢研)乳香(一錢研)大蒜(一瓣煨熟研爛為膏)
右上二味和勻入蒜膏再研硬軟得所丸菉豆大每
嬰孩三丸半歲五丸一歲七丸二三歲七丸薄荷湯
下無時
腹脹論
小兒腹脹有虚有實或因吐瀉或因乳食動於脾胃致
脾胃虚而氣攻所作也實者悶亂喘滿治可下之錢乙
用紫霜丸白餅子虚者不喘治不可下又不可以丁香
木香橘皮豆蔲大温藥治之以脾胃虚氣未出故雖腹
脹而不喘只好用藥使上下分消其氣則愈錢乙用塌
氣丸若悮下之則脾虛氣上附肺而行脾肺子母皆虚
也肺主目胞腮之類脾主四肢色黃虚甚則目胞顋頰
四肢黃色而腫錢乙用塌氣丸若虚氣已出附肺而行
即脾胃内弱每生虚氣入於四肢面目矣小兒易為虚
實脾虚則不受寒温服寒則生冷服温則生熱當識此
勿悞也胃久虛熱多生疸病或引飲不止脾虚不能勝
腎隨肺氣上行於四肢面目腫若水狀腎氣浸浮於肺
即大喘也錢乙亦用塌氣丸未愈漸加丸數病愈後面
未紅者虚衰未復故也若治虛腹脹塌氣丸未愈腹中
有食積法糞小便黃時微喘脉伏而實飲水能食者亦
可下盖脾初虚而後有積法也所治宜先補脾後與下
之下後又復補脾即愈也若不先補而便下之則大虚
矣又不可補肺恐生虚喘也錢乙所用方本集載之外
叙諸方于後
家寶塌氣丸治小兒啼哭未定或氣息未調遽以乳飲
或寒冷相干腹脹氣急乳食不化
巴豆(十片)胡椒(十粒)丁香(十箇)青皮(十箇湯浸一宿令軟去穣)
右將青皮每箇入巴豆一片胡椒一粒丁香一箇裹
了以麻線纏定都裹十箇畢頓鍋内入釅醋一碗煮
至醋乾取出細切同諸藥焙乾為末粟米糊和丸粟
米大每三歲下兒二三丸上者五丸五歲兒七丸七
歲兒十丸米飲湯下無時
褊銀丸治痰涎氣壅鬲實上熱乳食停滯腹脹喘急
巴豆(去壳半两取霜)好墨(八錢研)射香(半錢研)水銀(半两用鉛二錢半結)
(沙子)
右將巴豆霜與墨再研勻次入沙子麝香又拌研至
細勻以陳米粥和丸菉豆大捻𥚹一歲兒一丸二三
歲三丸煎薄荷湯放冷送下不得化破食後服
厚朴丸治風冷寒邪客於臟腑腹脹滿悶氣不宣通
厚朴(去麄皮一两薑製)丁香(一两)木香(一两)白术(一两)青皮(去穣半两)
牽牛子(一錢炒)
右為細末煉蜜和丸黍米大每服十丸煎陳皮湯下
無時
分氣丸治腹脹腹痛
巴豆(十箇去壳皮膜出油盡)木香(一錢)附子(一箇重半两炮去皮臍尖)
右為細末麺糊和丸麻子大每服三二丸熟水送下
又方治腹脹(又名塌氣丸)
蠍(半两)胡椒(一两)木香(半两)巴豆(一分去壳皮膜出油盡)
右為細末麺糊和丸黍米大每服三五丸葱白湯下
無時
胡粉鹽治腹脹
右以胡粉鹽炒色變以摩腹上或以車轂中脂和輪
下圡作丸吞之
韮根汁治如前
右杵韮根汁和猪脂煎服或燒父母指甲灰乳頭上
飲
半夏丸治腹脹及暴腹脹欲死
右以半夏隨多少火炮為細末酒和丸粟米大每服
三五丸兒小者乳汁下大者生薑湯或米湯下未差
加之日二服只用末貼臍亦佳
又方治心腹脇肋脹滿煩悶欲死
右以雞子殼燒末酒服一錢或半錢
塌氣丸治脾胃氣虛腹脹滿悶
全蠍(一錢)黑牽牛(四錢一半熟一半生用)蘿蔔子(四錢一半炒熟一半生用)
陳皮(二錢去白)青皮(去穣二錢)京三稜(二錢炮剉)蓬莪木(二錢炮剉一方生用)
右為細末麺糊和丸蘿蔔子大每服一二十丸生薑
湯下無時
塌氣丸治腹脹氣滿如腫
胡椒(半两)甘遂(一分)黑牽牛(一两炒)木香(一錢)
右為細末糊丸菉豆大每服五七丸薑湯送下無時
塌氣丸治脾虚腹脹或面目四肢發腫
胡椒(一两)蠍尾(半两去毒中此方便是錢乙集方也)
右為細末麺糊和丸粟米大每服五七丸至一二十
丸陳米飲下無時量大小加减一方有木香一錢一
方全蠍一枚胡椒十粒同為末一剜耳米飲調下
五百丸治氣虚腹脹
郁李仁(别研)胡椒丁香黑牽牛蘿蔔子(各一百粒)
右為細末葱汁和丸菉豆大每服三五丸兒大加之
煎葱湯下無時
白术膏治脾胃不和腹脹氣痞小便不利
白术(半两)白茯苓(去黑皮一分)人参(去蘆一分)滑石(一分)澤瀉(半两)
右為末煉蜜和膏每用皂子大米飲化下無時
豆蔲散冶腹脹煩渴小便少而吐瀉
硫黃(一分)白滑石(三分)丁香(半分)肉豆蔲(麺裹煨半分)
右為細末每服一字或半錢米飲調下無時
托養丸治隂陽氣痞不通腹脹膨悶嘔吐煩渴手足時
厥
硫黃水銀(各半两同研不見星)附子(炮去皮臍)木香當歸(去蘆)
(烍焙各半两)大黃(一两濕紙裹熳火煨熟)
右為末拌勻煉蜜和丸櫻桃大每服一丸生薑湯化
下無時
木香丸治小兒氣脹腹滿不下食能去惡氣
木香訶梨勒(煨去核等分)
右為末以沙糖水煮糊和丸菉豆大每服一二十丸米
飲下無時
葛根汁治小兒熱氣痞滿腹脹
以生葛根杵爛絞汁飲下
桂心丸治小兒食雜果腹脹氣急
以桂心為末飯和丸菉豆大熟水下五丸未差再服
不拘時候
治嬰小腹中脹滿
以父母指甲燒灰乳上服
治小嬰腹中脹滿或未能服藥者
以晚桑葉不以多少濃煎湯熏下部通手時淋洗肚
腹
治小兒腹脹滿急不能服藥
以生薑煨熱綿裹内下部冷即易
賺氣丸治小兒腹脹
丁香(一錢)蘿蔔子(半两用巴豆一分拍破同炒至黑色去巴豆不用)
右為末水浸蒸餅心和丸菉豆大每服五丸橘皮湯
下無時
治小兒上熱痞悶氣壅脹滿
以葛根擣汁量大小輕重與服
腫病論
小兒腫病有二一者氣腫因脾胃虛而氣攻腹腹脹誤
行轉藥下之致虚氣上附於肺行入四肢面目而作腫
也疳氣亦然二者水腫因上焦煩渴飲水無度脾胃虛
而不能約制其水腎反乘脾土隨水行上附於肺肺主
皮膚脾主四肢故水流走於四肢皮膚而作腫也甚則
腎水浸浮於肺則生大喘為難治也
欵肺散治小兒風痰欬嗽喘氣逆嘔吐面目浮腫
白姜蠶(五两湯洗去灰系并頭足焙乾)玄胡索(去皮三两生)
右為細末每服一字或半錢煎淡虀汁放温調下如
嬰孩乳汁調半字不拘時候
熊膽丸治小兒疳氣體瘦肚腫喫水
熊膽雄黃(研水飛)佛頭青(各半两入射香少許同研細)桂心
人参(去蘆各一錢為末)
右拌研勻糯米粥和丸菉豆大每服五七丸米飲下
食後
㯽榔丸治小兒疳氣腹脹四肢腫滿氣急喘悶小便不
利
㯽榔木香(各二錢)青皮薑黃(各一两)蘿蔔子(炒)
牽牛子(各取末七錢半)
右為末糊丸黍米大生薑湯下二三十丸食後
緋綬丸治小兒疳氣黃瘦肚大手脚浮腫飲水不休
川棟子(去核)芎(各一錢)橘皮(四两去穣)龍膽(去蘆二两)巴豆(十四箇去)
(皮膜將陳皮龍胆同巴豆炒焦黑時去巴豆不用)
右四味為末糊丸麻子大朱砂末為衣每服十五丸
或二十丸米飲下腹脹陳皮湯下食後
治小兒手足身體浮腫
以小便温煖漬之大良
又方治如前
以巴豆五十箇去皮心水三升煮取一升綿蘸拭病
上隨手即消
治小兒渾身頭面及隂嚢虛腫
以使君子一两去殼用蜜半两炙盡為細末每服一
錢米飲調下食後只三服效
内消丸治小兒頭面手脚虛腫
青皮(五箇湯泡去穣)巴豆(七箇去壳)木香(一錢炮)防已(一錢半)
丁香(十四箇)
右先以青皮巴豆銚内同炒至巴豆蒼黑去巴豆不
用將青皮諸藥為細末蒸餅和丸麻子大每服三五
丸量大小加减男孩兒煎陳米湯下女孩兒煎艾葉
湯下七八歲者十丸不拘時候
紅粉散治渾身虛腫氣喘不食
硃砂(一錢)㯽榔(一錢)輕粉(半錢)
右為末每服一字或半錢薄荷湯調下一服利止後
服用家寶觀音散或人参散調補忌生冷堅硬之物
通草散治一身黃腫透明
通草(蜜塗炙乾為末)木猪苓(去黑皮為末各等分)
右為細末再入研細去土地龍麝香少許每服半錢
或一錢米飲調下神效亦治腎腫
聖餅子治氣腫
大戟子(半两)甘遂末(一分)牽牛末(一两)
右拌勻每用半錢以白麵半錢水和作餅子如錢大
煮令熟放冷細嚼薑湯下小者一餅大者三餅食前
金華散治水氣腫滿通身明亮
大黃末(四錢)牽牛末(四錢)朴硝(研末八錢)巴豆肉(五箇研)
右同拌勻每服一字生薑蜜水調下此方猛烈斟量
所宜
葶藶丸治水氣腹腫小便澁滯
右以葶藶子半两微炒杵如泥入棗肉再杵和丸菉
豆大每服五丸棗湯下空心晚後
郁李仁丹治一切諸腫
郁李仁(半两湯浸去皮微炒)㯽榔(半两)牽牛子(一錢炒)
右為細末滴水和丸每服十粒煎葱白湯下空心服
海蛤散治身體腫滿大小便不利
海蛤桑白皮(各一两)漢防已(半两)赤茯苓(去黑皮半两)
白术(半两)甜葶藶(紙襯炒紫)川朴硝木猪苓(去黑皮各一分)
右為細末每服一錢水一盞煎至五分去滓温服乳
後食
杏仁膏治小兒卒然面目浮腫
以杏仁杵膏傅之
治小兒渾身虚腫及頭面隂囊並腫
木香(一錢)㯽榔(一枚剉以茱萸炒去茱萸)青皮(一錢以巴豆七箇去皮炒去巴豆)
右同為末每服半錢或一錢陳米飲調下食前
治小兒因瀉痢後身體虛腫
硫黃(一两)㷔硝(三錢)
右同研細蒸餅和丸蘿蔔子大蜂粉為衣每服十丸
米飲下量兒加减食前
虚羸論
小兒虚羸者由諸病之後或誤行轉藥或吐而利致脾
胃虛弱不能傳化榖氣飲食不入肌膚消瘦乃成虚羸
也有冷者時時下痢唇口青白有熱者身體温壯肌肉
微黃此冷熱虚羸也錢乙治冷者木香丸夏月不可服
如有症則少服之治熱者胡黃連丸冬月不可服如有
症則少服昔錢乙治齊郎其人好收藥散施有子忽患
臟熱齊自取青金膏三服併一服餌之服畢至三更瀉
五行其子困睡齊言子睡多生驚又與一服再瀉两行
加口乾而身熱齊言尚有其熱又欲與青金膏其妻曰
用藥瀉十来行未安莫生病痞召乙看之乙曰已成虚
羸也先多煎白术散時時與服後用香瓜丸十日愈乙
又治朱監簿子五歲發熱腮赤唇紅煩躁引飲前毉曰
此心熱也遂用牛黃圓及以一物瀉心湯下之來日加
無力而不能食又下之乃便利黃沬召乙看之乙曰此
心經虚而有留熱在内必被凉藥下之致此虛羸也乙
先用白术散生胃中津液以生犀散治之朱曰大便黃
沫何如乙曰胃氣正即瀉自止此虛熱也朱曰毉用瀉
心湯何如乙曰瀉心湯黃連一物耳性寒多服則利能
寒脾胃也坐久前毉至曰實熱乙曰虚熱若實熱何以
瀉心湯下之不愈又加面黃頰赤五心煩熱不食而引
飲前毉曰既虚熱何大便黃沫乙笑曰便黃沫者服瀉
心湯多故也乙復與胡黃連丸愈乙又治一子夜發熱
曉即如故前毉作熱治以凉藥解之不愈其候多涎而
喜睡毉又以鉄粉丸下之其病益甚至五日大引飲唇
白不食召乙看之乙曰此肺怯有熱不可下之若下之
則損脾胃致虚羸也乃用白术散更以术一两煎藥汁
三升使任意取足服朱曰飲多不作瀉否乙曰無生水
不作瀉縱瀉亦不作怪也但不可下耳朱曰先治何病
乙曰止瀉止涎退熱清神皆此藥也至晚服盡乙看曰
更可服之又作三升服盡稍愈第三日又作三升與服
其子不渴無涎遂投阿膠散二服而安已上三證皆因
誤行轉下之藥亡耗津液致胃虛發渴不食而成虛羸
錢乙並先煎白术散與服以生胃中津液得胃氣正然
後依本病為治也如齊郎中子臟熱與香瓜丸朱監薄
子心虛熱與生犀散胡黃連丸次子肺怯與阿膠散並
皆安愈故閻忠孝云轉下過多洩瀉等諸病煩渴者皆
津液内耗也不問隂陽煎錢乙白术散使滿意取足飲
之彌多彌好今特為詳而論之使學者法矣錢乙所用
方本集載之外治虛羸諸方具于後
丁香黃耆散治脾胃虛弱不能食漸致肌瘦虚羸
丁香綿黃蓍(剉)人参(去蘆)白术當歸(去蘆)鱉甲(塗酥)
(炙焦去裙襴各一两)胡黃連甘草(炙各半两)
右為細末每服一錢水一小盞生薑二片棗一箇煎
至五分去柤温服食前
集香煎治如前
丁香沉香木香藿香(去土)厚朴(去麄皮姜製各一两)
白术白茯苓白豆蔲(各半两)
右為細末入研細麝香一錢拌勻以水一升蜜半觔
大棗三十枚生薑二十片於銀器中熳火熬成膏去
薑棗不用攪勻頓當風處蔭乾每用皂角子大米飲
化下乳食前
國老丸治瘦瘠虚羸惙惙少氣
右以甘草炙焦黃杵末煉蜜和丸菉豆大每服五丸
温水下日三服一歲兒五丸已上者七八丸以意加
减無時
欬𠻳論
夫欬𠻳者内經以為肺感微寒而所作也若七八月之
間肺氣旺盛之時病𠻳者其病必實非久病也其症面
赤痰盛而身熱治當下之錢乙用葶藶丸若病久者不
可下若十一月十二月𠻳者乃傷風寒𠻳也風寒從背
第三椎肺俞穴入其症頓悶惡風憎寒晝輕夜甚治當
汗之錢乙用麻黃湯若有熱症則面赤飲水涎壅咽喉
不利錢乙兼用甘桔湯若𠻳於五七日間其病身熱痰
盛唾粘或痰盛不甚喘面赤或時飲水錢乙並以褊銀
丸下之若肺盛𠻳而後喘身熱悶亂面腫或飲水不飲水
者錢乙用瀉白散昔錢乙治張氏孫兒九歲病肺熱欬
𠻳前醫以珠犀龍麝牛黃藥治之一月不愈其症欬𠻳
喘急悶亂飲水不止全不能食召乙治之乙用使君子
丸益黃散張曰本有熱何又行温藥他醫用凉藥攻之
一月尚無效乙曰凉藥久則胃寒不能食小兒虚不能
食當與補脾候飲食如故即瀉肺經病必愈矣服補脾
藥二日其子欲飲食以瀉白散瀉肺遂愈張曰何以不
虚乙曰先實其脾然後瀉肺故不虚也
又傷風寒欬𠻳無熱症而但𠻳者錢乙用麻黃湯及化
痰藥治之若肺虚而𠻳有哽氣時時長出喉中有聲者
此久病當補也錢乙用阿膠散昔錢乙治杜氏子五歲
自十一月病𠻳至三月未止始得𠻳而吐痰乃風寒入
肺也風在肺中故𠻳而吐痰宜以麻黃湯發散後用凉
藥壓之即愈他毉却以諸藥下之其肺即虚而𠻳甚至
春三月間尚未愈乃召錢氏看之其候面青而光𠻳而
喘促哽氣又時長出氣錢曰病困十已八九矣所以然
者面青而光乃肝氣旺也春三月者肝之位肺衰之時
也𠻳者肺之病自十一月至三月久即肺虚痿又曾下
之脾肺子母俱虚復為肝所勝此為逆也故𠻳而喘促
哽氣長出氣也乙急與瀉青丸瀉肝後與阿膠散實肺
次日面青而不光乙又與補肺其𠻳如前又與瀉肝未
巳而又加肺虚唇白如練乙曰此病必死不可治也何
者肝大旺而肺虚絶肺病不得時而肝勝之今三瀉
其肝而肝病症不退三補其肺而肺病尤虚此不久生
故言死也此症病於秋者十救三四病於春夏者十難
救一果大喘而死
又肺氣不足謂寒邪所干欬𠻳喘滿短氣者治補肺昔
錢乙治李轉運孫八歲病𠻳而喘滿短氣他毉以為肺
經有熱用竹葉湯牛黃膏治之三日加喘召乙治之乙
曰此肺氣不足復有寒邪即便喘滿當補肺脾勿服凉
藥李曰已服竹葉湯牛黃膏乙曰何治也前毉至曰退
熱退涎乙曰何熱所作毉曰肺經熱而生𠻳𠻳久不除
生涎乙曰本虚而風寒所作何熱也若作肺熱何不治
肺而反調心也竹葉湯牛黃膏皆治心藥也毉有慚色
乙依所論而治愈
又欬𠻳咯膿血者肺熱也錢乙用甘桔湯若𠻳而吐痰
涎喘者先實其脾錢乙用益黃散後微下之錢乙用褊
銀丸涎退即補肺乙用阿膠散昔乙治段齋郎子四歲
病嗽身熱吐痰數日咯血前毉以桔梗湯防已丸治之
不愈涎上攻吐喘不止請乙治之乙下褊銀丸一大服
復以補脾藥治之或問此子咯血肺虛何以下之乙曰
肺雖咯血有熱故也久則虛痿今涎上潮而吐當下其
涎若使不吐涎為甚便盖吐涎能虛又生驚也痰實上
攻亦使發搐故依法只宜先下其痰為順此治先下後
補與前論先補後下其意相反者經以謂病有緩急治
有先後也治病症如錢乙所以得聖人之旨趣學者宜
為法耳嗽而吐青白綠水者此胃冷有停飲也乙用百
祥丸下之𠻳而吐痰涎乳食者此有傷宿滯不化也乙
用白餅子下之
若久𠻳肺虛亡津液者乙用阿膠散補之治𠻳大法盛
則下之久則補之風則散之更量大小虛實意以施治
是以慎護小兒須常著夾背心雖夏月熱時於单背心
上當背更添襯一重盖肺俞在背上恐風寒傷而為𠻳
𠻳久不止亦令生驚若百晬内兒病𠻳者十中一二得
全亦非小疾也
又有停飲作痰者由兒乳飲失宜致脾胃不和停滯其
飲不散留結成痰若隨氣上干於肺而𠻳者此為痰𠻳
若不𠻳者則肺壅不利咽塞唾涎脇腹隔滯
又脾胃冷熱不調涎不歸胃致涎流口角而無休止冷
者鼻上色青及大便青白熱者鼻上赤色及大便赤黃
已上除錢乙所用方本集載之外今叙諸方于後
金黃散治嬰小欬𠻳
欝金(半两)防風(去蘆及义枝一分)半夏(一分)巴豆(二十一粒)皂角(一錠)
以水一升於銀噐用煑諸藥至水乾去巴豆皂角
不用外三味别用温湯洗净焙乾為細末每嬰孩一
字二三歲半錢四五歲上者一錢薄荷蜜水調下不
拘時候
藿香散治不因風寒所得肺胃氣不和而欬𠻳
藿香(去土二十一箇葉)枳殼(二片去穣濕紙裏煨令熟)蚌粉(枳殼大一塊)
右為細末嬰小服一字二三歲半錢蜜水調下不過
二三服安兒大以意加之無時
紫金丸治諸欬𠻳墜化痰涎
右以葉子雌黃不拘多少研細入鍋子内微火中燒
令成汁候冷取出再研細軟飲和丸蘿蔔子大熟水
下丸二箇臨睡
杏仁煎治小兒欬𠻳上氣
右以去皮尖炒黃杏仁一升熟擣用蜜三合先入一
合擣令強次入一合擣如膏又入一合擣熟每食後
用少許頓兒口中含化咽之日三次無時
生薑煎治幼小欬𠻳
生薑(一两)乾薑(六錢炮)桂心(一分)甘草(四錢炙)杏仁(去皮稍炒黃一两)
欵冬花(去枝梗)紫苑(各四錢)
右為末以蜜一两入藥在内微火上煎之如飴量大
小多少與含化嚥百日兒如棗核大日三甚效
欵冬花丸治小兒欬𠻳日差夜甚初不得息不能復啼
欵冬花紫苑(各一两半)桂心(半两)伏龍肝(一分)
右同為細末煉蜜和如泥每取棗核大傅乳上令兒
吮之漸漸令兒飲一日三次
麥門冬湯治初生兒十日上至五十日卒得謦欬吐乳
嘔&KR2831;暴𠻳晝夜不息
麥門冬(去心一两)紫苑(去蘆三分)甘草(二錢半)桂枝(半两)
右為末每服二錢水一盞煎至七分以綿蘸滴兒口
中晝夜四五過仍節乳哺
五味子湯治小兒風冷入肺咳𠻳氣&KR2831;面青喘廹晝夜
不息飲食不下
五味子(去枝梗)當歸(去蘆各半两)麻黃(去節)乾薑(炮)桂心
人参(去蘆)紫苑甘草(各分)細辛(去苖半分)大棗(三枚)
右為麄末每服二錢水一盞煎至半盞去滓温服量
兒大小
人參半夏湯治小兒痰&KR2831;咳𠻳不止
人參(去蘆)半夏麯白芷(各半两)藿香葉(去土一分)丁香
杏仁霜(各半分)
右為細末每服二錢水一鍾生薑五片陳粟米五十
粒煎至七分去滓時時呷服日三四忌醋鹹炙煿生
冷
欵肺散治小兒風壅痰盛欬𠻳氣急壯熱頰赤昏憒嘔
吐面目浮腫乳食减少
白殭蠶(五两净洗去系頭足焙乾)玄胡索(去皮三两)
右為末每服一字或半錢淡虀汁温調服之無時嬰
孩只乳汁調半字
治小兒咳𠻳聲不出
杏仁(一两湯浸去皮尖及䨇仁者以水一鍾一絞取汁)紫苑(去蘆半两洗去土為末)
右將紫苑末入杏仁汁中更入蜜一合同煎成膏每
服半茶匙清粥飲調下無時
皂莢豉湯治小兒咳𠻳
右以皂莢燒灰研細末每服半錢或一錢豉湯調下
無時
露蜂房散治如前
右以露蜂二两净洗去蜂糞塵土以快火燒為灰研
末每服一字米飲下無時
葶藶散治如前
甜葶藶(半两炒)麻黃(去根節一分)甘草(一分炙)貝母(去心炒一分)
杏仁(去皮尖一分炒黃研)
右為細末每服半錢水半盞煎至三分去柤温服無
時
訶子膏治如前
右以訶子一两每箇分作两片甘草一分水一大盞
煮至水盡為度焙乾為末煉蜜和膏雞頭子大每用
一大豆許薄荷熟水化下無時
生薑浴湯治如前
右以生薑四两煎湯沭浴
一捻金散治風痰欬𠻳頰赤痰盛喘促氣急吐嘔浮腫
乳食减少
白殭蠶(直者去系嘴一两)甘草(半两炙)玄胡索(去皮一分)
右為細末每服一捻虀汁調下嬰孩只乳汁調下半
字食後
惺惺散治傷寒風熱痰壅咳𠻳
桔梗(去蘆)細辛(去葉)人参(去蘆)甘草(剉炒)白茯苓(去皮)白术
瓜萎根(各半两)
右為細末每服二錢水一盞薄荷五葉煎至半盞温
服如要和氣更入生薑三片同煎一方更有防風一
分
保肺丸治肺胃受風熱痰盛欬𠻳喘吐連聲不止及治
久𠻳不愈
白殭蠶(去系嘴炒二两)山藥(半两)白茯苓(去皮一两)紫蘇葉(一两)
藿香(去土一两)百部(半两)黃芩(一两)防風(去蘆一两)杏仁(去皮尖麸炒一两)
百合(半两)五味子(去枝梗一两)
右為細末煉蜜和丸雞頭大每服半丸一丸煎桔梗
湯化下食後臨卧服
貝母湯治肺感風邪咳𠻳喘滿
貝母(去心一两炙黃)半夏(一两白礬湯洗七次焙乾)乾薑(半两炮)
麻黃(去根節半两)欵冬花(去枝梗半两)甘草(半两炙)
右為細末每服一錢水一小盞生薑三片杏仁三箇
去皮尖同煎五分去柤温服不拘時
菖蒲煎治肺中風邪肩息喘鳴或發咳𠻳
石菖蒲(一两一寸九節者良)欵冬花(去枝梗一两)紫苑(去土净洗焙乾一两)
人参(去蘆一两)桂心(一两)
右為細末煉蜜和劑入石臼中杵一二百下丸皂子
大每服一粒煎糯米飲化下食後臨卧服
絳朱丹治驚風涎痰咳𠻳喘滿
天南星(二两炮)半夏(二两湯洗七次去滑)枯白礬(一两半)滑石(二两)
(火煆通赤)鉛白霜(一分)
右為細末麵糊和丸麻子大硃砂為衣每服十粒薑
湯送下食後臨卧服
人參犀角散治時氣寒壅咳𠻳痰逆喘滿驚悸風熱
前胡(去蘆八錢)桔梗(五錢)人參(去蘆三錢)甘草(三錢炙黃)
杏仁(浸去皮尖□乾為末五錢)
右先將上四味為末入杏仁末拌勻麄羅篩過每服
二錢水一盞煎至七分去柤温服食後亦能調和五
臟六腑進美乳食又治一切風熱服尋常凉藥即瀉
减食者尤宜與服
油滚丸治痰盛咳𠻳亦治乳𠻳
五靈脂(末一錢)雷丸(末一錢)巴豆(三十箇去皮膜取霜)
右為細末滴水丸芥子大每服三五丸油滚井水送
下臨卧而服
龍瓜散治涎喘咳𠻳
右以猪蹄甲四十九箇洗净控乾每箇猪甲内入半
夏白礬末各一字入一罐子内封閉不透烟火煆通
赤放冷為細末入研細麝香一錢拌勻每服半錢糯
米飲調下空腹
辰砂半夏丸治寒痰咳𠻳
瓜蔞根(蜜炙)天南星(湯洗)半夏(湯洗七次)乾薑(炮各半两)
右為末生薑自然汁和丸麻子大硃砂為衣每服十
丸生薑湯下不拘時候
玉珠丸治諸涎𠻳
半夏(一两湯洗七次)硝石(一分)
右為細末滴水丸麻子大每服三五丸生薑湯送下
不拘時候
百部丸治肺寒咳𠻳微喘
百部(焙乾秤三分)麻黃(去根節秤三分二味先為末)杏仁(四十箇去皮尖微炒更煑)
(三五沸焙乾研細)
右同勻細末煉蜜和丸皂子大温水化下二三丸日
三服錢乙加松子仁五箇糖和丸含化大妙
露蜂房丸治肺胃虚寒咳𠻳喘滿嘔逆不食
露蜂房(二錢炒)蝉殼(去土二錢炒)蛤蚧(一隻重四錢塗酥炙乾)丁香
木香人參(去蘆)地黃麻黃(去節根)馬兜鈴子
五倍子(去虫各二錢)五味子(去枝梗)貝母(去心焙)杏仁(童子小便浸二)
(宿去皮尖炒)半夏麴(各二錢半)欵冬花(去枝梗半两)
右為細末煉蜜和丸菉豆大每服二三十丸生薑湯
下日三四服食後
緩息湯治風傷肺氣虛喘咳𠻳上氣
桑白皮(一两半)白茯苓(半两)白殭蠶(半两去系炒)甘草(一分炙)
杏仁(半两去皮尖研後入)人參(去蘆一分)桔梗(去蘆半两)白术(半两)
陳皮(半两去白)
右為細末每服一錢水一盞生薑三片杏仁二箇煎
至六分去滓時時温服
白术五味湯治氣逆上喘咳𠻳
白术五味子(去枝梗炒)人參(去蘆)欵冬花(去枝梗各半两)
細辛(去土葉一分)
右為細末每服一錢生薑三片煎至四分去滓放温
時時服
桔梗湯治咳𠻳痰壅呀呷咽鬲不利
桔梗(去蘆半两)甘草(半两炙)紫蘇葉(半两去土微炙)石膏(半两)
半夏(半两湯泡七次)皂莢(一分燒灰存性)
右為末每服一錢水一盞生薑三片煎至五分去滓
放温時時服無時
淡竹瀝治咳𠻳短氣&KR0909;中吸吸咯唾稠濃臭粘(唾音睡)
右以淡竹瀝一合服之日三四次
木香半夏丸治肺胃有寒咳𠻳
木香半夏(湯泡七次焙乾)肉豆蔲(麺裹煨各一两)藿香(去土)
丁香白术(各半两)
右為細末生薑自然汁和丸黍米大每服十丸煎人
參湯送下不拘時候
白蜆殼散治卒然暴𠻳不止
右以白蜆殼不拘多少杵研極細每服半錢米飲調
下無時
五靈脂丸治久𠻳漸成羸弱恐變疳勞
五靈脂(去沙土半两)蟾頭(一枚酥炙黃)蝉殼(去土半两微炒)
欵冬花(去枝梗半两)青黛(一分研)雄黃(一分研水飛)
右同研勻細糯米飯和丸黍米大每服十丸煎人參
湯下食後
人參半夏丸治痰飲咳𠻳
人參(去蘆)半夏(湯泡七次)白术川薑(炮)南星(微炒各半两)
右為細末生薑自然汁煑糊和丸黍米大每服十丸
薑湯下月内百晬兒丸針頭大乳上吮服不拘時候
馬兜鈴治肺壅咳𠻳氣喘大便不利
馬兜鈴紫蘇子(炒)人參(去蘆各一两)木香
欵冬花(去枝梗各半两)杏仁(湯浸去皮尖研後入一分)
右上五味先為末入杏仁末拌勻研煉蜜和丸黍米
大每服十丸生薑湯下不拘時候
百合丸治肺經風寒痰壅不利
百合紫苑(洗焙)白术人参(去蘆各一两)白茯苓(去黑皮)
青皮(去穣)甘草麥門冬(去心各半两)
右為末每服一錢水八分淡竹葉三片薄荷二葉煎
至五分去滓温服不拘時候
爽神湯消寒痰除肺壅清神爽意
白术人参(去蘆)白茯苓(各一两)桔梗(去蘆)瓜蔞
甘草(各半两)細辛(去苖一錢)
右為末每服一錢水八分荆芥薄荷各少許煎至五
分去滓温服不拘時候
蘇香湯治肺壅消痰滯
紫蘇葉(去土)木香人参(去蘆各半两)五味子(去枝梗)
甘草陳皮(各半两)
右為細末每服半錢生薑自然汁少許荆芥湯調下
不拘時候
蟬殼湯治肺氣壅滯不利
蟬殼(去土微炒)人參(去蘆)五味子(去枝梗各一两)陳皮甘草(炙各半两)
右為細末每服半錢生薑湯調下無時
神麴湯治痰涎壅滯氣不和順腹脇滿悶
神麴(一两微炒)木香(一两)半夏(一两用薑半觔同杵爛炒令黃薑是生姜也)
蕪荑(一两)青皮(去穣半两炒)甘草(半两炙)白茯苓(半两)
右為細末每服半錢鹽少許沸湯調温服無時
白金丹消肺壅痰實治胸膈不利
桑白皮(一两剉)前胡(去蘆一两)半夏(一两湯泡七次)白术(一两)
人参(去蘆半两)陳皮(半两)甘遂(一分微炒)
右為細末煉蜜和丸黍米大温水下五七丸周晬至
一二歲兒三丸已上者以意量加不拘時候
前胡半夏丸治風熱痰實肺氣壅滯涎流口出
前胡(去蘆一两)半夏(一两湯泡七次焙乾)大黃(半两炮)麥門冬(去心半两)
川朴硝(半两)
右為細末生薑自然汁和丸黍米大每服十丸煎人
參湯下不拘時候
犀角丸治風熱面赤胃氣不和大小便秘瀝痰實涎盛
三焦壅滯及積熱藴毒(瀝音澁)
生犀末(一分)人參(去蘆半两)黃連(去鬚一两)枳實(去穣炒半两)
㯽榔(半两)大黃(二两酒浸一宿切作片子以巴豆一百粒去殼皮貼大黃上紙裹定飯上)
(蒸三次去巴豆切研炒焦)
右為細末煉蜜和丸麻子大每服五七丸臨卧熟水
下未動加丸數服此疎利極穩之藥
治小兒痰壅肚熱諸病
以雞子亂髮熬良久得汁與服之良
枳殼湯治痰實肚熱心膈煩悶氣不調順不早治恐生
驚癎
枳殼(一两去穣麸炒)乾薑(半两炮)甘草(半两)前胡(去蘆一两)木香(一两)
半夏(一两湯洗七次)
右為末每服一錢水一小盞生薑三片陳皮一片煎
至六分去滓温服不拘時候
温脾丸治脾胃宿冷口角涎流(若涎漬頥頷口角生瘡名曰滯頥别立于后)
丁香(一两)木香(一两)半夏(一两用生薑六两同杵爛炒令黃)青皮(去穣半两炒)
白术(半两)乾薑(半两微炒)
右為末煉蜜和丸黍米大每服十丸米飲下不拘時
候
丁香湯治如前
丁香(一两)白术(半两)肉豆蔲(麺裹煨半两)半夏(半两白礬水浸一宿洗净)
(炒黃)乾薑(半两炮)甘草(半两)人參(去蘆半两)
右為細末每服一錢水八分薑二片煎至五分去滓
温服不拘時候
治小兒口中涎出
以白羊屎内口中
麻黃湯治小兒風中肺經喘急肩息氣上不安
麻黃(去根節二两)半夏生薑(各二两製麹)甘草(一两)桂心(半两)
五味子(去枝梗半升)
右㕮咀每服二錢水一盞煎六分去滓服無時
馬通粟粒丸治小兒喘急肩息氣逆脇下作痛寒熱往
來不能乳食漸成羸瘦
馬通中粟粒(三分)杏仁(湯浸去皮尖)紫苑(去蘆)細辛(去苖各半两)
石膏秦芁(去蘆)半夏(湯泡七次)茯苓(去皮)五味子(去枝梗各一分)
右為末煉蜜丸小豆大每服十丸生薑湯下日三服
加至十二丸不拘時候
小兒衛生總微論方卷十四
