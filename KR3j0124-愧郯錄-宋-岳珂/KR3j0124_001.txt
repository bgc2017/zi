愧郯錄卷第一(十一則)
相臺岳珂
祖宗徽稱
國初親廟諡皆二字藝祖上賓李文正
昉上初謚以六字而後列聖皆遵用之
大中祥符初符貺洊臻登封降禪彌文具舉
扵是始用開元增諡之制是年十一月甲申
躬謁太廟二室各增八字為十四字五年
十月戊午聖祖降延恩殿告以長發
之祥閏月乙亥復加二字親廟亦衍而四焉
真宗既諡仁皇以澶淵之功不著詔益
以武定為八字始用天聖二年初郊奉冊
因郊增諡蓋昉于此慶曆七年十一月又
郊遂再增八字扵是十六字之制定為不刊
弗復可增益矣然仁宗英宗之諡增於
元豐六年屢郊之後神宗之諡增扵紹
聖二年大饗之餘哲宗之諡增於崇寧
三年再郊之際類皆因時制宜而初郊舉典
禮猶未爲永制也徽祖以紹興五年有
陟方之哀七年諱問始至龍輴未還緜蕞
廟祔至十二年旣安禹穴之棲其冬詔加
謚明年正月戊戌奉冊己亥上親饗太
廟蓋清祏甫寧因山適畢遂躬𣢾謁追用
祥符典故固有不必俟郊報者從變禮也
孝宗以後始定用升祔後遇郊即前詔議
徽號詔書若曰某廟宜加上十字爲十六
字如祖宗故事將郊攝太傅先以冊告本
室而後行躬祼率以為常至于今不廢乃若
僖祖以熙寧王安石之議正東嚮大觀
之元遂有立道肇基積德起功懿文獻武
睿和至孝之號嫓之親廟增者十二焉蓋一
時之制也
五字定制
漢制宗廟必冠以孝唐特表一字而出之諸
帝類曰某宗某諡孝皇帝間有不盡然者不
多見也國朝初定藝祖諡止曰英武聖
文神德太宗諡止曰神德聖功文武皆未
以孝為號祥符始增之自後列聖稱天
之誄必以百行之首薦於鴻名蓋嘗攷之
徽號中所同稱者又有四字文武功德與孝
而五自初諡中即備其三曰文曰武曰孝
治平而降未之或改也惟徽欽初諡曰
聖文仁德顯孝曰恭文順德仁孝當時蓋張
忠獻浚陳文正康伯當國上議初非有他
蓋用太平淳化乾興故事先摭聖
德之最盛者而表之如近歲光考諡曰憲
仁聖哲慈孝不復稱文武正其比也及增諡
則無不備者故藝祖曰啟運立極英武睿
文神德聖功至明大孝太宗曰至仁應道
神功聖德文武睿烈大明廣孝真宗曰膺
符稽古成功讓德文明武定章聖元孝仁
宗曰體天法道極功全德神文聖武濬哲明
孝英宗曰體乾膺歷隆功盛德憲文肅武
睿神宣孝神宗曰體元顯道法古立憲帝
德王功英文烈武欽仁聖孝哲宗曰憲元
繼道世德揚功欽文睿武齊聖昭孝高宗
曰受命中興全功至德聖神武文昭仁憲孝
孝宗曰紹統同道冠德昭功哲文神武明聖
成孝光宗曰循道憲仁明功茂德温文順
武聖哲慈孝欽既止仍六惠不復議增己
秩宗因循之失猶曰禮有未備而已一旦舉
而行之可也惟徽宗紹興十二年之增諡
以權臣擅命輙於徽稱有所抑揚遂去一
字而以烈代德以德代武曰體神合道駿
烈遜功聖文仁德憲慈顯孝攷之藝祖
真宗之諡初亦偏於文德矣既增則武功配
焉未聞臣子敢以是而寓意於君父也是
年十二月戶部尚書張澄等集議庚午宰臣
秦檜自以議上而議文則檜之兄直學士
院梓實為之戊寅詔檜撰冊文則冊文又
檜之作士之學典故每扵此不致詳故至今
莫有議者揆情訂迹何以慰在天之靈乎
神宗初增諡曰紹天法古運德建功哲宗
曰顯德定功崇寧三年詔定神宗今
諡政和三年又以建立法度之意增
神宗為二十字而哲宗易世揚二字以見
紹述蓋蔡京當國用一時歸美之論務極
尊崈雖非故事猶愈於檜之無君云
崇政改諡
宗廟改諡冊告於禮為重祥符五年以
聖祖諱因增諡而易藝祖睿文聖功二字
實不得巳耳崇寧政和間始用繼述
友恭之論屢定徽稱神宗凡一改再增
而溢於祖宗者四字哲宗凡一改一增
皆非舊章章聖謚有濮園諱治平親
政初不敢更後但著於文書令曰諸濮安
懿王諱其在眞宗皇帝謚號内者不避應
奏者以黃紙覆之如此而已豈非嚴重宗
廟於體不得不然邪若慶曆以來后謚
或更蓋從夫之義與此異也
后諡因革
建隆元年二月壬戌上親廟諡僖祖
曰文獻后曰文懿順祖曰惠元后曰
惠明翼祖曰簡恭后曰簡穆宣祖曰
昭武其制皆判太常寺竇儀所定帝后
率聯一字深得古意其後杜太后上仙先
諡明憲繼改曰昭蓋亦配帝以為稱大
中祥符增上帝諡始各加睿和睿明睿德
睿聖二字於后無所損益列聖相循遂
為故事故太祖諡大孝后曰孝惠孝明
孝章太宗諡聖德后曰淑德懿德明德
元德真宗諡章聖后曰章懷章穆章獻
明肅章懿章惠仁宗諡聖武后曰慈聖光
獻英宗諡宣孝后曰宣仁聖烈神宗
諡欽仁后曰欽聖憲肅欽成欽慈哲宗
諡昭孝后曰昭慈聖獻昭懷徽宗諡顯
孝后曰顯恭顯肅顯仁欽宗諡仁孝
后曰仁懷高宗諡憲孝后曰憲節憲聖
據吳興周氏言言齋藏淡生堂抄本補寫
慈烈孝宗謚成孝后曰成穆成恭成肅
光宗謚慈孝后曰慈懿自慶曆四年
章聖五后始改莊從章於是長秋或先升
馭者至因山之後復改而從之如徽高
孝之后自惠懿安而顯憲與成是也自
元祐八年宣仁以祖宗之誄始摘
帝謚聯孝者爲稱雖建中靖國之元以神
祖聖孝之謚不可爲冠姑循雜采故事越是
而後率以爲常如泰陵而下是也自乾
德二年孝惠孝明上謚巳從孝字而
太祖初謚乃無之大中祥符元年始加大
孝之號似出附合而亦有循之者如慈懿
先謚而崇陵繼稱慈孝是也第秩宗討論
非出一手因時定制每失參稽易謚從夫禮
也藝祖遷就姑以漢制帝謚必稱孝爲比
是猶有說至光宗則徒屈至尊以從
后謚所憚者改册耳果何說乎雜采以示有
所從禮也宣仁嫓宣稱謚亦取其美者耳
據吳興周氏言言齋藏淡生堂抄本補寫
初非有意也是猶有說至政和之謚昭懷
紹興之謚昭慈泥於聯孝之稱遂與嫄
廟混而無別矣果何說乎聖不可以冠謚
建中避之禮也慈聖以擁佑定命之勲
舉而從之是猶有說節以四惠而列於謚之
中上嫓淑德則不在徽稱之下下同欽
聖則初無慈謚之從是亦無所從而巳慈
懿之號又從而紊之果何說乎容臺訂禮名
儒後先宗廟重事漢律有禁晚晉下臣固莫
敢置喙特私表其臆說如此又按會要仁
宗別后温成初謚恭德言者以爲不當同
太宗諸后謚始改之至和二年十一月
史館修撰吕公綽奏眞宗五后莊皆爲章
承旨丁度以爲神道貴靜乞不改旣而公綽
復言遂於郊禮前上謚册此正故事之明證
昭慈改謚於紹興五年是歲五月辛未臣
僚亦嘗建不當聯昭字之議而朝廷訖不
從顯恭后初謚靖和大觀四年改謚惠
恭紹興七年祐陵復土始例從顯其中
蓋亦混惠明諡明逹明節又紊昭憲已改之
稱云
隆祐夀康宫
元祐太后既正東朝建炎元年八月有
詔以尊稱犯太后祖諱當以所居宫為
稱令學士院撰定遂建隆祐宫光宗内
禪紹熙五年七月移御泰安旋以未至
嘉美改稱夀康宫而殿亦以此名珂恭攷
會要元祐元年閏二月宰臣韓縝上表請
太皇太后宫殿名宫曰崇慶殿曰崇慶夀康
皇太后宫殿名宫曰隆祐殿曰隆祐慈徽
詔所請宜允候過諒闇令有司檢舉既雖又
改宫曰慈德而前稱已播告著之國史矣
竊謂二名皆複於典故當易不疑特有司失
扵討論是以有此如宣仁上仙實在夀康
殿當光宗萬夀誼當避嫌昭慈逮事
欽聖而隆祐之號稱之九年至紹聖元
年閏四月戊子而後革建中靖國追
欽慈之詔猶曰隆祐深慈具存扵遺訓則
是婦姑同一名稱皆大不可者也
申福殿
江州廬山有宫曰太平興國侍從領祠官建
申福殿奉高皇本命實紹興二十八年
十二月丁亥朔賜名珂按京師有龍德宫
乃徽祖潜邸宣和與子之後移御
是間中已有申福臻祥二殿攷之會要
紹興九年和議始成有司指以為安奉龍輴
之地蓋不特複名之當易而已
永崇陵
光宗因山右丞相謝深甫請以永崇為陵名
詔從之珂嘗攷典故謂其失有四唐德宗稱
崇陵雖無永字然終非令君嘉祐八年九
月十二日諫院吕誨言潜邸興慶宫犯唐
故號詔改為慶寧夫興慶佳名也明皇視
德宗有間矣猶且不可况俱為陵名乎其失
一也元符三年三月丙申左僕射章享上
哲宗陵名永泰詔恭依享初議永崇中
批以未至嘉美再上永章永慶上與皇
太后皆曰永慶佳既而聞乃遼聖宗陵名遂
復改凡三表乃定則永崇固元符之所弃
而可復用乎其失二也王明清揮麈錄載崇
先寺有真皇館御曰永崇按會要實有
是殿成扵嘉祐六年十一月崇先乃觀名
上清之遺址明清已誤且國朝故事殿號
州縣鎮之犯宗廟徽稱陵名例從改易蓋
惡其複如慶曆七年八月戊午改文明
殿為紫宸景祐四年四月庚午改武定軍
為武康閏四月己卯改昭武軍為寧武避
真宗宣祖諡天聖七年九月辛未改永
定軍為永寧避真宗陵之類是也况子
孫因山之地祖宗衣冠之御可以混而不
别乎其失三也紹興十三年二月己未朔
有旨徽宗永固陵名委後省看詳既而許
侍從擬定於是權戶部尚書張澄等言惟永
祐不犯歷代陵名詔恭依按晉書亘元僣
楚追尊其父温爲帝陵號永崇二字皆同正
永固之比其失四也珂又攷會要紹聖
二年六月禮部尚書林希言神宗宣光殿
與石虎之子韜所建堂同名詔改曰顯承
以是觀之不惟崇陵之當易而崇先館
御亦不復可因仍矣秉禮者其尚攷之
追改陵名
李文簡燾續通鑑長編曰乾興元年七月
詔改章聖陵名曰永定初丁謂為山陵使
請名陵曰鎮及謂貶馮拯謂三陵皆有永
字故易曰永定陵然永安乃縣名也宣祖
陵上名安又不知翼祖已名定陵於是復
追改翼祖陵曰靖議者譏拯不學當時無
正之者珂按真皇上仙開基因山者僅三
耳歲時薦獻宫禁省謁禮官周視史諜書
載耳目尚相接夫誰而不知正使不留意扵
典故亦不應若是朝廷舉重禮當時所上
者一字之名自東閤賓客縱不能爲之一閱
史錄呼容臺一吏使供寫亦足優爲之何至
或削或犯以詒天下笑乎謂素號博學此顧
甚易識是蓋絶不一講論而率然以應上
命也拯矯其爲欲增而易之易之之際亦復
靳扵故府之一問又墮舛誤再煩改更就使
復定一名猶愈於祖之以孫屈也遂過
不疑遂易先號夫豈寧神尊祖之義乎
一顧問之憚煩而成是紛紛後之議禮者可
以監矣表之以識一時之顛末
郊廟之誄
中興而来請帝諡于郊議文必曰某帝
宜天錫之曰某諡皇帝廟號某宗請后諡
于廟議文必曰某后宜以祖宗之命錫
之曰某諡皇后苟非母后則否惟以羣臣
議進之内詔曰恭依而已珂按典故嘉
祐八年五月庚申有司將請仁宗諡翰林
學士王珪奏謹按曾子問曰賤不誄貴幼不
誄長禮也惟天子稱天以誄之春秋公羊
說讀誄制謚於南郊若云受之於天然乾
興元年既定真宗皇帝謚其秋始告天於
圓丘史臣以為天子之謚當集中書門下
御史臺五品以上尚書省四品以上諸司三
品以上於南郊告天議定然後連奏以聞近
制唯詞臣撰議即降詔命庶僚不得參聞
頗違稱天之義臣奉命撰先帝尊謚
欲望明詔有司稽詳舊典先之南郊而後
下臣之議庶先帝之茂德休烈有以信
萬世之傳詔兩制詳議翰林學士賈黯等
議如珪奏從之元豐二年十一月丁丑有
司將請慈聖諡翰林學士章享奏竊稽典
禮下不得誄上則大行太皇太后諡號蓋
非臣子之所敢專必將有所請謂若請之
太廟於禮為宜願付禮官詳議於是禮院言
孝明皇后之喪百官書諡議讀之於廟上于
據吳興周氏言言齋藏淡生堂抄本補寫
虚座詔尚書省集百官議皆曰母后之
謚則宜定於廟而讀之以受成於祖宗
孝明皇后謚請百官議定制下乃遣官
告於太廟而不讀今參詳古者謚法后受
之君大行太皇太后作配仁宗於禮爲
尊宜集官謚之於廟又幼不誄長子不爵母
英宗皇帝廟室於禮不當請謚欲乞集中
書樞密院侍從官御史臺五品尚書省四品
諸司三品宗室正任團練使以上赴太廟
行請謚之禮然後詔有司作册寳告於
天地宗廟社稷讀於慶壽殿從之二
事蓋始此慶元三年十一月乙巳憲聖
上仙廷議以欽宗廟祏虚配將以唐睿眞
沈后尋訪理絶故事爲仁懷舉哀升祔明年
正月辛丑二后並謚於廟時京魏公鏜爲
相實上議焉仁懷非母后所以得用爲此者
蓋屬尊世邇且又偕祔不得不然也要之受
成之意見於議者特以尊卑爲辨耳仁懷固
據吳興周氏言言齋藏淡生堂抄本補寫
無疑焉
號謚之異
神宗將加仁英二室謚元豐六年五
月丙子朔詔改加上尊謚爲奉上徽號令
三省官與太常寺同定初六字爲謚增十字
爲號蓋始此云
宗室聮名
藝祖太宗并受天命子孫千億魏王廷
美以親賢正派棣萼聮輝上繫安陵璇源
圖牒稱爲三祖慶胄蕃昌至於五葉禄分
爵衍夥不可殫神宗始命有司裁定惟恩
義之稱熙寧二年十一月甲戌詔自非
袒免以下並罷賜名授官二十年間天
支訓名者不復相考質亦或以一字皆無定
制議者病之元祐七年九月甲午宗正寺
奏宗室撰名自來并用兩字内取一字相連
所以別源派異昭穆也昨自熙寧中立法
非祖宗袒免親更不賜名授官後來
逐時准大宗正司關到本家所撰名多是重
疊至有數人而共一名者又或與别房尊長
名諱相犯或兄弟不相連名或只取一字為
名而偏傍不相連者名稱混殽難以分明昭
穆之序竊恐年祀寖久流派逾遠譜籍漸無
統紀除重疊共一名者昨來寺司申請已得
朝旨見令改撰外所有犯别房尊長名諱兄
弟不相連名并以一字為名恐亦合改撰欲
乞宗正司告示逐宫院將見今名犯尊長諱
并字不相連及單名者並令改撰仍從本司
定取一相連字取名稍寬者關宗正司告示
令依倣撰名所貴稍得齊一從之扵是聯名
之制始定珂按三祖下宗支所聫字太
祖曰德惟從世令子伯師希與孟由太宗
曰元允宗仲士不善汝崇必良友宣祖曰
德承克叔之公彦夫時若嗣當時雖先有之
而非賜名者猶混殽故申其禁令耳非肇
始也英神近屬又為之名如孝安居多
自甫有卿茂中孫其字不一蓋繼别為宗云
承平時立保州位其聯名曰咸嘉文可修景
遵端廣繼大者迺四親别族又不與三祖
也宗寺之請出扵寺丞宋景年見周益公必
大奏議
愧郯錄卷第一
