銀海精微醫家類
提要
(臣)等謹案銀海精微二卷舊本題唐孫思邈
撰唐宋藝文志皆不著錄思邈本傳亦不言
有是書其曰銀海者蓋取目為銀海之義考
蘇軾雪詩有凍合玉樓寒起粟光摇銀海炫
生花句瀛奎律髓引王安石之說謂道書以
肩為玉樓目為銀海銀海為目僅見於此然
迄今無人能舉安石所引出何道書者則安
石以前絶此說其為宋以後書明矣前有齊
一經序稱管河北道時得於同僚李氏亦不
著時代年月莫知何許人也其中辨論諸證
頗為明晰其法補瀉兼施寒温互用亦無偏
主一格之弊方技之家率多依托但求其術
之可用無庸核其書之必真本草稱神農素
問言黃帝固不能一一確鑿也此書載療目
之方較為可取則亦就書論書而已乾隆四
十六年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
