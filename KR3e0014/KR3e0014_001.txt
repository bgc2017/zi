銀海精微卷上
五輪八廓總論
人有兩眼猶如天地之有兩曜視萬物察纖毫何所不
至日月有一時之晦者風雲雷雨之所致也眼之失明
者四氣七情之所害也大抵目為五臓之精華一身之
要係故五臓分五輪八卦名八廓五輪肝屬木曰風輪
在眼為烏睛心屬火曰血輪在眼為二眥脾屬土曰肉
輪在眼為上下胞臉肺屬金曰氣輪在眼為白仁腎屬
水曰水輪在眼為瞳人至若八廓無位有名大腸之腑
為天廓脾胃之腑為地廓命門之腑為火廓腎之腑為
水廓肝之腑為風廓小腸之腑為雷廓膽之腑為山廓
膀胱之腑為澤廓斯為眼目之根本而又藉血為之胞
絡或藴積風熱或七情之氣鬱結不散上攻眼目各隨
五臓所屬而見或腫而痛羞澁多淚或生障昏暗失明
其症七十有二治之須究其源因風則散之熱則清凉
之氣結則調順之切不可輕用針刀鈎割偶得其愈出
乎僥倖或有悞而為者則必為終身之患也又不宜通
用凉藥恐冰其血凝而不流亦成痼疾用藥當量人之
老少氣體之虛實又有腎虛者亦令人眼目無光或生
冷翳宜補煖下元滋補腎水北方患者多是日冐風沙
夜卧熱炕二氣交蒸故使之用凉藥北方之人故與南
方之人用藥有不同也疹痘之後毒氣鬱結於肝而氣
不能瀉攻發於眼目傷於瞳人者素無治法也
五輪之圖
眼中赤脉血輪心黑睛屬腎水輪深
白睛屬肺氣輪應肝主風輪位亦輪
更有肉輪脾臓應兩臉屬脾胞胃侵
八廓之圖
肝為養化之廓
腎與眼疾豈無由酒色過時更惜憂
莫道睛光無大故看看膜障裹雙眸
膽為清淨之廓
視物依稀似霧中時時手拭兩睛瞳
要知冷淚頻頻出此是肝虛膽氣攻
膀胱津液之廓
膀胱屬水腎為夫冷淚相形本臓虛
赤脉縱横輪廓内不逢妙手豈能甦
胃名水谷之廓
飲食相干在胃中更加積熱兩相攻
臉胞漸腫生睛赤不解中宮熱不通
命門抱陽之廓
内抱眞陽是命門眼前花發色紛紛
不能補腎調肝氣睛腫縱横似有根
大腸傳送之廓
傳送原因是本經肺家壅滯熱相侵
只宣大腸依次第閉澁之時醫患睛
小腸關泉之廓
小腸腑屬關泉廓受病先從心裏傳
兩眥皆赤生痒痛但調經脉自然痊
腎屬會隂之廓
視物如看霜霧多擡頭畏日事如何
急宜補腎禁房室免使昏矇不得過
六腑三焦膽胃大腸小腸膀胱
五臓心肝脾肺腎
心屬火肝屬木脾屬土肺屬金腎屬水
五行生尅
金生水水生木木生火火生土土生金
金尅木木尅土土尅水水尅火火尅金
五臓表裏
心與小腸為表裏肝與膽為表裏
脾與肺為表裏肺與大腸為表裏
腎與膀胱為表裏三焦與命門為表裏
一說命門與心胞絡為表裏
三隂三陽經
心是手少隂經小腸是手太陽經
腎是足少隂經膀胱是足太陽經
肺是手太隂經大腸是手陽明經
脾是足太隂經胃是足陽明經
肝是足厥隂經膽是足少陽經
三焦是手少陽經命門是手厥隂經
此是三隂三陽也
七情
喜怒憂思悲恐驚
喜傷心其氣散怒傷肝其氣緊
憂傷肺其氣聚思傷脾其氣結
悲傷心胞其氣急恐傷腎其氣怯
驚傷膽其氣亂此乃七情是也
汗乃心之液淚乃肝之液涎乃脾之液
唾乃肺之液精乃腎之液此五臟之液是也
苦入心經酸入肝經甘入脾經
辛入肺經鹹入腎經
四氣
酒色財氣風寒暑濕過度成病
赤脉傳睛之症起於大眥者心之實也此心邪之侵
肝也心屬火主血肝屬木主筋筋得血灌引漸至黑
睛蔓延瞳人甚則看物如同隔絹是三焦相火炎上
或勞心事太過或夜觀書史或能飲酒及好食五辛
煎炒熱物法宜瀉火退熱老少不同治日積月累筋
脉大者宜用小鋒針挑斷毒血流出赤脉斷矣若是
乍發赤脉不用挑發點以隂二陽四藥服以四順八
正當歸散凉肝之劑其病無不甦矣又有暴横之人
赤脉灌睛者此生相也非比前症治之
問曰人之患目大眥赤脉傳睛大眥常壅澁看物不
凖者何也答曰乃心經之實熱况心或因思慮勞神
或飲食太過致使三焦發熱心火愈熾故目常赤也
治之雖攻少隂經心胞陽火廓先服三黃丸瀉其心
火次以洗心散去其病肝連丸常鎮三黃丸點用清
源散服用清心利小腸經降火為主用八正散
八正散
大黃瞿麥木通梔子滑石甘草車
前子匾蓄
右各等分為末每服五錢水一鍾煎或入竹葉燈心
葱頭食後服
導赤散
木通甘草梔子黃栢生地黃知母
右每服細末四五錢水一鍾入竹葉燈心草同煎食
後服
七寳洗心散
當歸赤芍藥大黃(各一兩)麻黃(二兩)荆芥(五錢)黃連
(一兩)梔子
右為末每服三四錢水煎食後服
三黃丸
黃連黃芩(各一兩)大黃(三兩酒浸過炒)
右為末煉蜜為九如桐子大每服三十丸熱水下
肝連丸
白羊子肝一副勿令下水以線結定總筋吊起高
處濾乾血水輕輕剥去外膜可將肝置於平木板
上以竹刀割下肝粉筋膜不用肝粉和為丸每服
五十丸茶送下
小眥赤脉傳睛者心之虛也與大眥不同治法分貳
症治之五臟之主六腑之宗且屬南方候陽象德之
君火生土火乃土之母脾土實則心火虛矣治先瀉
其脾少之實後補其心之虛多因夜近燈火勞傷心
經致使心虛氣弱血運不行積在小眥之間故引此
二者以為後之學者識然此症宜喫藥不必挑剪
瀉肝散
桔梗黃芩大黃芒硝梔子車前子
九仙散
黃芩荆芥甘草赤芍藥菊花川芎
當歸木通白芷
右等分為末每服三錢用水煎食後服
駐景丸治心腎俱虛血氣不足下元衰憊服
楮實(微炒)枸杞子五味子人參(各一兩)熟地(酒浸焙乾)
(二兩)乳香(一兩制過)肉蓯蓉(酒浸焙乾四兩)川椒(去目炒乾一兩)
兔絲子(淘淨去沙土酒浸三宿蒸過焙乾四兩)一方加當歸
右為末煉蜜為丸梧桐子大每服三十丸空心鹽湯
下
補勞人參丸治心神恍惚
人參白茯苓白附子續斷遠志菊花
甘草
右為末煉蜜為丸彈子大每服一丸細嚼食後桔梗
湯下日三次
補虛人參丸
茯苓人參續斷遠志(各一兩)白附子(三錢)甘草
白殭蠶(各五錢)
右為末煉蜜為丸如彈子大每服一丸細嚼桔梗湯
送下
努肉攀睛者與大眥赤脉之症同然此症者脾胃熱
毒脾受肝邪多是七情鬱結之人或夜思尋家筵無
歇或飲酒樂慾致使三焦壅熱或肥壯之人血滯於
大眥努肉發端之時多痒因乎擦摩努肉漸漸生侵
黑睛日積月累者為實乍發乍痛者為虛治法實者
小鈎為鈎鈎起剪斷些寬三五日剪㾗收滿方可點
隂二陽四藥吹點餘翳漸清避風忌口齋戒可也若
乍發不宜鈎剪宜服藥點以淡丹藥可也三焦心火
俱炎亦能生此疾治之須鈎割後宜服瀉脾除熱飲
瀉脾除熱飲
黃茋防風充蔚子桔梗大黃黃芩
黃連車前子芒硝(各一兩)每服六錢水煎服
此症脾胃積熱相火胃火旺也若經久翳厚施實烏
睛者宜鈎剪剪訖次日用退翳捲雲散調津液點之
日一次三黃湯加寒劑常點用對交丹加清凉散若
筋腫厚大者宜剪剪畢頭處用火烙之使其再不復
生愈後仍用三黃丸收功鎮其上炎之火
三黃湯治脾胃積熱致生此疾宜服加芍藥宣連
黃連黃芩大黃(各一兩)若熱甚者脉紅盛者加
黃栢石膏山梔子之類水煎食後温服
金花丸
黃連黃栢(各四兩)黃芩人參(各三兩)桔梗(三兩半)半
夏(二兩)梔子仁(二兩)
右為末煉蜜為丸梧桐子大每服五十丸茶下
雞冠蜆肉者心之熱酒之毒也脾胃壅滯肝臟積熱
肉翳漸漸而長侵至黑睛發來高大形似雞冠蜆肉
壅蔽大眥皆因相火胃火鬱結致生紅肉磣澁淚出
治法初發之時用小鋒針破使惡血流出以輸其肉
二三日又可針一次又法可鼻孔内剪竹葉捲作小
筒彈進放血或小鋒針亦可右眼右孔左眼左孔服
三黃加朴硝丸如彈子大夜卧噙化以沃上焦火正
為揚湯止沸莫若去薪息火肉翳者可烙三五度其
效甚速烙可用軟皮剪孔濕按眼眶烙則不傷四弦
眥肉有虚有實虛切不可用剪剪則流血汪汪變為
利害或壅如桃李之狀難治
問曰眼肉生虛肉形似雞冠蜆肉者何也脾胃受風
熱火旺脾土燥熱也治法年少者只宜瀉脾胃本臟
若脾胃衰不受寒凉者宜瀉子瀉母之法瀉本臟用
三黃湯加寒凉劑泄子用瀉肺湯瀉母用八正散瀉
心湯主之點用清凉散加凉藥仍服三黃丸收功若
積久大者亦宜剪剪後宜烙新發小者宜挑不用烙
宜用退翳捲雲散點之一二次
三黃丸八正散(二方前症條下)
瀉肺湯治肺經得脾熱白仁變生雞冠蜆肉宜服
桑白皮(一兩去皮)地骨皮(一兩去土)甘草(七錢)黃芩(一兩)桔梗(一兩)
右為末每服三四錢水煎食後服
瀉心湯治心熱傷脾土燥熱宜服
大黃黃芩桔梗知母黑參馬兜鈴
防風
右等分水煎食後服
兩臉粘睛者脾胃風虛冷弱邪氣聚於臉致胞臉風
赤濕爛肝膈虛熱眵粘四眥夜睡上下胞臉膠凝粘
緊血滯不散久則漸生翳膜治法宜隂一陽三吹點
若發年久眼皮漸長雖不是拳毛倒睫亦可夾起眼
皮使露黑睛消散血氣臉積有瘀血可&KR2127;可洗爛痒
者洗以碧天丹每日侵晨用桑白皮入鹽燻洗或大
寒後不落桑葉名為鐵扇子煎洗極妙或菊花葉煎
湯洗亦可此乃發年久有此症初發者無此病症耳
問曰眼患年久兩臉粘而不開明者何也答曰脾胃
受風冷所傷邪氣久積不散致血氣凝滯久注不開
時自眵淚含糊治法年久宜當歸活血煎神清散主
之近患蟬花散密蒙花散主之若經久不愈久注不
開眼皮長者雖不是拳毛倒睫亦可夾起眼皮點用
重藥片腦不用
久患虛冷
當歸活血煎治風冷久積兩臉粘眼服之
當歸黃茋没藥川芎(血氣旺者勿用)蒼术荆芥
薄荷熟地黃羌活菊花麻黃
右等分為末煉蜜為丸如彈子大每食後細嚼一丸
清茶送下日進三次
久受風邪
神清散治風毒傷胞臉眼生翳膜日漸細小服之
川芎薄荷羌活附米藁本防風荆
芥川烏枳殼石膏白芷甘草細辛
麻黃(各分)等
右為末每服三四錢食後清茶葱白湯送下
無時疼痛
蟬花散治肝經藴積熱毒傷肝上攻於目赤腫多淚
羞明一切風毒傷肝並皆治之
穀精草菊花蟬蜕羌活甘草蔓荆子
蒺藜草决明防風川芎梔子仁密
蒙花黃芩荆芥穗木賊
右各等分為末每服二錢食後用清茶調服或荆芥
湯調服
無痛有羞明時服
密蒙花散治眼羞明怕日肝膽虛損瞳人不清服之
密蒙花羌活菊花蔓荆子青箱子木
賊石决明蒺藜枸杞子
右各等分為末每服三錢食後清茶送下脾胃虚者
加白术五分
問曰眵淚粘濃出而不絕者何也答曰此肺之虚也
肺受心火之邪熱所尅金得心火而衰故眵淚而不
絕也宜先服艾煎丸以去肺與大腸經天廓之邪熱
後用阿膠散而補之
艾煎丸
好艾葉(醋蒸焙乾)薄荷當歸地骨皮晚蚕沙(即蚕)
(屎)糯米秦芁黃栢桔梗綿黃茋
右為末煉蜜為丸每服十五丸食後服桑白皮湯
下或薄荷湯下
阿膠散
阿膠(蛤粉炒一兩)鼠粘子(炒一兩)甘草(五錢)糯米(一兩)馬兜鈴
欵冬花紫菀(各一兩)
右為末每服六錢水煎服
問曰人患眼白仁常淚紅壅熱眵淚出而不絕者何
也答曰此肺之實熱也肺屬金金生水金旺則水溢
淚本通肝亦是肺之精華肺經實熱故目眵淚出而
不絕也治之須用瀉肺湯泄肺經之實熱後用省味
金花丸治其肺火則與大腸傳道流利而天廓目經
於度無上炎之火眵淚淨明矣
瀉肺湯
地骨皮大黃芒硝桔梗甘草(各一兩)
右每服五錢水煎
省味金花丸
川黃栢(二兩)黃芩知母桔梗連翹(各一兩)薄荷
(五錢)地骨皮
右煉蜜為丸每服五十丸桑白皮湯下或薄荷湯下
問曰人之患眼目有黑花茫茫如蠅翅者何也答曰
此腎水衰腎乃肝之母腎水不能濟於肝木則虛熱
膽乃生於肝之侵肝木焦枯膽氣不足故行動舉止
則眼中神水之中蕩漾有黑影如蠅翅者治之須用
猪苓散順其肝腎之邪熱次用黑參湯以凉其肝則
膽經清淨之廓無邪熱之所侵後用補腎丸黑花自
消
猪苓散
木猪苓(一兩)車前子(五錢)木通大黃梔子滑石
黑狗眷匾蓄(各一兩)蒼术
右為末每服三錢鹽湯下
黑參湯
黑參黃芩生地黃赤芍藥菊花青箱
子白蒺藜
右為末每服四錢水煎服
補腎丸
石菖蒲枸杞子白茯苓人參山藥澤
瀉兔絲子肉蓯蓉(各一兩)
右煉蜜為丸每服五十丸鹽湯下
目暗生花不能久視者何也此乃腎之虛也眼雖屬
於竅門乃歸腎而為主腎虚則眼昏或貪淫樂慾酒
色過度使腎臟衰憊禀受天眞不全精神短少致瞳
人神水不清眼目無力故目生花不能久視治之須
用還精補腎丸使隂水足無不還矣
還精補腎丸
人參白术茯苓蒺藜羌活木賊菊
花防風甘草川芎山藥肉蓯蓉密
蒙花青箱子牛膝(各一兩)兔絲子
右為細末煉蜜為丸或煎服亦妙
眼目熱極珠磣淚出者也此隂陽不和五臟壅熱肝
膈毒風上充忽然腫痛難忍五輪振起乃五臟熱極
致使也宜服救睛散次用凉膈連翹散先點清凉散
用九一丹
救睛散
川芎防風羌活甘草木賊石膏薄
荷菊花石决明
右為末每服三錢清茶下
凉膈連翹散
連翹大黃黃連(各二兩)薄荷梔子甘草
黃芩朴硝(各一兩)
右水煎服
胞肉膠凝與兩臉粘睛頗同兩臉粘睛臉之病此症
胞之病臉熱則眵粘病之淺胞熱則膠粘病之深故
分作兩症治之脾胃壅熱肝膈風充胞臉内蠧肉壅
起爛濕眵粘膠凝氣血壅滯不能疏散積之年久黑
睛生翳朦昧不明羞明怕日治法以隂二陽四吹點
有瘀血可&KR2127;洗以桑白皮鐵扇子菊花當歸防風荆
芥木賊薄荷鹽花之類胞肉積久堅硬厚實者番轉
烙二三度而實其肉可也
問曰眼久注不開内生虛肉眵淚膠凝者何也答曰
胃中有伏熱鬱於内也治宜通脾瀉胃湯加寒劑降
火凉血去風宜點堅藥内肉結原實者宜&KR2127;洗至肉
平淨方止堅厚者亦烙無妨烙後清凉消毒膏敷之
通脾瀉胃湯
麥門冬茺蔚子防風大黃知母天門
冬黃芩熱甚者加黃栢石膏朴硝
梔仁一方又加黑參
右等分為末每服五錢水煎食前服
胞肉生瘡與胞肉膠凝臉生風粟兩臉粘睛四症大
同小異此皆上胞下臉之病然中間分折治法各有
輕重深淺&KR2127;洗針烙不同胞肉生瘡者此脾胃熱毒
胞肉疙&KR1792;或風粟變而為瘡血熱化膿腐爛腥臊流
汁流膿浸漬黑睛生翳眼如珠砂之色此症雖少不
可不知治用隂二陽十藥日月桑白皮煎湯入枯礬
鹽化番轉眼皮以鴨翎刷洗有瘡處以血竭乳香没
藥輕粉彌佗僧或有瘡處烙二三下無妨
問曰胞肉生瘡碍澁睛珠者何也答曰胃得心熱也
治宜瀉心火解胃熱用八正散三黃湯之類痛者用
没藥散有瘡處仍用&KR2127;洗點以清凉及重藥肉虛者
宜烙外用清凉消毒膏敷之
八正散(在前大眥赤脉條下)
三黃湯(在前努肉條下)
血滯疼甚服
没藥散治心脾胃得熱致胞肉生瘡宜服
大黃(多用)眞血竭(破積血止痛去赤)没藥(少)朴硝(多)
右照多少加減為末每服二三錢食後用茶清調下
臉生風粟者臉間積血年久致生風粟與眵粘症同
眵粘者無風粟故又作一症胞者上胞也臉者下臉
也此脾胃壅熱致令胞臉之間漸生風粟如米甚如
楊梅之狀摩擦瞳人黑睛有翳治法番轉臉風粟逐
箇用鋒針密針三五度亦烙更妙睛有翳者用隂三
陽五藥吹點二三夜吹一次忌口動風動血之物莫
喫可也
問曰下臉生風粟如楊梅之狀者何也答曰脾得邪
熱血滯不行致生風粟紅蠧不平宜&KR2127;洗脾熱用瀉
脾湯久患宜烙點用清凉可也
瀉脾湯
人參黃芩大黃桔梗白茯苓芒硝
茺蔚子(二兩)白芍藥(一兩)黑參(兩半)細辛白芷(各一兩)
右各等分加減每服四五錢水煎服
天行赤眼者謂天地流行毒氣能傳染於人一人害
眼傳於一家不約大小皆傳一遍是謂天行赤眼腫
痛沙澁難開或五日而愈此一候之氣其病安矣治
法此症再不可&KR2127;洗只用童子小便煎黃連露宿温
洗日進五遍以解惡毒之氣更用胡宣二連礬雄黃
共研細調姜汁點二眥通其惡淚其痛立止或酒調
散服之二三貼無妨此症只氣候瘴毒之染雖腫痛
之重終不傷黑睛瞳人也
問曰一人患眼傳於一家者何也答曰天時流行瘴
毒之氣相染治宜解毒凉血清熱痛甚者服用洗肝
散七寳洗心散點用清凉散加解毒但此症與内無
損極甚者二七不療自愈切不可&KR2127;洗去血
七寳洗心散(方在大眥赤脉條下)
洗肝散治暴發赤腫天行赤眼時常眼痛宜服
大黃梔子防風薄荷當歸川芎
羌活甘草
右一兩為末食後熱水調二三錢服
大患後生翳者與天行赤眼同一症也何分兩症治
之天行赤眼只一候或七日愈矣雖同無生翳之患
大患者初起陡然而起腫痛發來甚重沙澁難忍增
寒作熱坐卧不安或通夜行至達旦羞明怕日淚出
如湯鼻涕溏流兩眼腫起如桃日夜呻唫飲食無味
二七不愈遂生翳如黃膿疥瘡占在風輪其腦牽痛
治宜治胡宣二連藥照前研細調姜汁點用苦桃葉
側栢葉菊葉柳葉薰洗服宜四順八正導赤散雖療
痊可赤昏昧三個月方得復舊失於調治喪明必矣
問曰天行赤眼後生白翳者何也答曰邪氣甚傷經
絡也外邪甚則傷肝肝受傷則生翳治宜四順散細
辛湯點用熊膽膏翳厚者用九一丹點
四順湯治經絡得熱大患後生翳宜服
大黃當歸甘草赤芍藥
右各等分每服四五錢水煎食後服
細辛湯治風邪傷肝致眼生翳
茺蔚子黑參黃芩桔梗大黃車前子
木通生地黃甘草
右各等分水煎食後服
暴露赤眼生翳者與天行赤眼同理天行赤眼者能
傳染於人暴露赤眼但患於一人而無傳染之症天
行者雖痛腫而無翳暴露者痛而生翳故此有别治
法即其所因量其老少虛實熱則清凉之氣結則調
順之此眼縱有瘀血切不可&KR2127;洗亦不可峻補藥宜
酒煎散發散内有麻黃蒼术或大黃當歸散疏通血
氣點以淡藥九一丹如翳厚珍珠散點之洗以黃連
當歸防風菊花側栢葉赤芍藥薄荷荆芥之類
酒煎散
漢防己防風甘草荆芥當歸赤芍藥
牛旁子乾菊花
右各等分酒煎食後温服
大黃當歸散治眼壅腫瘀血凝滯不散攻發生翳服
當歸(酒浸二錢)菊花(三錢)大黃(酒蒸)黃芩(各一兩)紅花(灸用)
蘇木梔子(酒炒)木賊
右水煎食後服
暴風客熱與暴露赤眼同也暴露者肝心二經病也
故赤而痛致黑暗生翳暴風客熱者肝肺二經病故
曰仁生虛翳四圍壅遶朝伏黑暗凹入白仁紅翳壅
起痛澁難開故分暴露與暴風之症有别暴者乍也
驟也陡然而起治法疏通退熱凉膈瀉肝增減酒調
之劑發散風熱俗云熱眼忌酒孰知酒能引血藥無
酒不能及於頭目也此眼不可&KR2127;洗不可點凉藥暴
客之邪來之速去之亦速耳非比五臓六腑藴積發
歇不時之症同俗為傷寒眼也
問曰白仁壅起包小烏暗疼痛難開者何也此時肺
經受毒風不散久則發熱攻人眼中致令白睛浮腫
名曰暴風客熱宜服酒調散補肝湯用搜風煎洗服
瀉肝散治眼發歇不時
羌活黃芩黑參(各兩半)桔梗大黃芒硝
地骨皮(各一兩)
右每服六錢水煎服
補肝湯
藁本(一兩)白芷車前子石決明天麻赤
芍藥防風細辛(各一兩)
右每服三錢米湯調下
搜風煎洗眼治眼中有黑花
陳皮秦芃防風細辛(各一兩)黃連木香(各五)
(錢)
右為末水一鍾浸一宿去渣入龍腦一錢蜜四兩浸
火熬成膏點之不用蜜煎湯薰亦可
又以當歸活血煎主之腫痛甚亦用雙解散酒調散
發表之點用重藥加姜粉以辛散之
雙解散
防風川芎歸尾赤芍藥大黃麻黃
薄荷連翹芒硝黃芩桔梗石膏滑
石荆芥甘草山梔白术(實者去之)
右等分水煎食後温服如暴發加葱三根
風甚眼痛
桑螵蛸酒調散治眼紅痛痛有血翳壅腫服之
當歸甘草大黃赤芍藥菊花蒼术
桑螵蛸羌活麻黃茺蔚子
右各等分用水煎食後加酒温服如熱甚加大黃朴
硝或為末温服酒調服三錢
痛如神祟舊無根基只依痛得怪異或日痛而夜愈
或夜痛而日愈如艾之灸針之刺忽來忽往無蹤無
跡號曰痛如神祟豈有神祟為禍而害眼孰知隂陽
偏勝動靜氣血攻擊使然亦有信巫之地因所禱厭
㾗作福而愈者有之孰知病勢將除偶因而愈曰神
祟眼非也治法痛時只將艾葱熨之服酒煎散一二
貼住痛點以時藥洗以歸尾白芷防風芍藥川芎生
地黃止痛散血可也
問曰眼内不紅不赤不腫乍痛如神祟者何也答曰
隂陽升降不和氣血偏勝相攻使然或有血虛者下
午痛或有氣旺太甚者上晝痛下晝痛者宜服助陽
和血湯上晝痛者宜服酒調洗肝散明目流氣飲點
清凉之藥又有一樣眼時時痛如針刺此是新血與
舊血相攻擊治法亦同
血氣虛服
助陽和血湯治血氣不調如神祟痛如針刺服之
蔓荆子(三分)香白芷(三分)柴胡黃茋升麻(各四兩)
甘草(灸)當歸身(酒浸)防風(各五分)
右作一貼水一鍾半煎八分温服臨避風處睡可也
又并渣服
熱氣攻痛
酒調洗肝散治眼熱氣上攻無時黑睛痛者服之
黑參大黃桔梗知母朴硝梔子
黃芩熱甚者加生地黃歸尾之類
右為末每服二三錢温酒調下日服二次
熱氣鬱結
明目流氣飲治氣鬱眼目赤腫服之
菊花細辛大黃牛旁子川芎蒺藜
荆芥玄參甘草蔓荆子防風梔子
黃芩木賊蒼术草決明
右各等分水煎食後服
眼痛如針刺者即是神祟症中如艾之炙如針之刺
痛同然此症皆因心臟潜伏熱毒風壅在於膈間目
眩頭痛眼絲常急夜卧澁痛淚出難開時時如針刺
相似急服瀉心湯八正散之劑口含水㗜以雄黃散
正其頭點以時藥消散血氣洗以側栢葉防風荆芥
薄荷黃連生地黃之類黑睛有星如釘之釘凹進痛
如針刺點以淡藥可也
瀉心湯(方在前雞冠蜆肉症内)
八正湯(方在前胞肉生瘡症内)
傷寒熱病外障者蓋由大病新瘥出早形骸羸瘦臟
腑未實氣血尚虛隂陽偏勝未復縱口多毒五辛油
膩煎炒一切熱物之類蓄積諸毒衆聚停留於内熱
邪必表於外攻冲於眼眼者五臟六腑之精華其症
各現於五輪此症發時赤腫淚出痛澁難開瞳人闊
大黑花繚亂不能遠視此血虛也治法點以時藥洗
以散風前證活血之藥不宜&KR2127;洗只平補臟腑損其
有餘益其不足是為活法也宜忌三兩月可也
問曰兩目或發腫痛者何也答曰氣血不足虛陽攻
上故也此症縱有疼痛切不可服瀉藥凉藥只宜和
解之痛腫甚者明目細辛湯熊膽丸地黃湯之類點
三七丹腦麝不用又不可&KR2127;洗
風熱作痛
明目細辛湯治熱病後患腫痛大便結羞明服
川芎生地黃蔓荆子歸尾白茯苓藁
本荆芥防風麻黃根羌活川椒細
辛密蒙花
右各等分食後温服日一次
熊膽丸治肝膽得熱火邪為病用清熱解毒
熊膽(一箇)石決明車前子澤瀉細辛(各一兩)
乾地黃茺蔚子牛膽(一箇)龍膽草
右為細末煉蜜丸如梧桐子大每服四十九丸食後
温酒送下
地黃湯治眼久病昏澁因發而久不愈宜服
防風羌活人參白茯苓當歸熟地黃
黃連黃芩
右各等分水煎温服
風牽出臉者脾胃受風壅毒出胞臉之間臉受風而
皮緊脾受風則肉壅此皮緊肉壅風牽出臉淚出汪
汪無分四季此土陷不能隄水也水漬於臉濕爛之
狀治法先用摩風膏刮散皮外風邪塗以白斂膏消
散風毒番轉臉皮烙三五度無妨此症一年半載易
治若年久肉堅難治若眼有紅筋貫上黑睛有翳有
膜吹以丹藥痒塌洗以碧天丹此症大抵眼弦之病
也此症大風瘷&KR0146;之人面部所牽多受是病症難以
調治故名風牽出臉
問曰下臉番出久不收淚出汪汪者何也答曰脾經
受風邪所傷致土壊不能隄水也治法肉堅厚者用
火烙三五度至皮轉為度服用夜光柳紅丸外用摩
風膏摩擦之點用重藥少加凉
夜光柳紅丸治風邪傷胞臉致風牽出臉不收宜服
人參川芎荆芥白芷川烏(火煨)南星
石膏(各二兩)石決明草烏(去火濕炮少用)藁本雄黃
細辛當歸蒲黃蒼术(浸炒)防風薄荷
藿香全蝎(各二兩)何首烏(一兩)羌活(三兩)甘松(二兩)
右為末煉蜜為丸每服三十丸茶清下
摩風膏治胞臉受風或疼痛諸痛處可摩可貼
木香當歸白芷防風細辛藁本黑
附子没藥骨碎補(各一兩)川烏赤芍藥肉
桂(各一兩)猪脂牛酥鵝脂(各四兩)
右為末香油八兩浸一日次一日砂鍋内熬入牛酥
鵝脂同熬成以手摩擦按有瘡處或半身不遂用砂
弓刮之使風氣散
風牽喎斜者雖與風牽出臉同喎斜者脾胃虛房事
不節脾胃有毒夜卧多痰或醉飽坐卧當風貪凉左
右忽受風牽喎斜眼内赤痒時時攧動其眼血絲四
起瞳人不開大視物濛濛甚至半身不遂治法急用
摩風膏擦摩面部更以刮沙弓所患風一邊手臂通
刮或通身一可刮一日一遍用大磁青碗搗碎入磁
石多寡搜麺糊為餅烘熟貼面對鼻一邊左喎貼右
右喎貼左貼至撦口眼正其藥取起又可炙夾車耳
門穴開口取之太陽人中承漿喎左炙右喎右炙左
近患者易治若年久難治
問曰目睛斜視倒目者也答曰肝經受風邪所牽使
其筋緩縮不利治法宜灸火發散風邪以加全蝎白
附子南星半夏夜光柳紅丸外用摩風膏導引發散
目睛必轉
灸火穴
太陽夾車耳門聽會耳尖風池(各一穴)
夜光柳紅丸(方在前症内)
摩風膏(方亦在前症内)
被物撞破者並無所患而所因者三此外因也全然
無事誤被物撞破或打撲或跌著或撞破傷胞臉也
積血紫青撞破白仁外控硬殼此不能為害惟撞破
三風輪血灌瞳人五併輪混雜最為利害之症
痛惡瞳忍澁難開治法服以酒調散熨以葱艾或專
以生地黃搗爛作餅烘執貼一日一換以散其血如
無生地黃用芙蓉葉無葉用根去泥粗皮用白皮搗
爛烘熱貼亦可若眼眶青黑搗生蘿蔔護貼切宜將
息避風忌口動風動血之物諸般母肉莫吃新撞者
易治若撞久血凝不散無痛者難治也
問曰並無所患誤被物撞破或生翳者何也答曰外
傷也與内無損治法初起者宜散血為主痛甚者没
藥散止之若至血散變生白翳為不治之症也
没藥散(方在前胞肉生瘡症内)
被物撞刺生翳者與撞破一理然刺被竹木簽刺㾗
傷授血灌溉遂生血翳磣澁淚出紅筋滿目此症外
傷與患眼生翳不同患眼者五臟六腑之毒發出為
有根病也刺傷者外傷與内無預治法與前症同寬
一七之後㾗變成翳可用輕丹少少吹點忌淫慾嗔
怒避風將息失於調治潰痛發腫傷於風輪釀成大
患或至瞎進無治法也
血灌瞳人者因毒血灌入金井瞳人水内也猶如水
流入井中之狀清濁相混時痛澁紅光滿目視物濛
濛如隔絹看物若烟霧中然先患一隻後乃相牽俱
損此症有三肝症血熱日積月累灌入瞳人血凝入
水此關乎肝腎二經病也此血難退撞破之血鮮而
熱灌雖甚退之速又有開金針失手撥著黃仁亦有
瘀血灌入瞳人舉此三症治法頗同亦用大黃當歸
散没藥散墜血明目丸前被物刺破及撞刺生翳并
血灌瞳人皆可服前三料藥其效甚大或生地黃芙
蓉根搗爛母貼三症通呼用之或葱艾熨亦可或可
方而或可圓活法而行不可拘執其方焉而獲功哉
問曰人患眼目無内患忽因物刺着胞臉睛珠血積
不散或瘀血灌入瞳人或用針悞損惡腫痛難忍或
因惡拳打着睛珠脱出一二分者將何治法答曰打
傷之時搗爛生地黃敷之以散其血先服止痛末藥
散後服墜翳明目丸若因傷風服除風湯若打着睛
珠流出者以手掌心搽進珠亦以生地黃敷之若無
生地黃用乾地黃酒浸濕搗爛亦可服止痛没藥散
没藥散
没藥血竭大黃朴硝
右為末每服二錢酒調下茶下亦可
墜翳明目丸
石決明川芎五味子知母山藥(各一兩)人
參細辛
右為末煉蜜為丸清茶送下
除風湯
防風車前子藁本五味子細辛川芎
桔梗
右每服三錢白湯送下或水煎服
問曰人之患血翳遮兩睛者何也答曰皆因心經發
熱肝臓虛勞受邪熱致令眼中赤澁腫痛淚出漸有
赤脉通睛常時舉發久則發筋結厚遮滿烏睛如赤
肉之相故名曰血翳包睛宜服瀉心湯次以修肝活
血湯
瀉心湯
黃連黃芩大黃連翹荆芥赤芍藥
車前子薄荷菊花(各一兩)
右㕮咀每服四五錢水煎服
修肝活血湯
當歸生地黃赤芍(各兩半)川芎羌活(各七錢)黃
茋防風黃連大黃薄荷連翹菊花
白蒺藜(各一兩)
右每服四五錢水煎入酒二盞温服
問曰血翳包睛者何也答曰心熱血旺也此病初患
易治若至血散盡難消痛時用破血紅花散當歸龍
膽湯點用清凉散
當歸龍膽湯
防風石膏柴胡羌活五味子升麻
甘草黃連(酒洗)黃茋黃芩(酒洗)黃栢(酒洗)當歸
龍膽草赤芍藥(各五錢)
右㕮咀每服五錢水煎至二碗去杳入酒少許臨卧
熱服忌言語
破血紅花散
當歸稍川芎赤芍藥枳殼蘇枼連翹
黃連黃茋梔子大黃蘇木紅花
白芷薄荷升麻
右各等分水煎加酒三盞温服
問曰人之患目臉生小節俗名偷針者何也答曰陽
明胃經之熱毒也或因食壅熱之物或飲酒大過使
胃經上充於眼目故臉眥之間時發瘡毒俗名偷針
此症番轉臉皮&KR2127;洗瘀血點用清凉散先宜服退赤
散後用通精散瀉脾飲
退赤散
黃芩黃連白芷當歸赤芍藥梔子
桑白皮木通桔梗連翹
每服水煎食後服
通精散
防風川芎當歸赤芍藥大黃芒硝
蒺藜石膏黃芩甘草桔梗牙硝黃
連羌活滑石荆芥
右用姜三片食後服
瀉脾飲
茺蔚子防風黃芩玄參梔子石膏
大黃(灸)知母黃栢
黑睛如珠者腎肝俱勞七情鬱結之人毒風攻充熱
極淚出難開疼痛甚至水輪突起黑翳如豆如珠大
小不定撐起䀶胞磣澁礙人眼睛難以運動寢食不
安先患一隻后乃相牽俱損治法用小鋒針逐箇横
穿破其黑翳中有惡水流出即平勢若拾芥瞬息痊
安眼即能開設若不諳此療服凉劑點凉藥靡有其
功小兒如此患者多是疳眼其翳起來或如小香菰
之狀不宜針其治法載小兒疳眼條下其針破翳根
處宜淡丹藥吹點消磨翳根
問曰風輪生翳如珠如蠅頭如蠏眼者何也答曰肝
腎二經風熱氣鬱也治法久積黑翳高者宜挑破珠
頭疼者宜撥雲湯明目細辛湯主之熱甚者當歸龍
膽湯主之點用二八丹調乳汁用未成此症以暴發
推之
撥雲湯治眼黑翳如珠蠏睛疼痛風氣傷肝腎二經
宜服之
黃茋(蜜灸)細辛生薑乾葛川芎(熱者除之)柴胡
荆芥藁本甘草升麻當歸知母羌
活防風黃栢
右為末每服六七錢水煎服
明目細辛湯(方在傷寒熱病後症内)
當歸龍膽湯(方在前血翳包睛症内)
蠏睛疼痛者如黑翳同症起於瞳人肝腎之病焉其
翳如豆如珠蠏睛者其翳起占瞳人翳根小而苗大
此乃膽膈之病膈中壅毒膽氣伏熱赤澁淚出疼痛
難開羞明怕日其翳發起尖高如蟹睛一般形狀治
法與前症同用小鋒針針出惡水流盡即平吹點以
淡淡丹藥消其翳根其服藥不同前症宜用瀉肝補
腎之劑服之空心服補腎之藥飯後服瀉肝散
瀉肝散
補腎散
蟬蛻防風蒺藜(炒)當歸密蒙花木賊
川芎菊花荆芥茯苓石決明(煆過)枸杞子
知母黃栢青鹽右各等分水煎空心服
旋螺尖起者熱積於肝膽毒壅於膈門充攻睛珠疼
痛中央瞳人漸變青白色忽然凸起血絲纏遶此乃
是膜入水輪二家併熱旋起尖來狀若螺尾遂號旋
螺尖證治法宜隂二陽四丹吹點或調鱔魚血點尖
處若年久須有鋒針對瞳人中央針入半分放出惡
水此乃取平之就紙封將息避風忌口十數日可也
服用雙解散鬱金酒調
鬱金酒調散
黃芩鬱金大黃防風梔子當歸川
芎赤芍藥龍膽草
右為末每服三錢温酒調下食後服二次
突起睛高險峻利害之症也同前旋螺尖大不祥矣
皆因五臓毒風所藴熱極充眼者内屬五臓外屬五
輪五臓之氣毒攻五輪之瞳初起麻木疼痛汪汪淚
出病勢洶湧卒暴之變莫測非精於龍木之奥旨不
能措手全諺云眼不醫不瞎正此也苟非其人殆有
甚焉非徒無益而反害之治法揚湯止沸莫若去薪
息火急投酒調散酒煎散宣退五臓之毒熱搗葱艾
熨五輪之突起消除疼痛洗以白芷細辛當歸蒼术
麻黃防風羌活未可與點藥宜忌口葷腥將息避風
治若稍遲或控膿或突出一寸高者至此之際須鋒
針針出惡水疼痛方止睛高取平耳無尤之效也
當歸甘草赤芍藥菊花羌活桑螵蛸
茺蔚子防風荆芥木賊
右各等分水煎食後加酒三盞温服
硬臉硬睛者胞臉睛珠俱木痛濕難運膈間積熱肝
風上壅氣血凝滯睛臉堅硬血旺氣虛膩之人或飲
酒大腸堅結多受是症先患一眼後乃相牽俱損漸
生翳膜治法初發時宜摩風膏摩去風邪散運血氣
或煎生地黃當歸川芎赤芍白芷羌活薰洗日三度
宜瀉肝膈之熱點以時藥若積年久臉有瘀血宜&KR2127;
洗黑睛有翳有膜可吹可點
問曰眼患經久臉胞睛珠俱木不運者何也答曰血
氣受邪凝閉不行故也治法宜&KR2127;洗服用當歸活血
煎助陽和血湯點用重藥加辛熱姜粉之類
當歸活血煎(方在前兩臉粘睛症内)
助陽和血湯(方在前傷寒熱病症内)
白陷魚鱗者肝肺二經積熱充壅攻上致黑睛遂生
白翳如魚鱗鋪砌之狀或人棗花中有白陷發歇不
時或發或聚疼痛淚出然婦人多生此病何也苦樂
不由己出七情鬱結不舒毒藴於肝肺者血之室也
婦人以血為主血傷則肝風黑仁風輪多生是翳甚
至白陷釘入黃仁引血相授漸成大患額頭兼痛用
摩頂膏摩擦封貼於額頭處用隂二陽四丹吹點或
用青鹽黃泥固濟包煨熟研末以鴨毛蘸點於魚鱗
中日一次又能除此翳耳
問曰黑睛生白翳凹入不平成陷者何也答曰肝虛
血衰也故肝虛則受風風甚則作痛血衰則成陷治
法點用珍珠二八丹之類
痛甚宜服
酒調散(方在前突起睛高症内)
没藥散(方在血灌瞳人症内)
羞明而不痛者宜服
蟬花散密蒙花散(二方在兩臉粘睛症内)
桑螵蛸酒調散(方在暴風客熱症内)
人之患眼生翳如蘿蔔花或魚鱗子入陷如碎米者
此肝經熱毒入腦致眼中忽然腫痛赤澁淚出不明
頭痛鼻塞乃是肝風熱極腦中風熱極致使然也宜
服瀉肝散加味修肝散主之
瀉肝散
黑參大黃黃芩知母桔梗車前子(各一)
(兩)羌活龍膽草當歸芒硝
右為末等分水煎服
加味修肝散
羌活防風桑螵蛸梔子薄荷當歸
赤芍藥甘草麻黃加連翹菊花木賊
川芎白蒺藜大黃黃芩荆芥(各一兩)
右為末各等水煎入酒温服
蟬花散
蟬蛻菊花蒺藜蔓荆子草決明車前
子防風黃芩甘草
右等温水煎服
補腎明目丸(方在前蠅翅黑花症内)
密蒙花散(方在前兩臉粘睛症内)
冰蝦翳深者黑睛上生翳如冰蝦形狀因而名曰冰
蝦也大抵與魚鱗白陷同也亦因肝經有熱微微小
小占在眼之風輪黑睛含糊清眵填粘於翳之低處
乍時赤澁淚出眵滿矇蔽瞳人一重如鼻涕或黃或
白看則如膜遮障一般蘸却又生日久能致損眼發
歇來往治法宜隂二陽四二夜吹一次稍退宜點侵
晨用菊花側栢葉黃連歸鬚桑白皮之類煎湯日洗
二三次服撥雲退翳散
撥雲退翳散
楮實子薄荷(各五錢)川芎(一兩五錢)黃連菊花蟬
蛻(各五錢)瓜蔞根(生用三錢)蔓荆子密蒙花蛇退(各五)
(錢)荆芥穗香白芷木賊防風甘草(各五錢)
右為末煉蜜為丸如櫻桃大每一兩作十丸每服二
丸一日二服
治眼引子於後
氣障木香煎湯下
眼當昏暗菊花好茶下
眼睛無神懶視當歸湯送下
婦人血暈當歸湯下
虛弱之人十全大補湯下
玉翳者風充入腦積熱肝膈發歇疼痛失於調治日
久積累血凝不散結成白翳遮瞞瞳人如玉色相似
立名玉翳遮瞞如此之狀有進有退有紅有淚發歇
未定治法用隂三陽二藥次點一次眼淚𢃄藥汪汪
流出如此之狀甚翳膜必能漸漸收捲渾如磨鏡塵
埃去淨明必復矣若發年久無進無退不紅不痛縱
有丹藥之驗刀針之利終無措手之處撥雲墜翳服
藥之聖功效不能施為縱然公侯王孫若受此疾為
廢人矣雖有千金之貴天下之醫熟近草能其出手
也
問曰人之患眼翳如玉色遮瞞烏睛者何也答曰此
同肝風攻充入腦積熱在於肝膈之間久乃腎虛致
眼中常發熱或赤痛初則紅腫赤脉穿睛漸漸生白
翳膜初起如碎米久則成片遮瞞烏睛凝結如玉色
名曰玉翳遮睛治之宜服瀉肝散明目菊花散通明
補腎丸
瀉肝散治胃中熱
歸尾大黃黃芩桔梗知母茺蔚子
芒硝車前子防風赤芍藥枝子連翹
薄荷
右各等分每服六錢水煎服
明目菊花散
菊花車前子熟地黃木賊蒙花薄荷
連翹白蒺藜防風川芎荆芥穗甘草
右各等分水煎服
通明補腎丸
楮實子五味子枸杞子(各一兩)人參兔絲子
肉蓯蓉菊花熟地黃當歸牛膝知母
黃栢青鹽(各一兩)
右煉蜜為丸每服五十丸空心鹽湯下
膜入冰輪者肝臟積熱邪在肺經此金尅木之候也
故黃仁乍時生瘡白色可後又發日往日來致膜漸
入冰輪此翳之根也如水之得土變化異常遂生瘡
不退日積月累久成大患謂之膜入冰輪流汁流膿
痛澁難開右患傳左左患傳右治法宜明藥之類加
以葱艾吹以丹藥服以湯散無有不效若傷日久不
痛不疼不淚不紅如釘入木如玉之有瑕玷如玳環
之有黑點此黃仁與冰輪變白定矣雖使岐黃龍木
再世亦不能為也
問曰風輪生瘡或突起愈後變成白翳久不散者何
也答曰肝木衰金氣甚也此病初患時有疼有淚治
宜退血瀉肺金修肝活血無疼無淚淡白色者宜服
補煖活血之劑治之
瀉肺散
當歸黃芩(各一兩)桔梗麻黃枳殼(各半兩)秦皮
葶藶菊花旋覆花生地黃防風白
芷甘草玄參梔子(各一兩)地骨皮(各八錢)
右為末每服三錢桑白皮煎湯下
修肝活血湯
歸尾赤芍(各一兩五錢)川芎羌活(各七錢)黃芪防
風黃連大黃(各三錢)薄荷連翹白蒺藜
菊花(各一兩)
右每服四錢水煎服
釘翳根深者與膜入冰輪同也此乃勞傷肝經或性
燥急促之人啼哭含情之婦欲強制鬱傷於肝赤澁
難開痛牽頭腦淚出羞明怕日釘翳日深接引黃仁
根深血援終不移治法宜用退熱飲去風散血之劑
或痛甚服酒調散一二貼頭痛熨以葱艾洗以防風
川芎菊花歸尾白芷麻黃羌活荆芥之類量翳大小
輕重吹以丹藥將息避風大忌淫慾嗔怒不疼不痛
亦為不治之症也
問曰風輪生翳如針如麻米者何也答曰肝虚火動
也此症多是性燥之人或思慮太過所致治法疼痛
甚者宜服洗肝散糖煎散點用珍珠散加凉膈散
俱在前
修肝散
梔子薄荷防風當歸甘草連翹大
黃黃芩蒼术羌活菊花木賊赤芍
藥麻黃
右依等分為末每服二錢食後蜜水調下或煎日進
二三服
糖煎散
龍膽草防風防己大黃荆芥赤芍藥
當歸甘草川芎
右各等分為末水煎臨時服入砂糖少許同服
黃膜下垂者脾胃熱風結血凝氣滯膏脂窒塞血運
不能通故生是疾發歇無時痛澁淚出漸生黃膜下
垂發則膜舒退則膜捲胞皮下垂羞明怕日雖舉不
張黃膜漸長遮瞞瞳人也甚至滿目皆黃難辨人
治法雖不是拳毛倒睫之症亦可夾些眼皮使露黑
睛黃膜氣舒發歇年久可夾乍發不宜夾治宜通脾
瀉胃撥雲八正之劑以對充之丹片腦少許如有淚
退之速無淚退之遲忌口齋戒使衰其血易於調理
也又有一症黃膜從下生上為之黃膜上充大抵治
同厚者宜挑剪
問曰白睛黃赤生翳如赤膜者何也答曰脾胃得肝
木克土之候也治宜省味金花丸去其黃膜後用針
砂平胃丸收功點用重藥腦不可用少下
針砂平胃丸久服平胃氣去肝邪
蒼术厚朴陳皮甘草針砂
右各等分㕮咀為末煉蜜為丸如菉豆大每服五十
丸空心米湯下
省味金花丸治脾胃積熱致生黃膜
梔子黃芩黃栢桑白皮地骨皮桔梗
知母甘草
右為細末煉蜜為丸茶清送下
眼胞下生赤膜垂下遮於黑睛疼痛者乃胃熱也治
法紅痛甚者服鬱金酒調散大黃當歸散微退後用
撥雲湯生地黃散點用重藥加清凉散藥以上方俱
在前
大黃當歸散治胃中有熱生膜疼痛
當歸赤芍藥川芎菊花大黃黃芩
杏仁薄荷
右各等分㕮咀食後水煎温服
生地黃散治眼下赤膜發歇無時久服則不發
生地黃黃栢知母防風荆芥升麻
亁葛天花粉黃芩甘草桑白皮白茯
芩赤芍藥
右㕮咀每服七八錢重水煎食後服
逆順生翳與赤膜下垂與黃膜下垂上充之症頗同
然此順逆者五臟虛勞風熱冲於肝膈上胞陽明經
毒壅血氣凝滯故生赤膜垂下謂之垂簾翳此為順
下臉太隂肝經毒壅故翳膜下生向上謂之逆翳治
法宜服瀉脾胃之劑大抵去翳之藥隨其輕重增減
用之宜忌口諸毒
問曰眼上下逆順上翳者何也答曰肝經虛損積毒
熱甚至主翳四起侵黑睛治宜明目流氣飲蟬花無
比散點用珍珠散次用三七丹腫者亦可&KR2127;洗
明目流氣飲(方在前傷寒熱病症内)治脾得邪熱或逆順生翳
蟬花無比散治風毒傷目昏暗漸生白翳遮睛
白茯苓甘草(灸助胃)防風(各四兩)川芎赤芍藥(各二)
(兩)石決明(鹽水煑研極細)白蒺藜(炒去尖四兩)蛇退(炙兩)蟬蛻
(去頭足四兩)蒼术(一兩)當歸(酒浸二兩)
右為末每服三錢食後米汁調服茶亦可忌食毒物
漏眼膿血者有甚於釘翳并膜入冰輪二症之利害
也此症未發之時其頭先覺昏悶四肢如勞五臟多
積風熱壅毒攻充於黑睛黃仁生出毒瘡灌溉水輪
控血潰爛流膿治法宜葱艾入白芷鍋内炒熱以綿
裹熨於眼胞上屢換熱的散其惡血消其敗膿止其
惡痛生地黃搗爛煨熨於有瘡處更妙用隂二陽四
丹對於有瘡處吹或單用枯礬輕粉血竭乳香研細
對着瘡處吹點亦可洗以桑白皮入塩花明礬燻洗
服以墜血明目丸没藥散忌動風動血之物
墜翳明目丸(方在前血灌瞳人症内)
没藥散
没藥大黃(蒸少用)朴硝
右為末每服三錢酒調下茶亦可
飛塵入眼者此症全然無事誤被物或飛塵飛絲入
眼者此外傷也只為塵物粘在胞臉之間粘定不出
痛澁難開磣澁淚出致生障膜初患之時治法用絲
線纏耳環脚番轉上下胞臉撥出塵物即可若初時
不諳此法少療日久必生翳膜遮瞞瞳人須有丹藥
吹點胞臉内仔細番看有物粘處必定有血積成塊
或肉疙瘩此是病之發蹤處宜小鋒針挑撥或有刺
塵處針毒血出可此為病之根也曰外病也初起宜
將絲線捲銅匙脚撚撥出塵物久者宜番轉看上下
有積處&KR2127;洗至平點用清凉散服以散血退熱之劑
酒調散
當歸甘草大黃赤芍藥菊花桔梗
蒼术桑螵蛸麻黃羌活茺蔚子連翹
(各一兩)
右為末每服三錢酒調下
修肝散
防風羌活當歸生地黃黃芩梔子
赤芍藥大黃甘草蒺藜(各一兩)
右水煎服
拳毛倒睫者此脾與肺二經之得風熱也肺為五臟
之華蓋主一身之皮毛肺虚損則皮驟而毛落也脾
家多壅濕熱致令上胞常腫大抵肝家受熱不時淚
出痛痒羞明怕日赤澁難開常以手摩引致令上下
胞臉皮漸長眼漸緊故睫毛番倒裡面刺眼碍澁瞳
人漸生翳膜欹頭側視不能正觀治法先宜&KR2127;洗瘀
血後用竹夾夾起眼皮灸四五壯為妙使毛生向外
其疾瘳耳睛中有翳用隂二陽五丹吹點翳即消磨
其夾須依口訣務令緊夾不可滋水恐潰有疤痕若
脱下㾗處用光粉調香油遂早搽抹久則肉色一般
眼目光明如舊
細辛湯治脾經腫得風熱宜服
細辛防風知母茺蔚子大黃桔梗
羚羊角黑參
右㕮咀每服四錢用水煎食後温服
防風飲子
黃連(一兩)細辛蔓荆子(各三錢)葛根防風(各五錢)
當歸身(七錢)甘草(灸)人參
右水煎食遠服避風忌口
除濕壓熱飲
細辛蒼术(各一兩)防風知母茺蔚子(各兩半)
桔梗(二兩)大黃黃芩梔子仁朴硝
右水煎服
阿膠丸
阿膠(蛤粉炒)鼠粘子(炒)甘草糯米(炒各一兩)馬兜鈴
欵冬花紫菀桔梗
右為末煉蜜為丸如彈子大每服一丸食後細嚼薄
荷湯下
密蒙花散
密蒙花羌活菊花石決明木賊黃栢
白蒺藜黃芩蔓荆子青箱子枸杞子
右每服三錢茶送下水煎亦可
充風淚出者症非一也有腎虛不生肝木肝經受風
而虛損故木動也迎風而淚出也肝經虛者宜服止
淚補肝散止之大止淚之法點用重藥熱淚者服川
芎茶調散點用清凉散肝風者宜蒼术止之不赤不
疼淚出是謂之風淚腫痛赤澁淚出者此熱淚也若
迎風而出汪汪冬月多夏月少拭却還生又不分四
季皆有此冷淚也冷淚者乳香川烏丸川烏一箇草
烏二箇去皮明礬一錢白麵塊一箇為末䝋猪膽汁
為丸如黍米大每用一丸夜卧時放在眼之大眥頭
淚止即止或炙止之又有肺臟久冷大眥有竅名為
淚堂淚堂通肺腑此淚難治久流則能令目昏暗血
氣虚弱之人不腫不赤但淡紫紅者澁痛淚出是虚
淚
灸法
久流冷淚灸上迎香二穴天府二穴肝腧二穴第
九骨開各對寸
止淚補肝散治肝虚迎風淚出不止宜灸睛明二穴
係大眥頭風池二穴臨泣二穴
蒺藜當歸熟地黃川芎白芍藥木賊
防風夏枯草(血虚者不用)
右各等分為末每服二三錢茶酒任下
蒼术散治風濕傷肝濕淚昏花
蒼术木賊香附米夏枯草蟬蛻甘草
蒺藜白芷防風蔓荆子川芎姜蚕
右依各等分為末每服二三錢茶清下酒亦可
川芎茶調散治一切熱淚眼弦濕爛
川芎防風羌活甘草木賊石膏(炒)石
決明荆芥薄荷葉菊花(各一兩)
右為末每服二三錢食後茶下
肝風積熱者肝家勞苦七情鬱結二三年間來來往
往一發一歇遂生翳膜或聚或散赤澁淚出此症多
是夜勤燈光觀書史或雕畫打銀細巧之人久累肝
家積熱成風肝若受風必有腦痛不覺漸漸昏蒙治
法有翳者吹以丹藥内服瀉肝省風之劑除肝家之
風熱忌口將息一年半載病根除矣其洗眼照依疼
痛腫澁眼之方載在前症條下
問曰眼目逓年舉發無時者何也答曰肝經積熱也
經云肝勞則氣逆肝寧則氣順氣急則發氣順則歇
治宜發時痛甚者服洗肝散省風湯之類常服此數
方則能除此病也點用清凉散洗肝散(方在天行)
(赤眼症内)
瀉肝散治肝經積熱
黑參大黃黃芩知母桔梗芒硝
右等分為末每服二三錢食後熱水調下日二次
省風湯治肝熱大旺瞳人不清或細小宜服
防風犀角大黃知母玄參黃芩羚
羊角(肝虚不用)桔梗
右為末每服二錢水煎入燈心竹葉食後服
坐起生花者此是内障此症肝血衰膽腎二經虛也
六陽不舉故久坐傷血起則頭暈眼花或前常見花
發數般或赤或黑或白繚亂昏暗不明良久乃定瞳
人開大不清此症宜補肝腎或明目固本丸不治恐
久變為青肓内障變為五風難治之症也固本丸只
生熟二地黃天門二冬加人參也
問曰人之坐起眼前見花數般茫茫如蠅翅者何也
肝腎二經氣乏也經云肝腎之氣充則精彩光明肝
經之氣乏則昏蒙眩暈治法宜補腎丸補肝重光散
還睛丸明目固本丸補腎明目丸隨人氣體虚實加
減用之
補腎丸治血氣虚弱變成内障宜服
磁石(火煆醋淬七次水飛過三兩)肉蓯蓉(酒浸焙)五味子熟地
黃(酒蒸焙)枸杞子兔絲子(淗淨酒浸蒸另研各二兩)楮實子
覆盆子(酒浸)車前子(酒浸)石斛(去根各一兩)沉香(另研五錢)黃栢
(各二兩)青鹽(另研五錢)或加知母
右煉蜜丸如桐子大每服五十丸空心鹽湯下
補腎明目丸治肝腎血虛視物不明諸眼服凉藥表
裏愈後少神光
羚羊角生地黃肉蓯蓉枸杞子防風
草決明(各一兩)楮實子(五錢)亁菊花羌活當歸(各二)
(兩)羊子肝(四兩煮焙)
右為末煉蜜丸如梧桐子大每服三十丸空心鹽湯
送下日午清茶下臨卧酒下不飲酒人參當歸湯下
明目固本丸治心熱腎水不足用少睛光久服生精
清心
生地黃熟地黃天門冬麥門冬枸杞子
乾菊花
右各研末煉蜜為丸如梧桐子大每服三十丸空心
鹽湯下
人之兩目至日落西之時漸漸不見亦係内障俗謂
之雞毛眼也此乃腎之虛也眼雖屬於竅門乃歸腎
而為主腎虛則眼目昏或貪淫樂慾酒色過度使腎
臟衰憊禀受天眞不全精神短少致瞳人神腎水不
清故目之無光也治之須有還睛補腎看人老少虛
實斟酌藥餌以平之飲食以補之戒色斷怒使會隂
水自然明矣
還睛補腎丸治内障(方在目暗生花症内)
補腎明目丸治諸内障欲變五風變化視物不明
川芎當歸熟地黃菊花山藥知母
石菖蒲黃栢青鹽遠志白蒺藜川巴
戟五味子白芍藥桑螵蛸茺蔚子兔
絲子青箱子密蒙花枸杞子肉蓯蓉
石決明
右為末煉蜜為丸如梧桐子大每服四十丸空心鹽
湯下
十味還睛丸治下元虛憊一切内障
防風羌活密蒙花青箱子川芎蒺藜
甘草白术木賊兔絲子(酒浸三宿生用焙乾)
右為末煉蜜為丸如梧桐子大每服二十丸空心鹽
湯下
瞳人乾缺者亦係内障與外障無預但因頭疼痛而
起故列外障條中按此症因夜卧不得肝藏魂肺藏
魄魂魄不安精神不定而少卧勞傷於肝故金井不
圓上下東西如鋸齒匾缺參差久則漸漸細小視物
濛濛難辨人物相牽俱損治法宜瀉膽補腎之劑一
本無眥鴻飛内有肝腎俱虛火旺也用猪肝煑熟露
宿侵晨切薄蘸夜明沙細嚼此藥能通明益膽之功
瞳人小者肝之實瞳人大者肝之虛此症失於醫治
久久瞳多鎖緊如小針眼大内結有雲翳或黃或青
或白隂看不大陽看不小遂成瞽疾耳初起時眼珠
墜痛大眥微紅猶見三光者宜服五瀉湯省風湯同
補腎丸及補腎明目丸久服效(方俱在前)
五瀉湯治瞳人乾缺肝火旺及五臟虚火旺動此藥
能瀉火
黃栢知母木通梔子生地黃甘草
黑參桔梗黃芩防風熱甚加羚羊角
犀角黃連
右㕮咀每服六七錢用水煎食後服
痒極難忍者肝經受熱膽因虛熱風邪攻充肝含熱
極肝受風之燥動木摇風動其痒發焉故諸痒屬虚
虛則痒諸痛為實實則痛黑珠痒者有眼弦痒者點
以丹藥或煨姜摩擦淚通痒止或濕痒用碧天丹洗
侵晨洗以鹽湯或入桑白皮防風荆芥薄荷之類
問曰眼迎風受痒者何也答曰脾肝二經受風邪也
治法痒時用三霜丸撥雲散綿裹散洗用去風藥
三霜丸治痒極難忍用此丸即愈
姜粉枯礬白硼砂
右為末口津液調和如粟大要用時將一丸放於大
眥止之
綿裹散治眼濕淚爛弦眼目
當歸黃連(各一錢)銅青(七分)枯礬(四分)朴硝
右各為細末用細絹色綿縛緊每一箇約龍眼核大
要用時將一箇用白湯半盞泡洗之一日二次
問曰人之患眼遇風痒極者何也答曰此因肝虚合
畜風熱膽經風毒上充入眼遂遇風受痒宜&KR2127;洗服
藁本烏蛇湯補膽湯
藁本烏蛇湯
藁本烏蛇防風白芍藥羌活川芎
細辛
右浸酒煎服亦可
補膽湯
前胡馬兜苓茯苓(各一兩)柴胡人參桔梗
細辛黑參
右煉蜜為丸每服三錢水煎服亦可
問曰人之患眼生翳如珠垂簾遮睛者何也答曰此
因心火虚炎肝經風熱上攻入腦中熱毒流下住於
風輪故眼赤澁淚出腫痛無時年久烏睛白紅色故
名曰垂簾翳宜服洗心散加味修肝散
洗心散
荆芥薄荷連翹麻黃赤芍藥梔子
黃連大黃(各一兩)右每服五錢水煎服
加味修肝散
梔子薄荷(各三兩)羌活(一兩)當歸大黃連翹
(各五錢)黃芩赤芍藥菊花木賊白蒺藜
川芎(各一兩)麻黃甘草
右為末每服三錢用酒調下痛用酒不痛水煎服
鶻眼凝睛此驟然所感非久患之症因五臓皆受熱
毒致五輪振起堅硬不能轉運氣血凝滯睜然如鶻
烏之眼凝視不運之貌難辨人物因形而名曰鶻眼
凝睛治法宜用香油調姜粉汁於額臉部摩擦及面
上或摩風膏摩擦更好服以酒煎散以被蓋出汗其
眼即活動面面用燈火燒之斷其風路此症多是小
兒急慢驚風之症大人少有此患
桑螵蛸酒調散(方在前暴風客熱内)眼障初服
導痰消風散
陳皮半夏甘草白芷全蝎羌活
防風荆芥升麻細辛蘆香
右㕮咀各等分水煎姜三片温服
轆轤展開者與鶻眼凝睛症同鶻眼凝睛者睛凝不
運之貌轆轤展開而大者此膽腎之水散焉瞳人之
大小隨黃仁之展縮黃仁展則瞳人小黃仁縮則瞳
人大人不知瞳人能大小者非也此乃肝受風而不
展轆轤則瞳人圜圓也隨肝輪而縮覺見瞳人大不
收號曰轆轤展開症風充入腦眼帶弔起此症小兒
急慢驚風受之治法若前姜汁調香油摩風膏摩擦
藥用蚌殼頻頻灌下乳母忌口
問曰瞳人開大不收而展縮者何也答曰肝受風痰
盛也治法僻㢲錠子牛黃丸石楠散初起者宜發表
小兒如此患治法亦同
僻㢲錠子治肝膽受風變成前症小兒通睛瞳人闊
大並皆治之
牛膽南星(七錢)防風乾姜(各三錢)白附子(五錢)牛
黃(三分)川烏白芷薄荷木香白术白
茯苓人參(各五錢)硃砂(一錢)麝香(五分)白姜蚕(二十箇生用)
片腦(五分)
右將前藥俱研為細末冬用蜜二斤甘草半斤煎作
膏稀稠得宜將次藥末和作錠子金泊為衣小兒急
慢驚風手足搐搦金銀箔磨湯化下一錠大人破傷
風酒化下三四錠子約一錢一箇或七分一箇舉此
麻黃一斤甘草半斤用水三四碗砂鍋内煎至一鍾
之時入蜜一斤緩緩熬煉滴水内成珠方將前藥搜
和為丸即作錠子也
牛黃丸能去風痰
牛黃(二分)白附子全蝎肉桂川芎石膏
(各一兩)白芷(三分)藿香(五錢)麝香(少許)硃砂(二錢)
右為細末煉蜜為丸如梧桐子大每服二三丸臨卧
薄荷湯下
通頂石楠散能利膈開風痰
石楠蕂藜蘆(各一兩)瓜蒂(七分)
右為末米湯下一匙日一二度灌入口内去風痰
小兒通睛與鶻眼凝睛轆轤展開此三症頗同然此
症或因外物打着頭額或被諸般人物驚心遂成驚
風之症風熱傷肝魂不應目風邪上壅黃仁不成關
鎖瞳人開惟直視不辨人物致眼通睛通者黃仁冰
輪皆黑似無黃仁瞳人水散似無瞳人此黃仁與瞳
人通混不分號曰通瞳亦風藥摩擦二法發散風邪
宜服牛黃丸不須點藥只服藥然前症牛黃丸通頂
石楠散亦可用也
牛黃丸通頂石楠散(二方俱在前症條下)
五七犀角飲
犀角人參茯苓甘草遠志(各一兩)麝香(少許)
龍膽草黃芩(各五錢)右㕮咀水煎服
小兒疹痘者名為百歲瘡也不論大小俱患一度疹
痘入眼疹有兩分痘瘡初上皮膚之際眼閉不開眼
上即有痘瘡點在黑睛上易治急取益母草煎湯燻
洗日三度更以隂一陽五丹調鱔魚血點忌口及夜
啼乳母亦忌口須疹痘痊可其眼漸開眼中之痘小
隨而痊矣又有一症疹痘之後瘡痂落盡肌體肥壯
眼中忽然紅澁此乃餘毒鬱結於肝而發出此症十
分利害失治多能害目只用車前草檑水頻與吃下
洗却肝經之熱毒洗以益母草點以鱔魚血調藥經
曰疹痘之後毒氣鬱結發肝而氣不能泄攻發於眼
傷於瞳人者素無治法也
問曰小兒此症入眼者何也答曰小兒痘瘡之發五
臓皆熱毒之氣壅塞停留熱氣在肝膈充入眼使疼
痛淚出怕日羞明難開遂生瘡於眼内久發變為白
膜初覺瘡入眼中赤澁之時急將藥泄其毒外以退
翳之藥若不能為終身之患也先將秦皮湯洗目眼
紅花退翳散服之效
秦皮湯洗服
秦皮秦芃防風細辛(各一兩)甘草(一錢)
右將水二盞煎至一半熱洗
紅花散
紅花連翹當歸生地黃紫草大黃
甘草赤芍藥
右燈心竹葉水煎服
退翳散即猪肝散
眞蛤粉谷精草夜明砂
右為細末用猪肝二兩切開摻藥於内以麻扎定煮
水冷將肝同藥細嚼煮肝本汁嚥諸般毒物莫吃
小兒眼生翳者脾胃實熱所致或是胎中受毒或因
乳母好食熱物皆能令小兒患眼量兒之大小疾之
遠近輕重一週半載者其藥須令母吃或蛤殼灌入
小兒吃可也二三歲者此是胎毒也離母之後患眼
者此是小兒自受之症與母無預此藥須令小兒吃
忌以油膩煎炒糖甜菓子之類不獨患眼所忌不忌
多生驚症變為疳傷亦能害目甚至不治之症其疳
眼别有餘條欵此乃小兒生翳症也黑睛如麻豆大
如蘿蔔花與疳眼大不侔矣一倍三黃丹一倍珍珠
散點用
加味修肝散
梔子薄荷連翹麻黃赤芍藥羌活
當歸大黃黃芩菊花木賊白蒺藜
川芎甘草
右水煎食後服
問曰小兒疹痘入眼者何也答曰小兒於母胎中受
其毒必發疹痘出之時五臟俱有熱相攻或肝臟熱
甚必有痘生於目内宜服
凉肝散
草決明天花粉甘草赤芍藥綠豆皮
谷精草
右為末每服六錢蜜水調下
問曰小兒痘疹傷眼者何也答曰内臟虛熱上攻也
治法經云切不可瀉餘毒宜用微凉劑和解此症初
起睛上紅紫澁痛可用通神散或車前草擂蜜水頭
頻與吃洗去肝中火邪若至喪明睛中有翳或凹入
者經云疹痘之後毒氣鬱結於肝傷於瞳人素無治
法也
通神散治小兒疹痘用此能解毒
白菊花菉豆皮谷精草石決明(煆過)
右各等分為末每服二錢乾柿一箇米汁水一盞同
煎候水乾不拘時服能服湯藥只將本方煎服亦可
救苦觀音散
桔梗當歸連翹藁本細辛蒼术龍
膽草羌活黃連知母黃芩黃栢川
芎柴胡防風升麻生地黃紅花
右各等分煉蜜為丸能吞者每四五十丸服小者量
服之
通神散
菊花谷精草密蒙花菉豆皮蒼术石
決明甘草黃芩蟬退木賊
右各等分水煎食後温服
問曰大人小兒雀目至申酉時不見物者何也答曰
肝虛受邪熱所傷經絡凝滯不和隂陽不和榮衞不
通夜至昏也治法宜服五膽丸蝙蝠肝散又宜服蒼
蠅散猪肝散主之不用點藥虚極者諸補藥亦可增
減用之
蒼蠅散
用蒼蠅翅草及花為細末用白水煮猪肝露一宿
空心煎丸又可服猪肝散
猪肝散即退翳散(方在前小兒疹痘症内)
五膽丸
熊膽(一箇)黃牛膽(二箇)青魚膽(一箇)鯉魚膽(二箇)青羊膽
(一箇)石決明(二兩)夜明砂(一兩)麝香(少許)
右為末將前膽和為丸如菉豆大每服三十丸空心
茶下
蝙蝠散
蝙蝠肝(一箇)石膏(一兩)黃丹石決明(煆)白蒺藜(炒各二兩)
若無蝠肝用羊肝加夜明砂
右將前藥研細末每服二錢米湯調下無蝙蝠肝用
羊肝一塊切作四塊以藥一二錢糝肝内以麻縛定
用米汁水水礶内煮熟次早取出羊肝藥細嚼以煮
肝汁同食效如體虚弱之人亦可服補藥為丸尤妙
胎風赤爛者其症有三初時血露入眼洗不亁淨而
生是疾遂至赤爛又有在母胎中其母不知忌口多
食壅毒之物酒麵五辛之類至産生三四箇月兩眼
雙赤眵粘四眥紅赤濕爛此是胎毒所致此小兒在
腹中飲母血血毒於兒生出方發此症也又有乳母
壯盛之人抱兒供乳之際兒口未哺乳頭汁脹滿其
汁洒然射出充入兒眼亦能生此爛濕若充射面部
則能生疵濕瘡痒大抵此三症通號曰胎風赤爛孰
知内有三因之由血露不淨與乳充射宜碧天丹洗
胎毒者須母服三黃丸忌口其兒亦用三黃湯燻洗
點以時藥可也服宜小防風湯小承氣湯小菊花膏
導赤散此數方隨冷熱用之或童子患眼者治法亦
用此數方加減點用時藥
小防風湯此數方治小兒胎風赤爛小兒眼生翳
大黃梔子甘草赤芍歸尾防風
羌活
右等分水煎食後服
小承氣湯
大黃薄荷杏仁蟬退甘草羌活天
麻當歸赤芍藥防風
右水煎服
小菊花膏丸治小兒風毒眼
黃連枯黃芩大黃乾菊花羌活蒼术
荆芥防風
右為細末煉蜜為丸每服四五十丸或為膏
小兒疳傷之症富貴之家多生是疾蓋由父母速愛
之由也小草如草木之萌蘖怎受風日寒露之欺且
小兒五臟六腑未實氣血柔弱怎禁油膩煎炒及諸
般暈腥或一週半載縱口菓子糖甜之物及鵝鴨雞
猪牛羊等肉或飯方了又哺以乳或乳方飽又與其
飯此出於父母至情富貴之家有是症焉貧賤之家
豈有是患何也一食諸物不消不化先傷於脾致腹
脹午後發熱至夜半方退日久頭髮稀疎轉作泄瀉
頻頻瀉甚則渴至傷肝膽眼之白仁鮮紅羞明怕日
漸生翳膜遮瞞黑珠或突起如黑豆如香菰之狀治
法先治内後治外用雞卵入輕粉一二分史君子仁
一箇半葱珠幾顆濕綿包煨與吃宜空心連吃五七
彈止又宜煮羊肝露宿蘸夜明砂吃或猪肝亦可切
宜忌口暈腥其白膜用隂一陽七藥調乳點煎胡宣
二連服側栢藥燻洗若疳傷肝膽眼珠突出或瞎盡
為不治之症不獨瞎眼甚至喪命若聲啞口乾脚手
俱腫十死八九
問曰小兒疳傷眼目疼痛羞明不開烏睛上青翳如
黑珠子或白膜遮睛者何也答曰此因飲乳之際好
食菓子雜物油膩及熱毒物多使脾胃生疳或瀉泄
不止夜聞潮熱久則疳蟲傷肝上攻眼目初覺紅澁
羞明急療若烏睛上變成有黑翳如珠泄瀉不止者
多是不治宜服除熱飲等方
五疳丸治小兒疳眼面瘦皮黃羞明怕日食乳不消
綠礬(成堁浣淨)彌佗僧(服過)夜明砂(各一兩)
右為末用蒸棗肉搗前藥末為丸如黍米大每服三
四十丸量兒之大小空心米湯下
除熱飲
大黃知母防風黃芩(各兩)黑參茺蔚子
菊花木賊(各一兩半)
右水煎食後服三貼用雞蛋一箇史君子仁三箇輕
粉二分同研末入蛋内煨熟空心服至二三箇即去
疳蟲後服五疳丸
五疳丸
胡黃連(五錢)牛黃(一錢)彌佗僧(一兩)夜明砂綠礬(三兩)
右用棗肉為丸綠豆大空心服三十丸米湯送下
蕪荑丸治小兒五疳
蕪荑黃連神麯麥芽(炒)
右各等分為末麵糊為丸綠豆大每服十丸至十五
丸水湯下五疳陳皮湯寒熱往來薄荷湯下
問曰人之患眼兩臉時常赤爛者何也答曰大人患
者因脾土藴積濕熱脾土衰不能化濕故濕熱之氣
相攻傳發於胞臉之間致使羞明淚出含在胞臉之
内此淚熱毒以致眼弦赤爛治法春夏爛者為熱爛
服用三黃湯洗用綿裹散金錢湯有瘀血宜&KR2127;洗與
服瀉脾湯秋冬爛者為冷爛又曰迎風洒淚洗用碧
天丹點用重藥臉厚&KR2127;洗之後宜火烙之小兒患者
因母胎中受熱或落地之時惡露入目沐浴不淨拭
之未乾却感外傷風邪使邪入目亦生此疾治之小
兒服黃茋湯大人服茶調散熱甚洗金錢湯風甚洗
碧天丹先&KR2127;洗後用藥
黃茋湯
黃茋車前子細辛黃芩五味子蒼术
黃連(各一兩)
右各等分水煎服
茶調散(即川芎茶調散方在前充風淚出症内)
三黃湯(在努肉攀睛症内)
綿裹散(在痒極難忍症内)
碧天丹
金錢湯治久年爛弦
古錢(即老銅錢生銹者七箇)黃連(研末二錢)白梅乾(五箇梅自落者為白梅)
右將此三味用老酒二小盞於磁礶内煎至半盞至
夜時冷可洗用不過三四日即愈日二次
爛弦火穴法
魚尾二穴睛明二穴上迎春(二穴)攅竹一穴
太陽二穴
爛弦風之症因脾胃壅熱久受風濕更加吃諸毒物
日積月累致成風爛胞臉之内變成風痘動則發痒
不時因手拂拭甚則連眼眶皆爛無分春夏秋冬皆
如是眵淚滿腮有不近人手之怕治法番轉眼臉利
洗瘀血二三度或小鋒針針出瘀血亦可若因摩引
有紅筋者宜老醋燒爐甘石淬七次加以隂丹量輕
重搽點眼弦並搽點眼内無妨忌動風動血之物不
食可也
此症肝風目暗者乃是肝腎虚勞肝氣不足血虛故
也不時疼痛舉發無時痛則惟眼珠墜疼頗有赤澁
淚出看物依稀眼前多見花發數般或黃或白或黑
見一物如見兩般形狀不清療治恐損眼也此症實
有内外相兼病也非徒治外而不治内曷濟哉内則
白蒺藜散補外則隂二陽八丹調乳汁點二三夜點
一次片腦少加洗以生黃菊花赤芍側栢葉秦皮白
芷川芎更加忌口五辛諸熱物莫吃
補肝活血散虚者宜服
藁本白芷石決明天麻防風細辛
羌活黃茋菊花當歸生地黃黃連
右各等分水煎服
補腎丸治目暗疼痛恐變成黑風内障先宜服之
澤瀉(去)細辛(去苗)兔絲子(酒浸焙乾)五味子(炒各一兩)茺
蔚子(焙二兩)山藥(一兩五錢)熟地黃(焙二兩)
右為末研均煉蜜為丸如梧桐子大每服二十丸空
心鹽湯下
白蒺藜散
蒺藜菊花蔓荆子草決明甘草連翹
青箱子
右各等分水煎食後温服
問曰迎風洒淚者何也曰肝之虚也是亦腦冷迎風
淚遂出拭却還生夏月即少冬月即多後若經二三
年間不以冬夏皆有此疾乃淚通於肝肝屬木目乃
肝之外候為肝虚風動則淚流故迎風淚出即服補
肝散治冷淚
補肝散治冷淚
當歸熟地黃川芎赤芍藥防風木賊
右等分水煎服
菊花散治熱淚
菊花川芎木賊香附子夏枯草羌活
(各一兩)草烏(一錢)防風甘草荆芥白芷(各五錢)
右為末每服三錢茶下水煎亦可
又方治實淚
菊花蒺藜防風羌活川芎夏枯草
木賊甘草(各三兩)
右每服三錢湯調下水煎亦可
川芎茶調散治熱淚(方在前充風淚出症内)
蒼术止淚散
木賊香附子白芷石膏菊花荆芥
白蒺藜薄荷當歸白芍藥川芎蟬退
夏枯草
右為末每服三錢食後茶清下冬淚酒下
銀海精微卷上
