提要
衍極二卷藝術類一(書畫之屬)
(臣)等謹案衍極二卷元鄭枃撰案何喬遠閩
書曰枃字子經羅源人泰定中官南安縣教諭
與陳旅為文字友著衍極五篇衍極記載三
篇其書自倉頡迄元代凡古文篆籀以及書
法之變皆在所論宣撫使齊伯亨採而上之
作衍極堂以蔵其書陶宗儀書史會要又稱
其能大字兼工八分盖究心斯藝故能析其源
流如是也其書載永樂大典中而缺其記載
三篇别本又載有學書次第書法源流二圖
永樂大典亦缺然别本字句訛脱文注混淆
不及永樂大典之精善謹合兩本參校補遺
正悞復還舊觀其注為劉有定所作有定字
能靜號原範莆田人其名載林承霖莆陽詩
編亦見書史會要蓋亦文雅之士云乾隆四
十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
衍極原序
書道其大矣斯文興焉世之學者往往務談高虛謂書
非儒道之要而遂小之軌所以行車也車行而毁其軌
可乎水所以行舟也舟行而廢其水可乎予南游至無
諸城見莆田鄭君子經所著衍極五篇雄文卓論璀錯
玢豳如觀三代器物不可名狀軋芴澶曼如行洞庭之
野不見首尾夷考其說然後知子經得絶學於數千百
載之後曠世竒作也書道其大矣又嘗即其言而求其
為人為之廢書而歎曰士之負材抱藝莫不欲有為也
修名未立老冉冉其將至平居里巷相接又無足與語
以發舒其所負抱者慨古道之浸邈憤俗尚之益乖乃
悠然獨往自託於著書以鳴其所不能自已者此衍極
之為言所以怫鬱而歔欷也觀是書者又不能無所感
云延祐七年庚申秋九月朔旦京口李齊仲思序
