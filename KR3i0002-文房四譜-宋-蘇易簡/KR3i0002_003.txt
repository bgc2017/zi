文房四譜卷三宋蘇易簡撰
硯譜(水滴器附)
一之敘事二之造
三之雜說四之辭賦
一之敘事
昔黃帝得玉一紐治為墨海云其上篆文曰帝鴻氏之
研又太公金匱硯之書曰石墨相著而黑邪心讒言得
無汙白是知硯其來尚矣
釋名云硯者研也可研墨使和濡也
伍緝之從征記云魯國孔子廟中有石硯一枚製甚古
朴蓋夫子平生時物也(及顔路所請之車亦存)
王子年拾遺云張華造博物志成晉武帝賜青鐵硯此
鐵于闐國所貢鑄為硯也
又吳都有硯山石
魏武上雜物疏云御物有純銀參帶臺研一枚純銀參
帶圓研大小各一枚
東宫故事云晉王太子初拜有漆硯一枚牙子百副
開元文字云硯者墨之器也
又皇太子納妃有漆書硯一
劉澄之宋初山川古今記云典平縣蔡子池石穴深二
百許丈石青色堪為硯
說文云石滑謂之硯字從石見
魏甄后少喜書常用諸兄筆硯其兄戲之曰汝欲作女
博士耶后曰古之賢女未有不覽前史以觀成敗
或云端州石硯匠識山石之文理鑿之五七里得一窟
自然有圓石青紫色琢之為硯可值千金故謂之子石
硯窟雖在五十里外亦識之
西京雜記云天子玉几冬加綈錦其上謂之綈几以象
牙火籠籠其上皆散華文後宫則五色綾紋以酒為書
滴取其不冰以玉為硯亦取其不冰
昔有人盜發晉靈公塚塚甚魁壯四角皆以石為攫犬
捧燭石人四十人皆立侍尸猶不壊九竅之中皆有金
玉獲蟾蜍一枚大如拳腹容五合水潤如白玉取為盛
滴器
張彭祖少與漢宣帝微時同硯席帝即位以舊恩封陽
都侯出常參乘曹爽與魏明帝亦然(劉弘與晉武帝同見雜記中)
李陽冰云夫硯用則貯水畢則乾之若久浸不乾墨乃
不發墨既不發書乃多漬水在清淨宜取新水密護塵
埃忌用煎煮之水也
袁彖贈庾易蜯硯(見筆譜中)
梁武帝性純儉吳令唐鏞進鑄成盤龍火爐翔鳳硯蓋
詔禁錮終身
二之造
柳公權常論硯言青州石為第一絳州者次之殊不言
端溪石硯世傳端州有溪因曰端溪其石為硯至妙益
墨而至潔其溪水出一草芊芊可愛匠琢訖乃用其草
裹之故自嶺表迄中夏而無損也噫豈非天使之然耶
或云水中石其色青山半石其色紫山絶頂者尤潤如
猪肝色者佳其貯水處有白赤黃色點者世謂之鸜鵒
眼或脉理黃者謂之金線文尤價倍于常者也其山號
曰斧柯山即觀碁之所也昔人採石為硯必中牢祭之
不爾則雷電勃興失石所在其次有將軍山其硯已不
及溪中及斧柯者
今歙州之山有石俗謂之龍尾石匠製之其硯色黑亞
于端若得其石心則巧匠就而琢之貯水之處圓轉如
渦旋可愛矣
魏銅雀臺遺址人多發其古瓦琢之為硯甚工而貯水
數日不燥世傳云昔人製此臺其瓦俾陶人澄泥以絺
濾過加胡桃油方埏埴之故與衆瓦有異焉即今之大
名相州等處土人有假作古瓦之狀硯以市于人者甚
衆
繁欽硯贊云或薄或厚乃圓乃方方如地象圓似天光
班采散色漚染毫芒點黛文字輝明典章施而不德吐
惠無疆浸漬甘液吸受流芳
蓋今制之令薄者常觀之見令一夬捧持近方琢之或
内于稻糓中出于半而理之其鏨如麤針許製畢有如
表紙厚薄者或有全良石之材工其内而質其外者或
規如馬蹄銳如蓮葉上圓下方如圭如璧者圓如盤而
中隆起水環之者謂之辟雍硯亦謂之分題硯腰半微
坳謂之郎官樣者連水滴器於其首而為之者穴其防
以導水焉閉其上穴則下穴取水流注於硯中或居則
略無沾覆繁之銘見之矣
又繁欽硯頌曰鈞三趾於夏鼎象辰宿之相扶今絶不
見三足硯僕常遊盱眙泉水寺過一山房見一老僧擁
衲向𤾉模寫梵字前有一硯三足如鼎製作甚古僕前
舉而訝之僧白眼默然不荅僕因不復問其由是知繁
欽頌足可徵矣
傅玄硯賦云木貴其能軟石美其潤堅因知古亦有木
硯
作澄泥硯法以墐泥令入於水中挼之貯於甕器内然
後别以一甕貯清水以夾布囊盛其泥而擺之俟其至
細去清水令其乾入黃丹團和溲如麵作二模如造茶
者以物擊之令至堅以竹刀刻作硯之狀大小隨意微
廕乾然後以刀手刻削如法曝過間空垜於地厚以稻
糠并黃牛糞攪之而燒一復時然後入墨蠟貯米醋而
蒸之五七度含津益墨亦足亞於石者
唐文李撰資暇云稠桑硯始因元和初其叔祖宰虢之
朱陽邑諸阮温凊之隙必訪山水以遊一日於澗側見
一紫石憩息於上佳其色且欲紀其憩山之遊既常擕
鐫且隨至自勒姓氏年月遂刻成文復無刓缺乃曰不
頑不麸可琢為硯矣既琢一硯而過但惜具重大無由
出之更行百步許至有小如拳者不可勝致遂令從者
挈數拳而出就縣第製琢有胥精巧請琢之遂請解胥
籍于是採琢開席於大路厥利驟肥後諸阮每經稠桑
必相率致硯以報其本焉稠桑石硯自此也
三之雜說
古人有學書于人者數年自以其藝成遂告辭而去師
曰吾有一篋物可附于某處及山之下絶無所附又封
題亦甚不密乃啓之皆磨穴者硯數十枚此人方知其
師夙之所用者也乃返山服膺至皓首方畢其藝是知
古人工一事必臻其極焉
西域無紙筆但有墨彼人以墨磨之甚濃以瓦合或竹
節即其硯也彼國人以指夾貝葉或藤皮掌藏墨研以
竹筆書梵字横讀成文蓋順葉之長短也韋見梵僧沸
唇緩頰歴眸之間數行俱下即不知其義也
藍田玉順山悟真寺有高僧寫湼槃經羣鴿自空中銜
水添硯水竭畢至曾聞彼山僧傳云亦見于白傅百韻
詩
常有蟻為精為王者遊獵于儒士之室儒士見之甚微
且顯乃于几案之上硯中施罾網獲魴鯉甚多
鄭朗以狀元及第覆落甚不得志其几案之硯忽作數
十聲鄭愈不樂時洪法師在座曰硯中作聲有聲價之
象朗後果入臺輔斯吉兆也明矣今直閣范舍人杲言
頃自大著直館于史閣中與諸學士清話間范公几案
之上所用硯忽作一十五聲丁丁然甚駭之范獨内喜
迨半月有朱衣銀魚之賜亦異事也
魏有芝生銅硯
今覩歲貢方物中虢州鍾馗石硯二十枚未知鍾馗得
號之來由也
越州戒珠寺即羲之宅有洗硯池至今水常黑色今金
州廉使錢公言
僖宗時鄭畋盧攜同為相不協議黃巢事忿爭於中書
堂盧拂衣而起袂染於硯而投之
開元傳信記云玄宗所幸美人忽夢人邀去縱酒密會
因言于上上曰必術人所為也汝若復往宜以物誌之
其夕熟寐飄然又往半醉見石硯在前乃密印手文於
曲房屏風上悟而具啓乃潛令人訪之於東明觀見其
屏風手文尚在所居道人已遯矣
梁元帝忠臣傳曰劉引沛國人常寄居洛陽與晉武帝
同硯書
筆陣圖以水硯為城池
異苑蔣道支於水側見一浮樝取為研製形象魚有道
家符䜟及紙皆置魚研中嘗自隨二十餘年忽失之夢
人云吾暫遊湘水過湘君廟為二妃所留今暫還可於
水際見尋也道支詰旦至水側見罾者得一鯉魚買剖
之得先時符䜟及紙方悟是所夢人棄之俄而雷雨屋
上有五色氣直上入雲有人過湘君廟見此魚研在二
妃側
宣室志云有蔣生者好道之士也逢一貧窶人自稱章
全素自役使來怠墮頗甚蔣生頻檟楚之忽一日語蔣
生曰君几上石硯某可點之為金蔣生愈怒其誑誕時
偶蔣生忽出迨歸章公已死矣然失几上之硯因窺藥
鼎中有竒光試探得硯而一半已為紫磨金矣蔣因歎
憤終身也
近石晉之際關右有李處士者放達之流也能畫馴狸
復能補端硯至百碎者賫歸旬日即復舊焉如新琢成
略無瑕纇世莫得其法也
四之辭賦
傅玄硯賦
採陰山之潛璞簡衆材之攸宜節方圓以定形鍛金鐵
而為池設上下之剖判配法象乎二儀木貴其能軟石
美其潤堅加朱漆之膠固含沖德之清玄
楊師道咏硯詩
圓池類璧水輕翰染烟華將軍欲定遠見棄不應賖
李尤硯銘
書契既造硯墨乃陳篇籍永垂紀誌功勛
魏王粲硯銘
昔在皇頡爰初書契以代結繩人察官理庶績誕興在
世季末華藻流淫文不為行書不盡心淳樸澆散俗以
崩沉墨連翰染榮辱是懲念兹念兹唯玄是徵
唐李賀青花紫硯歌
端州石匠巧如神踏天磨刀割紫雲傭刓抱水含滿唇
暗灑萇弘冷血痕紗帷晝暖墨花春輕漚漂沫松麝薰
乾膩薄重立脚勻數寸秋光無日昏圓毫促點聲清新
孔硯寬頑何足云
傅玄水龜銘
鑄兹靈龜體像自然含源吐水有似清泉潤彼玄墨染
此柔翰申情寫素經緯羣言
韓愈瘞硯銘
序曰隴西李元賓始從進士貢在京師或貽之硯既四年
悲歡否泰未嘗廢用凡與之試藝春官實二年登上第
行于褒谷間誤墜地毁焉乃匣歸埋設於京師里中昌
黎韓愈其友人也贊而識之
土乎成質陶乎成器復其質非生死類全斯用毁不忍
棄埋而識之仁之義硯乎研乎與瓦礫異
張少博石硯賦
硯之施也備乎用石之質也本乎山温潤稱珍騰異彩
而玉色追琢成器發竒文而綺斑蓋求伸於知已爰待
用於君子故立言之徒載筆之史將吮墨以濡翰乃操
觚而汲水始爛爛以光徹終霏霏而烟起或外圓而若
規或中平而如砥原夫匠石流盻藻熒生輝象龜之負
圖乍伏如鵲之緘印將飛設之戸庭王充之名允著置
之藩溷左思之用無違徒觀夫清光景耀真質霜淨符
彩華鮮精明隱映皎如之色比藏冰之玉壺煥然之文
狀吐菱之石鏡當其山谷之側沉冥未識韞玉吐雲懷
珍隱德及入用以磨礪因人而拂拭故能拊之類磬發
竒音對之若鏡開新色既垂文以呈象亦澄瀾而漬墨
硯之用也詎可興嘆而焚石乃䃘然孰謂有時而泐斯
可以正典謨之紀垂篆籀之則者也遂更播美六書𫝊
芳三妙用之漢帝嘗同彭祖之席存之魯國猶列宣尼
之廟是以遺文可述兹器奚匹匪銷匪鑠良金安可比
其剛不磷不緇美玉未足方其質光鳥蹟于青簡發龜
文于洪筆則知創物作程事與利并兹硯也所以究墨
之妙窮筆之精者也
黎逢石硯賦
有子墨客卿從事於筆硯之間學舊史之暇日得美石
於他山琢而磨之其滑如砥欲精研而染翰在虚中而
貯水水隨暈而環周墨浮光而黛起明而未融是以為
用久而不渝故以為美成器尚古徵闕里之素王匠法
增華參會稽之内史且王言惟一道心惟微于以幽贊
由之發揮從人之欲委質莫違世若遐棄民將疇依肅
觀光而霧集賴設色而烟霏實將振文而為邦豈惟藴
玉而山輝者哉君無謂一拳之石取其堅君無謂一勺
之水取其淨君其遂取我有成性苟有補于敷閱固無
辭于藴映惟聖人有大寶昊天有成命莫不自我以載
形因我以施令志前王之事業作後人之龜鏡夫物遷
其常天運不息水有涸兮石有泐世貴其不磷我則受
其磨世貴其不染我則受其黑象山下之泉為天下之
式因碌碌于俗間類栖栖于孔墨嗚呼辭上體要文當
絶妙雖濡翰其不疲無煩文而取誚然實君子以其勁
質或升之堂或入之室對此大匠厠諸鴻筆見珍于殺
青之辰為用于草玄之日夫氣結為石物之至精攻之
為硯因用為名事若可久世將作程斯器也不獨堅之
為貴諒於人之有成
吳融字子華古瓦硯賦
勿謂乎柔而無剛土埏而為瓦勿謂乎廢而不用瓦斵
而為硯藏器蠖屈逢時豹變陶甄已往含古色之幾年
磨瑩俄新貯秋光之一片厥初在冶成象毁方效姿論
堅等甓聞縹勝瓷人莫我知是冬穴夏巢之日形為才
役乃上棟下宇之時扶同杞梓迴避茆茨若乃臺號姑
蘇殿稱枍栺樓標十二之聳閣起三重之麗莫不瓴甋
凝輝鴛鴦疊勢縫密如鑠行疎若綴御來而月影重重
漏出而爐香細細觚稜金爵競託岧嶤玉女胡人争來
睥睨陵谷難定松薪忽焉朝歌有已秀之麥咸陽有不
滅之烟是則縱横舊趾散亂荒阡風飄早落雨滴仍穿
藏瀰迤之春蕪耕牛脚下照青熒之鬼火戰骨堆邊誰
能識處亦莫知年何期邂逅見寵雕鐫資乎有作備我
沉研罄在水以羞浮鐘因霜而謝響玉滴一墮松烟四
上山雞誤舞澄明之石鏡當頭織女疑來清淺之銀河
在掌異哉昔之藏歌蓋舞庇日干霄繁華幾代零落一
朝委地而合墮塵土依人而却住瓊瑶天禄石渠和鉛
即召風臺雪苑落筆争邀依依舊物歴歴前朝沈家令
坐上迴看能無淚下江中書歸來偶見得不魂銷有以
見古今推移牢籠𦕈漫成敗皆分短長一貫何樹春秋
各千年何花開落唯一旦星隕地以為石盡滅光輝雞
升天而上仙别生羽翰異類猶然浮生莫筭
王嵩㟧孔子石硯賦
昔夫子有石硯焉邈觀器用宛無雕鐫古石猶在今人
尚傳從歎鳳兮何世至獲麟兮幾年世歴近王近霸年
止幾徂幾遷任迥旋於几席垂翰墨於韋編時亦遠矣
物仍在焉非聖人之休祐安得兹而不捐洎乎俗遠聖
賢教移齊魯列廟以居先師攸主上熒熒以光徹旁羃
羃而色固介爾堅貞確乎規矩昔有諸侯立政周道無
聞嗟禮樂之仍缺歎詩書之未分聖人乃啟以褒貶垂
以典墳必藉斯器用成斯文蓋石固而人往亦事存乎
硯云至乃方質圓形錮模龜首雕飾為用陶甄可久横
綵烟而不絶添渌水之常有豈如是石斯為不朽昔偶
宣父厥容伊何旁積垂露中含偃波時代遷移去游夏
而彌遠日月逾邁變炎涼之已多别有縫掖書生獻策
東京仰望先哲攻文後成叨秉筆以當問愧含毫而頌
聲
李琪謝朱梁祖大硯瓦狀
蒙恩賜臣前件硯者伏以記室濡毫于楯鼻刀側非史
多臣染翰于螭頭箇形甚小尚或文章煥發言動必書
為號令之詞作典謨之訓如臣者坐憂才短行怯思遲
自叨金馬之近班常愧王瞻之舊物豈意又頒文器周
及禁林製作泓渟規模廣滑閉宫苔而色古連治石以
光凝敢不致在坐隅酣茹筆陣餘波浸潤便同五老之
壺終日拂磨豈但一丸之墨如承重寶倍感深恩
僧貫休詠硯詩
淺薄雖頑朴其如近筆端低心蒙潤久入匣更身安應
念研磨苦無為瓦礫看倘然人不棄還可比琅玕
魏繁欽硯頌
有般倕之妙匠兮倪詭異於遐都稽山川之神瑞兮識
嘉璇之内敷遂縈繩于規矩兮假卞氏之遺模擬渾靈
之肇制兮效羲和之毁隅鈞三趾于夏鼎兮象辰宿之
相扶供無窮之秘用兮御几筵而優遊
莊南傑寄鄭碏疉石硯歌
媧皇補天殘錦片飛落人間為石硯孤峯削疉一尺雲
虎幹熊跪勢皆徧半掬春泉澄淺清洞天徹底寒泓泓
筆頭搶起松烟輕龍蛇怒閗秋雲生我今得此以代耕
如探禹穴披峥嶸心骨驚坐中髣彿到蓬瀛
李琪詠石硯
遠來何嶺外近到玉堂間乍琢文猶澁新磨墨尚慳不
能濡大筆何事别秋山
劉禹錫贈唐秀才紫石硯詩
端溪石硯人間重贈我因知正草玄闕里廟中空舊物
開方竈下豈天然玉蜍吐水霞光淨彩翰搖風絳錦鮮
此日傭工記名姓因君數到墨池前
文嵩即墨侯石虚中傳
石虚中字居默南越高要人天性好山水隱遁不仕因
採訪使遇之於端溪謂曰子有樸質沉厚之德兼有竒
相體貌紫光嘘呵潤澈頗負材器但未遇哲匠琢磨耳
禮不云乎玉不琢不成器人不學不知道子其謂矣今
明天子御四海六合之内無不用之材無不成之器我
今奉命巡察天下風俗採訪海内遺逸安敢輒忘厥職
見賢不薦者歟子無戀溪泉自取沉棄耳虚中曰僕生
此南土遠在峽隅自不知材堪器用既辱採顧敢不唯
命是從採訪使遂命博士金漸之規矩磨礱不日不月
果然業就虚中器度方員皆有邊岸性格謹默中心坦
然若汪汪萬頃之量也採訪使以聞于省有司考試之
與燕人易元光研覈合道遂為雲水之交有司以薦于
上上授之文史登臺省處右職上利其器用嘉其謹默
詔命常侍御案之右以備濡染因累勛績封之即墨侯
虚中自歴位常與宣城毛元銳燕人易元光華陰楮知
白常侍上左右皆同出處時人號為相須之友
史臣曰衛有大夫石碏其先顓帝之苗裔也出靖伯之
後曰甫甫生石仲仲之後曰碏春秋時仕衛世為大夫
焉即墨侯石氏與衛大夫族不同也蓋出五行之精八
音之靈岳結而生禀質而名懷寶為玉吐氣為雲發硎
利刃與天地常存者也
文房四譜卷三
