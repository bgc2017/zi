寶真齋法書贊卷二十五
宋岳珂撰
宋名人真蹟
潘子賤改月帖(行書九行)
良貴叩頭上啟改月伏惟尊候萬福引嚮引嚮良貴即
今過南山作少綠事中秋後方歸恐左右旦夕須差考
校無由候别不勝悚仰謹布此區區秋暑方熾千萬珍
愛不次良貴叩頭上啟文伯教授學士賢友侍史初三
日
右紹興徽猷閣待制潘公良貴字子賤改月帖真蹟
一卷公勁正之操聞于一時字畫之存雖近猶可敬
也嘉泰癸亥十月得之臨江之彭氏
贊曰公立柱下直聲凛如氣則不餒而况于書待人
以情眞意浹洽于嗟前修動則可法
胡已茂鶚章帖(行書十二行)
交修惶恐再拜上啟少懇輙塵嚴聽從姪㠓備員德清
丞吏事明敏公勤潔廉胥吏畏戢甚得民譽頃左右剖
符之初嘗令謁見于臨安已蒙清顧方此薦士之初輙
敢求玷鶚章之末逮此終更獲遂改秩皆出門下之賜
載德豈淺淺耶敢恃眷舊之私特加留念幸甚干冐愧
悚殆不勝云交修惶恐再拜上啟
右紹興端明殿學士胡公交修字巳茂鶚章帖眞蹟
一卷自薦舉之失初意晉之祁奚本朝之曹呂盖世
以藉其口而售其私者以古自信庶幾于中興之人
物見之帖得之京師寶慶元酉之八月
贊曰矰繳之冥鴻人心所同是内舉者何足以害其
公世道之趨或汙其隆此帖之存所以愧今日之憧
憧
向伯恭旁午帖(行書十行)
子諲惶恐再拜請違鈞席倏爾兩月不勝瞻仰之情乍
到官所賓客旁午應酬不暇念欲上狀少謝前延遇之
意執筆輒已屢矣洊蒙寵賜手教仰服眷厚且愧不敏
耳大參虚位側聞環召復歸廟堂以福四海子諲惶恐
再拜
右紹興戶部侍郎徽猷閣直學士薌林向公子諲字
伯恭旁午帖眞蹟一卷予少侍先君帥東廣道出清
江嘗登薌林之麓後十五年與公之孫公起公謹游
屢見手墨又十四年寶慶乙酉六月始得此帖于京
江
贊曰塗水漣漪未改薌林風月如新一紙重觀遺蹟
百年無復斯人
劉彦修江岸帖(楷書十五行)
子羽頓首再拜上啟侍講内翰台座江岸請違載更歲
籥景仰德誼與時俱積謁歸故棲繼之行役擾擾多事
疎奉起居春寒伏惟論思餘閒神明協相台候動止萬
福子羽歲暮抵漫陵交郡事海邦僻遠民淳訟稀竊禄
養親誠為安便正阻清覿願言加愼䄄鼎益隆眷注謹
拜手狀不宣子羽頓首再拜上啟侍講内翰正月七日
謹空
右紹興徽猷閣待制劉公子羽字彦修江岸帖眞蹟
一卷公自徽猷閣待制守泉在紹興丙辰歲是時翰
苑盖朱公震陳公與義朱方勸讀則公所與書陳其
人也嘉泰壬戌歲七月得之都城士人錢萬
贊曰其忠足以繼忠顯其教足以傳西樞其略足以
佐魏公其識足以知二吳於虖斯亦足以列寶眞之
儲矣
梁仲謀去月帖(草書卜九行)
汝嘉惶恐去月二十八日以辰子得竒疾不幸二十九
日劉丈見過告以廟堂呼召分委職事方知淮甸已擾
次日得旨促出自此不復更得少暇修人事亦不得略
為亡兒取日作佛事一切付之牙校輩相繼報益急遂
議挈家三數日來孥累既行府事遠交與章丈方少通
氣得親書問耳不審得見量否即日伏惟開府之初神
相起居台候萬福不勝瞻仰惓惓之至汝嘉初得指揮
獨以本部事從行繼得與劉丈同行指揮今又獨行矣
終當率劉丈同行也啟行未有定日聞已擬二十三日
又聞二十九日相君云有警即動不許擇日也餘已具
劉文書中更不縷縷向寒乞相時珍重以俟寵數不宣
汝嘉頓首再拜知府徽猷侍郎鄉兄台座
右紹興寳文閣學士梁公汝嘉字仲謀去月帖眞蹟
一卷予開禧甲子冬初筮仕南徐公之子季珌實以
九卿總餉尚及見典型帖得之其門人鄭子夀盖或
持以獻者
贊曰當邊境之多虞士君子出而備馳驅見于盈咫
之書觀其六鑾之行雖擇日亦不可以少須其時為
何如燀燀出車投袂以趨母寧以家而忘此匈奴豈
其私是圖此敵愾之士必即是以察忠臣之區區也
魏邦逹聖訓帖(行書十四行)
矼惶恐再拜知府侍郎徽學台座拜違未一月馳仰已
窮即日恭惟下車布政台候萬福矼以面奉聖訓略至
劉候軍前取道治境拘文故不敢拜謁又事頗亟不欲
少駐告借一知路人問徑道或云須由四安廣德而往
或云自長興有水路尤便聞劉在太平或在建康惟欲
取疾耳矼所乘舫子稍大遂至崇德易一小舟而來然
復太小欠伸不能使府或有可至四安或長興者小舫
子欲易以往無之即已不敢必也咫尺不獲少承誨益
愧悚之劇舟次姑布執事不宜矼惶恐再拜知府侍郎
徽學台座
右紹興吏部侍郎集英殿修撰魏公矼字邦逹聖訓
帖真蹟一卷事讎之議初起公獨以綱常折其鋒竟
以坎壈去國名節嶤然嚴霜皜日猶可想也勾黨浸
淫異軌同轍覽卷追慨為之憮然寶慶乙酉六月得
于京口
贊曰意有不可東帶之立弗與也事所當盡杭葦之
急弗顧也詩不云乎駪駪征夫每懷靡及覽此遺墨
斯足以觀君子之于役而攷古義于原隰矣再拜什
襲噫吾何執
汪彦章譽望求賢薦書三帖(並行書第一第三帖各六行第二帖五行)
藻頓首啟承聞譽望固非一日衰遲宦遊莫遑瞻對第
馳欽詠昨者劉君汝一能言執事嘗及姓名即欲寓書
因循至今負媿深矣藻方負讉屏迹丘園趣舍殊途未
有馳謁之日臨紙為之太息藻再拜
藻頓首啟下車今已幾時政譽藹然良用欽歎求賢如
此雖公不薄淮陽士論謂何佇聽詔除庶幾善類知所
激厲焉藻再拜
藻頓首啟小兒快負丞獲預奔走之列天予之幸也昨
朱守嘗許其剡章未幾罷去聞當補發輙欲預薦書之
末雖未果少接色辭所以冒聞者臭味同焉惶恐藻再
拜
右紹興翰林學士龍溪先生汪公藻字彦章譽望求
賢薦書三帖真蹟一卷中興嗣命之臣公為稱首翰
墨所傳與文章稱其可尚也已予家九江道如行京
屢出黟歙間知公故家所在訪求公帖慶元己未歲
八月得之文溪士人汪氏
贊曰納交以道不殊乎丘園觀政以人歎息于求賢
言情以真無事乎脅肩此前輩之流風今不復見者
幾百年矣使覽者跫然曰古道之存存乎尺箋盍思
乎免旃則如寶真者亦將預有榮焉
朱文靖報稱帖(行書十四行)
倬久不聆動静殊用思企奉手翰之辱從審霜寒台候
萬福感慰感慰倬叨預機政日思報稱未職故人有以
垂教否因風幸冀不外令嗣已庸新命想深慶慰迫冗
草略奉復悚仄悚仄合并未期更冀順時調獲以需晉
寵奉頌之至十二月日倬劄子
右紹興宰相朱文靖公倬字漢章報稱帖真蹟一卷
近世字法宰傳如公以鼎鉉之貴兼翰墨之妙片紙
之存皆可祕襲帖得之金沙士人陳元穎實嘉定壬
午六月
贊曰勁而柔端而遒奔八驥回九牛功玉鉉名金甌
藏此書識前修
劉無言餉茶帖(行書五行)
餉茶略一閱皆精緻不俟點試可見也花子并通應佳
味併煩分惠尤用感怍區區面謝坐客草草燾頓首
右紹興祕閣修撰劉公燾字無言餉茶帖真蹟一卷
建中靖國初祐陵手賜緍錢十五萬刊袐閣續帖彙
輯名跡以踵元祐右文之規以紹淳化詒謀之列公
是歲為宣德即正字班在館閣之末獨被旨專董斯
刻且書標目及事因于後盖書名已動九重之聽久
矣然而官獨連蹇不大進至宣和末猶止寓直中祕
而已豈抱至藝者不肯輕售耶山谷謂使公春秋高
江東又當出一羊欣薄紹之斯言猶信嘉定甲戌八
月得此帖于蘇門僧顯時
贊曰筆勢之偉筆意之詣筆法之粹是三者固足以
名家而無愧矣於虖祐陵天縱八體公蒙識拔獨在
初歲亦宜其有此具美也寶此幅紙以見太平之游
藝惟袐閣是視
劉無言輞川詩帖(二十題共四十首有序並行書一百行後四題大字標詩八首)
(分八行小字注又劉尾記草書三行)
尚書右丞贈袐書少監王維摩詣
余别業在輞川山谷其游止有孟城坳華子岡文杳館
斤竹嶺鹿柴木蘭柴茱萸沜宫槐陌臨湖亭南垞欹湖
柳浪欒家瀨金屑泉白石灘北垞竹里館辛夷塢漆園
椒園等與裴廸閒暇各賦絶句云
孟城&KR0008;
新家孟城口古木餘衰柳來者復為誰空悲昔人有
結廬古城下時登古城上古城非疇昔今人自來往(裴廸)
華子岡
飛鳥去不窮連山復秋色上下華子岡惆悵情何極
落月松風起還家草露晞雲光侵履跡山翠佛人衣(裴)
文杏館
文杏裁為梁香茅結為宇不知棟裏雲去作人間雨
迢迢文杏館躋攀日已屢南嶺與北湖前看復廻顧(裴)
斤竹嶺
檀欒映空曲青翠漾漣漪暗入商山路樵人不可知
明流紆且直綠篠密復深一逕通山路行歌望舊岑(裴)
鹿柴
空山不見人但聞人語響返景入深林復照青苔上
日夕見寒山便為獨往客不知深林事但有麏䴥跡(裴)
木蘭柴
秋山斂餘照飛鳥逐前侶彩翠時分明夕嵐無處所
蒼蒼落日時鳥聲亂溪水緣溪路轉深幽興何時已(裴)
茱萸沜
結實紅且綠復如花更開山中儻留客置此芙蓉杯
飄香亂椒桂布葉間檀欒雲日雖迴照森沈猶自寒(裴)
宮槐陌
仄逕蔭宮槐幽隂多綠苔應門但迎掃畏有山僧來
門前宫槐陌是向欹湖道秋來山雨多落葉無人掃(裴)
臨湖亭
輕舸迎上客悠悠湖上來當軒對尊酒四面芙蓉開
當軒彌滉漾孤月正徘徊谷口猿聲發風傳入戶來(裴)
南垞
輕舟南垞去北垞淼難即隔浦望人家遥遥不相識
孤舟信所泊南垞湖水岸落日下崦嵫清波殊淼漫(裴)
欹湖
吹簫凌極浦日暮送夫君湖上一廻首青山卷白雲
空闊湖水廣青雲天色同艤舟一長嘯四面來清風(裴)
柳浪
分行接綺樹倒影入清漪不學御溝上春風傷别離
映池同一色逐吹散如絲結隂既得地何謝陶家時(裴)
欒家瀨
颯颯秋雨中淺淺石溜瀉跳波自相濺白鷺驚復下
瀨聲喧極浦沿涉向南津汎汎鳬鷗渡時時欲近人(裴)
金屑泉
日飲金屑東少當千餘歲翠鳳翊文螭羽節朝玉帝
濚渟澹不流金碧如可拾迎晨含素華獨往事朝汲(裴)
白石灘
清淺白石灘綠蒲向堪把家住水東西浣沙明月下
跂石復臨水弄波情未極日下川上寒浮雲澹無色(裴)
北垞
北垞湖水北雜樹映朱欄逶迤南川水明滅青林端
南山北垞下結宇臨欹湖每欲採樵去扁舟出菰蒲(裴)
竹里館
獨坐幽篁裏彈琴復長嘯深林人不知明月來相照
來過竹里館日與道相親出入為山鳥幽深無世人(裴)
辛夷塢
木末芙蓉花山中發紅萼澗戶寂無人紛紛開且落
綠堤春草合王孫自留翫況有辛夷花色與芙蓉亂(裴)
漆園
古人非傲吏自闕經世務偶寄一微官婆娑數株樹
好閒早成性果此諧宿諾今日漆園游還同莊叟樂(裴)
椒園
桂尊迎帝子杜若贈佳人椒漿奠瑤席欲下雲中君
丹刺罥人衣芳香留過客幸堪調鼎用願君垂採摘(裴)
予每見右相輞川圖想見其處復于其集得此詩尤想
見其人風度高絶非復世人也裴廸在唐無聞而其詩
如此抗衡摩詰則其人亦可知矣偶有繭紙一軸大小
字書之僅足以見余景慕不忘之意無言
右劉無言輞川詩帖真蹟一卷輞川竒勝甲唐世名
墅槩觀諸詩亦可想已予舊藏唐人所繪圖每暇日
一縱覽飄飄然若身在華岡北垞間今見此蹟筆力
清勁與詩頡頏是可與圖並甲袐笈矣得帖之日寶
慶乙酉十月售者錢氏
贊曰輞川之勝新詩之詠所以適性也繭紙之瑩筆
力之勁所以寫興也維詩與筆景物交映也並于唐
圖于是為稱也
呂居仁瞻仰收召二帖(並行書第一帖十四行第二帖十一行)
本中再拜比稍不聞動静瞻仰之至即日伏惟尊候萬
福本中久留閩中比已治北去計復被召命顧自春多
病日頗增劇須俟旬日稍閒乃行衰羸如此亦復何用
前路當懇求官祠再任期必得請或見諸公敢乞先致
一言張本至幸尚阻侍見倍乞為時護重不備本中再
拜徽猷侍講姑夫淑人四十七姑座前四月二十八日
本中拜覆收召雖出推奬然本中衰病不堪若冐昧求
進必致顛隮將來自陳尚乞垂意不能者止聖人明戒
亦或不辱題品萬分之一矣其他覼縷當俟後狀曾壻
到行朝請見敢乞矜憐六哥十哥續别作書大同包上
起居本中拜覆
右紹興中書舍人直學士院呂公本中字居仁瞻仰
收召二帖真蹟一卷中原文獻之傳如呂氏一門道
德文章世載厥媺固難乎析薪之責也公在南渡後
巋然靈光尊王賤霸之一語著于王言天下凜然始
知有大義其正人心扶世教功不淺矣所謂負荷復
何議哉嘗攷史錄見史臣秦熺之言曰紹興四年三
月秦檜拜右相議和之計決矣而左相趙鼎抑沮甚
力因修史加恩密諭直學士院呂本中為制詞蓋豫
為後日姦圖鼎為首相不復留意國事用兵則徒擅
都督之名略無措畫議和則隂懷首鼠于進對之際
未嘗有可否隂結黨與肆為詆欺其負眷意如此於
虖天下有公是非如公之不匿厥指顧可以為誣乎
帖得之高平范氏難進之風溢于盈咫之幅計其歲
月當在公賜科第還行都時百年聲猷槩可覘矣紹
定之元上巳日予修禊研山而帖適至
贊曰呂氏一門我朝韋平衣冠既南孰為典刑猗歟
北扉翰墨騰英難進之風藹于心聲其進維何風雷
隠砰賤霸尊王萬古作程天將開之以豁瞶盲孰遏
其萌維盜實憎觀公初心何止懲羹親朋斯升方喜
彙征私書之詒猶欲卻行豈願空言與乳臭争道之
將宏非人所能俛首事讎衆方若醒詎知禍胎自漢
公卿淪胥一談大呂為輕綸音一頒四海竦聆臧宮
鳴劒賈誼請纓書下奉天已識中興曲筆誰歟反肆
譏評隂險何知雲收霧明公帖初獲我心未寧謂彼
噂&KR0689;臆度以情是或鼠腐猶疑鴻冥既見公書懇懇
至誠視彼儻來雖寵若驚肯以王言屈于姦朋公義
既昭公論既明迨今百年猶歉混井時歟數歟迄莫
我聽公帖雲煙公心日星彼犬之狺何吠非形天澄
氣清脩竹蘭亭閱此帖焉對于汗青
李商老酬答詩帖(行書十二行)
謹次高韻奉酬禹功司錄博士彭再拜
煙霞痼疾自藏身刮膜頻窺佳句新學博還同杜候庫
才慳深愧庾郎珍倚風終日掃松徑披霧何時對玉人
西掖鑾坡須妙手如公那復困無津
右江西詩派日涉居士李公彭字商老酬答詩帖真
蹟一卷詩𣲖詩蹟未登于寶真丙戌八月始致此帖
于賜山盖託士友搜訪而得之者有藏書家七印贊
之以備詩體之一焉
贊曰九𣲖之沕潏注于溟渤寓此詩筆烟霞之痼疾
園涉以日紓寫盤欎予于西江搜抉遺軼備體之一
陳文正黃庭帖(楷書十行)
康伯惶恐頓首再拜上覆康伯輒有少意于禀近搜訪
得禇河南小字黃庭經一卷雖未辦真贗要似非近時
墨蹟仰恃眷私率爾持納為書府之玩儻賜指留不勝
萬幸郡中馬氏有唐盧稄迦高僧畫像乃禁中舊物印
記頗多上亦有唐寶今已依近降指揮收買專人申納
太師公相府亦乞鈞照康伯惶恐頓首再拜上覆
右兩朝相國維師魯國陳之正公康伯字長卿黃庭
帖真蹟一卷海陵煽凶九垠沸騰封豕長蛇薦食上
國瞰然有投鞭必渡之志維時元臣鎮物如謝安效
忠如陸贄輔聖斷如裴度佩安危如郭子儀在公一
身吾國九鼎然則楊休玉色正笏垂紳之氣象固可
即遺墨以占之也是帖盖與秦熺者當是知漢川時
孽㷔滔天雖如公者猶不免于避礙致曲此則重可
歎也嘉定辛巳四月得之建鄴秦氏致之者亦市買
卒顧姓云
贊曰隆興聖主臨盛朝元臣堂堂冠蝉貂鎮撫百度
服天驕九鼎安固屹莫搖凛然遺墨松後凋美錦不
□璞不雕百年攸熺均童妖惜我喬木屈艾蕭圍棋
賭墅意自消後來偉蹟可岧嶢我來郿塢鳥焚巢乃
見拱璧汚脂膋卷藏再拜刻琰瑤百花藩溷隨飄飄
願續洛譜從午橋不問處所知春饒
史忠定蚤作帖(草書六行)
浩再拜上覆辱教伏審蚤作尊候萬福示諭若詢之在
渠想無不可者萬一求之不得無如之何不可不問也
是亦一機會幸裁之紙札不精望恕之浩再拜上覆周
丈祕省賢友座前
右興隆相國太師越國史忠定王浩字直翁蚤作帖
真蹟一卷三代而下帝王之學不講久矣堯疇舜咨
指為迂譚無逸易圖金華倚席格心之效曠不復見
根枿失養因世治亂眡其天姿培溉一源民澤所繫
德修罔覺基于斆半其孰能顧舊興想如商宗之于
甘盤者乎寥寥數千年發精一之藴紹下風之問惟
公之遇孝宗皇帝實維有之盛德光明前隆後淳大
倫用章大誼用伸大原用傳大業用昌華重文敷道
統勃興緝熙之功盖非一日珂齠齔侍先君子行都
尚及見賜几杖時生四十有三年寶慶乙酉歲二月
始得遺帖于京口竊覩墨妙淳勁嚴重儼如佩玉端
委于廟堂之上其學力功用之所充尚可即此以占
之也留候掉三寸桓榮陳五經方斯以稱抑多恧焉
贊曰危微精一傳之在心二典勲華光于有臨大原
自天端倪孰尋豈無疇咨培高浚深寖明以昌舉元
難壬烝哉明良嗣此德音匪鑑而諷匪扆而箴啟廸
在初有開宸襟巖廊南風袗衣鼓琴淵躍籋雲匣鉶
發鐔逹其已充澤彼蒼黔王度之恢如玉如金進而
虞淵賓晹發䨧坱圠璣衡開闔陽隂九韶其楷萬奏
皆瘖退而卷懷蓻圃書林出入歐顔而加㪺斟湛湛
秋江岧岧春岑如彼德人危冠整簪不伐不矜森嚴
深沈我考問學惟心靡諶端本自我何用弗欽重抵
九鼎價踰萬琛維帖可觀為世之砭鍼尚信我言匪今
斯今
洪文惠盍簪帖(楷書五行)
适再拜非才猥叨誤擢遂有盍簪之便忻惬可知所幸
餘潤可借得苟免大譴百懷俟面兹不繁及适再拜
右隆興丞相魏國洪文惠公适字景伯盍簪帖真蹟
一卷公相孝宗僅累月而歸自嵇隂徘徊綠埜者十
有餘載澤雖不下䆒而難進之操凛然有可觀者珂
雖屢識公隸古而真蹟之見則昉于兹盖寶慶乙酉
之正月得之中都馮氏
贊曰公作隸古與先漢侔發為書翰順塗挾輈公相
孝宗曾不少留歸安一丘終始休休我護淮餉祖公
前修登華信亭步得江樓摩挲石題瞻睇銀鉤風静
鵲巢月明沙鷗意公其來偕造物游蹟則不磨心兮
焉求
蔣丞相得男帖(草書八行)
芾再拜上問尊嫂安人恭惟懿候萬福姐姐致意新婦
都拜起居諸令嗣承務以次各計侍奉休吉芾屯孤多
難舉無與比娶後十八年方得一男甚慰牢落半年之
間百病迭至竟以不起哀惱無聊上狀崖略併幸照恕
也芾再拜上問
右乾道宰相資政大學士蔣公芾字子禮得男帖真
蹟一卷公家于常予以嘉泰壬戌十一月道由錫山
得之士人蔣深盖公族云
贊曰仕遭時相真主材之充澤斯普以端逸御妍嫵
諒予言法當取
虞忠肅萬里帖(行書十四行)
允文自建鄴分携相去萬里不奉一行書君子之思勤
甚扶病遠來次鄂渚竊知易節江西清議以久外為淹
允文不敢以賀也如病身骨立豈當復出況懇辭之章
六七上必有報可者即西湖為投老計矣不果一一親
作報書亦久病有未能勉者千萬深諒之也行止稍定
别上狀右謹具呈正月允文劄子
右乾道相國維師雍國虞忠肅公允文字彬甫萬里
帖眞蹟一巷公以任重之噐邁往之識濟時之才基
殊勲位元宰表表為世名臣當其自西掖出掃邊氛
遂戡大憝江上之人至今能誦其遺烈是時沈憲敏
以樞曹隨軍此帖盖與公西湖後往還書尺金石交
情藹然尚可覿也紹定戊子二月予在京口得之憲
敏之孫鏜聲甫
贊曰方長鯨之干誅駭百川之騰浪撼坤軸其欲裂
有雍公之思壯策數船之竒勲射天狼于北向既旄
頭之夜殞窘紛披而投仗歎微管其左衽曾垂褒于
素王凛百年而若存耿英氣于江上攬遺帖以在手
並風雲而獻壯歛胸中之崛竒為筆下之豪放念舊
交于漕輓寓執訊之還往慨寶傳之至今猶足慰夫
馳想予嘗攷史牒之終始論餘功于翼亮觀其位上
宰以秉成猶未忘大義之獨唱謂取秦而下燕可拊
背而扼吭軒墀靡慕于金鉉節斧乃攽于玉帳當王
業溺于積安之久而人心頓有振起之望迨時數之
未偶墜妖星于五丈故議者不見于異時之所就而
得以寘疑于當日之自將何鴧毒之難瘳本亡秦之
蠱喪嗟羣情習見于苟且宜隻手莫支于締創予所
以抱遺槧于五紀悼成心于一相既什襲以致其尊
慕又三歎而繼之惆悵也
曾丞相臨平帖(行書十一行)
懷悚息匆匆片札叙違方愧率略舟至臨平遠勤誨翰
所以慰藉甚寵顧懷危蹤得以善去心匪木石寧不知
歸更冀涵覆以終大惠引睇光儀第劇依戀之至右謹
具呈觀察節度太尉宗丈六月日觀文殿大學士宣奉
大夫提舉江州太平興國官曾懷劄子
右乾道宰相觀文殿大學士曾公懷字欽道臨平帖
真蹟一卷宣請故家再秉相軸實自公而復此帖乃
公去位時予當時近臣之同姓者嘉泰辛酉歲八月
得之鄂渚曾氏孫監征家忘其名
贊曰書尺之作趨簡便情之所託斯可見志雖少貶
言猶婉體雖少詘敬猶簡堂堂相國緇衣彥明哲自
將亦通願竦然述贊覽遺卷我欲以之參世變
寶真齋法書贊卷二十五
