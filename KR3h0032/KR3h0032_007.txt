寶真齋法書贊卷七
宋岳珂撰
唐摹晉人帖
衛恒往來帖(向氏題籖前題一行帖草書三行)
高閑手摹往來帖晉長水校尉衛恒書
往來者傳卿氣力頓佳甚以慰思無期但有信示問
右唐人摹晉長水校尉衛恒字巨山往來帖真蹟一
卷恒瓘之子素稱能書有政宣半印四紹興珍賞印
二意古而態真彷彿復見前代氣象非唐世筆力未
易到此嘉定甲戌歲四月從向薌林之孫公起購得
之標曰高閑所摹予按寶晉書史嘗以戴嵩牛經太
宗御筆三字者易懷素絹帖及陸機衛恒等模晉帖
與數種同歸劉涇謂之高閑殆無攷證予故不敢以
為信概之以唐庶幾得實
贊曰書既造妙摹者惟欲取其肖摹既逼真題者不
必託諸人以實傳信萬古一晉無目睫之徇視御府
之印
王廙問安王秋二帖(前一帖楷書五行内詔字空闕聖體字平起後一帖章草)
(三行)
臣廙言昨表不宣奉賜手詔伏承聖體勝常以慰下情
不審宿昔復何如承鄭夫人乃爾委頓今復增損伏惟
哀亡愍存益勞聖心謹附承動静臣廙言
七月十三日告藉之䓁近日遣王秋書不具月行復半
念汝獨思不可堪居奈何奈何雨凉不審
右唐人摹晉侍中驃騎將軍王廙字世將問安王秋
二帖真蹟一卷廙以善書名見錄于淳化之秘閣帖
并有先朝印識予家藏最久先君手記云淳熙丙戌
歲十月在廣右得于欽守趙善言家亦賜書也
贊曰摹法之精必騐以真我見棗刻已同似人啓以
楷書告以章草情敬之分于此焉考
王導懷感帖(前題一行帖五行草書)
晉仲父侍中丞相始興文獻公琅琊王導茂弘
導白改朔情增傷感濕烝自何如頗小覺損不帖有應
下懸耿連哀勞滿悶不具王導
右唐人摹晉丞相始興文獻公王導字荗宏懷感帖
真蹟一卷上有小璽筆法盛于晉尤盛于王門導其
祖也是書本在淳化袐閣帖中結字得章草之遺風
妙有餘而妍不足今帖乃唐世摹于硬黃紙上毫髮
畢備無遺憾焉先君好收唐摹帖以為雖未得真猶
勝棗刻此槖中之最古者云贖之宗姓近臣家蓋賜
書云所得之歲月不可考
贊曰王門之書祖始興他帖閣本皆洞精獨餘此帖
難強名妙處頓使俗眼驚唐人硬黃昔流聲紙古墨
暗如晨星兒曹緘口勿浪評更看羲獻森階庭
郗恢授衣帖(御書題籖標記一行帖行書九行)
晉郗恢授衣帖(御書)
晉鎮軍將軍東安忠侯高平郗恢道嗣
九月十五日恢白授衣感深得去四月書為慰已冷比
何如吾至頓弊力遣不具郗恢敬謂承不上下告念馳
悚賢兄可行上下萬福慰不寧兄無近告馳情第二兒
今東分張罔罔
右唐人摹晉鎮軍將軍東安忠侯郗恢授衣帖真蹟
一卷郗氏自鑒而曇曰儉處約曰恢道嗣皆其子也
世以書法著按竇&KR2116;述書賦有曰處約道嗣家之後
俊取草勢而兄優謹真書而弟潤恢之競爽有自來
矣書有御題小璽并流傳二印識存焉摹跡與王方
慶賜帖相類蓋先君故藏
贊曰郗姓三傳而至恢晉代七革而為唐書以世而
能摹以久而彰予將因高平之奕葉而擷千古之遺
芳於戲道徽尚其不亡兹其足以侈摹帖之藏
唐人摹二王帖(貞觀煟興傳自蘭亭神與其能承詔作程一門接武洛神之賦放于後人)
(邯鄲失步)
馮承素蘭亭叙(二十八行尾記小楷兩行)
永和九年歲在癸丑暮春之初會于會稽山陰之蘭亭
修褉事也羣賢畢至少長咸集此地有崇山峻嶺茂林
修竹又有清流激湍映帶左右引以為流觴曲水列坐
其次雖無絲竹管絃之盛一觴一詠亦足以暢叙幽情
是日也天朗氣清惠風和暢仰觀宇宙之大俯察品類
之盛所以遊目騁懷足以極視聽之娛信可樂也夫人
之相與俯仰一世或取諸懷抱晤言一室之内或因寄
所託放浪形骸之外雖趣舍萬殊靜躁不同當其欣于
所遇暫得于已快然自足曾不知老之將至及其所之
既倦情隨事遷感慨係之矣向之所欣俛仰之間已為
陳迹猶不能不以之興懷況修短隨化終期于盡古人
云死生亦大矣豈不痛哉每攬昔人興感之由若合一
契未嘗不臨文嗟悼不能喻之于懷固知一死生為虚
誕齊彭殤為妄作後之視今亦猶今之視昔悲夫故列
叙時人錄其所述雖世殊事異所以興懷其致一也後
之攬者亦將有感于斯文
貞觀五年八月二十九日臣承素奉敕模
右唐馮承素橅王羲之蘭亭叙臣米友仁鑒定恭跋(行書)
(兩行)
右唐貞觀將仕郎直弘文舘馮承素奉詔摹修禊帖
真蹟一卷太宗天造翰藝儲神緗素蕭軺南駕辨櫝
西來緬觀羣臣仁智之情畢奏從官步趨之技承素
其一也按何延之記謂當時供奉榻書曰趙模曰韓
道政曰諸葛貞實偕肄筆各有數本以分賜皇太子
諸王近臣流傳幾百年以元和十三年詔取入九禁
又五百載乃入御府有小璽一又印縫二古篆不可
識首尾有裴氏等印三其後著米存仁鑒定攷之寳
晉書史載蘇耆家有蘭亭三本内次本少長字世傳
衆本皆不及長字其中二筆相近末後捺筆鉤回筆
鋒直至起筆處懷字内折筆轉筆抹筆皆轉側褊而
見鋒暫字内斤字足字轉筆賊毫隨之于斫筆處賊
毫直出其中世之模本未嘗有也耆題以為褚遂良
芾辨其非定為承素輩且製贊以表之今閱此本暫
字賊毫所出無絲髮異殆是繭紙舊帖有此一筆故
凡親見真蹟于昭陵未閟之先者其臨摹之手不約
而同不惟是帖足以信千古之傳而芾之精鑒至是
殆尤不可及也嘉定壬午歲二月託人從故循邸贖
之凡三易所託而後至想山陰之手澤未見英姿聽
空谷之足音詎無喜色式昭傳緒以覿前徽
贊曰猗應龍蟠九嵕抱驪珠閟含風見似人喜若跫
作者誰臣姓馮
吳通微臨蘭亭叙帖(二十九行尾記四行係界行紙内舊注崇山二字並移入)
(正行舊塗改悲夫處亦不復摹首行止于初字蓋以意臨寫故獨與衆本不同云)
永和九年(文同上)
大中大夫行尚書職方郎中知制誥充翰林學士東海
縣開國男吳通微臨書時貞元四年歲次戊辰四月己
夘朔十一日己丑記
右唐人吳通微臨王右軍蘭亭叙真蹟一卷具著官
位歲月有小璽并古印文二與行業讚同得于中都
按唐史有吳通玄嘗與陸贄竇參同時亦踐北門蓋
昆仲也筆灋淳古題名端勁有鴈塔之碑可攷其非
贗
贊曰褉帖之亡坏土其朽至于貞元夫豈一手彷彿
之傳爛如晨星尚勝定武以石得名
右軍初月帖(草書六行)
初月一日羲之白忽然新故之際致歎良深君亦同懷
近信過得告故云腹痛懸情災雨以復何似氣力能勝
不謀為爾耳力不次王羲之
右唐人摹王右軍初月帖真蹟一卷筆勢婉遒具有
法則獨紙素不與他帖類似唐末者有小璽在卷端
先君以淳熙庚子歲中秋併遣信帖得之趙千里
贊曰唐摹之傳取竒古髣髴硬黃疑此楮我從眼力
别瑶珷安得庸奴字如許
右軍遣信帖(行書三行)
頃日親親徑過諸婚經卹體察力不復堪之故未復遣
信耳懷充
右唐人摹王右軍遣信帖真蹟一卷得之與初月帖
同時有前朝印字體古而逸非苟作者
贊曰筆健而竒而紙素猶近時彼摹者吾不能知其
為誰忘筌與蹄庶幾得之
右軍留女帖(草書兩叚六行)
吾去日欲留女過吾去自當送之想可垂許一出未知
還期是以昨即得丹陽水丘書與足下書同官不送往
還
李常公擇盥手觀此帖元章知之當為出數本矣(楷書四行)
(元章字平起)
丁夘仲秋六日觀于從道甥家(草書兩行)
中散大夫會稽縣開國子鍾離景伯公序觀(草書兩行)
人言觀元章書必數步立不得近他日殆不然故敢書
于此子發(行書三行)
右唐摹王右軍留女帖真蹟一卷予在建康初訪帖
于故室檜之孫有某者不肖游娼肆蕩無一簮幾不
能自存初以此求售于所託上有紹興一璽前後有
古半印八中縫有古墨印一皆不可辨紙甚類唐硬
黃而尤竒末著本朝李公擇鍾離等四跋蓋賜書明
甚予以二十萬錢得之某大喜于是帖陸續來矣帖
字四十八古雅不可名狀帖之標曰右軍真蹟予審
定為唐摹蓋以三事與故藏晉帖紙既不類而與唐
行業讚昭陵冊文皆一種硬黃一也寶晉洗手帖曰
每得一書背訖入奩印以米姓袐玩書印閱書之法
洗二案相比某濯手親取展以示客客拱而憑空案
從容細閱某趨步于其前客云展某展客云卷某卷
惟命客據案甚尊某執事甚卑捨佚執卑者止欲不
以手衣振拂之爾蓋寳晉病潔故其言如此今詳跋
語有盥手而觀元章知之當為出數本又有人言觀
元章書必數步立不得近他日殆不然是皆戲寳晉
語而跋卷末有半印存米姓二字較之家藏帖印又
非袐玩印乃清玩印也正是帖下文所謂以待不可
告語之客者使其為真則在玩袐久矣是以為唐摹
無疑二也帖字並大令十二月帖中令永嘉帖竒崛
則無差别而神觀有異三也予雖定著如此而付受
有緒合作自然審而信之猶當以竢博雅之君子
贊曰或真或摹斯焉取諸是出于偃月之儲垂胄同
仇于門之魚予將比乎邾
右軍河南帖(草書八行)
適重熙書如此果爾乃甚可憂張平不立勢向河南者
不知諸侯何以當之熙表故未出不說說荀候疾患想
當轉佳耳若熙自勉此一役當可言淺見實不見今時
兵任可處理
右唐人摹右軍河南帖真蹟一卷有小璽并藏書家
大小全印五半印一帖在淳化閣帖中與率更何如
帖同歲月得之左畹吳氏按晉史孝宗永和七年二
月趙并州刺史張平降秦十一月征西大將軍荆州
刺史桓温聞石氏亂請北伐既而中止八年春中軍
將軍揚州刺史殷浩又請北伐以北中郎將荀羡為
都統屯壽春三月命羡鎮淮陰尋加監青州諸軍事
又領兖州刺史鎮下邳右軍將軍會稽内史王羲之
以書止之不聽九年十月姚襄叛浩敗績于山桑羲
之又遺以書止其再舉十年正月浩免官十二年春
拜温征討大都督督司冀二州諸軍事以討姚襄八
月乙亥温敗襄于伊水遂入洛陽己丑修諸陵張平
自秦擊襄襄與之平而罷兵羡以徐州刺史將兵救
叚龕十一月龕殱于燕羡還下邳升平元年七月平
自秦遣使請降拜并州刺史二年三月秦苻堅討平
于銅壁降之秋八月徐兖二州刺史荀羨有疾以御
史中丞郗曇為羡軍司九月燕伐平于并州平所置
征西將軍諸葛驤等帥壁壘百三十八降于燕平奔
平陽亦降于燕羨拔燕之茌平執泰山太守賈堅燕
將司馬悦明救泰山羡敗而歸遂以疾篤召還命曇
以北中郎將代鎮焉五年九月平竟滅于秦詳事顛
末此帖當在升平二年之秋重熙蓋曇之字當是以
書往來及時事者
贊曰予觀斯帖而得右軍之為人矣識以先物仁以
及民忠以謀國哲以保身有是四者殆非一世翰墨
之士所可擬其倫也知晉之禍在乎本根外寧内憂
茹蘩吐珍其識之不羣固足以逹愛本之仁矣而一
誠區區惜荀憫殷止北伐之書陳會稽之牋又孰知
其既明之哲託于餘忠之未伸者耶鄢陵之師車馳
卒奔念克敵之何裨徒隱憂于范文如昔日之偃書
幾何其不為今日之温摹帖之傳世固共知字畫之
可珍而未識其心之爱君也然予博攷史牒詳稽所
因蓋自愍懷抱痛于終天而王業偏安于江濆敵愾
之勇復讎之義已不復談于搢紳則姚襄之已歸而
終叛張平之既晉而復秦此皆後來必致之理安得
不慨想乎擊檝之逖拔劎之琨而徒欲保所有以終
身如是則右軍之書雖不免拳拳于後慮而右軍之
心實未暇歷歷以前陳至于守江棄淮以憂為欣是
欲保堂奥之安而乃捐其所由入之門予尤未之敢
聞也
右軍復尅二書帖(草書四行)
適書至也故足下明還行復尅面王羲之白
見弘遠二書皆以遠也動散即佳為慰
右唐人摹王右軍復尅二書帖真蹟一卷帖故家藏
上著四印惟貞觀兩字聫属與寳晉所述異意後人
託為者
贊曰書摹于唐故不當印以貞觀然而涸筆天成書
名雲爛殆不止于真之亂彼無别者徒欲侈其真而
汩以贗石汰玉出涇分渭判尚攷予贊
右軍尚書帖(草書四行)
尚書六日書示秀才孔君借戰國策可付之
右唐人摹王右軍尚書帖絹本真蹟一卷按元作右
軍手墨予按寳晉書史嘗于唐坰處易得此帖云得
于僧清道亦有貞觀印仍帶元截紙痕一條今此乃
縑素雖裂不可觸大率非晉物又無貞觀遺蹟故定
著為唐摹首尾宣和御府凡六印又内府圖書璽一
寳慶乙酉正月予遣問自大名歸與真廟宸章同至
蓋皆汴都故藏也
贊曰宣和御府皆法書珍藏直及鍾王初徒綠絹素
少晉儲著定聊復稱唐摹氣全神王斷裂餘更有數
體同官奴百年風塵閱穹廬回首六閣懷東都
右軍安問帖(草書四行)
未得安問玄度至可憂慮得其言云小差然疾自恐難
耳
右唐人摹王右軍安問帖真蹟一卷與得示帖同得
縫尾著御府四印中有蕭字印首尾六半印惟芾印
兩字可辨蓋寳晉故物也
贊曰唐人善書者晨夕臨鵝池生平安問帖千古乃
見之蕭齋今為誰米姓猶可窺摹筆得活法一卷當
得師
右軍轉勝帖(草書八行)
見冠軍書轉勝腳中故惡猶憂此㛐懸心騰恬忽失交
雖小小殊復不如不想尋制之聞見嵩高比使人增懷
不知卒當有遊理不思惟子願欲種之
右唐人㒇王羲之書轉勝帖臣米友仁鑒定恭跋
右唐人摹王右軍轉勝帖真蹟一卷有紹興小璽并
米友仁鑒定帖書以冷金紙方未褾時策策如銀葉
聲薄類蝉翼竒甚慶元己未歲六月得之潭州士人
張椿老家其人舊以貢士教授武岡新學法當用年
勞得官携帖入都欲薦之時貴以求所欲不得意發
病去痛且恚悉以帖售人厥價不及什二三此其一
也椿老多游名貴人門故藏帖為多攷淳化袐閣帖
中有大令書亦有冠軍轉勝等語與此帖不同
贊曰唐人摹帖多自喜千古換鵝誰趾美順塗鹿夢
豈真寐畫餅兒癡出饞水詎憐成安獲張耳泜上鼔
旂那可致銅丸碧衣誰證爾重說偈言煩小米
右軍得示帖(草書三行)
比得示為慰云小人多患念勞心遲見足下未結果為
力不次王羲之
右唐人摹王右軍得示帖真蹟一卷首尾著三璽珍
賞一印字淳而雅頗逼西晉武帝體有章草之遺于
淳化閣帖中蓋自是一種風度非右軍他帖比也帖
舊在周益公家予愛其古嘉定甲戌十一月以易元
吉獐猿二徐熙折枝一從太府丞綸併安問帖易得
之
贊曰淳古有真味不特見于結字兹帖之名得示縱
摹倣于唐世隱然猶有西晉之遺意彼昌黎者或肆
譏議謂以俗書趁姿媚予未敢以為是
右軍東方朔贊帖(小楷序二十二行讚十一行尾記一行)
大夫諱朔字㬅倩平原厭次人也魏建安中分厭次以
為樂陵郡故又為郡人焉先生事漢武帝漢書具載其
事先生瓌瑋博逹思周變通以為濁世不可以富樂也
故薄游以取位苟出不可以直道也故&KR0008;抗以傲世傲
世不可以垂訓故正諫以明節明節不可以久安也故
談諧以取容潔其道而穢其跡清其質而濁其文弛張
而不為邪進退而不離羣若乃遠心曠度贍智宏材倜
儻博物觸類多能合變以明算幽讃以知來自三墳五
典八索九丘陰陽圖繪之學百家衆流之論周給敏捷
之辨枝離覆逆之數經脉藥石之藝射御書計之術乃
研精而䆒其理不習而盡其巧經目而諷于口過耳而
闇于心夫其明濟開豁苞含弘大凌轢卿相謿唅豪傑
戲萬乘若寮友視儔列如草芥雄節邁倫高氣蓋世可
謂拔乎其萃遊方之外者也談者又以先生嘘吸沖和
吐故納新蝉蜕龍變棄世登仙神友造化靈為星辰此
又竒怪怳惚不可備論者也大人來守此國僕自京都
言歸定省覩先生之縣邑想先生之高風徘徊路寢見
先生之遺像逍遥城郭都先生之祠宇慨然有懷乃作
頌曰矯矯先生肥遁居貞退弗終否進亦避榮臨世濯
足稀古振纓湼而無滓既濁能清無滓伊何高明尅柔
能清伊何視汙若浮樂在必行處儉罔憂跨世凌時遠
蹈獨遊瞻望往代爰想遐蹤邈邈先生其道猶龍染跡
朝隱和而不同棲遲下位聊以從容我來自東言適兹
邑敬問墟墳企佇原隰虚墓徒存精靈永戢民思其軌
祠宇斯立徘徊寺寢遺像在圖周游祠宇庭序荒蕪榱
棟傾落草萊弗除肅肅先生豈焉是居居而弗刑遊遊
我情昔在有德罔不遺靈天秩有禮神鑒孔明彷彿風
塵用垂頌聲
永和十二年五月十三日書與王敬仁
右唐人摹王右軍書晉夏侯湛所作漢大中大夫東
方朔畫像贊真蹟一卷首尾紹興印四御府半印一
按是帖在淳化秘閣與樂毅論並為真書之祖雲烟
流形水月移質摹寫之合作以神合妙信乎唐人之
為精也予在建康訪郿塢遺物以嘉定辛巳九月奉
詔移節京口治行冗甚而售者持以至云其家之在
外邑者一昔入郛留質某氏以去亟以善賈購得之
蓋亦内府之自出云
贊曰昔唐貞觀中河南公褚遂良著定右軍真行書
六十三卷真書獨存五卷而是帖居第三開元中會
稽公徐浩收綴二王真蹟一百五十有八卷真書亦
共存五卷而是帖居第二蓋永和之所書而王修之
是卑今觀兹摹具有遺製蓋李嗣真所謂如巖廊簮
裾之肅陰陽寒暑之備鏗鏘金石之在耳氤氲蘭麝
之觸鼻縹緲仙跡昭章聖祕然河南則標以為真會
稽則疑以為偽二君皆升堂而入室夫豈黨同而伐
異況後六百載而予惟即其摹以觀其似而何以别
其非是惟梁袁昂評古今字嘗有言曰王右軍書如
王謝子弟縱復不端正者軒軒有一種風氣予謂摹
本已能如此真存豈不可貴況夫山陰之鵝已訛于
道德瓦官之鴟復亡于告誓周公之征已泯晉侯之
跡誰侈三一莫䆒于行法尚想熟知于黃綺或訪琅
琊之新廟或答尚書之宣示或臨川丙舍之頓首或
相省叔夷之死罪凡此已弗復見而又于此肆其議
是殆類乎知江漢秋陽之不可尚斥有若而反其位
者也
孫過庭摹洛神賦帖(二十八行)
處揚輕袿之猗靡翳修袖以延佇(至)悵盤桓而不能去
慕痛貫(案慕痛貫三字上下文無所屬跋語及之今仍原本)
右唐右衛胄曹參軍孫過庭字虔禮摹王獻之洛神
賦真蹟一卷嘉定戊辰歲十月九江郡守韓君松以
客燕于庾樓酒酣出古帖名畫數種分遺座間俾各
賦詩予詩先成得先釂先擇遂取此帖坐者皆愠初
出帖時標為孫過庭草書不指為摹晉帖縫亦有御
府四印客或疑其不可攷予答之曰大令寫此賦刻
在淳熙袐閣續帖第二卷中今字跡甚相類又見寳
晉書史言過庭書甚有右軍法但字落腳近前而直
今所存書譜是也因為證其是坐者憮然韓君啓笈
亟取袐閣續帖及御府書譜石刻字字較視歷歷可
見乃相與歎服帖竟以歸我袐閣本末無慕痛貫三
字印識位置亦微不同蓋祕閣本為真為摹皆不可
知而此本則孫摹甚明慕痛貫三字乃是因紙尾戲
摹淳化帖中右軍他帖以驗其筆力而非本文也卷
首尾及縫有長白山居印三振武軍節度使印二書
印一周咸印三荆湖南路轉運使印一河東諸州轉
運使印一古半印一紹定戊子六月予在京口陵口
酒正李君衎見過因閱帖自言其家藏本朝司勲員
外郎知國子監書學周越書上著長白印蓋周故物
予謝未攷然振武節度本朝以幽冀陷久不除官尚
為唐物無疑
贊曰大令好書洛神賦後人猶襲邯鄲步夫君草聖
洞千古筆下縱横敏風雨凌波杳杳去無所半幅尚
能迨媚嫵幾年唐印閱振武誰其别之視書譜
洪元眘行業讚集王右軍書帖(行書七十二行)
大唐會稽郡餘姚縣化囗寺主真法師行業讚并序
朝議郎行餘姚縣令上柱國太原王璲撰文
菩薩戒弟子洪元眘集晉右軍將軍王羲之書并鎸
夫璞以假器必藉工能正教闡揚亦資明哲承真如之
奥典啓不二之法門其誰曰然不遠千里法師東陽金
華人也俗姓王氏其先太原苗裔昔永嘉南遷因官而
處焉總角辭家童蒙入道發大精進堅持戒地一門之
中數人緇服簡而無傲咸悉慈心傳曰積善之家必有
餘慶經云難行能行難忍能忍削跡名利而歸于佛難
矣哉閭閻依投親戚仰止覩其顔則知三善入其門乃
聞三異允諧衆望精確道宗彌縫聚落能無法忍之心
空閑林中了入寂然之意法師學習師古義承先聖八
部經理宛在掌中三乘法源盡于度内曉了中事恒無
貢高猶如琉璃内外明徹是謂山岳之秀河海之英國
之橋梁人之師範善療衆病為大醫王應病與藥令得
奉行乃我法師之器量弘博羌難得而涯也粤六載我
皇帝加號爰有制度于時太守秦公長史狄公知其行
高遂以名薦主此寺焉二公常相謂曰法師通深妙法
玄無上義聞一得三言發響應昔利涉辯博僧會智周
與之齊驅未可同日退食之暇匪夕即朝私奉禮敬以
為法主晏居無何事有成應舉一隅則三隅可視豈小
子造次而談矣葺搆廊宇繕修佛像墾爾田疇蓄爾倉
廪人有善欲天必從之虔奉夙心雅志斯在弟子忝預
同盟宗祊有叙慕仰節操欽藉堅持限以孤陋寡聞曷
能宣揚盛事不錄戒行何以覈諸不記精修何以示衆
小子狂簡裴然成章述德書能以傳不朽凡我同好寧
孤讃之時天寳八載孟春正月
童蒙入道總角辭家清理歸正忍辱降邪結習已盡不
染天花心如法水瑩澈金砂(其一)形貎端嚴風神體正卓
爾孤標堅持佛性如竹之滋如松之盛晏居寂然智慧
清淨(其二)法門之主天人之師能息三毒更慎四知磨而
不磷湼而不緇闡我正教非師而誰(其三)法本不生今亦
無有賢哉真公戒業堅久宣揚寳偈義傳金口記其行
能永為不朽(其六)
天寶十五載歲次景申六月癸未朔十七日乙亥建
右洪元眘集右軍書真法師行業讃真蹟臣米友仁鑒
定恭跋
右唐洪元眘集晉王右軍書真法師行業讃真蹟一
卷唐人好集王書如元和張府君碑其證也按寶晉
書史越州寺碑真蹟在僧正子文處嘗通書許借未
果託提刑喬執中擕告質看亦不肯出蓋即此書也
其在全盛時寶毖已如此海岳于是有遺恨焉書入
御府首尾著六印有米芾之子友仁審定緗素儼列
發古薌之餘芬劫火洞冥幸遺蹤之未泯嘉定戊辰
歲二月得之官鬻
贊曰天津織女瓊為梭的皪八體輝明河雲章玉字
炯不磨一洗秦籕麾周科人世翦割同綺羅百衲尚
可睨伐柯告身莫易蚓換鵝淛江轟豗老伏波龍象
駭慄嚴撝訶玉函金鑰神卑珂一洗海岳遺恨多千
巖唐晉春嵯峨
萬歲通天帖
晉右軍將軍羲之書(前一帖行書六行内姨母字平起後一帖草書八行)
十一月十三日羲之頓首頓首頃遘姨母哀哀痛摧剥
情不自勝奈何奈何因反慘塞不次王羲之頓首頓首
初月十二日山陰羲之報近欲遣此書囗行無人不辦
遣信昨至此且得十一月十六日書雖遠為慰過囗卿
佳不吾諸患殊劣劣方陟道憂悴力不具羲之報
晉黃門郎徽之書(行書八行)
二日告囗氏女新月哀摧不自勝奈何奈何念痛慕不
可任得疏知汝故異惡懸心雨濕熱復何似食不吾牽
勞並頓勿復數日遠汝比自護力不具徽之等書
晉中書令憲侯獻之書(行書三行第一行省僧權字半體)
廿九日獻之白昨遂不奉别悵恨深體中復何如弟甚
頓匆匆不具獻之再拜
齊司空簡穆公僧虔書(楷書四行元題不存以秘閣續帖本增入)
太子舍人王琰牒在職三載家貧仰希江郢所統小郡
謹牒七月廿四日臣王僧虔啓
齊侍中懿子慈書(草書前二帖各六行後一帖十六行)
卿柏酒䓁六種足下出此已久忽致厚費深勞念至王
慈具答唐懷充范武騎
汝比可也定以何日逹東想大小並可行遲陳賜還知
汝囗囗吾常耳即具
翁尊體安和伏慰侍省小兒並健適遣信囗囗囗囗自
當令卿知吾言之不虚也郭桂陽已至將甲甚精惟王
臨慶軍馬小不稱耳以病告皆差耶秋冬不復憂病也
遲更具問七月廿七日
右唐人摹王方慶萬歲通天進帖真蹟一卷金輪御
朝始製十三字今帖歲月皆用其體唐紙精古此又
獨最他帖按唐史則天后嘗訪右軍筆跡于方慶家
方慶進者十卷凡二十有八人惟羲獻見于此帖所
謂十一代祖導十代祖洽九代祖珣八代祖曇首七
代祖僧綽六代祖仲寳五代祖騫高祖規曾祖襃皆
軼焉是時則天御武成殿示羣臣仍令中書舍人崔
融為寶章集以叙其事復賜方慶竇&KR2116;述書賦乃謂
當復賜時后命盡榻本留内更加珍飾錦背歸還王
氏人到于今稱之故&KR2116;有順天矜而永保先業從人
欲而不顧兼金之句有建隆新史館印蓋即當時摹
取留内之本而卑之館中者建中靖國刻歸秘閣續
帖有小璽并潁川印而三態備衆妙摹逼天真亦非
他帖可擬淳熙己亥歲先君在郎省以一端石四畫
軸易之韓莊敏家
贊曰洛石赤心以出寶圖燕涎鷄晨即瑞製書有奕
王門南土華腴獻其家琛陳于玉除筆法之神匪臨
伊摹史館之儲尚其不誣
寶真齋法書贊卷七
