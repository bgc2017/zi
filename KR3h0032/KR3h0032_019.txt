寳真齋法書贊卷十九
宋岳珂撰
宋名人真蹟
米元章書簡帖上(兩卷共二十九帖並行書第一第二第九第十一第十二第二)
(十五帖各九行第三帖四行第四帖二十一行第五第八第十四第二十三第二十七第二十八帖)
(各十行第六第七第十三第十六第十七第十八帖各十三行第十帖七行第十五第二十四帖各)
(三行第十九帖十七行第二十第二十二帖各十二行第二十一帖十六行第二十六第二十九帖)
(各十一行)
芾頓首再啓今歲當從聖奏計故事代之者即奏也使
節到都八月半例以九月軷行司西上十月到國門我
公可到南都左右復西也餘並人吏西占芾頓首再拜
芾頓首再拜蒙教二十一日望屈大旆雪圖上納横軸
非不愛未見公所愛者耳𢃄留數日奉納也向晩料峭
起居萬福謹奉狀不宣芾頓首再拜大夫文節下
太夫人玉裕萬福不及拜别怏怏老妻伸奉洎趙妺郡
君各希加愛加愛芾再拜
芾頓首再拜右丞資政春官恩主鈞席仲春漸凉恭惟
台候動止萬福即日芾蒙恩昨以四月忝命改官盡緣
知奬沒齒曷報六月被遣此邑聞台旆將至遲遲留七
月以俟一識威采面感恩紀謁令弟始知不可俟抱悒
之官近亦得命弟書始知對簾遂力疾作書以布下情
其餘俟趨省詣府造門叩閣所懷非紙所罄不宣門生
米芾頓首再拜右丞資政春官恩主台席謹空
芾頓首啟蒙教審起居沖勝已支千條付邑脚錢既奉
委惟所諭更不須申禀鮮禾方成更與放限十日佳般
木亦須限外毋奪農時佳苦暑末可約過弊邑良食利
人自愛草草芾頓首灊川宣德明悊閣下
芾頓首再拜久違長者幸兹邂逅不謂行役莫獲少延
節旄以寫傾慕昨日繼至舟次不可俟留刺快快而歸
適蒙雅誨且承食已首塗方寒千萬珍養訓仲相聚道
意謹附使陳情手凍草草芾惶恐上運副朝散老兄節
下
芾惶恐頓首專介踵門蒙手教荷温眷有加自承鹽邑
還日夕排比宿司以俟臨按杳不聞好音鄙棄下邑乃
如此耶忽大熱恭惟比日尊體清勝芾抱冰中夕公和
懼曠莽有何所聞且以見教去替數月矣過熱遂可買
舟治行矣謹附使上謝不宣芾頓首再拜管勾推官丈
閣下
芾頓首十日之歡足慰故人遂别心目悽斷有興除酒
安樂大是塵生好事惟為親珍攝今晩之意不怏歸念
之不已區區别啓楚州運勾石仲謀清修可愛試一見
之芾頓首方回老弟人英潁公相見道意今日不得
同一笑恨恨珍重
芾頓首再啓比苗幕過道從輿衛于琅琊之間為泉石
之樂恨不接遊跖也滁天下佳山水且少過客諒稱高
懷正恐賜環在邇不能久彼畱也芾頓首再拜
芾惶恐頓首再拜啓大雨恭惟台候萬福名筆為亂道
遂塵汚矣七月一日大年約來蒲池閱邵伯瓜洲須十
日一相見乃佳芾頓首成伯公門中各惟清勝郎娘
長茂芾再拜
芾頓首向承貽教無便久不得為答以致久仰之素想
高明諒之春和道味何如一水之阻未遂展接千萬珍
厚有便數枉書為望草草芾頓首僧正文公
芾啓蒙教昨夕經義真蘇門生也待都佯不會却是惜
岐首也今送去四十賢購于泗州一過賓陳主薄名師
仲乃芸叟生甚艱揚有善傳寫者開節奉為吾顚出一
千作手功畫八本奉寄取幞頭人來取也藥乂夜來告
夢云去一顚得一賢亦何所在不知何祥也紙足為大
(案此帖文義多不可解疑有脱誤)
芾即日蒙恩未即詹望伏乞對時精調興寢下情虔祝
謹因便介附狀起居不備門吏米芾頓首再拜運使大
夫丈節下
六月二十日芾惶恐頓首上啓離潤得干珍旋聞入列
卿寺雖少雄飛未弄翰墨未副手相策足足不一賀也
到官衰疾相仍拜啟後時披晤未卜伏惟珍毓不備芾
頓首再拜産和大監台座濡須僻陋月十日無一遞
無一過客坐井底爾有幹示下芾惶恐
芾頓首再拜經宿恭惟台候萬福伏想般舟良勞神用
俟到蕭閒參見次前蒙寵賜嚴命不許辭然今有所獻
公亦何辭以拒之通圍願隨葺錦增光久為選人鈍滯
非稱也若不以為不恭願檢入謹奉啓不宣芾頓首再
拜知府鈐轄待制台座硯在合内
芾頓首再拜君發太尉台座之把拜違旋得官江湖歸
掃家山杜門不出人事殆絕比到都見陳予真承動静
復知巳更王夫人之痛不覺嗟悼不能已復自咎不敏
阻貢尺書以勞孝思内有慙負疚不能已比日台體起
居何如謹奉啓通誠拳拳下情此不能宣芾頓首再拜
君發太尉台座小兒益長人物不凡伯時姻事有期
未
芾頓首再拜彦和通判承議閣下端禮處拜違迄今不
承音驛客至恭審到官冬序向凛伏惟神明扶持尊體
起居萬福芾衰晩如昨未卜展晤伏惟珍厚謹奉啓不
宣芾頓首再拜彥和通判承議吾友閣下十一月十九
日狀
芾頓首再拜觀使樞密太尉先生鈞席伏審榮拜宸俞
遂請歸第天柱之任暫留時楝睿眷之重定將起矣惟
初解浙西之節制聿居綠野之燕安神明掖扶氣體泰
定有足樂也芾以出入不得阻隨杖屨看山揮麈詹企
不極不備老弟子米芾頓首再拜觀使樞密太尉先生
鈞席
芾頓首再拜至孝景温觀察台座區區已曾奉疏流落
三年重來京國恍如夢覺治居未定未及上謁專介及
門喜孝履多福三兩日詣慰既親又與令姪同官不妨
否更俟一言燭下方客起不宣芾惶恐上景温觀察親
友台座
芾頓首再拜聞公有官職壓人之說是何言歟公世德
清茂才高望重越自小官慨然論天下事宜比馬周此
未足賀老友固不奉佞也望日文德門多見諸公獨不
見公何也癬方須得大叚酬勞方傳恐前書真不逹耳
芾頓首再拜知有令郎之戚此難遣者能書第二兒二
十歲化去刳吾心肝至今晧白之由也癸未去國至今
二兒二女老年何堪何堪再到(案此下有脱誤)卒三姊夫交游
喪盡情懷落魄不振不振
黻頓首再拜相從之樂自卯及已十五年矣自武林失
恃遂髮白齒落頽然一老翁若與公相遇他處宜不相
識耳比來慶侍下起居何如偶洽光同官劉穆之行奉
書千里相望何日會合臨風悵然黻頓首通判朝奉君
謨兄
老兄幾子吾鼇兒十六矣又二子粗長黠後房進幾人
郭德乂見報知蜀中一邑都未得消息郭憨猶通直洛
陽命頑健如昨湖外有何勝事嶽麓雲水為我致意黻
頓首
賀知章草書唐人歌詩往往及之今有人收得否試託
問之黻
向承惠洪氏石刻多感往歲謝公處得之想其真蹟精
妙何當一見之家藏墨蹟數本今以石刻奉寄一笑輒
欲以告身質過數日奉遷如何黻頓首
芾頓首啟適奉賀留刺晚來起居萬福舟兵自到日支
錢餓得欲死今日旬下支一料米去告指揮日支與米
為幸主簿甚嚴傳語皆不答聞有甚條貫吁可畏哉謹
奉啟咨叩勿泄此語恐相惱不一一忉忉芾頓首再拜
道濟通判中大夫
芾頓首啟知曾賜教使下失去感愧異常知西第已為
人貨已遣人去輟蓋一相知也若人口少别輟得一位
與之甚幸甚幸諸處尋屋不得園中屋得數間芾亦可
居也且望留意不敢忘德草草芾頓首太保吾親
芾頓首再啟蒙眷有素不敢自外具有丹赤仰干左右
芾今任不礙舉辟管勾文字或帳司得備驅策敢不自
竭芾六月正滿三十箇月百指畏暑西上而貧無桂玉
之費儻蒙恩私仰戴山嶽芾惶恐頓首
知庵成自逸仰慕不已雨多種植必皆青活弊庵前栢
活否更求數株益之黃鶴家山前水池水不乏否告問
主者若不乏不須問也寳晉必蒙照管恐損漏開春求
宣明東歸老拖曳不行也天啓曾有書去逹否芾頓首
米元章書簡帖下(三卷共三十五帖並行書第一第二十五第二十四第二十帖)
(各七行第二第八第十六第二十五第二十八帖各十一行第三第十二第十七第二十三第二十)
(五帖各九行第四第十九帖各八行第五六行第九第三十二第三十三第三十四帖各六行第六)
(第十四第三十一帖各十三行第七第十三第二十帖各十二行第十一第二十一第二十二第二)
(十七帖各三行第十八帖十八行第二十六第三十帖各五行)
芾啟早略一揖未慰久别承來語久候無耗故困憊歸
息傾仰傾仰來早願同令兄見臨一飯訖同至山房然
後歸治行未晩也切切餘面罄草草芾頓首致平國士
芾頓首再拜右史舍人老兄閣下蒙手翰貺尚方珍醴
拜嘉增幸來日當引九日拜臨顧之辱併叙謝意謹奉
啟不能罄所言芾頓首再拜希聖舍人親家台座來
日東華得一介相引乎吏部至今不見人來耳
芾頓首再啟行日伏蒙尊造枉駕水次不遑迎謁内積
悚恐不審尊兄資政何日到闕欲拜狀也芾疎謬正託
德門每賜訓督使逃罪戾至幸至幸芾頓首再拜
黻啟前人迴郡官訪及方下船著公服又欲即行故草
草數字必不怪也輒假小舟至敦送彦誠觀師還寺舟
至即西至幸如期少頃至也餘到潤留書復古次百冗
草草芾頓首不二禪師故人
黻頓首雨寒安勝不知在施水資聖奉尋不見快快張
公必拜見晩歸可少(案此下永樂大典原本缺)黻頓首彦誠觀師
同此
芾頓首再拜運副奉議明公節下去陳聞使節至許至
建雄鎮專介上狀久之廻至云汝還臺阻一披晤此情
悵然故再奉啓并前狀上納霜寒深冷恭惟尊體動止
萬福區區已具右狀中者不重述不宣芾頓首再拜運
副奉議明公節下十一日狀
芾惶恐再拜私居杜門以禪悦為樂彦舟去後不聞左
右動静嚮風永懷不能已已臘寒比日官況何如門中
上下均慶去歲之念必少彌忘聞其素屬疾非小兒五
日間忽然不見幼法有如是不以禪悅何以為遣者臘
寒千萬珍重二月或所請宫觀不報即扣閣惟珍葆珍
葆芾頓首再拜厚之知府學士德友
芾頓首再拜昨日煩聒出京始一飽也經宿起居沖勝
白熟求四枚差小者卓上碧水晶與老騃壓紙可否以
吳顧道約來相見故未行早飯了東邁依依奈何奈何
芾惶恐上厚之宮使學士思舊范寬四幅贈老友如
何
二十五日芾上啟得十四日書知已到官雖國士失進
躐之序聊為知已屈甚善甚善專啟叙懷芾頓首再拜
彥舟學士樞僚仁友
黻啟昨日承教直夜不及答午間得暇訪及面叙俸錢
支使之數屬出外邑五七日比畫能一遊寺乎草草芾
頓首上公震太尉台座
芾惶恐蒙教審台候萬福牌寫了久將謂已取去來日
遣人來幷今日者來取兒子入寺檢未得也區區别啟
芾惶恐上公震太尉台座
三月十一日芾頓首啓衰老蒙誤恩寵徑西不得少留
以承二君子動止伏惟珍愛珍愛芾頓首再拜安中學
士吏部二友麾下
芾頓首再拜運使大夫丈節下昨以手拙附專介以代
占謝恭想已逹左右即日春和恭惟神明相佑尊候動
止萬福
芾再啓高郵不須亂置生事暫居非吾鄉我里無人勾
副定國是也牽復既去只養别人四時纂要四月一雨
又主旱請借一閱道路人言高郵依舊水&KR2531;雨雪不少
不知果否昨過彼時水&KR2531;見邵伯以次數道通湖港皆
以土填塞斷從初救田今合放開耳想不一處豪姓因
而擅之恐非公家利也芾頓首再拜
芾惶恐前辱臨顧兩日打糧借人未得翌日馳造尊勝
至今不見石工特來許借告給付區區面罄不宣芾頓
首太易吾友
芾啟適方上狀使至辱教欣審晚刻尊候萬福幷蒙佳
茗為貺併深感悚來日朝晩幸臨屈一飯也區區容面
叙且奉此為謝不宣芾再拜志行通判承議老兄
芾頓首再拜初熱恭惟神明相佑尊體萬福賓老以英
才受睿知布上寬書暫至澤國而芾以官期當去不得
少樓清芘以此為恨耳芾頓首再拜
十一月二十一日芾頓首上記留守大資政丈鈞座私
居乏人數探伺竟阻追攀大旆此情惘惘念蒙令弟拂
拭而久與明甫遊也故自竭有以獻惟公宏恕其愚而
矜其志之善也願公開懷以待天下之士猶恐人人不
自信勿以泥塗之久懷廷尉牓門之心深閉固拒以絶
天下之士願以常情處人而躬行高世之事忘恩怨會
通一致出人意外晏然為明主安一世之人起治功致
太平此為下識之所瞻望中夜而興披衣呵筆草略死
罪死罪門吏米芾頓首再拜
右簡尺先臣芾真蹟臣米友仁鑒定恭跋(行書二行)
芾頓首再啓故人作發運使都不照管下邑今十連作
帥當似臨淮縣長官時故事但一片心脾依舊佳在不
知委悉得過否芾惶恐再拜
倅同官來江寧少小相識父處刁幕熟鄉人一戎同官
來須少過從亦是未得報間同出入遊山之人三處是
飯主人貴人出入難不敢牽率知客位榜甚嚴此為常
人設耳豈米老有不得船之理呵呵俟面千也芾惶恐
再拜(案此帖首行應有脱誤)
糖霜大治喉咽甘幸尤能發散含花佳芾頓首
真麝香一劑置痛處薰透氣立安芾諮
老妻上問夫人玉體萬福楊老夫人乍到未得去拜屈
同官于此得欵還往也才回謁楊簽歸便行知有人在
彼故立草草作數字不得周悉書表司與假遂令小官
作書不罪不罪芾再拜
芾頓首啟昨日特承寵臨屬王氏兄弟飯遂阻于門迎
留以朝銜謹先上納旦夕祗造不宣芾頓首再拜景仁
通判宣德兄
芾頓首再拜在無為一書作廣州題逹未衰老忽西去
出意外憂畏而已因賞心亭與元龍屬酒選三麗人歌
自作詞云有人去廣德立作此書用致詹仰草草不罪
不罪芾惶恐司諫台座門中各安勝安勝
右楮紙詩書等十幅先臣芾晩年真蹟臣米友仁鑒定
恭跋(詩摘在詩文帖中)
芾頓首再拜丹陽人安舊治偃藩上游琴尊足以自適
時來則為蒼生起耳芾頓首再拜
海岱絶唱已刻于柱與劉顛者對也非二顛者不刻芾
頓首七月六日
芾頓首再拜運使大卿台座春序向和恭惟澄清之暇
神明相佑德履起居萬福芾被遣俟命于左右已次于
潤舟大水漲過橋不得未即參侍伏乞為上珍厚專介
上啓不備芾頓首再拜運使大卿台座
黻補填尚少八日以新府公至理須出見來日且參假
登舟至真滁日移疾報本州不審尊意如何黻蒙恩有
素不勝傾倒之至黻頓首再拜
芾惶恐來早為一麫江樓少延道韻只今被衣在此烹
茶久俟芾惶恐府公少監大夫公
芾惶恐再拜彦稽提舉太史公甲兄節下抱疾之官十
日九假事皆委薛侯改雙槐堂為寧一堂射堂雨敗堵
悉見北山萬疊名曰仰止堂于甲兄可謂無負矣芾衰
老之人每臨一事欲仰兄精力不已力疾答專使不宣
芾惶恐頓首彦稽太史公提舉節下四月旦日状
芾啓衰晩辱誤恩法不可辭秪益悚懼蒙教賀重其慙
悚附使具此草草芾頓首亦虚吾友
不煩如此前言甚易當必不到入臺章也呵呵
餓殺客也芾頓首安中吾友
昨夕作此簡未及遣承寵誨荷垂眷今早食後作(案作字上)
(下有闕文)晩阻城外約來早告顧舟中北城外一飯幸甚幸
甚芾頓首
芾頓首再拜先白吾友疎展晤思企暑中起居何如小
兒未聞師誨願以童蒙之道處之謹遣侍筆硏于左右
惟久要終始造成之悚悚異日報德不宣芾頓首再拜
先白吾友同舍萬福
右崇寧南宮舍人寳晉米公芾字元章書簡帖真蹟
六十四幅分五卷中興初思陵以萬幾之睱垂意筆
法始好黃庭堅書故戒石之銘以頒而方國一劄遂
皆似之後復好公書以其子敷文閣直學士友仁侍
清燕而宸翰之體遂大變追晉轥唐前無合作珂家
所藏詔墨幾百軸以歲月攷之良是故紹興間公書
盡歸九禁而世罕傳最後赤水得珠頣神北内躬御
寳跗製翰墨志多紀公遣事益知帝心簡注惟公是
嗜是帖多天上本間有内府圖書及紹興寳璽在焉
前五帖嘉泰壬戊歲正月得之中都范氏次十帖開
禧丁卯歲五月得之李奉寧客何師說又次四十帖
嘉定戊辰歲二月得之京師官鬻又次九帖己巳歲
八月得之豫章朱氏顛未印識全及半者通五十所
贊曰論書自晉始蓋因其風俗之清而流之于妍降
而六代又以其習尚之篤而溺之于專維唐設科身
判書言作成自初歐禇爭先薛靚張顛顔真迎便中
世而後雖經生楷隸猶得以揚鑣而鳴鞭五季日卑
我宋興焉士以德進捨藝之偏既窒其進取之塗故
世之以書名家者皆不雜以人而純乎天更八葉之
豫豐乃設學而詳延有芾者出集其大全蓋繇羲獻
而來遡崇觀而前或營萃以拔棘或宮墻而及肩或
小醇而大疵或舍正而取權六書之統殆所謂芾之
死不得其傳也巘巘喬嶽洋洋大川草木風雲波濤
蛟黿我繫此評其然豈然較三十里後八百年
米元章靈峯行記帖(大字楷書十二行)
邵䶵胡端修吳亮米芾同遊靈峯寳刹崇寧甲申五月
望日書
易安居士一日攜前人墨跡臨顧中有先子畱題拜觀
不勝感泣先子尋常為字但乘興而為之今之數句可
比萬金千兩耳呵呵敷文閣直學士右朝議大夫提舉
佑神觀友仁謹跋(行書十行)
右寳晉米公靈峯行記真蹟一卷天下未嘗無勝游
惟人與境稱而後傳久其次以文其次以字畫攷乎
此亦可觀矣寳慶丙戌秋得之京口故藏易安室有
元暉跋語繫焉
贊曰永和之蘭亭列序時人文字之不磨千載莫鄰
彼睎顔之徒雖未足倫觀其所傳亦庶幾彷彿乎清
塵
米元章獲硯帖(草書十一行)
僕今日獲天下大奇硯世未有也他日使公欽賞不已
石佳發墨眼大如錢大小適中渾厚古雅平生收端硯
未有此比異日方知不誣也公家鳳池空大不適用爾
今歲有此奇獲真丙辛天地合也問九哥可知
右十行皆吾家舊所收悉為邦人得之多以歸好事翟
佑之蓋晚年字也子友仁審定真蹟
右寳晉米公獲硯帖真蹟一卷予作硯山園先一歲
得硯山詩表英光堂將以殿帖謂足以大全矣錫山
鄭子恭時中一旦來訪謂家有獲硯帖必與硯山事
實相表裏欲持以見歸予喜亟問亟求不愆于約居
一月而帖至攷之非硯山也蓋他一硯耳而其言鄭
重如是予嘗讀山林集有一帖曰辱教須寳硯去心
者為失心之人去首者乃項羽也硯為吾首誰人教
唆事須根究然而復有一說徐熙梨花人多識之請
攜去遍示識者若可當硯猶為少存交情長年報答
必欲吾首亦不免永鎮烏江兩手&KR1053;下分付且只成
甚頭腦便希昆仲命駕早膳面議之噫嚱硯尤物耳
固真足寳耶足寳矣固可以比首耶觀此寳晉之于
硯亦可謂溺矣不特硯又連以山而肯易一居其江
山在胸次足奪尤物之累如此亦可見不凡今乃見
園于予而又得是帖以表澄之特書屢書又可以見
帖而列之耶帖之言曰丙辛天地合而得是硯按寳
晉生以辛卯術家以天地合言則丙戊歲在大觀之
元如寳晉因得右軍王略帖作太師行固嘗以丙辛
合論得帖之月日矣帖與硯均在所重理固然耳而
葉石林熱語曰米芾詼譎好奇在真州嘗謁蔡太保
攸于舟中攸出所藏右軍王略帖示之芾驚歎求以
他畫換易攸意以為難芾曰公若不見從某不復生
即投此江死矣因大呼據船舷欲墜攸遽與之是硯
也首也帖也身也一而已予據此江山得無愧耶硯
山易居在何年不復可攷而是獲硯帖公之子友仁
指為暮年字攻其歲月蓋仙去前一歲也豈硯山已
去而他硯無可屬意者又將因是以寄懷耶得帖之
歲蓋紹定戊子月乙卯日甲子云
贊曰公謂是硯生平之所無彼美硯山乃易其所居
既舍其所寳聊假以自娛其亦人之情歟
米元章四大字帖(絹本)
智慧清淨
右寶晉米公四大字真蹟一軸寳晉書偉矣而盈尺
之字世亦罕傳寳慶乙酉歲十月得此于王文忠之
孫&KR0146;上有先朝内府印已糜損不可復識蓋故家所
藏之傑出者
贊曰昔大令書壁作方丈大字觀者至數百人蓋能
書家嘗以收斂觀楷則而以縱放觀精神予觀此書
大不失倫蓋自智而慧者筆下有天之真悟而惟清
與淨者胷中無一點之塵也
米元章曹子建應詔詩帖(行書六十六行尾記匹行翼衡作翼翼稅此作)
(稅北如醒作如醒當是筆誤)
肅承明詔應會皇都星陳夙駕秣馬脂車命彼掌徒肅
我征旅朝發鸞臺夕宿蘭渚芒芒原隰祁祁士女經彼
公田樂我稷黍爰有樛木重陰匪息雖有糇糧飢不遑
食望城不過面邑不游僕夫警策平路是由玄駟藹藹
揚鑣漂沫流風翼翼輕雲承蓋涉澗之濱緣山之隈遵
彼河滸黃坂是階西濟關谷或降或升騑驂倦路載寢
載興將朝聖皇匪敢宴寧弭節長騖指日遄征前驅舉
燧後乘抗旌輪不輟運鑾無廢聲爰曁帝室税北西墉
嘉詔未賜朝覲莫從仰瞻城閾俯惟闕庭長懷永慕憂
心如醒曹植應詔
芾醉書于寳晉齋
右寳晉米公曹子建應詔詩帖真蹟一卷帖凡二百
有一字字字清勁如太液黃鵠商山紫芝騫雲吐虹
各有出世間意醉中之天真蓋于是有神矣此先君
祕笈第一物也得于淳熙之戊戌後五十年乃克贊
之
贊曰吁嗟乎丕摧幹弱支予讀此詩何異乎煮豆而
燃萁弔古以詩觀帖以奇瑤鈿銀泥以侈厥題
米元章蠶賦帖(行書六十七行)
里有織婦蓍簪葛帔顔色憔顇喟然而讓于蠶曰予工
女也惟化治絲枲是司惟服勤組紃是力世受蠶事以
蕃天財爾之未生我則浴而種以俟化爾之既育我則
飭其器以祗事爾食有節我則采柔桑以薦焉爾處不
慁我則佴温室以養焉爾惟有神我則蠲其祀而未嘗
瀆也爾惟欲繭我則趣其具而不敢慢也爾欲顯素絲
之潔我則具繰盆繹器以奉之爾欲布幅利之德我則
操鳴機密杼以成之春夏之勤則髮蓬不及膏秋冬之
織則手胝無所代予之于子可謂殫其力矣今天下文
繡被墻宇予卒歲無褐緹帛飾犬馬予終身䘏緯寧我
未究其術將爾忘力于我耶蠶應之曰嘻予雖微生亦
禀元氣上符龍精下同馬類昔在上世寢皮食肉未知
為冠冕衣裳之等也未知禦雪霜風雨之具也當斯之
時余得與蠕動之儔相忘于生生之域蠢然無見豢之
樂熙然無就烹之苦自大道既隱聖人成能先蠶氏利
我之生蕃我以術因絲以代毳因帛以易韋幼者不寒
者者不病自是民患弭而余生殘矣然自五代以降雖
天子之后不敢加尊于我每歲命元日親率嬪御祀于
北郊築宫臨川獻繭成服非天城宗廟黼黻無所備非
禮樂車服旂裳無所設非馭祀無制幣非聘賢無束帛
至纖至悉衣裳萬物女子無貴賤皆盡心于蠶是以四
海之大億民之衆無游手而有餘帛矣秦漢而下本搖
未蕩樹奢媒以廣君欲開利塗以窮民力雲錦霧縠之
巧歲變霜綃冰紈之名日出親桑之禮頽于上災身之
服流于下倡人嬖妾被后飾者以千計桀民大賈僭君
服者蓋百數一室御績而千屋垂繪十人漂絮而萬失
挾纊雖使蠶被于野繭盈于車朝收暮成猶不能給況
役少以奉衆破實而為華哉方且規規然重商人衣絲
之條罷齋官貢服之職衣戈綈以示儉襲大練以去華
是猶捧由堙尾閭之深覆杯救崑崗之烈波驚風動誰
能禦之由斯而言則予之功非欲厚古而薄今時之異
也子之織非欲嗇身以侈物化使然也二者交墜于道
奚獨怨我哉且古姜嫄太姒皆執子之勤今欲以一已
之勞而讓我過矣于是織婦不能詰而終身寒云
右寳晉米公蠶賦帖真蹟一卷有内府及楚胄印各
一寳慶乙酉得之中都鬻書吳氏筆力差似少年時
贊曰桑柘之利被天下而不足以芘一女鬢蓬手筥
而身不縷雲織露組便疏曲戸世之類此者又何可
勝數是將誰尤曰本是務彼棄我取維終以無窶
米元章黃龍讚帖(行書十八行)
米芾黃龍真讚(高宗皇帝御書)
的的曹溪一點開從茲驢足踏塵埃黃龍若不三玄接
爭得東林八轉來
黃龍真讚米元章壬申歲同君發伯充國休過訪因戲
書
右寳晉米公黃龍讚大字帖真蹟一卷高宗皇帝親
題其褾有楚胄印四小璽一筆勢精健意象淳古蓋
老作云嘉定癸未七月得之維揚
贊曰華胄遙遙楚國宗風的的曹溪喚起爭名米老
奎光長照珍題
米元章獄空行帖(行書五十二行)
獄空行寄獻府公朝奉麾下漣水令米芾惶恐
楚州五邑口百萬擾靜盡繫太守公政由吏人民乃擾
政由太守民氣通安土樂生善民欲惡民惟欲與吏同
太守無能不戢吏精力不給吏乃庸兩獄百間塞有罪
有耳未聞一日空晉昌唐公名世後清風素節為時宗
五更三點運精思衆人安寢吏計窮百姓小妄赦不罪
庶幾小屈能自致五色來者初亦彙久而官悚吏皆畏
雖欲呼之亦不至乃知獄空空有理百萬無冤無枉吏
來者迎刃無留滯赦來雨獄久無事太守政聲既如是
廉車旁午目所備胡不剡章上天子追風早來促公起
去入省闈或使指吏皆欲去民欲留我祝公去豈同吏
長坂大車程萬里
右寶晉米公獄空行帖真蹟一卷字故寫碧牋上天
書濃墨蓋當時投之郡將唐君者江之廬山宮日太
平有黃冠以好事稱多蓄法書予託劉君道謙贖得
此篇時嘉定癸酉八月也
贊曰事上官當以信溢美而言是謂私徇唐君果何
人而得此于寳晉予蓋于是三歎則前朝之得士而
未暇及筆法之神雋也
米元章四大字詩帖(案此帖行數標法原本缺佚)
鷗鷺寒依水蒹葭靜靡風朝烟開雨細輕素淡山重
過當塗
一園松竹冷隂森猶得桓公歎可臨却叵(案英光集作匹)劉琨
看左傳玉壺徒缺誤雄心青山
賞心亭上羣山雪三夕丹淵借月華呤盡江南清絶趣
亟行歸覲紫皇家鑑遠樓
昔夢浮生定是非家山且喜隔年歸扁舟又出欄湖閘
出處初心老更違拜書學博士作
右寳晉米公四大字詩帖真蹟兩軸公筆力雄偉而
大字尤奇此詩比智慧淸淨字本不侔而氣象軒豁
卷舒之已具全體所謂精神楷則蓋策之矣第二詩
雜用桓元子劉越石王處仲事語意殆不聯屬似記
憶之誤必有能辨之者詩得之京口紹定戊子三月
戊子
贊曰四詩之作句新而詞伉兩軸之書意軒而神王
合此名蹟奇變萬状予得此詩季春旣望風激海而
濺霧月穿雲而崩浪開函卷舒于小萬有之上作而
嘆曰是可以領略山川之清壯矣予方望紫烟之岫
具黃蔑之舫友二妙于百載寓三嘆于一倡正使持
此而列衡門之素壁亦足對雲錦之九疊而夸瀑布
之千丈也
米元章海嶽詩帖(行書十七行)
仲若呼不聞孝然呌不應東海衮底浪南山入雲徑西
南嵯峨者起伏巧相競火輪激剛風倒化紫金境枕石
不知冷鼓腹歌更迥
右大字海嶽庵雜詩先臣芾真蹟臣米友仁鑒定恭跋
(行書二行)
右寳晉米公海嶽雜詩帖真蹟一卷御府之印小米
之跋具焉予始司淮左之餉肇整是園作海嶽堂嘗
勒石為記謂海嶽在甘露之下繼而城東得故基或
謂予前記為誤予曰皆是也蔡肇天啟銘公之墓曰
過潤愛其江山遂定居焉北固既火作庵城東號海
嶽日哦其間為吾州佳絶之觀是未火之前在甘露
旣大之後自西而東矣海嶽之名固也而地則不同
昔在甘露謂江為海謂北固為嶽小矣絜之以東謂
海為海謂四嶽為嶽顧不大哉今視其地信然此雜
詩者固其地歟蔡絛鐵圍山叢談曰江南李氏後主
常寶一硯山徑長纔踰尺前聳三十六峯皆大猶手
指左右則隱引兩阜坡陀而中鑿為硯及江南國破
硯山因流轉數士人家為米老元章得後米老之歸
丹陽也將卜宅久弗就而蘇仲恭學士之弟者才時
孫也號稱好事有甘露寺下並江一古基多羣木蓋
唐晉人所居時米欲得宅而蘇覬得硯于是王彥昭
侍郎兄弟與登北固共為之和會蘇米竟相易米後
號海嶽庵者是也硯山藏蘇氏未幾索入九禁矣時
東坡公亦曾作一硯山米老則有二其一曰芙蓉者
頗屈奇後主上亦自為二硯山焉視江南所寳流亞
爾吾在政和末待罪時嘗預召入萬歲洞至硯閣得
盡見之噫易之誠是也豈居之先後有異而傳聞者
至于異辭歟今甘露寺下為絶壁又豈有所謂羣木
唐晉人之居公之未東遺址蓋在鰲門鳳池之間所
謂並江者尤疎也予家有公所藏大令十二月帖上
有東海嶽印海嶽之有東西尤足為的證紹定戊子
二月客有在中都聞予新硯山者持以售予因訂其
詳以繫斯贊
贊曰海嶽之東西見于印而騐于碑觀乎此詩景與
物隨於虖噫嘻此皆是也夫豈復有今是而昨非江
湯湯其不移山窿窿其不虧登兮覽兮予言其如之
寳真齋法書贊卷十九
