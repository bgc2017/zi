寶真齋法書贊卷十
宋岳珂撰
宋名人真蹟
蘇舜欽草書四詩帖(二十行)
寄陸同年
忽憶前年科第後此時鷄鶴暫同羣秋風惆悵忽吹散
鷄在中庭鶴在雲
楚天
楚天遙望每長嚬宋玉襄王盡作塵不作瑤姬歌入夢
更為雲雨待何人
觀煬帝寶帳
漢文窮相作前王慳惜明珠不斗量翡翠鮫綃何所直
千裨萬補上書囊
春晚
紛紛從此見花殘已覺長繩繫日難樓上有愁春不殘
小桃風雨凭闌干
右慶歴湖州長史滄浪先生蘇公舜欽字子美草書
白樂天等四詩一卷予嘗觀先生草聖代懷素作首
篇如出一手筆妙如此得其緒餘豈不足以名一世
乎滄浪蓋蘇州亭名亦先生自稱予得此詩于寶慶
乙酉七月丙子年月日時皆水與滄浪之名若合符
節云
贊曰滄浪之存乎蘇智者是居夫豈知後二百載予
得兹帖而歲月日時之偶符先生濯孺子之纓而予
乃驅祁山之車蓋已判然其兩塗心之同跡之殊庶
幾乎知書
邵餗篆歸去來辭帖(界行紙上書二十二行)
歸去來兮田園將蕪胡不歸既自以心為形役奚惆悵
而獨悲悟已往之不諫知來者之可追實迷途其未遠
覺今是而昨非舟搖搖以輕颺風飄飄而吹衣問征夫
以前路恨晨光之熹微乃瞻衡宇載欣載奔僮僕觀迎
稚子候門三徑就荒松菊猶存攜幼入室有酒盈罇引
壺觴以自酌眄庭柯以怡顔倚南窗以寄傲審容膝之
易安園日涉以成趣門雖設而常關策扶老以流憩時
矯首而游觀雲無心以出岫鳥倦飛而知還景翳翳以
將入撫孤松而盤桓歸去來兮請息交以絶遊世與我
而相違復駕言以焉求悦親戚之情話樂琴書以消憂
農人告余以春及將有事于西疇或命巾車或棹孤舟
既窈窕以尋壑亦﨑嶇而經丘木欣欣以向榮泉涓涓
而始流善萬物之得時感吾生之行休已矣乎寓形宇
内復幾時曷不委心任去留胡為乎遑遑欲何之富貴
非吾願帝鄉不可期懷良辰以孤往或植杖而耘耔登
東臯以舒嘯臨清流而賦詩聊乘化以歸盡樂夫天命
復奚疑
篆籒之法難于華𥚹而又難于小字邵公此作遠過岳
陽題署豈其妙䶖精力至到者耶治平甲辰子玉見贈
閿鄉驛同書
余素不嫻書畫以湖州君之竒之也余安得不竒之博
陵崔公度識(兩題並行書共七行)
元祐六年仲夏晦日河中司理司馬槱借觀
會稽孫沔曾觀(兩題楷書兩行)
紹聖二年黃符嘗觀(隸書一行)
右慶歴隠君冲素處士溪齋先生邵公餗手篆陶靖
節歸去來辭一卷篆籀之學自二徐後惟邵氏先生
之弟龍圖閣學士飶蓋嘗以石經刻監學名垂當代
而先生獨高蹈丘樊終身不仕故書蹟之妙罕傳予
嘗聞范文正謫守嚴瀨作客星祠記奉書先生有曰
扺桐廬郡有嚴子陵釣臺築堂而祠之又為之記念
非托之以竒則不足傳後仐先生篆高出四海或能
枉神筆于片石則嚴子之風復千百年未泯於虖亦
可想其人矣觀先生此帖意與筆稱自可挹栗里之
風于千載之上雖幅楮猶可寶也而況乎孫威敏文
與可司馬才仲崔伯易輩之題彪列其後耶彼在同
時已盛稱如此又況乎□□□□□□書郎柳瑾子
玉家柳以□□□□□□弗復可攷予得之歲□□
□十月本出德清李氏之故藏有李氏二印存焉
贊曰予江人也挹柴桑之風望廬嶽之雲不惟傳蠧
編之芸蓋亦接鄉社之枌摹寫淳古發揮隠淪獨並
蓄于一齋是豈不足以比乎松菊之存意籒學之天
畀使如予者得以附逸軌而瞠絶塵如彼崔公度寄
自湖州君亦既託可知于不知是亦審所因于當因
予于文正亦云
宋景文言誌帖(楷書七行尾批一行)
祁啓被教已審凡言誌者是藏隧記者是立之墓前故
誌備而記略想已周知然不敢不告祁惶恐上咨君玉
舍人執事十九日
張安道所撰五本納上看訖垂示
右皇祐翰林承旨宋景文公祁字子京言誌帖真蹟
一卷公為益部筆蹟多散落蜀中淳熙丙午五月先
君漕東川得此手識歲月云獲于閻才元侍郎家
贊曰既有史才又得墨妙今古言辭事功談笑蜀人
之藏曰維甘棠我時其傳以著不忘
龐莊敏魁柄帖(楷書十一行)
籍再啓非的不敢上記繫託之懇曷嘗暫忘每傳諭誨
惟銘刻于中并誠佳地藏庇老軀殊幸常念當是時當
魁柄固多憂勞中外倚頼披接方遠切冀保衞為廟朝
之福不宣籍再啓
右皇祐宰相侍中龐莊敏公籍字醇之魁柄帖真蹟
一卷予家舊藏題云得之湖湘間龐氏孫枝之仕于
彼者不復紀歲月亦有藏書家二印公輔仁宗致昇
平德履才實嫓于文富論勲較績雖有大小比之考
室均棟梁之用也帖中有并誠佳地之語蓋公自罷
相守鄆繼以節鉞帥并門云
贊曰漢有德公天下士皇祐相國實其裔雖云出處
有同異今古龐宗開顯晦我觀清風勵百世未若太
平以身致鹿門遺墨不可覬聊寶此書貴行志
梁莊肅苦熱帖(行書十四行)
適啓前日承過訪殊慰别後之思苦熱渡江頗艱阻尚
稽馳謝方甚企嚮遽枉手教兼惠土宜祗紉勤眷媿感
深矣就喜動止順裕尊闈福康諸眷均慶赴上有期未
旦夕趨舟次姑此區區不宣適啓志成賢今年家閣下
十八日
右皇祐宰相司空侍中梁莊肅公適字仲賢苦熱帖
真蹟一卷有藏書家二印仁皇御四海聖德如天瓌
材並生無所不幬如公之英敏宏逹蓋輔㨲之偉人
也而猶未以最稱信乎思皇多士所以致以寧之效
于一時者益卓乎其不可及也帖與社祁公帖俱易
之京氏
贊曰盛世之英宰固不可以一節議方其尼朱梁之
賞沮端門之瑞反四使之命正皇儀之禮其勁正如
此則胸中之所存固足以印其字體又何必徒取其
遒美惟得其物尚寶此紙
韓忠獻北道京邑二帖(並楷書各十二行)
琦再拜府判祠部春律尚寒想惟體候休勝自承入贊
天府更不領音教諒京邑浩穰甚勞餘刃也琦近更守
常山見已在道于後月初可到本任恐知尚賖款晤切
希順時珍愛不宣琦再拜府判祠部左右正月十六日
琦啓近忠彦與王仲保相繼至府洊辱誨筆且承動止
清適不勝感慰感慰北道今秋大稔至于梨棗蕎蔬無
不成熟農里皆言一二十年未嘗逢此但河决許灣東
去壤魏之清平夏津恩之歴亭永静之將陵滄之臨津
饒安樂陵一帶縣鎮田廬為害不小而得恩冀數郡化
為沃壤信使道路無患御河可還故流利亦多矣天意
豈可測耶不宣琦又上
右三朝相國尚書今魏國韓忠獻王琦字稚圭北道
京邑二帖真蹟一卷嘉祐治平間把天再傾公手扶
重輪敷曜四極晦冥以闓清寧以奠羣生萬彙各適
其所勲烈冠彝鼎聲光流竹帛社稷宗臣惟公為克
當之首帖乃家世毖藏云先兄吏部甫自四明假守
還朝時紹熙庚戌先君實為左司郎家庭聚燕互出
名帖見公真蹟甚多就折得之有藏書家一印次帖
以寶慶乙酉正月偕祥符朱表唐摹尚書帖得之大
名末有金工部印蓋嘗為金廷顯仕所得用以識其
藏前後有六印識帖中印名用安陽戇叟蓋公自稱
使留滄景間幾半歲地多蚊䖟燎煙以熏其紙半黔
珂嘗攝事淮海親拜公像故于慨想尤切繫贊以傳
庶幾立懦
贊曰扶桑擎日厥幹萬尺以為公筆天夀平格元圭
昭錫以為公墨隂陽闔闢鰲柱立極見此偉特太山
絶壁九河碣石莫動筆力有雲五色曾著瑞籍多士
辟易繄天實啓迪豈以詡飾如彼韋陟公騎鵬翼歸
侍帝側有是遺蹟榮光交射星月珠璧終古不忒維
珂之得再拜歎息坱圠孰測几几赤舄尚想公德永
鎮下國
韓忠獻早夏衆春二詩帖(草書十二行)
早夏
脱幘吏休後凭軒風快餘瀑泉增瀨急新葉補林疎
暑初天未熱觀閣進輕凉果熟愁枝重荷生覺渚香
衆春園堂上作
十里溪源注北塘貯成寬碧澹泱泱新蒲弱荇參差綠
去鶩來鳧斷續行一纜輕波搖鷁舸河罾斜日曬魚梁
使君思拙無清夢高柳隂成草自長
右韓忠獻早夏二絶句衆春園七言詩凡三首真蹟
一卷北塘衆春皆在中山塘始于宣徽李公昭亮園
始于公公之記文嘗書于皇祐間今三詩獨不載安
陽集中蓋刊刻失傳輯萃弗整雖前輩不能免嘉定
甲申二月得于維揚其筆法勁正與公北道京邑二
帖宛然相肖楷墨又皆一種益有以驗其真云
贊曰五言簡嚴而意不迫七言豐腴而體不忒意公
彷徉于景物之間所謂造化生意者蓋亦畢寫于翰
墨如彼纖巧旬鍛月鍊又焉得以踐其間閾春萌夏
假默具帝力公詩自然于以觀德
富文忠出身帖(行書十二行)
弼啟近小六歸已曾拜狀竊計誠素尋達聽覽仲夏毒
熱伏惟大叔大嬸尊體起居萬福諸眷聚亦想康寧此
中上下粗且如常不用憂及葉郎已成出身乃與科場
一也諒慰尊抱諒慰尊抱正遠趨侍可量詹仰暑濕切
冀倍加保愛少副下情虔禱虔禱不備弼再拜大叔祕
監大嬸郡君坐前七日
右兩朝相國維師韓國富文忠公弼字彦國出身帖
真蹟一卷家世寶藏云得自遂寧守故監察御史徐
詡家有藏書家之印傳曰思其人猶愛其棠況夫心
畫所存手澤攸寓凡事業之所形見功名之所發越
德望之所充積揆厥繇原眹于方寸皆是物也曷可
不傳毖以昭高山景行之思
贊曰其温而惠有青州救荒之意其勁而竦有北庭
抗議之勇其端而直有鎮撫百度之績萃是三德發
為遺墨蓋静而正者公之心而用而變者公之迹端
委搢紳言孚意親我思若人古社稷臣
文忠烈治裝帖(草書七行)
彦博啟知郡承制久别漸企良深專介至辱書感激感
激末由瞻對酷暑萬萬保愛治裝西行匆匆修報不悉
彦慱啟
右四朝相國太師平章潞國文忠烈公彦博字寬夫
真蹟一卷公以盛德元老弼亮四世勒勲彝鼎夀雋
光明佩天下之安危極人臣之福履巋然為本朝第
一自唐世汾陽而下未之見也有是名德著之翰墨
于後百載維珂之得三印繫後傳寶無斁歲登紹熙
在攝提格中秋秋夕遺者羽客
贊曰德威堂中有漢相袞繡晝扶靈夀杖龐眉鮐背
猶克壯手展炎圖開治象虹蜺椽筆光萬丈落紙珠
璣争獻狀凜然手澤端可仰三復崧高慰瞻想
杜正獻與歐公書簡帖(前六帖楷書後三帖草書第一帖二十一行第二第)
(三第四第六帖各十一行第五帖十二行第七帖四行第八帖五行第九帖六行)
衍啟此月初上記為兵騶輩愆期直至中旬始行果塵
左右否方傾想次忽捧真筆且審服舍間平常差慰萬
一衍辱知之深非有寸長蓋明主憐其孤直耳禮遇隆
厚雖則知感或因染削曾為語及及沐誨諭莫匪假借
捧玩研味不覺惴慄顧自效之不暇徒且緘秘而已佩
服佩服衍夏秋而來支體罷惰益不如昔亦年齒使然
也後會無期可勝悽惻漸冷動息適變無至過哀為祝
謹奉手啓布謝兼問起居不宣衍頓首永叔龍圖執事
八月二十四日
衍再拜龍圖執事違間半年餘以真切欽慕之心則靡
日不思矣弟罷&KR1727;不時寓書尺為問耳執喪又經冬奉
几筵外伏計順變少安祝史昆仲道長衍比别時又衰
自餘不欲縷述委順而已凝寒惟保護是祝不宣衍手
啓再拜十一月九日
衍頓首永叔龍圖公卓還出書伏審執喪盡禮外體候
如常頗慰經年之别思也衍老態病容日有加矣未知
為會之計歲晏惟若時適變為禱謹奉手啓起居不宣
衍頓首蜡前一日
衍再拜昨日蒙枉高軒久陪清論莫匪庇民之畫罔知
更僕之勞歎服彌多感媿兼至比期謁謝尋辱誨言猥
念衰羸不校往復雖認厚意可喻靦顔謹奉手啟以代
面述不宣衍悚息上留守學士鈴下十三日
衍啓浹日之間旌騎再至諭以誕節燕設俾預坐末雖
名交游語乎分義則天倫無異上為衰罷不應來教然
承見諒終負愓息須當翌日前詣訪也謹奉手啓代意
不宣衍悚感頓首留守龍圖閣下申刻
衍拜手衍前日上記以拜賜感懼間殆不成文方悚息
未已猥貽真筆襃假非汪汪之量何以少安佩紉佩紉
連日賓搨駢集匪易尤喜寢餗彌裕差慰傾想俟暇謁
候次謹奉手啓述謝不宣衍頓首留守龍圖鈴下二十
五日
希文猶在彭門或聞疾勢未解深可憂也彼中必得的
信早晩到任希文英竒挺特百身莫贖非鴻筆麗藻何
以旌其封樹明公卓然高識許郎為之銘亦亡者積德
之有感召也聞之使人感慨何已衍再拜
蘇集編次審已畢事非大君子藻尚素異何以及是存
沒增感矣行狀鄉亦封納未知此家子孫胡以為報也
同感同感襄事實日早希密示千萬顒俟顒俟思渴思
渴衍上
右杜祁公墨蹟公當景祐中為御史中丞時余亦鎮南
軍掌書記為館閣校勘始登公門遂見知奬後十五年
余以尚書禮部郎中龍圖閣直學士留守南都公已罷
相致仕于家者數年矣余歲時率僚屬候門起居見公
福夀康寧言笑不倦歲餘予遭内艱去居于穎服除來
京師蒙恩召入翰林為學士與公書問往還無虛月又
二歲公以疾薨于家余既泣而論次公之功德而銘之
又集在南都時倡和詩為一卷以傳二家之子孫又發
篋得公手書簡尺歌詩類為十卷而藏之余與時寡合
辱公之知久而愈篤宜于公有不能忘矧公筆法為世
楷模人人皆寶而藏之然世人皆莫若余得之多也嘉
祐八年六月晦日(楷書二十行)
右慶歴宰相司徒祁國杜正獻公衍字世昌與歐公
書簡帖九幅真蹟一卷帖後有參知政事六一先生
歐陽文忠公修跋二公本同仕仁祖朝德業文章先
後相望而推尊景慕乃如此益信所謂不自高故能
成其高非虛言也帖藏歐陽氏故有十卷今存者惟
此上有印識三十二文忠名印一又有建炎諫院印
在卷末當是轉入藏書家有居是官者後復入丞相
京魏公鏜第其子司農簿沆貳郡九江暇日出名帖
相示因得以他畫易寘秘笈實嘉定己巳歲六月
贊曰厚德如祁公黃鐘大鏞和樂且雍尊賢如六一
朱絃疏越三歎廟瑟道比志叶不膠而漆顧中外之
雖異猶同堂而合席思遺蹟而不可見幸二賢之為
時出所以前乎此則致太平之明效後乎此則贊受
遺之定册既以廣元氣之運亦以夀斯文之脉然則
湍瀨無縱鱗風枝無寧翼涵養成就見此輔弼故後
世尤得以歸功于慶歴也
孫威敏及物帖(行書十八行)
沔啟奉别踰紀疎闊附問企渴何言人至承惠字及著
文足見智者用心之遠而思功及物也嘆服才識故非
一日矣沔居憂三四年臥病自今春來方有生意朝廷
不知累被恩命切切辭免未能快去又此重任本差來
江西湖南撫慰士民中途改往廣南衰病之質惟憂瘴
瘧增舊疾不能保天年何暇賊盜為已三次上章求免
未蒙允許必須至勤切期于得請矣觀足下之文病者
安敢承當也此事不免與余楊同其道矣少年時無病
尚可驅策如今何為何為冬寒保愛保愛草草奉聞不
宣沔上新除簽寺丞仁弟十一日狀
右至和樞密副使觀文殿學士兵部尚書孫威敏公
沔字元規及物帖真蹟一卷按國史皇祐四年夏四
月廣源州蠻儂智高反八月辛卯公自新知秦州改
湖南江西安撫使入内押班石全彬副之公行至鼎
加廣東西安撫使九月庚午命狄青宣撫而公副之
越明年正月戊午遂敗智高于歸仁鋪五月丁未公
登樞筦攷是帖乃在四年之冬所謂余楊蓋知桂州
提舉兵甲余靖同知諫院廣東西體量安撫使楊畋
俱以經制無功被降謫者開禧丙寅八月予在京口
彙名帖得此于金壇一名家蓋與孫氏有連傳寶其
真云
贊曰有文事有武備公之筆札蔚然可占也兵凶器
戰危事公之此事非直一謙也以公之才持必勝之
策而于顧慮猶如此其嚴也嗟今之人萬不一逮談
伊吾望天山乃抵掌而奮髯也爾言則輕民之殱也
好謀而成視吾奩也
歐陽文忠索碑遷居二帖(並行書第一帖十一行尾批四行第二帖八行)
昨承見索碑隂題刻今已勉強多難衰退文無次第不
足以道述盛德多媿媿汴渠已淺阻舟行不通郡齋甚
靜又得君謨一二餅新茗恨無知者一啜爾安撫不久
應當到彼寂不聞其有所為恐知之見許碑文不知何
時可去請幸留意恐公旦夕有新命耳已寒保重不宣
修再拜
碑隂如刻石時前後勿加題幷官街並不要其中亦要
題空起只明天子一處空其餘不要空也貴稍近古恐
知
修啟公私多故無由少奉閒燕惟深企仰秋寒喜承體
氣清安敝居安敢為久計嚮以小姪孤幼一房新來遂
欲遷一寬處既而賃得旁舍數間遂且不移苟度時日
若獲脱去謹專如教也人還聊此不宣修再拜通直内
翰執事二十六日
右治平參政太子少師歐陽文忠公修字永叔索碑
遷居二帖真蹟一卷予贊率更及杜祁公帖嘗敘公
跋矣雄文直節如公者獨未特表出于籖縢間可乎
近世傳公帖多楷書頗未見行體今首帖清逸絕俗
如神仙中人擁絳旌鳴翠旓下上乎九光三晨之表
次帖端雅藴藉如逢掖之子鏗希瑟書垂紳步趨乎
杏壇槐市之間兼二妙之能事揭千載之傳信幾世
幾塵固可望而不可即也一以寶慶元日得之金沙
朱翌亮父有舊印識三一以是歲五月得之歷陽張
汝昭無印識
贊曰公于率更每稱吾家是書之傳似耶非耶書出
于心既勁且方世多公書行或未藏易方而圓飄飄
若仙楷以其人行以莫天堂堂斯文維軻與雄我觀
二書如或見公
唐彦猷談奉得達二帖(並行書十三行第一帖尾批四行第二帖尾批一行)
詢啓昨者經途幸得談奉迫于行邁不能從容仍煩出
郊足見勤止别來動息如何介至辱書并示佳什奬愛
之厚曷以克勝續當繼和少酬淑貺衰拙無狀方臨劇
郡或有所聞幸冀見諭秋凉自愛不宣詢頓首十二兄
二十九日
杭醖不佳輒送木蘭二十四器以為重九一醉之賞二
郎謝書三郎不見薦名更宜寬勉尊嫂萬福九姊同此
詢啟近元昆虞部行曾奉書想尋得達左右暑濕不審
哀慕之外動止無爽姑蘇自月初即淫雨相仍民田頗
以為苦今尚未霽不知餘杭何如吳中卑濕殊可患兼
往往因此為疾吾兄憂居且踰年久寓于杭還粗安否
咫尺不能面奉徒勞引領餘宜自重不宣詢再拜正叔
國博五月二十三日
貴眷各想平暢
右治平翰林待讀學士判太常寺唐公詢字彦猷談
奉得達二帖真蹟一卷今秘閣羣玉堂帖嘗有公書
以此帖較之真出一手蓋竒筆也帖具藏書家大小
九印首帖得之錫山次帖得之上饒一士友家皆嘉
定癸未歲按國史公始以任進繼賜奉常第徧歴清
華才學簡于昭陵朱長文續書斷所謂筆迹遒媚繫
之能品六十六人中又謂行書學歐體殆非誣也
贊曰公于國史以好硯稱石焉取斯蓋恊其能遒媚
之觀在此尺紙善工利器予鑒如此
曾宣靖類見帖(楷書八行)
公亮啓暌違未幾傾詠良深訊介兹來書函垂貺遠迂
勤禮彌切感悰方卜首塗祗修類見即諧披覯預積欣
愉秋氣未平公餘善愛謹復手書為謝不宣公亮拜啓
鹽倉判官左右
右三朝相國維師魯國曾宣靖公公亮字明仲類見
帖真蹟一卷亞勲之篆侑食之典熙寧之詔維見可
觀相業所存固毋庸以詞贅也慶元丁巳四月予侍
親在閩得于泉之好事家蓋公桑梓云
贊曰公在嘉祐輔政受遺如畢公高勲烈堂堂奉同
而隮也公在治平清淨畫一如曹相國德心休休比
規之隨也公在熙寧功成身退如裴中令夀雋番考
樂以全其歸也帖字宛然既莊而復竒也周密無間
筆法繇此推也予得而藏尚可以想麒麟之英姿也
趙清獻勤潔帖(行書四行)
節之戶曹暑極安否日來秋賦如何恐十一月初歸長
沙提舉懿州城寨必恐霑恩兹可喜爾光景如箭千萬
勤潔自重至禱至禱七月十二日抃白
右熙寧參政太子少師趙清獻公抃字閱道勤潔帖
真蹟一卷公有惠于蜀西州人多寶遺墨先君漕潼
川得此帖于小溪文氏不記歲時
贊曰為御史而稱以鐵面宜筆力之健尹成都而琴
鶴以行宜字體之清書法何出心即其物可以比魏
公之笏
寶真齋法書贊卷十
