寳真齋法書贊藝術類一(書畫之屬)
提要
(臣)等謹案寳真齋法書贊宋岳珂撰珂字肅
之號亦齋又號倦翁鄂國忠武王飛之孫敷
文閣待制霖之子歴官戶部侍郎淮東總領
是書以其家所藏前人墨蹟自晉唐迄於南
宋各繫以跋而為之贊其祖父手蹟則别為
鄂國傳家帖附之於末珂處南渡積弱之餘
又當家難流離之後故其間關涉時事者多
發憤激烈情見乎詞至於諸家古帖尤徵人
論世攷核精密其文亦能兼備衆體新穎百
變層出不窮可謂以賞鑒而兼文章者矣珂
所著九經三傳例桯史金陀粹編媿郯錄諸
書世多傳本獨是編諸家皆未論及惟米芾
外紀所引英光堂帖載其一條即珂所刻米
芾墨蹟其文視此稍略蓋彼為帖後跋尾此
則編輯以成書猶歐陽修集古錄有真蹟集
本之異也原本為永樂大典割裂分繫其卷
目已不可攷今就其僅存者排比推求大抵
以類分編首以歴代帝王次晉及梁陳真蹟
次唐五代至宋真蹟而唐摹又自分二王及
雜蹟五代又先以吳越三王宋則終以鄂國
傳家每類之首有總標如吳越王判牘鄂國
傳家帖可以攷也總標之下先繫以總贊如
唐摹二王之貞觀煟興云云無名氏帖之非
紀錄不概云云可以攷也其總贊無可專屬
永樂大典皆棄不錄惟此二首連前後帖尾
幸而得存猶可尋當日體例耳所類諸帖晉
唐以前簡幅省少帖各為贊南北宋人篇翰
繁多則連類為贊而每帖之或真或草幾幅
幾行題記乙塗又附注於分標之下約略編
次尚可二十八卷其間遺聞佚事可訂史傳
之是非短什長篇可補文集之訛缺如朱子
儲議一帖辨論幾及萬言許渾鳥闌百篇文
異殆逾千字攷證頗為有功且所載諸帖石
刻流傳者十僅二三墨蹟僅存者百尠一二
皆因珂之彙集以傳其書泯沒零落逾數百
年遭逢
聖代右文得邀裒輯復見於世可謂珂之大幸亦
可謂歴代書家之大幸矣至於前賢法帖釋
者聚訟珂所載亦間有異詞其已經
欽定重刻閣帖釐訂者並敬遵駁正間有參差歧
出數說皆通者亦並用參存不沒其實焉乾
隆四十九年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
