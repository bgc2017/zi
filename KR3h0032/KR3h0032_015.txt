寶真齋法書贊卷十五
宋岳珂撰
宋名人真蹟
黃魯直先王賜帖(四帖並行書第一第四帖各六行第二帖十四行第三帖四行)
來日無他能回車馬至騏驥甚惠仲謀延款之意甚勤
不肖亦欲承教也踞邀恐悚庭堅頓首上伯時親家兄
十日
庭堅頓首遠辱惠書并寄蜀牋極荷勤懇都下匆匆人
事略不辨了眼前閱歲月如流耳以此音記不時想不
以此為恩意疎密也卽日官下何如頗得日力問學有
同僚共文史之樂否令叔比數得安問然意思頗有生
事自累之嗟令弟每相見于仲謀家意氣疎爽甚可愛
也未緣會面千萬加重謹奉狀庭堅再拜景善主簿仁
弟十一月十三日
北物有所須因來示諭欲寄筆墨適眘修行日有公家
事冗甚别因監司行寓書并信矣庭堅頓首
庭堅頓首相與有瓜葛又世舊今後惠書可不煩作公
銜也當路諸公頗能相推挽薦章有幾人矣因書一二
疏之庭堅頓首
右先王故藏紹興所賜山谷騏驥蜀牋北物世舊四
帖真蹟一卷縫有内府書印三末有紹興小璽一始
先生在兵間獨以垂意文藝稱字尚蘇體室有鄴架
故姦臣特忌之不與他將比當己未初定盟時金人
歸我河南地高皇旣議偃兵徧賜諸候大帥宸翰先
王始得喬潭舞劔賦次得諸葛亮等屯田三事皆寓
隆指珂幼聞之諸父言他賜尚多上亦聞先王好書
帖嘗因近璫宣諭密賜蘇黃等墨蹟中更家禍皆就
散軼惟舞劔一賦藏先兄吏部甫家其餘雖件目亦
不復可省憶矣珂每竊慨歎謂帖固不得而見而先
王寵褒雅尚亦無容少存風徽耶紹定戍子五月客
有自浙右來攜此帖見售初觀楮墨特與他異又見
印識如新亦止疑其貴臣家落遺者閱至卷尾乃有
四半印存于鸞鶴縹卷之右騐其文則曰鎮南留後
清遠鎮寧崇信武勝定國五節度正先王所佩者不
知流落至何所而今日乃復獲之驚喜三歎繼以感
泣於虖予收帖字半生矣王氏之青氈衞公之故物
顧乃一旦自比于象罔之求珠而復還于漂摇之毁
室是非天而孰為之耶此一帖也使太史之網羅放
失皆幸而出于無心則子孫之所不及知史牒之所
不及紀又可殫見耶泣而贊之以志復獲之喜
贊曰賜帖不知其幾而今獲其一四印之錯出百年
之湮鬱神呵鬼護見此遺物鳴虖此固先德之所寓
而匪止于絶世之名筆旣軼而獲比繡質子孫守之
謹勿失
黃魯直覺民讀書帖(行書十六行尾批一行)
覺民弟得書知侍奉叔嬸恭勤子職同新婦二即五郎
八郎九郎八娘安勝甚慰遠思審不利秋官得失蓋有
竒偶但要偷閒不忘學耳惟此一事身當潤澤又為
子孫之基不可不勉也讀書要不雜每一書自初至
終日讀得一板歲計之亦功多雜讀雖多終無功也
漢儒多白首專一經皆成大儒蓋書在精不在多也
念二弟所要文字及詩已具報之二郎開歲已十四
想已學作文字陳隱夫必能糾率諸兒讀書閒時更
自為講解為佳諸甥皆有性格誰最精慧因讀報及
雙連之慶計當在房下要早教道以成天予之美南
北阻遠未有會集期但懷想千萬加愛不見兄庭堅
寄
睦相並附起居
山谷勸其弟姪讀書一帖中三致意焉丁寧懇切惟恐
其怠蓋非獨私其弟姪而已凡厥後學皆當敬佩斯言
永以為訓隆興癸未臘日華陽老人張綱書(行書五行)
讀書本以索理明道其緒餘則為文章至于文章決科
尤其粗者余覽黃公家問至謂得失繫于奇偶而學終
不可忘使人繫節稱善回視韓文公讀書城南詩多媿
辭矣張駒題(行書六行)
右山谷先生讀書帖真蹟一卷張章簡綱等二跂題
其後寶慶丁亥十一月予在京口得之張氏子蓋金
壇故家
贊曰學以進乎道不止于決科也厭飫優柔貴精不
貴多也得失奇偶固未如之何也指端而言所以勉
其切磋也三致意于丁寧式爾心之訛也因私淑以
儆諸後學又有以見前輩用心之不頗也
黃魯直食麵帖(行書九行)
今日早食麵及麰飯各能酌中一杯自病來未始如此
也承續寄藥感刻忽憶堯夫在相府時夏秋病暴下至
潁昌猶不寧服附子黃耆竹瀝湯乃已此佳也堅腸散
不知甚處合來乃㕮咀藥耳有虢州赤石脂否因檢藥
惠黃耆二兩庭堅再拜
涪翁書大率豪逸放肆不純用古人法度嘗稱杜周有
言三尺法安出哉前王所是著為律後王所是疏為令
以此論書而東坡絶倒雅意主于不俗有戈戟縱横之
状不得已焉耳今觀此帖乃能收歛以就規矩本心之
所形也良可寶云嘉定十四年七月丙子鄞川袁爕題
(行書九行)
右山谷先生食麫帖真蹟一卷絜齋袁公爕跋其後
前藏書家四印後有袁氏二印寶慶丙戌三月得之
京江
贊曰山谷書法本于天才變而成家如萬壑崖骨瘦
氣清霜寒籟哀故其言曰法安出哉我師我心奚彼
之儕今觀此書自葉而荄歛其角圭以復成才規矩
崛奇關機闔開故其跋曰自本心來誰其知言嘻噫
絜齋
黃魯直張處士帖(行書七行)
張處士得所寄筆六種甚所功恨物材未極佳耳楊仲
穎先輩報張通處士
右山谷先生張士帖真蹟一卷筆工而以張處士稱
豈唐世宣州諸葛流耶其必有以得此矣帖得與真
一詩同時
贊曰唐世稱不擇筆而妍捷者惟虞與裴豈以先生
翰墨之體而猶致恨于物材然而取妍命捷要必有
所自來世所共詫以為不根之奇是固務實者之所
咍也
黃魯直一笑帖(行書六行)
不厭因其求書寓題紙尾他日五湖四海間相見回思
此時亦足握手一笑也(案此帖上有脱文跋中攷之今仍原本)
右山谷先生一笑帖真蹟一卷慶元庚申予在姑孰
得此帖子書駔仲宜家卷端已不全莫知其為何帖
有歐陽氏藏書二印
贊曰帖字三十蹟如濕弔古其逢驚啜泣公來姑孰
甫翔集書翰從容豈遑及此帖之獲雖此邑時猶可
疑蠧誰葺至寶道傍世收拾乃以齧殘棄緗笈五湖
浪卷四海立墨風雨中起蛟蟄
黃魯直湯方蔬法帖(行書十七行)
真珠菜淨濯去腥氣入䓤白數寸椎薑一塊椒數粒沸
湯綽過研五味齏醋食之甚佳㮨花剝去皮及莖幹取
成塊者湯中煮令熟鍊薤油炒令香葱薑椒醋水相半
沸微入鹽甚美比之二種菜食之殊佳漫錄上庭堅頓
首
荔枝湯擘生荔枝肉别貯其自然汁以水解白沙蜜
漸入和令味相得卽井荔枝肉上火煮减半以甆合貯
之計客數人一勺又人入湯小半盞煎沸用紗囊成龍
腦先撲熱盞乃注湯
餘甘湯餘甘用一種大如李皮皴肉黃赤者沙盆中
微擦去皮乃以磨薑沙鉢細磨人用半水盞四人用炙
甘草一寸同煎久之亦用龍腦囊撲熱盞乃注湯大率
人不過餘甘一枝
右山谷先生湯方蔬法真蹟一卷帖書與雜帖同出
御府中有小璽欵縫而四種方獨殿故予特表而出
之
贊曰湯以濡唇蔬以適口撫藜腸而自驚奚龍腦之
猶取予方笋蕨是茹蘖茶是友發遺帖而一笑正恐
楊妃之百驛未足以比庾郎之三韭也
黃魯直蹇&KR1042;帖(行書六行)
蹇&KR1042;材力下中奉策周旋不能百里蒙被豹飾文采蔚
然維鵜濡翼國風所刺僕人圉師一日三禠不堪龍象
之任僅為麒麟之楦顧影長鳴畏我同早
右山谷先生蹇&KR1042;帖真蹟一卷觀帖之語先生意殆
必有謂惜也其不及聞也帖與趙清憲帖同得之王
氏
贊曰世固有飾其外而忘其中被服以為容而用之
弗充又奚止一蹇&KR1042;哉予故因遺墨以三省吾身正
恐自墮于黔技之窮而何暇以誚夫憧憧也
黃魯直煎茶賦帖(楷書大字五十八行前題一行尾記八行案前題一行原闕)
洶洶乎如澗松之發清吹皓皓乎如春空之行白雲賓
主欲眠而同味水茗相投而不渾苦口利病解膠滌昏
未嘗一日不放箸而收茗碗之勲者也余嘗為舍弟嗣
直瀹茗因錄其雪煩破睡之功爲之甲乙建溪如割雙
井如撻日鑄如㔢其餘苦則辛螫甘則底滯嘔酸寒胃
令人失睡蓋亦不足與議或曰無甚高論敢問其次涪
翁曰然則味江之羅山嚴道之蒙頂黔陽之都濡高株
瀘川之納溪梅嶺夷陵之壓甎臨卭之火井皆向以薦
兔褐之甌瀹魚眼之鼎者也或者又曰寒中瘠氣莫甚
于茶或濟以鹽勾賊破家滑&KR0034;走水又況鷄蘇之與胡
麻涪翁于是酌岐雷之醪醴參伊聖之湯液斮附子如
博投以鰲葛僊之堊去藙而用鹽去桂而用薑不奪茗
味而濟以草石之良所以固太倉而堅作強于是倮松
實胡桃炰鴨跗菴摩以濟味折菊英水蘇濯勃賀蘼蕪
以為芳前四後四才用其一少則美多則惡發揮其精
神又益于咀嚼蓋失匠無可棄之材太平非一世之略
厥初貪味雋永速化湯餅至于中夜不眠耿耿旣作温
濟(案集本既作温齊句下有殊可屢歃如以六經濟三尺法雖有除治與人安樂賓至則煎去則就榻不遊)
(軒后之華胥則化莊周之蝴蝶與此迥異贊中所謂于賦之尾與他本異莫詳其孰是者今並仍原本)日
饗四五得枕而臥夢為蝴蝶而飛去
元符三年八月丁未阻雨羌峽中試嚴永棗核筆以銷
飽懣此書似王定國而差有意味
右山谷先生煎茶賦真蹟一卷是賦之書予嘗見數
本文亦有稍不同者今字體差清謹豈先生試筆適
意作耶帖故予舊家物不知所從來
贊曰茶雖以藥煎斯失正味字託以筆試斯失正體
以先生而比王定國抑未知其何似于賦之尾與他
本異又莫詳其孰是要皆知乎識者之議敬藏以俟
黃魯直真一酒詩帖(行書六行尾記三行)
撥雪披雲得乳泓蜜蜂又欲醉先生稻垂麥仰陰陽足
器潔泉新表裏清曉日著顔紅有暈春風入髓散無聲
平生真一東坡老卻作青州從事名
蘇文忠歸潁帖(行書九行)
迨既忝薦赴省試遂可就親雖叔弼尚在疚想可别令
人主婚已令子由咨禀彼此欲及時了當想蒙開許也
癸丑三月十五日令畤題
右山谷先生歸潁帖真蹟一卷趙德麟跋戊子二月
得之錫山
贊曰事師之情期以百世言雖不多意則獨至識以
歲月越王之孫式時覽觀用攷大倫
東坡真一法酒詩後題云予能作蜜酒格味與真一相
亂
右山谷先生所錄東坡真一酒詩帖真蹟一卷韶定
戊子三月得于高平范氏有藏書家印六字體特飄
逸過于平時蓋得意之蹟云
贊曰以蜜為酒助于東坡託詩以傳百世不磨然而
濁為賢而清為聖泛為醪而盎為酇自古而降厥名
孔多要皆不以甜稱惟少陵昌黎始有如蜜若飴之
歌豈時人酸鹹之嗜大槩略同予固未辨其趣之如
何也
黃魯直詩藁帖(八帖並行書弟一弟六帖各十四行第二第四帖各十三行第三帖)
(八行第五帖三十五行第七第八帖各五行)
次韻吳可權題餘干縣白雲亭(遇句屢仆趣蠧助翥聚去故處注)
曩誰築孤亭勝日有感遇永懷劉隨州因榜白雲句遺
老不能談新陳忽成屢綠陰斤斧盡華屋風雨仆吳候
七閩英宰縣有真趣弦歌解民愠根節去吏蠧材收佛
宫餘工有子來助厦成燕雀賀水滿鳧鴈翥四海名士
來一笑佳客聚雲與碧山留雲隨清江去斯須成蒼狗
皆道不如故至人觀萬物誰有安立處寄語吳大今但
遣糟牀注
次韻明略奉陪吳明府燕白雲亭(弦筵連船天姸宣然遷先)
江淨明花竹山空響管弦風生學士塵雲繞令君筵百
越餘生聚三吳遠接連庖霜刀落鱠執玉酒明船葉縣
飛乘舄壼公讁處天酌時多暴謔舞屬更成姸惟我孤
登覽觀詩未究宣空餘五字賞文似雨京然醫是肱三
折官當歲九遷老夫看鏡罷衰白敢爭先
奉答明略見寄長短句(離亭宴)
十載樽前談笑天禄故人年少可是陸沈英俊地看卽
瑣窗批詔此處忽又相逢潦倒秃翁同調西顧郎官湖
渺東看庾樓人小短船絶江空悵望寄得詩來高妙夢
去倚君傍蝴蝶歸時清曉
南樓書事
四顧山光接水光凭欄十里芰荷香清風明月無人管
併作南樓一味凉
畫閣傳觴容十客透風透月兩明軒南樓盤礴三百尺
天上雲居不居言
勢壓湖南可長雄胷吞雲夢略從容北船未嘗覩巨麗
複閣重樓天際逢
武昌參佐幕中畫我亦來追六月凉老子平生殊不淺
諸君少住對胡牀
庭堅承榮緒節推惠示沿檄崇陽道中六詩老孏不能
追韻輒自取韻奉和
頭陀全盛時宫殿梯空級城中望金碧雲外僧&KR0766;&KR0766;人
亡經禪盡屋破龍象泣惟有簡栖碑文章巋然立右
頭陀寺
蟠空作風雨發地鳴鼓吹日晴四無人聲在高林際伊
優兒女語蹇淺市井議我欲抱七弦寫此以卒歲右
道中聞松詩
俗物常偪塞令人眼生角永懷洛陽人論詩談畫壁青
山吐秋月阻作南樓客但歌靡盬詩賞此無瑕璧右
中秋山行懷子興節判
邑下羹不和幕中往調護紛爭非士則各使捐細故頗
憶郗參軍能令公喜怒應知鞅掌車歴盡崔嵬路右
再登蓮荷嶺懷君澤知錄
張公少為令愍俗有遺書左販洞庭橘右擔彭蠡魚歌
奔中夜女歸抱十年雛(借一韻)近歲多儒學仁風似有初
右崇陽道中
咸寧走蘆子終日喬木陰太丘心灑落古松韻清深聊
將不俗耳靜聽無弦琴非今豪部律而獨可人心右
晚發咸寧行松徑至蘆子
戲答歐陽誠發奉議謝予送茶長歌
歐陽子出陽山山奇水怪有異氣生公突兀熊豹顔(案此)
(句下原本缺二十六字)音者蒼龍璧官焙香涪翁□贈□□□□
許詩情合得嘗卻思翰林來鐀光□□□□□□直相
千萬不啻過愛公好詩□能多□□□有更横戈奈此
于思百戰何(案黃庭堅集載此詩生公句下云飲如江入洞庭墅詩成十手不供寫老來抱璞向)
(涪翁東坡元是知音者官涪香句下焙翁投贈非世味自許詩情合得嘗卻思翰林來餽光禄酒兩家人鑑共)
(寒光余乃案敢比東坡有如玉盤金叵羅直相千萬不啻過愛公好詩又能多老夫何有更横戈云云原本闕)
(遺過半因此書所載皆據當時之墨蹟故不復增入正文後皆倣此)
奉和榮緒節推之字四韻
紛紛不可耐君子有憂之鞅掌誠□□□□似怨詩頽
波看砥桂濁水得摩尼□□□□葉刳心只有皮(案黃庭堅)
(集載此詩第二聯云鞅掌誠莊語賢勞似怨詩第四聯云知我無枝葉刳心只有皮附誌于此)
奉謝榮緒割鮮見貽
何處驚麏觸禍機煩公(案原闕二字)割鮮肥□□□病新開
肉糲飯寒鮮得解圍(案黃庭堅集載此詩云何處驚&KR0034;解褐機煩洞遣弦割鮮肥秋來多)
(病新開肉糲飯寒葅得解圍葅字與此異今從原本)
右山谷先生詩藁真蹟凡九幅論江西詩𣲖先生為
稱首觀其鋟斵天巧磅礴萬象一字不苟作謂詩非
徒工詎不信然舊人紹興御府卷尾著小璽縫有内
府印八藏事家印亦八嘉定戊辰歲九月得之豫章
蔡士美
贊曰句法之竒日鍊月鍜烏輕之過疾詎穩驢上之
推㪣未判長吉之心欲嘔彌明之息猶鼾天巧呈露
風期汗漫予方遡詩派而未能所以揜斯卷而三嘆
也
黃魯直催繡詞帖(行書四行)
前歲迷藏花柳恰恰如今時候諸事幾時忺鏡中嬴得
清瘐生受生受更被養娘催繡歸田樂令
右山谷先生催繡詞帖真蹟一卷先生平生語莊此
帖故游戱耳觀其序晏小山詞有曰余少時間作樂
府使酒玩世道人法秀獨罪余以筆墨勸淫于我法
中當下犁舌之獄其悔雕篆至矣此豈自放毫楮間
三生結習猶有未忘者耶書出衆帖中亦别而繫之
者
贊曰詞以寓意何適作理於戲翰墨亦或張弛此篇
所傳觀蜡之樂樂而不淫庶幾在此
寶真齋法書贊卷十五
