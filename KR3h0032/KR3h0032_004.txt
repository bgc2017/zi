寶真齋法書贊卷四
宋岳珂撰
晉名人真蹟
王獻之洛神賦帖(小楷九行)
嬉左倚采旄右蔭桂旗攘皓腕于神滸兮採湍瀨之玄
芝余情悦其淑美兮心振蕩而不怡無良媒以接歡兮
託微波以通辭願誠素之先逹兮解玉珮以要之嗟佳
人之信修兮羌習禮而明詩抗瓊珶以和予兮指潜淵
而為期執拳拳之欵實兮懼斯靈之我欺感交甫之棄
言悵猶豫而狐疑收和顔以静志兮申禮防以自持于
是洛靈感焉徙倚彷徨神光離合乍陰乍陽擢輕軀以
鸐立若將飛而未翔踐椒塗之郁烈兮步蘅薄而流芳
超長吟以慕遠兮(案珂書體例每帖皆有跋冇贊此帖無跋凝係脱去)
贊曰慶雲絢彩河漢縈之列星垂天日月明之先民
授能維聖成之英英後先疇其勝之有晉大令父而
兄之一門擅竒世共稱之小楷之傳抑更精之芝靈
葩竒杳莫名之賜書官奴既凖䋲之洛神出藍而復
青之閱幾何去劫火經之鬼神護持莫憑陵之煌煌
炎圖帝中興之嚴除清廂又南榮之翰權墨衡千古
程之神覽睿藻二難并之一真既藏大訓形之流秘
下方萬目驚之或軼而傳式經營之十閱歲華迄克
膺之竭槖以醻尚或矜之恍然舊觀緘且縢之有煒
廟瑟天球鳴之鄙俚混淆敢曰聲之金籥玉箋謹毖
扄之咨爾子孫思拱承之
王獻之蘇氏寶帖(草書五行米䟦小楷十一行)
十二月割玉不中秋不復不得想未復還慟理為即甚
省如何然勝人何慶等大軍
右蘇氏寶帖故連右軍快雪時晴帖元豐甲子獲于子
美子志東探玄子國老也印二分在快雪帖合縫四角
亦有褚氏印崇寧元年五月十五日易跋時甘露下吾
家寶晉齋碧梧甘本
猗太宰秀當代靈襟疎冲韻邁一筆落兩行帶雲龍廷
走百怪驚電掣斷兕快盤偃蹇意無在藐百川會北海
人那知冠千載襄陽米芾審定真跡手裝秘玩時以芾
字行適一䋲
米元章示及二王寶墨世所罕見與予家藏十四帖筆
跡深相類也嘆服嘆服元祐丁夘孟秋二十二日李瑋
題(楷書五行)
右蘇氏所寶王獻之十二月帖真蹟一卷寶晉米芾
以贊識其後副車李瑋跋具焉所謂二王者蓋與右
軍快雪時晴帖同此書也晉代遺帖今存無幾大令
襲芳名父得法自心書品人神天真造妙為法書家
傳付之祖筆竒墨古不可殫述按寶晉書史有曰余
家最上品書畫用姓名字印審定真跡印神品字印
平生真賞印米芾秘篋印寶晉書印米姓翰墨之印
鑑定法書之印米姓秘玩之印玉印六枚辛夘米芾
米芾之印米芾氏印米芾印米芾元章印米芾氏以
上六枚白字有此印者皆絶品玉印惟著于書帖其
他用米姓清玩之印皆次品也無下品者今此帖凡
著二十一印凡所載印文大概畢具又印以承平禮
部名表之印蓋方在瑞錦窠因以官識帖首有古半
印七唐褚河南家褚氏印在焉末有兩古印又半印
二下題君倩字印文不能别白隱約國老二字可見
芾謂之蘇氏寶帖蓋出太簡參政家耆之故藏也方
芾無恙嘗刻寶晉齋帖于無為此帖蓋首出又有河
南書標題小紙今不存其後轉入中都貴游家珂嘉
定庚午歲叨官故府已聞此帖名嘗宛轉得拭目繼
聞貴游死其子舉書畫以售人又流落他處冥搜歷
歲託士友以十數僅而得之蓋癸未八月暌初見時
已十四年矣帖三十二字以世系先後故繫于晉三
帖之次
贊曰世未始無帖有眼如月真贗以别帖不可無傳
有筆如椽舂容大篇猗歟寶晉萬古一瞬厥鑑以心
嬙嫫奚遁晉帖之存今幾何人有右軍之跡以竝其
秀有太簡之識以揚其芬竒氣干霄丹霞紫雲宜乎
南宮之仙下睨海嶽發金章寶篆之信振玉佩瓊琚
之作蓋不如是則不足以表泰山之䋲檢而合洞庭
之拊摶也
王操之舊京帖(行書四行)
十月十七日州民王操之頓首頓首舊京先墓毁動聞
問傷惻痛不可言未得陳慰白牋不備操之再拜
天成二年三川搜訪圖書使尚書都官郎中庾傳美西
川訪到
右晉王操之舊京帖真蹟一卷思陵臨本即此帖也
按右軍諸子操之次長筆法之妙放當與大令相似
而慰問帖率多以操之名傳淳化秘閣帖比比皆是
此帖舊藏天上嘗見之帖石刻中禁後經賜奉寧節
度李孝友奉寧祖雍王道嘗起先王麾下故羣從入
都其家率致問因得見之慶元己未歲六月燕酌席
間舉以見昇卷末有後唐天成訪搜故迹并著前朝
印藏書家印識及半印通十有五筆法大與淳熙閣
帖第一卷所載門左帖相類白牋等字風骨如出一
手信家學之有傳也自癸亥定和八陵不祀主議者
畫伊嵩而棄之高皇每晨夕北望未始不流涕也辛
巳哀痛之詔首以坏土之悲告天下於虖人誰無君
彼州民者事郡將尚如是曾謂策名委質迺有愧于
斯耶考心蔽罪固已上通于天矣
贊曰永嘉戎馬摇乾坤渡江一馬黃屋奔中原文獻
無復存僅有筆陣興王門猗歟大令趾右軍幾年埓
美名金昆片紙斷爛如瑤琨鸞蛟蛇蚓置勿論為問
此帖當何人豺狼父子蟻君臣綱常肇自清濁分孰
能自植無君恩是時咸洛塵霾昏阡原變徙陵谷翻
家人丘隴何足言痛裂乃爾摧心肝義熙九土封函
關遺氓遮道挽息真矢口止誦公家墳人心大義端
不泯誰其主議畫淮濆伊瀍王氣空膏屯悠悠千載
有此臣委質無乃慚州民感嘆遺墨氣涌山我欲請
劒同朱雲收亭楸檟方成阡大呼為呌天九閽
王洽永嘉帖(草書七行後兩行半紙糜爛字不可辨)
永嘉路遠難遂歸計國士旦晚得至
右晉領軍中書令王洽字敬和永嘉帖真蹟一卷按
晉史洽蓋始興文獻公導之子典午復興導為宗臣
洽親承過庭之傳門地人物風流典型為晉世第一
是時書法高古王謝子弟無不以書名家而王門為
最盛蓋中原氣脉之近卓然自為一𣲖扶摇峻極如
洽所書又為渡江第一晉之去今久矣世之先後何
止數千歲翰墨流傳豈復多存于人間此書紙素斷
朽幾不可觸而神氣嚴慗體勢具在若親見佩玉珥
貂之風度古雅瓌特又為今代第一右軍嘗謂弟書
不減于吾信不誣也庾肩吾書品列之中下李嗣真
後品升之上下張懷瓘書詁著之第二又以入妙品
古今之議咸推宗馬珂閱書半生既真且逸莫此軸
若者嘉定戊辰歲二月得之中都官鬻者凡十七年
不敢議裝褫甲申三月在維揚且受代躬命工指授
汎治一室覆托潔蠲為蠟池以導水浸熨累旬始就
祓飾而蟫怠悠颺已覺加損蓋自是不復可容手矣
紙首有古印二不可識尾著小璽實在御府亦為第
一帖繫之以詩次于寶帖之後以侈存古之盛焉
贊曰瑞牛出谷既秉金籙短轅逐犢池鳳是續棲梧
食竹葩竒韻馥在此寶軸手不可觸神觀立玉宛若
在目恍其展讀烏衣之曲
梁陳名人真蹟
梁阮研宰相帖(草書五行)
為異事計此事自當徹宰相汝宜秘之惟可輕心處粗
言之耳吾初來本欲乞暫還拜掃除詹事意令侍臨還
今直被代否不知當時
右梁交州刺史阮研字文機宰相帖真蹟一卷舊嘗
入承平中興御府有宣和半印紹興全印在焉卷首
標小帖著姓名并古半印七不可辨按淳化秘閣帖
研有書跡在羊諮蕭確之間庾肩吾嘗評其書在上
之下李嗣真書品則以為在中之上竇泉述書賦有
軟媚横流姿容美好之襃袁昂論法有貴胄失次不
能排突英賢之議取予雖不同要是以書名家者今
觀字法與帖大類益足以驗其真嘉定辛巳八月得
之建康檜家
贊曰巨濟取帖斷于李唐而予何人波及于梁然而
攷硬黃之流别辨緗素之古香並之以淳化秘閣之
蹟印之以紹興御府之章於戲斯文不忝厥藏
梁羊諮期聚帖(草書三行)
羊諮期聚帖(御書題籖)
期聚欵聚同歲功翔言囊昔絶因歷三私仰懷充
右梁羊諮期聚帖真蹟一卷宸翰題其首開元小璽
永存珍祕印具焉噫唐以前法書印識之可證者惟
開元與貞觀在遂良則有審定在王涯則曰永存太
平則有三藐母䭾范陽則有審定游藝或著龜益竇
泉之號或分陶安東海之名知章以劒閣稱金繹以
彭城别懷瓘載永寶之字周顗紀東翰之書貴襲亭
侯類分翰□概其所見大略可觀偉矣哉此帖既上
于帝宸復登于相第隱然遺蹟二媺並得繼入紹興
復標清賞彼辨才答蕭翼以付受之緒寶晉對林希
以上下之標方古以今夫豈多遜帖出檜家得以嘉
定庚辰三月
贊曰色秀而古湛然銀何之垂露瞭其非近世之楮
態婉而新瑩然玉壼之無塵䆒其似六朝之人迹澹
于屢褾隱其印識之可攷維唐世之寶帖出于尚方
冠之題壘之一行維雲漢之章歷數百年之久詒彼
遺醜莫之能守予得而售或指而歎曰是為開元之
秘儲固非王涯之所當有
陳僧智永歸田賦帖(四十二行真草間列)
歸田賦張平子
遊都邑以永久無明略以佐時徒臨川以羨魚俟河清
乎未期感蔡子之慷慨從唐生而決疑諒天道之微昧
追漁父而同嬉超埃塵而遐逝與世事乎長辭于是仲
春令月時和氣清江隰鬱茂百草滋榮王雎鼓翼商鶊
哀鳴交頸頡頏關關嚶嚶于焉逍遙聊以娛情爾乃龍
吟方澤虎嘯山丘仰飛纖繳俯釣長流觸矢而斃貪餌
吞鈎落雲間之逸禽懸沈淵之鯊鰡于時曜靈俄景繼
以望舒極盤遊之至樂雖日夕而忘劬感老氏之遺誡
乃迴駕乎蓬廬彈五絃之妙指詠周孔之圖書揮翰墨
以奮藻陳三皇之軌模苟縱心于域外焉知榮辱之所
如
右陳僧智永真草歸田賦真蹟一卷按張懷瓘書斷
永書在妙品中真如佩玉瑞委之立朝草如繋壤謳
歌之樂聖體雖不同其致則一書故藏襄陽魏泰家
有故南昌人裝題曰虞世南有古跋曰開成五年白
馬寺臨一過潭記今不存蓋即是書也源委存于米
芾書史中興而後書入九禁憲聖慈烈皇后嘗以暇
日躬御翰墨臨摹今在秘省羣玉堂帖第一卷中體
製奪真故無少異璽刻表于思陵之錄縫有蘇太簡
家國老印四代相印武功圖書審定真跡印并半印
凡十三又出于淳化所賜信而可稽九代流傳兩朝
著定聖鑒賢紀餘無述焉嘉定乙亥十月得之吳韜
仲綱
贊曰平子作賦六一著錄前乎一千年既傳于草堂
之手後乎四百載仍託以稗官之目衡製永述修題
珂續
寶真齋法書贊卷四
