東齋記事卷五宋范鎮撰
英宗皇帝未生濮安懿王夢二龍戲日傍俄與日俱墜
以衣承之大纔寸許將納於佩&KR0809;忽失所在久乃見於
雲中一龍人言曰我非汝所有生之夕又見黃龍數四
出入卧内豈不神異哉
仁皇朝原國公承炳冬至侍宴於崇政殿仁皇數以酒
屬之不敢辭遂醉即廷中賜轝親視其升勅御士送還
邸明日遣内人問起居以輩行呼而不名之公好老氏
之學一夕夢青衣執雉扇前導悟而告家人曰吾數盡
矣具冠帶將朝而卒
有堂吏嘗夢火山軍姓劉人作狀元閱火山軍解文無
姓劉人明年劉煇作狀元煇能作賦有聲場屋人不以
行許之歴江寧河中簽判卒
馮當世參政之父式為左侍禁以終當世幼時取其所
讀書題其後曰將仕郎守將作監丞通判荆南軍府事
借緋馮京式既沒十一年當世狀元及第為荆南通判
視其所題無一字差者是所謂知子者矣竒中如此唐
王珪母李氏嘗謂人曰吾兒必貴但未知所與遊者何
如人異日房元齡杜如晦到其家李驚喜曰二客公輔
才汝貴不疑自孟母擇鄰之後無復有賢德之母光於
史牒珪母乃以交之賢卜其子之貴噫知子莫若父未
聞有母之知子也異乎哉
孫夢得參政初名貫字道卿嘗語予曰某舉進士過長
安夢見持一大文卷者問之云來年春榜索而視之不
可問其有孫貫否曰無惟第三人有孫忭既悟遂改名
忭因字夢得又數日至華隂與數同人詣金天帝廟乞
靈且求夢夜中夢明窗下草制詔諸人相慶曰他日為
知制誥翰林學士矣雖未以為信然乃隂自喜明年第
三人及第其後為集賢院知制誥如其夢云又言某初
得此夢甚喜及才作翰林學士頗嫌之矣人心是無厭
也是時夢得已為參知政事俸禄差厚其與學士亦不
甚相遠但清優不如學士而勞責過之
蔡君謨知福州以疾不視事者累日每夜中即夢登鼔
角樓憑鼔而睡通判有怪鼔角將累日不打三更者因
對數夜有大蛇盤據鼓上不敢近君謨既愈與通判言
所夢正與鼔角將所說同人遂以君謨為蛇精
曾魯公生日放生以&KR0008;蛤之類以為人所不放而活物
之命多也一日夢被甲者數百人前訴既寤而問其家
乃有惠蛤蜊數&KR2350;者即遣人放之是夜復夢被甲者來
謝
李景初自蜀浮江而下至荆湖間家人市一巨鼈而景
初未知也夜中夢皂衣姥告乞命怪問家人家人曰此
必所買鼈也即遣放之亦復夢皂衣姥來謝然則太史
公記宋元事若有之矣古者君子遠庖厨聞其聲不忍
食其肉雖然天地間生此所以養人但不暴天物則可
矣沈文通以龍圖侍講知杭州州人好食蝦蟇文通一
切禁之終二年人不敢食蝦蟇亦不生及文通代去其
禁遂弛而復生如故此物理之不可致詰者也
三司副使陳洎既卒數下語處其家事今三司使薛公
向洎大勅舉轉京官居處密邇因謂其子下語時幸一
相報一日二更後來報薛薛因往才至廳上洎即云薛
殿丞在廳上請入來薛遂入謂之曰以副使平生且將
享遐壽至大位何為止此洎曰有罰惟犯上帝與不孝
則然薛因謂曰公平生未嘗有犯上帝與不孝事何為
有罰曰上帝則不犯然三世不葬矣所憑而下語者小
婢才十二歲耳
嘉祐末一婦人牽羊羊有三口其二近耳亦能食物以
青布幕之得錢則褰以示人
魚逆水而上鳥向風而立取其鱗羽之順也有時微風
不知所從來觀鳥之所向則可知矣
蜀有魶魚善緣木有聲如啼兒孟子所謂緣木求魚者
以其不可得也是亦未聞者矣
王崇班潏嘗言治平中京師有两鮭魚墮於木上此為
異矣
江湖間築池塘養魚苖一年而賣魚插竹其間以定分
數而為價直之高下竹直而不倚者為十分稍欹側為
九分以至於四五分者歲入之利多者數千緡其少者
亦不减數十百千
京師大水時城西民家油坊為水所壞水定後甕中得
魚千餘斤與油價相當
宋君垂嘗言嘉陵江上見二鵰擲卵相上下以接之盖
習其飛也其胎教之意乎白子儀言亦然又言翅羽未
成則躍出巢穴往往墜崖下死盖其天性俊勇予應之
曰是亦躁進之𩔖也
白子儀言歸峽間多虎能役使鬼一日昏夜叩人門作
人言出應之攫之而去人言者乃鬼也既食人又能攝
其䰟而役使之或見其形或聞其聲皆強䰟也
白子儀為予言吉州有捕猿者殺其母皮之并其子賣
於龍泉蕭氏其子號呼數日不食蕭百端求其所嗜飼
之乃食又待旬月示以母皮跳躑大呼又不食數日而
斃其天性也如此况於人乎蕭嘗舉進士失其名為作
孝猿傳
予嘗於朝天嶺見猴數百千連手而下飲於嘉陵江既
飲復相接而上周匝而後已最大者二其一居前其一
居後若部將領然甚小則母抱持而下彼中言曰每盗
人麥禾則以蔓纏其身以插其莖稈人有得其藏者謂
之胡孫倉可以致富盖麥禾果實無不有者
卭竹鞭以箠馬則愈久而愈潤澤堅韌以擊猫則隨節
折裂矣
鐡碪以鍛金銀雖百十年不壊以椎皂莢則一夕破碎
王右軍帖嘗言獨活無風則不動石脾入水則乾出水
則濕出水則濕可以見矣入水則乾何以驗之乎
歸州民家自漢王昭君嫁異域生女者無妍醜必灸其
面至今其俗猶然
契丹之先有一男子乘白馬一女子駕灰牛相遇於遼
水之上遂為夫婦生八男子則前史所謂迭為君長者
也此事得於趙志忠志忠嘗為契丹史官必其真也前
史雖載八男子而不及白馬灰牛事契丹祀天至今用
灰牛白馬予嘗書其事於實錄契丹傳王禹玉恐其非
實刪去之予在陳州時志忠知扶溝縣嘗以書問其八
男子迭相君長時為中原何代志忠亦不能答而云約
是秦漢時恐非也
張文裕言契丹嘗云其北室韋人皆三眼見二眼者則
驚怪之又言有牛蹄突厥今永寧軍庫中有突厥脚二
皆牛蹄也然前史書室韋突厥傳並不載之
蕭慶嘗言契丹牛馬有熟時有不熟時一如南朝養蠶
也予問其故曰有雪而才露出草一寸許時如此則牛
馬大熟若無雪或有雪而沒却草則不熟盖契丹視此
為豐凶
戎瀘戎人謂掃地為窣沒坤坤地也窣沒掃也
東齋記事卷五
