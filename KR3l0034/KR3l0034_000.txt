提要
東齋記事六卷小說家𩔖一(雜事之屬)
(臣)等謹案東齋記事六卷宋范鎮撰鎮字景
仁華陽人仕履事迹具宋史本傳是書據其
自序乃元豐中作宋藝文志作十二卷文獻
通考作十卷舊本久佚未能考其孰是今採
輯永樂大典所收以𩔖編次釐為五卷又江
少虞事實𩔖苑曾慥𩔖說亦多引之今刪除
重複續為補遺一卷雖未必鎮之完書然以
宋志及通志所載卷數計之幾於得其強半
矣王得臣麈史載是書為鎮退居時作故所
記蜀事較夥晁公武讀書志稱崇觀問以其
多及先朝故事禁之今觀其書多宋代祖宗
美政無所謂誹訕君父得罪名教之語特以
所記之諸事皆與熙寧新法𨼆然相反殆有
寓意於其間故鎮入黨籍而是書亦與蘇黃
文字同時禁絶迨南渡以後黨禁既解其書
復行是禁之特惡其異議耳非真得罪於朝
廷也今所存諸條句下如張繪註曰京板作
張綸之𩔖凡有數處是當時刊本且不一而
足矣鎮與司馬光相善惟論樂不合此書所
記尚齗齗相争而於胡瑗阮逸詞氣尤不能
平盖始終自執所見者他如記蔡襄為蛇精
之𩔖頗涉語怪記室韋人三眼突厥人牛蹄
之𩔖亦極妄誕皆不免稗官之習故通考列
之小說家然核其大綱終非碧雲騢東軒筆
錄諸書所能並論也乾隆四十六年九月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
