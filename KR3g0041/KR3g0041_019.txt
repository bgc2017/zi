星學大成卷十九
明萬民英撰
三辰通載(六曜)
太隂星
總龜筭法置積日减二筭以三千二百二十四一之
為順行减積日行
餘不滿順行數者以九因之以中數二百四十八數
除之除不盡者為殘分在一百二十四以下入疾歷
二百二十四以上入遲歷
疾行一日行十四度半強
平行一日行十三度半強
遲行一日行十二度強二十七日有竒行一周天更
行二日與日合朔
太隂論
太隂月宿水之精一名莫星其色青白其性仁慈人
臣之象母之所配其行宫度有遲疾弦前行疾弦後
行遲已具于前大約遲疾中間率行十三度三十七
分一月一周天生於滄海之上出於正西之方也
巳生人以為祿主甲生人以為貴星(正魁星)
乙生人以為印星丙生人以為耗星
丁生人以為福星戊生人以為暗星
庚生人以為權星辛生人以為囚星
壬生人以為蔭星癸生人以為魁刑星
此星廟戌旺酉喜巳樂申順於亥丑二位怒於寅看
此月在何位則為安身之所若旺樂之處則為吉夜
生人見之會金木二星於身命宫主福禄全備享福
温煖更為禄主星在旺宫大貴至月朔則交會在卯
十五則相望上弦生人為福下弦生人則減福若圓
望會羅計二曜定主交蝕此星配属夜生人三方主
瑯玕經云月精廟旺照娄星出贊珪璋輔紫宸臨身
自然名職重躔胃應為台鼎人水金共位威權鎮木
炁同宫秀氣臻不晦不殘行净道益財益祿自榮身
若在驛馬貴人禄宫之地則大富
經云安身好在禄貴鄉若逄禄馬最高強居在妻鄉
多作贅不然妻尅主其雙若遇空亡孤寡地九流之
士甚相當忽然好生疾囚位男兒夭賤女非良大抵
論星須安身坐命臨在禄馬貴人之鄉則無不吉更
得善星照視同宫則其貴無疑此太隂星惟六辛人
見不分日夜全不得力最忌計羅同凶經云計都臨
身難免此生之毒藥鑑心經云計都身命火星逆忽
然羅孛或相當此命終湏逄夭折不然横死路頭亡
又云計都坐命太隂中身命逄之毒藥終坐命在辰
者以此為官星六癸人以為食禄神坐命在丑以為
科甲夫看命推星先看其格斷人災福如魁星入天
門與天官正祿同宫更吉星照命者便作大魁斷之
金木羅土計五座總入廟更一星近月當作侍從命
斷之權星禄主為吉星同入命者作京官以上命斷
之五位星辰入命或有入廟乘旺喜樂宫者作三品
職斷之月孛獨行天門朝有太隂在巳者作翰林學
士斷之三刑星同在官禄宫作幕職命斷之二十以
上則無赫顯宜四十以後方見享福羅拱天門與炁
相望更有吉星入廟照命者或三位星辰在福德宫
者並作貴斷之巳生人以火為天官正禄星喜輔於
月湏夜則吉晝生傷母
太隂歌
太隂乃是月之精纔出中天萬國明初夜一輪光皓
潔人皆瞻仰快人情(月之初生人皆喜見)配母道身從生(月配母道)
(身從母生)温柔豐美好儀形命宫兩曜交相合貴位宜居
始見榮(日月交合照人命主如此)歲德同宫賢聖善外家送物不
曾停(月木相會主賢母)夜火會得延齡晝生風患母湏刑(太隂)
(與夜火合主夀晝生主風廱尅母)鎮星來同言蹇滯下弦眼目更無
睛(土星會主言語蹇滯若在下弦主眼目失明也)金好色妻淫聲不賢内政
非禮迎(月金會好色主妻不賢反非禮婚)太乙若逄湏庶出紫炁阿
母好通僧(紫炁阿母甚分明月配母身從母生身與孛會又主庶出天乙相會母通僧道)居
財帛隂貴成第三閑極母康寧自身一世多閒逸棠
棣和柔好弟兄田宅位聳簷楹子息宫中是女星奴
馬金鞍招女使滿前侍妾好娉婷
疾厄無刑無疾厄遷移偏是好游行還居第十并十
一有官有福不虚稱戌酉未申見太隂巳兼寅亥喜
來臨宜圓宜夜宜三位入命多孤財禄深太隂入祥
月數加湏榮禄位美奢華晝生淫亂無宗族金木同
途宰相家(太隂不問入祥在高強宫與金木同行皆多清貴入宫淺者則官入宫深者則加减)
(以定之也)
太隂晝生與火同不為奴婢必盲聾更若主星居陷
沒其家應少白頭翁太隂未上最多昌若躔柳宿
更高強生日若還逄着此功名富貴必無雙太隂
躔昴定非常夀永平生無禍殃切忌計羅并孛照少
年必定尅親娘太隂居位乃強宫財帛榮華一世
豐入陷閒宫憂母死金木交連命不終太隂太陽
同宫吉太隂入廟主田庒三方若得齊生旺定知官
職至員郎月孛對宫如旺夜必為臺諫肅朝簮更
宜夜火必高貴若遇土星刑害侵月明本位當榮
顯廟旺應湏作傅岩更或旺宫同水順定居臺省到
朝參太隂圓夜若相逄更在高強廟旺宫三主隂
陽無背陷起身從此是名宗月同歲德倍多情必
主初年得禄榮若在旺中居午上終看晝錦故鄉行
(午乃禄號之位)月居八煞忌相干豈是朝郎以上官怎可
失心居相貌若臨奴僕不堪看天乙對同多益筭
發財兼水又兼金若還與水同宫位福禄之來必稱
心月火分明入命宫金星巨蟹惡星同莫教留逆
還原守定要流徒不善終太隂得地主科名官禄
文章世有聲年少必登龍虎榜高攀仙桂一枝榮
太隂殿局朝元
太隂在巨蟹宫金牛為本殿居子午卯酉為本局張
心危畢謂之朝元群曜參奉曰太后受朝隂位值之
定為母位臨偏則尚為后若陽命受恩蔭之命太歲
值之或羣曜取次輔佐建旺秉權當得正位六巳生
人最佳
太隂躔宿俱出玉關經玉關歌
月躔角宿名天貴學問淵源須大智
多才慈惠更温良夜裏生人最為利
角木蛟星度十三月若臨之實可堪
不問疾遲并晦朔喜同金木與相參
月躔亢宿名天璣富貴榮華人好異
平生歡樂足豐榮妻妾顔容更竒美
辰為亢宿正金鞍太隂逄此喜團圓
月曜金龍身瑩潔珠沉海底水偏寒
月躔氐宿名天劫性急多嗔又乖劣
日生兵火須逄難若是夜生衣食絶
氐宿躔卯又属辰此宫月曜未分明
卯位相連氐土貉月華晦昩失隂精
月躔房宿號天祥文章學問更蕃昌
出衆機謀多巧計平生衣食夀湏長
太隂辰滯集于房月兔移來日兔傍
鬭戰雌雄雖不决於人那得有安康
月躔心宿號天韉運用機謀智未全
少年未脱生涯計如臨晚景始安然
心宿所属在東華月華到此不堪誇
大火既從心上盛隂精安得不羞他
貴格云玉兔疾行心宿度植圭端冕侍君王
月躔尾宿號天宗勇智多謀膽氣雄
穿窬摽掠心常有見木方教免祸凶
尾宿天江月迥遲有才多貌稱丰姿
男女多淫色慾重秦樓盡醉不知歸
月躔箕宿號天財冠古窮今學問該
但得對宫逄吉曜文星得地應儒魁
箕位雖然本属寅寅宫箕位有風清
風散彩雲有明月雲開又見月華明
月躔斗宿號天封偉望威名學問通
君子逄之湏得禄小人逄此走西東
北斗經躔好月遊瑤池貴就斗星求
斗宿同隂偏喜夜月明斗夜向天周
月躔牛宿號天蔭作事施為要沉審
性直温良少辛苦纔過中年便安稳
太隂夜見至牛金閑極宫中福倍興
私居財帛朝朝進官爵名高日日新
月躔女宿號天寳學識聰明多智巧
文章冠世少登榮遷官必定居廊廟
女宿從來要隂精隂精女位古同聲
若遇計羅來入度太隂必定晦無明
月躔虚宿號天常有貌才多更善良
衣食豐盈倉庫實聲名閭里自揄揚
從來虚宿要隂精月明虚地氣尤清
莫要土星來並照月空尤喜月華明
月躔危宿號天文胷襟磊落足經綸
為人玷汚多巧計圖盡機關行不真
月兔移來月燕危平生懶蕩性虚危
格中升殿誰知識恬淡純和福夀兒
貴格云太隂好處最宜危男必公侯女后妃
月躔室宿號天鸞形貌清竒富貴全
更得水星同位立直須奏對近天顔
亥上本位属天門八萬三星盡拱環
月属隂柔關内室隂來理内福彌專
月躔璧宿號天曄語言蹇滯事沉思
若遇蝕神兼月孛主須生長在寒微
惟有璧位正天堂月沉雲漢有餘光
女有精神男曉事夜生科甲衣金章
月躔奎宿錦肝腸不勞餘力至員郎
更得吉星居十位定應台輔見君王
奎為金闕正陽宫月居闕内秀胸襟
須要正陽端在午太隂臨戌廟中尋
月躔婁宿號天垣旺廟之中福禄全
君子遷官居禄顯小人衣食旺庒田
婁宿之中遇太陽婁金狗吠月更深
平生作事多謀望終是孤虚枉費心
月躔胃宿號天印十度之中貴無並
更兼金木又同行金榜題名官一品
月行胃宿怕逄金九度逄之貴格深
合照更遭水與孛為人不免有貪淫
月躔昴宿號天光平生官祿不尋常
聰明才貌超今古異日湏為給諫郎
昴宿属酉正月門此宫西位月專權
更有水星同度立一生清貴富兒孫
月躔畢宿號天明峻宇雕墻保萬春
更得金星來照助少年及第不虚稱
月離于畢雨滂沱身命逄之色慾多
(闕)
月躔軫宿號天理勇智多端文學貴
少年辛苦老豐隆赫奕聲名傳萬里
月如到軫是高強一生清厚有柔剛
身命限中俱見照龍池鳳閣佐君王
太隂行度
月在婁宿八度十八分以下為向廟以上及行木度
為正廟在胃宿一度十八分為背廟胃宿十度以上
至五十一分為正旺七度十分以上至十度為向旺
十一度以上至十三度八分為次旺以下為背旺巨
蟹為本宫若此廟旺樂宫生人並貴在金牛宫胃十
度外十一度内為旺度主居貴位若見金木又居有
力之地必為一品之官若雙魚宫及有力之地則為
節度使若在辰戌之地與蝕神併居蝎則為凶盗之
徒見火尤甚必不善終在無力之地見金必落風塵
以婢妾為妻及奸通骨肉若在昴宿之間亦居極貴
之地只旺七年若在蟹宫為好樂之地亦為木分之
宫主貴若張氐胃女之宿及見金更在下位多淫及
於男女好色慾也
日度主有貌多才足聲名為事方圓明白殊常有福
若是主星大貴婦人遇之大旺夫位
月度主形貌超群精神爽快平生有稱心之福每遇
貴人見知巧言語多淫慾好女色
木度主足文學有殊常之福好經營多財産少貧老
富中弱
火度主性急多災有兵火之厄一生為事卑賤少與
貴人結交更有惡星同宫在官夀短吉曜加臨免之
土度主一生多蹇若吉星助之更在月初大貴因妻
子有憂過三十二吉因妻有喜
金度主富貴有貌好歡樂有母妻妾王者委用多因
婦人災若是女人主荒淫
水度主聰明智慧有學問心下巧出入得貴人重
太隂入宫
日宫主好歡樂多病平生多福每遇貴人見重是主
星夜生富貴日生微福
月宫主性密口敏不是主星微有福力若是主星因
婦人富貴夜生足財有權位
木宫主稟性沉厚好慈善有威名多財禄是主星夜
生轉加福厚
火宫主為人性急多智勇見事不長平生與人結交
因此有厄是主星可免
土宫主性温作事沉審夜生尤甚日生好女色平生
好訟性好殺足心機有詞智是主星微有福力不是
主星平生多災有善星照望則免
金宫主好容貌人知重巧言語多情慾得婦人敬愛
謀事多成一生得暗昩財物
水宫主性聰明為人有行多智見好文章有聲名足
財産夜生輕巧會文章好圖畫不貪多被人玷汚
太隂同宫
月木同宫主文學出衆更得大貴人見知若二星有
一星在旺樂宫有科名當清要任為給諫大富貴
詩斷太隂惟木便相會玉骨冰姿謫仙隊
男主封侯女貴妃百六如當足祥瑞
木月居命不為僧縱然為道也無成
只是幽閒高處士湏攀桂籍有聲名
月火同宫主性急多惹人暗地是非是主星有位非
主星多災有善星救則免亦主被惡人累及性遲鈍
因繼女有厄男娶得富妻女稼公侯夀至中年有禄
語澁
詩斷太隂熒惑喜相逄智將謀臣著顯功
天産其人為宰輔如當百六慶無窮
太隂若被火相逄一寸資財散落空
母賤父亡兼夀短為僧為道也無終
月土同宫土是主星有學問身貴晝生福厚貴逹夜
生微福不是主星多災害言詞蹇澁性純夜生作事
淫濫主缺唇母有疾
詩斷月土會遇火為災偏産頑愚性質呆
百六會時人夭喪忠臣失職竄天涯
月金同宫平生多與婦人結交每被婦人相撓不是
主星作事無定宜防婦人相損婚晚多情欲有貌志
氣高
詩斷太隂金宿喜相交百六逄之慶瑞&KR0694;
天産其人扶社稷官居裂土與分茅
自來月要與金同食禄湏知得位崇
若是當生為土犯斷然父母兩三重
月水同宫主性格温厚和睦持重若水是主星文藝
出衆得國王重用好論訟女人有厄木見則免
詩斷月水相逄慶瑞饒人生遇此賦天才
温純德厚榮尊爵百六當之福禄來
月羅同宫必主貧賤妻棄子逃日生多招刑法夜生
猶可不宜母
詩斷太隂天首喜相随智出鷹揚塞外威
莫教望時生叛逆禍臨百六可愁悲
月炁同宫主大招衣食醫術顯名
詩斷月炁文章一世豪為人志氣冠吾曹
母夀靈長兼清雅官班超轉職崇高
月炁相逄最竒祥福被生民慶且昌
萬福攸同逄百六人生值此必侯王
月計同宫夜生招獄訟日生猶可不宜母月孛同宫
亦然
詩斷太隂在望計都同爰産奸凶不孝忠
不在望時終有怪投河毒藥或瘟逄
琅玕經節要
月乃隂曜福惠之星主方夜照職禄尤增月圓高宫
顯任威治如同金水益財益位木與月同大為福會
天乙對同夀筭高至孛月對同才術可委夜重晝輕
所應有異
太隂宜見炁木二星主性仁敏名高才邁清幹之人
亦宜孛夜照主廣記博覽才性宏遠動逹尊貴更居
廟旺給諫功臣
土火月同得失可議
夜同土星必招刑害風狂夭夀之人夜同火星雖有
刑尅則享福禄若安廟旺則主大貴
羅計月同亦為災障
太隂好行静道逄羅計則有交蝕其光不顯却為災
障若月在於廟旺减其福禄貶官失禄如居常度又
值殘晦則犯刑遭法尅害尊親妻子多刑家道不立
親近惡黨恣行兇暴如若逄之多不廉矣更加火土
孛逆則為惡死之人如得吉星救之亦帶疾傷殘而
不善終
金木逄之招其福祿與日同宫顯於名望
太隂照臨十二宫
命宫
守照命宫形貌清古體不重肥面方神足骨秀色清
性明急嚴緊能幹身孤力寡或假親戚倚其勢力臨
事憂勤不倦足慮多權最宜為商財産失而有成心
力能當重事設在窮途亦能成立最喜夜生足財足
祿生在廟宫大貴主福祿全備享福温煖為人俊雅
作事善良心懷矯曲結交無終始修學有科名小人
衣食不招凶危日生逄火難為母主風狂溺水夜生
逄土口啞缺唇在無力之地見金為風塵婢妾與火
孛炁同守命宫損父若有水助主風疾逄月孛同計
都主尅母在陷宫加凶星難為母金木相當生來少
疾秦趙宫中金星助月少年及第
詩斷月照人無俗多孤自有成
掌財宜市賈託貴有權名
明急招言妬妻良贅可膺
若能圓夜照財祿自興榮
太隂偶臨身命宫更無刑尅起災凶
四元三限同強位看取封侯列土封
太隂逄炁起災迍計孛交加又變嗔
夜裏生人難際遇遇之名字播天門
太隂隂滯多淫欲行度照臨頻受福
遲留伏逆上推尋入廟天厨分得祿
財帛宫
主財多耗散得貴人力會祿馬者有積聚多財寳
月照一生近貴人財帛亦主得福人財寳成立
詩斷太隂得傍命宫排事起隂人大得財
若見忌星相破犯必因奸盗此中來
月居財上福為深更加廟旺足珠金
蝕神若不相照視縱有災星禍不侵
兄弟宫
有夀有財不宜母兄弟難為凶曜同照有亦不和却
多姊妹主良善福德之人月照主兄弟可保一二
人之力
詩斷第三宫中號玄虚星曜臨之力轉疎
惟有太隂當此位命中福祿乃贏餘
太隂反為福德星只為加臨到弟兄
金水太陽同一位亦知天下有文名
田宅宫
主招外産置立田庄必命有吉星方能發祿如逄凶
曜多貧窮加羅㬋尅父加紫炁尅母流孛破盡祖業
又有自縊水厄月照主高貴宅舍大招田宅産業
詩斷太隂火星同到午雖是過房猶尅母
若是金木與同行子孫榮貴着金紫
太隂照曜若相逄自立榮華萬事通
又招隂貴增財力遷移三處振家風
男女宫
主身近貴得一子力不然義多值羅計同尅長子
月照先見女宫
詩斷隂偶臨宫識者稀得臨子息愈為竒
不惟長子無刑尅更見高高折桂枝
長子如何多産女只因月與命相依
命裏逄之多是吉何况此位更逄之
奴僕宫
主尅母見金奸通骨肉得小人力若金與禄主會者
乃專貼典吏背祿馬者乃卑賤之人月照主招鞍
馬有得力女使
詩斷陷方奴僕最凶衰隂偶臨之母不宜
仰念劬勞恩至大空持甘旨泣慈闈
為官侍從多車馬三合太隂出六宫
若是土星相對見左右相随並罔功
妻妾宫
主妻良善美貌端正有財益夀金牛宫大吉會月孛
妻血疾并生離吉星救免主作贅壻月照主貴相
之妻反因妻家發旺
詩斷太隂西沒最為佳明净之宫無點瑕
更若尊星相對望必生貴子佐皇家
夫家有福婦家貧只為孛星加太隂
自因夫婦和柔了恰主浮生甑有塵
疾厄宫
主好㓗净土同主目疾獨見可免值凶星主惡疾更
加惡曜疾病尤甚必主一疾壓身終不能脱月照
主平生少疾吉有夀不犯天災
詩斷太隂臨主八宫存畢世災危杳不聞
忌曜莫教同此位雙眸渾似月遮雲
太隂加臨疾厄宫太隂官禄足為凶
父亡母存母又嫁随母飄飄西復東
遷移宫
出入利見大人得人輕重巨蟹宫三倍力加吉星主
有官職亦宜財富如見計孛惡星一生孤寡多刑及
生離死别吉星救减半月照一生好遠遊常得他
方道路之分
詩斷太隂得在九宫中三合加臨照命同
偏利遷移商賈客必因隂貴得財豐
九位遷移犯太隂父兄纔死便窮貧
對位有星相救助方道貧家在富人
官祿宫
主少年近貴無官災君子有祿小人衣食會惡星主
徒配會吉星祿馬主有科名而貴月照大宜奉公
若有官厄常有恩赦之救
詩斷太隂官祿作身宫木火同行福倍隆
孛計不逄功愈重貴因戚里得侯封
身居官祿不尋常福德星辰入命鄉
廟樂不曾刑本命為官湏坐紫衣堂
福德宫
為人性善心慈有福德大富會吉星主孝順會凶星
心惡暗羅在三合宫主一生暗昩祿馬皆陷為事無
成雖有權星臨於祿位不能貴月照多因福人持
挈立身高上
詩斷隂偶來臨福德宫雍容道德貴尊崇
更有吉星臨木位生長皇家族派中
月居福德最為妙處世為人足有餘
一生輔弼當明徤為官獲福在參厨
相貌宫
形貌爽朗清秀主富貴聰明月照主形相具足多
被小人相輕不可與下等人作事
詩斷相貌太隂仍孛星羅㬋同位最相刑
兵部牒中著名字末年財帛振英聲
三日宫中看命星命中吉德最為榮
忽然忌曜來侵犯甘旨空持泣母親
太隂變叚星
寳瓶宫天后星又名天皓星主明徤湛寂也
詩斷太隂子上為天后女貴男榮盡主權
多缺多盈逄望晦三宫得此母長年
磨蝎宫瑤池星又名天皓星主清閑之福也
詩斷太隂元來水之母丑是瑤池佐君父
遇望英明至下弦女則金冠男台輔
人馬宫陽明星又名天馘星主事馘毒多後悔
詩斷陽明寅上曉星臨日出扶桑溺太隂
遇夜生人尤减福日生澇漉乏資金
天蝎宫桂影星又名天車星好遠行得衣祿
詩斷月宫桂影仰扶疎對照西華畢月烏
二十八宿皆仰月周回萬里沒差殊
天秤宫始晦星又名天關星女遇之孤房也
詩斷辰中始晦月無光對望宫中怕太陽
火土計羅臨照視英雄難保少年郎
雙女宫陽極星又名天暗星主女人暗昩欺罔也
詩斷陽每極時隂未至月臨雙女蕩非常
女逄忌曜多淫蕩男是貪花卧酒鄉
獅子宫朝陽星又名天暗星主得女子横財
詩斷月内金烏躔柳宿正臨離位失其明
夜生朝北身榮貴身近君王雨露恩
巨蟹宫玉魄星又名天福星主福祿貴逹也
詩斷井鬼宫中月喜躔未中玉魄夀長延
女人邑號身長貴四正宫逄祿位遷
隂陽宫地弼星又名天官星主文章貴顯
詩斷宫属隂陽遇太隂不宜觜宿只宜參
參是水猿猿笑月一生才學貴人欽
金牛宫玉樞星又名天後星男貴顯女難言
詩斷月到金牛號玉樞少年必定飽詩書
三方盡在高強位一世優游在帝都
白羊宫歸朝星又名大道星主妻不賢潔也
詩斷太隂元后戍歸期總領羣星上玉霄
只怕日生逄首尾為官晚景却蕭條
雙魚宫執璽星又名天晦星母不賢潔本身福祿
隹
詩斷雙魚執璽太隂星月到中天分外明
忌曜不侵湏富貴水金相照有佳聲
天乙紫炁星
總龜筭法置積日减一千二百八十八以一萬二百
二十八大數除之不盡者為殘分轉一當十以二百
八十為一度二十八為一分次下除為秒
平行一日行三分五十七秒
紫炁論
天乙紫炁星續木之餘吉祥之曜也一名景星乃天
華盖之氣百川霧露之源又名道德之星順行天輪
或隠或見其行宫度一日行三分五十七秒一宫住
二十八箇月二十八年行一周天行道有黃赤之不
同喜怒之無定此星名太極文昌之星山遇此炁服
藥有冲天之人海遇此炁水族有化龍之象國遇此
炁則明君出郡遇此炁則賢人生枯木得之變生蘭
蕙蚌蛤得之能出驪珠照人身命則富貴雙全福夀
備足仁慈道德心孤好善能觧孛計之難善救火土
之厄
辛生人以為禄主星甲生人以為蔭星
乙生人以為魁刑星丙生人以為貴星
丁生人以為印星戊生人以為耗星
巳生人以為權星庚生人以為暗星
壬生人以為正福魁星癸生人以為囚星
此星廟在丑旺在亥好在寅樂在申午戌宫安皆喜
惟未為怒
琅玕經云炁星牛斗最為珍福禄崇高上逹人室壁
星臨超職位尾箕應出貴豪倫申宫得見招財禄午
戌相逄富貴身身命限中如見照益財恩禄有相親
經云紫炁元是木之餘紅肥清白少髭鬚同金同
水皆為貴木若臨之福最殊此星天上文星行年
及身命限得之學者春秋必逄補中小人見此一歲
無憂凡事所為吉無不利如遇科舉之年得臨命限
定主秋闈一薦必騰萬里之聲金榜高登直透三層
之浪然亦不可一概論湏當推詳命中原守星得力
然後看洞微限如遇忌曜則為不吉若為方主反凶
成吉遇炁限者功名成就凡事稱心行水限值之亦
吉一年顯逹經云紫炁不來難發觧任他才學有
高聲奈何金榜無名字只為此年無此星若與太
陽同在金牛巨蟹宫為福甚緊皆主貴位若不居樂
廟之地在餘宫照人身命主為性緩慢多為九流之
士好躭釋氏為福亦甚薄與木月同宫在命主性清
高兼有貴勢多愛奇異晝生母亦長年紫炁天之喜
曜性頗類木好清閒淡静所臨之處只與人為福不
與人為禍偏樂與水木日月同宫為福緊也獨行更
䧟在辰戌丑未四位為福甚薄宜仔細推詳
紫炁歌
紫炁衆星中最善形相分明人仰羡心懷仁義性温柔
作事與人為方便無妬毒多謹愿少病利官長夀筭
(紫炁在命主人慈善形相分明性温柔有仁義作事愛人方便心無毒少病利官有夀)好躭僧
道立身孤舉措施為慵更懶(紫炁在命好躭釋氏孤立性多慵懶)日月
近貴作閒人月會母親先化幻(與日同近貴為僧道閑人月同尅母)夜
火同時醫與巫土木更來尢懶慢(與夜火會主巫醫與土木會主慵懶)
金同妻妾是娼尼水會智能稱俊彦(與金同妻非娼則尼水會有智)
(能巧技)彗星分得賊人財天首僧尼訟争戰天尾星同
有機變(與月孛同主分得賊財與首同主因僧尼争訟與尾會主機巧狡猾)財位横來
財寳現三宫姊妹或為僧四處廟田主巨萬(在二宫主横得)
(古器寄隂財寶在三宫只招姊妹兄弟為僧尼四宫巨富)奴僕門下出緇流子息
湏知女先見(在六宫主有僧道出身門下五宫先招女子)西沒宫中妻密
情更與别人情似線(在西沒主美妻與外人通)八宫終不染時災
官位不曾見州縣九宫遊賈福宫閑相貌為人性良
善
紫炁見木木見土或為正限或臨之相逄必是聲名
貴此曜元來是紫微九星惟有孛堪畏為福全然
歸紫炁跳位臨宫廟次佳其他災福有定議紫炁
若與財星至當主資財一等竒只恐早年多破散不
然妻妾主生離未人申上見紫炁重疊逄生主清
貴孤辰隔角并宫行母死父亡進田地紫炁躔宫
到磨蝎要於月上推圓缺圓時清秀有財糧缺處伶
仃多破滅亥上紫炁到雙魚若是隂人祖業富重
疊逄金尤更嘉一旦文章定遭遇木紫同逄亥子
宫高強衣食大昌隆水入旺方逄紫炁子孫清貴富
家翁庚辛之年紫申酉初主奔波人物醜貪色貪
財更貪杯又因娶婦旺資財紫炁居前後有日若
臨田宅尤為吉月孛計都同共來老去令人貪女色
天乙多為應夢竒紫袍呈瑞是佳兒若躔廟旺凶
星避的是留侯作帝師流年若與炁相逄種種為
祥不觧凶舉子遇之湏發薦仕途得此必官隆當
年紫炁若臨身下筆驚人似有神帝座木星同照着
終湏富貴作朝臣天乙躔牛是福基性高行直更
心慈若教陷却三方主縱使為官只奉祠天乙從
來主大孤命如逄着莫狂圖三方不向竒星陷斷取
緇黃即是渠
紫炁臨喜怒宫
喜宫為太極紫微文鳳清福星若照身命主性清潔
為人温厚清閑或照官宫更會吉星當為六品之貴
若無禄馬只作中福人怒宫或為天女天虞星天
會天匱星若照人身命無救星多主出家及在人之
第七宫决然為僧道若是庶人在陷宫見之必尅害
妻子顔色烏黑有救星則主清貴
紫炁躔宿俱出玉關經玉關歌
炁躔角宿號天休機智清閑藝術優
僧道逄之多吉慶庶人不繫若虚舟
紫炁臨人多殊異角木蛟中主尊貴
僧道章服庶人財職司之人增禄位
炁躔亢宿號天僮性善文章藝術通
不獨為官并富旺神仙樂道福無窮
貴格云紫炁若來角亢方萬里台星光爍爍
炁躔氐宿號天環雲水留心自得閒
耿介孤高人自傲為人只是好居仙
紫炁來氐不十全雖為財庫夀之源
計土火羅同入度災多福少不當言
炁躔房宿號天衝平生清福有誰同
道釋白衣好消息資財衣禄却豐隆
卯中有宿名為兔紫炁正樂房三度
榮封妻子禄超羣又且揚名益宗祖
炁躔心宿號天德子孫雖有終湏尅
儒學釋典自能通玄象天文湏會得
心宿大火在東宫炁曜來居怕火逄
紫炁本無心上火炁藏心火必争雄
炁躔尾宿號天婣心性豪強尅子孫
謀略威權心莫測聲名忠義播乾坤
尾星好炁在寅宫寅位東方炁曜雄
盖炁好行東令首仁慈尊重少災凶
炁躔箕宿號天循智識機謀果毅深
性直文章聲遠播貴人相遇有知音
箕星本在木宫居誰知炁属木之餘
此曜好淫為入廟箕風好動炁終虞
炁躔斗宿號天斛飄然孤潔為清福
文章忠直外安閑朋友柔和衣食足
斗為帝曜自尊嚴炁宿相躔福禄綿
此位偏宜道德曜得居星斗是朝賢
貴格云天乙若臨南斗方尺璧寸珠未為寳
炁躔牛宿號天輪尊重清高害六親
金火逄之官顯赫如逄木月富豪人
牛星從來正丑親炁朝北位近嚴宸
大抵牛星傍斗立牛逄炁曜德惟馨
炁躔女宿號天瑞耿介孤高性獨明
但得吉星居十位必為廊廟福蒼生
女星雖是子丑宫炁來此地木堪逄
炁得女星雖樂好女隂炁味不相同
炁躔虚宿號天文清秀為人近至尊
骨肉難為自孤潔逹人僧道樂平生
虚位躔宫在北辰炁來望闕正朝真
湏是獨居方有福更逄土忌不相嗔
炁躔危宿號天僮為僧章服貴人同
談天玄象心明悟樂道逍遙善事叢
危星亦在子之宫炁曜來躔福不隆
炁係木餘無旺子炁星危曜不安榮
炁躔室宿號天玄道釋儒流性自然
經術從來胸臆悟文才洞徹事神仙
天乙來臨室火猪此星無憂木之餘
不值空亡孤貧地福高貴夀富難如
炁躔璧宿號天覺機智文章更多學
更能籌筭悟天機舉錯施為應不錯
炁星到壁事相和妻子逄之有難多
最是清孤偏尅陷若為僧道却無磨
炁躔奎宿號天乙性直忠良又煩急
平生多是不安閒不受人欺財聚積
奎星漸属戌白羊此星炁曜主權綱
炁若躔奎珍重德德星珍重自相當
炁躔婁宿號天虚為人孤害六親疎
緇黃自是平生事衣食清閒一事無
婁宿莫要炁來臨金狗相逄炁不清
此曜要行清貴宿婁金狗與炁相刑
炁躔胃宿號天音衣食生來却稱心
妻子宫中難聚會四方交友自同襟
胃星本是酉戌初戌位同躔炁有餘
西位火沉無猛曜此星柔順要西居
炁躔昴宿號天端為人崇重命孤寒
情性耿介難侵犯忠孝家門百行安
昴中正属金中臨炁依金牛道德純
此曜孤辰躔昴位妻兒孤獨福閒人
炁躔畢宿號天吉天乙居中加福力
為人清秀善為心官禄星扶進爵秩
炁曜名為華盖星如臨畢宿酉和申
十六度中皆喜旺最宜坐命與安身
炁躔觜宿號天福衣食安然勝僧道
金玉財寳自天來妻子難為終夀考
觜星明處炁來遊必使君王早夜求
更是官星兼禄主布衣何慮不封侯
貴格云天乙最宜躔在觜極品官資性至慈
炁躔參宿號天瓊為官終是貴遷榮
幹直忠良參相位文章事業擅西清
參星偏要炁同行炁臨禄位必公卿
道德要逄西位立炁逄西旺必安榮
炁躔井宿號天令文武兩全才更敏
參樞給諫盡功臣官職崇高年夀永
井宿雖是未宫中炁要恬居愛井逄
盖井深沉太乙静女尼男道自心聰
炁躔鬼宿號天榮積善之家有此人
富貴崇高聲遠振官途超越旺門庭
鬼星年位要炁星炁属木餘入廟深
此是隂居宜炁静金羊偏愛炁金臨
炁躔柳宿號天平好静温良免禍生
衣禄平平無破敗子孫終是不相親
柳宿本是午未宫炁躔兩位更英雄
炁入柳宫同廟樂一生清貴不生凶
炁躔星宿號天強命中若遇定孤孀
財旺家門自興盛若為僧道夀延長
紫炁行宫入到星名彰禄至照人榮
羅㬋同度成勲業位顯官崇台鼎臣
炁躔張宿號天芒尅䧟妻兒命裏當
縱有高才心又急晚年方可免恓惶
張宿好與炁同宫炁若同時必主聰
惟有張星偏好此月鹿喜有夀星逄
炁躔翼宿號天牢命宫若值定孤高
生計為謀多費力若為僧道自逍遙
翼星漸入雙女家巳火燄燄炁咨嗟
炁柔不旺在雙女翼躔此宿困天涯
炁躔軫宿號天嗟子孫足處定迍乖
命若逄之身獨喜此人衣食少寬懷
紫炁軫位雖孤獨身命若逄多發禄
煞不能入禍不深吉曜終與人為福
紫炁入宫
天乙室牛為旺箕為樂觜為廟居此生人得大人敬
重常近至尊惟宜見金木火月為極貴入宫親密之
任旺二十四年見水月好竒異書見金火急性居官
顯赫好神仙之事在僧道宜章服在陷宫有水月金
火亦為貴人
日月宫主為性緩作事方圓好藝術有慈心因道藝
成立後乃富貴水木宫主為人性格聰慧智量大有
心機主富貴
火宫主性格慈惠文武異常見文習文見武習武更
諸星居有力位大貴
金宫主好兵法有謀略得貴人擢用若諸星在強宫
生旺主有位土宫為人有信作事方圓有聲名好文
章三主星居有力位必有典郡之權三主在稍高位
定主大富三主在無力位亦主微福
紫炁同宫
炁日月同宫得父母力近貴人
詩斷太陽紫炁會相逄澤潤生民稼穡豐
百六遇時祥瑞盛人生遇此會三公
月炁文章一世豪為人志氣冠吾曹
母夀靈長兼清雅官班超轉職崇高
炁金同宫主得貴人女為妻女人愛慕在陷害宫主
有妨害
詩斷金星相逄紫炁星禹門先躍化凡鱗
威加夷狄為良將爕理隂陽輔帝辰
炁水同宫主有聲名足文章居清華之地大富貴
詩斷水星紫炁會相逄天産其人福勢長
官爵顯榮家又富千斯倉與萬斯箱
紫與水星能作善厚德純性學神仙
醫卜技工多文藝一生福夀兩綿延
炁土同宫主為土地之官好神仙之事長生之道
詩斷土星紫炁喜相依冠冕榮身爵位巍
丹赤之心剛且毅德延萬里足光輝
炁火同宫主宜服色心卑下火星順行主福禄宏遠
炁木同宫主大人舉薦之力亦主貴顯
詩斷紫炁不來難發觧任他才學動公卿
寄語才高湏要命不用頻頻祝上清
木星紫炁福豐隆百六逄之慶不窮
更在廟宫隂德重官為師相位侯封
炁羅同宫主器量宏大雄貴顯禄
詩斷紫炁羅㬋喜會同人生剛毅抱英雄
揮戈却日平姦虜笑取勲名反掌中
炁計同宫夜照主文學晝生多招凶險成敗尅害事
物
詩斷紫炁相逄見計都家多粟帛富庄租
廟宫人值貂冠任百六逄時萬禍祛
紫炁計都同一位復定經中尤為忌
命宫逄此災不輕若見身宫最難避
炁孛同宫主足謀多慮能掌兵機職任清高
詩斷蹇薄皆由孛紫逄離鄉背井道途中
多情色慾仍為盗千方百計也還窮
琅玕經節要
紫炁天乙福貴之星官高遇善福禄彌堅金木同宫名
望之重各臨旺度明君委用星行順旺清貴之職可領重
權久而不失日月同之助其福祿初度加臨大為榮旺
炁同日月多助其福更在初度旺宫身名榮逹如主不
順遇蝕神即為僧道術巧之人木祿不背
首羅同行職祿殊勲臨於旺樂偃武脩文炁同孛計足
謀多智夜逄貴旺文權武略若是日逄多主興廢
羅㬋日曜宜日生計都隂曜利夜生文武全備雄貴
顯祿反此則招險厄成敗尅害之重
日土順行財業豐富或旺或廟引從旌旗
土日同宫順行主富貴有名望若在廟旺貴權節帥
官祿顯揚子孫超卓無不榮貴
天乙火同福祿則重火順宫吉職參侍從旺水逄炁
廟招地利或道或僧或儒或藝處衆多通樂於遊說
時命運逄迎恩被荐起發聲名官有權治
紫炁臨照十二宫
命宫
守照命宫主顔容尊貴不肥重骨節柔長性敏多通
臨事有斷博通畏事為事善良性情慈善出衆尊重
仁慈道德一生好静大利僧道孤害六親惡曜刑破
處世孤貧見金木火月為極貴之人居親密之任見
金火急性居官顯赫及好神仙之事見水月好竒異
書畫更得諸福星在強相扶必大(闕)此星名諫善
木土同入命宫謂之紫微垣炁月同入命宫醫卜
顯名計孛同入命宫主因酒色犯刑
詩斷紫炁臨命照身高財帛低
初年六親散後運總相宜
紫炁文章最吉祥照臨身命福非常
更觧諸凶明道德庶民僧道亦安強
紫炁臨宫學冠倫如臨暗曜號孤神
雖然不是天庭客亦作禪門第一人
財帛宫
先破後成炁照多因行業有藝財之分
詩斷老陽紫炁木之精道德尊崇性最仁
在此弱宫安吉曜破來財帛更豐盈
羅孛同來到第二早年學博仍謀利
博主多輸謀利空直使中年大昌熾
兄弟宫
得貴人朋友力兄弟雖有反目無情主相分離炁
照合有貴相兄弟
詩斷紫炁來臨兄弟時孤星却主兩分離
雖然時暫同相聚反目無情性不比
田宅宫
宜仕宦主父母長夀炁照一生增進父因子孫榮
立
詩斷當生紫炁四宫行福蔭兩親保夀榮
看取耆年精力徤都緣強位老人星
紫炁居臨父母宫寬懷雅意福湏隆
若居廟旺無相尅外州庄産積盈豐
男女宫
見子晚此乃孤星早則傷害除非妻子命有此星相
抵則可矣炁星合貴女之分男可保一人之力
詩斷炁星來照子孫宫穎悟聰明更美容
邁祖超宗榮貴顯家門昌盛永無窮
孤星孤炁一人加聰明超俊足竒誇
只恐前禄來保守衣色冠帶耀吾家
奴僕宫
奴馬多聚會炁照大招奴馬因小人發祿有結交
之分
詩斷觧除災厄保康強紫炁來躔最吉祥
奴僕小心多戀主田蠶進益富倉箱
僕馬宫中紫炁星孤高落陷不為情
成行奴僕難留在飲膳區區自煮烹
妻妾宫
妻妾方可保守炁照多恃妻妾之力
詩斷夀星得在七宫會妻妾歡諧多發瑞
官高職顯侍宸垣華胃家風應不堕
妻妾五位怕相逄必定湏防見尅凶
若在命宫及官祿方袍圓頂或孤蹤
有妾有妻事匪他只因紫炁孛同羅
縱有三妻并四妾淫聲妬嫉不調和
疾厄宫
生來少病
詩斷疾厄只防多疾病若逄紫炁却成祥
為人酒色多無說只為星辰坐太陽
觧厄脱難最雄強紫炁生來免禍殃
道德日增君子泰超羣發秀筭延長
遷移宫
遷官居顯職亦主貴人接引炁照食他方之祿得
高上慈善之分
詩斷紫炁迎祥司大福常人得之財富足
何况三合臨遷移趨侍宸垣享天祿
第九宫中有夀星堂堂眉宇及精神
豈知天上清高宿下照塵寰有道人
官祿宫
當得貴人委用炁照一生不犯刑名縱有官中大
厄自有觧脱不成大害
詩斷夀星錫福最為竒官祿強宫喜遇之
家世綿綿增異福員郎卿監又何疑
紫衣師號九流人官祿宫中紫炁星
若是木人兄弟取任他清貴亦無名
福德宫
得男女力炁照受高上福德主有大富
詩斷福德文章紫炁星照臨福德最為珍
夀齡永遠豐天祿特産賢英異世倫
俊雅超羣紫炁星來居福德祿兼榮
顯逹必然三主應為官定是作公卿
相貌宫
好神仙事炁照性慈有恩見事和平受人倚托因
寄附損財
詩斷相貌宫中紫炁臨精神瀟洒倍安榮
如何晚景身輕徤必是當生作夀星
紫炁變段星
寳瓶宫紫宸星又名華盖星主為九流僧道之人
詩斷紫炁紫炁號紫宸吉宿同臨作輔臣
孤寡空亡閒極位僧道孤虚技術人
磨蝎宫福德星又名天瑞星主貴祿榮顯
詩斷炁為福德丑中宫正廟生人貴顯重
更得吉星同會聚必為官品至三公
人馬宫太虚星又名瑞光星主得空亡九流人横
財
詩斷寅宫紫炁最超殊入樂居垣號太虚
命位德官雙遇着少年官職逹亨衢
天蝎宫天樞星又名天和星技藝巧術智能
詩斷天樞昴位炁星臨此曜逄之福且平
但要木星諸吉曜同臨此位福高人
天秤宫地庫星又名金櫃星主財祿官榮也
詩斷紫炁文星若到辰馳名地庫自豐榮
再遇木名垣局内文章學問更聰明
雙女宫天始星又名紅鸞星主近帝位前
詩斷天乙星臨雙女躔初年孤滯晚安然
更得木星同合照一生常近帝王前
獅子宫天津星又名天孤星主鰥寡孤獨
詩斷紫炁天喜臨於午此號天津必有涯
富貴一身人莫及子孫榮滿祿尤遐
巨蟹宫曠目星又名天潔星主事清潔
詩斷未上紫炁名曠目多主災殃無福力
除非祿主在高強亦要同宫會木日
隂陽宫十福星又名瑞巴星帝王擢用貴權
詩斷申宫十福炁星名樂位逄之富貴人
縱有惡星臨着處也湏受相定尊榮
金牛宫天旻星又名瑞相星文藝技巧之能
詩斷酉宫大乙號天旻廟地行為上逹人
更得金星來助月高強必主夀長春
白羊宫天盈星又名天乙星主僧道儒流
詩斷白羊所喜為天乙位號天盈榖滿倉
若在七強為福緊早年登第入朝郎
雙魚宫天觧星又名祥光星主祥彩得古寳横財
也
詩斷天曜雙魚天觧中一生謀運足亨通
五七宫中妻子貴只憂傷尅的難終
星學大成卷十九
