星學大成卷二
明萬民英撰
星曜圖例
論干神妙用
世人論命止論十二支而於甲庚丙壬乙辛丁癸乾坤
艮巽皆不言(餘度於十二宫中為神藏煞没天德也)星盤之中且不知此
十干安知其中之妙理獨不聞隂陽家之說乎凡為人
立宅架造移吉避凶其有出東作西不曰出甲作庚則
曰出乙作辛何嘗云出卯作酉出寅作申至於三隅方
道皆然蓋支神乃神煞所居而干神乃天德月德月合
月空歲德所會避凶而趨吉也予於星盤上亥子隔界
之中著一壬字子丑隔界著一癸字十二宫各有一干
一支相比而去而每宫之中度數有狹闊之不同吾亦
因闊狹而分焉且如子之一宫有三十一度半危六乃
壬之半女至八度為癸之半丑宫二十七度太則牛金
始二度為癸之半斗至十度乃艮之半寅宫二十八度
半箕六度乃艮之半尾至九度乃甲之半卯宫二十九
度半心初乃甲之半至氐七乃乙之半辰宫三十度太
亢三乃乙之半軫至十六乃巽之半巳宫三十度前後
各八度軫一乃巽之半翼四乃丙之半午宫三十度前
後各七度半張一乃丙之半柳十一乃丁之半未宫二
十七度半鬼一丁之半井十五坤之半申宫二十八度
井二乃坤之半畢十三乃庚之半酉宫二十七度半畢
初乃庚之半胃十一乃辛之半戌宫三十二度前後各八
度婁七辛之半奎九乾之半亥宫三十二度半壁二属
乾之半室四屬壬之半以此所屬而觀命者命宫命主
二位俱臨干神之位數皆富貴之人亦必本命為歲德
月德月空月合卦氣六合有用之地其人資性亦了了
不至蠢弱其三台八座與州長官富家大室白手成立
之人往往臨之所以秉陽德之剛明絶隂柔之晦惡若
地支神亦聞有富貴之人而必星度十分合格此干神
貴者最多不可不察也
歌曰
十二支神隂德居十二干神陽德管止論支神不論干
算得命来只一半二德月空與月合干神十二位中居
身命主曜俱臨此不貴當為富丈夫月德無如歲德高
隂陽等對待如何丙壬庚甲強於戊論命觀星細揣摩
甲加心尾丙加張畢得庚臨危北方更有戊坤培井木
命身臨此最為強劍鋒大煞本干神凶吉於中亦細明
四仲月前金位毒名為真劍剉人身假如不死得人身
十箇之中九箇刑帶角披毛真畜類多因坐處上刀砧
乙辛丁巳癸隂干若比陽干貴裏難尚論支神此為吉
於中分晰吉凶看癸水女牛生與尅乙臨氐亢尅其躔
丁居柳鬼尅生半胃土生辛巳産乾乾坤艮巽四維高
乾巳坤辛戊位牢此位劍鋒多半吉巽淵艮土得功勞
歲駕從来號吉神殿勲籍貴與齊名干神一位人多忽
會者星翁第一人十干之位本純陽君子居之大吉昌
女子小人居則亢可為鰥寡孤獨傷卦氣從来止論干
支神卦氣亦湏看往来身命詳交互不是公侯也品官
年值支神煞最凶尊神歲駕獨臨方惟旁干神凶不射
不然禄馬貴人鄉
(假如未年生命在未乃歲駕也若偏傍於丁坤土坐則無煞也所謂甲庚丙壬乙辛丁癸乾坤艮巽神藏)
(煞没者此也故為天德)
又歌曰
歲君對位亦凶神帝座衝干曰一星(乃太歲也)人命莫當一
星正偏干庶可免其刑太歲支干有真合甲人合己乙
人庚若人身命兩臨此早得妻財琴瑟鳴午辰酉亥四
年生又向支神安命身此上若無刑囚位六親骨肉必
罹迍歲刑之位既加詳子午宫神互换方寅巳申宫參
錯見更明丑戌未相妨六害之年看互換此宫安命亦
妨親六親不尅身尅命亦主重妻異子人四廢干神人
皆惡誰知神旺德之光星盤位不嫌斯廢喜在陽神干
位方空亡二位曰凶神安命其中亦損身宜向干傍非
正位其凶可怕是支神十干官星宜細詳蓋以五隂配
五陽隂人見合為官貴尅我我尅有雙傷
論進神
甲子甲午己卯己酉只此四位是也
論三竒詩曰
天上三竒甲戊庚地下三竒乙丙丁若人命值三竒貴
三元及第冠羣英太乙妙旨云乙丙丁甲戊庚命局相
成生復生不作蓬莱三島客也應金殿玉階行
論夾禄
壬癸生人見辰是丙丁生人見戌是得此二位主貴
論拱禄交禄暗禄
拱禄者戊辰生人見丙午丙午生人見戊辰丁巳生人
見己未己未生人見丁巳前後相拱只此四位是其他
不係交禄者甲申生人見庚寅庚寅生人見甲申如此
類是暗禄者甲生人逢亥是亥能合寅乙生人逢戌是
戌能合卯他倣此
詩云暗禄仍湏仔細看甲人須向亥中安
乙人禄戌尤相喜入格才高作狀元
夾禄拱貴并交禄命裏重逢金滿屋
食前方丈與諸侯富貴是人之所欲
論飛騰禄
如甲申甲子甲辰生人見寅是蓋禄馬俱在寅庚寅庚
午庚戌生人見申是蓋禄馬俱在申命得此者主大貴
也
詩云命中若遇諸般禄德潤身與富潤屋
不惟日享五侯筵一食萬錢尤未足
論禄馬食神
甲申甲子甲辰生人見丙寅庚寅庚午庚戌生人見壬
申只此六位主大顯貴
論連珠食神
甲食丙丙食戊戊食庚庚食壬年月日時胎相順自上
食下是也
歌曰
時人欲識食神名甲人食丙乙人丁丙食戊兮丁食已
已食卒上戊食庚庚壬辛癸偏相喜壬甲癸乙最光榮
若遇食神騎禄馬必居豪富顯功名不食空亡陽刃煞
不食休囚并死絶食生食旺食貴神食印食財别優劣
有能推究得其真禄食天厨無休歇
論學堂
凡身宫主星是學堂星假令太隂星在人馬宫是身宫
也即木為宫主星看木星在何方若在四正七強宫并
順旺入廟主文章之士若在留逆段五弱宫不會文章
雖然登第必出他人之力
詩云身宫宫主為學堂怕六十二八宫當
若到此處皆為䧟雖有文章夀不長
身宫宫主為學堂留逆怕逢三惡方
廟旺更兼行順段七強宫裏錦肝腸
(又云納音生處為學堂金人見巳辛巳為正木人見亥己亥為正水人見申甲申為正土人見申戊申為)
(正火人見寅丙寅為正)
論學館
甲乙生人屬木得寅庚寅為正丙丁生人屬火得巳乙
巳為正戊巳生人屬土得申戊申為正庚辛生人屬金
得申壬申為正壬癸生人屬水得亥癸亥為正
論官貴學堂學館
甲乙生人見巳是學堂申是學館蓋甲乙用庚辛為官
星庚辛屬金金生巳臨官申丙丁生人見申是學堂亥
是學館蓋丙丁用壬癸為官星壬癸屬水水生申臨官
亥之類
論正印
金命逢乙丑水命逢壬辰木命逢癸未火命逢甲戌土
命逢丙辰謂五行正印空則為僧道旺則為貴人也若
丙丁人得甲戌壬癸人得丙辰又謂之夾貴印
(水生人得正印吉中有凶)
詩云正印分明格局清士人唾手取功名
更兼華蓋臨身命晝錦還鄉示顯榮
論官貴六合印
庚子得乙丑戊午得癸未丁酉得壬辰己夘得甲戌辛
酉得丙辰是
論五命財庫
金命木財未為庫木命土財辰為庫水命火財戌為庫
火命金財丑為庫土命水財辰為庫
論外財
只取長生宫是如甲用戊巳為財見戊申是也癸用丙
丁為財見丙寅是也此類多得外財
定驛馬十二位
驛馬
五行驛馬最超羣更遇生官禄貴神
君子成名加爵位庶人營運足珠珍
病絶驛馬值空亡士庶營謀半吉昌
更有工商并技藝徒勞心力走忙忙
六害
馬前六害不堪名月上逢之損弟兄
父母胎中先見尅日時妻子更防刑
六害湏憂損六親只宜僧道可安身
又逢沐浴兼陽刃百世空為一世人
馬前一辰名六害命若逢之多破敗
除非奴隸定生涯四體不完始安泰
華蓋
華蓋聰明號吉星大宜執卷主科名
更逢天德同官印位至公卿佐聖明
生逢華蓋主文章藝術偏多智慮長
女命縱然多色慾也湏榮貴坐高堂
華蓋空亡僧道同更兼陽刃在其中
縱饒手藝多能解百事終無一事通
劫煞
劫煞為災不可當徒然奔走利名場
湏防祖業消亡盡妻子如何得久長
四位逢生劫又来當朝振業逞儒魁
若兼官貴居時上鯁直名標御史臺
劫神包褁遇官星主執兵權助聖明
不怒而威人仰慕須令華夏悉安榮
災煞
災煞身多主禍殃更逢陽沐細推詳
若臨日月并時上兄弟妻兒定夭亡
災煞當加帝旺方更兼禄貴此中藏
變災為福誰知得一舉成名入廟堂
天煞
天煞難招父命長纏綿宿疾不離床
除非祖業先磨滅難免此身䧟禍殃
天煞加臨冠帶鄉不愁衣著不愁糧
身閒命吉無災咎枝葉偏多福禄昌
地煞
地煞難招母命長須知前後喚人娘
若然在舍應愁悶南北衣資始大強
地煞如逢貴禄鄉若能脩學富文章
不然營運多財寳立業成家事事昌
年煞
年煞原来最是凶不招祖業走西東
重重婚娶無男女外族湏教破一重
生逢年煞臨時日帝旺重加福禄強
君子脩文應富學小人謀運足衣糧
月煞
月煞之神半吉凶弟兄男女有無中
師巫僧道閒過日却主前程命運通
月煞加逢自墓臨聰明智慧衆人欽
農商工賈并僧道營運豐盈各稱心
亡神(一名天官符乂為大煞破軍)
亡神七煞禍非輕用盡機心一不成
尅子刑妻無祖業士人猶恐有虚名
命宫若也值亡神須是長生遇貴人
時日更兼天地合匪躬蹇蹇作王臣
將星
將星文武兩俱宜禄重權高足可知
不做宰臣清要職便居帥府擁旌旗
將星財寳永無窮家活生涯事事通
天乙更来天德上少年平步上天宫
將星一位最為良時日相同命必昌
官職崇高宜世賞安邦定國鎮邊疆
攀鞍
攀鞍在命最為竒年少登科世所稀
更得官星加冠帶晚年定有貴男兒
命中帶馬用攀鞍華蓋前當四柱安
管取飛黃騰踏去狀元及第又何難
定納音長生十二位
長生
長生管取命長榮時日重臨主性靈
更得吉神相會遇少年及第入王庭
長生若也得相逢生下須招祖業隆
父母妻兒無尅䧟安然享福保初終
沐浴
沐浴凶神切忌之多成多敗少人知
男人值此應孤獨女命逢之定别離
沐浴喜堪禄位逢更兼引從在其中
讀書必定登科甲莫把諸神例說凶
桃花沐浴不堪聞伯叔姑姨也合婚
日月時胎如犯此定知無禮亂人倫
女命若還逢沐浴破敗兩三家不足
父母離鄉夀不長頭男頭女須防哭
冠帶
命逢冠帶少人知初主貧寒中主宜
更得貴人加本位功名成遂又何疑
人命若還逢冠帶兄弟妻孥無䧟害
因何接祖紹箕裘只為胎中有華蓋
臨官帝旺
臨官帝旺最為竒禄貴同宫仔細推
若不狀元登上第直須黃甲脫麻衣
衰病死
納音衰病死重逢成敗之中見吉凶
若得吉神来救助變災為福始亨通
墓庫
墓庫元来是葬神一為正印細推論
相生相順無相尅富貴之中次第分
人命若還逢墓庫積穀拘財難計數
慳貪不使一文錢至老人呼守錢虜
胞絶
絶中逢旺少人知却去當生命裏推
反本還原宜細辯忽然迍否莫猜疑
胞神一位名為絶尅䧟妻奴家道劣
不惟朝暮走忙忙羊食狼貪無以别
胎養
胎養湏宜細審詳半凶半吉兩相當
貴神相會應為福惡死重重見禍殃
或云胎養小長生人命惟逢自積靈
若也脩文應稱遂不然營運亦光亨
論納音定子息歌
長生之位中旬半沐浴一雙保吉康冠帶臨官三子位
旺中五子自成行衰中二子病中一死中至老沒兒郎
除非養取他人子入墓之時難保雙受氣為絶一箇子
胎中頭女有孤娘養中三子只留二男女宫中仔細詳
(取納音尅我者是也如金命人用火為子孫火生寅寅上起長生看男女宫在何方順數依此斷之即知)
(吉凶也假如火命人男女宫在午從寅上起長生至午是帝旺旺中五子自成行則主有五子之位也依)
(此而推萬無一失又如木命人男女宫在申取納音尅我者為子孫金尅木金生巳從巳上起長生至申)
(是臨官冠帶臨官三子位則主有三子之位餘皆倣此乂云取我生者為兒孫如金命人金生水用水為)
(兒孫水生申從申上起長生看男女宫在何方如在酉上則主一雙男女以上一則取納音尅我者為子)
(孫一則取我生者為子孫俱要數至男女宫斷之皆為有理)
定禄元宫歌
人生各有禄元宫惟此宫中號最雄但把日時從日數
數從逆主本年終更看宫内何星曜宫主高時星復廟
更加金木作宫星本禄重加官必妙儻然䧟弱帶凶囚
反福成凶皆惡兆推尋此地若精時貧富自然心下曉
(禄元一宫人所罕知若求此宫只將太陽推過宫定凖然後生時從太陽宫逆數至本年住即為禄元之)
(地夫此宫者要本家之禄或官禄或坐本命若遇吉星無不享福如其坐䧟弱而遇惡星或與囚煞同行)
(或遇計羅成黨斷主刑傷尅破也)
定禄元宫度(與前說不同)
甲禄寅(木星在箕八)乙禄夘(火星在房五)丙禄巳(水星在軫八)
戊禄巳(水星在翼十)丁禄午(太陽在張十)己禄午(太陽在星四)
庚禄申(水星在井二)辛祿酉(金星在昴九)壬禄亥(水星在壁二)
癸禄子(土星在危五)
定禄馬宫
慶賀相逢第一尊禄馬同宫身命欣
從来此說為真貴管取榮華謁帝君
禄馬宫中皆有度度中分秒宜窮數
若得来臨身命中發禄榮身居帝輔
(凡身命坐禄馬謂之慶賀不值凶星有吉曜榮華無比)
定驛馬宫度(又名貴元又名馬元)
申馬寅(本星在尾十五度火為驛)子馬寅(木星在箕五度火為驛)
辰馬寅(木星在斗四度火為驛)寅馬申(金星在觜一度水為驛)
午馬申(金星在參五度水為驛)戌馬申(金星在畢十四度水為驛)
亥馬巳(火星在翼八度木為驛)卯馬巳(火星在軫二度木為驛)
未馬巳(火星在軫十四度木為驛)巳馬亥(水星在室九度計為驛)
酉馬亥(水星在壁三度計為驛)丑馬亥(水星在奎一度計為驛)
論天馬地驛
其法以驛馬宫天元禄主為是如申子辰馬居寅則遁
甲禄在寅甲以火為天元禄故火為天馬甲木為地驛
也寅午戌馬居申遁庚禄在申庚以水為天元禄則水
為天馬庚金為地驛己酉丑馬居亥遁壬禄在亥壬以
計為天元禄則計為天馬壬水為地驛亥卯未馬在巳
遁丙戊禄在己丙以木為天元禄戊以土為天元禄則
木土為天馬丙火戊土為地驛自本主星天馬宫泊定
隔宫逆數零年順數數起一年一宫若逢到馬臨官分
即有喜事遷轉若土計火孛混之乃雜馬臨官三十年
纔逢恐不純論此也
(三車一覽云驛郵亭也馬有代勞之功病處見子是也如申子辰水局生於申病於寅而得木為子以代)
(其勞故曰驛馬按此說則寅午戌病於申必取土而不取金其說未融余為之說曰驛馬之論乃病處而)
(見財非病處而見子如申子辰水局至寅而病得丙火為財為馬以代其勞寅午戌火局至申而病得庚)
(金為財為馬以代其勞巳酉丑金局至亥而病得甲木為財為馬以代其勞亥夘未木局至巳而病得戊)
(土為財為馬以代其勞古人亦以官為禄以財為馬未聞以子為馬也寅申巳亥為四衝故衝處置驛驛)
(中有馬亦取長生之義也)
定卦氣
卦氣者六十花甲俱納於八卦之中也如甲壬生人卦
氣在乾乙癸生人卦氣在坤六庚生人卦氣在震六辛
生人卦氣在巽六丙生人卦氣在艮六丁生人卦氣在
兊六戊生人卦氣在坎六巳生人卦氣在離凢星盤身
命官福坐於卦氣之上無不富貴是卦氣耶律之最重
者又攷範圖河洛中天大定諸數悉皆以此為正禄其
可忽諸
論三方主星立例歌
七政隂陽各有取品量以配三方主晝生只在日上求
夜則須從月中取當知月火金為隂日木土向陽類尋
夜宜隂主晝陽主不背端能為福深隂如逢晝陽逢夜
難說終身禍不侵西天之法重乎此最要其星在高位
各得其宜乘旺行必主生来居富貴七曜更臨身命宫
超騰必作人間瑞
(論三方主星立例及明其大略晝生就日夜生就月各於其所在宫取之日木土主陽月火金主隂晝夜)
(不背則為福)
金木從来是善星所臨非主亦非榮三方却怕逢火土
的有無情惡曜名夜見隂宫方烜赫晝生陽位始光明
(論金木水火土惟不是三方方主星其禍福不同如此)
定三元星
亥夘未為命宫者木為天元印火為地元禄
土為人元夀
寅午戌為命宫者火為天元印土為地元禄
金為人元夀
申子辰為命宫者水為天元印木為地元禄
火為人元夀
己酉丑為命宫者金為天元印水為地元祿
木為人元夀
論天元印星歌
從古賢愚皆有命世人徒自苦經營天元順廟居強位
早歲須登富貴名印星守順七強宫旺廟之中甲第雄
復與地元同廟位不為卿監必三公辰戌丑未宫名䧟
天印星分入此宫為人雖貴無官品定有迍災及不終
詩曰大抵天元號印星此星宜順冠羣英
忽然留逆仍居䧟難望朝中顯大名
論地元禄星歌
主禄當星仔細看七強四正有多般生時旺廟兼行順以此須
知作省官禄星不背又三方如在高強官禄昌武品定知為大
使文資應也至員郎三合位中逢此星此星不弱最相親同
躔若使逢留逆到得郎官須退身禄星雖好印星滯縱有官
資禄不深印禄二星皆得力此人必得四方欽禄印其宫占七
強亦有科名禄又昌若見夀元當弱位縱能榮貴命危亡
詩曰品位高低看地元生時沈陷禄多邅
如逢廟旺兼強位不是文僚即武權
論人元夀星歌
夀元星正在東西順段之時命絶竒仍向命中逢旺樂
天年應與嶽山齊人元陷在五弱宫不出初年命必終
若向陷宫逢正度縱教延遠四旬中人元主夀細推詳
相尅逢之命豈長更在忌星兼伏逆兩旬之内見危亡
夀星居命䧟禄元縱有年長且没官又值天乙不得力
一生落魄主孤寒印禄二星盡居強獨有人元守弱方
雖有科名及禄位柰何年夭且非常
詩曰人元曜得旺宫居更在高強夀不疎
便見忌星臨在命也應年及七旬餘
論三魁
魁星有三惟正魁頗驗若人行年星限遇之必占甲科
身命臨之進取必魁多士
正魁例甲用太隂乙太陽是也
小魁例
甲羅乙紫丙金星干屬丁兮火上尋
戊水己計庚水宿辛土壬陽癸太隂
三元都魁例
甲庚乙孛丙木方丁計戊巳水邊藏
庚與辛遊火位上壬癸那堪紫炁當
論四元歌四元乃仁元夀元禄元馬元是也
馬星為貴禄為禄仁元干配的無疑夀元惟向納音取
要在強宫與限隨仁夀二元如得用竝是名家極富兒
限星更得入垣局此人終與聖賢齊四元三限滿三用
不犯凶星忌曜傍滿在強宫明健處定須執政入朝堂
上貴之人限星全先要仁元與夀元得入正限及身命
貴禄兩元又相連或在四正高強處清華富貴定兩全
文星明健當台輔武星高貴主重權或被惡星臨照破
也為給諫立朝端金為兵兮火為武水為文兮土為輔
四星俱在高強宫文武兼資佐明主
(夀元星最忌晝火夜土馬元又為貴元論馬元如申子辰馬在寅寅屬木即木星是也禄元者如甲生人)
(禄在寅寅属木即木星是也仁元者以甲乙生人屬木即木星是也此謂之木星得三用夀元者如甲子)
(生人納音是金即金星是也須看仁夀二元為先貴禄為次此四元要在七強宫及四正順段廟旺好樂)
(之地會限為上守限宫主及命為次最嫌在五弱宫及留逆死絶之地)
論九事
九事者四元星與三限星并時命兩星是也若在四正
七強宫主大貴
九事全兮順五行自然享福得遐齡九事若雜福不至
萬般智慮一無成生時九事得五六終身只可為中福
欲明九事本元例四元三限時命備此為九事歸垣局
不知垣局也為非
論八煞宫歌
八煞宫中最要窮時人只謂八宫中見聞未叩天機處
難定浮生吉與凶此宫理致最竒妙禍福吉凶皆有兆
吉星臨此福非常惡曜到時災不小若知窮算此宫中
兩句幽深務通曉子午隂陽辰戌稱寅申二位寳瓶宫
數年退數從逆取尋取生年何位終宫主又高星又吉
何愁福禄不豐崇福官身命宜居此權宿加臨禄位隆
囚忌儻然相尅戰為官必定少年終
(凡八煞一宫號為最高者此宫所主貧富貴賤無不應驗自臺諫吳秘正而下罕得此訣往往傳聞之誤)
(夫八煞一宫甲子甲午旬隂陽宫起甲寅甲申旬寶瓶宫起甲辰甲戌旬天秤宫起對宫逆數至本生年)
(止即是八煞宫有吉星臨之合主大權身命居此何愁福禄不豐隆縱使福禄兩宫俱無星照終還顯赫)
(若囚忌相尅戰雖為官亦主少亡)
論天厨福局歌
天厨福局實難逢年時次日順天輪身命逢之皆吉慶
局星照命亦光明善星守局皆為福空局亦為足食人
限逢局上福立發布衣換作錦衣榮
(論以生年或同時併在天命宫有善星守照主貴或身命分作年時二局亦緊若無星守照或官禄二星)
(俱䧟只主衣食富足之命)
論天堂貴局歌
貴人自有天堂局尋取生時命所屬若居四正及身命
助限由来貴無並武星高照主將材文星為限主儒魁
日月分明會金水三星得地乃三台
(凡人本生時及命宫所屬之星是也如子時即水星夘上為命即木星若人生時與命所屬同是其星来)
(助限得力即天堂局也)
論天禄貴局
當生年禄上為命宫其次身坐禄宫無不貴顯
論䄄褥局
法以五命庫墓中坐命如火庫戌金庫丑是也
論蔭叙局
水命申金命已火命寅木命亥土命辰戌丑未
論蔭堂局
法取四生坐命天干生處及納音生處是經名聲價權
道局
論蔭助局
法取旺宫坐命為之最怕夜土晝火
論垣局
太微垣午
紫微垣木與炁同在角婁為紫微舍人
天市垣火在夘金在寅午戌主魁甲
角道垣孛星在軫室巳與亥宫
太常垣土星在斗丑宫金星在亢主提轉專城
之任
文昌局火星在亥夘未宫
榮名局如寅夘生人屬木在命宫是他倣此
天堂局火星在夘
榮顯局水星在星虚之宿
歌曰
凡立功名主重權須要坐限命入垣星滿三用居本位
會命見限福仍堅火為天市居天蝎土是太常守磨蝎
金星天秤亦太常榮顯水星在南方火星占入紫微垣
紫木辰宫為限元木星三用正臨亥營室角道主兵權
或然兩用兼為限俊譽英雄發少年
(金為太常垣在亢宿土在斗宿火限在天蝎水限在星與虚木限在軫與室凡此五星若不是限但身命)
(宫亦得木與紫同在婁角為滿用亦須仁元入垣為緊凡入垣皆須滿三用方為正垣惟木星兩用便是)
(垣也星又云木星三用為中台局水星三用號榮名局金三用號文昌局紫炁見木土金居命位號紫)
(微舍人局星甚貴乎有用也三用則大貴兩用則貴有用則不賤若無用則其星之弱而䧟也可知巳此)
(誠造化之所係且如六甲人以木為財為福又用以為禄此星在命誠不可揜如六戊人以木為囚為煞)
(若命值此則平生福淺而禍深豈木星獨私於六甲人而憎於六戊人耶由所遇非所用耳如孛在乙人)
(則為禄主在丁人則為囚此其所遇無用有用之理甚明後學所宜深辯也)
論歲德朝垣歌
天上一星為歲秀地下一星名歲德歲秀歲德俱朝垣
天地位中相對禄大凡共值此宫星一品加官必崇格
日月能為此二星弱冠之年榮白屋
(歲德朝垣假令夘生人先定天上太歲宫主為歲星星乃天蝎宫卯是後加地下安命宫主為德星二星)
(同宫及衝對崇勲之宮也天地二盤更以臨駕登殿入局崇勲此乃丞相一品極高之命其宫星不犯退)
(留伏逆為妙如若犯弱退留伏逆為次更凶惡之宫者雖位崇勲而為難也)
論入局
只看他貴元局是也如乙巳鼠猴之類者主星居其上
則曰入局要晝夜不相背星辰不相反則曰天乙吉神
若相背相反則曰天官凶位便看三方主星不要相尅
戰如尅戰則減福更不係主星居其上則曰閒神入局
凶夫局者天地精英之所萃乾坤秀氣之所鍾人命主
星臨之無有不貴
詩曰貴局元来喜主星閒神破局不為榮
福禄官魁臨吉位定知攝職至公卿
論升殿歌要會玉堂也
第一躔星妙獅子次看寳瓶虚日鼠第三宫日昴金牛
第四蝎宫房日兔危月燕兒在子尋晝太陽兮夜太隂
午宫之上有張宿酉畢對宫卯日心
(須與日月為三元與太歲相攝太歲者乃酉為金牛夘為天蝎或乙巳生人寳瓶壬癸天蝎丙丁金牛六)
(辛獅子以日為入殿也與太歲相干又要是三元主如不是三元主則無用既得日月為三元主而入殿)
(者更不以五星為用乃上品之位)
論臨駕
一星作三四主者號受權臨駕如為二主星號選職臨
駕為一主則無用歲駕怕空也
論登籍歌
帝座加命第一竒崇勲臨夘亦相宜崇勲在位第三貴
太歲守勲可憑依宫星似此號登籍天地宫中自合儀
勲歲宫中言貴禄限行到此世間稀
(此宫度者甲子以寳瓶為第一座若加天命第一竒也人馬寅宫為崇勲加命為貴若寳瓶子加寅人馬)
(寅加子巨蟹加丑磨蝎加未此是天地合儀星處其中名曰登籍第一限主乃一品二品之禄第二運主)
(乃次也第三宫主則為不明之祿如此論合儀之星者定三元而後用不係三元不可用也)
論崇勲
只看他禄宫主是也如甲禄寅乙禄夘有主居其上則
曰崇勲遇於駕殿亦為臨駕登殿若是飛星臨之則曰
飛星破禄凶夫勲者功也崇者高也窮則詩書事業達
則號令文章功名所在萬世不冺載之於竹帛簡冊之
中無非有功有勲者也
歌曰
竊聞遠禄最相干星入崇勲不等閒更得馬乘天相禄
男命邅馬必貴女命值馬必貧寅多相逢名為活馬田
財相見成敗有之病絶死逢徒然無用六害相會奔馳
勞碌玉堂者天乙貴人不臨辰戌日時衝而不足命主
會而有情貴在丑未衝却無妨禄主臨而不貴人命值
而未宜卦氣臨命則名利顯赫慷慨聰明歲破逢身則
先敗後成破蕩難支運限逢而財敗六合濟而孤貧倘
會天中不祥尤甚田財身遇必主破財陽刃者凶敗也
怕在命官四柱又忌加見劫亡若會三刑如虎添翼君
子逢之有權好殺亦難善終小人值之逢凶好逞多主
横死女命逢之主産厄男命遇此見是非亡劫者亡為
官符劫為大煞亡神值命會勲印玉馬而反吉獨守命
宫則駁雜凶頑而狂蕩倘加陽刃難保善終六害相逢
其凶莫比劫煞在命宜於生鄉忌臨衰地身命限主不
可逢加驀為悖逆之象衝為白虎之神在命有貴則吉
運行到此有日月傾倒之災更加惡神其凶非小驀到
身命近君不久末後尢乖飛廉者凶神身命遇而必招
凶惡汨没者淫神身命限主不可居更會其禄好酒破
家在位加官進爵不為難登籍之星多智慧平生早達
動人心成名金榜全忠孝天下聞名冠古今主星臨駕
受強謨主性多機與衆殊非只言官主庫藏他年財榖
有盈餘
論特進歌
人馬雙魚木守春火居天蝎白羊神秋金天秤金牛上
雙女隂陽冬水神四季主星登此進先行日月有其明
因斯宫度關非漏細取三元分等倫
(此宫度者乃主星先進晝生在太陽之前夜生在太隂之前在此宫者故曰廟進如在駕勲故曰特進如)
(在宫分樂旺廟兼與太歲相攝者則曰入進特進則一品二品之貴廟進則為第二入進難言其位縱有)
(而歲晚方發如位隔者或前進隔日月兩位者名漏關處日月之後者名曰末後既進要係三元主星然)
(後觀其度數用之)
論近帝座
假令天蝎卯宫為帝座若二三主居天秤號曰近帝座
一二三品之貴
論受職星
取本宫對宫上逆數至太歲是如戊申人自地盤寅上
逆數甲至太歲上得庚以水受職星也受職星臨本生
太歲宜為貴人
論食邑星歌
文武尊榮食邑星住命宫主取元情午屬太陽未屬月
申巳水宿辰酉金卯戌火星寅亥木子丑遇土来天福
廟順須封萬戶侯怒逆難為榮上爵
論漏關歌
推命先須覓漏關四方三位不相攀一如申子逢辰月
年上星辰善惡間
(星坐之處即照六陽宫每宫星連對照三合漏關六位也漏關者不在對照三合之内如申子辰為三合)
(巳亥為四方則午戌為漏關常在前後二宫)
論衝殿歌
歲後一辰為衝殿(乃隂刃也)駕後一宫名驀越大凢人命防
衝越致禍為災不可測駕前宫度歲後辰更恐其星行
退逆衝勲衝歲亦為凶太歲支干刑又尅三元主落在
其中干禄求榮終大隔
(本命太歲後一辰為衝殿駕後一位為驀殿帝座前一辰為近駕)
論救䧟宫歌
相奴兄疾名為䧟䧟了星辰禄不昌更有一般消息好
若䧟歲時必無妨
論管辰星歌
人生自有管辰星禍福災祥自此明本日生人推本宿
宿中算取甚星臨福星到此皆為福禄宿臨之禄自興
身命躔之均得力值囚凶忌定邅刑
(凡人之生各有管辰星以主生人禍福如本生月初一日屬亢星十四日則屬奎星看取奎星有何曜而)
(斷人禍福貧富夀夭未嘗不自此而基之凡起管辰先置積日以一十七萬一千三百單九算去之餘者)
(又以二十八算去之不滿者從角宿輪起即知管辰星)
星學大成卷二
