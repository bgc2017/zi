星學大成卷七
明萬民英撰
總論諸限
洞微百六限起例
洞微大限一百年零六箇月故曰百六
命宫十五貌宫十福德妻宫十一詳官禄十五最高位
遷移止有八年粮疾厄七兮共六六財帛兄弟五年強
田宅子孫并奴僕四年之半定毫芒假令晝生火在巳
午未申酉併空亡二十六七為盡處不然破敗卒他鄕
(假令夘上安命日生人火在已為忌星二十六歲限數至此不行故午未申酉併為空亡也)
木在午兮火在酉三旬之七福非常天蝎之前生在晝
六旬之六定為殃
(當生木星在官禄宫至三十七歲以後限入天中至此稱心夘為命宫前即酉也日生人限至此逢忌星)
(故為禍殃)
人生百六以為凖學人細說莫能忘
命宫十五歲
命宫初排十五年看取生時善惡躔晝夜隂陽分兩曜
值命須知短夀年更有羅計孛星照不過七七入黃泉
(兩曜者火土也日生忌火夜生忌土如在命宫必夀短更遇惡星臨照見命身者不過七七至四十九日)
(須死亡也故云七七)
若只三合五年定對衝三歲見迍邅
(三合宫有惡星不過五歲對照不過三歲)
更看星宿幾時入再侵元限定為冤
(行年惡星入守舊位則凶)
生值紫炁木星照自然長大少災躔此限管年十五歲
看取生時禍福元
相貌宫十歲
相貌十歲限須知看取生時善惡推若遇晝熒并夜土
十六七上定須危若遇吉曜生時過一自六七喜歡歸
更言孛計相臨照十年困苦似神迷初入宫中十六歲
對衝八九喜兼悲
(初入限一二年有應對照三四年方應灾福)
三合十與十一數宜須逐位細詳推此限管會都一十
通前二十五年期
福德宫十一歲
福德十一細推排二旬六歲限方來生時善宿躔於此
二旬七八受恩回
(金木紫炁羅㬋水月入順旺合照此位大吉)
若言忌曜當臨照定須催促入泉臺
(生時忌曜日火夜土惡星同此二十八歲身亡也)
若遇行年吉星照吉星退後必興灾五七三方善星照
三旬一二笑顔開
(三合有喜星至三十一二歲見喜也)
若是惡曜同前述禍惡皆從生受來
官禄十五歲
官禄十五限高強生時善宿在何方紫木金羅來照此
三旬七上入朝堂
(官祿宮住十五年三十七歲入五十一歲出若吉星守照主榮位進職也)
生逢忌曜當臨位行年暗宿又來傷四七之年當惡死
未交前限早身亡三合見逢六七歲對衝三十九恓惶
(如三合見凶星四十一二重灾若對照主三十九歲身亡)
此限管行五十一宮中善惡細推詳吉曜生臨當喜夢
惡星照處惡還當
遷移宮八歲
遷移八歲命合方但看生時善惡詳五旬二上交中限
吉星臨照足財糧
(合方三合也五十二歲入五十九歲出)
加官進職分明定在外須知利四方
(主星有力乃紫木羅星守此主進職僧道加服庶人有財喜)
若逢惡曜凶星守五旬六七定身亡
(忌星計孛照此主灾五十六歲主身亡也)
對照防灾七八歲三方五十八九防
(如對惡星五十六歲有灾如吉星守則喜慶三合惡星照五十八九有灾危也)
疾厄七歲
疾厄七歲限須防但看生時善惡詳吉曜六旬添喜慶
灾星照著有灾殃
(六十交入六十六交出初入限逢吉星六十交限便受吉慶)
蝕神首尾如狼虎利害計孛大為殃忌宿若非是方主
六旬有一定身亡對照六十三灾至三合六旬六限當
(正逢限星六十一歲灾如對衝六十三凶如三合六十六主身亡)
生逢惡曜灾應厚吉曜臨時百福昌
妻妾十一歲
西没妻妾十一年六旬七歲到其邊生值惡星居此位
六旬七八便憂煎尅妻害子加灾至為官罷職不堪言
三合防灾七十一對照六十九來躔
(惡星火土計孛也六十七交入七十八交出吉則吉凶則凶)
奴僕田宅男女共十三歲半
奴僕子孫與田宅此限共計十三年每位分明四載半
都來半載一周天七旬八歲交前限生時星宿細推遷
八旬一歲歸男女八旬四上入田園五宮惡曜八十一
四位八旬六七言
(男女宫凶星八十一主身亡田宅宫凶星八十六七身亡)
善惡限看當生宿灾殃須算降生年
(看當生星辰元守宫排凶吉逐限交入合遇吉凶一一如是)
前限不逢凶惡曜兄弟五年財帛全
(財帛兄弟各五年也)
逐年行宫到此吉壽星高照亦安然限位都排一百六
仍須學者細推研若更有人彭祖壽又從命裏說根源
綂論
大抵洞微所急者限主也洞微所貴者祿星也所重者
諸曜順行也所發者廟宫也所畏者忌星也所好者吉
神也所輔者行年也所助者三方也所惡者計孛在他
宫也如是善星䧟逆則福慢順行則福緊凶星䧟逆則
灾緊順行則灾慢如遇吉星順行即得本宫加數若遇
惡星他宫則其數半減若是限星居廟度即於本數外
更加四年居旺樂度即增算二年如一限之中見兩星
在旺樂合共延四年以此增損數更在子細加減凡逢
惡限行年上却逢吉星臨照身命即延得一年壽其行
年星過便亡也大凡吉星居七強為福緊五弱力慢灾
星在強宫為灾慢五弱為灾緊凡限本宫見星灾福之
應十分對照七分三合四分凡限星在終末之度即灾
福之力側微而不可以定數言之凡忌星在好樂宫入
限三年内為福三年以後反為灾咎大凡限逢忌星不
死亦灾若火在陰宫土在陽宫或為三方主雖有厄而
不亡故歌曰夜忌土星日忌火三方不是死無疑此星
若是三方主雖有灾侵命不離火陰土陽宫尤妙好樂
位中别有奇謂此也凡灾忌星生時在伏段限内為灾
禍只有三四分力福星生時在伏段亦只得三四分力
蓋被太陽所伏光芒不見有類臣居君側包藏光美之
象凡一限中見吉凶星同聚即以入宫先後及順逆而
斷吉凶故限入宫深者先見限入宫淺者後逢之也凡
遇本限及對照三合並不見一星名曰空限主多灾凶
圖事不成若得限主當生有力之位則反此惟有官祿
宫上逢空限最凶必於四十六七歲死矣凡當生若吉
星照身命者主中年富貴縱逢灾數直至限末始見灾
厄若當生凶星照身命者中年雖逢福限四旬之後亦
主迍滯至限末方為福大都吉凶之應全藉根基當生
有祿則吉限上無祿則喜宫難發是猶無根之木雖逢
春終不能發葩而成實也故經云若無一星居身命自
是賢愚别有因此之謂也
洞微歌
百六惟推星命人有星方是富豪論
若無一星居身命自是賢愚别有因
夜誕晝生忌自别晝土夜火前經說
陽宫晝火陰夜土此限逢之死可决
(夜生人忌土晝生人忌火此是忌星各自别也若更晝火在陽宫夜土在陰宫限數遇之死無疑矣)
福曜相兼榮裏亡暫時延得少時節
(若忌星限内却有福星照臨即此人在稱意中亡但是一時也)
生時計孛若同宫迍邅還是死前發
(生時若計孛同宫而限内逢者必先失宫散財然後己身亦亡也)
夜土晝火是主星亦為灾害亦為榮
夜土晝火非為主災禍相仍難再生
日月金木并紫炁當生限内成貴榮
(以上七曜要當生得力度分不移旺廟宫掩映方為貴氣)
羅㬋亦是貴權星限若逢之無不利
(羅㬋是天中貴曜别無凶星刑尅當領重權)
當生孛至為灾異家宅不寧禍有餘
(限遇月孛主老幼不寧陰私氣悶兼有哭聲夜生較輕惟到金牛胃宿九度巨蟹二十一度則反有遷榮)
剝官退職因何事限裏元來見計都
若在亥宫并戌位反為遷轉涉亨衢
縱有吉星同限内些小灾患不能無
三空若遇灾頓併六年之内增重病
惟到獅子十五年出限之時須喪命
中限災福有遲速對時三四合五六
惟是正八最無疑一二年中之禍福
好星限内惡星來身命行年小可災
限星最忌逢惡曜定行催促入泉臺
(凡人逢忌星行年又有凶星照臨斷定不生)
限星若在旺廟處必見貴人有遭遇
廟星增算四五年樂旺一二年為據
忌星若在廟旺宫不為災害福相逢
星入宫淺官早來星入宫深晚為職
大凡五緯忌留逆善惡逢之皆減力
計都要在戌亥宫命限之中不可逢
星限之内一百六說盡人間災與福
好星增算惡星乖限内分明一一排
陰陽大抵須消息必候聰明可斷裁
洞微歌二
前限惟推富貴人不知更有苦併貧
若要得知從何起但看生時與限辰
太陽為父在高強火孛同之必早亡
太陽兩處怕猪蛇凶宿臨之少哭爺
太陰為母同惡宿不死之時禍又速
火月相對如非主方信無男亦無女
金與孛計入陰陽不見妻身媱亂戕
多姊多妹多兄弟只看命前第三位
命前三位有惡星兄弟多傷亦無義
限數如來到火上晝誕夜生不為主
及與二星相對時不配不溺遭蟲虎
生來何得早貧窮二星同到兄弟宫
如有善星對合照縱教有始也無終
(孛計到兄弟宫及火日在四宫雖有金木紫相衝合身命始貴終貧作盜賊也)
尅妻喪婦從何得二宿同來見太白
太白反與火宫同陰陽身命須消息
(凡妻星與水火同在陽宫主生離及性惡在陰宫主自縊暗死與孛計對照主無亦主縊離)
日月同宫夾火星月宫人馬土星臨
平生雖道無災福久後須交眼不明
出家移父在他鄉不必星辰在廟堂
但看生時與九宫四星何處奠其方
此歌雖是長如牘子細推之有災福
學者要得逢其真看取行年限遲速
百六吉凶歌
人生貴賤禀星推限數交宫各有時
(凡人貴賤皆禀日月五星之氣如以星限推之可見休咎限數者若夘宫十五辰宫十之數是也)
若遇羅㬋金木曜太陽紫炁月宫隨
限逢此曜遷官職火土星宫到便危
(若人當生以上吉曜在高強得力度分限數遇之必合遷官喜慶如其星生時不得力雖逢之為福亦微)
(薄此歌中略不言水星災福者蓋水無定性附善則善附惡則惡也)
夜逢土星晝火曜三方不是死無疑
此星若是三方主好廟宫中别有奇
(夜生人土不是主晝生人火不是主限數逢之立見災危若是方主雖有厄而不亡又如甲人逢火戊人)
(逢土惟此二命雖是忌曜亦於其限内遷官轉職將出此宫然後身亡故也)
家宅不寧因孛至更兼迍悶恰如癡
(月孛多主家宅不寧心神不快陰私迍悶晝生尤甚惟六乙生人較輕也)
計都失職終須記若逢奎婁立轉移
(計都臨限居官者失職常人散財疾病如更值日月其災轉深移到白羊宫奎婁二宿則反有遷榮稱意)
(之喜)
首曜陽宫為福緊尾星陰位定災稀
(羅㬋好晝在陽宫則福力更加計都好夜在陰宫為災較可)
宫中對視三方淨空限凡營事不期
官祿上逢空限死四旬六七命須悲
(凡遇本限及對照三合並不見一曜名曰空限主多迍邅圖事不成若得限主當生在有力之位則反此)
(惟官祿宫上逢空限最凶必於四十六七身亡)
善星限内逢災忌稱意中亡是此基
只有災星宜詳審剝官孛計限仍知
更逢忌曜因何死失職中亡請細推
(若人行金木炁限晝火夜土與計孛同宫即有祿者遷官而死無祿者進財而亡如星限中只有災星不)
(是忌曜即須子細消息定之蓋災星慢於忌曜故也孛計限仍知失官散財憂撓疾病如更於忌曜同行)
(此人必有災而後身亡)
晝土夜火如是主限逢稱意主官資
火陰土陽宫為妙好廟宫中别有奇
主領重權王委任延年四二細推之
(晝土夜火如是主仍土在陽宫火陰宫則有加官進財之喜諸星入好樂廟限者合綂清要之權為王腹)
(心兼廟限者於本限别更延得四年在好樂限者延得二年)
五星伏段臨宫位災福三分與四齊
(五緯居伏段與日月相近則災福之應有三四分蓋為太陽掩映光芒不見故也)
吉曜七強為福緊災星五弱有災疲
(吉星在七強則福倍加災星在五弱宫則災較重也)
臨宫一二對三四三合年中五六推
(凡限在本宫者發在第一二年中對照限者發在第三四年中災福之應十分三合見限者災福之應四)
(分而發在五六年中也)
限數臨宫未一歲身命行來災忌隨
前宫更有忌星迫未交前限命須悲
(大凡行限到將來之時身命行來宫上見災忌之星前一宫又遇忌星來迫則更不候入前宫而便亡假)
(令夜生白羊是命生時土在人馬自三十七至五十一限在磨蝎於五十歲又遇土星臨照身命則便不)
(候交人馬限而亡也)
身命行年逢吉曜不候交宫福佑之
(如人將入福星限未交限前一年遇金木紫炁羅㬋照身命行年宫則不候交到前限便有遷官喜慶之)
(事)
災星忌曜命宫位樂宫二位莫生疑
一二歲中為福慶已後災侵禍不遲
(若晝生人火在天蝎夜生人土在磨蝎寳瓶數遇之初入限一二年主有喜事已後必有災危)
又看疾厄遷移宫更詳諸曜命宫推
孛計相逢無吉曜限數將交定死期
(妻妾疾厄遷移名曰三緊位當生切忌惡曜照臨若見計孛則壽夭而不善終行限至此又無吉星照臨)
(則出宫時死矣)
限中紫炁星相見職位清高主翰詞
(十一曜中惟推天乙紫炁遇之倍勝别星若當生更與日月同對此限數遇之未仕者主釋褐授官已得)
(仕者職加清峻名位顯揚或居臺閣)
一限兩宫俱好樂益壽四年福要知
(假令獅子為命宫行金牛宫限遇見金月二星是官祿宫中好樂又火土同在磨蝎火臨旺度土臨廟堂)
(是兩宫好樂限數遇之不問晝夜在限本數只加一星之數經云晝火不增數夜土不加年故也)
限逢惡曜兩相見為災至甚定難移
(一限之中見兩災星臨照則災重雖遇善曜亦不能救)
初入忌星宫限裏身命行年惡曜隨
留逆之月為亡月宫居五弱不須疑
(如人正入晝火夜土限身命行年宫入值凶星守照兼其宫在五弱位雖是初入限忌星留逆之月身便)
(亡更不候依常數而災發也)
限惡行年身命惡好曜過時也便危
(凡人限在火孛計宫上時下若遇福曜臨身命行年吉曜方過主見災也)
星辰本宫勝餘位七強宫内福加之
五弱添災福祿減學者須詳善惡推
(七曜若在當年本宫度分更若高強限數遇之勝於他宫若遇五弱則災重而福輕矣)
死生災福無一失方信從來學洞微
論百六數有增減
諸星滿用記前篇賾探幽玄是會元百六限中得本數
更求增減又玄玄
星躔廟樂益四年廟好之宫加二算星躔廟旺增一年
星在怒宫減一半
星辰遲伏且平行限到其宫不減增減於本限除一半
增於前限外加添
獨論五星增減數六曜吉星只平度怒逆星辰同一宫
内減外增無差悞
凶星滿用平平過忌星廟樂不增加的取天機經百六
興衰生死的無差
論限有出入半限定吉凶
何知根本理休為出入宫中有細微增減後來交本限
惟將星曜細尋推滿用諸星主限宫須知滿用福盈豐
設使縱横星曜怒保全天命不殂終凶星在限本傾危
滿用縱横則庶幾只怕前宫忌星迫未交滿限命須悲
凶星初入本為災若是中分福不來或有災星期限滿
於兹果斷最難猜有星滿用限須滿災星來侵限之半
喜星救援入限宫依此推詳為妙斷火星入限便為災
土計興災限滿來計火土羅喜救援例推主事識凶衰
日月羅計怕相逢限遇交時命即終羅計若然逢日月
如喜滿用即無凶忌星會限則當亡滿用之時福反昌
羅計孛星如守限無星催促且無妨日火會水不為憂
月土得火反為休不逢滿用逢水火定行體骨揜荒丘
紫炁福時前限福欃槍後來方災促若是滿用福祥多
仍識縱横須委曲限宫凶吉星共同增減滿用不滿用
星辰主事分先後用事先權福為重星辰滿用吉凶同
亦尋星入理先蹤吉星先入先為福惡曜後來後亦凶
救限最吉祿主星更兼食邑與科名文曜三方并壽宿
限宫當主亦延生大凡滿用皆榮美能伐凶星尤可貴
被伐名為受制星相喜往來皆慶瑞滿用相喜來百六
入仕遷官榮爵祿例推出入與中分育子取妻發金榖
紀綱百六辨凶衰測驗天機緊洞微更有細微陽九限
逐年災禍細尋推
論限星切驗都例
單星守限不滿用仍算行年星入用若臨善曜福無涯
惡曜交加歸大夢更知生死憑何據百年六月分三處
二分為生一分亡生限可逃亡則住生限凶星尚可逃
三之二分總星交六十七後為亡限凶曜當之命即抛
百六交宫取定期直須生月日兼時交宫過後方為准
逐限推求深斷之交過前宫入限中除却前限萬端凶
如囚囹圄遭原赦魚出疎罟鳥出籠吉星臨限多發福
入仕遷官榮爵祿誰知此歲濟歡榮更加日月蒙星福
又知百六合凶星救援全無大可驚須知其年當棄世
知何日月往泉扄百六限中當何月陽九宫中尋甚日
例使縱横理吉凶仍識月分前後節陽星須識屬前節
日木水土紫羅别陰星須知後節期月金火星并計孛
又知星曜孰重輕陰陽兩辰皆會合須明禍福發何星
主事後先期晦朔若識死時夜與晝限内星辰宜審究
陽星興禍夜間亡陰宿推殘亡必晝
陽九限逐年吉凶
人生災宿禀符陰陽九相逢即此尋
求法命宫坐一歲二年財帛逐年臨
只待平期二十五移入限中逐例使
逐年吉凶識星辰直至限中方始阻
百六限中守吉星符陰吉曜福祥興
官榮超擢移宸陛仕庶凡謀必稱情
論洞微行年小限
要識星行禍福時須在流年位上推起於東出常為例
一宫一歲逆移之交來每遇生日後不問陰陽總若斯
(流年小限立例始於命宫順天輪而轉次至財帛若在地盤則為逆矣)
木照金臨皆有喜益財遷職多如意復到二星原守宫
凡有所圖無不遂貴人更得一相逢舊祿既加新祿至
納婦生兒吉慶門此時自是凶星避行年東出若同此
榮進有期亦緣水更看所至主宫星如在高強自然利
假如限到午與未日月更為其主星日在長時福即深
月遇初生吉無比日短月虧仍有災用兹可以推餘位
行年如到火土處口舌資財悉堪慮若使其星復照之
困厄須知少生路次第常推第八宫生時何曜在其中
如值蝕神并土火遭刑遇溺卒然終或是火月來西没
及因上下禍多同
(自一歲從命宫起逆行一年移一宫遇生日即交也不論男女皆同行所行之宫但只看其宫内有何星)
(照臨而消息禍福大凡遇到火土計孛原守宫即為災到木金紫炁原守宫必有遷官進財喜事若到宫)
(内並無星辰臨照即看其時有何行年星來到宫内木星入行年順行即通泰退逆喪服及口舌金星木)
(星同入則君子加官常人財喜或在遷移則有遷轉出入之喜水月同入得女人財君子遷榮火入煩撓)
(口舌土入三合有惡曜主刑禁火月同入主傷墜驚恐土月同入主冷病或痢疾火入行年在日宫則君)
(子遷官常人男女得財稱心土與羅計入多重病連綿紫炁入在公遷進在私財物稱意更是原守則重)
(重喜慶或進人口計都入在辰戌宫孝服官事孛入行年多奸非及迍悶若更原守並無星臨視即看宫)
(主善惡而斷吉凶)
洞微飛限歌
洞微何要妙要妙在飛宫
一二本限裏三四對照衝
三合五六載其年見吉凶
陽宫逆取順行去陰宫順取逆行同
三合各一歲本宫兩歲從
若能用此法端的是飛宫
世之術者雖陽前陰後之飛宫所住年分不同不
得其法故禍福難憑今得飛宫之法最為有理用
之多驗學者却宜用此
洞微飛限詳說
一二命宫三四妻妾五男女
六遊行七八命宫九十妻妾
十一男女十二遊行十三四命宫
十五妻妾共十五年十六七相貌
十八九奴僕二十田宅二十一疾厄
二十二三相貌二十四五奴僕共十年
二十六七福德二十八九男女三十妻妾
三十一兄弟三十二三福德三十四五男女
三十六妻妾共十一年三十七八官祿
三十九四十田宅四十一財帛四十二奴僕
四十三四官祿四十五六田宅四十七財帛
四十八奴僕四十九五十官祿五十一田宅共十五年
五十二三遊行五十四五兄弟五十六男女
五十七命宫五十八九遊行共八年
六十六十一疾厄六十二三財帛六十四田宅
六十五相貌六十六疾厄共七年
六十七八妻妾六十九七十命宫七十一福德
七十二兄弟七十三四妻妾七十五六命宫
七十七福德共十一年七十八九奴僕
八十八十一相貌八十二財帛半年共四年半
八十三四男女八十五六福德共四年
八十七八田宅八十九九十官祿九十一疾厄半年共四年半
九十二三兄弟九十四五遊行九十六福德共五年
九十七八財帛九十九一百疾厄共四年
右飛限以當生元守星辰看遇吉則吉遇凶則凶若
流年又遇吉神無有不吉流年又遇凶神無有不凶
竹羅三限
竹羅乃山名在天之西北夜半子時諸星列宿皆聚其
上判人間禍福李袁二士曾造彼處授書三卷分為三
限經若限主得地則富貴終始如一
寅午戌宫晝生日水土夜生水日土
亥卯未宫晝生金火月夜生火金月
申子辰宫晝生土水木夜生水土木
己酉丑宫晝生金月火夜生月金火
右三方主星取日出没時分晝夜
說竹羅三限
安慶信齋有言愚於諸家星限無不窮究或言洞微限
好竹羅限不好竹羅限好洞微不好禍福分兩岐更不
敢斷細推竹羅限其理優長竹羅限有三不驗較量生
時不正一不驗也星辰過宫不正二不驗也交限不得
其理三不驗也愚謂信齋之言最為切當然竹羅洞微
兩家星限不可偏廢當兼而用之洞微大限只看本宫
所守星及限主然求流年災福全在飛限兩限當以竹
羅為先飛限次之若兩限俱好妙無以加或飛限好竹
羅限不好識者自當權宜輕重其說可也
起限
太極肇分天地位二氣斡旋生萬類中有人為物最靈
均受五行之秀氣昔賢立法考陰陽日月推來理味長
竹羅三限從兹得不識其原謬較量命中三限最難分
時人將作主星輪不論陰陽宫宿度但從命裏起周旋
若從命裏分晝夜十二宫中子細詳寅午戌兮日木土
夜生木日土為強亥卯未兮金火月夜生火金月最光
申子辰兮土水木夜生水土木為良己酉丑兮金月火
夜生月金火相當此星名作三方主當從出没細推詳
三方最樂七強位切忌納音四煞藏金星四歲土星五
木三水一火二數
太陽元是火之精太陰便是水之副二法各取水火行
便是竹羅三限路開端隔節數三宫逆行零順幾年終
若見遠時數二節零年交入甚宫中但看當生星曜斷
善星為福惡星凶零年順轉逐宫移遇交限處便交之
中限便從本限起依前又數三宫止零年順轉逢末限
末限又如前限起零年順數尋惡宫惡極之宫生即已
一如土為初限在己上便從己上起五歲大數十五在
卯二十五丑二十六却回寅餘准此更要在七強順旺
廟樂不宜五弱留逆經云三方陷弱其人空貴無官一
主高強此命永成善慶
假令大紀二年戊子歲十二月初八日卯時生即丑
上安命歌云己酉丑兮金月火又云夜生中即反其
初其人小寒節過十二日生可作夜生人起限月金
火為例是年六十九歲火命人限星到寅即長生限
也
三限用七政行年例
水星限二十四年木星限三十年
土星限二十六年金星限二十六年
火星限二十八年日月取水火之數
己上行限各就其本位行其數若未交星即管數到
第二星交是交宫行限須四煞宫方敢决人死生四
煞乃本生年納音沐浴死墓絶宫是也
日限
日限土臨日不宜夜生交此多傾危日生尋取一周天
每遇惡星難更延日限火入計羅位或主傷殘或法
終或若滿用即堅固深災過了却亨通日若為限要滿
用更臨旺樂明健宫貴者驟遷愚者福福中又恐催人
促若得後限來救之却向中年多晚祿日限怕逢納音
煞夜生更被羅計侵不惟家破兼無壽金火臨之主犯
淫
月限
太陰行限土同宫忽然相望也為凶本原易散無根蔕
此限纔交命即終假使交時須未死行宫逢煞命須窮
愚者臨斯應夭折清高之士吉還凶惟有太陰好水星
木金紫炁共同行更臨旺樂無刑尅月宫高折桂枝榮
不惟福壽如山海輔助明君萬國寧
木限
木限當生遇火尅更被孛臨全減福小人此限死無疑
貴者交之須失祿更看後限不如前此限應不到周天
木限若逢計與羅自然財散祿消磨忽然值限無星救
憔悴危亡怎奈何木限官宫金主命榮貴崇高增福慶
或被火孛來衝破促壽敗官事不寧更有同宫木火憂
晉魯吳宫與鄭州相貌僕馬遭撲殺三九宫中謹遠遊
凶星守照難歸舍縱然歸得命難留毒藥惡疾來相及
限主元宫此是仇
火限
火若為限會於木此限之中即發祿貴者遷榮駭衆人
小人遇此多財榖當生首尾不相交體大安寧兼壽足
白羊三宫及卯丑其宫明淨十分福火限用金無雜亂
金數加福乃榮遷後限若踰三四位火無長焰不能延
火若為限主離財夜裏生人尚有災或若日中憂壽促
那堪尾曜來相觸自然破敗心多愚易盛易落時消福
一箇周天子細推縱有深災命也危計都之次有羅㬋
忽然逢之主徒囚或更滿用占強宫後限強臨須福佑
土限
土若為限不宜逆死敗危亡須嘆息縱有吉星救不得
斯人夭折心多惑或為夜限孛星來此限交時的有災
更有太陽相對望器小無情禍有媒不惟壽促兼無義
雖然内美外無財惟有土星好四處子午卯酉四宫排
金限
金星行限火來侵斷定斯人至死滛更被孛來同此會
定傷筋骨復傷心偏惹是非迷酒色促壽亡家百禍臨
首尾同之主滯多須交妻子不相和若在吉宫逢救宿
縱有深災怎奈何忽然熒惑會於金私期暗約主奸滛
有時刑法及傷殘只怕羅㬋計孛侵火金為限若相會
限星滿用福為最或在死氣沐浴鄉滛慾為傷夀不長
更被當生暗曜侵刑法相殘百禍臨交限更交元氣中
生時忌曜復來衝死見氣勞并吐血或主傷殘或法終
慎者全無知者半智人能悟夀延從
水限
水若為限怕逢孛水厄氣勞并風卒四刑星照膿血終
三九宫中失骸骨或居第八十二宫死敗加臨疾似風
若得滿用居旺樂為官食祿爵彌豐
總限
限星明健命有氣安然享福無災否三限當生俱得力
終身福厚無憂戚三限只得一限力一限所為多利益
三限忽若兩限強只得兩限福榮昌交入當生無力限
去者福兮來者殃初限若居無力地年年常是見迍否
中限不力憂夭亡自然財散亡家計初中兩限俱低弱
作事難成福銷鑠若能知命學脩行末限微福便安樂
生時三限俱無力定是終身無子息若非僧道作閑人
一世孤貧怎過得
(限星怕忌曜又忌在沉没宫卯為沉酉為没又忌在無氣死敗宫主多災家破人亡帶疾夭折孤貧餓死)
(三九宫主旅亡在六十二宫主撲傷三八宫患手足疾即延年也九宫好閑遊逢暗曜則偷盜奸滛十宫)
(火星犯徒金星奸滛計都法死孛星决配智者倣此妙在變通不多言矣)
三限各居明健方頓然發祿異尋常更得四元星助限
榖粟錢財金富藏限強更得吉星照立事成功服萬方
後限更高無戰尅封公公上又封王限星得力要垣星
有限無垣亦何憑定取限星明健處垣星入限始為精
三限四元時命併臨官有氣夀康寧不惟易發登榮貴
更逢合格主長生日月若逢吉曜臨明朝執政伏民心
後限忌星臨破却自是官高被謗深人命三元與限同
須看有氣占強宫身命三元無煞曜星辰縱陷祿重重
又
上貴之人看第十多是太陰并限入木星金水一箇臨
限主傍宫躡科級若得限星無雜亂須為當代秉鈞衡
水土星高主性靈或然作限更為清水交日月足文學
自然才譽振英聲文官須得限星強木金水月臨照傍
限轉行年相會處科名遷職總相當後限不明宜換武
免教失祿及恓惶貶官罷職以何憑看取生時正限星
若犯忌星并忌宿行年到此自災生最凶孛火如臨限
早年遁去保前程
凡人三限惡星臨此限纔交禍便侵更被四刑星守限
沐浴星宫子細尋更有十二六八宫行年到此見閻公
忌限本處有些力更加吉宿庶無凶忌限當生占七強
雖見深災未必亡行年復到惡星度魄散魂揚似醉鄉
限惡宫中逢火羅不惟促壽更奔波又犯四刑星守照
王法須遭暗折磨子午卯酉最為弱壽福家財自消爍
若遇行年相對時莫教忌曜微照著任是吉星災轉加
本宫旺日死無差此限若為三四用終於原守莫咨嗟
限若無力空性靈官祿宫逢暗曜星浮沈之人雖得力
事公階下度平生死氣二宫兼沐浴須知心下不分明
不然遊藝或僧道若不浮蕩有虚名水火限來沐浴宫
火胎在子事還同忽然作限終身福莫比諸星例說凶
限星陷逆本多凶若然不死大貧窮惡限破家刑骨肉
不死必然末限通
(初中限當死而不死亦主家破生災失財若是末限好必超出初中交末主方吉也凡限星在三六八九)
(十二宫為陷對太陽為逆多凶害也)
限居二八惡星躔須教脚手見攣拳十二八宫限火金
太陽同守忌星臨定須帶疾并傷目不然廢疾或傷心
火孛同宫并守限只怕刑星四餘侵若不雙盲定主夭
衣食生來却稱心大抵凶星臨限時不惟自折更傷兒
忌星行限福星救却增壽算滅災危夫人三限忌星刑
只恐斯人性自靈頑惡痴愚隨限没智明精妙却延齡
人生若得限星強一生康寧命也長若見多災偏聚散
直推三限細推詳學者精窮自然悟星辰之祖此中藏
(限星怕忌曜又怕在沈没宫卯為沈酉為没又忌在無氣宫及死敗宫若在三九宫主旅亡在六十二宫)
(主撲傷在三八宫主忌失足之疾即延年限星若圓淨明健又在七強宫則主富貴雙全壽數綿延也)
貴人改動
重臣出入要先知三九宫中子細推行年限入終當動
凶吉星臨善惡移明健入垣為本限如臨吉宿發無疑
限惡星臨如會此停官失祿禍須知
貴格行年
上貴之人限星全先要仁元與壽元得入正限及身命
貴祿二星又相連或居四正高強位更無忌曜可修仙
若不修仙須弼輔兵武星高主立邊或被忌星臨照破
也為給諫主文權武星高者有將才文星為限主儒魁
日月分明金水會片心忠節應三台
(金為兵火為武木為文土為主)
賤格行年
忌星忌曜同行限纔交此限多魔難更犯死氣并沐浴
六親刑害資財散或時所守沈没宫自刑自害多凶卒
更向三宫與九宫客死他鄉無骸骨六宫十二傷肢節
高險須防驚墜失此宫星曜不堤防心愚祇是便無良
陰陽二曜全無救終身貧窘走他鄉有福聾盲并吃啞
手脚攣拳却免傷少年忿欲行奸盜老為餓莩及孤孀
倘若無疾為傷斷促壽亡身上法場
行年災福
行年限裏惡星來悲憂如醉没心懷二惡星臨災兩犯
三惡星臨重有災若臨財帛資財失交於人命多災疾
第三宫中損鴈行第四父母訟災厄忌星忌曜會行年
浮泛凶星小不寧若是當生原守惡不惟破敗更亡身
(三限行年到何宫分凶星主災二凶二度三凶三度若當生限明健行年逢凶則災半矣行年入二宫損)
(財三宫損兄弟四宫父母災或爭訟八宫疾病九宫遠行失財官非訟厄五七十一宫防妻子災十二六)
(宫主危險四煞宫主災當生限好逢此惡星謂之浮沈凶星小小災疾忌星者日火夜土忌曜者木忌火)
(孛金見火孛災淺火忌水孛計羅水忌孛土忌孛及逆太陽忌羅計土孛月忌火孛土)
論遊年星辰入命限
遊年星入限宫來或則為祥或則災本限吉星當日月
如遭羅計大為乖遊年莫犯忌限中又論當生本命宫
入命對宫尤緊限星辰凶吉最多功紫羅金木福榮昌
孛計火土禍兼殃八位尊星行度數行年入限定災詳
忌星羅計與孛星單守百六保全生遊年重疊臨命限
或加金位命當傾欲識遊年理凶吉算星交入命限别
或是入到原守宫入宫之日星方說遊年亦論滿用星
來家命限福祥興但算臨宫住幾日凶星滿用反康寧
論童限
一命二財三疾厄四妻五福順行流
六歲却從官祿起看看移到命宫休
急脚限例
子起亥丑起寅寅起己卯起申辰起卯
己起午午起酉未起子申起戌酉起未
戌起丑亥起辰
寳瓶在亥丑居寅人馬來蛇蝎奔申天秤在卯雙女午
獅子金牛蟹寳瓶陰陽戌地金牛未白羊居丑亥居辰
但向命宫尋起處一年一位掌中輪不論男女皆順數
行年逢煞命難存子午即是黃泉路卯酉呼為二八門
限到煞宫人便死若無惡曜主災迍
(假如子上安命即亥上起一歲酉上一十一未上二十一零年順數節節而去即不隔宫如算小兒體例)
(一般最怕與限星併大小運併在子午卯酉宫及本命墓煞三刑宫)
論黃泉急脚限
黃泉急脚衆皆知兩樣推尋識者稀急則順行還逆轉
若能曉此是真機
(世人皆以黃泉急脚為一限不知分為二蓋順行則為急脚逆行則為黃泉若能曉此是真機也)
論斗底急脚限
孟二仲八季加五但向命宫相對取一則呼為急脚限
二名黃泉檢死簿死絶之宫逢限凶大忌運限入四墓
忽然大小運相逢即時趕入黃泉路
(如大小二運入墓者極怕此限男忌辰戌女忌丑未凶此限專忌入墓運順限逆運逆限順如命宫納音)
(及太歲入墓鄉極凶更忌三丘五墓)
大算須知倒限年海風吹動釣魚船火羅孛土皆臨限
此地催人下九泉
(倒限之法自古為信然但以諸星推求如諸限皆為惡星相照死無疑也)
論倒限
論當生之限主星限宫星及小限次及行年星數四殺
三合推之若皆凶星照臨可定其危矣若有吉曜救助
亦當分其輕重而詳辯之
西天聿斯經
人命生來禀星算歷數幽玄妙難斷須識西天都例經
理義分明有條貫但問生時日宿宫加向時辰廻視東
天輪轉出地輪上卯上分明是命宫因之以配十二位
十二位中有高貴卯并己午最高強子酉之方次強位
寅申頭上名近強未亥微看三合方此方照處有不照
七曜皆同貴此鄉辰戌二宫名惡弱星辰不欲照臨著
一切加臨落此宫資財福祿盡消滅第三宫中號閑極
五星不得纖毫力惟有月向此宫生却向命宫添福德
七曜陰陽各三主強弱輪排依此數白日生人見配之
夜則歸宫求類取陰主三方月火金便為陰曜福其陰
陽主三方日木土白日生人貴為主夜生白日背陰陽
福祿不堅難積聚西天之法重三方生時貴欲在高強
三方若得居高位居宿之中各福貴忽然七曜並相當
超騰必作人中瑞金木二星為善星所為非主亦為榮
火土二星為惡曜三方切怕他臨照夜生陰宫主光明
晝則陽宫最為妙夜忌土星晝忌火各自相逢斷為禍
火在陰宫土在陽縱有災殃還較可獨有水星本無定
見附近處即為性附陽即陽之相輔附陰即陰為害病
與日合照主榮貴巧妙聰明難比並木為文兮火為武
金為兵兮土為主五星見月即非常三主居高必台輔
諸曜皆言在強位更要七星乘旺氣日旺白羊十九度
月旺金牛第三位土旺秤宫二十一火旺磨蝎四與七
雙女辰星二五中金占魚宫旺在室星七度與柳十三
太白流之實可堪木向蟹宫初入鬼旺氣相成主崇位
各於旺處逢一星出入旌旄主權貴更加所好轉為精
木樂尾兮土寳瓶金愛牛宫火重蝎水居雙女最為靈
生時一宿皆臨照即為豪貴處王庭五星見月三方主
要得居高生旺處陽生向日陰生月將相三公必無慮
又看生後三日宫月到何星分度中金木相逢主文學
聰明必見水星遇更遇善星作宫主宫主復來在強宫
此為有福無難人一生所為稍皆遂忽然三日月逢火
推命之中最為禍第一損壽二損財迍厄顛危常折挫
更遇土星相合地終身坎坷多迍否木曜縱横不照之
壽終不得夭然矣相貌福德宫又别晝生從日夜從月
所取日月相去宫還從東上配其宫所終之處為相貌
即看何曜在其中若遇善星更月照福壽堅牢添祿料
又兼金木作宫辰復在高強最為妙其次又看相合地
土木金兮同一位忽居強處照其人的作公侯得榮貴
若逢土木水合照性直文章主巧妙忽作熒惑反相刑
即向命宫作凶兆土木同行生在晝更向陽宫富貴有
夜生若向陽位中變作迍邅作凶咎土金合照福堅牢
性潔難婚亦貴豪金火合與照強位華鮮衣服志居高
火土合兮有學祿智慧多端好反覆木火同宫主貴權
為事心中多敏速木星合得好資財容貌端嚴志多惑
月合木兮自遷榮月加即好減差平火合日兮生在夜
日在火兮必權霸木星照曜定封侯却向武中稱善價
火星合照最超殊貴顯堂堂出衆徒火合月兮生在夜
縱然殘減亦分符木照更能添福德豐厚多財貴宗族
月火照兮每倍加常患瘡病在其足同宫一處見土木
火不照兮足財榖忽然兼居土术宫主握兵符多侍僕
木金祿厚有慈貴名高美貌足財榖水日同宫或左右
必豐學問足文辭水木同位又同行高才博學任公卿
月木同宫位清列又在日前更殊絶生時值火伏同宫
先代家財盡消滅福星多處必財豐惡曜還生貧賤中
第六位兮對十二兩宫就分各凶忌生時七曜居此宫
一世貧窮苦憔悴白日生人火占高與日復來相對視
夜生土曜亦如然短壽孤窮登望位月落惡星分度間
惡星高處善星閑三方不照五星伏必為賤隸處人寰
更有五星相對視就中五星為災瘴相對在強并在月
中年困苦多消竭濕宫水照投江湖乾位蟲狼多咬嚙
少男少女少資財多疾多迍多口舌或遭毒藥兼臨刑
了了經中皆具說曜經宫中陽為土復在陰中更辛苦
火金相對不宜婚金月相照却宜婦鎮星對望詞蹇澁
為事尋常濫心腹火月促壽及風狂火月自傷仍尅父
水月猶自厄言辭土月對宫不宜母火星同月轉就土
土星照月轉就火火月同宫皆深禍不然同在十宫生
或守月行西没墜此為夭折貧賤人又更防災家破敗
星運要知災福時却向行年宫上推
行年初起從東起還將一歲一宫移每歲皆須就日生
數至今年宫上推木照金臨皆有喜加官益職定無疑
更到金木原守處木金又照復何慮必得相逢見貴人
舊祿重加福自新娶婦孕子貴門庭運縮盈虚皆有據
行年東出亦同占水加原守喜同兼身命二宫皆要木
金星同照喜加添更須促取行年至善星高位福同住
但行獅子蟹宫位日月便為宫主是日貴長時福即多
月到初生喜來至月虧日短為厄時須向心中明作計
土火生時原守宫行年命運到其中口舌資財須詳忌
不然憂怕事關心如今火土又來臨厄難慮忌不相容
末後相看第八位生時何曜守其中若遇曜神并土火
多為法溺促其終更益火月來西没或居上下禍皆同
生時不欲星辰弱善惡之中皆減力退留伏守不如行
對合宫中皆好亟十五度中皆正照過此還同不相識
近轉得好福堅牢推命之人貯心頭五星照守近南方
少年得祿恐非常好曜初星皆西没早年祿後與倉卒
惟是火星莫照西即知不得終簮笏生時土火在西方
所招凶禍難儔匹更有加臨虚没位須多理曉其中意
人生禍福皆前定分數無逃於天地但知子細認其歌
更盡經中玄妙義
起竹羅三限
假如日生人寅上坐命寅午戌兮日木土午為日方
亥為木方丑為土方此即三方主謂之三限便從午
上起二歲管十年太陽從火論火數二逆數亦二故
十二在辰二十二在寅零年二十三回卯順數二十
四在辰二十五在己二十六在午二十七在未二十
八在申二十九在酉共二十八年三十及三十一三
十二停住三十三交木限在亥管十年木三數四十
三在申五十三在己各十年木無零數六十三六十
四停住六十五交土限在丑管十年七十五在申十
年逆數五八十五在卯零年順數八十六在辰八十
七在己八十八在午八十九在未九十在申共二十
六年通前是三限一周餘倣此推
太陽火星限二起逆數亦二各二十八年
太陰水星限一起逆數亦一各二十四年
木限三起逆數三無零金限四起逆數亦四
土限五起逆數五金土二限各二十六年
星學大成卷七
