星學大成卷二十二
明萬民英撰
三辰通載
天尾計都星
總龜筭法將羅㬋定度加半周天數
計都論
計都為天尾星配属土之精豹尾黑道之宿也擅行
於天與羅㬋相對逆行天道喜則紅鸞天水星怒則
為黑煞貫索星遇交於晦朔圓望能掩日月之光
壬生人以為禄主星甲生人以為囚星
乙生人以為蔭星丙生人以為刑星
丁生人以為正魁星戊主人以為印星
巳生人以為耗星庚生人以為權星
辛生人以為暗星癸生人以為催官福星
此星廟在亥旺在戌樂在寅好在未喜卯巳怒在辰
琅玕經云計都廟旺最難逄婁宿宫中禄更豐躔柳
在身知職貴到寅生夜主名雄榮華更在昴心宿高
旺湏同金木宫十一位中尤好處生來多事不成凶
賦云計都臨戌亥之位官至左右僕射洞微歌云
計都之星喜戌亥餘位之中不可逄此星樂與木炁
相會可為貴品威靈節操文武兩全歌云天尾星辰
會炁木能觧災殃偏主福只是孤尅又云計都之曜
不可聞難為兄弟及兒孫若得出家身最貴總為學
士兩三分若䧟没與火土孛忌囚之星同宫主下流
凶殘夭折刑法破害少男少女少資財多病多迍多
口舌若照身命宫則主横死或主身雕𤯝六根不足
賦云計都照身值溺水兼於毒藥又云計都若臨獅
子位湏遭五法又云頻遭患難暗曜入於月宫若獨
行廟樂之宫照臨者則大貴六壬生人以水為天官
正禄與之同宫則吉
計都歌
計都本名凶惡曜雙女魚羊為好廟面顔似火膽如
神骨相堂堂麄勇貌有心機多巧妙夜同隂宫宜守
照(計都乃凶惡之星好躔雙女雙魚白羊之宫為好廟)聲名顯赫有威風掌握
兵符權最要在他宫力半效聚散資財立身閙(計都在廟)
(地有聲權掌握兵符在他宫减半力資財聚散閙處立身)經求博筭及屠沽心膽
情懷多執拗(計都主博筭經求)見日月真好笑父母無終深
可弔金來妻妾被人傷土火徒流遂堪料水來盗賊
不良人木紫凶中為吉兆(與日月同父母惡死金同妻妾傷土火同徒流水同)
(主盗賊不凶值木紫凶歹吉)孛同折首最為凶財帛之中多計較
三宫昆仲惡中亡四位舍居曾火燎(在三宫昆仲無在四宫居舍被)
(火燒)子宜外姓及偏生六位不堪乘馬跳七宫妻尅兩
三人疾病躔身難治療(計都在五宫宜異姓偏生在六宫不宜策馬七宫尅妻八)
(宫主疾)官禄如逄獄裏亡十一宫中偏不紹陷宫十二
相不全此經妙處真玄妙
神尾元來號計都惡星同位必凶徒同宫紫炁反為
妙縱有衣糧身也孤天尾一星無大凶最愛加臨
福德宫若居疾厄仍舊疾若在妻宫妻父窮羅㬋
交日計随交天尾同位主分第申人若與孛同酉四
星居位真神首羅㬋居午計居子子丑生人初主
福紫人生辰計在時子孫大貴命先危為人性怪
及奸邪夀短元來不用嗟多是此星在高位自然為
事定和諧戌人戌上見其辰以戌為時富貴人生
日命中羅孛到謀名謀利兩艱辛辰戌魁罡坐計
羅初年謀事若犇波三合火星并土宿年耐虚名不
貴何北人時日晝南方羅南計北不空亡官禄太
隂本高貴紫星辰已定田庄癸人甲乙盡居前計
都在日是牛田只怕太陽并土宿若教登第便迍邅
計都紫炁若同歸戌巳生人喜得之土與太陽同
戌位有宫無禄亦堪悲婦人計都尤為祥若居廟
處十分強賢德克家生貴子只愁老去卧空床土
命計都入辰土此方近廟家資富安次辰巳日時生
方主夀高終辛苦神尾為名少有朋本來天上一
提刑人如得地逄之者何慮前程事不成計為凶
曜本麄才細膩偏欣木炁來若在廟鄉逄着此更居
隂位不成災計同日照疾偏多投藥無如患難何
隂毒生來偏妬忌更能快口起風波
計都臨喜怒宫
喜宫名為紅鸞天水天索星主形神寬大為事慷慨
心有惡毒只宜在命及官宫湏為官職在别宫若為
僧道方可壓若無吉星相同常人必主不測非刑死
輕者减夀筭貧賤之輩亦不宜入身宫主少年尅母
兼母有疾應水火厄及五般疾不然亦在外方破敗
惡死有救星减三分若戊巳生人必為顯官
怒宫名為毛頭貫索星煞星主作事不知前後暗昧
愚癡照身命無救星禄馬落䧟主流配數千里外惡
死若為僧道可以减災亦主夭夀婦人産厄
計都躔宿俱出玉關經玉關歌
計躔角宿號天衝五星逄之立見凶
惡暴性情尤毒烈促夀猖狂必法終
計躔角宿宫有始亦有終
辰上計雖怒角印不生凶
計都正照臨於角不論晝夜少才學
常人主病及官刑有位定遭官職剥
計躔亢宿號天戈軍陣成功福未多
不是軍戎并徤輩定湏自縊與投河
亢躔天尾入則富貴男有功名女有封位
計都在亥未相和縱有才能阻亦多
惟利木來并旺土稍居定疊免奔波
計躔氐宿號天通東出尤宜十度中
若對命宫聲遠著更逄吉曜福豐隆
氐為暗曜在柳六度若在辰宫貴曜福履
計都東出至於氐十度之前防女妻
更是命宫相對照青春發早正斯時
計躔房宿號天迍難為兄弟與兒孫
晝日陽宫定應破不爾湏交見一門
房計廟日兔與天尾相宜
若計躔到此一生不奔波
房中亦喜計都臨志大心高樂夜隂
産業資財承祖力老來猶自性沉沉
貴格云尾曜房宿號樂區萬里揚威真尚父
計躔心宿號天嗤狡猾無凶出賤微
性急心高難耐事湏知夭夀少年時
心喜計属土土餘在夘宫
在夘應見土得水性相從
計都之星頗類火夜樂於心多急禍
交讎宿怨不興慈晝見之人難得可
計躔尾宿號明星百計千方巧性存
若是火同身湏貴自然文學二三分
尾寅計都入三陽則生嗔
寅艮火生位到此號凶神
天尾一星憂入命來居最吉躔在尾
必招悖逆不孝兒不孝皆因先自己
計躔箕宿號天都不招祖業自身孤
心中巧計尤狡猾此人衣食也無餘
箕怕計福難堅水豹有財只夀難延
人道計都喜寅地躔來箕地宜修進
清高食禄有威權日曜凶星惡死定
計躔斗宿號天梁智慧聰明子息強
會得文章湏近貴文學湏教播四方
斗上計星到到此則争妍
鎮星同入廟災散永安然
計都性急好遊走夜旺二十四度斗
土同炁月富貴全若非常流當獨守
計躔牛宿號天常丰采堂堂性格良
更得善星同在度垂紳搢笏侍君王
牛宿躔計廟樂相并為人多福温厚信誠
計都喜立在牛旁眉目分明性善良
禮貌温恭人急速官資卿監祖宗光
計躔女宿號天遷為福湏為土地官
躔在度初大為貴遷官疾速定非難
女計號金鑾金鑾福最難
煞星在身命妻位不相安
計都偏動女人心亦主奸邪亦主滛
暗時是非迷酒色何湏分度再逄金
計躔虚宿號天流父母湏逄骨肉仇
若見孛星同會死定知處處夜行偷
虚喜計土為廟樂宫惡星若入争雄反凶
若論虚中逄着計值此星人多作贅
不為僧流却無家亦主俗人相牽制
計躔危宿號天游衣食艱辛事事憂
尅子損妻身破散平生孤苦未應休
危計到老無末福妻兒孤尅更無成
計都奸濫上危門金水相同亂若紛
男在妻宫男淫女女守夫宫女必犇
貴格云天尾虚危偏福厚保安皇祚不傾危
計躔室宿號天真性烈官卑位不清
若得水星來救助為官七品至公卿
室號天堂計福異常若為廟地惡不相妨
計都室宿號高強大貴權星吉又昌
三合若逄竒曜照少年遷職佐君王
計躔璧宿號天魚四度之間十度居
正廟之中官極貴十年之内位金吾
璧星此地號天衢計都躔此福偏殊
禄主禄元同度内少年衣禄佩金魚
計都本是到雙魚正廟之中璧水㺄
四度以前至十度身當極貴宰臣居
計躔奎宿號天雄水月逄之官必榮
若逄火土凶星照亂世英雄不善終
奎星在戌計居多憂到此不輔沉埋悲愁
計都若守在奎中五度生人主智雄
不論隂陽并晝夜貴星亦要吉星同
貴格云計都若臨奎宿度掃净妖孽定封侯
計躔婁宿號天垣旺廟之中定主權
體貌堂堂威望重將相論功二十年
婁躔計月䑃朧若土同入不夭終凶
尾宿亦喜白羊宫婁宿逄之亦貴重
才智過人身烜赫夜生方得禄豐隆
計躔胃宿號天刑日生更逄火來并
若不雕青文被面定湏犯法必為兵
胃戌酉計為廟只要在初度照
神尾行來西沒宫胃土雉中不可逄
十度以前尤可怕尅妻害子見重重
貴格云計都最喜躔經胃秉鉞分符除僣偽
計躔昴宿要星扶初限元來懶讀書
只可就來刀劍上將軍位上至金吾
昴酉計到必至紛更
兼是土金終有敗初逄火曜兩争衡
計都喜酉臨於昴夜照為榮同吉曜
智謀雄略衆人推性急才能多計較
計躔畢宿號天征呼為天上一提刑
若還得地逄之吉必定前程有大聲
計躔畢晦朦朧
女則昏淫男好色其人機巧又孤窮
四七宫中忌計都那堪更犯畢中烏
長則離妻幼尅母平生處性甚虚無
計躔觜宿號天扶僧道之人豈是孤
若見財星三合照不是牙人作販夫
觜好計來躔為人尊而安
神尾觜宿不可逄水金相遇在其中
身命值之誠可畏男人淫蕩女私通
計躔參宿號天歡水星得遇定文官
庶俗若逄湏忌此定知毒惡見傷殘
參計福元清得炁同度臨
計入財當盛加木福尤深
計都性行亦為良參水猿中值可傷
晝遇之人尤短夀夜生最喜在高強
計躔井宿號天衝命裏逄之立見凶
若在禄宫尤見喜提兵百萬逞英雄
井在申未位計到井難容
得木在秦地天尾不可凶
計都執性多貪酷未申井度皆孤獨
男主雙妻女再夫幼年傷尅難為福
計躔鬼宿號旌旗威武兵權立見機
君子逄之官品貴小人刺面有凶危
鬼計福相當二星好共行
隂鬼自然散安命更軒昂
計都躔鬼有風癆斬指屠兒傷害多
若臨男女并田宅晝生離散奈愁何
計躔柳宿號天災命裏逄之大見乖
骨肉分離財破散父南子北不和諧
惟是柳星在午宫十三度裏不宜逄
更有土星并木曜若來同度最為凶
計都柳土度中居尅陷妻兒萬事虚
夜生偏喜月榮貴離倫絶類自超殊
計躔星宿號天鞍命若逄之有禄官
庶俗若逄文秀士凶星如見刃傷殘
星逄計宿此來遊星火明而計必愁
星火凶星嫌晦曜一生不吉只多憂
計都星上日休同晝夜生人不可逄
此是蝕神傷犯分目不盲時耳也聾
計躔張宿號天狐妻子身邊一箇無
疾病耳聾并眼疾貧窮困苦莫嗟吁
張不喜計必主迍邅月不依土主難還鄉
天尾來臨張月鹿毒害奸貪情性酷
日生弱地不為宜夜見強宫未為福
計躔翼宿號天蛇性毒心凶身刺花
更兼惡事重重見不然心亂好滛邪
惟有翼星不喜計翼火蛇行計自通
蛇有尾兮能履地初生三度却無功
計都晝見翼宫傍破祖湏宜兩父娘
勞心勞力身無暇為人性氣亦猖狂
計躔軫宿號天強官職湏教訓練場
節度兵刑湏大位才猷奮迅佐朝堂
軫宿計妙最高位却喜計都來相纏
若是福財兼禄主高強入廟兩争先
計都在天為暗曜軫水一度為正樂
眉疎目秀委權尊雄銳英才多有效
計都行度
天尾在隂宫雙魚軫十三度十度以前至四度值之
者官位清高合居廊廟掌國家兵戈財帛錢榖出納
之權如在高位四十前發如在低位晚旺十年性不
利父母兄弟若在軫璧三度居東出西没官為三公
職封王侯福禄及子孫也陽宫白羊亦在貴位旺十
八年仍湏在四正宫若在諸位見木日即吉在下是
火土為亂是英雄必不善終若在東出西没主尅妻
前尅凶妻
計都入宫
日宫主為人重厚作事超羣入位淺諸星在有力位
上其人大貴三方主在稍高位者多因賊害成事乃
貴逹
月宫主有心機作事明敏
木宫主性聰慧更作強宫主貴晝生轉加福力
火宫主為人性急好行凶惡事一生多被人暗損陷
在心宿其人有殺伐之權不居此宿微有職
土宫主為性拘執作事能審是非得暗昧財成富
金宫主為人好争鬭多口舌因婦人致厄難得善星
救之可免
水宫主有少年多災善星救之可免晚年有禄
琅玕經節要
計乃好勝貪求之星惟宜夜照福禄贏餘紫木炁同
清俊顯任旺廟陞遷禄財榮盛
計都與紫木二星同居旺樂不分晝夜皆主顯官清
俊之任財帛豐盈子孫榮旺
水計相逄成敗重重為性不定共處難同
水同計都多奸猾好訟便私不可同交友共立事亦
多成敗
金孛同行夜照權名晝人多難險難招刑
或見金同或與孛同夜人居旺主武職貴顯若科名
高亦主文科顯禄之人晝逄則主犯刑招險不忠良
之人
計都同土晝益財利夜生對照經營迍滯計同日月
父母多别主背身低貧窮下劣
計同日月多刑尅損頭目促夀傷父母成敗多更若
主星不照即窮苦下賤之人為性不常
火計夜照宜居廟旺生殺威權兵符可詔忽若逄晝
變為凶曜福臨救之蠲災免害獨宫夜照權要自大
計都臨照十二宫
命宫
守照命宫主頭圓眼急貌稜心麄眉小耳大形瘦武
勇身多毛聲音焦烈先瘦後肥性急不耐觸心高性
烈喜鬭貪求每慳小棄大執事不回為謀奸猾千方
百計高談闊論頭妻有子小得全成主旺高強財禄
榮發與善星扶合在廟宫為禄主可為貴品威聲節
操文武兩全守照命宫居官清顯榮逹職位彌高白
日見之災憂一世經云計都臨命照性暴逞才能背
祖身孤立依高附勢行初年災禍重晚歲福宜生夜
逄孤位照家門財業成
詩斷計都暗曜最凶星金水加臨名望振
何故有官不赴任只為計都入天秤
計都守命衆星扶初限元來懶讀書
才氣無雙真可許將軍湏到佩金魚
計都在命孛相尋女破家風必好滛
但有善星相照着侯門歌舞遇知音
天尾之星人牢名呼為天上一提刑
六癸壬庚并入廟前程必定可相成
財帛宫
取財如緣木求魚水中逐鹿近大財使大財随得随
失初年成敗中末主却旺計照財帛無成立見財
湏有惡事破敗
詩斷天尾加臨第二鄉勞心只為置田庄
莫教土孛同來位翻令手足播馨香
第二宫中犯計都一生財帛總成虚
更有柳星同一位若不貪婪定主無
兄弟宫
兄弟不得力若獨行兄友弟恭計照多湏見三人
少全無
詩斷兄弟宫中有計都參商義薄有嗟呼
直饒四海皆同氣各自營謀各自居
最是巳亥逄羅計羅主尅兄計損弟
男犯羅孛女計都男尅妻兒女尅夫
田宅宫
主父先亡不受祖蔭一世茫茫自立家計有吉星照
者只得二分田宅有炁來傍照則不以此論計照
一生不招田産及因子孫營立
詩斷強宫之上計羅侵福禄消亡禍日深
祖業到頭都不守虚勞計較沒身心
男女宫
男女希少若見早則全尅宜晚年則主一子縱有子
多所謂貧家骨肉不相和睦不然亦主是少在壁宿
大貴有福力計照合偏子大吉宜求外姓親生全
不得力
詩斷計都或居五宫中子息生來一箇無
若問隂人湏寡婦如推男子即鰥夫
第五宫中遇計都男兒箇箇要樗蒲
在寅戊申并酉上娶得妻來盡尅夫
奴僕宫
常被奴僕脱悮及防小人欺詐計照平生不可乘
騎有墜跌之厄
詩斷計都有妾便為妻失財連併及災危
下陵上僣不安分湏教厄難馬前衰
弱宫之内計都侵不見為凶百禍臨
縱使機關多智慮虚勞半世没身心
妻妾宫
臨妻主亂經云計都紅鸞星一名號天尾一妻不到
頭二妻不到尾若娶第三妻亦恐無終始又云三十
年前不問妻三十年後不問兒縱有還湏生死别黃
金也亦化為泥若妻有惡星相抵則無害又云計都
第七位賤女聘為妻不賤湏重嫁他時不可知主以
賤女為妻年高可免尅凶星産厄脚手有疾計照
主妻自刑惡横死亡
詩斷計都暗曜莫相逄何况加臨對命宫
舉止乖張饒害尅定知造物不相容
疾厄宫
土水疾多突壓身危又云主氣疾手足刑破孛同瘖
瘂盲聾金同雕青痕疾計照主十相不具或行步
搬移有天災之厄
詩斷次弱之宫名疾厄計羅守此多刑責
若逄吉曜更加臨無病却為衣食廹
計都一曜最凶宿威燄炎炎是窘廹
得臨疾厄第八宫貴賤逄之湏病足
遷移宫
不宜遠出守祖業則安若為官遇他州亦主有權又
忌水火災厄不宜兄弟朋友小人為劫奪之患計
照招方外卒暴不利改動作事
詩斷計都天尾照遷移利害之端仔細推
出外迎祥因廟旺不然平照定傾危
遷移排在近弱宫第一凶星不可逄
偃蹇勒停兼破祖方知計孛在其中
官禄宫
食禄遲晚四十以後方顯逹常人得之主遭無頭公
事官刑主有血光之災初主不好中末主方好君子
吉小人犯刑殺死又名剥官煞居官進職及足有疾
計照不可與他人作保識多被别人事犯重罪之
災
詩斷計都之宿最凶殘官禄逄之利害間
若在廟方湏貴重廷諍天陛逆天顔
羅計臨時必主凶不然身計係於公
若被孛星同守照徒流身寄異鄉中
五星併位居官禄生處英豪多五榖
若逄太乙來照破上官赴任定不禄
福德宫
多主反覆纔有好事反成凶兆亦主多計姦巧夀短
刑破計照不可與下等人交往多惹是非與小人
同謀損陷身事
詩斷天之首尾臨福德平生凶事反為吉
坦然不忍妄加人患難尤能拯危急
天尾計都來到巳入廟之宫當巨富
只愁土孛更同行南北遷移無處住
相貌宫
形神醜惡面貌古怪骨大肉小顔色多惡少善貴而
有權亦主暗疾貪花不然以婢為小妾計照性多
損失言語不定得人憎怪
詩斷計都在後命在前陷溺之宫豈作權
假使貴榮當顯要亦湏體貌不完全
缺唇生瘦并夭刑十二宫中三箇星
子戌未方為福德却遭首尾孛同行
計都變段星
寳瓶宫黑道星又名悲怨星主哀怨悲傷
詩斷欲知黑道在何宫子位計都不可逄
八煞命宫遭毒藥可憐短命喪兒郎
磨蝎宫伏殃星又名孤尅星恓惶尅害六親
詩斷計都為惡伏殃星丑上逄之最不仁
作事隂謀凶且狠土人得此不為迍
人馬宫悖逆星又名卒中星暴卒惡毒呪咀
詩斷計都不入三陽宫人馬宫逄悖逆星
田宅宫逄人不義更加三五轉無情
天蝎宫禄昌星又名天疾星腰駝脚跛刑害
詩斷計都却喜卯中藏四正宫中號禄昌
兄友弟恭仁又義家風榮盛性温良
天秤宫天嗔星又名刑吊星喪吊臨身
詩斷神尾逆行大不順若居辰上號天嗔
一生為人心路險切忌雷傷虎豹驚
雙女宫六陽星又名虎印星主虎貔印禄也
詩斷太乙宫中喜計都處身廊廟得安居
君寵臣兮臣盡節揚名鴈塞到中書
獅子宮枉亡星又名哭泣星主憂煎哭泣也
詩斷枉亡星宿在於離神尾居之大不宜
魄散鄷都年不永更憂狼籍損妻兒
巨獬宫白衣星又名天孛星主刑獄禁繫也
詩斷未上白衣事不堪隂宫凶吉兩相參
強宫吉曜同為福第七宫中妻見三
隂陽宫地纛星又名天妬星隂謀妬害
詩斷隂陽神尾為地纛此位逄之不為福
身命四七十宫逄男女同臨受孤獨
金牛宫天蝕星又名喪厄星喪吊哭泣臨門
詩斷酉中日月怕同臨妻妾宫逄有異心
更犯太隂娘早尅太陽父位少光隂
白羊宫天符星又名天正星得權禄馬之貴
詩斷天符河魁神尾喜雖逄惡曜即為災
四正七強俱發福不求名利自然來
雙魚宫六喜星又名天遊星主遊冶孤虚之福
詩斷計都休作凶神位躔至雙女六喜神
文章筆下龍蛇走却作驚天動地人
星學大成卷二十二
