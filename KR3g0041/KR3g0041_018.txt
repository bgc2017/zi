星學大成卷十八
明萬民英撰
三辰通載(六曜)
太陽
總龜筭法置積日減一筭以三百六十五日二十五
分五十秒為一周天之數除之冬至行盈度夏至行
縮度漸盈漸縮不可槩論今以盈縮中間率行一度
筭之
冬至日行一度五分時行八分七十四秒
小寒日行一度四分時行八分七十六秒
大寒日行一度三分時行八分四十八秒
立春日行一度二分時行八分四十九秒
雨水日行一度一分時行八分四十一秒
驚蟄春分日行一度時行八分二十三秒
清明日行九十九分時行八分二十四秒
谷雨日行九十八分時行八分十八秒
立夏日行九十七分時行八分八秒
小滿日行九十六分時行八分
芒種日行九十五分時行七分九十六秒
夏至日行九十五分並同上
小暑日行九十六分時行八分
大暑日行九十七分時行八分
立秋日行九十八分谷雨同
處暑日行九十九分清明同
白露秋分日行一度驚蟄同
寒露日行一度一分雨水同
霜降日行一度二分立春同
立冬日行一度三分大寒同
小雪日行一度四分小寒同
大雪日行一度五分冬至同
太陽論
太陽日宿火之精一名密星其色紅赤其性寬厚人
君之象父之所配與衆星同道諸星皆畏服五星三
合與對望皆留逆而不行其次舍一月一宫一年行
一周天生於蓬島之間出入扶桑之内卯酉為出入
之門至午為中天離明之地天光所及照燭無私太
陽出於卯故卯上立命隨父所在故也惟獨守宫則
權專諸星為之輔佐其星廟戌樂巳好辰喜寅旺午
怒酉
琅玕經云日旺奎宫發有因禄名上達秉臺鈞張星
本度須高職水火同方侍從臣寅位晝生財禄重月
華照合顯榮臻蝕神惡曜俱相背福壽人間未易倫
賦云日出扶桑遇白羊而金烏照耀又云末歲亨
通定是日月居子午初否後泰日月入身命之宫又
云家藏金玉從來日在金宫日生見之會金木水星
於命入廟及在午皆主貴品清職文學聰明大怕計
孛火土同臨弱地則曰交戰叠刑若只與火同宫多
破祖上物業父須有尅經云生時火伏日同宫先
代家資盡消滅若會羅計二宿必主交蝕遇之尅剥
父母陷害骨肉夜生見之則其明背
乙生人以為文魁星丙生人以為催官星
壬生人以為魁星安命在子以為科甲
安身在午者為學堂安命在卯者為官星
丁巳生人以為天官正禄星
此星配屬寅午戌三方主
太陽歌
七政昭回日最尊配人父道象人君晨朝杲杲從東
出萬國葵傾煖似春(日為七政之尊人君之象又配父道愛日生人)照人命
守人身員滿形容性又温言語殊常人仰重處心無
黨更無偏(太陽照入身命主形容員滿言語殊常人皆仰重無黨無偏)或與歲辰
相會合文章卓犖動乾坤(若木相會主文章)金同位好婚姻
妻家財物送来頻(金同得妻家財)夜見土星晝見火須防病
患及尊親首尾更来須惡死紫炁緇流及道門忽有
孛星来邂逅瘵勞說盡父根原(夜土晝火主父殘疾尾首主父惡死天乙)
(父為僧道月孛主父勞瘵)臨財帛聚金銀第四多招好佃賓(太陽守財)
(主多財帛在第四主有田宅)閑極位中兄弟貴子息賢能止一人
西沒美妻顔似玉入宫一世沒迍邅第九位莫逡巡
外鄉近貴有夤緣(外鄉近貴人提奬)官禄有官兼有禄福宫
福德自安閒一一從頭言仔細請君愛惜莫輕傳
人馬尊崇拱太陽喜寅辰巳怕酉鄉最宜官禄兼臨
命東出尤嘉福壽長金水如同廟旺方俱来入命
喜非常更得太隂相會合是為慶會也輝光太陽
之宿號尊星衆曜相尋如轉輪凡有吉星伏居下不
能致福反平平太陽入祥遇木星更添命主必官
榮若有二星来轉佐必當榮貴事王廷午宫旺廟
最為竒更在強宫始得宜若或陷於閑極位少年父
命必凶危太陽次喜白羊宫必定其人祖業隆夜
見土星晝見火不能致富反為凶太陽與土八宫
逢夜生惡貌并孤窮早失雙親路途走茫茫不識是
西東太陽在命九品遷小人富貴足庒田三合近
強看仔細陷沒沉宫事不全炁木日月最為良儻
無惡曜不相妨如逢太乙同對合智巧多財柔乃剛
初限不如中末良夜生不如晝生強只怕計孛并
火土總同廟旺亦為傷太陽魯分入奎初此是人
間大貴圖更得官星行旺地安榮終是入鈞樞
太陽殿局朝元
太陽居白羊獅子為本殿臨子午卯酉為正局坐房
虚星昴四星謂之朝元衆星參奉曰日帝受朝陽位
値之名曰御極當為要職若本命太歲値之受皇恩
蔭覆世代受禄羣曜取次必主調和鼎鼐
太陽躔宿俱出玉關經玉關歌
詩斷日躔角宿號天成晚年須富少年貧
心高膽大超人衆必定前程有大名
太陽度入東南角莊重仁慈性端慤
木金會聚宿皆同大立功名有才學
日躔亢宿號天柱學問文章貫今古
為人歡樂最賢豪性識孤高名未遇
亢宿從来號金龍五陽辰位日居中
木曜傍臨傾向日富貴雙全禄萬鍾
日躔氐宿號天符美貌堂堂出衆徒
性快心高多自耐江湖漂泊少年孤
氐宿屬辰并卯炁此宿辰宫氣未充
晝誕孟冬受正氣壽年長享永無疆
日躔房宿號天禄清潔為人享清福
高才富學有聲名耿介超羣還不俗
太陽東躔房日兔出自東方偏喜遇
若加本命晝朝生發福高權貴而富
貴格云太陽東出度星房腰下須懸金印黃
日躔心宿號天昌白日生人福壽康
若至晚年尤享福一生終是足衣糧
東華唯有心三星水火同居氣未清
若是土星同孛位陽居此位勢難禁
日躔尾宿號天枵白日生人富益饒
性急多才人莫敵夜生鄙俗事煩騷
太陽来尾漸東升晝産皆為上貴人
木炁更臨加品位夜生疑慮却多驚
日躔箕宿號天魁俊乂文章有大才
父母定須生貴子官高位顯列三台
箕宿從来更好風東風觧凍氣朦朧
水曜並陽同度立其人定夭必須窮
日躔斗宿號天明剛勇施為膽氣英
産業經營辛苦志老年豐富享安平
南斗東西有度分衆星高拱太陽尊
貴人天乙臨其上手足名臣輔相人
日躔牛宿號天機機變尤長文藻馳
更得木生来贊助榮貴聲名天下知
金牛磨蝎丑之中日度逢之福轉隆
此曜最尊怕忌宿喜同土火廟宫豐
日躔女宿號天德清秀聰明多智識
天文玄象性孤竒白日生人最為吉
太陽與女共相齊性不庸愚德也迷
但遇炁星臨此度反災為福立孤睽
日躔虚宿號司天耿直聰明膽氣兼
白日生人多富盛夜生逢此足迍邅
太陽躔度到虚城不論賢愚與富貧
高坐華堂延壽相從容穏步作公卿
貴格云日曜正躔虚宿度官居輔弼掌鈞樞
日躔危宿號天隆性直文章學問豐
營運資財難積蓄老年方見免災凶
危宿中隨虚室居君陽危立勢難為
虚室兩星前後立位而無輔豈非危
日躔室宿號天福膽氣權謀性多慾
平生歡樂少迍災父母康強延金穀
太陽一曜最為尊室宿臨之豈晦昏
惟愛木金同廟度此為君象鎮天門
日躔璧宿號天皓富貴雙全兼壽考
多男多女見威尊必値文章榮達早
壁居亥上正天門日月同宫合壁連
更有金星同水至水金輔日有高權
日躔奎宿號端守富貴榮華年壽久
文章高貴衆難加白日生人享富厚
奎為玉關號王車日曜臨之福不殊
木曜更来辰上位腰懸金帶佩金魚
貴格云太陽妙度最宜奎閫外鷹揚萬里威
日躔婁宿號天宫大尹公卿將相逢
年少便應居鼎鼐生時値此必興隆
西方婁宿號白羊金婁西沉日不長
誰識夕陽猶返照白羊宫裏勝扶桑
日躔胃宿號天解令德惟賢位安泰
機謀才略多智能有喜須因賢淑輩
天上太陽臨在胃夜生背明真可畏
更逢羅計火孛星不尅雙親身必墜
日躔昴宿號天房耐事經營足食糧
脾疾冷涎身有壽日生却得世榮昌
太陽遇昴福興隆勛業超羣志氣雄
四月卯時人不壽駒隂過隙翣時中
貴格云密星遇昴福偏隆超羣必作人間瑞
日躔畢宿號天強賢德才高萬事昌
音律善通憂慮少心多嗜慾行無良
畢宫好雨曜昏迷陽居東位不宜西
須要歲星心位立正臨扶日不終危
日躔觜宿號天鈞足禄多能享世榮
學問淵源才挺出此人名必播朝廷
觜中日宿是凶星陋短形容菜色青
主性頑蒙多暗昧縦教修學也無成
日躔參宿號天水冷淡持身欲不累
少才多學富聲名官宫有禄終須貴
水居參宿正居坤紅輪西墜福難言
須要木生寅上照酉時日沒正黃昏
日躔井宿號天弼冠世文章增福力
公侯卿監世間榮福禄恩波傳子息
惟有井曜未申宫日躔井度要深逢
十七度中尚在未向南之地有高功
日躔鬼宿號天流先代資財用不休
巧計機關人莫測世間多事出隂謀
鬼宿從来怕日逢此生惟有夜生隂
惟是邪星莫干正鬼金羊位日隂沉
日躔柳宿號天梁仕宦須令仕本鄉
金帛豐盈多積蓄晚年須見禄榮昌
柳星漸次屬離宫十三度内未遭逢
二七度中惟得日方逢午位壓羣凶
日躔星宿號流澤卿相當朝須得力
三方星主旺高強富貴榮華主輔弼
看来午位有三星一張一柳一星明
惟有張星樂月鹿君居此位有虚名
貴格云君日周天位在星功齊傅說位阿衡
日躔張宿號天正才智聰明文武並
官星得力善星居禄貴兼全增喜慶
太陽尊曜臨張月縦有聲名多歇滅
休將此宿在廟堂錯誤於人難可說
日躔翼宿號天婁賢德文才出世豪
若得木星同位次定應官職守清高
太陽翼宿不堪親翼火為蛇死不明
大主不祥非横死疾宫又遇惡星辰
日躔軫宿號天階年少功名自鼎来
端潔為人須大量定須九棘與三槐
惟有軫宿號天極人言陽極福難當
日到南宫終熾盛時居大厦佐君王
太陽行度
日在奎宿七度六十八分以上至十三度六十八分
以下則是火度日是真火為正廟若在五度以下為
向廟十三度六十八分以上為背廟日在婁宿八度
十八分以上至九度為正旺九度以上至胃一度十
八分以下為次旺以上為背旺在八度十八分以下
為向旺白羊宫躔婁宿九度為旺度如在八度前必
為大卿及大尹三十年居三輔六府或監國負扆設
政忠孝恭謹大堪委用如在八度以後即稍減力顯
達六年如在九度主員郎少年貴久後無力午獅子
宫星宿為樂亦為卿相旺三十年須在有力之地或
三方主身命宫在高強宫分相照或得諸星助之更
在廟旺之宫則為至貴之人在五弱宫惟寅丑辰上
或見木對欲順不欲逆三十年富貴位至三公或在
申戌之位見木逆則為大富之人與金同伏者女人
富貴作夫人如夜生時見蝕神賤不得其死
日度主性忠直有道藝宜仕宦得貴人委用有聲名
平生有福作事長遠更是主星晝生有位近君面員
耳聳眼大主大貴
月度得父母力為事有密謀見事深遠善主財是主
星有位不是主星大富木度主貴達平生多福合仗
本鄉官多見金帛晚年主富火度主作事清直殊常
有福性直不顧危亡多歷江海
土度主貴人委用宜男女亦多伎巧微貴或虚貴
金度主好音律歡樂多怨少仁平生多蹇是主星晝
生加福力有貴位
水度主財帛豐足多學多智潔净多好使錢有貴人
扶持
太陽入宫
日宫主作事明白足學有智好修善有玄藝是主星
晝生有位夜生有財非主星晝生大富不受貧苦
月宫主得父母力為人性密作事難量立機謀與人
結交無終始少年遠行損財是主星老年大富非主
星微有福力
水宫主為人聰慧作事有斷多心機善主財足財帛
少苦老樂火土同宫妨父母兄弟是主星晝生轉加
富貴與羅計同宫主災禍
火宫主為人性微急作事明白知人災福多智見足
財産父多病男女亦然日生人及在陽宫轉佳夜生
減半
土宫主為人性沉厚有威嚴能營運善斷割多財物
是主星晝生大貴夜生大富不是主星晝生少孤獨
微有福力更在土度則凶
金宫主有賢德知未来事因女人有喜多計謀好鬭
戰有好妻妾及子孫兼主殊常有福
水宫主性極聰明智巧足文才所為不定能守事常
患冷疾會天文晝生是主星大吉
太陽同宫
日月同宫主多聲名好文章富貴有科名若晝生人
日是主夜生月是主更日月在旺廟宫及本宫其人
聲聞四海又合得國王重用在未宫衣食至老無退
在戌辰二宫甚有鞍馬牛羊
詩斷日月相會歲歲同十二月中月月逢
正月娵訾終玄枵聖賢降世福興隆
日月慶會吉無涯天産英雄福邇遐
百六會時邦國泰人生値此福奢華
日木同宫主近貴人平生少災有福足財帛多子孫
更得木星乘旺氣轉好是主星大貴如木星行伏叚
損財産日在廟則貴
詩斷太陽交會木星臨足禄多財冠古今
平步青雲昌熾盛萬般好事稱人心
日火同宫主為人有信行作事方員好文章多財物
若得一生在旺宫者主貴
詩斷日火相逢火失炎禍盈百六莫迯潛
天災遇此民遭厄夭喪生民害義廉
日土同宫主性格聰明有詞章若是主星晝生日在
後大貴日在前損父母財産及主惡死月宫尤重亦
主父有疾
詩斷日土相逢慶瑞饒産人龍首佐昌朝
星臨百六邦家泰萬福攸同百禍消
日金同宫主好色慾有好妻兼有妻財夜生金在前
日生金在後皆主大富貴有聲
詩斷日金相遇福生民必産竒才異世倫
百六會時天福熾當知慶瑞在今辰
日水同宫為人聰慧好脩隂德是主星不伏逆其人
文學出羣有科名不是主星順行者主微貴有職位
雖有文章不主文中成事多因父母立身及貴人舉
荐成立若伏逆者主有技藝好音律若是日主在本
宫晝生大富夜生微貴
詩斷日水相逢慶瑞盈欣逢水日賀昇平
人生値此人中瑞間世竒才保大名
水日同宫得地行不能及第也聰明
性淳機巧難容事贏得鄉閭有雋聲
日羅同宫主不壽身近貴
詩斷太陽正照被羅侵父在他鄉兒沒親
先代家財皆破盡奔波衣食不如人
太陽朔日怕羅㬋偏産奸雄起簒謀
餘日當之興福處惟逢百六禍堪愁
日計同宫主多疾厄有腹肚之疾多脫財物
詩斷日計相逢景福昌官尊直諫佐明王
怕逢朔日生姦偽百六如逢大不祥
薄蝕皆由惡曜侵那堪又在一宫臨
破蕩田園皆瓦解東西南北不寧心
日孛同宫宜在外邦不宜在家白日生多災
詩斷日孛相刑名字損反産吉人心惻隠
姦臣叛世不生兹百六會時保安穏
日紫同宫多伎藝官至三品父有尅害有疾可免
詩斷太陽紫炁喜相逢澤潤生民稼穡豐
百六遇時祥瑞盛人生會此必三公
琅玕經節要
太陽照命金水同位廟旺主方上達之貴炁木月同
顯赫可致
金水日同宫謂之輔弼格若得地主文章大貴次要
得地為限仍須日生如是夜生只富而已有此三星
在陷害宫則凶炁木日同對或三合見有即主聲譽
之人更各居廟旺居官清顯位近王庭
不係主旺亦主富貴主下身低無不掌治
如不在方主不入廟則為官不顯亦衣禄不背富而
不厚矣
水日同宫財禄可及孛日對同機巧可取才幹及人
横招財利
日與孛同對合照主性機巧作事靈變好音樂智見
高有膽氣柔中之剛多矯詐招外財他息
非其主旺財食豐足見在日時益於財禄
凡太陽照命不遇惡星自然受福積財不是主旺亦
吉
日同火土輕禄薄財又遇蝕神破離鄉土
如逢火土二星主衣食不厚多招歇滅損害父母亦
破祖財亦招刑厄損壽損身妻同子逆善不堅長身
無久遠又加羅計刑害太甚離破鄉土亦主傷殘人
多憎惡亦好邪淫多犯王法更逢交逆滅傷壽筭
淡薄初年艱難財禄日沒月藏富而多福
太陽臨照十二宫
命宫
守照命宫主面部嚴方顔色紅白陽宫為命入廟為
科名文章貴品清職修學聰明為人性快不藏事務
實不偽性敏精忠博通畏事敏而有斷不忍奸欺不
妄求不過貪見苦生念其財與禄成在中末之年福
禄兼全有災無虞及主壽筭長遠平生有福慶常得
貴人見知不受貧苦與火同對在財帛田宅宫主破
遇土星主父母有心腸疾卒暴顛酒與孛同對在三
六九十二宫主尅父與木交會足禄多財在寅丑辰
三宫見木日大貴在申戌二宫見水日大富在酉宫
家藏金玉在戌宫田宅廣居在閑極自小無災
詩斷太陽臨命性融和衣禄贏餘禍散磨
東出壽長西沒減半生澇漉少年過
太陽在命九品遷小人富貴足庒田
三合近強看紫炁陷沒沉居事不全
太陽原是火之精躔度偏宜金水星
晦朔孛羅同一處太陽薄蝕命須傾
命在太陽孛羅守太陽又怕逢張柳
婦人戲謔成姦淫男子淫犇别鄉走
財帛宫
初年多破中末方吉主居貴位同木財最多此宫同
水主失脫日照一生近貴人財帛主得福人財寳
成立
詩斷日居財帛要陽宫晝生為福夜為凶
只憂計孛来相尅財帛猶閑壽不中
太陽来臨陽極宫還應財物獲榮昌
日在長生多得地定須豪貴越非常
兄弟宫
主招一二人吉得力富貴三合性快為官不過七品
為禄必定因同類進財日照主兄弟可保一二人之
力
詩斷兄弟有若鴈同行豈使三宫陷太陽
雖是同胞如手足分張各自富田庄
兄弟相邀出外鄉只因第四犯刑傷
刑傷不用他宫取男犯太隂女太陽
田宅宫
主得父母財物先破祖後自成招外田庄末年方可
旺盛
日照主高貴宅舍大招田宅産業
詩斷田宅之宫有太陽須知此位最高強
膏腴萬頃連阡陌榮祖榮宗福禄昌
日月合照来田宅田宅定多誇阡陌
或逢紫炁與羅㬋一生長是漂流客
五男女宫
主招一子自身晚貴與金水同主招俊麗之男更入
廟不同凶煞男女清貴日照先見男吉
詩斷子孫宫内得陽宫才藻文章竟出塵
金馬玉堂應有路少年平步上青雲
太陽男少女又足禄順行宫逢土木
更兼熒惑不相刑子受官班見五六
太陽子位獨難當損破頭男子受殃
若有吉星相扶救二男異日貴非常
奴婢宫
主尅父奴婢不得力此星不凶終吉在白羊宫十分
力晚榮貴日照主招鞍馬及有得力女使
詩斷奴婢之宫號陷方照臨君父豈為良
縦饒父體常清健亦恐當年壽早傷
奴僕雖非高強地若是太陽亦為貴
其他紫炁及羅㬋自然不得分毫利
日曜加臨侍從宫賢奴俊馬盛如龍
妻母被淫欺尅陷破家偷盗反為凶
妻妾宫
主妻美貌有財性快清秀有吉宿同者娶貴家女財
帛豐厚增壯門風身主大貴日照貴相之妻及因妻
家發旺
詩斷太陽臨照在妻宫位望尊嚴德貴崇
莫使忌星興悖逆婚姻皇族富豪中
西沒之中逢日星頭妻帶甲始安榮
半路分離難保守更兼孕育不曾停
疾厄宫
主身近貴不近小人見水星主有刑破異相火同主
眼疾身破免疾日照主身少疾患有壽不犯天災
詩斷疾厄宫中見陽星身體康榮豈見迍
設使忌星多犯破反傷眼目不光明
第八宫中見太陽偏於酒色起災殃
父兄先陷妻先死計孛同宫死外鄉
遷移宫
主内職出入近侍上貴人得人敬重益壽大旺多利
遠行日照一生好遠遊常得他方道路之分
詩斷第九宫中遇太陽更無凶曜在其傍
好將平日胷中學對策天庭謁帝王
官禄宫
主大貴居星宿定為一品官小人衣食一生少到官
府不加凶危大事成小日照宜奉公若有官厄常
有恩赦之救
詩斷太陽得在十宫居抱負宏才仰大儒
他日遺賢求吕傅官高輔弼掌鈞樞
太陽金水同官禄主將同行真有福
計都在巳孛未鄉横貴功名仍納粟
福德宫
主為人洞達無私曲一生好動晝生逢土夜生逢火
安閒有壽逢金水主福壽雙全日照主身心勞漉
小人遇之奔走無寧日
詩斷福德宫中遇太陽光明心事又康強
金水兩扶成輔弼天然富貴永無雙
太陽喜臨福德地只嫌朔望逢羅計
孛亦為災福不全晝火夜土更須忌
相貌宫
主為人聰明少貴日生逢火麄醜髮黃夜生逢土項
短眉麄日照主形相具足多破小人相輕不可與
下等人作事
詩斷相貌一宫名惡弱吉星照處合虚着
惟怕羅㬋月孛星来與太陽相倚約
善星多向命宫排相貌宫中君火来
又得星辰行順段平生衣禄自相隨
太陽變段星
寳瓶宫日華星又名天貴星主得貴人力也
詩斷太陽本是日華星晝夜循環不暫停
若是日生多福禄夜生終不免災迍
磨蝎宫浮梁星又名天馬星主貴而不達
詩斷太陽年有三百六催促光隂如迅速
晦朔惟忌計羅侵夜生之人須減福
人馬宫扶桑星又名天基星主得貴人成立
詩斷太陽始出拂扶桑身命加臨近帝王
福禄官宫居極品若臨五弱亦尋常
天蝎宫晹谷星又名天烏星主横得貴人財
詩斷卯酉玄黃二八門日生晹谷最英靈
田宅官宫身命貴六宫十二禍深行
天秤宫虞泉星又名天輔星得大貴人托輔
詩斷日出龍門生角亢天中曜影登虞泉
照臨宇宙施恩澤首尾相逢福綿綿
雙女宫白陽星又名天福星因貴人成福禄
詩斷己宫日是白陽烏照曜乾坤總一如
無黨無偏君子志何愁福禄不安居
獅子宫朱明星又名天禄星得貴人提挈食禄
詩斷騰光離位號朱明日出乾坤萬象清
此是太陽真廟旺七強宫内保光亨
巨蟹宫曜靈星又名天柱星因貴人委用成家
詩斷曜靈侵入太隂宫錯亂隂陽理不同
性硬氣剛須怕婦妻強夫弱挫英雄
隂陽宫東君星又名天弼星主大貴人成立也
詩斷太陽五月至於申位屬三隂一氣陽
此是東君為失位七強宫得也為殃
金牛宫咸池星又名天沒星因貴人成禄
詩斷太陽東出沒於西喜逢吉曜會咸池
歲星若得来臨照福壽榮華晚更宜
白羊宫大明星又名天德星主貴人成家
詩斷太陽戌地日歸藏入廟君臣佐玉堂
四正宫中并八煞一生富貴壽延長
雙魚宫朝天星又名天殘星因貴人損傷破敗
詩斷亥上朝天諸位拱六隂之位来相并
玉璽為名象屬君子孝臣忠福禄盛
星學大成卷十八
