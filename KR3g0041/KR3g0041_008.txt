星學大成卷八
明萬民英撰
琴堂虚實五星序
琴堂虚實五星術家獨稱驗於我朝余取而細讀之
見其議論活潑理趣深邃姑舉其大者如本四柱以
定三盤分陰陽以辯虛實倒五行以論生尅補地煞
以配天曜隨國運以驗人事乃發前賢所未發而琴
堂所獨得者通載博而寡要緫龜詳而無體殿駕意
圓語徤而道則未盡望斗理複詞重而識有未融耶
律傳自高麗頗有發明喬拗補出鄧史亦多旨趣然
得失互有吉凶難憑若琴堂識玄機之幽隠洩天文
之骨髓推人富貴貧賤夀夭無不竒驗可謂兼諸家
而獨得其妙者矣古今一理百世可知又豈特用於
今而獨驗哉余病近世刻本脱漏不全參差失次乃
取家藏全書合玉板之舊琴堂註解得一行之心共
六十四條分為上中下三卷六十四條備卦數也上
中下三卷法三才也於乎論人命而不究五星論五
星而不精琴堂是猶卜筮者而不考之易也欲斷吉
凶明禍福不亦難乎余非專門者然於琴堂獨觀其
深間試諸搢紳命其術頗中與子平相為表裏學者
宜細詳焉易水育吾子識
虛實五星源流序(兹敘余筆削潤色非盡季公之舊文也)
昔唐玄宗朝有高僧號一行者乃郯國公張公謹之
孫元素之姪隠居嵩山精天文星歷術數之學嘗測
影定候作氣盈朔虛歲差之法以補歷家之未備又
作星術書十二家誓曰國興書則現否則隠其術以
為日月五星皆積氣動物行度有遲速之不齊運轉
有舒縮之或異歴千百年自是不同必當隨時占候
立法觀察以求合乎天道之自然人亦積氣中之動
物也氣運有否泰世道有升降人之貴賤夀夭吉凶
用舍其機之所繫命之所遇咸有經常時義之道焉
惡可據一定之法而槩論哉末學支離膠今泥古往
往多按圖索駿遂使先正至精至微之學不信於異
代良可嘆息洪武六年秋予不敏自福州府長幕獲
戾繫御史獄值蒲庵師來復以說法忤上意同待罪
及至夜四鼓天忽大風雨雷電交作余因感天道與
師極論世運古今氣變升降不同師遂出是書以授
作而言曰是書予昔得之天界寺古佛殿壁篋中其
源流則傳自青城山僧靈椿椿𫝊之江西僧普澄澄
𫝊之四明僧慧月月又質諸西竺國師耶律耶律逆
知四十年後氣運轉南至我朝而後驗也慧月卒於
天界寺忻公憐其用心之勤藏其書於篋懸壁間以
俟後之有緣者予始得而廣其𫝊然豈易得哉子其
識之余謹授教經今六年用之多驗十一年冬予以
言事由青州府佐幕左遷柳州别曹假道建安寓
學宫之西軒以病留未行獲與校官葉季原商訂此
書季原素穎悟一見即喜其理之有源委請予以書
𫝊授之閱月予將别去季原慮予行之速也復邀同
志楊文叔聚精研華每夕繼燭共論甚相契合因以
教外别意纂成雜詩二十六首著於七五賦之末仍
書其所得義理講貫之精氣運變遷之詳者冠於七
五賦之端使異日學者知其源委不流於支離知其
經變不泥於固執庶信此書之理傳於方外出於斯
文合於性命理氣會於世變推遷各極其歸趣之正
非止於術家之一技而已
洪武十二年正月十九日前鄉貢進士括蒼龍泉季董
宗舒序
指金虚實五星天機七五賦上
(指金之歌舊分為前後集乃逸齋吕公摹於玉板之文露玄機之幽隠泄天文之骨髓誠為星學之)
(魁時人罕有知之琴堂老師得如重寶於是摘其六十四條為一家之捷徑所以取其易而隠其竒)
(也時之術者皆拱立下風一鞭不敢先著余少學術于天目山事琴堂老師二十餘歲授此全集誠)
(非易也後之君子輕泄薄德之心為琴堂萬書世罪人也歟古杭月壑老人黃秋山再拜謹)
人生貴賤皆前定關係身與命逢生坐實占高強名利
兩榮昌
(詳曰人生夀夭賢愚皆係五星注定推星論理身命最重吉則富貴夀考凶則貧賤夭折逢生者如命坐)
(寅亥木為主喜水孛故曰逢生坐實著如四柱夘戌午未四字用星逢生又坐夘戌午未之宫謂之坐實)
(天星躔地宫與四柱不相着者無力耳逢生坐實主人名利兩相全不值空亡煞曜為美且夫日月麗乎)
(天而地勢起乎北故曰日居午月居未而子丑為土天道左旋寅配春為木夘配夏為火酉配秋為金申)
(配冬為水此逆順之中各有四序行乎天地之間此先天之體也太陰配母道為身太陽配父道為命故)
(以生時加臨配十二宫此後天之用也以官福田財兄弟妻孥子息考之身命富貴貧賤皆係焉假如安)
(命在子即以土為主月為身星土星起坐要逢火羅為恩是逢生也更居本生年月日時之宫是坐實也)
(又占高強又逢生則知富貴人物故名利兩榮昌也十二宫有七強五弱七強宫命宫官禄妻妾田宅為)
(四正高強男女福德為次強財帛為近強五弱者相貌奴僕為惡弱又為陷害宫兄弟閑極疾厄遊行為)
(次弱也凢星辰加居閑極為弱惟太陰臨之為福竒哉歌曰第三宫中號閑極五星不得纖毫力惟有月)
(向此中生却與命宫添福德一行禪師經云凡論五星無多訣先從命主分明說世上只說當生星死)
(法原來不知活說宫主之星木寅亥土子丑水己申火夘戌金酉辰太陽午太陰未本主星守身命主星)
(不起多嘉慶主星起在高強宫官禄資財皆鼎盛吉星守命主星微四元三限任相隨縱然科甲重重見)
(只是青衫不用期吉星守命主星卑那逢身主又居衰若還身禄無虧欠享福還教夀夭危内外兩臺君)
(且聽命主入身身入命互垣須是福來當管取一生長吉慶財帛星田宅主身命二宫喜相遇若無暗耗)
(與刑囚當與石崇鬭豪富閑極主入命宫命居閑極緫成空白日只消閑袖手不知衣禄在何從身命主)
(入田宅千倉萬箱多蓄積田宅遷入命身來貯積金珠無破尅身命主入子孫母來救子豈無情子主若)
(還來顧母官高禄厚更榮尊身命主入奴僕縱有吉星也勞碌身閑心自不能閑又被小人多反復身命)
(主入妻宫資財昌盛福興隆若是凶星居七位尅妻尅子必為凶身命主入八煞官禄少年須早發若還)
(煞星入命來疾厄躔身那可脱身命主入遷移過房出祖定無疑若不贅居并過繼也須奴養庶生兒官)
(禄主入命宫須添福夀永無凶命主若還居官禄互垣必是拜三公福德主入命來斷然福禄永無災命)
(主若還居福德互垣須是拜三台身命主入相貌相貌堂堂身更長若被煞星兼暗尅破相為人貌不揚)
(如此訣細推詳先從身命入為綱時人不解神仙訣空把星辰錯較量大凡命好身不好有夀而無福身)
(好命不好有福而無夀命身主起處逢吉星生之不富即貴凶星傷之不夭即貧)
忽然生煞同其局向背分榮辱
(生我者猶陽和德澤尅我者猶風雨霜露且如春景和明萬物發生若大風振木霜露損物皆非善政故)
(人命生煞同途禍福不絶也且如命坐子丑土為主忌木炁喜火羅如或木炁火羅同土躔主有禍福吉)
(凶相半多有吏人逢此格憂喜相仍或遭刑獄或獲厚利無定也謂身命與恩煞同宫當分向背而斷吉)
(凶也向背者如申上安命水為主若水在申而金亦在申若金水前順行則為背退行則為向謂之有情)
(極難得大抵尅我之星欲背我而去生我之星欲向我而來又有正照又有合照申上安命水星在戌有)
(土在午順行則為背雖有禍無妨若在午退行照着戌宫則禍太亟若土在寅順行尅着我水水在戌右)
(轉寅見戌戌見午午見寅為順故忌其順若在寅退午是土逆而向東南水順而向西北不相干涉榮辱)
(之分觀者慎之也)
身命遇煞不逢空處世有刑凶身命得助嫌氣脱會煞
逢空發
(身命主逢煞星喜空則發坐實不逢空處世有災刑之事得助者身命主受生忌空亡虚脱遇而不遇會)
(煞者身命主遇煞星坐實則凶逢空亡者則發財利所以空亡一訣乃天地之玄常術罕有凡身命宫遇)
(煞者或身命主及有用之星遇煞不逢空皆為凶夭身命主坐空或煞星坐空乃不吉之吉吉不可量也)
(凶星有黨凶尤横吉曜無生吉不成凡身命主逢母或身命起處受生則發福值空亡者反為無用)
不然限歲定推遷虚實一般般
(限四柱配限也歲流年太歲也謂身命主好處脱了則要四柱喚起凶處實了則要太歲空之如戊寅生)
(人己上安命土月在夘則是用煞二十六歲大限行未又用月為限主三方又見土星本為凶重適值甲)
(辰十年把土月空了反為空手得財餘倣此推或大限值旬空歲空皆不吉之吉故有用之星本坐空亡)
(終為無用喜流年實之諸煞尅我之曜與命元同行却喜流年空之如命坐未太陰同土計在午却甲申)
(旬來空之為福又如甲戌生人寅宫立命木在申本主空一身減力得申太歲流年實其木决主此年稱)
(意子辰二年喚起亦為福以上十二句為一條論身命生煞最重虚實)
天地盤中識者稀實可尅生虛
(二十八宿天盤為實内百六限七強五弱四元人盤為虚此虛非空亡之虚此實非四柱之實盖吊起者)
(為虚星原躔本度者為實星此吊盤之法少有人知之且如命坐子土元在丑吊起此土處虚安在内盤)
(之丑即是外盤戌宫或寅午戌宫或辰酉宫在火羅可生内盤之土此丑限主福如寅午戌辰酉宫有木)
(炁可尅内盤之土此丑限主禍此内盤之上不可生外盤之星大抵内盤中是虚吊之星又無形象此實)
(可尅虚生虛而虚不能尅實生實也此法奥妙人鮮識之此二句為一條論天地暗盤之實能生尅人盤)
(之虚也)
衝干對禄事如何六庚怕見羅
(三命謂之七煞五星家謂之衝干且如六庚生人用丁為官星丁用金為天元禄主即是庚之天元禄主)
(一名天官星庚忌丙為衝干七煞丙用癸為官却傷丁癸即用羅為禄主羅即是丙之天元禄主星又傷)
(我庚之天元禄主此二星同行為官則失職為民則禍深福淺上則天干衝戰下則禄主傷官故曰衝干)
(對禄)
甲人用炁怕逢金玄微妙理深
(甲用辛為官炁為禄主金即丁火怕傷辛金之意日月逢之主禄失自一宫見之損一宫之德餘倣此以)
(上四句為一條論衝干對禄自化曜而言也)
胎元為煞尅日月未産先泣血
(如十一月生人稟二月之氣用夘為胎宫火為主星如或辰酉午三宫安命忌火為煞火日同躔在母腹)
(中便主傷父火月同行臨産主母有厄難為分娩火與命元同行主百日週歲關不可脱也)
胎宫驀煞稍減輕産際主虚驚
(驀駕及諸煞為胎宫者主稍輕遇産時主艱辛逢厄無厄)
年月日時皆實地禍福皆非細
(生年生月生日生時皆實地吉星居之十分吉惡星居之十分凶禍福皆應驗故曰非細且夫五星六曜)
(守照身命強宫又守四柱則為實地有吉星為人仁厚誠實富貴夀考若實地俱無好星凶星守之是為)
(凶人盖實地有吉星皆為我的他處有凶星皆别人的所以好者尤好歹者尤歹也胎上有吉星為生來)
(富貴有凶星主胎中有孝服或背父或不利母或生來微賤經云根本切須看兩曜貴榮須是驗三生又)
(云三生遇煞憂逢日四正逢刑怕見身吉曜不來相救助一生勞碌不成人又云三生值煞人無夀四正逢恩)
(福最深此其驗也雖是歲空月月空日日空時時空胎皆為定盡禍福如一星在命一生不好若是流年)
(太歲空之主大發但發便夭盖根虚故也余三十年留意五星有驗有不驗故棄為僧也辛未年六月初)
(一日得吕逸齋傳此始知虚實之妙方悔一生錯了多少命也以上六句為一條論胎元四柱之不可逢)
(煞也)
田財官福與身宫即與命元同
(田財官福四宫并身宫即與命同論休咎且如命坐子丑屬土喜火羅生忌木炁尅田財官福身命主及)
(十二宫主不問金木水火土並同命元取用俱喜火羅生俱忌木炁尅餘倣此推且夫人生與萬物一體)
(隨其根源而遇化故桃梅不結李實鐵石安可作金燕雀不生鳳狐兔不乳馬惟同者相從耳人命稟水)
(即是水也夫豈能為火哉如命在己申即以水為主十二宫十一曜皆作水也忌土計而驗其人之富貴)
(貧賤夀夭之事應如神若土在命則斷險難或多疾病在財帛則斷其破財在兄弟則斷其兄弟朋友少)
(力在田宅則斷破祖或不得祖財在男女則斷無子息主相尅在奴僕則斷其小人不忠致禍在妻妾宫)
(則斷其妻醜或多病亦必尅在疾厄則斷破相壓身官在遷移則斷其路亡夀不過六十在官禄則斷其破)
(官中主多厄在福德則斷其無福在相貌則斷其初多間關或十六後不讀書或破相或夀數不耐遠也)
(或計居其上計乃土餘亦同斷之逢生則為吉也更參諸宫主所遇兼虛實言之若太陽與土計同宫則)
(斷其尅父太陰與土計同宫則斷其尅母尅生者必欲坐空空不盡者則減一半全空則妙若月日坐煞)
(與土計並行則斷其先尅父也餘宫之星皆以此例言之與其首宫同斷萬無一失)
魯邦立業辰從鎮官禄俱傷盡功名不特此宫難亦主
夀齡慳
(魯乃戍宫立業此宫者屬火為主忌水孛侵土為官福二主若與水土同行則我忌之官福亦忌之有尅)
(土之理庸術皆曰土尅水而不知物隨類化之妙命屬火則官亦屬之火命喜炁木生則官福亦喜炁木)
(生命忌水孛尅則官福亦忌水孛也故水傷土或水木炁則見土不妨又云官福受傷不特難樹功名亦)
(主夀迫)
身命屬金都是金最怕火羅侵
(則與前斷同議隨命言之是也)
土能生水亦生炁因金從金類水為財源喜土生但依
身命行
(因身命坐酉辰金為命主喜土計所生以財帛主水星亦喜土生福德官禄木土皆喜土計生炁乃木餘)
(適為句韻牽絆故不言水而曰炁也)
火能生木亦生金土下究元因
(因子丑安命屬土木為主災羅為恩星蓋命主是土喜火生土以此財福主木田主是金皆喜火羅)
(生他宫住命火如何生得金木即從命主所愛也)
識得五行顛倒顛方是大羅仙
(即上文火能生木亦能生金之意謂顛倒明得此理方為神仙之妙)
秦晉楚身關土計真是太陰忌
(己未申三宫安命屬水月為命主並忌土計真煞也以上十八句為一條論十二宫同命元所好惡也)
月為兄弟日為妻子息在其時主星却看居何地虚實
從其類
(此家星理不論男女宫主及守男女妻宫之星且如庚申生人水為本身歲駕戊寅月木為兄弟丁亥日)
(木為妻宫丙午時太陽為子息星隨其地支得時斷其有無又云月管初主二十五年日管中主二十五)
(年時管末主二十五年各推本屬虚實有無仍先推本位會聚吉凶若何一云年管父母月日時管兄弟)
(妻子主星逢生坐實則旺相或落空脱地或坐實逢煞則有尅剥損傷此四句為一條以月日時配兄弟)
(妻子而論虚實也)
身命逢官坐貴人登駕近明君
(身命主逢天地元禄主或逢官禄主同行於駕籍皆主近君之貴凡看星辰先以日月為緊如寅上安命)
(木為主日與水行月與孛行若日月明淨者第一須看身命宫身命主逢生逢官者無不貴小人見之亦)
(富駕者本命太歲謂之君位也日月福德臨之貴多近君有身命登駕格局好多做朝士限主居之主一)
(限内亦能近君也若煞臨之為戰破縱主星合格貴而不顯無夀亦多升沉更主星不合格必主疾病纏)
(綿刑害夭折之禍禄馬貴人太歲所專也命主居之乃與太歲有相管攝在弱宫不為弱也若身命不在)
(此宫位與太歲無相管攝則為無用人矣若身命坐禄崇勲則衣禄有餘或日月拱夾禄位或吉星坐禄)
(馬為紫薇華蓋崇勲有台輔之貴少年榮達更官禄星臨之為食邑崇勲官至卿相身命日月年星朝之)
(雖衝干對禄亦貴若辰戌安命為自吞崇勲主禄不久尅星臨之為破勲生氣臨之為爵坐勲大貴命運)
(必先推禄馬貴人若身命坐馬五馬之貴凶星照破争戰不安坐貴合格貴不可言身命宫主見官謂之)
(身命逢官坐駕守籍必主近君也次看四柱占何宫用星高格局好煞星空陷一路好限顧盻親切平步)
(公卿)
駕前衝驀諸神煞值難禍尤烈
(駕者子生人子宫即是歲君之駕衝者午宫即是衝駕也驀者子生人亥宫即是驀駕也此四宫禍福最)
(緊值難星及煞主入此主凶禍速烈貴人禄馬官福主入此四宫發福最緊遇凶十分凶遇吉十分吉凡)
(人命不要與太歲相對謂之衝駕不要太歲後一位謂之驀駕乃有驀越之象主近君不久末主多是不)
(利如亥生人亥為歲駕子為近君之駕也已為衝駕戍為驀駕身命俱登駕近君則吉衝驀駕乃有孛逆)
(之象更加凶星則大禍吉星則大發福矣劫煞即亥夘未在申之類第一要身命限主不喜居之為緊若)
(遇者多劫盜災疾也第二亡神對衝是也三陽刃主破相壓身之疾重者刑傷六親不具也且如甲禄在)
(寅夘為陽刃酉為的煞一名破碎一名白衣一名淫神男人帶此多淫慾女人尤忌之男多好酒色作事)
(汨没多破碎也身命限主居之有作為能事之人也小人遇之贍大心惡不善之人耳此煞即飛廉也其)
(法正月戌二月巳三月午四月未五月寅六夘七辰八亥九子十丑十一月申十二月酉若遇喜神乃開)
(藩建閫之命月煞一名陰煞正月丑逆行丑戌未辰四位週而復始己上煞宫主尅我命主星為真煞生)
(我命主星不以煞論反為有力此法盡善盡美不可輕泄難者乃疾厄宫主星也帷午未二宫十分忌之)
(盖君后二象惟以官福田財之星為重不論生尅但不宜逢難故太陽忌木炁太陰忌土計也然疾厄星)
(亦不要守四柱及身命宫身命主不喜見之直難者正二太陽三四太陰五六火七八水九十木十一十)
(二土兼用餘氣推之不與身命主身命宫相犯犯着多主心風喬怪為人百行不純作事顛倒更是煞星)
(同行必刑夭得用極有力)
福星守籍喜相生犯籍主刑傷
(福官二元守生時更得吉星相生為富貴之命或難煞星犯生時主刑傷為禍籍者生時是也只要官福)
(主臨之身命主尤妙是為登籍尤喜相生縱是弱宫不為弱也煞星守之真為刑傷仍看虚實論之以上)
(六句為一條論駕籍喜生而不喜煞也)
八箇字中定真假輕重量多寡
(八字即四柱定真假真者乃坐實假者空亡輕者空不盡也且如甲戌生人申上有用星空了得八字年)
(月日時中有一申字喚起空不盡也非空非實即為輕也重者且如甲戌生人見壬申俱是甲戌旬中又)
(無申字填實此為空得重也四柱二三坐皆得一旬空亡此為多也年月日時中一位空亡又空不盡此)
(為寡也故生殺二字主人貧賤富貴須看四柱中帶得帶不得以定其真假輕重量多寡也如己丑戊辰)
(己丑庚午未上安命月在午此為二主臨財但午是甲申旬中空得午帶實又有兩箇己丑皆是甲申之)
(物故輕此等人主心高志大多虚花妄想身命空也)
空亡一訣少人知陰陽分兩推
(論五星君子少有識空亡之妙雖識亦不知分陰陽且如甲戌丙子戊寅庚辰壬午只是金空於申半空)
(於酉又如乙亥丁丑己夘辛巳癸未全空於酉半空於申餘倣此推故陰陽分兩推流年同論之)
流年遇煞喜逢空好處反為凶
(流年遇煞曜戰身命限主本凶逢太歲空之必反為福若恩星禄馬吉星到身命限主吉逢太歲空之轉)
(福為禍)
行年若值甲寅旬生煞子上停
(生星乃恩星也守子宫行年值甲寅旬陽年災晦陰年稍吉煞星乃難星也守子宫行年甲寅旬陽年主)
(禍輕福重隂年福淺禍深經云陽不管陰陰不管陽之意餘年倣此推)
陽年災福應陽年陰年減半言
(前篇解已備矣以上十句為一條論虚實當以陰陽而推之也)
身命臨財萬頃田官福喜居垣
(身命二主喜入財宫主富也官禄元喜入垣主貴也故言合格縱逢煞星亦須還其富貴然後看限虚實)
(如何次定生尅且如子上安命見木寅上安命見金夘上安命見水辰上安命見火雖煞星皆為財福入)
(命或身命主居而見之皆為身命入財福皆是用煞為權平生好利貪功末後多不吉之吉經云兩宫坐)
(貴三朝禄二主臨財萬頃田又云福星居福真為福官主居官作顕官更使身命兼駁雜定知享福必艱)
(難又云凶星作善事富貴非遙吉曜作凶神敗亡亦速此二句為一條言身命臨財官福居垣也)
武官帶煞格局好主陷為僧道
(凡武官命多是帶煞或諸煞但一位尅身命或近身命或傍臨合照或坐陽刃亡神劫煞或主星驀駕或)
(主遇刑星或坐馬落空或值直星犯命主本為凶兆却合貴局或官福縱有尅制官星尅而有救官星退)
(而逢生其中若帶漏關互垣特進等格或十一曜擁從或衆星從日月者乃建節封侯將帥命也更看日)
(月同宫日月守照日月拱夾二曜朝陽五星隨日五星隨月金水輔日金火逢月日土晝逢火月同宵一)
(星伴月月居閑極太乙抱蟾計羅闌截金水會蛇七政入垣十一曜朝命官禄互垣十一曜拱端門午上)
(帝座子上官福守照田財拱夾且看命主用得著用不著斷之妙甚此皆富貴之格富人之命必是體弱)
(用強或水火同行金木同位或水火羅金木羅之類或相生衝尅者皆是蓋為富不仁為仁不富故多戰)
(尅也亦有二主臨財財星不起財星逢生不帶空亡富連阡陌又看科甲科名無陷逆則為殊恩異賞之)
(人僧道之命與官貴同只是身命主陷三六九十二之宫或官星背了得用星空了或得用星俱陷弱宫)
(或孤尅星干身命太重有權煞則為住持之人矣師尼之命相貌疾厄兩宫多不足或夫子二星陷弱宫)
(制尅或坐隔界無分曉處所以孤也庶出過房入贅移徙等命多是身命宫身命主臨寅申己亥四重之)
(位所以事多更易妻子二宫坐兩界無分曉處亦難為妻子加煞照無妻子矣是又煞中有救也僧道命)
(多因主陷弱一月得所或主星守閑極遷移獨立無輔或身命虚為林泉之客)
吏曹之命禍福專刑害命傷官
(吏曹之命官福田財皆好但此等命刑星不守相貌必主生時或身命逢刑無救解吉處十分吉凶處十)
(分凶謂之禍福專也所以有享用有刑害更主坐陷而見刑尅或煞官星及相貌或官星被尅皆刑害之)
(命貴人禄馬必與身命宫主及煞星同行或官禄星入垣受尅並為吏曹之命也)
僧道紫炁逢華蓋庶俗多利害
(申子辰生人辰上立命己酉丑生人丑上立命寅午戌生人戌上立命亥夘未生人未上立命見紫炁守)
(之皆為僧道之命也俗人見之決生尅剥六親傷妻尅子無有不驗更身命落空皆孤獨也以上六句為)
(一條論煞也)
天乙之星趕月明妻尅子螟蛉
(天乙者紫炁也隨月而行主孤寡尅妻害子子丑宫安命立身尤重)
不然定作林下客虛實分清白
(炁月同行者主客重則為僧道之流實則應驗虛則反是若紫炁如在月前一般為俗人而無妨害官福)
(扶之決作清虚之士此四句為一條言身主同孤尅之星而分虚實也)
女人金水淫妬賤木命夫榮顯
(金水者為酒色淫心也女人不宜見之見之必為妬賤之軰若木星主更身主逢生坐貴坐禄駕官禄多)
(榮顯良婦也且如寅亥上立命金白水清能榮夫利子也他宫立命雖金水清者十有九箇是侍貴婢妾)
(命亦多妬無容德火月性悍而淫水火淫而無情多嗔金水不清血氣不調水金桃花失用者為娼優妓)
(路之人也土孛淫穢無擇水火孛淫刑土火為孤孀夫星坐閑極多為夫所棄背或生離也夫星坐遷移)
(多主出外或嫁遠或傍貴立身命夫入奴僕婬其下人禄入奴僕喜自為庖饌大抵女命身福夫子田財)
(好者為貴子主不受尅疾厄好則生貴子若疾厄男女宫主受尅疾厄主不好者多産難也身命主入疾)
(厄多病坐奴僕多下賤坐閑極或六九宫太陰不得地若男女星不陷而得地又當生貴子因而有稱呼)
(也娼妓命有桃花無福必賤夫星陷弱夫子駁雜相貌必好男女必傷全看其弔起飛來我命主星入何)
(宫分何星來入我命言之無不驗也)
神道煞星守華蓋痼疾孤一世
(女人最嫌孤神華蓋又嫌身命坐華蓋逢煞星主粘身疾病孤眠獨坐之人假如亥卯未安命未計守之)
(土計又為難星故也餘倣此推之)
生星守貴坐禄宫夫旺子興隆
(婦人之命只喜身元為重命元為次若逢生坐實禄駕籍官福之宫主榮夫旺子享福也)
奴僕餘奴馬上見奔波淫下賤
(且如命坐寅亥宫木為命元見炁為餘奴僕元俱守驛馬之宫多為淫賤之輩馬者主淫主勞碌餘奴者)
(主賤也)
咸池星守驛馬宫女淫主産凶
(桃李星守驛馬更守身命女命逢之勞碌淫賤更尅身命煞曜者産厄横亡如寅午戌生命坐辰酉見火)
(金同行或入身命夘戌安命水又尅之命坐己申水火同守餘倣此推之)
馬星或起在咸池酒色性無期
(馬星坐桃花主好色貪酒其性無定度且如申子辰生人水在酉巳酉丑生人水在午寅午戌生人水在)
(夘亥夘未生人水在子更守身命是也)
陽命見之多薄德性好貪酒色
(咸池星守驛馬或馬星守咸池更無忌曜男女見之快耍樂眠花卧柳有才無德終為無成之人也)
更兼名利兩無成帶煞主遭刑
(命帶桃花驛馬尅身命者未嘗有敦厚成家立後之人必帶煞遭刑也)
女人不要坐沐浴煞多主淫慾
(女人命不要坐沐浴敗地若坐沐浴多破家流蕩或因酒色敗家女人不要金水同宫煞要制則好無救)
(則夭有權則不能享福女人金水清則多妬金水䧟而淫羅在命威權計在命心毒太陰身命主不喜坐)
(疾厄則多病坐閑極則舒散女人身最喜坐福德坐奴僕下賤若得地逢生勤勞能治家居官禄受命稱)
(呼火月同宫多淫悍夫星入奴僕合及下人水星坐桃花不用者乃娼優妓路之人也水木不喜同宫為)
(命主多淫慾無度土木同宫者勝但夫子同一宫者無嗣金水同者能謳土孛同者淫而刑身宫清者不)
(生子息身宫不清者賤火土同宫多孤寡水星不清血氣不利夫宫雜者無定向禄入奴僕喜自庖廚身)
(命空者多僧尼女冠婢妾之命亦是夫星坐閑極或六九宫或太陰不得地若男女不陷而得地當生貴)
(子因而有稱呼也以上十八句為一條言女命最怕煞也)
立身不定或多移身命坐兩岐
(立身不定者身命二主坐隔界不分曉處如斗三女二之類則平生居止多移此等命非庶出則過房離)
(祖之命也)
妄想心高不滿意用神坐虚地
(身命元生星官福財元並值四柱空了平生勞苦心高妄想獲財亦不足意若犯空亡人人若是學)
(者不可不知以上四句為一條言身命不可坐隔界之所而用神不可虚也)
雖然論宫不論度大限須從過
(如火宫安命喜行木度忌行水度之類夫一家五星專論度主為要此家只論宫主却不過大限所經二)
(十八宿不可不明生尅制化之道)
洞微限主有生意貧賤忽富貴
(凡行限到處遇著生我之星守照無有不發之理更限主起處逢生謂之體用俱生若限主受尅謂之體)
(重用輕此限内有吉凶受尅重則雖發而難出此限也且如子上安命行寅限以木為主忌炁尅行卯限)
(以火為主喜羅生謂之火遇水生土遇木生之類大抵看限不以日月金水為吉不以火羅計孛為仇凶)
(此等例庸術豈能知之如命宫十五年一年行二度相貌宫十年一年行三度皆以所遇生尅之星言之)
(小限逐年生日後交若在財帛遇尅凶星則破財見生吉星則發財在兄弟見吉星則因人舉薦發名發)
(財見尅星則因兄弟朋友上不足在田宅見吉星則門戸有喜見凶星則門戸不足在男女見吉星則生)
(貴子尊年人則主女子上進及添人口見凶星則子女有災或損子女餘倣此推妙驗若大小限主當生)
(流行俱壊身命被尅謂之滿盤壞主死亡貴人專看官星也)
若還後限不如前只許半週天
(若前限平平後限不如前者限去不得如後限不利前限吉亦可過如過後限者有凶星比前限凶只行)
(得一半便不好了前限平平加以後限不如前乃是限虚脱及體用受尅之類去不得矣)
用星跳出當生甲限至應難發限度又值十年空魂魄
下幽宫
(凡用星俱當空亡之地行限遇之已為不吉若限星飛出又遇流星空謂之麻䋲繫鴨子兩頭脱決死且)
(如子宫安命土為主入戌亥地又是甲子旬中生人謂之空亡地若命限土既脱了又值甲寅年來四柱)
(中衝伏或三合對照原守有曜照朗煞星喚起不以此論)
晝日夜月難一例金鳴火終昩
(日月行乎虛實須分晝夜不可一例作空言金空則鳴火空則發火空終歸煨燼也)
限空元脱歲空星亦向此中行
(此與上文不相同特相反爾)
其間或有玄機隠按圖難索駿
(謂八字原帶實地或身命生守本根或三合守照有二星照朗煞星喚起之類也以上十六句為一條論)
(限而當審虛實也)
煞星照命反為亨主在别宫生
(如命坐亥木為主忌金金在巳本凶得命元木星落别處逢水孛滋生反亨)
生曜臨官福作殃星起受其傷
(如命坐戍宫得木臨之豈不為福若主火落在他宫水孛夾之反為殃也以上四句為一條論飛釣也)
已酉丑人亥木命逢金足有病
(已酉丑生人馬在亥木為馬元逢金尅之主手足有疾大凡馬元受傷多主足疾)
五臟六腑要源流七政四餘求
(筭星之道須當推其源流病症五星配五臟餘炁配六腑又以日為魂月為魄故木為東震甲乙之宿屬)
(肝紫炁是木之餘膽是肝之腑炁即為膽也火為南離丙丁之宿屬心羅是火之餘小腸乃心之腑故羅)
(為小腸金是西方庚辛之宿屬肺為大腸蓋金為煞曜無餘氣故臟腑俱屬金也水為北方壬癸之宿屬)
(腎孛為水之餘膀胱為水之腑故孛為膀胱也土為中鎮戊巳之宿屬脾脾乃五臟之尊居於中位五行)
(五臟土不缺計計是土之餘胃是脾之腑故計為胃也既究此理又推五臟通於九竅眼病則起於肝舌)
(病則起於心鼻壅則連於心肺耳潰則干於腎唇口乾燥則通於脾胃是皆以五行之衰旺推其病源若)
(夫人之精神則皆形於目譬之天地精彩皆聚於日月苟與煞曜同行則喪明矣)
劫的刃驀不逢空限遇不善終
(劫的刃驀四煞原守坐實不逢空者大限見此主非横之災不善終也以上六句為一條論犯煞致疾也)
春金夏水變於囚金命喜逢秋得令值煞反為權妻子
福不全
(春金夏火秋木冬土變為囚曜雖為身命元用星終減力若身命元用星得令雖有煞尅終為得力身命)
(元得令遇煞為權但不免尅妻子)
前夾地尾後天鋒雖榮不善終
(天鋒地尾拱夾雖榮不能長久鋒尾即陽刃計都也假如六壬六癸生人命在未計在午土為刃元在中)
(夾之雖曰榮顯到後夭折不善終餘倣此以上六句為一條論生煞)
左右二煞月在中仍看三日宫前後二煞遭三日身殃
母成疾
(三日宫者謂之三百日關也生後二百日看太陰所泊何處更逢左右所夾之煞主難為養育亦喪平生)
(之德若與煞星相值重則身殃輕則毌疾也)
又有三用是福德最怕難星尅
(星盤按圖依二十八宿順數十二宫一命宫二財三兄四田五兒六奴七妻次第數去福德第十一依天)
(元右轉順十二宫福德第三謂之三用宫用者謂此福德星最緊論平生之福力雖有官福不好亦有名)
(無福雖然身命財帛好若福德犯煞或文星無力或犯空亡亦主薄福並無受用喪一生之德又怕難星)
(尅之以上六句為一條言三日三用不可值煞也)
劫的陽刃夾者凶太歲相逢衝
(日月居身命夾劫的陽刃等煞者最凶更逢太歲衝其禍不可言也且如六庚生人日戍月申或身命中)
(夾此陽刃最凶行逢卯太歲衝酉表出陽刃之凶其年非刑獄則水災之厄餘倣此推)
官福禄馬最喜夾太歲衝必發
(官禄崇勲貴馬最喜日月命夾之太歲衝起此年大發財福且如庚午生人午命太陽在酉昴度太陰在)
(未為身命日月夾官福馬主福貴無疑矣遇寅年太歲衝起官福馬貴之妙斯年大發財名福不可量也)
(此四句為一條言太歲衝夾也)
初年至老限俱虛主壯禄不虧限主所泊更逢空非夭
即朦朧
(如初年至老所歴之限並虚脱而限元起處壯健衣禄無虧若限元逢空非夭即朦朧矣)
生星坐駕早年榮時逢末主盈
(生星坐駕主早年榮顯生時坐日月主中年稱意生星守籍末主盈豐結果享福此六句為一條言初末)
(限所遇虚實之不同也)
小兒要論關煞定直頭須不應前是太陰後是煞小限
中間夾
(初年小兒須論關煞星諸公得傳者並用直頭星為關主小兒驚風暴死經云正二太陽三四陰五六炎)
(炎怕火星七八水孛九十木十一十二土星尋此是小兒直難煞此訣應驗如神正二生人如何便忌太)
(陽日月為天地之秀氣為人之精粹得日月守命身所喜者衆不可一槩論五六生人見火為關只命在)
(辰酉午三宫畏之卯戌安命為命元子丑安命為恩福田元入命如何作關煞論餘倣此推小兒胎星遇)
(生星主以官禄)
體用尅星相戰争便是此中關
(體者身元也用者限元也戰争者尅我之星也若刑戰二星照命傷限元是此年關又如小限在卯太歲)
(在寅煞星在辰夾之或辰酉命行年小限寅上逢丑太歲羅星在丑逆轉火在卯順行夾小限者為真關)
(斷不可出此矣以上六句為一條論小兒關煞也)
流年一紀一循環原守歲相參
(凡看流年只把流年太歲行十二位宫看原有何星聚照流年會合何星主何吉凶不問當生流年並從)
(冬日為始)
更得月將加臨視禍福如符契
(太陰一星為人之命身所行甚速每日取之加著會當生流年會合何星聚合何宫吉煞或利或不利見)
(大人或見小人或見口舌或有財隨其遇而言之其應如神又當驗諸星之性格以定災福之遲速且如)
(水之餘乃孛也金乃煞曜獨無餘氣羅乃火之餘炁乃木之餘是火羅為禍福之速也得見即發却易過)
(水孛為禍福皆遲或過了方發經云火頭孛尾是也木炁土計禍福稍遲却耐久金月自始至末無改假)
(也)
小限宫中起生月名為月限訣
(從小限行到太陰所泊之宫起生月逆數遇吉凶斷之假如午生人午上安命戌年小限在寅三月生其)
(月在寅四月丑五月子次第逐月移宫謂之月限輪流十二宫週而復始行一宫遇吉凶斷之假如戊子)
(年丑宫安命流土為太歲流木為喪門病符流水為的劫金為官符月限十二宫逐月出入見木炁則此)
(月有災事見火羅則此月有喜事發財名當生流年一體論之見木則病或孝服見流金則官事見流水)
(則費財口舌不寧餘倣此推)
學人學得莫輕𫝊說盡妙中玄
(蓋學此術玄中之玄妙中之妙有得之者不可輕𫝊也此八句為一條論流年流月訣也)
星學大成卷八
