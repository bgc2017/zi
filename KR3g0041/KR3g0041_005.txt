星學大成卷五
明萬民英撰
宫度主用
二十八宿所屬宫度詩
角角木之度本居辰春則木兮秋則金
不怕金星為惡曜限中只怕火羅侵
亢從來亢宿屬金垣四季元來受氣全
最怕火羅為忌賊同臨煞地夭天年
(若遇水土能為福)
氐四季氐宫作土看餘時只把火相參
不怕木炁為凶曜水孛同躔主命難
(夏令只把火相兼辰戌丑未月作土)
房房日元是火宫神最嫌水孛損其身
命限忽然逢木炁資財積聚福昌榮
心心度元來屬卯宫晝生亦與火相同
夜間是月君須記子細推詳斷吉凶
(心度本是火之餘上弦下弦倚月推)
尾尾四度兮皆屬火入到寅宫作木推
木怕金宿火怕水彼此分明更問誰
(水土相逢能為福炁金若遇禍相依)
箕箕初是木餘是水土計同行為煞鬼
春間便把木參詳不可一例言生死
斗斗四寅兮是真木丑宫木土兩相關
餘時四季皆言土惟有春生作木看
(斗四至十春木推餘時及牛全作土)
牛牛星原不是真星躔在丑宫變土星
却喜火羅來尅我限逢木炁定傷身
女從來女度皆言土升殿歸垣喜北方
若遇火羅多發福如臨木炁定招殃
虛虛躔是土報君知水炁相逢定失尸
若遇火羅能發福祝君細認莫遲疑
危危初五度土一般十二度後太隂看
若生四季皆言土晝夜參詳莫道難
(四季之晝以土論夜生月論)
室室十八度皆屬水土星亦合能為福
火羅若遇破資財限值炁金是真煞
壁此曜必是壁水㺄土計同行限﨑嶇
火羅作黨六親尅夫損妻兮妻損夫
奎奎二亥宫真木星戌宫木火兩相尋
縱遇春生為木論限行水孛亦災侵
婁婁宫戌上正宫神不是金星是火星
不怕火羅來尅我但嫌水孛損其身
胃胃四度分皆屬土酉宫金土亦分明
若生四季皆言土秋旺餘時只看金
昴昴為金宿莫胡傳土計相逢五福全
只怕火羅為惡煞不居貧難夭天年
畢畢六度兮酉晝金夜月不類同申宫
水孛原來一般看上計相逢一例凶
觜觜半度兮位在申宫中是水火無晶
祝君只把水為主忌曜惟嫌土計侵
參參躔是水在隂陽金星若會福禄昌
金水主躔為上吉限逢土計定遭殃
井井九度兮皆屬木未宫木月最難明
春看木兮夜看月晝生木月一齊言
(合干音論之木星秉春月之令晝生合從木用不可言太隂也其他時節以太隂為主春)
(夜亦作太隂)
鬼鬼宿元來屬太隂不分晝夜月當明
最好金水來助月惟嫌土計恐傷身
(秋冬時節與金之干者安可棄乎金)
柳柳度分躔午未宫兩宫土論總相同
惟有午宫嫌木炁未宫木炁半言凶
星星日馬宫居正殿不分晝夜屬陽精
火羅作黨六親尅木炁相逢是難星
張張月鹿兮居午垣晝陽夜月兩般專
若居隔界在雙女一例都言是月躔
翼雙女垣中翼火蛇水為主宰是君家
不嫌水孛怕土計金曜相逢實可誇
軫軫宿分躔巳與辰二星皆是水之精
只怕土計為凶曜若遇金星福更隆
右二十八宿度主定人命當論宫當論度又以月
令推論
十二宫取用歌
子子宫安命誠為土其取用者卯上火
火為命母又為官又以羅㬋為次母
母星強健福堅牢若在䧟宫何所補
最嫌木炁在高強化作刑囚傷本主
丑丑宫亦是土之宫取用瓶中又不同
火羅固是為吾母先以金星定吉凶
金強金弱觀輕重生在秋冬更有功
誰知寅亥關造化木炁臨之主困窮
寅寅宫真是臨官木純以水星為官禄
水星強健福堅牢太乙亦能為我福
亥宫設有惡星臨限到辰宫當夭促
此蓋丑卯最相關若論天盤當反覆
卯卯宫乃是火根源命母當為木炁論
獨有此宫無福德官星却是太陽尊
多以木炁為功用水孛相逢不可言
此星若在申巳上一生破尅没安存
辰惟有辰宫觀日月便將官福分明說
土計雖然是母星最怕單行逢水孛
熒羅作黨旺離方到此貧窮諸事拙
亥卯二宫逢土計資財豐足無消折
巳巳宫安命何處觀水為宫主水為官
便看太隂何處泊最於福德有相關
卯戌兩宫逢土計多災多難轉艱難
若有單金在雙女逢生入局一般看
午午宫偏愛逢金水金水正是為官福
水白金清兩得經申酉逢之多富足
宫神四正互相加最怕當年逢木炁
此宫獨坐帝君尊火羅計孛何所畏
未未宫端的屬太隂此宫最喜火與金
木羅孛炁亦堪處土計凶神不可侵
單火獨羅皆有用夜生最喜戌宫臨
生於白晝無光彩縱禍於人亦稍輕
申申宫隂陽分水局此宫最喜火與木
土計分明是我仇戌亥兩宫為官福
丑卯兩宫相脉絡更無疾厄無奴僕
金為母宿若高強一世優游無不足
酉酉宫取號是金牛四正相加最隱幽
土計母星好明健一生享福最優游
水清又是田財主設在高強富可求
縱有火羅為我擾齊子之地亦無憂
戌戌宫安命火之庫木炁母星喜相遇
水孛此宫相臨著少年夭折多災苦
卯巳兩宫相關係最喜當年官福地
土木炁逢福又輕單行獨旺誠堪取
亥亥宫為木號雙魚却於辰上默喜扶
若還金炁相同角不能夭折定焦枯
卯未兩宫真三合又與寅上著功夫
此宫若有水孛照富可經營貴可圖
十二宫主用變吟歌
子水土元來旺到子水土如何可兼取
危月乃知水之精虛日乃是土為主
雖然如此分輕重當看歲君何黨與
若是火土為納音此宫端的純乎土
丑丑宫本以土為垣亦以金神論本源
丑宫雖則屬土局金星是庫又是官
土金兩般俱要論此宫最怕太陽臨
寅寅宫屬木局屬火火土如多屬木行
木炁設如居午戌此宫變局反為熒
卯卯宫端的火之垣水孛臨垣又為木
木炁臨之是火垣三合水孛為木局
辰若論辰宫是水金更將水土相聯續
一輕一重多難明更看歲君何所屬
巳巳宫本以水為垣亦以金神論本源
酉丑二宫逢計土定為金局更何言
如無土計真為水餘宿閒神不必論
更值歲星為土宿一生飄泊不安存
午午宫論日未論月却與他宫大相别
此宫純看輔弼星相生化氣不可說
未午宫當以金水言未宫火金不可缺
歲星縱健不能傷却當於此分優劣
申申宫蓋得水之真若論臨官又是金
土計縱強終減力歲星是木禍尤輕
木為官主火為福誰將木火作閒神
設如太歲真為水却忌當年土計侵
酉酉宫金旺為金位最怕熒星為太歲
若遇羅㬋照限宫羅中有計何足畏
戌戌宫見水定生災子丑逢熒定為貴
歲星屬土更為竒最喜此星逢四季
戌垣端的逢熒惑此火尤存戌庫位
亥亥乃木垣真屬木木星又在亥中安
若還大限經遊處便作當生木主看
惟此四宫無反覆閒神限宿不須看
十二宫各度喜忌說
子宫虛日不論晝夜生以土論所喜者火羅若單行為
福重雙行為福輕所忌者孛炁危月初度至十二度
日生以土論所忌者水孛所喜者金月火夜生發福
女土初二度至十一度以土論所喜者火羅為恩所
忌者木炁為仇
丑宫斗木四度至九度木正垣忌火羅金十度至二十
二度以土論喜火忌羅木炁為仇三方合煞主夭折
牛三度至七度忌木炁
寅宫尾火三度至十七度以木論忌火羅金如行限見
之亦主小災若見水孛土計主發福箕水二度至九
度以水論忌土喜金水月孛
卯宫氐土二度至十度以土論忌木炁孛喜火羅發福
十度至十六度火垣忌水孛主夭折亦忌羅喜木炁
發福房日火正垣喜木炁忌水孛金羅主夭折星月
初度至六度以火論喜金木忌土計夜生以太隂論
忌土計喜金水火月發福尾火初度至二度以火論
喜木炁發福忌水孛夭折
辰宫軫水十度至十六度以金論忌火羅喜土計發福
角木三度至十二度以木論忌火羅凶亢金垣喜土
計忌火羅夭折氐土初度至一度以土論喜火羅忌
木炁
巳宫張月十五度至十九度以太隂論忌土計喜金水
月發福翼火水正垣忌土計喜金水月忌火孛羅軫
水二度至九度以水論喜金月忌土計孛羅
午宫柳土四度至十三度以土論忌木炁喜火羅金星
日日正垣喜金水忌木炁凶張月初度至十四度日
生以太陽論喜水金月忌木炁夜生喜火金月忌土
計夜生逢木炁金月大發福
未宫井木九度至十五度以木論忌金羅土計十六度
至三十度以太隂論喜金水月忌土計主夭折鬼金
月正垣喜金水月忌土計主夭折柳土初度至三度
以土論喜火羅金忌木炁
申宫畢月以太隂論忌土計金月主發福觜火以水論
忌土計喜金月水發福參水喜金忌土計孛主夭折
井木二度至八度以木論忌土計夭折
酉宫胃土初度至十三度以土論忌木炁喜火羅金會
命母主發福十二度至十五度以金論木炁土計發
福火羅孛主夭折畢月初度至六度半太隂論半以
金論忌火土計凶喜月水旺發福
戌宫奎木二度至八度以木論喜土計水忌金羅凶夭
折九度至十六度以火論喜木發福忌水孛凶婁金
火垣喜三方木炁發福忌水孛主夭折
亥宫危月十三度至十八度太隂論喜火月金水主早
年發福忌土計為煞室火木正垣所喜者水孛所忌
者火羅金主夭折土計為仇璧初度至九度木論喜
水孛忌土計火羅金凶奎木初度至一度以木論喜
水孛為福忌金羅凶
陳都憲十二宫安命論(理精)
子宫安命論
女二度直至虛日六度帝旺之貴土也危一至危五
度乃海涯之土危六至十二夜生人以太隂論為海
濱初出之月晝生人以土論不以危月論
詳宫主屬土最喜太隂在南方巳午未謂之安身傍
母與火羅同行則吉遇木炁水孛為鬼黨其煞皆主
不祥女土虛土忌木炁水孛出門行斗木度三方有
三合拱照斗四便夭蓋斗度乃煞限見水孛為鬼助
煞權如寅午戌上三方有火羅相引至尾火虎度亦
還一發危土六度内外見木炁水孛不夭大難臨身
復見計前迎必喪乃是奴星犯主煞難相逢見金水
孛火徐徐而發見金生子禦鬼為福最大見火為恩
限中如遇木炁要見火羅煞生印化無不發福危四
至危十二太隂之議此以危月燕而言見金水火羅
皆吉危八至危十三亦太隂忌見木炁土計行卯限
見土計前迎木炁引出者無不夭矣
丑宫安命論
斗四度至斗九度至十三度以木論東方寅卯辰遇
見水孛印生身限三方拱照主少年發福行限至辰
入亢金度又見三方土計金合照便斷一險限中稍
見水孛天盤加出主有一病免死而已如春令木逢
生旺再加三度木論又見水孛生我者無往不利子
細推究出見炁土金則夭矣見炁乃曰奴星犯主見
土星為鬼生煞權斗十四度至二十四度以土論之
甲乙生人又以木論此以宫主言之限行火羅卯辰
限係官福之宫三方合照亦主善發木炁稍輕煞乃
居丑金鄉木不得地有制尅我無力無妨出限見計
奴前迎禍必慘矣五星中最忌奴星犯主若木計同
行亦不可解狂奴之星犯主也牛一至牛七全以土
論最喜羅月相逢居於子午之宫子細推之大造初
行寅限見火羅二十以上在寅宫行尾火虎度發而
大富羅月在子三十六入辰限官禄之鄉亦能發福
限至南方巳午之地愈見福厚土至南方乃為父母
之邦只怕孛炁鬼生煞計炁不受傷只於過宫之時
子細推究女一度亦以土論
寅宫安命論
尾三至尾六七度以尾火虎論便看安身立命太隂
吊起木炁謂之安身傍母便享祖業如行辰巳限單
見木炁當途恩用之星或三方外拱便發再見水孛
以助木炁煞又生印發福非小加增田産大怕安身
近水孛謂之安身傍鬼必無祖業見金水孛號曰鬼
生其煞相引過關斷夭無疑尾八度至末度以木而
論丙丁生人亦以火論此斷宫主而安身與水孛相
逢謂之安身傍母必享祖業根本壯厚臨官之木次
看木起何宫如是寅申巳亥四正之宫豈是尋常斷
作吉論二十五六後行辰限遇見水局或有水孛於
申子辰三方拱照平平而發如巳宫遇孛水單行巳
乃水鄉為水在水故吉若遇金星相扶助是曰煞生
印此時發奮進田莊出限稍見土金前迎是曰鬼生
煞若不主喪身災禍重重巳酉丑亥卯未生人先主
官符之破免死而已如夏令生人遇火氣炎或稍可
制伏箕水豹至五度看月令如夏令遇火氣春生遇
木氣冬生遇水氣在寅箕六度至九度全以水論乃
艮山柔弱之水也略見些少金水之氣亦發福行亢
度金乃父母之鄉軫水局善發如此出限稍見火羅
計孛三方見火羅為黨土計見孛為奴故主凶前迎
後送死難之鬼斗一斗三度以木論
卯宫安命論
氐一至氐九及十六度以土貉而言辰戌丑未年生
人由其屬土真土論也最喜近火羅相逢無有不發
二十五六初行已限翼火度斷入佳境如見火羅至
巳午單行見木炁以助其威發福非小按卯為火宫
房心火之地氐土居之是曰入垣入廟若火羅更在
巳午真如錦上添花二十五六便發歌曰吉星望見
先為福是也更加木炁相助其吉可知最忌水孛相
引木乃歲德之星為福不為禍惟水孛引之故為災
也名曰鬼生之煞推至送限之年斷其禍福歌曰凶
星過去始為災是也氐十以後至夏令以火論餘以
土論房一度至心一度全以火論此宫主論安身太
隂居於亥卯未宫木炁逢之便是吉人造化再詳水
為恩主居巽亥垣行巳午限官福之宫亦發一場便
為吉論心二度至五度寵姬之月晝生火論夜生月
論斷卯宫則以火月土三件而論尾一至尾二度火
論
辰宫安命論
軫度以水而論秋氣三分之金同納音秋金九分之
金此以金論此星屬水最喜金月躔角及三方拱照
行限見金水木炁前迎一生發福興隆如遇火羅險
中復險事事不吉若有水孛尅制方免其死角一至
角八秋冬生乃是枯敗之木其論金明矣角後度生
春令并甲乙生人以木論餘俱金論亢乃正垣之金
要太隂共土計尤妙亢金喜土計發福非淺最怕寅
午戌合限遇火羅木炁相引出入十死其九見水孛
能潤辰宫亢金亦主發福氐一度在辰土論
巳宫安命論
張十五度至十七度蓋如水中之月秋令人此度安
身立命决主清貴是水中之月見金乃花酒中無心
發財或太隂起近孛會於危畢度一生得隂人為侣
助限内三方見炁合照多因婦人財禄成家翼一至
十九度夏令生以火論秋冬生以水論軫一至軫九
乃東方河漢之水行西方申酉限单見金或在辰上
財帛宫或在子上奴僕宫三十五六後略見申限發
福非小此宫土計難星最怕火羅相接斷必禍死喜
金居財帛主白手成家惟不喜金居田宅限元稍弱
必破祖矣
午宫安命論
柳四度至柳八度端門之貴土也今以土言之先看
土起何宫若居四木度早年十五歲内逼井木度限
看水孛之鬼三合亥卯未見之便當一忌如是四土
或四火之地太隂與火羅相逢少年無災限行申酉
稍見火金单行限相逢决然一發喜羅单行夜生人
見寅午戌宫相照亦必一發柳後度并星六日馬以
太陽論鶉火之中日論明矣最喜照官福之宫申酉
處權貴有名利凡事吉慶不怕火最忌木炁之鬼如
春令甲乙生人木旺之時限若相逢出入見火羅相
引必喪其夀若木炁黨之只主官災破蕩張月鹿有
十四度居午旺時前三後二月論明矣晝生人以太
陽論張四至十四度乃天之月也夜生太隂明矣最
喜見金水無往不佳徐徐而發
未宫安命論
井九至十五度及二十一度歸庫之木遇金亦能剥
削見火羅亦能災傷皆主不利限若交接前迎後送
必作少年之鬼福氣難享井二十二度以後春令即
木鬼二度夜生全以太隂而論正垣之月晝生喜金
出門行申酉戌限如遇金水火羅单行無有不發遇
孛亦妙如見土計禍患輕也出限三方見木炁之鬼
加以流年填難斷夭折也柳初至二度夜生太隂論
晝生土論土則資質本薄少年行限井木度子細推
究三方若遇見水孛之鬼少年便夭喜酉戌係官福
之地遇金火羅便能大發三方外拱為恩雖重尤能
發福戌中奎木之宫詳天盤加減且如水孛之鬼外
生木炁之煞斷死無疑矣
申宫安命論
畢七至十四度夜生月論晝生水論喜金水孛發福
其理最明忌見火羅為禍限行寅午戌三方見土計
則夭折而死觜參全以水論乃是長生水最喜見金
水在辰酉便發二十六七歲行戌宫見金在寅午戌
宫合照發福亦輕須至亥限官禄宫亥卯未三方照
起方見發福子丑限若見土金離祖發財廣布田莊
申宫水之至清行限見奴孛鬼羅相逢臨照險地主
不善終遇火亦能喪命井一至井三度分金氣秋令
全以金論遇土計金迎而發寅午戌相逢刑尅不免
如遇火羅若不傷財險中復險蕩散家貧免死而已
井五度至八度甲乙生人木論餘作水論遇金亦能
剥削見火羅亦忌同前參詳論之
酉宫安命論
胃度以土論之自敗之土喜見火羅金則發木炁會
孛而險阻胃九至十四度納音金又秋令庚辛生人
金論昴日真金而論不怕羅遇土計单行大能發福
行亥子丑限見土計吉忌見木炁不吉只怕行限合
見主凶災見火羅木炁為黨必死畢一至畢三水論
畢四至畢六夜生月論晝生金論乃是妃妾之金也
喜見月孛臨胃度無不吉利有禍不折見火羅非貧
賤則夭折也水孛平平木炁宜卓立成家行戌限若
遇火羅必死無疑遇土計不能害身子細推論
戌宫安命論
奎二至九度全以木論遇水孛發福見火羅单居子
丑亦發見木炁不凶交限見金土相照并三方拱必
禍死奎十至十五度十六度春令木論夏火論奎十
七度全以火論乃是火正垣見木炁善發見金水孛
行限至此相引相迎必死無疑此宫火不怕水只怕
羅孛婁度晝以火論如納音金秋冬生以金論餘火
論胃有三度居戌土論此宫土資質本薄見木炁水
孛必禍死行限喜見火羅木金平平發福此宫火不
怕水只怕羅孛險中復險破耗刑衝災難
亥宫安命論
危十三度至十五度末上弦明月而論以步天衢星
光彩行子丑限危月斗牛度見水孛樂然而發夜生
見火羅亦然如遇木炁土計之鬼煞前迎後送便斷
禍凶出限則天室初至十七度皆以木論此木初生
不能當其火羅如夏令生人限若逢火命在須臾前
迎之限土計金照必主夭折璧一至十度以水論春
令木論乾金所生江湖之水不怕土計行子丑限見
金火相逢一發而福怕忌難尅戰不宜也
鄭幼學二十八宿元髓血脉經
角木蛟者乃是刀頭斧柄之木也自初至十喜春生見
金禍輕遇火羅禍甚夏忌火羅尤緊其木喜亥卯未
局及四木四水度初年巳限必得父母遺廕翼四至
初不無悔破張度有徐徐之福見水孛必能白手富
貴行星度木惡南奔至柳度關隘之地不吉更六丙
生人陽刃遇火羅無救夭折有水孛土計解之不夭
必破財刑害柳度平鬼度井中遇吉星則吉遇火羅
更丁生人陽刃如羊投虎口井十三關隘縱無火羅
亦不全善參觜畢有水孛助更六庚生人禄寅午戌
人馬到此必發若得天馬官魁相助晚景功名老當
益壯昴度金局更六庚生人陽刃寅申巳亥生人的
煞到此刑害破蕩若遇秋金就此阻壽胃土財限平
平戌上婁度枯木投火縱有水孛援之老有風燭之
患若遇火羅更六辛生人陽刃於壽有碍無火羅亦
不免腸胃下部之疾亥宫璧室晚節黃花清香在尾
子地木逢地劫曷可言也丑寅二限無火羅金可享
耆頥之壽
亢金龍者乃堅剛之真金也亦刀劒成器之物生於春
夏忌火羅見之禍甚初午巳限水局故水孛能潤其
色若壬癸生人貴人丙戊生人禄少年奮迅白手成
功翼三至初晦昩無成春夏生人遇火羅碍决阻壽
秋冬生人禍輕更申子辰子午卯酉生劫煞的煞之
地到此應無素休張度平平遇土計水孛白手而成
名香利潤星度有木炁或火羅得道死亦無疑更丙
戊生人陽刃招非命而終或火計同為煞生母吉柳
土平平小福鬼度返吟拖戈若夏月丁巳生人陽刃
到此非死亡必破蕩刑傷井度財鄉遇水孛必主福
氣見火羅春夏禍甚秋冬為禍稍輕參觜畢皆順酉
宫昴胃度金局老當益壯戌上婁度不吉更六辛生
人陽刃若遇三煞天鋒主死於非命或火羅木炁居
之死無疑矣或火局遇土計許有黃花晚節之味亥
子限中宜守株度日丑限見火羅有風燭之患也
氐土貉者乃扶桑之地日出之所也帶火氣自初至一
與亢金同自二至十四五乃土為主喜生辰戌丑未
月及秋冬得時喜火羅忌木炁春生見之禍甚初行
角木更六乙生人陽刃害不一軫度乃汪洋之水土
寒之地晦困見木炁水孛不吉遇火羅不能為福翼
四至初見火羅一發不久張度淡淡星度離明火局
决能發福見木炁倍加光彩柳土平平之福鬼度順
井木中淹晦見木炁凶遇火羅尤加春色利潤名香
申宫無木炁守株度日遇木炁阻壽酉限金局脫氣
更六庚生人陽刃寅申生人的煞招心腹之疾可延
婁度晚年康健奎八關隘决無素休亥限室璧木局
倘木炁臨衝照合壽止於此子限土局旺甚不吉
房日兔乃扶桑太陽之真火也當作火論喜木炁忌水
孛限行少年亢度中見水孛必阻壽遇木炁小小福
力角度平淡軫翼度晦滯更子午卯酉申子辰生人
乃的煞之地到此有碍若水孛居之乃是煞星居
煞卜此地死而無疑否則傷殘肢體官非刑害張
度無水孛淹晦守株星度順得木炁決能顯用柳
鬼中如常井度得意如順水之便倘木炁助之更甲
戊庚生人天乙貴或官魁天馬元局主臨衝窵合當
為臺閣勲臣吉利名香人物申宫水局多凶少吉更
水孛居之無木炁救如羊投虎口酉宫財局見金晚
年稱遂遇水孛壽决難延戌宫火局得木炁相助老
當益壯亥限木局黃花晚節子限晦阻不吉
心月狐者亦扶桑初出之月也自初至三房火同論自
四至六不問晝夜皆以月論喜秋夜生忌土計喜金
火相助十五歲内氐度晦困亢度便能振作角軫度
中守株度日翼火中若壬癸生人貴人更金生助必
能發福張度雖返吟不為忌倘遇火或金必能顯達
星度日助月明更丁己生人禄六辛生人貴到此利
潤名香前程亨奮柳土度無火羅助惡守株無咎遇
土計晦蹇刑害鬼度稱意井度如常見火羅生意春
風申宫水局平平無咎更六庚生人禄寅午戌生人
馬晚景優游酉宫金旺之地更遇金乃福壽之鄉胃
土稍晦遇金吉見土計凶婁度火助月華遇土計阻
壽奎度淹晦平淡亥限木局脫氣子限土旺難鄉安
能至福鬼錄難逃
尾火虎度乃樹尾所燃之火自初至三當以火論喜木
炁忌水孛自四至十八乃臨官之木喜春生得時秋
冬失令宜居亥卯未局生平享福一世優游倘居巳
午乃離明星度辰酉乃亢金大梁之位身體卑微勞
碌不吉初限卯木之鄉天乙生人禄壬癸生人貴無
金臨衝窵合早年得意辰上亢度晦破更秋生遇金
夭折無疑倘六乙生人陽刃更遇天鋒刑囚死於非
命角軫翼度小小福力如壬癸丙戊生人禄貴福氣
倍加張度徐徐之福星度木惡南奔灰飛烟滅更丙
戊生人陽刃倘遇飛來窵煞天鋒等凶重則非命喪
身輕則遭官刑害柳鬼度中守株度日井度晚景優
游申限木絶之鄉老有殘疾酉限金局更六庚生人
陽刃寅申巳亥生人的煞遇土為天鋒助煞為患安
能善終得水孛可延其壽戌限火局脫氣不足言也
亥限木局旺甚不利
箕水豹度乃丑艮山下蒙泉之水忌土計孛喜金宜生
春夏不利秋冬限行卯遇土計决夭更六甲生人陽
刃其禍愈甚辰宫亢度順必能發用得金倍加福力
如秋生更六甲生人陽刃到此遇孛主縊溺喪身角
度脫氣宜守株度日軫度返吟拖戈翼度頗順如壬
癸生人貴更吉張星度順柳度午宫丙戊生人陽刃
或天鋒飛刃决主不義亡身鬼度小福井度脫氣不
可強求只宜守舊遇土計孛又何患乎申度限亦宜
退守酉宫水敗之鄉得金助晚年康壯胃婁中忌見
土計更六辛生人陽刃如羊投虎口亥子限土旺之
鄉不足言也矣
斗有二十二度乃橋沉底下之木也初至十八九度不
問四季皆以木論不忌金火羅惟忌炁遇之有碍夜
生男命遇之輕則尅戰重則夭折初年尾心度皆是
順境早能振作房火中平淡生涯氐度財限六乙生
人禄壬癸生人貴必能顯用辰宫亢角不順六乙生
人陽刃到此不無破尅軫水泛濫無成翼淡淡生涯
如丙戊生人禄壬癸生人貴若得金水助之或魁職
元局主臨衝窵合决能白手成名無吉曜相助則有
進寸退尺之憂張度生意頗順星度晦無成柳度無
炁星免咎有炁就此阻壽鬼度淹晦井度返吟拖戈
十五度關隘之地丁巳生人陽刃更炁當途夭折無
疑申宫水局木絶之鄉不無險阻酉宫金局六庚生
人陽刃寅申巳亥生的煞遇此鬼錄難逃否則必遭
官刑
牛度乃未經煆煉之礦金也當以土為主見木無咎遇
炁禍重初限斗箕早年晦滯尾度頗稱無炁平平之
福心房氐火局生意勝常更火羅當途六乙生人禄
居福壬癸生人貴人到此必能超顯積榖拘財亢角
中亦無阻隔見炁禍輕軫翼水局遇炁不吉無炁碍
平善張星柳中得火羅發達水孛炁同不無戰尅未
宫雖木局無炁平淡生涯若遇炁更丁巳生人陽刃
女多尅戰無救阻壽申限水局無咎見炁有碍酉限
戌宫老當康壯奎璧度有風燭之患
女度乃積聚糞壤之土也至輕微至薄賤喜生辰戌丑
未寅午戌月得時忌亥卯未月生此土泊土局土度
火局火度吉居木局木度凶如生遇木水孛刑害破
耗初午限行斗箕尾木局晦昩無成更遇水孛木碍
道倘巳酉丑生人劫煞輕則貧病重則夭折尾三尾
四度至心房氐度母鄉得意見木炁火羅大能振作
氐五度反吟關隘六甲生人陽刃到此不利得火羅
臨衝窵合無咎遇木炁死而無疑亢度清淡守株角
度晦破見木必夭軫水中泛濫漂流其禍如燃家財
冷退猶招肢體之疾見木决夭翼四至初許有平平
之福張度平淡家風星度老更精神柳土無咎未宫
木局多凶少吉如丁巳生人陽刃木炁居之必登鬼
錄申限頗順酉限皆不能保守於此問壽
虛度乃午上星日太陽照臨下土之日影廣厚高大之
土也喜生辰戌丑未月得令得時忌生春及亥卯未
月無氣喜火羅忌木見之禍甚計奴猶能犯主初年
入斗箕度淹晦破害遇木得少年夭折尾度平淡得
火羅更六甲生人祿申子辰生人馬决能白手成名
財豐祿厚卯宫火垣得火羅木炁同更六乙生人禄居
禄壬癸生人貴居官前程亨奮名利兩全氐度遇木
計化刑囚暗耗更六甲生人陽刃猶慮夭於非命亢
角中平淡軫翼度寒地土愛暖而惡寒故也如遇木
炁更申子辰劫守疾厄或化刑囚非喪命必傷肢體
午宫火局老當康壯晚福優游未宫木局晦滯災非
丁巳生人陽刃阻壽無疑否則刑害申宫水局小吉
酉宫金鄉脫氣不足言也
危月乃張度之月影日生自初度至五與虛土同論危
六至十五度當作太隂看喜夜生秋令忌弦望晦朔
見土輕忌計重喜火羅金以助其輝忌行四土計或
火羅同决阻其初年虛女晦滯多災牛斗箕未能作
事尾火自初至七為事頗稱無土計迤邐春風心房
氐火局見之得意氐土十五度關隘如土計同决主
刑害破耗辰宫亢金生意洋洋得土計倍加春色角
度平淡軫度水涵月魄作事有進寸退尺之憂翼度
如常張度雖拖戈無土計不忌星度日助月華老當
康壯柳土晦滯鬼度井度有三五年晚福酉宫康壯
室火乃樹頭之火初至二火為主自三四至十八度乃
亥中初生之木喜生春夏及亥卯未月暨亥卯未之
宫如人命遇此終身無咎喜水孛忌火羅金見之為
患幼年危度平善虛度女土財局遇金不吉更六壬
生人陽刃六丙生人飛來陽刃到此必喪於非命得
水孛解減福逢火羅無咎牛度平平斗度遇火羅禍
甚無火羅或水孛臨衝釣合更甲戊生人貴如官魁
職元局主相助决然白手成名箕尾度臨官之地得
水孛更六甲生人禄申子辰生人馬倘天馬官魁衝
拱富貴雙全名揚寰宇卯宫遇土計積榖聚財火土
同倍加春色心房度遇金更春夏生人不能為患秋
生更六甲生人陽刃决主刑害官非氐土小小福力
辰宫亢金難地如遇金更秋生六乙生人陽刃六庚
生人飛刃見之禍甚主非命而終春夏生人減福刑
害破尅角度無火羅平平之福軫翼度水泛木浮如
遇水孛未為全善見金火羅無咎張度徐徐之福星
度木惡南奔柳度晚年康壯遇金得壽鬼度晦人井
度得意有黃花之賀遇火羅必登鬼錄
璧度乃文章之宿天然養木之水初至二與室同論三
至九以水言之喜行四水四木度乃財福之限更官
魁禄馬職元局主或薦元官星臨衝釣合必為顯達
之人名馳翰苑聲播寰宇忌行四土度及遇土計更
刑囚或陽刃天鋒當道無救决無素休非夭必破蕩
刑害四火度及火局遇土計禍亦無疑夏生尤怕火
羅煎焚之禍如羊投虎口
奎木乃文章之宿火柴之木也凡人於此安命者聰明
智慧自初至十五不問四季皆以木論忌者火羅金
也凡行限見之無救為禍必甚亥限幼年平善子限
虛度木為地劫火羅無咎遇金為患無救夭折金牛
度稍晦斗度天盤返吟若遇火羅更六癸生人陽刃
辰戌丑未的煞到此必然夭阻斗十關隘如羊投虎
口箕尾度臨官若水孛更六甲生人祿申子辰生人
馬如官魁祿馬局主職元衝合白手功名前程亨奮
卯宫木局得水孛木迤邐春風房度遇火羅更六甲
生人陽刃非夭折必官刑破尅氐土財限得意亢角
中蹇剥刑破軫翼度水泛木浮有進寸退尺之憂張
度平平星度灰飛烟滅更火羅臨衝拱合六丙生人
陽刃遇此决阻壽無疑柳土平淡鬼度晦滯井木返
吟拖戈十五度關隘申宫木絶不吉
婁度乃鍋鼎之金以火為主喜生寅午戌之月及春夏
得時忌水孛為難遇羅犯主見木炁白手發用若火居
寅午戌局得令得時終身獲福若居巳酉丑一世迍邅
初行亥限早年稱遂子限見水孛有制禍輕牛金守
株度日斗木母鄉若遇木炁當途更甲戊生人貴必
能發福更官魁天馬職元局主决許名題鴈塔箕度
稍晦有木炁發福遇水孛禍甚尾度得意見金戰尅
破蕩得水孛木炁返增福力心房迤邐春風更六乙
生人祿遇炁老當益壯氐角亢金早宜退守慮有風
燭之患軫水中翼火中皆非順境於壽有碍張星度
旺甚亦宜守常术限木局老更精神
胃度乃泥竈之土也初至一與婁火同二至十四以土
為主喜生辰戌丑未月怕春失時忌木炁喜火羅限
行婁幼年得意奎木晦人遇木炁必阻得火羅早能
卓立亥限木局晦昧無成得火羅却能顯用子局土
旺之鄉六癸生人禄居禄乙巳生人貴居官更单火
獨羅大能展布利潤名香牛度如常斗度不吉木炁
得道更六癸生人陽刃倘更刑囚的煞死何悔哉箕
水財地無木炁吉遇木炁凶尾度遇木炁碍其凶甚
遇火羅稍順卯宫火位無水優游之福有火羅遇水
孛事事晦辰宫亢角度不利軫水翼度乃羊腸之道
鬼錄書名午宫火局老景康壯未宫井木多晦少安
如遇木炁决阻壽筭
昴度乃酉宫西沉之日影也餘光次舍只以金論喜巳
酉丑月及秋生忌春夏失時見火羅尤重忌孛泄氣
遇土計决能發用初行婁度早年晦滯更火羅或六
辛生陽刃到此夭折無疑有救減福此度見土計必
發奎木財鄉無火羅平善有火羅禍甚亥限遇木炁
必能發用見火羅返禍子宫土局子歸母腹必發優
游之福更六癸生人禄居禄乙巳生人貴居官得土
計或官魁禄馬局主職元居之决然白手成名富貴
人矣遇火羅倍加福力見孛禍輕丑宫牛度徐徐平
福斗木財限得木炁水助之發福見火羅居之不吉
箕水脫氣晦滯遇孛阻壽尾度木臨官木炁當道生
意洋洋卯上心房二度火之正垣忌見火羅怕木炁
居之黨其煞氣更六甲生人陽刃遇此决無素休無
火羅木炁於壽無碍多見坎坷氐土老當益壯亢度
有土計無咎午限有孛或火羅不吉更丙戊生人陽
刃於壽有傷未限木局丁巳生人陽刃遇火羅不吉
畢月乃酉宫太隂次舍餘光寒潭之月影也自初至四
與昴同論自五至七度上弦中旬夜生以太隂為主
喜金火助力忌土計及行土局土度晦滯多災更遇
土計火羅凶四金度得意畢八至十六觜參同論以
水為主喜生秋度春夏失時申宫乃西方金臨官之
地見土計禍輕忌孛尤重故西方初生之水本清怕
孛混濁之初行酉宫金局畢昴度少年得意得土計
助之愈加福力如孛居之主縊溺傷亡之患胃土晦
人婁度火局見木羅必發財福遇木炁同倍加春意
奎璧室度木局脫氣守株平淡家風子宫土局見金
必能發用六癸生人禄乙巳生人貴愈更精神無金
晦昧進退得失不一此局遇土計亦晦見孛主隂人
破蕩牛度平淡生涯斗度脫氣見土計無咎遇火羅
發財箕度無孛計平淡心房氐小小福力氐五度關
隘更六甲生人陽刃如不喪身决傷肢體破蕩人矣
亢金老當益壯角軫翼晦滯迍邅更申子辰生人劫
子午卯酉生人的或見孛碍衝合到此必登鬼錄
觜度乃漁燈之火與參水同論參水乃申宫初生清冷
之水喜金及秋冬生辰戌丑未月生見土計禍稍輕
遇孛禍甚限行金局金度更得金助或禄馬貴人更
官魁天馬局主職元隂注陽受臨衝窵合决能白手
成名增財進業行四土度及遇土計刑破多危見金
同返吉如四水度或金度遇孛更陽刃天鋒當道天
壽無疑若婦人遇之主落孕傷胎之患如木炁解救
減禍
井木自初至八乃西井之木除初度與參水同論自九
至二十五不問四季皆以木論此木乃東井丹桂之
木也與凡木不同見金火羅為患輕遇炁禍甚少年
參水度水局早有成立金局昴度作事進退水孛必
能顯用立業興家胃土財限得土計决然增添財産
婁奎度脫氣返吟之地奎八關隘倘遇炁更六辛生
人陽刃或天鋒等煞臨衝非喪命必破蕩璧水室火
皆是順境如遇水孛及土皆能發福興田進業危虛
亦宜守株藏器入牛女度如常斗度返吟斗十關隘
更六癸生人陽刃辰戌丑未的煞無炁破蕩刑害有
炁阻壽箕水無炁老亦康壯尾度平平無咎心房氐
局脫氣多滯六甲生人陽刃不吉氐土財限無火羅
炁稍順如行亢角中老有風燭之患
井二十六至三十與鬼金同論此金嫦娥首飾之金也
皆以老隂為主喜秋夜生得時忌晦朔怕土計及行
四土度喜金局金度火局火度初行申水局平平之
福酉宫金局倘金月同更夜生及六辛生人禄居禄
丙丁生人貴居福更官魁天馬薦元官星居之必白
手成名權居翰苑昴度得土或計倍加光彩胃度得
金愈更精神婁度遇火羅為剛星助月遇土計不吉
若八月秋生減福辰戌丑未月遇之更六辛生人陽
刃到此應無素休有救則刑害破病無救死而無疑
奎璧室木局得火羅能助月華土計居之受制無咎
子宫土局淹晦坎坷遇土計单行為福必矣輕則貧
病重則喪身牛斗中守株度日箕尾限豈能邀福心
房火位夜生得火外助老當益壯遇土計阻壽氐土
亦然亢金度晚景康壯角度天盤返吟倘六乙生人
陽刃不吉
柳土乃離明天河之土也乃日之正垣火之旺地此土
主貴喜生辰戌丑未月自初至一乃柳稍之月與鬼
同論自二至十二皆以土言喜火羅及行火局火度
忌木炁及行木局四木度初年未限井度晦蹇不利
如丁巳生人陽刃到此見木或炁夭折必矣井度見
火羅必發初年之福申宫水土長生之地未為全美
進退得失酉宫土敗皆未可言福胃土返吟拖戈得
火羅喜木炁同愈加福力如無木炁必阻婁度火局
事事平和得火羅臨衝窵合晚年稱意奎璧室木局
遇木炁阻壽見火羅老更康健子宫土旺平淡守株
大抵怕遇木炁見之為患丑宫牛度如常斗度難鄉
斗十關隘若六癸生人陽刃辰戌丑未生人的煞到
此終壽見木炁死亦無疑箕尾中皆非順地卯宫火
位康壯無咎氐土返吟六甲生人陽刃更木炁刑囚
碍之决為泉下之人也
星度乃離火之精真太陽也喜夏晝生不宜夜生喜金
輔佐忌木以蔽其光怕羅薄蝕之春夏木羅逢之禍
甚秋冬木羅遇之禍輕初行未限井木晦人申宫水
局稍稍見金水吉遇木必災破酉宫得金或水拱守
臨衝更六辛人禄居禄丙丁人貴居官如官魁天馬
局主職元臨衝窵合必能白手成名聲播寰宇胃土
或木不吉戌宫火局迤邐春風奎婁度遇羅更六辛
人陽刃必主中年之憂刑傷破尅亥限木局晦困蹇
滯遇木决阻子限平淡無成丑限斗度忌見木炁羅
碍之不吉寅限猶忌木當途卯宫火位遇羅有咎六
甲生人陽刃於壽有碍
張度初至三太陽同論張四至十四度太隂為主喜秋
夜生忌朔望弦晦怕土計及行土局土度喜金火羅
以助其輝喜行四金度金局得意幼年星度無碍柳
土晦人遇土計必天更丙戊生人陽刃倘天鋒飛煞
必喪於非命鬼度得意井度平善見土計無咎遇火
羅必能發福申宫水局金臨官之地徐徐之福酉宫
金局生意春風六辛生人禄居禄丙丁生人貴居官
更得金臨衝窵合或官魁天馬拱合中年得意必發
非常之福胃土遇金倍加光彩土計居之更六庚生
人陽刃主刑傷破害婁度火局得火羅助更夜生决
然得意土計同反禍更陽刃其禍愈甚奎璧室木局
不利火羅居之黨土計之威子宫虛危度六壬生人
陽刃更刑囚暗耗臨衝非喪命决刑傷破蕩丑宫牛
斗度多晦少利寅宫箕尾度得火羅助平平無咎土
計居之亦能為患
翼度乃漁燈之火自初至三乃火為主忌水禍輕見孛
禍甚自四至二十度皆以水也與軫同論軫水乃大
海汪洋之水與翼同論喜金忌土計孛見之無救非
夭則破蕩貧病得金水會蛇癸與巳酉丑人位居清
要給諫之臣初限張星少年擢用名播乾坤柳土不
吉無火羅有土計平淡災咎遇土計火羅非夭必刑
破鬼度一載無光井三十至二十三二年生意出入
順便利禄井二十五至井初木局得火羅白手發財
無火羅土計平平無咎遇火羅金平福遇土計無碍
參度雖拖戈乃金臨官之位不能興害若得金助更
六庚生人禄居禄寅午戌生人馬居官如天馬官魁
臨衝窵合由文學進白手成名酉宫金局遇金更六
辛生人禄丙丁生人貴無火羅孛必發非常之福有
土計助愈加厚福胃中遇土計凶得金反吉戌限火
局得火羅必發福木炁助尤妙土計居之為禍不少
奎璧室木局見火羅居之有財土計孛碍之減福子
宫土旺之地土計碍道三合衝拱更陽刃决阻其壽
子丑二限見金無火羅孛老更精神寅限木局脫氣
慮有下部之疾
(此分經造化大抵舉一而知十只依五星生尅制化子細消詳萬舉萬中更五星遲留伏逆為緊度數闊)
(狹推究若能熟讀之於心可作術家之衣鉢)
十二宫定數賦(文義俱佳)
寶瓶子位玄枵齊邦女虛乃屬土之正垣危月亦為水
之旺氣水孛冬旺而立見成家火羅夏生而必然富
貴火土生成招厚福計炁忌怒遭憲章日月順躔縱
坐孤亡而生涯飽暖木炁攻度如不夭折而家計傾
頽若逢太白照臨必趕退當年之弱木更兼夭首入
宫未可化正宫之難炁晝火未能成器夜羅必能致
祥寅卯二宫官魁顯而名早登鴈塔寅亥二宫暗耗
欺而財似雪溶湯冬火無光亦主家道充足春木有
氣必愁體用早亡夏水臨官而慳貪吏輩秋計同位
而兜攬牙郎夜月明在虛躔文章不露晝陽輝於虛
位福禄愈昌限值寅宫之歲宿虛度少年更逢卯位
之孤神惜乎壯歲
磨蝎丑位星紀揚州正當斗牛之星輝偏喜火金而燦
爛夜土单行而千災不䧟晝火獨立而百禍俱消日
月無情不照覆盆之下木炁相攻難保生身之全单
炁而六親冰炭獨計而五族華夷金星入局一生發
非横之財熒惑歸垣終世享優游之樂卯辰火羅寅
亥炎熒夜生為貴以榮身晝誕為災而不難五星朝
官居極品九曜會貴不可言若在空亡之地火羅生
夏令何愁不發若在高強之位木炁攻秋金必主無
成冬水入垣必須破祖秋計會命亦當損財孤神照
而常挑嫁帳寡宿臨而孤苦無兒寅宫強木之為凶
必主天年之不保卯位健炁而為煞斷定人禍以相
招
人馬寅位析木燕分尾斗乃木之真垣箕宿亦水之次
舍文士生而多此宫泊宿舉子現亦於燕地安身木
火交而多招病患水火會而過惡難施金月臨五更
有氣筆下生煙孛羅會三春得用閙裏有錢旺氣居
辰常患風恙秋金入局亦忌癆癱更看天上何宿又
推地下何星官魁現於天上四旬名揚四海爵印顯
於地下三十位列三公水陽居鄭虛逞嘍囉土計守
亢一生愁嘆忽逢刑孛與高強因官致富若有囚水
占官宫傍貴成家身同亢躔縱夜生傷財難免太白
歸垣若冬令不能為害亥藏土計生身不出辰宫荆
有水羅大貴必生巳上
天蝎卯宫流火宋分正當大火之尾房亦會氐心之土
月孛星守而心腹災生水宿臨而臆肝疾定最喜入
命木星為刑囚亦當致富又宜到限紫炁作暗耗亦
能有成福熒夜朗功名早動宸京刑孛攻熒魂魄早
歸岱嶺木炁攻田而田宅進益水孛破福而福壽俱
消金牛見孛常防隂女而傷身人馬逢金大忌官符
而破碎日東月西名不求而自得隂陽易位利多取
亦無成陽酉隂卯决無久遠家風水西孛東那有連
綿活計羅星守而自逞英雄計星入而為人愚蠢大
抵星躔如此亦觀月令相同限到煞宫須夭折命逢
難宿定遭凶
天秤辰宫鄭國兖邦芒孛呈輝於亢度壽星亦現於水
躔最宜金月夜朗而名動甲科又逢土計晝生而官
居極品若逢火羅旺三河必斷少年之薤露又值孛
熒臨獅子壽於壯歲不經霜太隂獨行巨蟹更喜孛
星太白獨守亢宫又宜土宿身月獨明月孛单照若
還反生於魯分傷妻害子又或順行於雙女損子離
夫大抵太陽獨行午位而百福來迎設有五星會合
離宫而千瘡不利宋宫遇計而家積珍珠豳位逢苴
而粟藏千囷水孛會命錢財常施於隂人計孛背行
福禄每求於吏輩
巳宫雙女鶉尾楚荆張軫二宿真水局火蛇秋令正清
辰土宿臨宫防不壽計都到命必傷殘金水同宫秋
令亦能發跡水金獨旺夏月必能有成单水若會隂
陽末年大富太隂夜生巨蟹唾手成名太陽臨位為
人萬象包容太白對望此輩千機兜攬孛計立而身
流四海孛羅會而命喪三隅太隂生於瓶地一生勞
碌不曾閒土計若旺留宫半世顰眉而獨立若逢空
庫中年萬一不如前更會呻吟末世千倉亦破碎
午宫獅子鶉火三河星張為君臣之正禮柳土作輔弼
之相隨太陽臨星而登正殿一世無災太隂入張而
守后宫終身有慶金水扶陽而為貴木炁相攻而作
凶火羅重疊晝生必定傷殘孛計交會夜誕亦當産
喪单水為人巧計单金主性多剛朔望反而衣食何
益隂陽順而富貴非遲最宜单火单羅福權反盛若
還獨計孤孛威勇尤昌逢木月則重粧嫁飾遇月炁
則再作新郎須為林下之先生方免刑傷于一世
未宫巨蟹鶉首秦州太隂初生於鬼躔少年薦鶚快横
秋旺木四時生井宿壯歲化龍知有日土計交始為
蝕神不啞聾必遭毒藥孛羅背方能為福作武士必
主英雄太陽单行六親失力紫炁獨旺俗計無緣金
水伴而名必顯火羅背縱富無名木月同躔非特富
而且貴太隂遇忌雖聰秀亦奚為月羅來往此身難
免不歸鄉月計同行斯命必然暴外路須教破病暗
纏身庶使優游於一世
申宫隂陽實沈晉益觜參乃水之正宫畢井為身之次
度水宿難經名早題於虎榜木星入命利常滿於龍
倉日月不明任得地只成小富土計為煞縱為福也
主凶危孛羅背財求陸路孛計會切忌遠方太白獨
行富而且貴火羅順往任富無名土計同入雙魚本
為煞而無患水孛戰於白羊雖為吉亦傷殘紫炁入
而財豐厚土宿獨而禍俱消身同官宫功勲生於毫
管金月魯分名利出於征鋒火土獨守福官横財可
取土計夜臨衞分一世迍邅
酉有金牛大梁趙分昴畢乃日月出入之門胃度亦土
金相生之宿月生滄海利黃昏太白歸垣宜夜裏土
計為人豐厚火羅主性多剛夜生為禍不侵晝誕天
年不永日為西没卯時必定早亡月臥金牛晝誕名
亦何益木炁忌星逢春生必獲資財孛宿凶神遇二
八不能為禍水宿躔身為財星入命月居卯戌作鬼
旺身衰少年多富多福以榮昌壯歲破財破宅而不
利火羅為煞夜生喜照於寶瓶木炁為財四季不宜
於齊子金火不降舉手傷人之輩月熒爭耀敢獨衝
陣之徒蓋忌星反作吉星吉曜反為煞曜
戌地白羊降婁魯國甘羅幼歲成名月居奎度鄧通少
年巨富太隂在婁日月臨錢財常滿於囊篋火羅旺
名利每出於旌旗身月奎宿呈輝文章奮發孛宿婁
宫争水痼疾躔身单羅可忌恐壯歲暴亡水孛相攻
定少年夭折木炁守而財帛昌盛木炁限而富貴非
遲孛計晝生而不夭常患災生水火夜誕亦無傷難
堪疾苦单炁為人好善隻木主性多能若逢旺土守
官宫末年獲福更植紫木在丑位發成便亡
亥位雙魚五星好顯於娵訾豳到天門九曜宜臨於衞
分位極官高蓋因太白旺乎室名登臺省身月常照
璧兼危忽遇炁金身恐隨於蝶夢若逢計孛命必喪
於龍宫出地入天日生有氣移乾就濕晝誕無虞金
星入而防妻魍魎水宿會而恐子螟蛉单羅而功名
蓋世单計而妻妾重傷炁孛常患於性剛恩中反怨
羅月必遭於病患服藥無功縱有刑囚内夾因官致
富若教福禄齊行為吏成名水孛单行喜居寅丑月
金有氣最喜燕邦单金单木占妻田中年發福孤陽
单月坐官福縱富無名身月若居天秤太隂忽坐金
牛若逢春生必貴若生秋令無光三方䧟而無吉助
一世安能進身更推諸煞以伏降末年皆由平坦
二十八宿坐命詩斷
安命若在鬼井中敢言敢斷性英雄
生身若在星柳位孛計同躔作貝戎
東西南北月歸垣筆下文章冠世賢
若是晝生無發用中年見月必斷弦
翼軫從來屬地戶唾手成名文必露
若還孛計在高強决定中年尸外路
角躔安命性不柔機關作事世無儔
若歸亢度生秋月高官極品百年秋
氐房心宿屬卯宫定他氣性最英雄
若還水孛一齊入設使居官不善終
尾箕主人多病患管有一呼百人喚
斗木為人性有剛牛女為人寬且緩
虛宿单行分晝夜晝生剛直言語徐
夜生必是破資財富貴浮雲如水苴
室璧從來木向榮包容萬象性如神
不惟服衆居鄉校不日成名達紫宸
奎宿文章世所稀少年筆下有珠璣
更兼夜火一齊入身著錦衣換布衣
婁星度兮有十二日生兇頑無可比
夜生没有福禄臨大抵作事無終始
胃昴二宿與金同為人自逞有成功
若還木炁臨齊子一世空為百歲翁
觜參立命屬隂陽倏忽聚散未為昌
朝雨暮雲無定性木火臨之福必降
星學大成卷五
