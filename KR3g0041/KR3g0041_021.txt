星學大成卷二十一
明萬民英撰
三辰通載
天首羅㬋星
總龜筭法置積日加五百六十以六千七百九十四
逆遊數除之逆遊數别列上位記之其餘不盡者為
殘分以五因之却加入上位逆數二以九十三為一
度又不滿者入分秒
平行一日行五分三十七秒
羅㬋論
羅㬋為天首星配属火之精黃旛黃道之宿也一名
蝕神隠行於天其行宫度有喜怒一宫一年半十八
年行一周天逆行天道喜則為天統星怒則為天傷
災網星遇交於晦朔弦望能掩日月之光為之薄蝕
天地犯之崩裂山嶽犯之傾頽川澤犯之枯竭至於
雲怪星妖冬雷夏雪未有不由此也此曜不能興善
好作妖孽主血光傷破斬截凶殘寒熱瘴氣身命犯
之則有成湯之旱帝堯之水文王拘於羑里夫子厄
於陳蔡司馬遷宫刑左邱明失明賈誼之賦忌鵩李
斯之嘆黃耳聖賢猶不免此庸人見之更有惡星同
宫乃為六極之人一曰凶折二曰疾三曰憂四曰貧
五曰惡六曰弱若入廟則為貴格
癸生人以為禄主星甲生人以為魁權星
乙生人以為囚星丙生人以為印星
丁生人以為催官刑星戊生人以為貴星
巳生人以為蔭星庚生人以為耗星
辛生人以為福星壬生人以為暗星
此星廟在午樂在卯旺在辰好在酉喜在戌怒在申
琅玕經云權星守要最難遭晝日陽宫近貴豪張角
度中身顯地昴星宿上武名曹又云餘宫限内多為
福隂位無災禍必消更有變凶為吉處宫當十一自
榮超馬嘶龍躍值羅㬋卯酉還來戌上求同日陷妻
并害父雖居廟旺亦多憂賦云羅㬋在命位至五品
殊勲若得紫木同宫照視可為雄銳貴品主人特逹
慷慨火土孛相會多主權刑躁暴公吏掌殺妨妻廢
祖貴則威權賤則傷刑若獨行廟樂之宫照臨者則
大貴六癸生人土為天官主禄水為科名與之同宫
則大貴
羅㬋歌
羅㬋性格最為高形相猙獰膽氣豪不奈是非無妬
毒日生陽位始堅牢(羅㬋性格最高形相猙獰有膽氣不奈是非無妬毒好日在陽)
(宫)逄廟地有操持榮加旌節有旗旄富貴只宜官位
立隂宫私合苦煎熬(羅㬋在廟地有掌權加旌節之榮宜官中立身若在隂宫煞居)
(凶)日月會時人見蝕湏憂父母死難逃(羅㬋為蝕神與日月會則)
(掩日月無光謂之蝕故主尅父母也)金會助權好兵武更防因色病成
癆水到財多逄盗賊本來才調好風騷(與金會好兵武因色成疾)
(水到財招盗木會文章)土逆四肢不具足火扶好殺弄鎗刀兄
弟不宜財破蕩四宫賣却祖東臯(與土同更逆四支不具足火同好武)
(喜殺二宫損財三尅兄弟四破祖業)子息位苦啼號六宫妻本名春桃
(羅㬋在五宫尅子在六宫以妾為妻)妻位妻權中主尅八宫攧撲定須
遭(七宫妻有權主尅妻六宫主攧撲之災)福德夭亡并絶嗣相貌為軍
是此遭(在十一宫主夭亡絶嗣在十二宫主為軍)
羅㬋一宿名天首若在高強好飲酒如逄吉曜共扶
持必有重權來到手羅㬋元是貴權星只憂土孛
與同行廟樂二宫為福德他宫重疊犯官刑羅㬋
元自是權星甲戊方中起大刑除却廟堂兼帶旺縱
饒為福也無名何以羅㬋號天首只為凶星為福厚
凶星福厚人未知寅夘午宫分外竒九星活曜梟天
首太隂同宫人物醜寅宫卯土午三辰專主此星為
福厚命宫官禄若相逄必定其人身在公若被孛
星來照着一生刑責累遭凶荆州更及雙魚宫兩
處臨之更不凶若是貴人相遇着定持兵印作元戎
白手成家自買田只因天首氣聲聮若非寅午并
天蝎賣與他人不要錢大凡福德與羅㬋一生隂
德旺田牛或若對宫逄此宿子孫名譽冠神州午
人午上值羅㬋置産生錢及外州更得孛星臨帝座
子孫佩印更封侯惟有羅㬋能起福婦人失位招
夫禄不在寅午并卯宫子酉二方當納粟帝座尊
星人未知或為日位或生時惟有羅㬋并月孛此星
相見十分竒羅㬋雖說是凶神若使单行迥出倫
對合更無刑戰忌威名端的冠朝臣首曜於人性
不和善星不助惡尤多平生好作欺人語壟斷無圖
奈若何天首當生所在宫限如逄此有威風不能
為禍終成福若在高強更有功天首從來怕夜生
更居凶位伏屍名若非死在隂人手即是征人奠旅
靈
羅㬋臨喜怒宫
喜宫為天權天統星主形神瘦薄為事通逹慷慨其
星利君子不利小人值木金土更見禄馬主重權之
位官職清烈若無五星相協只看五星體格得地皆
為貴人若無救星更作八煞入西沒宫多為僧道兼
主災只是不利入人身宫湏主險難兼母居疾又主
暗昧若遇水火二宿更見禄馬便為一品之貴身命
逄之無禄馬救星有十二般惡病若单照人身即有
不測事一則危險之厄二則六根不具三則母居惡
疾免此者湏减爵而極貧窮怒宫為天傷災網星凡
人遇之主一生禀性愚昧若照人身命只可為僧宜
在公門為人孤獨多招不測災此星宜在命與八煞
官禄宫為公卿員郎方可壓如是庶人主牢獄之災
處世貧窮不堪照身宫主三般危險之疾一主暴卒
二主水火三主血疾若無此主短夀貧賤之徒
羅㬋躔宿俱出玉關經玉關歌
羅躔角宿號天模性直機謀出衆徒
家道自如心莫妄運限扶持事可圖
羅㬋角同行居辰禍不生
五陽居正位正位則尊榮
羅㬋度分到鄭鄉角木星臨喜此逄
不在遷移并八煞命宫福位保安康
貴格云首曜來躔龍角上誅鋤姦黨理朝綱
羅躔亢宿號天般心性藏物也湏寬
機權特逹人欽羡晚年衣食恐難安
亢宿龍宫居祼體衆星殊
百星皆畏謹亦是五陽居
羅㬋生殺有威權亢宿居之三品官
水若同行操大柄不臨四正亦堪言
羅躔氐宿號天擕命若逄之必損妻
頭男頭女終湏尅資財却免散東西
氐属卯羅逄抑欝又終凶
此身不顯赫縮首福皆空
威權才勇是羅㬋最怕躔宫氐宿遊
官位逄之終剥職凡人值此主徒流
貴格云首躔過辰氐宿度上將封侯食萬戶
羅躔房宿號天從大富資財膽氣雄
文武兼全官五品兵刑之任福偏濃
房宿正属卯陽宫行到東華氣銳雄
羅首日華湏振領來朝陽位不為凶
羅㬋權要最難遭房裡生人定貴豪
遇日逄之官位顯少年必是賜衣袍
羅躔心宿號天辰巨禄高才出衆人
巧計多知人果毅威聲遠播四夷賓
心為大火明堂位人君布政在心宫
羅到此宫主孤獨更兼強暴甚貪蒙
首星一曜號黃旛心宿度中甚美觀
火與同宫威武志性情偏急夜生寬
羅躔尾宿號天畋命裏逄之有重權
上將論功心好殺何愁此地不為官
尾首火雖安首號天府官
武職官入閣遷移更孤单
忌地如何却躔羅為緣暗曜必多磨
不是六根當破相將來風疾恐難逃
羅躔箕宿號天聰廟旺之宫禄早逄
百萬兵師歸統御金吾位上及三公
箕好水同遊羅箕可封侯
若木同度立木羅夀更脩
箕上權雄得遇羅資財蓄積貴而高
衣錦還鄉人慷慨木如同位有權多
羅躔斗宿號天磨命若逄之福來多
智慧機密能出衆也須財利帶犇波
斗属丑寅方羅逄福禄清
見此為福曜獨好兩宫行
天首不利居斗蟹性緊無常主妖怪
臨妻必是座中亡居宅祖財多破敗
羅躔牛宿號天韀剛毅能為主重權
面貌豐隆髭滿面妻兒先損謾機圓
牛不喜羅躔見土福不綿
土雖朝此地牛土夀難延
羅㬋幾載上金牛不被囚刑位列侯
暗宿日生臨照命湏知心裏好行脩
羅躔女宿號天廵牛亥生人立大勲
廊廟之中湏大任其他衣食且平平
女在丑宫邊羅逄女不堅
女本温柔宿首居此迍邅
羅㬋與女喜相聞雖則貪滛暗又昏
火共土同皆廟旺朝君恩賜荷明君
羅躔虚宿號天鏐甲命生人位列侯
身命若逄衣食旺到頭終是喜清幽
虚星正在此羅列勢難鳴
衣冠朝北闕羅立拜嚴宸
神首循行虚宿前閑事災殃度怕躔
男犯刑傷遭吏責女主流血復迍邅
羅躔危宿號天樗此人肥厚更鬍鬚
心機藏事財生旺自成自立免憂虞
危在子躔此位不隆初主薄甚禄位不豐
羅㬋欲度上危方不遇凶星得命長
禄非横星兹位立亦能為福復成殃
羅躔室宿號天躔為人出衆有威權
作事操持心耿直酉命逄之是大賢
室天門首朝天若居此鎮蕃宣
羅㬋居室最難堪禄命逄之不用貪
縱有文章高北斗中年之數五二三
羅躔璧宿號天持機智文章計出竒
天文立象湏榮貴夀筭多能名譽馳
璧宿正天門星到此居尊
惟羅為管轄戴天履地存
羅㬋本是逆天行璧水㺄中禄不延
惟頼木星同守度方知威武掌高權
羅躔奎宿號天威情性焦煩不受欺
為人猛烈心剛直狼貪妬婪足食衣
奎宿正在戌羅火封侯職
財氣更同臨入廟多逄吉
天首陽星最喜陽奎星戌位不為傷
七度以前居亥地此為隂處可尋常
羅躔婁宿號天誌抗直傷人兼有義
多招閑事是非多衣食生來心未遂
婁宿正在戌羅宿怕相宜
五隂乾亥近五位正天墀
羅㬋婁宿正權星火土同臨亂世英
膽氣麄豪兼好武為文終是少科名
羅躔胃宿號天懌記問淵源性剛直
小人此位亦威權君子逄之進官職
胃不是廟羅到不宜日生遇火火滅非竒
胃中神首主隂迷屈背駝腰怕孛齊
若是此星來對照女則傷夫男尅妻
羅躔昴宿號天蜻出衆機權多好勝
初年湏破晚方成果毅特持有權柄
昴羅火不明到此為孤星
息宫終尅子木同夀終傾
羅㬋昴宿最為凶若無星救身命宫
更被囚刑忌合照虎狼惡死恨無窮
貴格云羅㬋若在昴星鄉伊尹霍光真此煩
羅躔畢宿號天危言語猖狂惹是非
尅害妻子君莫怨平平衣食也随時
畢宿不宜羅羅同事更多
田宅因兵火喪失若奔波
羅㬋畢度金烏晦望夜生人最不竒
此是蝕神長掩月處心無定事難為
羅躔觜宿號天申亥命逄之是喜神
家道興隆金玉富為官應是侍楓宸
羅火在觜位惟怕水相防
木曜躔箕尾炁順有相當
羅㬋暗曜得人憂若更來居觜火猴
女落風塵男破蕩金見好滛盗賊流
羅躔參宿號天津稟性清閑心洞明
籌策自能知道釋衆人欽用振威名
森羅萬象中惟要太陽同
陽明觀萬物參宿不昏蒙
羅㬋躔入晉宫來參宿逄之主有災
成敗不常財帛散遭官落獄限中排
羅躔井宿號天空怒地平生運不通
若得木星同在度木羅相愛却無凶
井曜首相逄兩界必無功
火餘終汨没水同不甚凶
羅㬋慷慨性情和井宿相逄事若何
身本怒宫未隂位凡人遇此主迍多
羅躔鬼宿號天昂心高機變足文章
形貌魁崇肥且厚子孫應是保安康
鬼宿兩相當羅來居未方
夜生宜好鬼逄則必軒昂
羅㬋到鬼(闕)難定雖負文才少權柄
忽然惡曜與同宫兄弟爹娘分兩姓
羅躔柳宿號天鰥愛樂林泉志在山
胷次文章才廣博猶如僧道喜清閑
柳好月孛兼月亨通羅到為陷必主飄蓬
羅㬋躔柳是隂宫不作禄星定主凶
忽然獨行官福位若兼火土事難容
羅躔星宿號天圓命若逄之主重權
兵刑法令堪充任武選文階兩位全
星曜兩宜羅好午中男受爵禄女則蔭封
羅㬋正廟在於星眼瞋性烈氣豪英
三度之中并五度職兼文武掌權兵
羅躔張宿號天目命若逄之多發福
威聲遠播名高強師相居朝榮貴禄
張宿羅躔福夀綿綿
羅㬋廟度不宜張相值之時必反常
獨守宫中最高位不逄惡曜亦榮光
貴格云羅旺正廟獨欣張出將英聲閫外揚
羅躔翼宿號天愚心毒藏機語不虚
巧妙性情容貌美貴人親近得安居
巳午本羅廟在午日居中
到此為輔佐惟好翼相逄
天首之星躔在翼身命臨之招惡疾
頑愚暗昧不堪倫死落他鄉非舊室
羅躔軫宿號天神武品之官此位逄
生殺之權心獨任金吾節度兩般同
軫本水羅火逄未亨通為水衝
羅㬋在巳人為貴軫十三度大安康
土若不來臨此分妻兒雖尅自觀光
羅㬋行度入宫
天首在陽宫星宿三度及箕四度以前為正廟居此
生人主好殺因此立功名官居重權職兼文武法主
兵刑值之者二十年主生殺將相之位在隂宫昴心
為旺入軫十二度至十五度主為任遠居三品之官
二十年主生殺將相之權見木月在四正宫宜官若
不居廟旺宫但止見木亦宜官與土同宫主大柄見
火亦大富貴遷進疾速
日宫主有節操臨事銳多勇猛有貴位主星如居強
位必有生殺之權稍得福星之力主有位如無福星
臨三方不居強位一生多惡事上立身因此成敗
月宫主文學多色慾有貴位更得諸曜相扶位至三
品若無星助三方稍高其人亦有權
木宫主性格聰明足詞多智若入宫度淺晝有位夜
有財入宫度深晝微貴夜微富
火宫為人性急幹事明白好兵權有掌握晝生大貴
夜生有福
土宫為人性凶猛好殺害晝生有福夜生大富
金宫主為人聰俊有威權晝生貴逹夜生有福火孛
同宫則減力
水宫性格聰慧好文章有才能入宫淺有位深有財
瑯玕經節要
天首陽星不宜夜照廟旺除凶資財不耗金木月宫
威權雄勢主順高官顯名榮貴
羅㬋同金木二星若主星順廟至英雄貴顯節操重
權
羅同太陽相見有傷不然尅陷衣禄不長或同月曜
刑害亦然旺廟災輕常招訟言
羅㬋與日月同宫則有交蝕主尅害父母妻子亦主
衣食艱辛非旺廟宫則多訟厄招是非
羅同土曜晝則興隆夜生共火權掌兵戎晝土羅㬋
入廟封侯夜則損夀土逆凶同
羅土二星皆陽星晝居廟旺更順行則掌重權進封
公侯之禄夜則為忌更土逆則凶害
孛同羅㬋掌握機謀廟旺貴禄餘宫優游
羅同月孛主巧性智謀居廟旺主食禄若背則漂流
之人
星居旺地紫炁同行貴而清職顯於禄名縱在他宫
才興名旺夀筭延長福資尤妙
羅㬋照臨十二宫
命宫
守照命宫主眼圓神潔形質端厚貌古有神色重骨
堅語音亮大性急怒物臨事有斷義直於人心有謀用
特逹慷慨得人欽羡不受人觸小事致惑大事有斷
謹而不慳義而濟物少年省事福禄不堅災難易得
晚歲方有成立五星相扶便為重權官職清顯若五
星在八煞宫及官禄宫皆為貴人鎮諸星而為首背
諸星而獨行順躔張柳統領兵符正入陽宫威權獨
重在命則表儀浩浩照身則容貌熙熙見木宜遷官
進職好官星大煞(戌巳午寅夘辰子丑申酉)君子立身廊廟為官
掌兵食邑萬戶一生榮華金火土孛同入主疾尅害
妻子破壊祖業宜於貴命見之經云羅㬋臨命位權
勢自能高少逹終有滯財名晚歲牢若然入怒地成
敗屢經遭晝遇限宫見迎恩見貴豪
詩斷羅㬋星惡見星君却見當年在卯寅
更若癸生為禄主仰觀平步上青雲
羅㬋在命若何看文武兼資信不難
但得一星金與水若非秉筆即登壇
財帛宫
入廟吉初年破末自立君子吉小人破如是煞方大
耗大破若吉相逄則主横財羅照多得衆人財力
若太盛則主有破
詩斷財宫之上是羅㬋得已財時便好休
更若狂圖多富蓄如何不破被姦偷
羅㬋寅午最為佳男兒白手自成家
平生兄弟渾無力縱多不若自榮華
何以為人富不仁只緣財帛犯星辰
星辰不怕逄羅孛羅孛元來怕太隂
生時獨犯天首尾不入廟時災咎至
如何財帛積如山只為此星居第二
有財無産命如何只為財宫帶孛星
午上孛星午天首浮財不足税錢多
羅㬋財上多官厄非人不用相接識
忽然熒孛入宫來任你嘍囉難計覓
兄弟宫
兄弟三人各胞異姓羅照須見三人怒宫全無
詩斷第三宫中有羅㬋侼逆乖為可自憂
宗𣲖同源恩義等只緣凶曜一時休
田宅宫
主父母兩三重或自身螟蛉或随母嫁羅照命有
田宅先破後成反不招祖業
詩斷若是羅㬋先尅父得居田宅敗湏榮
合得隂人財禄貴機權方藝定湏成
羅㬋天首最凶殘祖業雖多守則難
可惜田園千萬頃都緣凶曜見闌珊
僧家道舍屋楹多實然土宿與天羅
田土雖多無屋宇年年飽食别人禾
男女宫
各胞異姓亦主損子添丁則長子不利羅照合生
偏子大吉宜求外姓親生者全不得力
詩斷男女如何便榮貴只為權星皆得地
若教寅午遇天羅若子若孫長守貴
此星随處管吉凶惟有子孫不可逄
除却寅宫并午夘其餘長飬總成空
寅宫羅㬋最位強未必能歸子息鄉
若在子宫真大貴有兒只是置田庄
羅㬋臨之皆下賤犇馳苟得未為安
六癸生人多足嗣高攀仙桂定為官
奴僕宫
防奴婢脱悮羅照平生因奴婢刑尅損命多迍邅
事不宜小人
詩斷天首加臨第六位心腹親人謹切防
雖然足使奴無主欺凌偷盗被逃亡
羅㬋難與善星交奴僕之宫逾怒號
假使尊嚴崇道德反居陋巷自簞瓢
妻妾宫
男主損妾女臨夫宫一同羅照主惡曜之妻中年
方尅
詩斷羅㬋凶暗名天首不占高強對宫守
是惟一世有災迍孤寡難昏更麄醜
天首和諧多美態湏教遠地始為婚
不然帶禄兼連印亦因官職有名聞
婦人寅午為夫位第一不宜逄紫炁
孛同羅㬋是福星合照夫榮并子貴
疾厄宫
主偏廢風疾損四肢多官災羅照有險僻小疾或
於胷脇下有痣大吉湏防登高失墜
詩斷天首羅㬋第八宫世間何事此真凶
直饒夜禄重重貴面也湏防有病攻
疾厄宫逄土與羅一生疾病十分多
直饒紫炁來相助争奈家豪常病磨
遷移宫
主攧撲不宜朋友羅孛對照多招賊盗羅照不宜
道路出入防有不良事損陷
詩斷羅㬋凶曜號權星臨照遷移不畏人
得在旺宫為禄主必因提薦貴榮身
如何破散又離鄉只為羅㬋到戌方
戌是遷移羅孛到漂流外縣置田庄
官禄宫
當官主有威權日水同宫為台座火土同主作盗
羅照合有主執四方領䄂受相職位
詩斷羅㬋元是貴權星四正居強最吉寧
限運逄之多吉慶更延夀筭禄千春
天首羅㬋廟處尋得臨官禄是竒珍
功著殺伐威聲振諫諍王庭動紫宸
永主遭逄強又強天羅此處不相饒
若逄火土金交照半文半武志英豪
福德宫
為人有權不宜男女同紫木金日月更得地少年榮
貴羅照多因凶而吉因災而福主立身之事
詩斷天首羅㬋為福德超羣出衆事乖張
合主瘟㾮兼盗賊財空貧賤少年亡
十一宫中天首臨凶星來照務荒滛
都緣暗曜無威德故使逄人不仰欽
為人似惡本非惡天首太陽相照着
官禄若是衝太隂堂吏撫司兼重禄
相貌宫
為人美鬚髯貌黑羅照性多損失言語不定得人
憎怪
詩斷羅㬋天首臨相方别為隂德觧其殃
更兼忌曜縱横見若不相殘即繫梁
羅㬋變段星
寳瓶宫天玄星又名天狼星主貪盗亂世也
詩斷天枵神首太玄星相呼集貴有佳聲
更在七宫逄吉曜還湏顕赫且高陞
磨蝎宫天鬼星又名天禄星雄威鎮列九州聲
詩斷煞星天鬼號牛斗身命遷移浪蕩遊
假使強宫同吉曜也湏破蕩走他鄉
人馬宫天威星又名天印星主印禄星貴也
詩斷羅㬋寅位號天威掌握威權鎮四夷
此是權星來入廟揚名何處不光輝
天蝎宫武庫星又名天卒星主卒亡惡死也
詩斷武庫之星躔至卯主人心高性情巧
只忌日月此宫中雖貴雙親湏早卒
天秤宫地暗星又名天柄星主權柄自為執事
詩斷天罡首宿為地暗夫婦鰥寡主惆悵
不然寄飬外人家父母資財無可望
雙女宫地隔星又名天巨星大富大禄
詩斷已上羅曜為地隔八煞宫中成水厄
雖然吉曜與同流性格輕盈招盗賊
獅子宫龍首星又名大權星掌握貴權
詩斷午上龍宫真可羡名至朝參登玉殿
馳名方面掌藩垣威鎮四夷能制亂
巨蟹宫暗金星又名天孽星孽毒猖狂
詩斷未上羅㬋號暗星豈知凶禍苦來侵
身命犯之難得夀輕則孤单鶴髮人
隂陽宫天廢星又名妖毒星主遭毒藥夭亡
詩斷申宫天廢是羅㬋禀性頑愚少智謀
更犯煞星同一位陣前戰士更無頭
金牛宫祼形星又名天章星居官吉謀利徒然
詩斷祼形之曜在從魁女嫁男婚不用媒
滛蕩無仁無禮節棄妻傍妾小和諧
白羊宫都官星又名九狐星主狐媚妖邪事
詩斷戌上都官獄吏神為人鯁直别尊卑
土曜同臨并四正一生受禄有君恩
雙魚宫天煞星又名暴卒星主暴死亡不得善終
也
詩斷乾宫天煞是羅㬋怕至隂宫禄位休
若被忌星相照破更加八煞死荒邱
星學大成卷二十一
