星學大成卷十五
明萬民英撰
三辰通載(五星)
熒惑火星
總龜筭法置積日數加二百二十二日以七百六十
九日九十二分九十六秒為伏見留退一終之數除
之不滿者為餘日看有多少下太陽中定星加一周
天以餘日數去之看在何段便知定度所在
晨伏七十一日行五十一度去日二十度晨見東方
順行三百八十日行六百十四度九十分
留八日不行晨逆三十日九十八分四十八秒行八
度五十五分六十八秒夕逆三十日
留八日不行順二百八十日夕伏七十一日行度並
同前
火星論
火德南方熒惑星也一名虛漢星又名靈漢星其色
赤其性禮執法之象履道而明民安國泰退逆失度
或犯天闕或犯南斗或入紫微宫天下大亂死人無
數行度無定故有前後順遲留逆段大抵約二年一
周天順疾而行則為福入留段號天虹星招火災入
逆段號天坎星主瘟疫入伏段號走曜主暴災厄
甲生人以為禄主星乙生人以為權星
丙生人以為囚星丁生人以為印星
戊生人以為正魁刑星巳生人以為貴星
庚生人以為蔭星辛生人以為耗星
壬生人以為福星癸生人以為暗星
此星廟在卯旺在丑好在戌樂未喜申好寅
鑑心經云夜生火曜照蝎宫合主三台殺伐權若然
居丑與奎婁夜生必定佐王侯歷象賦云南方星
官在蝎宫面貴饒衣食詩云火躔心宿職彌強生
殺權威鎮遠方斗宿度中兵任重婁奎星内禄非常
夜向申宫名喜位水金同照任朝堂星主夜逢宫度
順定招財禄兩榮昌書生人逢之為忌星最怕陽
宫也又不可以日生火便言忌曜須明喜樂好旺或
為禄主或為權星或是三方主或作科名星詳其所
臨宫分三合照臨察其災福如晝生見火在隂宫不
為大害臨危不危臨險不險總有災殃虎頭鼠尾都
例經云夜生忌土晝忌火各自相逢必為禍土在陽
害火在隂縱有災殃還較可經云莫言忌火便為
災若為方主禍不來此星英雄武略威勇猛烈大怕
酉辰二位號為怒地主人尅害骨肉鑑心經云火星
若在酉與辰其人少失二尊親又云火星行到參星
腰駝眼瞎賦云中年運蹇見生時火在酉宫賦云金
臨火位其人少失尊親火入金宫此命早抛兄弟蓋
辰酉乃金星好樂之宫火星到此相尅故為慍怒如
火命不論此若君子之命已入貴格更得劒鋒星煞
入命則為三司格局
劒鋒煞
甲戌生人劒寅鋒丑甲申生人劒子鋒寅
甲午生人劒戌鋒辰甲辰生人劒申鋒午未
甲寅生人劒午鋒申甲子生人劒辰鋒戌
小人在命主不善死在八宫十宫有權此劒鋒之煞
利君子不利小人君子則貴小人則凶女人以火照
命宫者口硬心軟處性不和生得端正多與夫不和
如廟旺則貴兼以此為夫星若得地則蔭潤夫宫偕
老大抵火遇夜則光金遇夜則明坐命在亥卯未者
以此為地元禄坐命在寅午戌者以此為天元印坐
命在申子辰者以此為人元壽六甲生人以火為天
官正禄與之同宫則吉
火星歌
熒惑之星本日餘須分晝夜定賢愚夜生隂位更逢
廟面色微紅眉又疎(火好夜生在隂宫主面色微紅眉目疎秀)有武藝會
兵書言詞猛快氣豪麄形神上小下須大只好安身
武位居(夜生在四強四正宫主有武藝言詞猛快有膽氣只宜武位)權握重管兵
機生來財物又居儲(夜火在命主有權掌有財禄富貴)惟怕晝生陽
宫度面生顴骨惡肌膚火性剛多燥暴常懷氣概立
身軀不招祖業資財散博弄經求及宰屠(火星剛日生為忌在)
(陽宫生面骨腮火急不招上祖産業多愛博弄乃屠宰伏仗氣既立身)逢日月事何如
爺娘早逝早嗟吁(晝火逢日月主尅父母)歲熒兩備兼文武遇
土英雄亂世需若遇金星淫更佚妻招産厄至嗚呼
(火木相合主文武俱備火土相會必為亂世之英雄更招婁産難也火金相會主妻淫佚)水與孛
愛穿窬更逢計曜定遭誅(水火孛同主作賊計都主惡死)天首武臣
高貴位如臨紫炁號師巫(火羅相逢主武位有權與紫炁會師巫)居財
帛財帛虛三宫兄弟主流徒田宅祖居相破蕩六宫
放火是家奴(晝火在財帛不招財帛在三宫兄弟遭徒在六宫破祖業在九宫主奴僕放火)
五位長男先惡死七宫妻妾亦先殂疾厄瘟㾮腰背
曲遷移客死别人廬(晝火在五宫子息惡死七宫尅妻八宫主瘟㾮及腰駝背曲九)
(宫客死)居官禄有憂虞血光刑獄事區區福德宫中人
促壽䧟害十相不全俱(晝火十宫主刑獄血光十一宫促壽十二宫十相不全)
微妙仙經無價寶珍藏待價却沽諸
火星為性要君知日裏生人切忌之四正宫中如遇
着一生財物似灰微白羊天蝎若相逢平生財禄
自然豐齊衞分中有悲喜子孫年老有豐隆火雖
多禮亦為心既能為福亦為迍命與身宫重疊犯正
是平生燥暴人為人何故苦多言土孛之星與火
兼當初只喜夸雄辨反被傍人苦惡嫌玉體痕瑕
多見傷皆因丙乙起為殃若同火土居亥位遺腹難
生亦尅娘火星因是晝生凶旺在隂宫亦有功名
據高強逢紫炁必然驟發至三公火居天蝎旺心
初夜裏逢之貴有餘若是科名并命主諫垣言路一時
居
火星殿局朝元
火星附太陽曰朱雀捧御附太隂曰&KR0742;赦居磨蝎(丑)
天蝎(卯)為正殿居寅申巳亥為正廟愛尾室觜翼為
朝元本命太歲值之建旺則秉將帥勇銳猛烈之權
六甲生人最佳
火星廟旺樂順留伏逆
廟宫(京東路)火入天蝎卯上名為天成天角星若生本
路身命遇之更八煞官祿宫有星學館星不閑便為
貴命决之若只八煞官禄宫有星只陞朝格中富之
人如見禄馬八煞官禄無星亦是四品之官兼主武
職不在䧟宫兼有官資或遇留伏逆減半
樂宫(京湖重宫)火入白羊戌上為左契右契星如人身命
遇之加臨官禄更有吉星定應兩制之貴中犯煞者
便為武職將軍之位星入八煞官禄宫皆為樞職只
作從官須兼帥職女為命婦須尋禄馬高低斷之
旺宫(兩浙路)火入磨蝎丑上名為天權天皇星若人遇
之主一生作事亨通而大富如官宫有星只作官職
斷之僧道見之有住持之望若遇兵戎必作上等郎
員留伏逆減半
順段火入順段名為天偕天武星若人遇之有救
星更犯煞星必作武職六品之官兼為將軍女人為
命婦更尋禄馬斷之
留段火入留段名為天剉天哭星若人於身命見
之皆主好殺其心不慈不仁若有救星却主平善若
入䧟無救星皆坐遠配軍州不祥之禍斷之
詩斷火入留段名天厭身命逢之名恥玷
平生雖善治家生亦被妻兒多怪念
伏段火入伏段名為天婁天車星若人身命見之
皆犯囚刑重難而死若有救星却於分野上尋斷其
星最怕居忌䧟主有不祥之禍或有救助主於爐冶
中求覓衣食亦主孤獨若婦人為風塵不善之家更
隨忌䧟高低斷之
逆段火入逆段名為天患伏尸星若人身命見之
無入格星辰皆主孤寒貧苦若䧟忌定主惡疾或犯
煞無救星皆主非横死女人産厄見血而死
詩斷火星前逆名困厄親上施恩反作讐
在命輔身臨妻位一生性蕩遠方遊
火星后逆名披首心蕩花衢最躭酒
煩燥心神無三思因兹暗裏成災咎
火星躔宿俱出玉關經玉關歌
火躔角宿號天娼衣食隨時不善良
尅妻尅子婚難合免教食禄見恓惶
火星偏好角星逢角木相生勢位隆
得禄理財全在手若逢水曜必須窮
火躔亢宿號天戈妻妾宫中有折磨
好色損妻心不定此人衣食必奔波
火加亢宿主離財夜裏生人亦有災
若是日生憂壽促只逢孛計為同來
火躔氐宿號天輕衣食生來不稱情
心性輕狂多膽智晚來稍稍得安寧
卯宫見火為之主未到氐宿度土度
晝生留逆遇皆凶夜生順行多智慮
火躔房宿號天梁官職超遷輔弼良
將相公侯名極貴此身佩紫與金章
熒惑房二并四度超越之人誠好武
雄豪大略主威權富貴榮華官職固
火躔心宿號天相統領兵機為上將
更兼樞府四十年富貴功名徹天上
火從心宿號明堂初度之三正相當
統壓萬兵權至重文星魁發少年郎
貴格云熒惑正行心宿度高牙大纛擁旌旗
火躔尾宿號天穆此人必定榮衣禄
安然裏面不奔馳超騰晚景最多福
尾宿之中當防火姦險所為難保可
不然瘡㾿阻於人亦主一生多横禍
貴格云熒惑之星躔尾宿禹門一躍過天池
火躔箕宿號天明作事機權性最靈
為官須得君王用大任終當領萬兵
箕星不要火相逢火躔箕宿益飄蓬
箕好火風終汨沒水星同度火須凶
火躔斗宿號天征生殺之權有大聲
禄旺中年主富貴位至三公及九卿
斗十八至二十一火曜夜臨主貴極
公卿帶印掌高權尤忌伏行生在日
火躔牛宿號天朽先代家資盡滅亡
形貎魁梧多智勇此生終不少年郎
牛星雖是屬丑宫火臨此地晦朦朧
遇土不明多騫滯縱教辰上亦生凶
火躔女宿號天暗多成多敗心狂亂
若非木旺在宫扶六親害盡資財散
女子如何被火煎便教富貴壽難延
惟甲夜生行順疾此身當在聖君前
火躔虛宿號天磨貧困初年財不多
心愛是非躭女色更添女子不相和
虛星屬子一陽生火逢坎地固難明
况是北凝兼水旺火為離曜必傷身
火躔危宿號天淋好色貪花智勇深
破家離祖自成立施恩終是福重興
火星齊地過危橋夜順光明事可饒
炁若同之為旺處官位高遷職更超
火躔室宿號天強勇智操持武職良
更得木星來救助定須學館作文昌
火宿從來室火猪自知夭壽命難踰
炎炎不息終為禍男敢妻家女敗夫
貴格云熒惑德星居廟室勲臣永鎮千秋日
火躔壁宿號天滅兄弟兒孫道路絶
伶仃孤苦萬千般晚年稍稍身安悅
璧宿切莫火相侵壁為水曜夜常明
火曜來躔終不利熒躔璧曜正刑星
火躔奎宿號天厨衣禄生來自有餘
勇藝智高才學美定是威名達帝都
奎木之中生火曜文學聰明夜生照
若是逆留六八宫不主令終亦主夭
火躔婁宿號天暘命裡逢之出贊襄
恩德又施家富貴淵源學問翰林場
火星雖為戌宫主若是婁中亦可住
招刑招疾且生凶夜則順行人喜遇
貴格云熒惑當知廟樂婁官崇威重位分茅
火躔胃宿名天沒定是終身無子息
中間困苦又艱辛奔走東西漫勞役
熒惑膽氣更豪雄胃度之中且莫過
那更土并羅計合自知壽短禍消磨
火躔昴宿號天鏤身蹇身孤性自愚
貪酒多滛心不足到頭衣食亦無餘
昴宿正屬酉命中火燒牛角正添愁
若是木星同度立火無西旺水終揫
火躔畢宿號天危身見災迍必損妻
破家蕩業須遊冶資財耗盡走東西
畢宿雖樂月中烏火行此地自難居
火燥不堪行沒曜便有熒光禍自如
火躔觜宿號天滛風花雪月四時并
浮泛自然家業破奔馳晚歲始身榮
古法常言火轉申誰知觜宿好相親
日月同之多眼疾夜生順度始光明
貴格云火躔觜宿福偏洪龍躍天池氣概雄
火躔參宿號天倫性如風火好傷身
工巧細心兼有智做此隂隲與兒孫
參宿從來屬隂陽火入隂陽氣自剛
隂陽配合精神足坎離交感火明彰
火躔井宿號天終智慧威嚴膽氣雄
衣食平平人命蹇晚來方始見榮通
井宿半度在申宫十七度中未位逢
火到此宫須怕水縱逢吉曜亦無功
火躔鬼宿號天祥此星家富少兒郎
只恐天年多夭折不然惡死沒家鄉
鬼宿為曜號金牛火通明處鬼難當
金地火星常照灼此星為惡不為祥
火躔柳宿號天馳多慮多疑多是非
尅妻害子兄弟絶平生衣食却隨時
火星居柳多驚怕惡死猖狂甚奸詐
男女必是少年亡女人産厄何足迓
火躔星宿號天榮必定前程有大聲
更得十宫星有力為官穏穏到公卿
火星切忌來星馬損父元來從母嫁
日生最重夜生輕處世忙忙無少暇
火躔張宿號天頡汨沒平生難共說
若非壽夭父母亡尅子害妻兄弟缺
張宿更在午星遊火曜逢宵展大猷
木曜同躔張宿上若加禄主位封侯
火躔翼宿號天憐心性猖狂學少成
智術多端加嗜慾衣食生來却稱情
翼宿屬在雙女宫火臨初夏氣英雄
火曜不堪來此立那堪見水又無功
貴格云火星最好來躔翼輔佐邦家權要職
火躔軫宿號天暴手足風狂損年少
晚年衣食稍平安只恐妻兒命難保
軫宿屬水又水宫兩逢水曜氣英雄
火曜不堪來此立身遭鬼尅不堪供
火星同度
火星在天蝎是本宫自氐宿五度八十一分至十一
度十一分係行火度不為廟度自氐宿二度至三度
為正廟不居此度為向廟在磨蝎宫斗宿十八度至
二十度并牛宿初度為正旺白羊為本宫是次旺生
時遇之主為重權之人熒惑為明堂火之廟也主為
將相秉重權有威望若在房二度者亦旺二十年或
在心初度至三度為上將綂萬兵出將入相四十年
見土為旺見金水好神仙之事見首尾私通國戚見
水以賤為妻若在斗十八度及二十一度必為公卿
即二十年秉生殺之權常帶將相之印仍不犯日月
及水土則貴若見水則被人妬若在四正宫為本宫
居奎宿則有文章若逆行苐七八不善終雖順行亦
損壽見血亡與木相資與金相仇與水相惡同宫為
水尅即惡死
日度為人性急幹事不免是非一生被人作念損祖
財老當刀兵之厄是主星夜生有位日生有財不是
主星平生多訟好色慾變善為惡晝生帶劒死
月度主性急食卑下之禄雖聰明亦短天其人出言
不實多是非與人交結不久長多有暗昩災因文人
有厄是主星得免
木度主一生多災厄因疾病中損害四肢或犯風狂
損傷男女是主星得吉曜相扶助則可減矣
火度主威名嚴厲一生足詞智因武藝則有鋒芒多
子孫亦忌小人相損若是主星總被人損亦不成事
因此得重禄更兼勇智超羣若有損即轉貴土度主
損兄弟男女主惡死木見則免三十二以後有財
金度主一生多受貧窘因女人敗聲名木見則免若
是主星晝生轉加福力身有貴位
水度主一生多災厄施恩德有不善之報
火星入宫
日宫作事多成為人性急有聲名善决斷有武勇作
文詞是主星有權兵之貴不是主星目疾損父母或
夭死天乙可免
月宫主性格不安定多驚怕出言不審是非若是主
星夜生有位日生有財不是主星夜微有福日生被
婦人損䧟亦主促壽不善終
木宫主得王者任用有兵權之貴為人内剛外柔於
人有義見事深遠是主星有權貴不是主星大富
火宫為人性堅密有道藝好文才足聲名富貴機巧
若是主星富貴非常不是主星性急忠直外敏内剛
知人災福又好燒煉夜生富貴晝生財薄
土宫性急形貎魁偉有勇志損祖業兄弟好行凶惡
招暗中是非有惡聲名不足畏懼是主星好殺有權
不是主星多因殺害而死
金宫好色損妻好鬭争見事不遠與人交結無終始
是主星微有職位不是主星微有財
水宫工巧細心有財智多刑獄好殺害一生多被人
阻撓與人結交無終始是主星見小利不顧大事幹
事多成每被人損䧟是主星可免非主星因小人損
䧟性命
火星同宫
火土同宫主性凶惡好殺害土是主星晝生火是主
星夜生及順行本位至防禦練土是主星夜生火是
主星晝生各乘旺氣可主監司如不乘旺氣主微職
亦主多疾横終腰疾言語吃&KR2531;
詩斷火星會土福偏隆錦繡文章氣概雄
南極星官添福壽封侯萬戶食千鍾
火金同宫主性急燥見事不長一生少得婦人私愛
多被婦人損䧟難婚姻妻妾不良多滛慾
詩斷火星度會喜逢金百六當之慶瑞深
人若逢之登上第佳名蕃衍世皆欽
自來熒惑怕逢金共照隂陽必主滛
更有惡星刑戰着不過強仕即悲吟
火水同宫主平生多學道藝兼好文章若俱順行不
伏逆者是事有成伏逆者每事多難有善星相扶助
主有位無善星助主目疾
詩斷火星怕與水星交困苦相殘百事淆
隳癈凌遲逢百六夫妻父母總相抛
火如逢水自相刑怕在陽宫與晝生
不滿三旬防横死若能知命學修行
火木同宫主大富貴有權位主兵刑在壽限主長命
在陽宫薄壽
詩斷木星會火喜偏饒值此官尊福壽超
百六會時家國泰忠臣孝子滿皇朝
火同木德斷無災必主其人健有才
足智多謀身早達官居五品亦竒哉
火羅同宫日則凶夜生主為國臣在九宫方主無力
主燒屋
詩斷火星最忌見羅㬋害義傷廉事大愁
兵火焚燒多劫掠金倉谷府總無留
火計同宫主患癰癤而死日生燒屋
詩斷火宿偏嫌會計都金人風疾怪刑軀
丐殍寒賤終貧困好是文身賊寇徒
毒藥傳勞并刑死莫能照命握兵符
如逢百六天災厚不問封侯也被誅
火孛同宫主虎狼傷不死亦主癰疽膿血
詩斷熒惑最能誅孛彗掃除攙搶為慶瑞
官榮上爵秉威權百六逢之為禍害
火炁同宫主足文學少子日生屋多火燒
詩斷火星紫炁最廉平百六逢之慶福齡
逢生必是人間瑞龍鳳叢中第一人
琅玕經節要
火行順旺或同水月順位高宫仁慈禄厚天乙火臨
不以晝夜福蔭於身職禄雄覇
(火星順行同紫炁不拘晝夜主受積祖福蔭)
火水孛星男女多滛夜生宫順招財進禄廟處權治
順旺興隆
火土木同夜照困窮首尾一處非吏即戎或留或逆
刑害重重
(火星及土夜照不論三方即困苦之人更同羅㬋當於刑法中立身留逆則多官厄尅害六親妻子順旺)
(則昌盛之人)
火日同行二親殃禍木不照之先代主破火計隂曜
惟宜夜照權掌兵機貴於廊廟
火計夜照威武之人或文則帶生殺之職廟旺則福
禄堅牢
火若在晝逢貴亦凶忽然主背難保善終火木順照
遇惡無凶同吉榮曜益壽添禄
火星照臨十二宫
命宫
火星臨人命主人意氣雄勇急直好勝明敏見快多
學少成得志則寬量失志則𥚹燥心明性急意直膽
大愛骨肉與人交則不能長古執自持傲上喜大凡
事後悔性不好閒愛技術善醫卜不受拘束不奈觸
犯有枕骨睡多側臥先瘦後肥因災變福始勤終怠
好食硬物夢則雲水波澤荒邱古塜疾則足同脾腎
有膽能權握順旨則喜逆意則嗔夜生逢此廟樂則
文武兼資勇智並用若逢土孛計羅同宫主人凶暴
夭折作事迍蹇纔有吉慶事又或顛倒夜生必有九
九之數其事綿延凡事稱遂火照主性燥暴不奈
人侵欺合主中年抱四時患
詩斷火照命宫心量洪倚公附勢立身躬
初年財散家難聚順旺如逢財禄豐
火人不要火居命兩火炎炎空自盛
若遇火星居天蝎富貴光華須易熄
身命宫中遇火星此人燥急性聰明
平生喜怒真難測凡事須交立便成
財帛宫
初年耗散有似蓮花貯水纔滿必傾多招是非若有
吉星合照同宫則反凶成吉財帛四十八後五十以
前漸漸見發火照一生招盗損財
詩斷火星財帛旺初年中主交時恐不堅
若得善星同照犯末年退後又團圓
財帛宫中要得豐豈容惡曜故來攻
忽然凶曜來相犯帑庫炎炎一爇空
兄弟宫
不得祖業又云火星守時皆不順獨行處性也剛雄
火照主有兄弟雖多終久全不得力
詩斷火臨兄弟事如何爭競紛紛惹禍多
親戚有恩還反目自然手足不相和
田宅宫
田宅難靠宜自卓立莫問兄弟父母賦云少失資財
金火同臨於田宅火照多因官中破家常被惡人
相損田宅破散父母家業
詩斷祖基破盡豈難窮火宿親臨第四宫
若是廟方須發福不然孤苦一生中
婦人為夫别沒刑田宅多逢水火星
隂陽若是水火曜田宅逢之却大榮
男女宫
招三人亦宜桃花夾竹偏生過房相壓更好若與土
星首尾合照兼又晝生及六丙生人全不得力孤寡
若晝生火居男女宫必主絶嗣火照主有雙生之
子貴可得二人之力
詩斷熒惑臨兒長兩兒在家出外沒尊卑
不然尅害哀傷子或者傷娘子復悲
火若來臨第五宫此星凶暴似冤仇
婚姻若得同偕老男女必定少年憂
奴僕宫
主有僕馬但不久遠六甲生人在此宫者主臨於惡
弱之地難享福矣若科甲科名二主高強則無慮也
火照同
詩斷火德凶殘勢莫回䧟害奴僕愈災危
女人更作當生限夫位重重見别離
六位如逢水宿來害刑牛馬定多災
屯殃變異起奴僕得地專權自劇裁
妻妾宫
多主生離遠别若妻命有此星相抵則無害不然宜
娶同庚長歲方保遲得始宜不宜早男二十五前為
早男早尅妻女早尅夫火照主尅宜夭婚亦主妻
因産厄而死
詩斷火星合主别離居入宫伏䧟少年孤
白日生人為忌曜夫尅妻兮妻尅夫
生來火宿若臨西女哭男兒男哭妻
或在五宫三五娶水宫一箇定無疑
疾厄宫
切忌土宿惡曜同處主有不測之災凶險疾病六根
不足風疾躔身經云火土同臨疾厄宫眼不盲時耳
又聾賦云日月有災八宫見火如夜生不然在消息
論之火照主瘡疥之疾防漏火之厄有疾不可救
詩斷火臨疾厄要推詳見物為&KR1027;更是殃
假使仙丹能起死也須身染病臨床
火星八位憂血難災來非命禍難禁
腰駝背曲缺唇齒必定刑囚死獄深
遷移宫
居處不定宜外居更好不宜在家若居祖業則難以
興發如有凶星合照防惡人侵害財帛及虫獸之厄
火照同
詩斷火星宫分照遷移不可將同惡曜推
得在強宫為禄主姻聯皇族貴當時
火星破命入遷移遷變東西土産離
客店與人和合住未年有屋可遷移
婦人不可更遷移若是遷移是滯兒
火孛土星交丑亥帶兒再嫁要先知
官禄宫
君子一生主文字煩擾如係禄主則少年遷擢文章
出衆才藻非常汪汪如千頃之波浩浩傾三峽之水
用力少見功多受厚禄享重貴若日生見彩雲易散
美處難全喜地有怨福中有禍不宜享福壽不長久
火照主招惡人連累官災合牢獄之厄
詩斷火星凶𦦨入官宫仕列全曹少始終
若在強宫為禄主會看附鳳與攀龍
火星到卯氣飄飄非遇宫主亦官僚
水土同宫臨任死皮袋那知被火燒
福德宫
衣食豐厚倉庫盈積財物足用更得火星合照一生
優游若與凶曜同宫則減其力火照或忌星或是
尅星年不過四十須招富人有虧尅䧟身之事
詩斷火星白日損人壽若受官班終不久
蝕神忽若入宫來骨肉妻兒難保守
火星滿用臨強位十一宫中福為最
道德威嚴禮義崇騰播英聲盈海内
火星土宿與金星三辰喜在福宫臨
内只火星為急燥為人因此失人情
相貌宫
主人瘦薄情志輕浮形神短矮只見他非不責已過
性潔白好戱謔好時喜到底怒時拗到底有人激觸
心中發憤只是片時過心中無事火照形相惡醜
言語剛烈不服人欺情行忠直
詩斷世間何事最嗟吁相貎宫中火德居
男性剛強多惹禍女持箕箒泣前夫
火星行變不為佳却破兄弟與妻家
若逢計孛兼天首孤窮眉目有痕瘕
火星變段名
寶瓶宫天暴星又名天刑星有心膽能住持
詩斷坎名天暴火為災夜生縱可日迍乖
七宫妻妾多滛蕩立禍須知妓妾來
磨蝎宫天驛星又名天德星主有福德轉災為福
詩斷天驛之星為熒惑此曜偏宜會磨蝎
更加土宿此宫來富貴功名憑口舌
人馬宫天倉星又名天穆星主倉庫盈滿内實外
虛
詩斷天星寅位火星臨官位長生秀氣兼
不值惡星侵本位重金重蓋爵重添
天蝎宫天輔星又名天職星主有大職印大貴也
詩斷天輔貴星臨卯位蝎宫最喜火來臨
禄無失䧟身榮貴名播清聲入翰林
天秤宫天休星又名天勒星刑尅暴害凶惡
詩斷角亢休宜火來臨畏逢首尾孛相侵
身命遭逢無吉曜犯刑惡死少光隂
雙女宫狐疑星又名熒惑星主事多進退
詩斷狐疑軫翼言難定志大心高疑慮人
女人身命若逢此順則為厄逆為塵
獅子宫天雷星又名天時星横得貴人待用
詩斷火星獅子號天雷正直無私福禄來
若望太陽人悖逆更逢四正子孫乖
巨蟹宫天友星又名天熾星心性戱謔多詐
詩斷四五七宫并第十名為天友定應孤
若非父母隔絶早往往偏房寄外居
隂陽宫太虛星又名天孽星主夫婿孽毒也
詩斷太虛之宿最為良身命俱逢福壽長
金木并臨須顯達若逢八煞即為殃
金牛宫熒惑星又名流血星主怯惡死
詩斷酉宫熒惑最為凶不問七強五弱宫
若得吉星傍臨照也須辛苦受貧窮
白羊宫天廟星又名天赦星逢難自脫明多豐足
詩斷白羊天廟最為竒禍則消除福則隨
寅午命宫逢吉曜少年平步上雲梯
雙魚宫披頭星又名天旋星主疑惑多驚恐
詩斷亥上披頭何所知虛名虛譽足嗔嗤
若不遭遇留伏逆曹號揚名處處知
星學大成卷十五
