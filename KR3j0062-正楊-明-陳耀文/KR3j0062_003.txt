正楊卷三明陳耀文撰
雲岳屛風
漢鄭弘第五倫故吏同為太尉司空每朝見弘曲肱自
卑明帝聞知乃賜雲岳屛風分隔其間(雲岳即雲氣山岳也)
謝承後漢書鄭弘為太尉時舉第五倫為司空班次
在下每正朔朝見弘曲躬自卑上問知其故遂聽置
雲母屛風分隔其間由此為故事
此謂雲岳復為之註何也
梁劉孝威啓昔紀亮所隔惟珍雲母
陳弘周正啓昔琉璃見重雲母彌珍
趙李
阮籍詠懷詩西遊咸陽市趙李相經過顔延年以為趙
飛燕李夫人劉會孟謂安知非實有此人不必求其誰
何也不詳詩意咸陽趙李謂游俠近幸之儔漢書谷永
傳小臣趙李從微賤尊寵成帝常與微行者籍用趙李
字正出此若如顔延年說趙飛燕李夫人豈可言經過
如劉會孟言當時實有此人唐王維詩亦有日夜經過
趙李家豈唐時亦實有此人乎乃知讀書不詳考深思
雖如延年之博學會孟之精鍳亦不免失之况下此者
耶
詩話補遺云阮籍詩西游(云云)經過顔延年注趙飛燕
李夫人非也按漢書乃成帝時趙季李欵延之之博尚
有此誤(馮少洲詩紀並載)
谷永傳成帝久無繼嗣數為微行多近幸小臣趙李
從微賤專寵皆皇太后與諸舅夙夜所常憂至親難
數言故推永等因天變切諫永䟽云掖庭獄大為亂
阱滅絶人命主為趙李報怨
班倢伃傳自鴻嘉後上稍隆扵内寵倢伃進侍者李
平平得幸立為倢伃上曰始衛皇后亦從微起迺賜
平姓曰衛其後趙飛燕姊弟亦從自微賤興踰越禮
制寖盛扵前
敘傳成帝自大將軍王鳳薨後富平定陵侯張放淳
于長等始愛幸出為微行行則同輿執轡入侍禁中
設宴飲之會及趙李諸侍中皆引滿舉白談笑大噱
據此則子所引者正趙飛燕也且小臣趙李句讀俱
差何用笑延之乎
何並傳並自隴西太守徙潁川太守陽翟輕俠趙季
李欵多畜賓客以氣力漁食閭里至姦人婦女持吏
長短從横郡中聞並至皆亡去並下車敕曰趙李桀
惡雖遠去當得其頭以謝百姓吏後得趙李他郡持
頭還並縣之
謝靈運景隆法師誄云生自豪華家贏金帛加以巧
乘騎解絲竹詠絶響於康衢弄絃管扵華肆者非徒
經旬涉朔彌歷年稔而已諒趙李之咸陽程鄭之臨
卭矣
又云生以意泰意管生理孰是歡慰程鄭趙李
據此趙李與程鄭並言則非陽翟可殺之趙李也王
元美云嵇叔夜詩西游(云云)經過注謂李夫人趙飛
燕大誤或云趙飛燕李平皆成帝所幸婕妤然不應
與婕妤游從班史谷永傳又為趙李報德復怨注小
臣趙李從微賤尊寵楊用修又言即趙季李欵然二
人皆陽翟大俠為何並所殺未審孰是
玉樹
左思三都賦序譏揚雄賦甘泉不當言玉樹青葱誤矣
揚雄言玉樹者武帝所作集衆寳為之以娛神非謂自
然生之猶下句言馬犀金人也
漢武帝故事曰上起神屋前庭殖玉樹珊瑚為枝碧
玉為葉璧馬犀言作馬及犀為璧飾也
此已見選注似無煩贅辭為也
王褒雲陽宫記云甘泉宫北有槐樹今為玉槐樹根
幹盤峙三二百年木也耆舊相傳咸以此樹即揚雄
甘泉賦所謂玉樹青葱者也(三輔黃圖亦載)
國史纂異云雲陽縣界多漢離宫故地有似槐而葉
細玉人謂之玉樹揚子甘泉賦云玉樹青葱后左思
以雄為假珍怪盖未詳也(隋唐嘉詁長安記亦載)
月窟日域
揚子雲長楊賦西壓月&KR1633;(古窟字)東震日域服虔注以為
月所生恐非李太白詩天馬來出月氏窟月窟即指月
氏之國日域指日逐單于也盖借日月字以形容威服
四夷之遠耳太白妙得其解矣月氐一作氏又作月支
唐人僑置羈縻曰氐州氏音支樂府有氐州第一氐州
第二即此地也併附著之
顔延年詩月竁來賓日際奉土注竁窟也陶弘景水
仙賦東卷長桑日窟西幹龍築月阿南齊禮志月域
來賓日際奉土隋樂志北齊皇夏詞月軌咸梯岫日
域盡浮川唐祭神樂章云包含日域牢籠月竁昭明
大法頌西踰月窟東漸扶桑
據此則月窟自明李白天馬歌天馬来出月氏窟背
為虎文龍翼骨非用此月窟也又云日逐單于單于
豈居東方耶王僧孺與何遜書腦日逐髓月氏
金虎
甘石星經云昴西方白虎之宿太白金之精太白入大
昴金虎相薄主有兵亂文選張平子賦始於宫隣卒扵
金虎注不知引此而謬自為說
薛綜曰金虎西方白虎神王金金白也善曰應劭漢
官儀曰不制之臣相與比周比周者宫隣金虎宫隣
金虎言小人在位比周相進與君為隣貪求之德堅
若金䜛謗之言惡如虎也
觀註薛已註在前矣豈善不知而謬自為說耶
李業傳引語
彀弩射市薄命先死
後獨行傳王莽命劉咸強召李業業乃載病詣門咸
怒出教曰賢者不避害譬如彀弩射市薄命者先死
聞業名稱故欲與之為治而反託疾乎
此云引語誤
古諺古語載籍通引
龍不隠鱗鳳不藏羽網羅高懸去將安所
後逸民傳陳留老父見張升與友人班草而言相抱
而泣趨而過之植杖太息言曰二丈夫何泣之悲也
夫龍不隠鱗(云云)安所雖泣何及乎
未嘗云諺及古語也
天禄渴馬(秇林伐山)
漢靈帝脩南宫鑄天禄蝦蟆轉水入宫又作翻車渴烏
灑路
天禄即大蝦蟆伯樂之子按圖索駿以蝦蟆為馬即天
禄也天禄之形漢人多刻石肖之於墓古詩所謂天禄
辟邪眠莓苔也
又云一角為天禄兩角為辟邪
二說互異何也
瑞應圖曰天䴪者純靈之獸五色光耀洞明王者道
備則至漢書靈帝紀鑄黃鍾四天禄蝦蟆注天禄獸
也今南陽縣有宗資墓旁有兩石獸其高八尺角而
麟分鼠曳尾過壯大左曰天禄右曰辟邪字皆刻膊
上漢有天禄閣亦因此獸立名
伯樂子執馬經畫樣求馬盖尹神童戱語也見朝野
僉載乃即謂蝦蟆為天禄何哉
管輅
弘明集知察舞鷄爻分封蟻下句管輅事
梁湘東王簡文帝法寳聯璧序云我儲君業邁宣尼
道高啓筮之作聲超姬發寧假卞蘭之頌知察(云云)
異苑云魏武時南方獻山鷄操欲其鳴舞而無由公
子倉舒取大鏡着其前鷄見形而舞不止遂乏死
東觀記云沛獻王輔善京氏易永平五年少雨上以
易林占之繇曰蟻封穴居大雨將至以問輔曰蹇艮
下坎上山出雲為雨蟻穴居知雨
此正引二王事曰管輅事誤
劉表善書
董北苑云劉景升為書家祖師鍾繇胡昭皆受其學然
昭肥繇瘦各得其一體景升即劉表也表初在黨人中
俊厨顧及之列其人品之高可知藝文志有劉表集今
雖不可見觀三國志注載其與袁尚兄弟書其筆力豈
減崔蔡耶則翰札之工又其餘事耳
書斷云劉德升字君嗣潁川人桓靈之世以造行書
擅名既以草剏亦甚妍美風流婉約獨步當時胡昭
鍾繇並師其法世謂鍾繇善行押書是也而胡書體
肥鍾書體瘦亦各有君嗣之美也
今以德升為景升大誤表二書見王粲集(後書注)
甄字音
說文甄陶也从瓦垔居延反吳書孫堅入洛屯軍城南
甄宫井上旦有五色氣人入井探得傳國璽以甄與已
名音叶以為受命之符則三國以前未有音為之人切
者也孫權即位尊堅為帝江左諸儒為吳諱故改音真
後秦諱苻堅隋諱楊堅皆暫避其音
全文見莊季裕鷄肋編盖甄履舊譜妄說耳
吳書曰堅入洛掃除漢宗廟祠以太牢堅軍城南甄
宫井上旦有五色氣舉軍驚怪莫有敢汲堅令人入
井探得漢傳國璽初黃門張讓等作亂劫天子出奔
左右分散掌璽者以投井中
袁術有僣逆之謀聞孫堅得𫝊國璽遂拘堅妻奪之
後書既見奪矣可云甄與名叶為受命符耶
裴松之云孫堅扵興義之中最有忠烈之稱若得漢
神器而潜匿不言此所謂隂懷異志豈所謂忠臣者
也吳史欲以為國華而不知損堅之令德如其果然
孫皓降晉何得寳藏之而獨送六璽耶
張華女史箴云散氣流形既陶既甄在帝庖犧肇經
天人茂先晉人與吳同時豈亦為吳諱耶
范書光武贊光武誕命靈貺自甄沉幾先物深略緯
文蔚宗豈秦人耶又豈預為隋文諱耶
會昌一品集武宗真容贊爰命彩繢載模天真聖作
物覩禎祥以臻宣光孕靈虞熙載甄德裕又誰諱耶
孫奕示兒編甄有二音學者皆押先字韻及真韻反
未嘗押此皆相承之久信耳不信目之過也
按唐何超晉書音義云洛書甄曜度裴秀甄擿舊文
山濤甄拔人物及左甄右甄字音堅甄衛之家甄德
遣婦生来哭人并州將田甄姓名字音真是甄字二
音之辯也在前人皆互用之乃專據堅音誤其甄陣
之音以何令升為楊正衡又誤
水性
水性不同予扵續錄詳之矣近閱太平廣記諸葛孔明
時有蒲元者術鍳同歐冶風胡常為孔明鑄刀劍言蜀
惟江水爽烈是天分其野大金之元精也漢水鈍弱及
涪水皆不任淬刀劍或以涪水雜江水元輒能辯之管
子論齊之水云其泉白清其人堅勁寡有疥瘙終無痛
醒今之濟川伏流至東阿井以煮膠和半夏丸皆異常
藥水性之分信有之矣
蒲元别傳見太平御覽刀劒部中廣記不載豈閣本
耶
水性不同如悉唐制角畔怯腐手(云云)俱剽路史說
也别論乃譏其貪慱而忘精焉惡知非有盜憎主人
抑何甚哉
鍾繇
魏書鍾繇傳明堂所以祀上帝靈臺所以觀天文辟雍
所以脩禮樂太學所以集儒林高禖所以祈休祥既稱
太學又稱辟雍可證辟雍非太學也明矣
魏名臣奏王朗節省奏曰夫天地則掃地而祭其
餘則皆壇而埒之矣明堂(云云)又所以察時務揚教
化此見魏志朗傳注
魏自有書魏志非魏書也云鍾繇傳誤
倉舒
曹操幼子倉舒死求邴原死女合葬史以為譏余觀周
禮地官禁嫁殤者注謂生時非夫婦死而葬相從嫁殤
嫁死人則此俗古巳有之今民間猶有行焉而無禁也
魏志云沖亡後操哀甚言則流涕為聘甄氏亡女與
合葬原傳云女早亡時倉舒亦没操欲求合葬原辭
曰合葬非禮也原之所以自容於明公明公之所以
待原者以能守訓典而不易也若聽明公之命則是
凡庸也明公焉以為哉操遂止
史前後俱無譏辭其所合葬亦不止求原女也
周禮媒氏禁遷葬與嫁殤者引注亦誤
莊&KR2084;(&KR2084;从九从酋)
王仲宣從軍詩館宇充廛里士女滿莊&KR2084;自非聖賢國
誰能享茲休&KR2084;音求九交之道也字從九從酋為是又
說文馗音逵从九从首九達道也似龜背故曰馗从九
首一道為一首與馗同義而異音馗从首&KR2084;从酋今人
不識&KR2084;字皆从首誤矣(此見王粲集古本最可證今本多作馗非也)
善註曰韓詩曰肅肅兔罝施於中逵爾雅云六逵謂
莊薛君曰馗九交之道也
五臣作&KR2084;音仇良曰鄽莊皆道也
選注自明曰古本何耶韻會支尤二韻通作馗
探情以華
選王仲宣詩探情以華覩微知著本史記律書情核其華
道著明矣之語華者貌也然史記之語觀仲宣之詩而益
明仲宣之詩得李善之解而始白觀書所以貴乎博證也
史記律書云雖妙必效情核其華道著明矣正義曰
妙謂微妙之性也效猶見也核研核也華道神妙之
道也言人雖有微妙之性必須程督巳之情理然後
研核神妙之道乃能究其形體辨其成聲故謂明矣
觀注情屬效讀道屬華讀若情核其華為句則不通
矣者明亦不云著明矣
仲宣贈文叔良詩既慎爾主亦迪知幾探情以華覩
著知微不云覩微知著也注云華喻貌亦不云華者
貌也
吐金鳥
酉陽雜爼云魏明帝時昆明國貢辟寒鳥常吐金屑如
粟昆明今為雲南服裡之縣不聞此鳥其遠至夷徼亦
不聞也段式之好張虛大之言其著酉陽雜爼亦似郭
子横洞冥記唐人杜陽雜編全構虛誑殊無一實也或
者遠夷多詐以金屑飼鳥以欺侮中國如秦蜀金牛云
是乎
𠻳金鳥吐金屑名避寒金見拾遺記非段柯古好張
虛大也今曰吐金鳥避寒鳥似亦欠審柯古名成式
曰式之又誤
碧桐杯(秇林伐山)
唐人碧桐杯詩酒味雜蓮氣香冷勝扵冰輪囷如象鼻
瀟灑絶青繩
酉陽雜爼云歷城北有使君林魏正始中鄭公殼三
伏之際每率賓僚避暑扵此取大蓮置硯格上盛酒
二升以簮刺葉令與柄通屈莖上輪囷如象鼻狀噏
之名為碧筩杯歴下學之言酒味雜蓮氣香冷勝於
冰
此復引用之而不著所出何耶筩作桐亦誤
侍中執虎子
蘇則與吉茂同隱于太白山則為侍中侍中親省起居
故謂之執虎子茂見則曰仕進不止執虎子則笑曰誠
不能效汝蹇蹇鹿車驅按漢世有諺語云仕宦不止車
生耳謂重較也吉茂反語以戱蘇則謂不得坐車較車
而反執虎子也則亦為韻語以荅茂驅叶音上聲與汝
為韻云
魏略舊儀侍中親省起居故俗謂之執虎子始則同
郡吉茂者是時仕甫歷縣令遷為冗散見則嘲之曰
仕進不止執虎子則笑曰我誠不能效汝蹇蹇驅鹿
車馳也
魏志則先賜爵關内侯進封都亭侯徵拜侍中
夫則為侍中茂為冗散可戱則無車耶則語自明乃
云韻語故耶誤耶抑未見原本耶
晉書云孝武為清暑殿有識者以為清暑反為楚聲
哀楚之徵也
宋書明帝多忌諱袁粲初名愍孫反語袁愍為殞門
帝意惡之乃令改焉
南史齊文惠太子立樓舘鍾山下號東田東田反語
顛童也武帝于清溪立宫號舊宫反之窮廐也右反
語見史籍者不能盡載茂語可反重較耶
王元美云虎子䙝器也以虎子對鹿車意非謂重較
反語也晦伯辨之更不明
余正用脩誤云反語耳元美謂其不明豈亦未見諸
史反語耶
灰釘
李商隱露布飛走之期既絶灰釘之望斯窮宋人小說
謂杜篤論都賦燔康居灰珍竒椎鳴鏑釘鹿蠡近何子
元餘冬錄中證其非謂是曹爽在獄中乞棺釘與灰扵
司馬懿事其事本不僻也余又考梁書徐勉疏云屬纊
才畢灰釘已具陳覇先九錫文袄酋震慴遽請灰釘以
二條證之尤足破宋人之謬說
灰釘事楊用修引餘冬論證其非謂曹爽求司馬懿
事其事本不僻云云按王凌既降未測懿意故乞棺
釘與之乃仰藥死曹爽幽處第中糧盡告急扵懿懿
給肉米糗&KR0008;且以書慰之大喜過望未幾獄具夷三
族今以灰釘事歸曹爽抑何舛也(王元美)
餘冬錄辨談苑云魏略王凌試索棺釘以觀太傅意
太傅給之凌遂自殺陳本紀乃此事故有請之云而
商隠亦有望窮之云其以棺為灰灰與釘皆闔棺之
具商隠承用之正凌事耳若用杜篤賦所云者何以
請以望為哉
此說自明楊誤以為爽耳乃謂其舛何耶
隋安德王雄慶舍利感應表云釋提請灰之後育王
建塔以來(廣弘明集)請灰豈用釋提事耶
賜丞相顧雍書吳大帝
貴孫子直令問休休至扵相見過扵所聞為君嘉之
顧承字子直邵之子雍孫也嘉禾中與舅陸瑁俱以
禮徵權賜雍書云
此吳志全文正尺牘佳語也通志略不載而用脩遺
焉豈未見耶
答魏舒書晉武帝
可散愁養氣更增滋味仍給陽燧四望窗戶車庶出入
觀望或足散憂也
魏舒年老致仕子混卒詔曰舒惟一子薄命短折舒
告老之年處窮獨之苦每念怛然為之嗟悼思所以
散愁養氣可更增滋味仍給賜陽燧四望繐窗戶皂
輪牛車一乘庶出入觀望或足散憂也
此詔也而曰答書且截去前半復去思所以及可字
賜字遂使文義艱澁尺牘耶
與天公牋晉劉謐之
體戰身噤脫衣凍坐頼公借袍南岳送火
牋云昔辛酉之際遭湯旱流煙今子亥之歲值堯水
滔天火延其廬水壊其國何人小子頓偷雙船由是
行無擔石室如懸磬(云云)獨此四句可錄耶
與王導書王敦
温太真别來幾日作如此事當募人生致之自拔其舌
此通鑑晉明帝紀語也綱目及胡三省註不證其誤
而公復以為尺牘又誤矣
晉書温嶠傳云王敦表温嶠為丹陽尹嶠既得還都
乃奏敦逆謀請先為之備及敦搆逆加嶠中壘將軍
持節都督東安北部諸軍事敦與導書曰太眞别來
幾日作如此事表誅奸臣以嶠為首募生得嶠者當
自拔其舌
與王導書陶侃
郭默殺方州即用為方州害宰相即用為宰相乎足下
自謂遵飬時晦是乃遵養時賊也
晉書曰郭默矯詔殺平安將軍劉胤陶侃上表討默
與王導書云郭默殺方州即用為方州殺宰相便為
宰相乎導答曰默居上流之勢如有船艦成資故苞
含隠忍使有其地一月潜嚴足下軍到是以得風發
相赴豈非遵養時晦以定大事者耶侃省笑曰是乃
遵養時賊也
合二事為一書誤
瓊寢玉簀(秇林伐山)
劉聰以婢為后王鍳諫曰不可以汗玉簀而塵瓊寢
載記云王沉養女年十四有妙色劉聰立為左皇后
王鍳等諫云縱沉之女弟刑餘小醜猶不可塵瓊寢
汙清廟况其家婢耶
今直以為婢且增玉簀何也
陸抗
晉陸抗拜侍中謂賓客曰以我為三公是天下為無人
唐鄭棨聞拜相曰鄭五作相天下無人矣二子審已量
力其視力小任重折足覆餗而猶不知止者有異矣
此陸玩之言也抗三國吳人今以玩為抗誤
尺牘清裁與王丞相書玩作琬又誤
茗柯
酩酊醉貌晉山簡傳及世說皆作茗艼盖假借字也又
簡文帝曰劉尹茗仃有實理茗仃亦茗艼也今本一作
茗柯于義不貫(餘錄)
晉書作酩酊此云作茗艼誤
晉簡文公劉尹茗柯有實理注言如茗之枝柯小實非
外博而中虛也(秇)
蔡叔子云韓康伯雖無骨幹然亦膚立合二條觀之膚
立者茗柯之反也
宋有謠曰臻蓬蓬外頭花豔裏頭空正可對茗柯
此世說之語注柯一作打一作仃一作(闕)原無定字
何嘗有解豈又古本耶
宣政雜錄云宣和初收復燕山金民来居京師者其
俗有臻蓬蓬之歌人皆喜而效之其歌曰臻蓬蓬外
頭花花裏頭空但看明年正二月滿城不見主人翁
本虜䜟故京城不禁然次年正月徽宗南幸次年二
月二聖北狩
此歌云花花無豔字
一本假為注語一云于義不貫已既自相矛盾矣其
云偽書誤人得無自道也與哉
小說
說者云宋人小說不及唐人是也殊不知唐人小說不
及漢人(云云)晉書荀勖傳云汲郡人不准發冢得古文
數百篇載楚事一段尤妙亦小說也惜不傳耳
荀勖傳云汲郡冡中得古文竹書詔勖撰次之以為
中經列在祕書
束晳傳云太康二年汲郡人不准發魏襄王墓或云
安釐王塜得竹書數十車大凡七十五篇
衛恒傳四書體勢云太康元年汲縣人盜發魏襄王
塜得策書十餘萬言案敬侯所書猶有彷彿古書亦
有數種其一卷論楚事者最為工妙恒竊悦之故竭
愚思以贊其美愧不足厠前賢之作冀以存古人之
象焉
恒云最為工妙為字言也乃指為小說何耶以晳傳
恒傳為勖傳併誤
金谷序
世說新語謂王羲之作蘭亭記人以方金谷序羲之甚
有欣色金谷序今不傳其實蘭亭之所祖也余舊得宋
人石刻一本今錄于此其辭曰余以元康六年從太僕
卿出為使持節監青徐諸軍事征虜將軍有别廬在河
南縣界金谷澗中或高或下有清泉茂林衆果竹栢藥
草之屬莫不畢備又有水碓魚池土窟其為娛目歡心
之物備矣時征西大將軍祭酒王詡當還長安余與衆
賓共送往澗中晝夜遊晏屢遷共坐或登高臨下或列
坐水次時琴瑟笙筑合載車中道路並作及住令鼓吹
迭奏遂各賦詩以叙中懷或不能者罰酒三斗感性命
之不永懼凋落之無期故列敘時人官號姓名年紀又
寫詩著後後之好事者其覽之哉
世說品藻篇謝公云金谷中蘇紹最勝注中俱載前
文末云凡三十人吳王師議郎關中侯始平武功蘇
紹字世嗣年五十為首
今云宋人石刻豈容齋所載頭責子羽文意耶
王嘉
隴西處士王嘉隠居倒處山有異術符堅迎之入長安
按嘉字子年今世所傳拾遺記嘉所著也其書全無憑
證直搆虛空首篇謂少昊母有桑中之行尤為悖亂嘉
盖無德而詭隠無才而強飾如今之走帳黃冠遊方羽
客偽藥欺人假丹誤俗是其故知而移扵筆札世猶傳
信之深可怪也哉嗚呼子書之奥妙不傳者何限而今
乃傳鬻子子華子唐詩之佳而不行者無算而世乃盛
傳許渾胡曾小說之可觀者多矣而天寳遺事杜詩偽
蘇註至今名家亦為所惑且引用焉噫
偽書誤人
劉子玄曰郭子横洞冥記王子年拾遺記全構虛辭用
驚愚俗卓哉子玄之見也余推其餘如任昉述異記殷
芸小說沈約梁四公子記唐人杜陽雜編天寳遺事宋
人雲仙散錄清異錄杜詩偽蘇註盛行於時殊誤學者
司馬公作通鑑亦誤取天寳遺事况下此者乎
公所引用具列如左
瑣語云水㴠萬物之中精潤百物而行乎地中風㴠太
玄之中精動百物而行乎天上
子華子語也引用之而匿其名何哉
旋波移光
旋波移光越之美女與西施鄭旦同進扵吳王肌香體
輕飾以珠幌若雙鸞之在烟霧
拾遺記云越謀滅吳有美女二人一名夷光二名脩
明(即西施鄭旦之别名)以貢扵吳吳處以椒華之房貫細珠為
簾幌(云云)吳王目之若雙鸞之在輕霧
杜陽編云元載寵姬薛瑤英仙姿玉質肌香體輕雖
旋波搖光不能過也
所引合二事為一想未見正本耳
拾遺記西海之西有浮玉山山下有穴穴中有水其色
如火波濤灌蕩而火不滅名曰隂火木玄虛海賦所云
隂火潜然者也然李善及五臣註皆不引之
商芸小說云晉眀帝問沭啓云沭伏久勞極不審尊體
何如
拾遺記曰禹治水所穿鑿處皆泥封記使玄龜升其上
此封堠之始
予又考述異記云空同山有堯碑禹碣皆科斗書
香雲香雨
雨未嘗有香也而李賀詩依微香雨青氛氲元微之詩
雨香雲淡覺微和雲未嘗有香而盧象詩云雲氣香流
水
拾遺記云員嶠之山名環丘有雲石廣五百里或四
五十或十數里駁駱如錦川扣之則片片蓊蓊然雲
出俄而遍潤天下西有星池周千里水色隨四時變
化有神龜出爛石之上此石常浮于水邊方數百里
其色多紅質虛似胏燒有煙香聞數百里煙氣升天
則成香雲遍潤則成香雨
此謂雲雨無香誤
若云偽書誤人則隂火潜然固嘗引之以病選注矣
子年神竒先覺非遊方誤俗者見晉藝術傳
與謝安石書(尺牘)王右軍
坐而獲逸遂其宿心比常與安石東遊山海頥養閑暇
之餘欲與親故時共歡宴䘖杯引滿語田里所行故以
為撫掌之資其為得意可勝言耶常依依陸賈班嗣之
處世老夫志願盡於此也
分甘帖王羲之
諸君子孫遊觀有一味甘剖而分之以娛目前
晉書曰初羲之既優游無事與吏部郎謝萬書曰古
之辭世者或被髮佯狂或汙身穢跡可謂艱矣今僕
坐而獲免遂其宿心其為慶幸豈非天賜違天不祥
頃東遊還脩植桑果今盛敷榮率諸子抱弱孫游觀
其間有一味之甘割而分之以娛目前雖植德無殊
邈猶欲教養子孫以敦厚退讓戒以輕薄庶令舉策
數馬彷彿萬石之風君謂此何如比當與安石東游
山海并田視地利頥養閑暇衣食之餘欲與親知時
共歡宴雖不能興言高詠䘖杯引滿語田里所行故
以為撫掌之資其為得意可勝言耶常依陸賈班嗣
楊王孫之處世甚欲希風數子老夫志願盡扵此也
前人名差誤後剪截欠通諸所引證詎可憑耶
宗少文
越王金鑄范少伯晉帝圖畫宗少文遙聞聲而相思也
秦皇未見韓非則思與之並世不可得既見非則殺之
武帝未見相如則思與之並世不可得既見相如則擯
之日進前而不䘖也
宋書曰宗炳字少文高祖領荆州辟為主簿不起高
祖開府辟召下書曰吾沗大寵思延賢彦而兔罝潜
處考槃未至側席丘園良增虛佇南陽宗炳雁門周
續之並植操幽棲無悶巾褐可下辟召以禮屈之扵
是並辟太尉掾皆不起宋受禪屢徵並不應元嘉二
十年炳卒時年六十九
吳越春秋范蠡既去越王乃使良工鑄金象蠡之形
置之坐側朝夕論政
今曰晉帝何帝耶蠡去乃為鑄金何得云聞聲耶
太極泉
宋孝武帝大明七年赦詔文曰思散太極之泉以福無
方之外太極之泉不知何語後閱酉陽雜爼仙藥有太
極泉盖神瀵盎漿之類也宋齊六代文人每好用僻事
例如此
禮含文嘉曰禮天子靈臺為萬物獲福於無方之源招
太極之清泉以與稼穡之根
酉陽雜爼仙藥有太極井泉此唐段柯古所著也南
宋安得預讀其書耶既誚其虛誑又取以證者何耶
紫&KR0710;
南史義陽王㫤傳六軍戒嚴應須紫&KR0710;弘明集玄光辯
惑論張魯鋒帶盧循紫&KR0710;南宋晉安王子勛傳子勛初
檄欲攻子業聞其已隕即解甲下&KR0710;讀者多不知紫&KR0710;
為何物按晉書職官志云袴褶之制未詳所起冠黑帽
綴紫&KR0710;&KR0710;以繒為之長四尺廣一寸腰有絡帶以代鞶
中官紫&KR0710;外官絳&KR0710;盖戰裙之絡繫也今畫門神將軍
有之俗曰飄帶又梁楮緭使魏元日作詩曰帽上著籠
冠袴上著朱衣即指此也
南史宋書㫤及子勛本傳並無紫&KR0710;字
宋景和中討義陽王㫤六軍戒嚴須應紫&KR0710;左右欲
營辦王琨曰元嘉初征謝晦有紫&KR0710;在匣中不須作
檢取果得焉(南史王琨傳)
廢帝子業為壽寂之所弑鄧琬為子勛傳檄京師明
帝遣邵宰還荆州經過襄陽袁顗馳書報琬忽解甲
并奉表勸子勛即位郢州及聞明帝定大事即解甲
下摽繼聞襄陽不息而顗又響應(宋書琬傳)
玄光論張角黃符子魯戴絳盧悚紫&KR0710;孫恩(孤虛)
晉輿服志袴褶之制未詳(云云)曰職官志誤秇林伐
山又以紫&KR0710;出梁書職官志梁書有志否耶
南史梁楮緭同陳伯之降魏亦非使也
石城樂(詩話詩紀亦載)
石城樂宋臧質作碧玉歌一名千金意晉孫綽作慕容
攀墻視慕容垂作樂府皆失其名當表出之
唐書樂志云石城樂者宋臧質所作也石城在竟陵
質嘗為竟陵郡於城上眺矚見羣少年歌謠通暢因
作此曲
樂苑云碧玉歌者宋汝南王所作也碧玉汝南王妾
名以寵愛之甚所以歌之其二篇云碧玉小家女不
敢攀貴德感郎千金意慙無傾城色
慕容垂歌晉書載記云慕容垂本名缺尋以䜟記乃
去夬以垂為名慕容雋僣號封垂為吳王太元八年
自稱燕王其二章云慕容愁憤憤燒香作佛會願作
墻裏燕高飛出墻外
以上俱樂府所載此(云云)誤
通志情人桃葉歌亦曰千金意不云碧玉歌也
梅根冶
古冶字或借作野金陵有冶城楊子江有梅根野或作
冶字而音渚齊武帝詩昨經樊鄧役阻潮梅根冶探懷
悵往事意滿辭不敘劉文房詩落日蕪湖色空山梅冶
烟孟浩然水溢梅根冶烟迷楊葉洲皆以冶為野也
楊州記云冶城吳時鼓鑄之所吳平猶不廢王茂弘
所治也寰宇記宣州有銀冶今廢庾信枯樹賦云北
陸以楊葉為關南陵以梅根作冶南畿志池州有梅
根河源出九華山會扵五溪支流入於江銅陵縣有
銅官山有泉冬夏不竭可以陵鐵烹銅因改為銅官
山嘗於此置場
估客樂
估客樂齊武帝之所作也其辭曰昔經樊鄧役阻潮梅
根渚感憶追往事意滿辭不敘阻潮一本作假楫武帝
作此曲令釋寳月被之管絃帝遂數乘龍舟游江中以
紝越布為帆綠絲為帆縴鍮石為篙足篙傍者悉著鬱林
布作淡黃袴舞此曲用十六人云按史稱齊武帝節儉
嘗自言朕治天下十年當使黃金與土同價然其從流
忘返之奢如此貽厥孫謀何怪乎金蓮步地也
此子詩話所載何渚不作冶耶
南史何尚之告休定省傾朝送别於冶渚可云渚渚
耶
浩然夜泊宣城界排律中火熾梅根冶不云水溢也
曰梅冶烟曰火熾梅根冶則冶中之烟冶中之火也
今曰野豈野燒耶
蠱冶通用
易冶容誨淫太平廣記引之作蠱容誨淫左傳女惑男
曰蠱國語蠱女縱欲張平子西京賦妖蠱豔夫夏姬美
聲暢于虞氏南都賦侍者蠱媚巾韝詳明五臣注作冶
媚馬融廣成頌古冶字作蠱字可證
廣記引易見第幾卷何不明言意謂廣記繁富人難
遍閱故每借之以欺人耳
海觀張天錫(錫)作文極敏捷而用事率出杜撰人有
質之者則高聲應之曰出太平廣記盖其書世所罕
也(七脩類藁)公引廣記無亦天錫之故智乎
西京賦良注曰蠱豔美也
南都賦注良曰蠱媚美容也(並無冶字)
廣成頌田開古蠱注音冶(不云古字)
夫一冶字也欲野則野欲蠱則蠱為子字者不亦難
乎使公冶長有知又將有用脩大横之誚矣
瓊
瓊赤玉也謝希逸雪賦林挺瓊樹世豈有赤雪耶李義
山已隨江令誇瓊樹李長吉詩曰夭碎碎墮瓊芳相承
誤用皆不考之過也
晉朝雜事云大康七年雨赤雪二頃唐五行志貞元
二十一年正月雨赤雪於京師可云無赤雪耶選注
善云瓊赤玉也瓊樹恐誤已先言之矣
詩木瓜報之以瓊琚報之以瓊瑤報之以瓊玖毛氏
云瓊玉之美者孔安國曰瓊是玉之美名非玉名也
丘中有麻傳云玖石次玉是玖非全玉也
什文曰玖字書云玉黑色
錢氏曰詩言玉以瓊者多如著瓊華瓊英瓊瑩木瓜
瓊琚瓊瑤瓊玖皆謂玉色之美非玉之名也
許叔重曰瓊赤玉也然木瓜所謂瓊玖玖乃黑玉亦
非赤也反騷精瓊靡應劭曰瓊玉之華也
張融海賦
文選載木玄虛海賦似非全文南史稱張融海賦勝玄
虛惜今不傳北堂書抄載其略如湍轉則日月似驚浪
動則星河如覆信為竒也
南齊書思光傳中具載特字句脱落難讀耳何以惜
其不傳耶北堂書抄無海部二句見藝文類聚
劉須溪
世以劉須溪為能賞音為其於選詩李杜諸家皆有批
點也予以為須溪元不知詩其批點詩首云詩至文選
為一厄五言盛於建安而勃窣為甚此言大本已迷矣
須溪徒知尊李杜而不知選詩又李杜之所自出予嘗
謂須溪乃開剪截羅段舖客人元不曾到蘇杭南京機
坊也
前引北堂書抄惜海賦不傳公自謂開舖客人耶到
機坊者耶
答劉繪書沈約(尺牘)
郭有道漢末之匹夫非蔡中郎不足以偶三絶謝安石
素族之台輔時無麗藻乃有碑無文况文憲王冠冕彛
倫儀刑宇内自非一代詞宗難或為此約閭閈鄙人名
不入第&KR1476;訓令旨便是以禮許人聞命慙顔已不覺汗
之沾背也
繪請沈約為竟陵王碑文約答書辭之後竟為之今文
選有此碑文當以此入補註
此沈約答樂藹書云答劉繪誤
文選有齊安陸昭王緬碑文無竟陵王碑也謂當入
補註不知寘之何所
南齊書文獻豫章王嶷也文宣竟陵王子良也以文
宣為文獻是又以德昇為景昇也以獻為憲亦誤
子良傳故吏范雲上表為子良立碑事不行文選有
任昉竟陵王行狀又非休文也
梁武帝父子詩䜟
梁武帝冬日詩雪花無有蔕冰鏡不安臺梁簡文詠月
詩飛輪了無轍眀鏡不安臺竟成二䜟
南史賊臣侯景傳云簡文寒夕詩云雪花(云云)又詠
月詩云飛輪(云云)後人以為詩䜟謂無蒂者是無弟
不安臺者臺城不安輪無轍者以邵陵名綸空有赴
援名也謂梁武父子誤
和南
六朝及唐初稱和尚為和南今法帖中有此語觀者不
解也(禪林鈎玄)
弘明集習鑿齒與釋道安書鑿齒稽首和南(云云)弟
子襄陽習鑿齒稽首和南
李交州淼與釋道高難佛不見形書(云云)伏願大和
尚垂懷允納下心無惜神誥弟子李淼和南
龍潭崇信禪師請居天皇寺示心要皇曰汝擎茶吾
為汝接行食吾為汝受汝和南時我便低首
廣弘明集徐陵諫深法師罷道書言必闍黎和尚書
輒致敬和南今以和尚為和南誤矣
僧家謂合掌作禮曰和南(禪苑清規)
法苑珠林云和南者梵語也或云那漠婆南要律儀
翻為恭敬善見論翻為度我
弄
今之巷道名為胡洞字書不載或作衙衕又作&KR1803;㣚皆
無據也南齊書蕭鸞弑其君昭于西弄注弄巷也南方
曰弄北曰&KR1803;㣚弄之反切為&KR1803;㣚也盖方言耳
南齊書云欝林王昭業字元尚蕭鸞使蕭諶引兵入
壽昌閣帝行至西弄殺之(無注)
欝林名昭業海陵名昭文余錄總錄俱無業字大誤
胡三省通鑑注丁度集韻曰弄厦也屏也亦作&KR0146;說
文衙行貌魚舉切又音牙衕通街也徒弄切
兀即秃字(巵言)
梁書侯景傳載寳誌公䜟曰兀尾狗子始著狂兀與秃
同从元去其上畫最有會意之旨
梁天監中釋寳誌曰掘尾狗子自發狂南史同今作
兀尾謂與秃同豈介甫字說意耶
大鳳(譚苑)
通史繳大鳳於青丘戮脩蛇于洞庭大鳳作大風内典
引古䜟記鳳鳳逆序蒼蒼舛度注鳳音梵鳳字當作&KR0146;
從馬非鳳凰之鳳也予舊著古音駢字古音附錄亦誤
從之今特正之於此
淮南子云堯使羿繳大風于青丘之澤(注大風風伯也)
梁武通史採異蕪累撰次無幾殘缺遂多(史通)
據此則通史似即不行矣乃遺淮南而引之耶
皇帝受天睠命四海樂推于時鳳鳳裂序蒼蒼舛度
乃選五石以補之坤軸傾斜積冰發坼乃緯九藪而
正之是以天德一於上地數二於下(廣弘明集二十)
鳳鳳(云云)簡文大法頌序語非引古䜟也鳳鳳注云
梵音亦非音梵也集韻几音洙部内無馬字
嫪(古音余)
嫪說文云婟也要雅倡謂游婿曰婟嫪韓退之詩感物
增戀嫪聲類戀惜也
韓薦士詩念將決焉去感物增戀嫪廣韻嫪悋物也
史嫪毐注音流說文士無行者曰嫪毐
梁劉杳傳有要雅五卷舊唐書已不載其名獨公家
尚藏其書耶史稱杳博綜清儉自居母憂便長齋蔬
食盖端士也書名要雅乃載此鄙䙝語耶
錦繖夫人
馮寳妻洗氏封石龍夫人戰則錦繖寳幰至老未嘗敗
年八十而終知勇福三者全矣古今女將第一人也綉
旗女將與李全戰者見金史可對錦繖夫人
綉旗女將見宋史李全傳止云綉旗女將馬上衝擊
未審何人此云金史考李全未嘗降金當是楊誤洗
氏六朝人見史鑑綱目等書婦人知大義者不止知
勇福也(胡應麟筆叢)
洗氏梁大同初高梁太守馮寳聘以為妻陳永定初
子僕拜陽春郡太守廣州刺史歐陽紇反夫人發兵
拒境僕以夫人功加中郎將轉石龍太守詔冊夫人
為高涼郡太夫人賫綉幰油絡駟馬安車陳亡王仲
宣反圍隋摠管韋洸夫人進兵共敗之夫人親披甲
張錦傘領彀騎衛詔使裴矩巡撫嶺南悉定封譙國
夫人(北史列女傳隋書冊為中郎將石龍太夫人似誤)
金騎奄至李全殺數人逐北抵山谷上有龍虎上將
軍者盛兵以出旁有綉旗女將馳搶突鬭會諸將至
拔全以出(宋史叛臣傳)
楊云洗封石龍夫人戰則錦繖(云云)年八十終誤胡
謂洗六朝人見史綱等書似亦未讀正史也
正楊卷三
