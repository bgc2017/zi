正楊卷一明陳耀文撰
旁羅
史記黃帝順天地之紀旁羅日月星辰文選陸佐公新
刻漏銘俯察旁羅登臺升庫尚書考靈耀曰冬至日月
在牽牛一度求昏中者取六項加三旁蠡順餘之鄭元
注曰盡行十二項中正而分之左右各六項也蠡猶羅
也昏中在日前故言順數也明中在日後故言却也據
此則旁羅乃測天度之器如今之日晷地羅也十二項
者十二時分為十二方也此可補史記注之遺
黃帝紀云迎日推策以治民順天地之紀時播百糓
草木淳化鳥獸蟲蛾旁羅日月星辰水波土石金索
隠曰旁非一方羅廣布也今按大戴禮作歷離離即
羅也言帝德旁羅日月星辰水波及至土石金玉謂
日月揚光海水不波山不藏珍皆是帝德廣布也
前已云迎日推策矣又用蠡何為大戴之離亦可改
作蠡乎水波土石金玉亦當用旁羅測之乎且鄭謂
蠡猶羅豈以蠡為器乎
玄囂
唐詩春雲生嶺上積雪在囂間山凹之地堪為墟市者
曰囂尚書序仲丁居於囂其地在陳留浚儀之間秦之
敖倉也敖即囂也三川為天下之朝市故名曰敖左傳
有囂氏之隧史記注青陽在青之陽玄囂在玄之囂梁
宣帝七山寺賦神囂巖巖而特立仙的皎皎以孤臨皆
以囂為地名也周禮司市之文云禁其鬭囂注鬭以力
爭囂以口爭交市之地必多爭故禁之此益可證囂之
為市其義所從來遠矣後世市謂之墟歸市曰趁墟言
有人則囂無人則虛也蜀謂之場滇謂之街嶺南謂之
務河北謂之集再考說文囂聲也氣出頭上故从㗊頁
頁頭也左傳晏子之居近市湫隘囂塵杜預注囂聲也
此尤可證囂之為市無疑
秇林伐山云梁宣帝七山賦神囂(云云)以孤臨壑之凸
凹者曰囂峯之尖射者曰的
史記黃帝生二子其一曰玄囂是曰青陽注並無在
玄之囂等語今妄為作注人名亦可分用乎
又云仲丁遷於隞索隠云隞亦作囂括地志滎陽故
城殷時敖地太康地記云秦建敖倉於成皋亦非陳
留浚儀間也
七山賦云山多寳玩器多瓊珍金玉生其陽琰石出
其隂神篢巖巖而獨立仙的皎皎而孤臨孰知歲之
豐儉覩玄白而皆諶
字書云篢音公笠也
此賦以神篢對仙的原非囂字今誤引之且一指為
地名一註為壑之凸凹何自相繆戾也
周禮司虣掌憲市之禁令禁其鬭囂與其暴亂者出
入相陵犯者此云司市之文誤
左昭三年初景公欲更晏子之宅曰子之宅近市湫
隘囂塵不可以居請更諸爽塏者
夫既曰近市矣復云湫隘囂塵乃以囂即為市何也
若囂可為市則湫也隘也塵也皆可以為市矣
舜梧堯柳(秇林伐山)
宋文帝受命頌南通舜梧北平堯柳其句極工且新
湘東王梁簡文法寳聯璧序云威漸黃支化行赤谷
南通舜玉北平堯柳
佛書四六謂出弘明集此云宋文帝受命頌一書而
自相矛盾可疑也蒼梧事可用之受命頌中乎
女匽
大戴禮帝繫篇帝舜娶于帝堯之子謂之女匽氏列女
傳堯之二女名娥皇女英山海經帝俊妻是生十日漢
地里志陳倉有黃帝孫舜妻祠禮記舜葬于蒼梧之野
盖三妃未之從也堯典獨云二女而禮乃有三妃之文
或謂女匽與皇英為三未知是否(俊即古舜字)
山海經帝舜妻比登氏生宵明燭光一曰登北氏檀
弓注疏集說引之並二妃為三
書云釐降二女大戴謂女匽帝堯之子當是與劉向
傳聞稍異耳欲以為三是與比登為四也
山海經有女子名曰羲和方浴日于甘淵羲和者帝
俊之妻生十日今以俊即古舜字止云帝俊妻而不
言羲和是欲指為女匽耳不又為五妃乎
又云有中容之國帝俊生中容郭璞注云俊亦舜字
假借音也不云古字
又云帝俊生后稷又云帝俊妻常羲生月十有二若
云古字后稷便是舜子常羲又其一妻耶
史帝紀注及郭璞山海注引禮止云舜葬蒼梧二妃
不從而禮云三妃盖世遠傳訛陶隂久誤必欲求其
人以實之夏五郭公意耶(思玄賦李善注引禮亦云二妃)
羿射日落九烏
古傳言羿射日落九烏烏最難射一日落九烏言射之
捷也而後世不得其說者遂以為射九日矣流俗謬說
而傳怪文士循名而騁竒異哉
羿射日烏景純山海經注詳辨之矣存而不論可也
但以日落九烏為羿射之捷則大有可笑者
帝王世紀云帝羿有窮氏與吴賀北遊賀使羿射雀
曰生之乎殺之乎賀曰射其左目羿引弓射之誤中
右目羿抑首而愧終身不忘故羿之善射至今稱之
羿事不少槩見即此一節則日落九烏詎足以盡其
技哉
羿尚矣後世若拂蜻下鳥彈鵠集鳶賈堅不中為竒
督君志射輒中則應弦而落物無不可者乃羿稱射
烏未之前聞以射論子其殆強弓緩箭俱三十步之
儔乎
嵎夷既略
說文略經略土地也左傳天子經略諸侯正封注聚土
為封曰略經謂巡行略謂邊界即取土為封之略孟子
所謂域民不以封疆之界是也後世不知略之為聚土
陸詞黃公紹謂巡行為略失之遠矣巡行可以解經字
而不可以解略字經略之云猶云防邊也猶云出塞也
二字相聯為義若以略為巡行則謂邊云防禦謂塞為
征行可乎略也邊也皆實字也邊塞字易明人皆知之
略字義少隠故解者不以為實字而虛之轉解轉謬矣
再考左傳中凡言略者皆謂聚土為封也如云侵敗王
略又曰與之武功之略又曰吾將略地焉又曰略塞垣
其義皆同尚書云嵎夷既略謂立邊防以界嵎夷正天
子經略之事也孔穎達不識略字本義以為俗稱忽略
簡略之略乃注云用功少曰略何其俗而且陋謬而可
笑哉孟子曰此其大略也略字本喻言謂得其邊而未
盡其中也亦猶莊子所謂道無封為是而有畛也郭象
注云道無封故萬物得恣其分域妙得莊旨孟子之言
略猶莊之言封與畛也惜乎趙岐之注孟不能如郭象
之注莊也乃曰大略大要也漢武紀殺略謂入界殺人
龔遂傳劫略謂入界劫人今遂以略為劫史云智略輻
湊盖謂其智足以周知天下之略今遂以略為才智之
稱假借譬喻遠失初意何異瞽者聽車輪之聲以為雷
哉
史記張良傳略地謂取其地而立我封疆也唐蒙傳略
通夜郎謂通夜郎之略也古文簡奥如此若春秋書城
楚丘疆鄆田文法也揚子法言云東溝大河南阻高山
西采雍梁北鹵涇垠韓退之去邠操云將土我疆其文
法皆本於春秋不知古人用字之法則不得古人立言
之意人可不識字哉或曰兵法有黃公三略何義也曰
略與韜對韜弓衣也義取藏器略封畛也義取固守決
非簡略之略也若依集韻謬解因事生義謂略簡也少
也行而取也才而智也則三略之名又將曰略書名矣
用此以證略之為字愈益明趙充國傳圖上方略圖畫
本也方進道也略邊界也注謂方略為計策亦謬
此盖剽韻會而操戈者不自知其繆更甚也就子所
引聊為正之
左昭七年芉尹無宇辭楚子曰天子經略諸侯正封
古之制也注云經營天下略有四海不云聚土為封
也
成二年晉侯使鞏朔獻齊捷於周單襄公辭曰兄弟
甥舅侵敗王略王命伐之注略經略法度非云界也
夫晉之侵齊豈周界乎
隠五年公矢魚於棠臧僖伯諫公曰吾將略地焉注
略總攝巡行之名
以上略字俱非聚土之意其武功之略訓界
尚書禹貢海岱維青州嵎夷既略濰淄其道孔安國
曰嵎夷地名用功少曰略馬融注亦同則注非始於
孔穎達也且嵎夷青州何為立邊防以界之乎想見
夷字即以為夷狄耳
漢書二世元年陳涉遣武臣陳餘略趙地師古曰凡
言略地者皆謂行而取之用功力少
史記略地不獨張良傳有之俱無取其地而立我封
疆之解唐蒙事見大宛傳略通夜郎見司馬相如傳
及序傳今曰蒙傳豈古本史記耶
孟子此其大略謂得其邊矣嘗聞其略亦可云得班
爵禄之邊乎史項王本紀項梁教籍兵法籍大喜略
知其意自序云為太史公書序略以拾遺補藝又豈
邊界之云乎
殺略謂入界殺人矣史大宛傳昆明之屬無君長善
寇盜輒殺略漢使終莫能通又豈入界乎
知略輻輳謂知足周天下之略矣史記酈生曰吾聞
沛公慢而易人多大略真吾所願從遊蒯通說韓信
曰勇略震主者身危而功盖天下者不賞足下所謂
功無二於天下而略不世出者也此豈沛公界之大
淮隂界之猛乎三國志吳趙咨云吳王聰明雄略之
主(云云)屈身於陛下是其略也豈吳王止於知魏之
界乎晉載記王猛字景略可曰景界乎
黃石公三略義取固守封略矣劉歆七略又將何所
固守乎
左宣十五年晉侯治兵於稷以略狄土注取也
昭二十四年楚子為舟師以略吳疆注行也
史記楚軍夜擊坑秦卒行略定秦地函谷關可謂非
行而取乎
趙充國傳圖上方略謂畫邊界矣首云為人有大略
則此略又何物乎本傳亦無注
晉書宗室傳高密王略字元簡張華傳或謂劉卞曰
君才簡略堪大不堪小可謂簡略為非乎
詩曰有略其耜俶載南畝注利也左定四年祝佗對
萇弘曰吾子欲復文武之略而不正其德將如之何
注道也國語叔向云桓子略則行志假貸居賄注犯
也如此之類不能盡舉夫字有數義也而執謬若此
故知固哉為詩不獨高叟強作解事實蕃有徒矣假
令此書遂行其墮人疑網也豈其微哉
莊子齊物云夫道未始有封言未始有常為是而有
畛也請言其畛(云云)此之謂八德註云略而判之有
此八德則略字亦大略意也若謂妙得莊旨是又不
識略字矣何自相繆戾也
禹穴
司馬子長自叙云上會稽探禹穴此子長自言偏遊萬
里之目上會稽總吴越也探禹穴言巴蜀也後人不知
其解遂以為禹穴在會稽而作地志者以禹廟旁小坎
如舂臼者當之噫是有何竒而辱子長之筆耶按蜀之
石泉禹生之地謂之禹穴其石杳深人迹不到頃巡撫
儀封劉遠夫修蜀志搜訪古碑刻有禹穴二字乃李白
所書始知會稽禹穴之誤大抵古人作文言簡而括若
禹穴在會稽而上云上會稽下又云探禹穴不勝其複
矣禹貢曰雲土夢作乂雲在江南夢在江北五言而括
千餘里又曰蔡蒙旅平蔡山在雅州蒙山在雲南今名
蒙樂山上有碑具列其事亦四字而括千餘里鄭玄孔
穎達蔡沉夏僎皆所未至而繆云蒙山亦在雅州如此
則禹貢所紀山川無乃俗所謂關門閉戶掩柴扉乎
史自序云遷生龍門耕牧河山之陽年十歲則誦古
文二十而南遊江淮上會稽探禹穴闚九疑浮於沅
湘北涉汶泗講業齊魯之都觀孔子之遺風鄉射鄒
嶧戹困鄱薛彭城過梁楚以歸於是遷仕為郎中奉
使西征巴蜀以南南略卭笮昆明還報命
本傳固自明白未浮湘沅輙探蜀穴太史公無乃太
闊步乎末又有巴蜀之言更為何地乎異哉
載記云符堅欲伐晉謂什道安曰朕將與公謁虞陵
於虞領瞻禹穴於會稽泛長江臨滄海不亦樂乎安
曰東南區區地下氣癘虞舜遊而不返大禹適而弗
歸何足以上勞神駕下困蒼生
今云李白所書豈太白在漢晉前耶
牛耕
困學紀聞論牛耕不始於趙過引冉耕字伯牛是也但
未有明証按山海經曰稷之孫曰叔均是始作牛耕王
伯厚豈亦未考及此耶
紀聞周禮篇云人耦牛耦鄭氏注合耦並言之疏謂
周時未有牛耦耕至漢趙過始教民牛耕今考山海
經后稷之孫叔均始作牛耕周益公云孔子有犁牛
之言冉耕亦字伯牛賈誼書新序載鄒穆公曰百姓
飽牛而畊月令季冬出土牛示農耕早晩何待趙過
過特教人耦犂費省而功倍爾
此紀聞所載也乃以為未考何耶
五雲太甲紀聞之說也周官馬政玉海所載也大書
特書遂免評駁伯厚幸哉
檮杌
史記上有檮蓍下有伏龜徐廣云檮音稠左傳八元八
凱有檮戭獨孟子檮杌之檮今音濤盖因陸德明九經
釋音而誤也左傳杜預注曰檮杌凶頑無檮匹也以此
證之則檮杌亦當音稠
索隠曰檮蓍即叢蓍檮古稠字無徐廣音也
賈逵曰檮杌凶頑無疇匹之貌謂鯀也云杜註誤左
傳注檮戭音稠又音桃檮杌音徒刀反
五子之歌
左傳引書五子之歌有此冀方今失其行其行今文作
厥道按古文衍從行中人又音道石鼓文我水既静我
衍既平五子歌以衍叶方綱當從平音道路之行如景
行字作衍人之鴈行足行當作&KR0008;見龜筴傳
龜筴傳云聖人剖其心壮士斬其胻注胻音衡脚脛
也亦非&KR0008;字胻可直謂之行乎
關龍逄
太平總類載龍逄諫桀之言曰臣嘗觀君冕非其冕也
而冕危石君之屨非其屨也而屨春冰未有冕危石而
不壓蹈春冰而不䧟者也此為六朝文士擬作無疑羅
泌路史收之盖亦貪博而忘精者
路史發揮關龍逄辨云符子曰桀觀炮烙於瑶臺顧
龍逄曰樂乎(云云)逄曰觀君冠危石而履春冰也未
有冠危石而不壓履春冰而不䧟者桀曰汝知我亡
而不自知其亡請就炮烙夫危石春冰言之不倫顧
豈逢之語而炮烙之事攷之書則紂之行不聞其為
桀也(云云)吾不敢盡信
此路史之辨也而公以為收之則公之(云云)豈亦收
之耶
彭祖
王逸楚辭註彭祖好知滋味善斟雉羹以事帝堯莊子
註彭祖八百猶悔不壽恨杖晩而唾遠又曰彭祖餌雲
毋御女凡數十娶晩妻鄭氏妖淫敗道而死非壽終也
東坡詩空飡雲毋連山盡不見蟠桃結子時
莊子逍遥註彭祖至七百歲猶曰悔不壽不云八百
也亦無又曰餌雲毋以下(云云)也
神仙傳彭祖善於補導之術服水桂雲毋粉鹿角散
常有少容殷末已七百六十七歲而不衰自云喪四
十九妻失五十四子殷王使采女傳其術試之有驗
乃秘而禁之欲殺彭祖以絶其術祖知乃去不知所
之其後七十餘年有人於流沙西見之王不常行彭
祖之術得壽三百歲氣力丁壮如五十時得鄭女妖
淫王失道而殂
此與彭祖何預耶
傅說
尚書曰說築傅巖之野築之為言居也後世猶有卜築
之稱求其說而不得遂謂傅說起于板築雖孟子亦誤
矣
此蔡傳也據以非孟躗言哉
胡蒙谿云說命曰說築傅岩之野孔氏傳云傅氏之
巖有澗水瓌道常使胥靡刑人築護此道說賢而隠
代胥靡築之以供食至蔡氏不從其說乃云築居也
今言所居猶謂之卜築按孔子語子路云傅說負壤
土釋板築而立佐天子孟子云傅說舉於板築之間
莊子云傅說胥靡墨子云傅說被褐帶索庸築傅巖
屈原離騷云說操築於傅巖賈誼鵩賦云傅說胥靡
兮乃相武丁班固公孫弘贊云板築飯牛之朋崔駰
達旨云役夫發夢于王公張衡應間云委臿築而據
文軒夏侯湛扺疑云傅說操築以寤主王子年拾遺
記云傅說賃為赭衣舂于深巖以自給沈約恩倖傳
論云板築賤役也傅說去為殷相右諸說並同孔傳
且孔孟莊墨去殷皆未大遠言必有據不知蔡氏何
所見而不從也
荀子云鄉也胥靡之人俄而受天下之大器
韓非子云傅說轉鬻注云轉次而傭故曰鬻
說苑云陳子說梁王曰昔傅說衣褐帶劒而築於秕
傅之城武丁夕夢旦得之時王也(善說)
孔融云禰衡罪同胥靡不能發明主之夢
帝王世紀云高宗夢天賜賢人胥靡之衣蒙而來曰
我徒也姓傅名說天下得我者豈徒也哉武丁寤而
推之曰傅者相也說者歡說也天下豈有傅我而悦
民者哉明日以夢視百官百官皆非也乃使百工寫
其形象求諸天下果見築者胥靡衣褐帶索執役于
虞虢之間傅巖之野名說以其得之傅巖謂之傅說
吕氏春秋求人篇云伊尹庖厨之臣也傅說殷之胥
靡也皆上相天子至賤也
孔子曰傅說負土版築以為大夫遇武丁也(韓詩外傳)
漢郊祀志武丁懼而脩德夢得傅說版築以為相
漢紀王閎上書諫哀帝云成湯拔伊尹于鼎爼文王
招吕尚于渭濱武丁顯傅說于版築桓公舉甯戚于
擊角
尸子云傅巖在北海之洲
地里志傅說版築所隠之處窟名聖人窟
伊尹太公
竹書紀年伊尹卒于沃丁之世盖百有五歲太公卒于
康王六年壽百有十歲
竹書云殷仲壬即位居亳其卿士伊尹仲壬崩伊尹
放太甲于桐乃自立也伊尹即位于太甲七年太甲
潜出自相殺伊尹乃立其子伊陟伊奮命復其父之
田宅而中分之
陸機豪士賦序云伊生抱明允以應戮注引竹書帝
王世紀伊尹年百歲卒天霧三日沃丁以天子禮葬
之不云百有五歲
史記太公之卒盖百有餘年注不引竹書
殷商衣郼(楊子巵言)
殷有天下又號曰商詩云商之子孫書云殪戎殷互稱
也其並舉則曰咨女殷商又曰殷商之旅中庸云壹戎
衣壹即殪衣即殷也古注釋如此杜子美社稷一戎衣
詩人趁韵之語不足據也字又作郼吕氏春秋夏之人
民親郼如夏字林玉篇音韋非也噫非傳考籕篆行草
及詩書子集曷以知殷商衣郼之異字而同義乎可與
汲古者道難為淺中者言也
古文許國之許作鄦見于鼎文殷作郼見吕氏春秋說
文及林罕楊恒趙古則戴侗諸書皆不收澷書以示好
古者(上)
中庸一戎衣鄭云戎兵也衣讀如殷聲之誤也齊人
言殷聲如衣
康誥曰天乃大命文王殪戎殷誕受厥命孔注殺兵
殷疏殪殺也戎兵也
左宣六年晉侯欲伐赤狄中行桓子曰使疾其民以
盈其貫將可殪也周書曰殪戎殷此類之謂也杜曰
義取周武王以兵伐殷盡滅之
孔杜解殪為殺鄭注衣讀如殷不云壹即殪衣即殷
也云古注釋出何典記汲古淺衷談何容易耶
吕覽慎大云親郼如夏注郼讀如衣
又具備云湯常約于郼薄矣武王嘗窮于畢裎矣以
郼薄畢裎並言是非即以郼為殷也
又慎勢云湯其無郼武其無岐賢雖十全不能成功
又况不及湯武者乎注郼岐湯武之本國
玉篇郼讀如衣(不音韋)說文鄦讀若許在潁川
史記鄭悼公元年鄦公惡鄭于楚此亦鼎文耶
成湯墓
劉向奏議云殷湯無葬處失考也羅泌路史遂傅會其
說按楊誠齋揮麈錄云殷湯葬&KR0034;鼎縣今汾州也古尚
書注桐宫在湯墓側桐宫今在汾州與&KR0034;鼎縣之說相
合
括地志云洛州偃師縣東六里有湯冢近桐宫
孔安國云桐宫湯葬地鄭玄曰地名有王離宫焉
晉太康地記云尸鄉南有亳坂東有城太甲所放處
也正義云尸鄉在洛州偃師縣西南五里
據此數說桐宫在汾州否耶
路史湯冢之辯甚詳語多不載云傅會誤
後魏天賜中河東人張恩盜發湯冢得志云我死後
二千年困於恩史系寰宇記湯陵在汾隂豈楊所引
耶
殷紂
武王伐紂為天下除暴也紂已死矣又斬以黃鉞而懸
之白旗何悖邪賈子言紂死棄玉門之外觀者皆進噈
之武王使人帷而守之猶不止也此近于事理矣太史
公之輕信汲冢書誤之也
墨子曰昔殷王紂貴為天子冨有天下上訶天侮鬼
神下殃傲天下萬民武王遂奔入王宫執紂而出繫
之赤轘載之白旗以為天下諸侯戮
荀子曰昔武王伐有商誅紂斷其首懸之赤旆(正論)桀
死于亭山紂懸于赤旆(解蔽)
尸子曰武王親射惡來之口砟殷紂之頭手汚于血
不温而食當此之時猶猛獸者也(以上俱在史記前)
武王伐紂紂赴火死武王就斬以鉞懸其首于太白
之旌齊宣王憐釁鐘之牛睹其色之觳觫也楚莊王
赦鄭伯之罪見其肉袒而形暴也君子惡惡不惡其
身紂屍赴于火中所見悽惨非特色之觳觫袒之暴
形也就斬以鉞懸乎其首何其忍哉(論衡)
晉書束晳傳太康二年汲郡人不准發魏襄王墓或
云安釐王冢得竹書數十車大凡七十五篇
此汲冢書所由出也乃誤司馬于漢武時耶
殷輅
論語乘殷之輅其後秦始皇閱三代之車獨取殷制按
南史齊志殷有瑞因乘鈎而制車因桑根而為色古所
謂器車也一白桑根車一曰金根車
南北史俱無志想公見古本耳
南齊志云殷有瑞車山車山車垂鈎是也玉輅漢金
根也禮緯云山車乘鈎乃鈎車之象昔成湯用而郊
祀有山車之瑞山車謂之桑金車似金根之色亦謂
之大輅
玉門
玉門地在成皋戰國策武王有玉門之難比文王有羑
里之厄其後高帝滎陽之敗亦獨與滕公逃出成皋玉
門此一玉門也聖賢之君兩危矣董卓舉兵犯關脇詔
使种卲之於夕陽亭而晉之亂亦由荀勖教賈充夕陽
亭餞席之一言此一夕陽亭也而晉漢兩凶渠相襲跡
惡地固應爾耶
尸子云湯囚於湯丘文王幽於羑里武王羈於玉門
越王棲於會稽秦穆敗於殽塞齊桓公遇賊晉文公
出走故三王資於辱而五伯得於困也
韓非子云文王見詈於玉門顔色不變而武王擒紂
於牧野
吕氏春秋首時篇云武王不忘玉門之辱高誘注文
王歸作玉門武王以此為恥誤
竹書紀年云受辛九年作瓊室立玉門
紂死其官衛相與糾紂之軀棄之玉門之外(賈傅新書)
高帝紀云項王圍成皋漢王跳獨與滕公共車出成
皋玉門徐廣曰北門名玉門漢書張宴注同今云地
在成皋與武王同一玉門恐誤
靈帝崩何進等謀誅宦官太后不許進私召卓使將
兵入朝以脅太后董卓得召即時就道並上書請收
讓等太后猶不從卓至澠池而進更狐疑使諫議大
夫种卲宣召止之卓不受詔遂前至河南卲迎勞之
因譬令還軍卓疑有變使其軍士以兵脅卲卲怒稱
詔叱之軍士皆披遂前質責卓卓辭屈乃還軍夕陽
亭卲嵩之孫也
本書曰還軍今曰脅卲于夕陽亭何耶又卲下增一
之字豈其字耶
晉書曰氐羌叛帝深以為慮乃從任愷之請以賈充
鎮關中充既外出以為失職深銜任愷計無所從將
之鎮百僚餞於夕陽亭荀勖私焉充以憂告勖曰公
國之宰輔而為一夫所制不亦鄙乎然是行也辭之
實難獨有結婚太子不頓駕而自留矣充曰然孰可
寄懷對曰勖請行之俄而侍宴論太子婚姻事勖因
言充女才質令淑宜配儲宫而楊皇后及荀顗亦並
稱之帝納其言會京師大雪平地二尺軍不得發既
而皇儲當婚遂不西行詔充居本職
夫此座可惜惠帝弗堪負荷縱無賈后劉石詎至虚
生耶不審時事而諉之地焉多言哉
丹書
大戴禮武王踐阼三日召師尚父而問曰黃帝顓頊之
道存乎意亦不可得而見與師尚父曰在丹書其言曰
敬勝怠者吉怠勝敬者滅義勝欲者從欲勝義者凶注
不解丹書為何物按左傳襄公二十三年斐豹隸也著
於丹書注蓋犯罪没為官奴以丹書其罪近世魏律緣
坐没配為工樂雜戶者皆用赤紙為籍其卷以鉛為軸
此亦古人丹書之遺法據此則丹書古人之法律書名
也盖戒人之怠與欲而勉以敬義失敬義則入怠欲而
隸於刑矣然以法律之書而陳敬義之訓先王以道治
天下而不恃乎法其亦異乎鄭書晉鼎乎
尚書帝命驗云季秋之月甲子赤爵銜丹書入于酆
止于昌戶其書云敬勝怠者吉怠勝敬者滅義勝欲
者從欲勝義者凶凡事不強則不枉不敬則不正枉
者廢滅敬者萬世以仁得之以仁守之其量百世以
不仁得之以仁守之其量十世以不仁得之不仁守
之不及其世中候再拜稽首受
春秋元命包云鳳凰銜丹書于文王之都命云維授
金鈐師名吕
是類謀云受赤雀丹書注入戊午蔀二十九年(云云)
吕氏春秋云文王見火烏銜丹書集于周舍(故色尚赤)
左傳云初斐豹隸也著于丹書欒氏之力臣曰督戎
國人懼之斐豹謂范宣子曰苟焚丹書我殺督戎宣
子喜曰而殺之所不請于君焚丹書者有如日乃出
豹而閉之督戎從之踰隠而待之督戎踰入豹自後
擊而殺之
據斐豹欲焚其丹書又注謂以丹書其罪似非法律
書名周之丹書其可焚乎引之為證亦不類
晏子春秋云公游于紀得金壺發而視之中有丹書
曰食魚無反勿乘駑馬晏子曰食魚無反毋盡民力
乎勿乘駑馬無置不肖者于側乎公曰紀有書何以
亡也對曰君子有道垂之閭紀有此言垂之壺不亡
何待乎
漢書云高祖定天下封功臣申以丹書之信重以白
馬之盟豈皆法律書耶
微子四手
史記宋世家武王克商微子肉袒面縛左牽羊右把茅
亡弟恒讀史至此謂予曰微子有四手兄知之乎予曰
書傳未聞乃笑曰使無四手何以既面縛而又有左手
牽羊右手把茅乎然究言之皆必無之事肉袒面縛出
于左氏乃楚人以誑莊王受鄭伯之降借名于武王而
誣微子也史言微子抱祭器而入周既入周矣又豈待
周師至而後面縛乎又究而言之抱祭器入周亦必無
之事劉敞曰古者同姓雖危不去國微子紂庶兄也何
入周之有論語曰去之者去紂都也雖去不踰國斯仁
矣
尚書注疏正義曰啟知紂必亡告父師少師而遁于
荒野微子作告是其事也武王既克紂微子乃歸之
非去紂即奔周也僖六年左傳云許僖公見楚子面
縛銜璧大夫衰絰士輿櫬楚子問諸逢伯對曰昔武
王克殷微子啟如是武王親釋其縛受其璧而釋之
焚其櫬禮而命之使復其所史記宋世家云武王克
殷微子啟乃持其祭器造于軍門肉袒面縛左牽羊
右把茅膝行而前以告武王乃釋微子復其位如故
是言微子克殷始歸周也馬遷之書辭多錯謬面縳
縳手于後故口銜其璧又安得左牽羊右把茅也要
言歸周之事是其實耳
樂記云武王克殷既下車投殷之後于宋
此文自明
左僖六年秋楚子圍許以救鄭諸侯救許乃還冬蔡
穆侯將許僖侯以見楚子于武城許男面縛(云云)
史記楚成王以兵北伐許許君肉袒謝乃釋之
左宣十二年楚子圍鄭入自皇門至于逵路鄭伯肉
袒牽羊以迎曰孤不天不能事君孤之罪也
史記楚王圍鄭克之鄭襄公肉袒牽羊以迎
據此則伐許之楚子乃成王克鄭者莊王也
麋鹿蜚鴻
史記周紀武王曰維天不享殷自發未生于今六十年
夷羊在牧蜚鴻滿野徐廣曰夷羊怪物也蜚鴻蟻蠓也
張守節曰夷羊一本作麋鹿喻小人在朝也飛鴻喻君
子放棄鄭玄曰蜚鴻鴻鴈也知避隂陽寒暑喻民去無
道就有道慎按三說皆如眯目而道黑白者詳此文據
實事言非喻也紂有鹿臺以養鹿故曰麋鹿在牧蜚鴻
馬名若白蟻紫燕之類盖良馬也養麋鹿而棄良馬故
曰麋鹿在牧飛鴻滿野言其養無用而害有用也此說
為近
史記麋鹿在牧蜚鴻滿野徐廣曰此事出周書及隨
巢子云夷羊在牧索隠曰按高誘曰蜚鴻蠛蠓也言
飛蟲蔽田滿野故為災非是鴻鴈也隨巢子作飛拾
飛拾蟲也
紂紀云厚賦歛以實鹿臺之錢而盈鉅橋之粟益收
狗馬竒物充仞宫室益廣沙丘苑臺多取野獸飛鳥
置其中
武紀云武王伐紂紂反走入登於鹿臺之上蒙衣其
珠玉自焚於火而死於是命南宫括散鹿臺之財發
鉅橋之粟
觀此則鹿臺非養鹿之所
新序云紂為鹿臺七年而成其大三里高千尺臨望
雲雨
觀此則非可養鹿處
文紀云紂囚西伯閎夭之徒乃求驪戎之文馬有熊
九駟因嬖臣費仲而獻之紂乃赦西伯
六韜曰商王拘周伯於羑里太公等求得鷄斯之乘
以獻商王
觀此則紂非棄良馬者
今謂蜚鴻為馬豈出修文御覧與衝波傳耶
又史本作麋鹿在牧正義亦同未嘗云夷羊一本作
麋鹿也蜚鴻蠛蠓亦非徐廣之說
風伯朝周
顔之推賦歲精仕漢風伯朝周以箕子為風伯謂箕星
好風也
北齊書文苑傳樊遜孝謙求賢審官對也顔之推與
之同傳所著觀我生賦中無此語
太公伏符陰謀曰武王伐紂都洛邑陰寒雨雪十餘
日深丈餘甲子平旦不知何五大夫乘五車從兩騎
止王門外武王曰諸神各有名乎師尚父曰南海神
名祝融北海玄冥東海勾芒西海蓐收河伯名馮修
請使謁者各以其名召之既入王曰何以教之神曰
天伐殷立周謹來受命願勑風伯雨師各使奉其職
王曰予歲時亦無廢禮焉
今以箕子為風伯謂箕星好風也畢星好雨則畢公
亦可謂雨師耶
孔父
孔父正色立朝左氏遂謂孔父之妻美而艷盖因色之
一字誣之也
左桓公二年宋華父督見孔父之妻於路目逆而送
之曰美而艷
二年春宋督攻孔氏殺孔父而取其妻已殺孔父而
弑殤公
史記殤公九年大司馬孔父嘉妻好出道遇太宰華
督督說目而觀之督利孔父妻乃使人宣言國中曰
殤公即位十年耳而十一戰民苦不堪皆孔父為之
我且殺孔父以寧民
公羊傳及其大夫孔父書賢也何賢乎孔父孔父可
謂義形於色矣其義形於色柰何督將弑殤公孔父
生而存則殤公不可得而弑也故於是先攻孔父之
家殤公知孔父死巳必死趨而救之皆死焉孔父正
色而立於朝則人莫敢過而致難於其君者孔父可
謂義形於色矣經無正色字此公羊說耳左氏與
孔父又非同時色之一字何所見耶
筮龜
筮短龜長杜預注曰筮數龜象象長數短此瞽說也孔
穎達云神以知來智以藏往是以極妙雖龜之長無以
加此以至理而言卜筮實無長短盖亦知杜之謬而不
敢規之今按獻公卜驪姬卜吉而筮凶卜人曰筮之辭
所言理短龜之辭所言理長故下文遂引龜辭盖即立
驪姬一事而非謂筮龜有長短也杜之紕謬類多如此
左僖公四年初晉獻公欲以驪姬為夫人卜之不吉
筮之吉公曰從筮卜人曰筮短龜長不如從長且其
&KR2271;曰專之渝攘公之羭一薰一蕕十年尚且有臭必
不可弗聽立之生奚齊注云物生而後有象象而後
有滋滋而後有數龜象筮數故象長數短羭美也
僖公十五年傳云初晉獻公筮嫁伯姬於秦史蘇占
之曰不吉及惠公在秦曰先君若從史蘇之言吾不
及此夫韓簡侍曰龜象也筮數也物生而後有象象
而後有滋滋而後有數先君之敗德及可數乎史蘇
是占勿從何益
杜註云言龜以象示筮以數告象數相因而生然後
有占占所以知吉凶不能辨吉凶
觀此則杜之紕謬不如所(云云)也
葵丘之會
孟子載齊桓公五禁曰無曲防無遏糴公羊曰無障糓
無貯粟穀梁曰無雍泉無訖糴左傳遏糴作藴年修辭
各不同韓文所謂惟古於詞必已出信矣
左傳公羊俱不載盟辭
左襄公十一年公會晉侯伐鄭同盟於亳載書曰凡
我同盟毋藴年毋壅利毋保姦毋留慝或間兹命司
慎司盟名山名川羣神羣祀先王先公明神殛之
此范宣子辭也乃謂為齊桓之盟何耶葵丘之會在
僖公九年相去已九十年矣
授玉
史記齊世家云頃公朝晉欲尊王晉景公景公不敢當
晉世家亦云齊頃公𣣔上尊景公為王景公讓不敢按
左傳齊侯朝於晉將授玉司馬遷誤讀玉為王故遂節
為此謬說耳孔穎達正義云吾取之
史記註止有索隠引王劭(云云)無孔穎達說也
左傳云齊侯朝於晉將授玉(註行朝禮)郤克趨進曰
此行也君為婦人之笑辱也寡君未之敢任
班孟堅云司馬據左氏國語采世本戰國策述楚漢
春秋作史記
左傳時尚未列學宫也司馬當别有據安得謂讀玉
為王為謬說也(見太常移及史通)
左文十二年秦伯使西乞術來聘且言將伐晉襄仲
辭玉曰君不忘先君之好照臨魯國鎮撫其社稷重
之以大器寡君敢辭玉對曰不腆敝器不足辭也
成六年鄭伯如齊拜成子游相授玉於東楹之東士
貞伯曰鄭伯其死乎自棄也已視流而行速不安其
位宜不能久
據此則授玉之事固聘問之常也司馬博極羣書豈
不知而故改玉為王乎
士會當作土會
左傳晉有士會士當作為土土為古杜字如詩言桑土
而土陶唐氏豕韋氏御龍氏為土氏之宅後於土會復
晉之下增六字云其處者為劉氏盖土會本於唐杜氏
而劉氏又本於土會也若作士女之士上與唐杜下與
劉氏何干涉哉
通志略云士氏陶唐之苗裔歷虞夏商周至成王遷
之杜為伯宣王殺杜伯其子隰叔奔晉為士師故為
士氏隰叔生士蒍字子輿故亦謂之士輿後漢末有
交趾太守士燮宋朝有尚書郎士建中左昭二十九
年蔡墨對魏獻子曰陶唐氏既衰其後有劉累擾龍
於豢龍氏以事孔甲夏后嘉之賜曰御龍以更豕韋
之後
左文七年先蔑奔秦士會從之
十三年晉人患秦之用士會也乃使魏壽餘偽叛以
誘士會秦伯將取魏使士會往既濟魏人譟而還秦
人歸其帑其處者為劉氏
注士會堯後劉累之胤别族復累之姓據此則劉氏
豈在士氏之後耶謂漢儒增六字則劉累豈亦增之
耶無此六字左氏竟不行耶可笑
鶢鶋
鶢鶋海鳥今俗名秃&KR1175;是也出景煥小說
國語曰海鳥曰爰居止於魯東門外展禽曰今兹海
其有災乎夫廣川之鳥獸常知而避其災是歲海多
大風
左傳文公二年仲尼曰臧文仲祀爰居三不知也
莊子至樂篇云昔者海鳥止于魯郊魯侯御而觴之
于廟奏九韶以為樂具太牢以為膳鳥乃眩視憂悲
不敢食一臠不敢飲一杯三日而死此以巳養養鳥
也注爰居一名雜懸舉頭高八尺樊光注爾雅云形
似明皇
漢元帝時琅琊有大鳥如馬駒時人謂之爰居
詩云有鶖在梁解云秃鶖也貪惡之鳥也使爰居為
秃鶖文仲何為祀之魯君何為膳之乎
古今注秃鶖一名扶老不云爰居也
蜀景煥野人閑話云孟㫤時有鸚鶋(二字疑誤)鳴于屋射
之不中俗呼秃鶖故老見之曰此鳥主少主歸命咸
康時來此時又來當義興替乎皆祕而不奏明年大
軍入界咸康王衍年號
公之所引或即此也大若爰居爰集于屋者耶蜀時
兩至故老習見者耶
由湯至於武丁
註云由湯至於武丁中間太甲太戊祖乙盤庚慎按尚
書無逸稱殷之賢君曰其在太戊其在高宗其在祖甲
又總之曰自殷王中宗及高宗及祖甲及我周文王兹
四人迪哲以祖甲與中宗高宗並稱而不言太甲則祖
甲並美二宗而賢於太甲明矣以祖甲與周文王而並
言則其賢益明矣朱子稱殷之賢君獨不及祖甲何哉
予詳考而思司馬遷作史記未見古文尚書乃取國語
帝甲亂之一語而衍之曰祖甲淫亂孔安國注尚書遂
以祖甲為太甲甚矣安國之愚也不信經而信史不信
周公而信司馬遷即使祖甲為太甲無逸之書何以置
祖甲於中宗高宗之後言之至再其序皆然周公不如
此之顛倒也朱子不稱祖甲者盖亦信史記及孔安國
之過也(丹鉛續錄)
孔子世家云安國為今皇帝博士至臨淮太守早卒
安國生卭卭生驩(史記)
孔氏有古文尚書孔安國以今文字讀之安國為諫
大夫授都尉朝而司馬遷亦從安國問故遷書載堯
典禹貢洪範微子金縢諸篇多古文說(漢儒林傳)夫祖甲
之非太甲蔡氏無逸傳辨之詳矣觀史漢則遷史之
作在安國後也可云安國未見古文而信司馬乎
詩大序哀窈窕
文選吕向註云哀盖字之誤也哀當為衷謂中心思念
之也余舊疑哀字之難解見吕說乃豁然矣
選六臣註止有李善無吕向也
詩序云哀窈窕思賢才而無傷善之心焉鄭氏箋云
哀盖衷字之誤也衷謂中心恕之無傷害之心謂好
逑也(註疏)
此本自明乃引選注何耶
王肅曰哀窈窕之不得思賢才之良質無傷善之心
焉若苟慕其色則善心傷也(正義)
惄如調饑
調韓詩作朝薛君章句云朝饑最難忍其義晣矣毛詩
作調本屬魯魚鄭氏求其說而不得乃云調音稠又改
字作輖調饑也稠饑也輖饑也三者均之不通也愈解
而愈離真不若朝饑之為長也焦氏易林云㑂如旦饑
晉郭遐周詩言别在斯湏惄焉如朝饑漢晉去古未遠
當得其實耳
毛傳曰惄饑意也調朝也鄭箋云惄思也未見君子
之時如朝饑之思食
釋文云韓詩作愵如調饑
此注疏自明乃謂薛君乂晣出何典記耶復引焦郭
謂漢晉去古未遠毛鄭又何代人耶
烝在桑野
說文菆麻蒸也故有薪蒸之說薪柴也蒸麻稭也麻稭
亦可燒故以薪蒸並言又訓進火氣上行也蒸又訓衆
言衆多麻也詩曰天生蒸民是也東山詩烝在桑野烝
在栗薪或訓為衆或訓為進皆不通當訓為麻軍士從
征於外而麻無人收或在桑野或在栗薪此於物理人
情最叶千載之疑今日始釋然周公有靈亦當撫掌矣
(秇林)
詩云蜎蜎者蠋烝在桑野有敦瓜苦烝在栗薪毛傳
烝窴也鄭箋古者聲窴填塵同也栗薪裂薪也
疏云釋詁云塵久也古窴填塵皆是田音
烝有三義衆也進也久也此詩言烝者二以為進則
可以言蠋不可以言瓜以為衆則喻獨宿不取衆義
也此詩皆言久役之情則久義為勝(詩緝)
集傳云烝發語辭讀詩記分行書之
夫豳風七月陳王業之艱難其詩固云禾麻菽麥矣
乃云烝當訓為麻(云云)謂其叶于情理釋疑千載嗚
呼后稷教民稼穡豈專教豳民種麻耶且軍士在外
麻無人收矣其在桑野者誰種之在栗薪者誰寘之
耶周公有靈故知果爾當撫掌矣
天夭是㧻
張衡應間云利端始萌害漸亦牙䔩䔩方榖夭夭亦加
欲豐其屋乃蔀其家據此則以天夭為夭夭也衡去古
未遠疑得其真且佌佌䔩䔩夭夭連文為是不應速速
下又特出天夭也
夭夭之說近之此蔡邕釋誨語也以為應間誤
易逆數
安公石作易牖此解極為超邁自唐宋諸儒未有是說
也朱子嘗有一半逆一半順之疑矣而終未能自決之
也公石之說曰天下之事數往者順知來者逆易為知
來而作故其數逆數也數往者順盖因下句而並舉之
非為易有數往之順數也公石於經妙契超詣有如此
趙子崇為予言此惜未見其全也
韓康伯曰作易以逆覩來事以前民用(註)
孔穎達曰易之為用人欲數知既往之事者易則順
後而知之人欲數知將來之事者易則逆前而數之
是故聖人用此易道以逆數知來事也易雖備知來
往之事莫不假象知之故聖人作易以逆覩來事也
(正義)
張敬夫曰易之於天下皆逆數而察其來故易逆數
也逆如逆暑逆寒預為之主者也(易說)
邱富國曰易言藏往知來彰往察來又言數往知來
則方來已往之事易皆有以知之然往者已過而易
知來者未形而難見易之占筮為知來設故曰易逆
數也正如所謂占事知來所謂遂知來物所謂前民
用皆逆數之謂也(易全解)
李簡曰數往者順謂數已往之事則順而易知也知
來者逆謂預度未來之事則逆而難知也易之道無
它其於未來之事可逆睹而前知也故曰易逆數也
(學易記)
康伯晉人穎達唐人俱載註疏可云唐宋以來無是
說耶公本經也豈於諸家注解略不點目耶故知面
皮之云蓋亦當時之定價者矣
陰符經
陰符經非黃帝書盖出後漢末唐人文章引用者惟吳
武陵上韓舍人行軍書有禽獸之制在氣一語梁肅受命
寳賦有天人合發區宇樂推一語馮用之機論權論兩
引之此外絶無及之者
李筌郎中為荆南節度判官集閫外春秋十卷既成
自鄙之曰常文也乃註黃帝陰符經兼成大義至禽
獸之制在氣經年懵然不解忽夢烏衣人引理而教
之其書遂行於世僉謂鬼谷留侯復生也筌後為鄧
州刺史常夜占星宿忽見東南異氣明旦呼吏於郊
市搜訪之於村落得牧羊胡婦一子李君惨容曰此
假天子也乃安禄山生於南陽(雲溪友議)
李筌號達觀子好神仙之道常歷名山博採方術至
嵩山虎口巖石室中得黃帝陰符本絹素書緘之甚
密題云大魏真君二年七月七日道士寇謙之藏之
名山用傳同好其本麋爛筌抄讀數千遍竟不曉其
義因入秦至驪山下逢一老母神状甚異路傍見遺
火燒樹因自語曰火生于木禍發必克筌聞之問曰
此黃帝陰符秘文母何得而言之母曰吾受此符已
三元六周甲子矣少年從何而知筌具告其故母命
坐為說陰符之義曰非竒人不可妄傳復曰吾有麥
飯相與為食袖中出瓠令筌谷中取水水既滿矣瓠
忽重百餘斤力不能制而沉泉中及還已失老母但
留麥飯數升於石上而已筌有將略作太白陰符十
卷有相業著中台志十卷時為李林甫所排位不顯
竟入名山訪道不知所終(神仙感遇傳集仙傳)
陸龜蒙讀陰符經詩清晨整冠坐朗詠三百言備識
天地意獻詞犯乾坤口銜造化斧鑿破機關門五賊
忽迸逸萬物争崩奔虚施神仙要莫救華池源曾亦
愛兩句可與賢達論生者死之根死者生之根方寸
了十字萬化皆胚渾
皮日休讀陰符經詩三百八十言出自伊祁氏上以
生神仙次云立仁義玄機一以發五賊紛然起結為
日月精融作天地髄不測似陰陽難名若神鬼得之
昇高天失之沈厚地具茨雲木老大塊煙霞委自顓
頊以降賊為聖人軌如何黃帝機吾得多坎躓歐
陽詢藝文木部引陰符火生二句
以上三書及二詩皆唐人也乃云此外絶無及之者
談何容易耶其區宇樂推亦非陰符中語
晁氏讀書志云陰符經唐少室山人布衣李筌註按
驪山姥傳筌仕為荆南節度副使鄧州刺史與雲溪
友議俱同乃云布衣何耶
王蜀軍校黃承真受黃帝陰符於鄭山古與今陰符
不同凡五六千言一畫一點皆以五行屬配通暢亹
亹實秘緯也孫光憲于黃處見之(北夢瑣言)
王元美云陰符是秦漢人贋作李筌為之釋仍託辭
于驪山老姥以神其說楊用脩遂謂為筌作非也筌
開元時人永徽中禇遂良嘗奉旨寫一百卷
李筌偽陰符劉歆偽周禮猶能文其詞
夫既駁楊矣復云筌之偽書何自矛盾耶
焚書起于韓非
秦焚書坑儒起于李斯乎斯之先固有為此說於秦者
矣韓非是也非之言曰世之愚學皆不知治亂之情讘
䛟多誦先古之書以亂當世之治(闕)又妄非
有術之士聽其言者危用其計者亂又言舍法律而言
先王者上任之以國主以是過予而臣以此徒取矣此
與斯所言是古非今若合符節作俑者乃韓非匪斯也
宋儒有過丈者乃謂斯之學出於荀卿焚坑之禍卿有
以啓之卿嘗入秦見應侯譏秦之無士矣舍非而罪卿
所謂洗垢而索瘢者耶
商君教秦孝公以連什伍設坐之過燔詩書而明法
令塞私門之請而遂公家之勞禁游惰之民而顯耕
戰之士孝公行之主以尊安國以富強(韓和氏)
夫詩書之燔韓子明謂商鞅矣乃摘韓語追咎之洗
垢索瘢其亦自道也與
魯禘
禮記明堂位曰成王以周公有勲勞於天下命魯公世
祀周公以天子禮樂漢儒魯頌閟宫傳遂緣此以解皇
皇上帝皇祖后稷之文宋儒程子曰周公之功固大矣
然皆臣子之分所當為魯安得獨用天子之禮樂哉成
王之賜伯禽之受皆非也其論正矣其事則未之詳考
也魯用天子禮樂魯之末世失禮也非始于成王伯禽
明堂位之作周末陋儒之失辭也不可以誣成王伯禽
自漢儒傅會之太過宋儒考究之不精使成王伯禽受
誣於千載之下冤矣哉昔成王命君陳拳拳以遵周公
之猷訓為言猷訓之大無大於上下之分豈其命伯禽
而首廢之哉按吕氏春秋魯惠公請郊廟之禮於周天
子使史角往報之所謂天子蓋平王也使成王果賜伯
禽則惠公又何復請之有其曰天子使史角往報之蓋
亦未之許也平王猶不之許而謂成王賜之乎且襄王
之世衰亦極矣猶不許晉文公之請隧而謂成王不如
襄王乎且伯禽之賢雖不及周公然賢於晉文公遠矣
豈肯受之哉禮又曰成王康王賜魯重祭成王既賜康
王又何加焉此盖不能自掩其偽矣然則魯之僣禮何
始也曰著在春秋與魯頌春秋桓公五年書大雩雩之
僣始于桓也閔二年書曰禘于莊公禘之僣始于閔也
僖三十一年書曰四卜郊郊之僣始于僖也魯頌閟宫
三章首言乃命魯公俾侯于東錫之山川土田附庸無
異典也其下乃言周公之孫莊公之子以及于享祀不
忒皇皇后帝皇祖后稷盖魯自伯禽而下十有八世自
僖公始有郊祀而詩人頌之則其不出於成王之賜益
明矣故論語載孔子之言曰禘自既灌而往者吾不欲
觀之矣禮記載孔子之言曰杞之郊也祀禹也宋之郊
也祀湯也魯之郊禘非禮也當時魯之僣禮不惟聖人
非之天下有識者盖亦非之魯之君臣恐天下議巳乃
借名於成王伯禽以掩天下之口魯之陋儒謟佞遂作
明堂位以文其過甚矣其無忌憚也孰甚焉魯頌曰白
牡騂剛白牡周公之牲也周公既用天子禮樂胡為而
白其牲乎白者殷之色也宋之郊用之宜也魯人用之
不宜也既不宜矣用之何義噫我知之矣魯之君臣見
宋之郊必私相謂曰宋無功于周而且郊可以魯而不
郊乎于是效宋之郊亦白其牲使後世有王者起以僣
分討魯則以宋為解若其果受成王之賜則遂用周之
赤色矣元儒許白雲亦嘗考魯郊廟之事不出成王之
賜然以程朱嘗引言之終不敢議是敢于非周公孔子
而不敢于非宋人也學者膏肓之病也哉
按此特增衍春秋意林及周尚書洪謨說耳移宫就
商非磪論也意林周說語多不載詳掇本事一為正
之
左襄十年宋公享晉侯於楚丘請以桑林(桑林殷天子樂名)
荀偃士匄曰諸侯宋魯於是觀禮(宋王者後魯以周公故皆用天子禮)
(樂故可觀)魯有禘樂賓祭用之(禘三年大祭則作四代之禮樂)宋以桑林
享君不亦可乎
此晉人語豈亦魯之陋儒耶
襄二十九年吳公子札來聘請觀于周樂使工為之
歌周南召南(云云)舞象箾南籥(文樂)大武(武樂)韶濩(湯樂)大
夏(禹樂)至舞韶箾(舜樂)曰德至矣觀止矣若有他樂吾不
敢請巳(魯用四代之樂故及韶箾而季子知其終也)
文公四年衛甯武子來聘公與之宴為之賦湛露及
彤弓不辭又不答賦使行人私焉對曰臣以為肄業
及之也昔諸侯朝正於王王宴樂之於是乎賦湛露
則天子當陽諸侯用命也諸侯敵王所愾而獻其功
王於是乎賜之彤弓一彤矢百玈弓矢千以覺報宴
今陪臣來繼舊好君辱貺之其敢干大禮以自取戾
夫季子來聘聞樂知德甯武聆賦不辭不答故知天
子禮樂魯之用也舊矣不然季子安得請觀武子謂
之肄業耶
染不可不慎也孔子學于老耼孟蘇䕫靖叔魯惠公
使宰讓請郊廟之禮於天子桓王使史角往惠公止
留之其後在于魯墨子學焉舉天下之榮顯必稱此
二士者孔墨之後學業顯榮于天下者不可勝數皆
所染者得當也(吕覧當染)
春秋平王四十九年隠公元年也隠三年平王崩桓
王即位吕云惠公請郊廟之禮桓王使史角往則在
隠前豈桓為太子事耶世遠言湮其將何以取證乎
劉恕外紀云初魯惠公使宰讓請郊廟之禮于天子
王使史角往魯公止之
路史云劉原父謂使魯郊者在周而必非成王蓋平
王以下固亦未之悉耳始魯惠公使宰讓請郊廟之
禮于天子天子使史角往止之其後在魯於是有墨
翟之學魯之用郊正亦始于此矣夫惠公之止之則
是周不與之矣不與而魯用郊自用之也惠公之請
由平王世也
金履祥通鑑前編云平王四十八年魯初請郊廟之
禮用外紀路史修
按二書所引皆吕覧事也劉恕王上去桓字羅泌以
天子易桓王字不過欲附會其事遷就已說耳然吕
覧固在也金氏因而載之何耶且惠公止之是留史
角耳故墨翟學焉羅云天子使史角往止之則是周
不與之于當染合耶
楊引吕覧云天子使史角往報之所謂天子蓋平王
也其曰使往報之蓋亦未之許也改易桓字又添報
字豈亦前人故知耶
祭綂曰昔者周公旦有勲勞於天下周公既没成王
康王追念周公之所以勲勞者而欲尊魯故賜之以
重祭外祭則郊社是也内祭則大嘗禘是也夫大嘗
禘歌升清廟下而管象朱干玉戚以舞大武八佾以
舞大夏此天子之樂也康周公故以賜魯也子孫纂
之至於今不廢所以明周公之德而又以重其國也
夫俾侯於魯頌謂分封之典賜魯重祭記言追念其
勲固各紀事之辭也執此例彼以意逆志者耶且成
康賜魯此載甚明乃云不能自掩其偽夫禮記非一
人作也豈記祭綂者為作明堂位者掩之耶
隠公五年初獻六羽公羊曰初者何始也左氏曰始
用六佾也糓梁曰始僣樂也文公十五年初履畆注
哀公曰二吾猶不足遂以為常故曰初此經例也大
雩禘郊俱不云初詎可謂始于某公耶且大雩後書
螽亦可云螽始於桓耶尸子曰舞夏自天子諸侯
皆獻八佾初獻六羽始厲樂矣
家語禮運言偃曰今之在位莫知由禮何也孔子曰
夫魯之郊及禘皆非禮周公其已衰矣杞之郊也禹
宋之郊也契是天子之事守也天子以杞宋二王之
後周公攝政致太平而與天子同是禮也(禮記無天子以杞宋)
(後三句揚以契作湯誤)
張湯問曰魯祀周公用白牡非禮也周天子用騂犅
羣公不毛周公諸公也何以得用純牲董仲舒曰成
王幼在襁褓周公繼文武之業成二聖之功故賢而
貴之使祭以白牡上不得與天子同色下有異於諸
侯報德之禮也湯曰天子祭天諸侯祭土魯何緣以
郊祭曰周公傅成王成王遂及于聖功莫大于此周
公聖人也有祭于天道成王令魯郊也湯曰魯祭周
公用白牡其郊何用曰魯郊用純騂犅周色尚赤魯
以天子命郊故以騂(仲舒郊祀對)周公稱太廟魯公稱世
室周公用白牡魯公用騂犅(公羊文十三)制曰周公祭天
命社故魯有白牡騂剛之牲羣公不已賢不肖差也
(史武三王世家)
明堂位曰季夏以禘禮祀周公牲用白牡
郊特牲曰由夷王以下諸侯之宫懸而祭以白牡諸
侯之僣禮也故天子微諸侯僣
夫周公白牲詩禮春秋俱同而效宋為解無乃費詞
耶且記于夷王以下之僣未始假借也獨明堂位乃
為佞耶
雜記孟獻子曰正月日至可以有事于上帝七月日
至可以有事于祖七月而禘獻子為之也
此又魯郊禘之一證也
克段于鄔
石經春秋鄭伯克段于鄔鄔鄭地也在緱氏縣西南左
氏云王取鄔劉蒍邗之田于鄭是也杜預潁川鄢陵謬
矣鄢陵非鄭地段焉得有兵衆乎郭知玄切韻云帝虎
竝訛烏焉互舛正指此條
成十六年左傳云鄭叛晉晉侯將伐鄭鄭人使告於
楚楚子救鄭六月晉楚遇于鄢陵郤至曰鄭陳而不
整蠻軍而不陳我必克之
國語曰晉伐鄭荆救之欒武子與荆人戰于鄢陵大
勝之韋昭曰鄢陵鄭地
杜預繆矣韋注國語因賈君之精實採唐虞之信善
去非要存事實以鄢陵為鄭地豈亦謬乎
傳云京叛太叔段入于鄢公伐諸鄢史記段出走鄢
鄢潰段出奔共未嘗言有兵衆而用之也
夫東都石經久已無存今所行長安石經正作鄢字
公引石經豈别本耶
史記段出走鄢正義曰鄔音烏古反今新鄭縣南鄔
頭有村多萬家舊作鄢音偃杜預云鄢今鄢陵也公
欲用鄔字引此猶為有據乃引石經耶
郭知玄切韻烏焉互舛(云云)寡陋未能見之然公古
音略目載知玄集韻拾遺不云切韻豈亦引石經意
耶
冶容
冶字從仌冶者銷金鐵也遇熱則銷遇冷則凝與冰同
志故其意從冰易曰冶容誨淫艷色美容能令人精神
銷融故曰冶容干寳易注云爾(巵言)
冶銷也遇熱則銷遇冷則合與冰同志故冶字從冰女
之艷媚能令人銷神流志故美色曰冶也(三蒼)
蠱與冶通易曰冶容誨淫(古韻)
陸德明經典什文云冶音也鄭陸虞姚王肅作野言
妖野容議教誨淫泆也
陸備引衆解不及干注不知公於何書得之
三蒼止有冶銷也遭熱(云云)從冰五句
魏書江式曰李斯作蒼頡篇揚雄作訓纂篇後漢郎
中賈魴作滂喜篇故曰三蒼
冶容解一也一云干注一云三蒼將戌係亥豈皆自
謂影撰者耶
蠱冶字詳三卷冶渚條下
勞薪
王劭奏改火疏昔晉師曠食飯云是勞薪所炊晉平公
使視之厨果然車輞今傳以為苻朗事非也(巵言)
世說云荀勖嘗在晉武帝坐上食荀進飯謂在坐人
曰此是勞薪炊也坐者未之信密遣問之實用故車
脚
正楊卷一
