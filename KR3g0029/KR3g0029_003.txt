焦氏易林卷三漢焦贛撰
咸之第三十一
咸雌單獨居歸其本巢毛羽憔悴志如死灰
乾小窗多明道理利通仁賢君子國安不僵
坤心惡來怪衝衝何懼顔淵子騫尼父聖誨
屯鳥鳴呼子哺以酒脯高棲水起來歸其母
蒙國馬生角陰孽萌作變易常服君失于宅
需入年多悔耕石不富衡門屢空使士失意
訟諸儒行賈遠涉山阻與旅為市不危不殆利得十
倍
師梁破橋壤水深多畏陳鄭之間絶不得前
比雙鳧俱飛以歸稻池經涉萑澤為矢所傷損我胸
臆
小畜謾誕不成佶梁滅文許人買牛三夫争之失利
後時公孫懷憂
履南國饑凶民食糟糠少子困捕利無所得
泰狗吠非主狼虎夜擾驚我東西不為家咎
否望龍無目不見手足入水求玉失其所欲
同人以鹿為馬欺誤其主聞言不信三口為咎黃龍
三子中樂不殆
大有養幼新婚未能出門登宋望齊不見太師
謙王孫貴子相與為友明允篤誠升擢薦舉
豫山水暴怒壞梁折柱稽旅難行留連愁苦
隨鸇鳩徙巢西至平州遭逢雷電碎我苕蘆室家饑
寒思吾故初
蠱登高傷軸上阪棄粟販鹽不利市賈折閱
臨祝鮀王孫能事鬼神節用綏民衛國以存眉夀多
年
觀九里十山道却峻難牛馬不前復反來還(還一作道)
噬嗑枯樹不花空淵無魚舊鳥飛翔利棄我去
賁雄狐綏遺登山崔嵬昭告顯功大福允興
剥啞啞笑言與歡飲酒長樂行觴千秋起舞拜受大
福
復大椎破轂長舌亂國床第之言三世不安
无妄男女合室三姓同食婚姻孔云宜我孝孫(三疑作二)
大畜千仞之墻不得入門金籠銕疏利以避兵欲上
南阪軸方不轉還車復反
頤華言風語自相詿誤終無凶事安寧如故
大過汎汎栢舟流行不休耽耽寐寐公懷大憂仁不
遇時退隱窮居
坎大尾小頭重不可摇上弱下強陰制其雄
離一身三口語無所主東西南北迷惑失道
恒南行求福與喜相得封受上賞鼎足輔國(晉之謙同)
遯過時不歸雌雄苦悲徘徊外國與母分離
大壯堯舜在國陰陽和德涿聚衣裳晉人無殃
晉周公之隆越裳夷通疾病多祟鬼哭其公狼子野
心客宿不同
明夷中酉脫服牛馬依息君子以安勞者得懽
家人凱風無母何恃何怙幼孤弱子為人所苦
睽出門上堂從容牖房不失其常天牢地戸勞者憂
苦
蹇天厭周德命與南國以禮静民兵革休息
解堂桑折衡佐鬭者傷暴臣反國良臣被殃
損合歡之國嘉喜我福東岳西山朝齊成思
益耕石不生棄禮無名縫衣失針襦袴不成
夬聾瞢闇盲跛倚不行坐戸孚骸身被大災困其多
憂
姤生長太平仁政流行四方歸德社稷康榮
萃桀跖並處民人愁苦捕兵荷糧戰于齊魯合卺得
牢姬姜並居
升南與凶俱破車失襦西行無袴亡其寶賂
困空槽注器豚彘不至張弓祝雞雄父飛去
井望尚阿衡太宰周公藩屏湯武立為王侯
革朝鮮之地姬伯所保宜家宜人業處子孫
鼎息憂解笑故貧今富載樂履善與福俱憂(下憂字疑當作)
(優)
震叔迎伯兄遇巷在陽君子季姬並坐鼓簧
艮順風縦火艾芝俱亡三官集房十子中傷(剥之坤作三害)
(集房十子中傷)
漸駕車八里求鮮魴鯉非吾肆居自令失市君子所
在安無危殆
歸妹拔劍傷手見敵不起良臣無佐困辱為苦
豐亂君之門佐鬭傷跟營私貪禄身為悔殘東下泰
山見我所歡
旅慈母望子遥思不已久客外野使我心苦
㢲魴生淮郤一轉為百周流四海無有患惡(淮郤一作江雒)
兌甘露醴泉太平機關仁德感應歲樂民安
渙采薇出車魚麗思初上下役急君子免憂
節豕生魚魴鼠舞庭堂雄佞施毒上下昏荒君失其
邦
中孚三頭六目道畏難宿寒苦之國利不可得
小過燕雀銜茅以生孚乳昆弟六人懽好孝悌各同
心願和悦相樂
既濟文君德義仁聖致福年無胎夭國富民實卧者
在室曾累益息
未濟秋梁未成無以至陳水深難涉使我不前
恒之第三十二
恒黃帝所生伏羲之宇兵刃不至利以居止
乾登墀踒足南行折角長夜之室不逢忠直
坤燕雀衰老悲鳴入海憂在不飾差池其羽頡頏上
下寡位獨處
屯關門除憂伯自外來切切之患我心得歡(切切疑當作忉)
(忉)
蒙郊耕擇耜有所疑止空虚無子蒙昧不知
需張牙切齒斷怒相視禍起蕭墻牽引吾子患不可
解憂驚吾母
訟履不容足南山多棘母出房閨乃無病疾
師牛騂亡子鳴於大野申后陰微還歸其母
比龍生于淵因風昇天章虎炳文為禽敗軒發輗温
谷暮宿崑崙終身無患光精照耀不被患難
小畜既嫁宜吉出入無咎三聖並居國安無災
履北陸陽伏不知黑白君子傷讒正害善人
泰一身兩頭延適二家亂不可治
否牝馬牡駒歲孳不休君子衣服利得有餘
同人南行懷憂破其金輿安坐故廬乃無殃患
大有憂人之患履傷浮顔為身禍殘篤心自守與喜
相抱
謙咸陽辰巳長安戌亥丘陵生心非魚鰌市可以避
水終無凶咎
豫不知何孫夜來扣門我慎外寇兵戎且來
隨昧旦不明日暗無光喪滅失常使我心傷
蠱江陰水側舟楫破乏狐不得南豹無以北雖欲會
盟河水梁絶
臨神之在丑逆破為咎不利西南商人休止
觀然諾不行欺訟誤人使我虚宿夜歸温室神怒不
直鬼繫無目欲求福利適反自賊
噬嗑攘臂拯肘怒不可止狼戾愎狠無與為市
賁販馬買牛會值空虚利得尠少留連為憂
剥高樓陸處以避風雨深堂邃宇君安其所牝雞之
息為我利福請求弗得
復阿衡服箱太乙載行迯時歴舍所求吉昌
无妄飛來之福入我居室以安吾國
大畜不孝之患子孫為殘老耄莫養獨坐空垣
頤南過棘門駒裂我冠斷衣傷襦使君恨憂
大過重門射平不知所定質疑蓍龜孰可避火明神
答報告以犧牲宜利止居
坎麟麑鳳雛安樂無憂捕魚河海利踰徙居
離新田宜粟上農得糓君子懷德以干百禄
咸簪短帶長出思苦窮瘠蠡小瘦以病之癃
遯争訟之門不可與隣出入有為憂生我患(疑當作生我憂)
(患)
大壯朽根枯株不生肌膚病在心腸日以燋枯
晉雨師娶婦黃巖季女成禮就㛰相呼南上膏我下
土年歲大茂
明夷冬採薇蘭地凍堅難利走失北暮無所得
家人昧之東域誤過虎邑失我熟羆饑無所食(熟疑作熊)
睽日莫閉目隨陽休息箕子以之乃受其福舉事多
言必為悔殘
蹇蓼蕭瀼瀼君子龍光鳴鸞雝雝福禄來同
解鳥飛無翼兔走折足雖不同會未能利達
損五勝相賊火得水息精光消滅絶不能續
益東資齊魯得騂大馬便辟能言市人善賈鄰人併
戸請火不與人道閉塞鬼祟其宇
夬爭雞失羊亡其金囊利不得長陳蔡之患賴楚以
安
姤九登十陟馬跌不前管子佐之乃能上山
萃東隣愁苦君亂天紀日貪禄寵必受其咎(一本有意合志)
(同内外相從見吾伯公)
升三狸捕鼠遮遏我前死於壞域不能脫走
困狼虎爭強禮義不行兼吞其國齊魯無王
井五岳四瀆合潤為德行不失理民賴恩福
革六月種黍歲晚無雨秋不宿酒神失其所先困後
通與福相從(酒字疑當作灑)
鼎騋牝龍身日取三千南上蒼梧與福為婚道理夷
易身安無患(取疑當作趣)
震出入休居安止無憂上室之懽虐為季殘
艮南山昊天刺政閔身疾病無辜背憎為仇
漸潼頓東徙道路跛踦日辰不良病為祟禍
歸妹兄征東燕弟伐遼西大克勝還封居河間
豐播輪折輻馬不得行豎牛之讒賊其父兄布衣不
傷終身無患
旅駕之南海晨夜不止君子勞罷僕夫憔苦
㢲怨重被燒忿怒生禍褊心作事意如為亂
兌張狂妄行竊食盜梁狗吠非主囓傷我足
渙警蹕式道先驅除咎王后親桑以率羣功安我祖
宗
節門戸乏食困死誰告對門不通安所歸急積藏五
榖一花千葉市賈有息
中孚破敝復完危者得安鄉善無損商人有息利來
入門
小過疊疊累累如岐之室一息十子古公治邑
既濟三嫗治民不勝其任兩馬争車敗壞家室
未濟蔽鏡無光不見文章少女不市棄於相望
遯之第三十三
遯三塗五岳陽城太室神明所住獨無兵革
乾軟弱無輔不能自理意在外野心懷勞苦雖憂不
殆
坤周成之隆刑措無凶大衆讚佑君子作仁
屯穴有狐烏坎生蝦蟆象去萬里不可得捕
蒙俱為天民雲過吾面治民嫉妒與我無恩(民一作門)
需三首六目政多煩惑臯陶瘖聾亂不可從
訟德積不輕辭出真心三媒不已大福來成
師堅固相親日用自完六體不易孰為安全雨師駕
西濡我轂輪張伯李季各噬關門
比方内不行輻摧輪傷馬禁隄與愛子閔時
小畜畜牝無駒養雞不雛羣羊三歲不生兩頭
履老耄罷極無取中直懸輿致仕得歸鄉國
泰縮緒亂絲手與為災越畝逐兔斷其褌襦
否海老水乾魚鼈蕭索高落無澗獨有沙石
同人入市求鹿不見頓足終日至夜竟無所得
大有築門壅戸虎卧當道驚我驊騮不利出處
謙陶朱白圭善賈息資公子王孫富貴不貧
豫王良善御伯樂知馬周旋步驟行中規矩止息有
前延命夀考
隨堯問大舜聖德增益使民不懼安無怵惕
蠱昭公失常季氏悖狂遊齊處鄆喪其寵身
臨昏暮不行候旦待明復住止後未得相從
觀安止宜官一日九遷升擢超等牧養常山
噬嗑去惡就凶東西多訟行者無功
賁老馬垂耳不見百里君子弗恃商人莫取無與為
市
剥蟙螺生子深自黑醜似類其母雖或相就衆人莫
取(一云蝸螺自疑當作目)
復百足俱行相輔為強三聖翼事王室寵光
无妄容民蓄衆履德有信大人受福童蒙憂惑利無
所得
大畜左跌右僵前躓觸桑其稽據石傷其弟兄老蠶
不作家無織帛貴貨賤身久留連客
頤昏人旦明賣食老昌國祚東表號稱太公
大過敝笱在梁魴逸不禁漁父勞苦焦喉乾口虚空
無有
坎盛中後跌衰者復掇盈滿或毀疾羸肥腯鄭昭失
國重耳興立
離折亡破甕使我困貧與母生分别離異門
咸野有積庾嗇人駕取不逢狼虎暮歸其宇
恒襁褓孩孤冠帶成家出門如賓父母何憂
大壯陳力就列官職無廢手不勝盆失其寵門
晉積雪大寒萬物不生陰制庶士時本寒貧
明夷龍鬭海門失理傷賢内畔生賊自為心疾
家人不畏猛虎依人為輔三夫執獸伏不敢起身安
無咎
睽南山高崗回隤難登道路遼遠行者無功憂不改
凶惡亦消去
蹇逢時陽遂富且尊貴
解求我所欲得其利福終身不辱盈盛之門高屋光
覆君先其固
損安坐至暮禍災不到利詰妒姝皇宥不赦
益膠車駕東與雨相逢五楘解墮頓斬獨宿憂為身
福
夬擇日高飛遠至東齊見孔聖師徒我相諧
姤陳媯敬仲兆興齊姜乃適營丘八世大昌
萃缺將無憚難從東西毀破我盆泛棄酒食
升中夜狗吠盜在廬外神光佐助消散歸去
困雷車不藏隱隱西行霖雨三旬流為河江使我憂
凶
井老河空虚舊井無魚利得不饒避患東隣福來入
門使我悔存
革福德之士歡悦日喜夷吾相國三歸為臣貴流子
孫
鼎清人高子久屯外野逍遥不歸思我慈母
震驄&KR0008;黑總東歸高鄉白虎推輪蒼龍把衡朱雀導
引靈鳥載遊遠扣天門入見真君馬全人安
艮路多枳棘前刺我足不利旅客為心作毒
漸端作生患憂來入門使我不安(作疑當作坐)
歸妹小陬之市利不足喜二世積仁蒙其祖先匪躬
之言狂悖為患
豐登高望時見樂無憂求利南國與寶相得
旅跛足息肩有所忌難金城鐵郭以銅為關藩屏自
衛安上無患(上疑當作土)
㢲江水沱汜思附君子伯仲處市不我肯顧姪娣悵
悔
兌芽蘖生達陽唱於外左手執籥公言錫爵(唱疑當作倡)
渙雲夢苑囿萬物蕃熾犀象玳瑁荆人以富
節渠戎萬里晝夜愁苦櫜甲戌服雖荷不賊鷹鸇之
殃害不能傷
中孚出門東行日利辰良步騎與駟徑歴京邦暮宿
北燕與樂相逢
小過騎騅興蒼南賈太行逢蛟猛虎為所吞飡葬於
渭陽
既濟鎡基逢時稷契臯陶貞良得願微子解囚市恐
無虎謾言妄語
未濟酒為歡伯除憂未樂福善入門與君相索使我
有得(未當作來)
大壯之第三十四
大壯左有噬熊右有囓虎前觸銕矛後躓強弩無可
抵者
乾金齒鐵牙夀考宜家年歲有儲貪利者得有其咎
憂
坤家給人足頌聲並作四夷賓服干戈櫜閣
屯獼猴冠帶盜載非位衆犬持吠狂走蹶足
蒙心患其身不念安存忠臣孝子為國除患
需君不明德臣亂為惑丞相命駕胡亥失所
訟東行西窮南北無功張伯買鹿從者失羊
師鹿下西山欲保其羣逢羿箭鋒死於矢端
比夷明兆初三旦為災以讒復歸名曰豎牛剥亂叔
孫餒卒虚丘
小畜秦失嘉居河伯為怪還其銜璧神怒不祐織組
無文燒香不芬
履至德之君禍不過隣使我世存身無患災
泰衆惡之堂相聚為殃幽毒良人使道不通
否三痴六狂欲之平鄉迷惑失道不知昏明
同人老弱無子不能自理郭氏雖憂終不離咎管子
治國侯伯來服乘輿八百尊祀祖德(一作大有卦)
大有褒后生蛇經孝曰微追跌衰耄復滅黃離(一作同人)
(卦)
謙聰鬛黑髯東歸南鄉白虎推輪蒼龍把衡遂至夷
傷不離咎殃(傷下有禄陽聰一作騙)
豫信譎龍且塞水上流半渡決囊楚師覆亡
隨有莘季女為王妃后貴夫夀子母尊四海
蠱德被八表蠻夷率服蝥賊不作道無苛慝
臨載日精光驂駕六龍禄命徹天封為燕王
觀纓急縮頸行不得前五石示象襄伯不成
噬嗑蛇鄉其穴載麻當喪哀悲哭泣送死離鄉
賁四隤不安兵革為患掠我妻子客屢饑寒(四一作回)
剥乘風禹橋與飛鳥俱一舉千里見吾愛母(禹一作雨)
復雷霆所擊誅者五逆劘滅無迹有懼方息
无妄張氏揖酒請謁左右王時枯槁獨不蒙所(王一作平)
大畜坐争立訟紛紛匈匈卒成禍亂災及家公
頤霜降門戸蟄蟲隱處不見日月與死為伍
大過鼠聚生怪為我患悔道絶不通商旅失意
坎寒暑不當軌度失常一前一後年歲鮮有
離築室水上危於一齒丑寅不徙辰卯有咎
咸畜雞養狗長息有儲耕田得黍主母喜舞
恒東壁餘光數暗不明主母嫉妒亂我事業
遯剛柔相傷火爛銷金鵰鷹制兔伐楚有功
晉鄭國讒多數被楚憂征夫愁苦民困無聊(一本云三豕俱)
(走鬭于虎口白豕不勝死于坎下)
明夷弓矢斯張把彈弦折丸發不至道遇害患
家人舉觴飲酒未得至口側棄醉酗拔劍斫怒武侯
作悔
睽蒼鷹羣行相得旅前王孫申公驚奪我雄北天門
開神火飛災如不敬信事入塵埃
蹇穿屋相宜利倍我北循邪詭道迎不可得南北望
邑遂歸入室
解夀如松喬與日月俱常安康樂不罹禍憂
損出門望東伯仲不來疾病為患使母憂歡
益太姬之孫周文九子咸遂受成寵貴富有
夬桃李花實纍纍日息長大成熟甘美可食為我利
福
姤婚禮不明男女失常行路有言出爭我訟
萃空穿漏敝破桴殘缺陰弗能完瓦碎不全(空疑作室)
升數窮廓落困於歴室往登玉堂與老侑食(老一作堯)
困道溼為坑輪陷躓彊南國作諱使我多畏
井鰥寡孤獨福禄苦薄入室無妻我子哀悲
革舉袂覆目不見日月衣衾杖几就其夜室
鼎長尾踒跎畫地為河深不可涉絶世之比憫然憤
息
震晨風文翰大舉就温昧過我邑羿無所得
艮出入節時南北無憂亟行所逐在外來歸(亟行所逐一作)
(行者亟至)
漸陽氏狂惑季孫亂潰陪臣執政平子俱折季心不
快
歸妹五鳥六䲭相對蹲跂禮讓不興虞芮爭訟
豐願念所生隔在東平遭離滿沸河川決潰幸得無
恙復生歸室
旅追獵東走兔迯我後吾銳不利獨空無有
㢲犬吠非主上下渾擾敵人襲戰閔王逃走
兌嵩高岱宗峻直且神觸石膚寸千里蒙恩
渙陳魚觀社狼虎踰距為民開緒亡其祖考
節四壁無戸三步一止東西南北利不可得
中孚求君衣裳情不可當觸諱西行為伯生殃君之
上安得生安存
小過春鴻飛東以馬貨金利可得深
既濟禾生蟲蠧還自尅賊使我無得
未濟桀亂無道民散不聚背室之家遁逃出走
晉之第三十五
晉銷鋒鑄耜休牛放馬甲兵解散夫婦相保
乾一衣三冠冠無所絆衣服不成為身災患
坤百足俱行相輔為強三聖翼事王室寵光
屯魚蛇之怪大人憂懼梁君好城失其安居
蒙少無強輔長不見母勞心遠思自傷憂苦
需前不溽暑解不可取離門二里敗我利市老牛病
馬去之何悔
訟君明有德登天大禄布政施惠以成恩福中子南
遊翺翔未復
師堯然唯諾敬上尊客執恭除患禦侮致福
比黍稷禾稻垂秀方造中旱不雨傷風病藁(旱一本作卓)
小畜三羸六罷不能越跪東賈失馬往反勞苦
履倚立相望引衣欲裝陰雲蔽日暴雨降集使道不
通阻我歡會
泰高脚疾步受肩喜趨日走千里賈市有得
否北風寒涼雨雪盈冰憂思不樂哀悲傷心
同人貞鳥雎鳩執一無尤寢門治理君子悦喜
大有蓼蕭露瀼君子寵光鳴鸞雝雝福禄來同
謙南行求福與喜相得受封上賞鼎足輔國(咸之恒同)
豫桑華腐蠧衣敝如絡女功不成絲布為玉
隨左服易右王良心歡喜利從已
蠱夀考不忘駕駟東行三適陳宋南賈楚荆得利息
長旅身多罷畏晝喜夜
臨羔羊皮弁君子朝服輔政扶德以合萬國
觀鸇鳩徙巢西至平州遭逢雷電破全葦蘆室家饑
寒思吾故初(全當作我咸之隨同)
噬嗑大尾小頭重不可摇上弱下強陰制其雌(咸之坎同)
(雌作雄)
賁疏足息肩有所忌難金城銅郭以鐵為關藩屏自
衛安心無患
剥天命玄鳥下生大商造定四表享國久長
復賦斂重數政為民賊杼軸空虚我去其室
无妄陰陽隔塞許嫁不荅宛丘新臺悔往歎息
大畜願望登虚意常欲逃賈辛醜惡妻不安夫
頤踧行竊視有所畏避蔽目伏藏以夜為利
大過信敏恭謙敬鬼尊神五岳四瀆克厭帝心受福
宜年
坎懸懸南海去家萬里飛兔腰褭一日見母除我憂
悔
離雖汚不辱因何跣足童子褰衣五步平復
咸宫城立見衣就袂裾恭謙自衛終無禍尤
恒敝笱在梁不能得魚望食千里所至空虚
遯千里騂駒為王服車嘉其驪榮君子有成
大壯鼎足承德嘉謀生福為王開庭得心所欲
明夷右手無合獨折左指禹湯失位事功弗立
家人憂凶增累患近不解心西意東事無成功
睽東行食榆困於枯株夫妻無家志窮為憂
蹇五經六紀仁道所在正月繁霜獨不離咎(離當作罹)
解懈緩不前怠墮失便二至之戒家無禍凶刻水象
形聞言不信(水一本作木)
損仁愛篤厚不以所忿害其所子徙我舊都日益富
有
益缺破不成胎卵未生弗見兆形
夬摧角不傷雖折復長秉德無愆老賴榮光
姤乘桴浮海免脫厄中雖困無凶
萃孔鸞鴛雛鴞䴊鵜鴣翺翔紫淵嘉禾之國君子以
說
升甘露温潤衆來得願樂易君子不逢禍亂
困東騎墮落千里獨宿高岸為谷陽失其室
井入村既登以成嘉功尨降庭堅國無災凶
革邯鄲反言父兄生患竟涉憂恨卒死不還
鼎五銳鐵頤倉庫空虚賈市無盈與利為仇
震白鳥銜餌鳴呼其子旋枝張翅來從其母
艮學靈三年聖且神明先見善祥吉盛福慶神馬來
見告我無憂
漸雲孽蒸起失其道理傷害年榖神君之精
歸妹春耕有息利入利福獻豜大豵以樂成功(大疑當作)
(私)
豐羸豕躑躅虎來都邑遮遏左右國門敕急
旅東行西維南北善迷逐旅失羣亡我襦衣
㢲居室之倫夫婦和親小人乘車車在夫家碩果失
豢不知孰是
兌東方孟春乘水載盆懼危不安終身所歡
渙風吹塵起十地无所南國年傷不可安處
節重載傷車婦女无夫三十不室獨坐空廬
中孚敗牛羸馬與利為市不我嘉喜
小過月出阜東山蔽其明章父憂僂箕子佯狂
既濟出入門所與道開通把梁之信不失日中少季
渡江來歸其邦疾病危亡
未濟邑居衛師如轉蓬時居之凶危
明夷之第三十六
明夷他山之錯與璆為仇來攻吾城傷我肌膚邦家
騷憂
乾踐履寒冰十步九尋惟有苦痛不為病憂
坤太公避紂七十隱處卒逢聖文為王室輔
屯日月之塗所行必到無有患悔
蒙諷德誦功美風盛隆旦輔成周光濟沖人
需童子無室未有配合空坐獨宿
訟穿鼻繫株為虎所拘王母祝詞禍不成災逐然脱
來
師黃帝神明八子聖聰佚受大福天下平康
比深谷為陵衰者復興亂傾之國民德安息中婦病
困遂入冥室
小畜道遠遼絶路宿多悔頑嚚相聚生我畏忌
履旦樹菽豆暮成藿羹心之所樂志快心懽
泰切切之患凶憂不成虎不敢嚙利當我身(切切疑作忉忉)
否王伯遠宿長婦在室異庖待食所求不得
同人寒燠失時陽旱為災雖耗無憂
大有雖窮復通履危不凶得其明功
謙狼虎所宅不可以居為我患憂
豫喋囁處耀明昧相傳多言少實語無成事
隨履冰蹈凌雖困不窮播鼓登巖卒無憂凶
蠱文墨且墨禍福相雜南北失志東西不得(一云文墨且黑)
(憂福相雜)
臨爭訟不已更相談詢張季弱口被髮北走
觀德積逢時宜其美才相明輔聖拜受福休長女不
嫁後為大悔
噬嗑江水沱汜思附君子仲伯愛歸不我肯顧姪娣
恨悔
賁光禮春成陳寶雞鳴師明失道不能自守消亡為
咎
剥驚虎無患虞為我言賴得以安
復譌言妄語轉為詿誤不知狼虎
无妄履&KR0008;自敵凶憂來到痛不死哭
大畜牽尾不前逆理失臣惠朔以奔
頤三狸捕鼠遮遏我後死於環城不得脱走
大過言笑未畢憂來暴卒身墨丹索檻内裝米
坎陰積不已雲作淫雨傷害平陸民無室屋
離山林麓藪非人所處鳥獸無禮使我心苦
咸新作初陵踰陷難登三駒推車跌損傷頤(陷當作險)
恒魂微惙惙屬纊聽絶擴然大通復更生活
遯欒子作殃伯氏誅傷州犂奔楚去其邑鄉
大壯驕胡火形造惡作凶無所能成還自滅身
晉陳辭達情使安不傾增榮益譽以成功名
家人三把無棗家無積莠使鳩求婦頑不我許
睽慎禍重患顔子為尤乃能安存牢戸繫羊乃能受
福
蹇鹿得美草鳴喚其友九族和睦不憂饑乏
解亡玉失鹿不知所伏利以避危全我生福甘雨時
降年歲有得
損逢時積德身受福慶
益鵠思其雄欲隨鳳東順理羽翼出次日中須留北
邑復反其室
夬環緒倚鉏斗升屬口貧賤所處心寒悲苦(緒疑當作珮)
姤孤獨特處莫依為輔心勞志苦
萃稷為堯使西見王母拜請百福賜我喜子長樂富
有
升鳴條之災北奔犬胡左袵為長國號匈奴主君旄
頭立為單于
困絶而復通雖危不窮終得其願姬姜相從
井陽并悖狂拔劍自傷為身生殃
革方圓不同剛柔異鄉掘井得石勞而無功
鼎乘風駕雨與鳴鳥俱動舉千里見我愛母
震三塗五岳陽城太室神明所扶獨無兵革
艮䲭鴞娶婦深目窌身折腰不媚與伯相悖
漸轉行軌軌行近不遠旦夕入門與君笑言
歸妹求利難國逃去我北復歸其城不為吾賊(難疑當作)
(離)
豐日月之途所行必到無凶無咎安寧不殆
旅管仲遇桓得其願歡膠日殺糾振冠無憂笑喜不
莊空言妄行(豐之困)
㢲出入蹈踐動順天時俯仰有節禍災不來
兌内崩中傷上亂無常雖有米粟我不得食
渙逐禍除患道德神仙過惡萬里福常在前身樂以
安
節牛驚馬走上下渾擾鼔音不絶頃公奔敗
中孚西上九陂往來留連心須時日靈與有德
小過虎怒捕羊猬不能攘
既濟湧泉涓涓南流不絶卒為江海將帥襲戰獲其
醜虜
未濟桃弓葦戟除殘去惡敵人執服
家人之第三十七
家人王命赤烏與君徼期征伐無道誅其君傲居止
何憂
乾千歲槐根身多斧痕傷夷倒掘枝葉不存
坤喭喭諤諤虎豹相齚畏懼悚息終無難惡
屯娶於姜吕駕迎新婦少齊在門夫子歡喜
蒙高壤肥澤民人孔樂宜利居止長安有福
需主有聖德上配太極皇靈建中授我以福
訟耄老蒙鈍不見東西少者弗慕君不與謀懸輿致
仕退歸里居
師三狂北行道逢大狼暮宿患宅為禍所傷
比更旦初歲振除禍敗新衣元服拜受利福
小畜杲杲白日為月所食損上毀上鄭昭出走(損上之上)
(疑當作下)
履君子失意小人得志亂憂並作姦邪充塞雖有百
堯顛不可救
泰仁德優洽恩及異域澤被殊方福慶隱伏作蠶不
織寒無所得
否東求金玉反得弊石名曰無宜字曰醜惡衆所賤
薄
同人擊鼓合戰士怯叛亡威令不行敗我成功
大有仲春孟夏和氣所舍生我嘉福國無殘賊
謙尹氏伯竒父子相離無罪被辜長舌為災
豫五榖不熟困民惡極駕之新邑嘉禾有得
隨登虚望貧暮食無飱長子南戍與我生分
蠱東市齊魯南賈荆楚羽毛齒革為吾利寶
臨節情省欲賦斂有度家給人足公劉以富
觀恭寬信敏功加四海辟去不祥喜來從母
噬嗑張狂妄行與惡相逢不得所欲生我獨凶
賁畫龍頭頸文章不成甘言美語詭辭無名
剥騎龍乘鳳上見神公彭祖受制王高贊通巫咸就
位拜夀無窮
復温仁君子忠孝所在八國為隣禍災不起
无妄威權分離烏夜徘徊羣蔽月光大人誅傷
大畜學靈三年聖且神明先知吉祥言喜福慶神鳥
來見告我無窮(同晉之艮字有少異)
頤東山辭家處婦思夫伊威盈室長股贏戸歎我君
子役日未已
大過張頷開口舌宜絶齒然諾不行政亂無緒
坎吹角高邦有失牛羊衆民驚惶敬慎避咎敕行不
殃
離南行出城世德福祉三姬嫁齊賴其所欲
咸心狂志悖耳聽從𩔖政令無常下民多孽
恒安上宜官一日九遷踰羣越等牧養常山
遯東鄰嫁女為王妃后莊公築館以事主母歸于京
師季姜悦喜
大壯六甲無子以喪其戊五丁不親庚失曾孫癸走
出門
晉陰霧不清濁政亂民孟春季夏水壞我居
明夷騎肫逐羊不見所望徑涉虎廬亡身失羊
睽安牀厚褥不得久宿棄我喜晏困於南國投杼之
憂不成禍災
蹇五日四維安平不危利以居止保有玉女
解西賈巴蜀寒雪至轂欲前不得反復其室
損剛柔相呼二姓為家霜降既同惠我以仁
益天馬五道夾大分處往來上下相隨哭歌凶惡如
何
夬出門懷憂東上禍丘與凶相遇自為災患
姤西行求玉冀得隋璞反見凶惡使我驚惑
萃出門無至動作失利銜憂懷禍使我多悴(門一作入至一)
(作姦)
升高樓無柱顛僵不久紂失三仁身死牧野
困避禍逃殃身全不傷高貴疾顛華落墜亡
井張牙反目怒齚忿怒狂馬撓犬道警傷軫
革泉涸龍憂箕子為奴干叔隕命殷破其家
鼎向食飲酒嘉賓會聚䍧羊犬猪君子饒有
震黃牛騂犢東行折角冀得百祥反亡我囊
艮路多枳棘步刺我足不利旅客為心作毒
漸執斧破薪使媒求婦和合二姓親御斯酒召彼隣
里公姑悦喜
歸妹駕車出門顯時宜西福祐我身安寧無患
豐日新東升魁杓為禍漢臺為秦使我久坐(升一作徙)
旅山陵丘墓魂空室屋精光竭盡長卧無覺
㢲孩子含餌為利所悦探釜把甑爛其手臂
兌何村待時門戸獨悲蚯蚓冬行解我無憂桑蠶不
得女功無成
渙解傷驚惶散我衣裳君不安邦
節害政養賊背主入愆跛行不安國為危患
中孚禍走患伏喜為我福凶惡消亡災害不作
小過老馬為駒病雞不雛三雌獨宿利在山北
既濟播天舞地嘵亂神所居樂无咎
未濟異國殊俗情不相得金木為仇酋長擅役
睽之第三十八
睽倉盈庾億宜稼黍稷年豐歲熟民得安息
乾被服文衣遊視酒池上堂見觴喜為吾兄使我憂
亡(蹇之同人)
坤邑姜叔子天文在手實沈參墟封為晉侯
屯改柯易葉飯温不食豪雄爭強先者受福
蒙馨香陟降明德上登社神佑顧命為大鄰
需老狼白駒長尾大狐前顛卻躓進退遇祟
訟山没丘浮陸為水魚燕雀無廬
師懿公淺愚不受深謀無援失國為狄所滅
比鼎易其耳熱不可舉大塗壅塞旅人心苦
小畜凶聲醜言要不可聞君子舍之往恨我心(要疑當作)
(惡)
履昧暮乘車履危蹈溝亡失羣物摧折兩軸
泰南有嘉魚駕黃取&KR0008;魴鱮詡詡利來毋憂
否隔在九山往來勞難心結不通失其所歡
同人下流難居任失多態貞良温柔年歲不富
大有狐狸雉兔畏人逃去分首竄匿不知所處
謙異體殊俗各有所屬西鄰孤嫗欲寄我室主母罵
詈終不可得
豫怒非怨妒貪得腐鼠而呼鷹鸇自今失餌倒被困
患
隨五心六意岐道多怪非君本心生我恨悔
蠱三班六黑同室共食日長月息我家有德
臨方船備水旁河燃火終身無禍
觀翳屏獨語不聞朝市利以居言究被後門
噬嗑居處不安徒反觸患
賁刺刖髠劓人所賤棄批捍之言我心不快
剥臯田禾黍堆壤麻阜衣食我躬室家饒有
復兩目失明日奪無光脛足跛倚不可以行頓於丘
傍
无妄金城朔方外國多羊履霜不時去復為憂
大畜匿痼不醫亂政生災紂作淫虐商破其墟
頤鬼哭泣社悲傷無後甲子昧爽殷湯絶祀
大過焱風卒起車馳袍褐棄古追亡失其和節憂心
惙惙
坎耄老失明聞善不從自今顛沛反為咎殃
離隨風騎龍與利相逢日獲三狐商伯有功衝衝之
邑長安無他
咸三牛五䍧重明作福使我有得疾入官獄憂在心
腹
恒孟已乙丑哀呼尼父明德訖終亂虐滋起
遯華燈百枝消暗衰微精光訖盡奄如灰糜
大壯鷹飛雉遽兔伏不起狐張狼鳴野雞驚駭
晉鬭身戰天門有何患室家具在不失其歡
明夷東家殺牛汚臰腥臊神背西顧命絶衰周亳社
災燒宋人夷誅
家人陰陽辨舒二姓相合婚姻孔云生我利福
蹇東入海口循流北走一高一下五色無主十日六
夜死於水涘
解孤竹之墟失婦無夫傷於蒺藜不見其妻東郭棠
姜武子以亡
損天門東墟盡既為災跡&KR0008;喑聾秦伯受殃
益賴生光水受福之祉雖遭亂潰獨不危殆
夬折舌閉目不見稚叔三足孤烏遠其無失
姤七人同室兄弟合食和樂相好各得所欲
萃繼體守藩縱欲廢賢君臣淫佚夏氏失身側室之
門福禄來存
升老狐屈尾東西為鬼病我長女哭涕詘指或西或
東大革易誘
困大樹之子百條共母當夏六月枝葉茂盛鸞鳳以
庇召伯避暑穉穉卭甚各得其所
井井堙木刊國多暴殘秦王失所壞我大壇(刊疑當作利)
革駕黃買蒼與利相迎心獲所守不累兄弟
鼎倉盈庾億宜稼黍稷年豐歲熟民得安息
震人生馬淵夀考且神飛騰上天舍宿軒轅居常樂
安
艮思願所之今乃逢時洗我故憂拜我歡來
漸魁罡所當初為敗殃君子留連困於水漿求金東
山利在茂鄉賈市有息子載母行
歸妹鉛刀攻玉無不鑽鑿龍體具舉魯般為輔三聖
翼事所求必喜
豐喜來如雲舉家歡忻衆才君子駕福盈門
旅響像無形骨體不成微行衰索消滅無名
㢲積水不温北陸苦寒霜宿多風君子傷心
兌黃馬綠車駕之大都讚達才能使我無憂(讚疑當作薦)
渙從風放火芝艾俱死三害集聚叔子中傷
節一身三手無益於輔兩足共節不能克敏
中孚南向陋室風雨並入埃塵積溼王母盲痺偏枯
心疾亂我家次
小過采薇出車魚麗思初上下促急君子懷憂
既濟先易後否告我利市騷蘇自苦思再改正(改正一作)
(故止)
未濟生宜地乳上皇大喜隆我祉福貴夀無極
蹇之第三十九
蹇同濟共輿中道别去喪我元夫獨與孤苦
乾叔肸居冤祁子自邑乘遽解患羊舌免脫賴得生
全
坤兔聚東郭衆犬俱獵圍缺不成無所能獲
屯作室山根人以為安一夕崩顛敗我壺飡
蒙疾風塵起亂我崩始強大并小先否後喜
需潔齋沐浴思明居德哀公怯弱風氏復北
訟土瘠瘦薄培塿無柏使我不樂
師褰衣涉河澗流波多賴遇舟子濟脫無他
比送我季女至于蕩道齊子旦夕留連久處
小畜三孫六子安無所苦中藏廢殆亡我所使
履揚風偃草塵埃俱起清濁溷散忠直隱處
泰歴險登危道遠勞疲去家自歸困涉大波
否六藝之門仁義俱存鎡基逢時堯舜為君傷寒熱
温下至黃泉
同人被服文衣遊觀酒池上堂見觴喜為吾兄使我
憂亡
大有生時不利天命災至制於斧瘢當夜勤苦
謙天門開闢牢戸寥廓桎梏解脱拘囚縱釋
豫川淵難遊水為我憂多言少實命鹿為駒道德開
基君子逢時利以中疑
隨鄉歲逢時與生為期枝葉盛茂君子无憂
蠱六鷁退飛為衰毀祥陳師合戰左股夷傷遂崩不
起霸功不成
臨雷君出裝隱隱西行霖雨不止流為河江南國憂
凶
觀牙孽生齒陽倡於外左手執籥公言錫爵
噬嗑火起土門不為我殘跳脱東西獨得生完不利
出鄰病疾憂患
賁舉事無成不利出征言不可用衆不能平
剥老狼白驢長尾大狐前顛却躓進退遇祟
復日入道極勞者休息班馬還師復我燕室
无妄山林麓藪非人所處鳥獸無禮使我心苦
大畜畜利積福日新其德高氏飲食憂不為患
頤張羅百目鳥不得北縮頸掛翼困於窘國君子治
德獲譽受福
大過伯虎仲熊德義淵弘使布五教陰陽順序
坎跛踦相隨日暮牛罷陵遲後旅失利亡雌
離嬴氏違良使孟尋兵老師不已敗於齊卿
咸日月並居常暗且微高山崩顛丘陵為溪
恒鳥鵲食榖張口受哺蒙恩被德長大成就柔順利
貞君臣相好
遯雖躓復起不毀牙齒克免平復憂除無疾
大壯草木黃落歲暮無室虐政為賊大人失福
晉避凶東走反以禍口制於牙爪骨為灰土
明夷欲飛不能志苦心勞福不我來
家人羔裘豹褏東與福遇駕迎吾兄送我驪黃
睽東耕破犂西失良妻災害不避家貧無資
解魚陸失所鳥蠅困苦澤無萑蒲晉國以虚
損脱兔無蹄三步五罷南行不進後市勞苦
益行役未已新事復起姬姜勞苦不得休止
夬向日揚光火為正王消金厭兵雷車避藏陰雨不
行民定其鄉
姤放銜垂轡奔馬不制棄法作奸君失其位
萃司命不遊喜解我憂皇母緩帶嬰兒笑喜
升黃帝出遊駕龍乘馬東上泰山南過齊魯郡國咸
喜
困既往不說憂來禍結北戸為患無所申冤
井荷蕢隱居以避亂傾終身不仕遂其潔清
革折梃舂稷君不得食頭痒搔跟無益於疾
鼎植根不固華葉落去便為枯樹
震凶門生意牢戸多冤沙陁秃齒使我困窮
艮登山履谷與虎相觸猬為功曹班奴奔北脱之喜
國
漸麟鳳所翔國无咎殃賈市十倍復臨惠里
歸妹路險道難水過我前進往不利回車復還
豐延頸望邑思歸我室臺榭不成未得安息
旅蒙生株瞿棘掛我鬚小人嫉妒使恩不遂
㢲南至隱域深潛處匿聰明閉塞與死為伍
兌機餌設張計暴子良范叔不廉凶害及身
渙從騎出谷遊戱苦域阪高不進利無所得
節西國彊梁為虎作狼東吞齊楚并有其王
中孚登山伐輻虎在我側王孫無懼仁不見賊
小過六目睽睽各欲有至後來未壯候待明旦
既濟道涉多阪牛馬蛇蟺車不利載請求不得
未濟一口三舌相妨無益羣羊百䍧不為威強亡馬
失駒家耗於時
解之第四十
解駕言出遊鳥鬭車前更相捽滅兵馬且來回車亟
還可以無憂
乾大都之居無物不具抱布貿絲所求必得
坤膠著木連不出牢關家室相安
屯孟伯食長懼其畏王賴四蒙五抱福歸房
蒙朽輿瘦駟不任銜轡君子服之談何容易
需許嫁既婚利福在身適惠生桓為我魯君
訟入門大喜上堂見母妻子俱在兄弟饒有
師推車上山力不能任顛蹶蹉跌傷我中心
比鷹飛退去不食其雛禽尚如此何況人乎
小畜福棄我走利不可得幽人利貞終無怨慝
履夫妻反目不能正室公云于南姬言還北並后匹
嫡二政亂國
泰陽衰伏匿陰淫為賊幸賴王孫遂至家國
否入水求玉不見和璞終日至暮勞無所得
同人鳴鸞四牡駕出行狩合格有獲獻公飲酒
大有覆手齊犢易為功力正月元日承平致福
謙三火起明雨滅其光高位疾顛驕恣誅傷
豫裹糗荷糧與利相逢高飛有得君子獲福
隨水土相得萬物蕃殖膏澤優渥君子有得
蠱道理和得人不相賊君子往之樂有利福
臨天孫帝子與日月處光榮於世福禄繁祉
觀部衣在位乘非其器折足覆餗毀傷我玉
噬嗑鷁飛中退舉事不遂且守仁德猶恐失墜
賁經棗整冠意盈不厭桀紂迷惑讒佞傷賢使國亂
傾
剥申酉退跌陰雨前作柯條花枝復泥不白
復平正賤使至服苦事
无妄釣魴河湄水泛無涯振衣徒歸上下昏迷厲公
經齊
大畜胎養萌生始見兆形遭逢雷電摧角折頸采䖟
山頭終安不傾
頤陽春枯槁夏多水潦霜雹俱作傷我禾黍年歲困
苦
大過三耳六齒痛疾不已齲病蠧缺墮落其宅
坎失時無友嘉偶出走傫如喪狗
離宣重微民歲樂年豐百國无咎君子安喜
咸登几上車駕駟南遊合散縱横燕秦以強
恒鳥集茂木心樂願得鳥鵲食榖張口受哺柔順利
貞感戴慈母
遯啓蟄始生萬物美榮福祉未成市買無贏
大壯驕胡火形造惡作凶無所能成還自滅身(一作草木)
(黃落歲云暮矣唐攻高城大人失福)
晉異國他土出良駿馬去如奔䖟害不能傷(一作避亡東走)
(反入禍口制土爪牙骨為灰)
明夷恪敬競職心不作慝君明臣忠民賴其福
家人三女求夫伺候山隅不見復關長思憂歎
睽駕福乘喜東至嘉國戴慶南行離家室居
蹇四姦為殘齊魯道難前驅執役戒守無患
損下憂上煩蠧政為患歲饑無年
益雞雉失離常畏狐狸黃池要盟越國以昌
夬堅冰黃鳥常哀悲愁不見米粒但觀蓬蒿數驚鷙
鳥為我心憂
姤五銳鐵頤倉庫空虚市賈為盈與我為仇(元本有時不我)
(與亡利為作)
萃竊名盜位居非其家霜隕不實為陰所賊三年失
室
升賊仁傷德天怒不福斬刈家社失其本域
困萬物和生蟄蟲振起益爵增福日受其喜
井和氣所生物皆不朽聖賢居位國無凶咎
革龍遊鳳舞歲樂民喜
鼎鼎行窘步次伯方舍居安不懼姬妾何憂
震水深難遊霜寒難涉商伯失利旅人稽留
艮跛倚相隨日暮牛罷陵原徙傷失利亡雌
漸一牛九鎖更相牽攣案明如市不得東西請讞得
報日中被刑
歸妹春桃生花季女宜家受福孔多男為邦君
豐雷鼓東行稼穡彫傷大夫執政君贊其明
旅季世君憂亂國淫遊殃禍立至民无以休
㢲發輗温陽過雨宿房宜時布和無所不通
兌水中大賈求利十千商人不至市空無有
渙春草萌生萬物敷榮陰陽和暢國樂無憂
節左眇右盲目視不明下民多孽君失其常
中孚悦以内安不利出門憂禍消除公孫何尤
小過冊書之信言不負語易我驎驥君子有德
既濟上政摇擾蟲螟並起害我嘉穀季歲無稷
未濟干旄旌旗執在載郊雖有寶玉無路致之
損之第四十一
損路多枳棘步刺我足不利旅客為心作毒
乾鯉鮪鮒鯽積福多魚資所無有富我窮家
坤景星照堂麟遊鳳翔仁施大行頌聲作興仁序無
明失其寵光(豫之艮)
屯羊腸九縈相推稍前止須王孫廼能至天
蒙四手共身莫適所圖更相訪接動失事便
需水流趨下逮至東來求我所有買鱣與鯉(益之无妄)
訟春栗夏棗山鮮希有斗千萬石貴不可賤(否之漸)
師旦往暮還相佑與聚無有凶患
比大蛇當路使季畏懼湯火之災切直我膚賴其天
幸歸于室廬(屯之井)
小畜徒足去域亂入陳國有所畏避深藏邃匿
履海為水宗聰明且聖百流歸得無有叛逆常饒優
足
泰夏麥䴸麴霜擊其芒疚君敗國使年大傷(泰之賁)
否秋隼冬翔數被履霜雄犬夜鳴家憂不寧
同人樂仁上德東鄰慕梁來安吾國
大有還憂除殃汚泥上義下田為江
謙暗昧冥語傳相詿誤鬼魅所居誰知卧處
豫南歴玉山東入玉關登上福堂飲萬歲漿
隨比目四翼來安我國福善上堂與我同牀
蠱乘牛逐驥日暮不至路宿多畏亡其騂騅
臨元吉无咎安寧不殆
觀奮翅鼓翼翺翔外國逍遥徙倚來歸温室
噬嗑河伯娶婦東山氏女新婚三日浮雲灑雨露我
管第萬邦蒙祐
賁嬰兒求乳慈母歸子黃麑悦喜得其甘飽
剥貧鬼守門日破我盆毀罌傷瓶空虚無子
復多載重負捐棄於野王母誰子但自勞苦
无妄雄狐綏綏登山崔嵬昭告顯功大福允興
大畜嬰兒孩笑未有所識狡童而爭亂我政事
頤十丸同投為雉所離獨得逃脱完全不虧
大過狐濟濡尾來揭得枳季姜懷悔鮑舍魚臰
坎踆足息肩所忌不難金城銅郭以鐵為關藩屏周
衛安全無患
離戴堯扶禹松喬彭祖西遇王母道路夷易無敢難
者(訟之家人)
咸京庾積聚黍稷以極行者疾至可以厭飽
恒良夫伯姬負理登臺昆季不扶衛輒走逃
遯天之所予福禄常在不憂危殆
大壯行觸天綱馬死車傷身無寥賴困窮乏糧
晉鉛刀切玉堅不可得盡我筋力胝腁為疾
明夷穆逢百里使孟奮武將軍師戰敗於殽口
家人有人追亡為言所匿不日而得
睽府藏之富王以振貸捕魚河海罟網多得
蹇鴻飛遵陸公歸不復伯氏客宿
解鳧過稻蘆甘樂䴸麴雖驚不去田畯懷憂
益雨師娶婦黃巖季子成禮既婚相呼而南膏澤應
時年豐大喜
夬蓄積有餘糞土不居美哉輪奐出有高車
姤重門擊柝介士守護終有他道雖驚不懼
萃大都王市稠人多寶公孫宜賈資貨萬倍
升秋隼冬翔數被嚴霜甲兵庭堂萬物不生
困招禍致凶來螫我邦痛在手足不得安息
井秦失其鹿高足先得勇夫慕義君子率服
革山陵四塞遏我逕路欲前不得復還故處
鼎一指食肉口無所得舌饞於腹
震晨夜驚駭不知所止皇母相佑卒得安處
艮擒狼所言語無成全設我白馬使乾口來
漸呼精靈來魄生無憂疾病瘳愈解我患愁
歸妹牧羊逐兔使魚捕鼠任非其人卒歲無功不免
辛苦
豐堂祥上樓與福俱居帝姬治好國安無憂
旅禹召諸神會稽南山執玉萬國天下康安
㢲太姒文母仍生聖子昌發受命為天下主
兌兩罝同室兔無誰告與狂相觸蒙我與惡
渙桃雀竊脂巢於小枝動摇不安為風所吹心寒悚
惕常憂殆危
節陽春長日萬物華實樂有利福(一作春陽盛長萬物成實福利所鍾)
(忻忻過日)
中孚鄰不顧我而望玉女身疾瘡癩誰肯媚者
小過涸旱不雨澤竭無流魚鼈乾口皇天不憂
既濟狼虎之鄉日争凶訟受性貪饕不能容縱
未濟陰住陽疾水離其室舟楫大作傷其黍稷民饑
於食亦病心腹
益之第四十二
益文王四乳仁愛篤厚子畜十男無有夭折
乾下堂出門東西九山逢福值喜得其安閒
坤城上有烏自鳴破家招呼醜毒為國災患
屯伯虎仲熊德義淵泓使布五教陰陽順序
蒙飲酒醉卧跳起争鬭伯傷仲僵東家治喪
需四目相視稍近同執日昳之後見吾伯姨
訟隨時逐便不失利門靈獲得福富於封君
師隴西冀北多見駿馬去如焱飈害不能傷
比白龍黑虎起伏俱怒期戰盤空蚩尤敗走死於魚
首(同人之比蒙之坎)
小畜鴻飛戾天避害紫淵雖有鋒門不能危身
履平國不均夏氏作亂烏號竊發靈公隕命
泰江漢上流政逆民憂陰伐其陽雄者受殃
否東家殺猪聞臭腥臊神怒不顧命絶衰國亳社火
燒宋公夷誅
同人西誅不服恃強負力倍道趍敵師走敗覆
大有一婦六夫擾亂不治張王季莊莫適為公政道
塞壅周君失邦
謙配合相迎利之四鄉昏以為期明星煌煌欣喜奭
懌所言得當
豫猿墜高木不踒手足握金懷玉還歸其室(蒙之隨訟之艮)
(否之臨)
隨卷領遁世仁德不害三聖攸同周國茂興(需之震)
蠱去危脱厄安無怵惕上福喜堂見我喜悦
臨帶季兒良時利權兵將師合戰敵不能當趙魏以
強
觀鵠思其雄欲隨鳳東順理兩翼出自日中須留北
邑復反其室
噬嗑且如驚鹿不能定足室家分散各走鼠匿(且疑作懼)
賁甲乙丙丁俱歸我庭三丑六子入門見母
剥躡華顛觀浮雲風不摇雨不薄心安吉患無咎
復德施流行利之四鄉雨師灑道風伯逐殃巡狩封
禪以告成功
无妄水流趨下遂成東海求我所有買鱣與鯉(損之需)
大畜和氣相薄膏潤津澤生我嘉榖
頤憂驚以除禍不成災安全以來
大過堅冰黃鳥常哀悲愁不見甘粒但覩藜蒿數驚
鷙鳥為我心憂
坎翕翕&KR1985;&KR1985;實墜崩顛滅其令名長命不全(泰之謙否之離)
離因禍受福喜盈其身
咸陸居千里不見河海無有魚市
恒鹿得美草鳴呼其友九族和睦不憂饑乏(益之恒同人之)
(蹇)
遯出門得堂不逢禍殃入戸自苦不見矛戟
大壯累尊重席命我家客福祐久長不見咎殃
晉鴻雁俱飛北就魚池鱣鰋鮎鯉衆鳥饒有一鳴獲
兩得之過倍
明夷當風奮翼與鳥飛北入我家國見吾慶室
家人麒麟鳳凰善政得祥陰陽和調國無災殃
睽逐狐東山水過我前深不可涉失其後便
蹇丑戌亥子饑饉所生陰為暴客水絶我食
解狐狸雉兔畏我逃去分走竄匿不知處所
損桀跖惡人使得不通炎旱為殃年榖大傷
夬兔乳立室行來雀食虎攫我子長號不已
姤土階明堂禮讓益興雄雌相得使我無疾(疾一作疚)
萃送金出門并失玉兔往來井上破甕壞盆(兔一作丸)
升諷德誦功美周盛隆加其旦輔夬濟沖人(夬疑作大)
困盜竊滅身二母不親王后無黨毀其寶靈
井六目睽睽各欲有至專正未裝俟侍明旦
革雀行求粒誤入網罭賴仁君子復說歸室
鼎仁德孔明患禍不傷期誓不至室人銜恤
震龜厭江海陸行不止自令枯槁失其都市憂悔咎
生
艮孤獨特處莫依為輔正心允濟神勞志苦
漸伯仲言留叔子云去誰云无咎主母大喜
歸妹初憂不安後得笑懽雖懼無患
豐好戰亡國師不以律稱上殞墜齊侯狼戾被其災
祟
旅鹿生澤陂豺傷其麑淬血獨哀
㢲天地鈐塞仁智隱伏商旅不行利潤難得
兌福德之士歡悦日喜夷吾相桓三歸為臣賞流子
孫
渙上無飛鳥下無走獸擾亂未治民勞於事
節月削日衰工夫下機宇宙滅明不見三光(謙之觀)
中孚戴盆望天不見星辰顧小失大福逃墻外
小過握斗運樞順天無憂所行造德與樂並居
既濟操戟刺魚披髮立憂虎脱我輿狼取我袍亡馬
失財
未濟兩人俱醉相與悖戾心乖不同争訟匈匈
夬之第四十三
夬戴堯扶禹松喬彭祖西遇王母道路夷易無敢難
者
乾狼戾美謀無言不殊允厭帝心悦以獲佑
坤歲暮花落陽入陰室萬物伏匿絶不可得
屯雞鳴失時君騷於憂犬吠不休行者稽留
蒙鳧鷖遊涇君子以寧履任不愆福禄來成
需薄為蕃皮勁風吹却欲上不得復歸其宅
訟東行破車步入危家衡門垂倒無以為主賣袍續
食糟糠不飽
師青牛白咽呼我俱田歴山之下可以多耕歲精之
節民人安寧
比異國殊俗情不相得金木為仇百賊擅榖
小畜陰陽精液高熟脫折治卵成鬼肇生頭目日有
大吉
履饑蟲作害多亂纏綿不可得秋
泰清冷如雲為兵導先民人寬急不知東西
否班馬旋師以息勞疲役夫嘉喜入戸見妻
同人坐争立訟紛紛訩訩卒成禍亂烖及家公
大有鹿食美草逍遥求飽趨走山間過期乃還肥澤
且厭
謙田鼠野雉意尚欲去拘制籠檻不得搖動
豫日趨月步周遍次舍歴險致遠無有難處
隨天孫帝子與日月處光榮於世福禄祺祉
蠱晨風文翰大舉就温時過我邑羿無所得
臨旦生夕死名曰嬰鬼不可得祀
觀疾貧望幸使伯南販開牢擇羊多得大䍧
噬嗑長城驪山生民大殘涉井發難唐叔為患
賁娶於姜吕駕迎新婦少齊在門夫子歡喜
剥隨時草木灌時葉起扶疎條桃長大盛美華沷鑠
疎
復姬姜悦歡二姓為婚霜降合好西施在前
无妄戴笠獨宿晝不見日勤勞無妄長勞悲思
大畜始加元服二十繫室新婚既樂伯季有德
頤二至靈臺文所止遊雲物備具長樂無憂
大過久陰霖雨塗行泥潦商人休止市空無有
坎城壞厭境數為齊病侵伐不休君臣擾憂上下屈
竭士民乏財
離南國盛茂黍稷醴酒可以饗養樂我嘉祐
咸憂在心腹内崩為疾禍起蕭墻意如制國
恒朽根刖樹花葉落去卒逢大焱隨風僵仆
遯樹表為壇相與笑言午中不會寵榮棄袚
大壯四足俱走駑疲任後兩戰不勝敗於東楚
晉執轡在朝回還故處麥秀傷心叔父無憂
明夷夜長日短陰為陽賊萬物空枯藏於北陸
家人鳴鳩七子均而不殆長大成就棄合如好
睽三羊上山馳至大原黃龍負舟逐到夷陽宛其玉
囊
蹇首足易處頭尾顛倒公為雌嫗亂其蠶織
解登高望家役事未休王事靡盬不得逍遥
損畏昏不行候旦待明燎獵受福老賴其慶
益孤獨特處莫依無輔心勞志苦
姤山石朽破消崩墜墮上下離心君受其祟
萃文母聖子無疆夀考為天下主
升倔傀如儀前後相違言如鱉咳語不可知
困五龍俱起強者敗走露我苗稼年歲大有
井雷除善猛雖為功醫驥疲鹽車出於銜箠
革江南多蝮螫我手足冤煩詰屈痛徹心腹
鼎心無可據射鹿不得多言少實語無成事
震君明臣賢鳴求其友顯德之政可以履立
艮安土宜官一日九遷踰越羣等牧養常山
漸保辭解謝除去垢活驚之成患屢去酷殘(活疑作汚)
歸妹不狂嫗盲相牽北行欲歸高邑迷惑公得
豐醉卧道傍迷且失明不合我生
旅北登鬼丘駕龍東遊王母御后文武何憂
㢲恬淡無患遊戲道門與神來往長出以安
兌以緡易絲抱布自媒棄禮怠惰卒罹悔憂
渙被服衣冠遊戱道門以禮相終身無災患
節天麓魚地陸為海涯君子失行小人相攜
中孚淵泉溢出為邑之祟道路不通孩子心憒
小過十里望烟散渙四分形體滅亡可入深淵終不
見君
既濟傳言相談非好徑路鳴鼓逐狼不知迹處
未濟東失大珠西行棄襦時多不利使我後起
焦氏易林卷三
