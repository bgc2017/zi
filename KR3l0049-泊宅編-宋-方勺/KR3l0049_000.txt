泊宅編小說家𩔖一(雜事之屬)
提要
(臣)等謹案泊宅編三卷宋方勺撰勺字仁聲
婺州人元祐中蘇軾刺杭州值省試嘗以勺
名薦送勺遂遊軾之門後徙居湖州之西溪
有張志和泊舟處後人以志和有泛宅浮家
之語因謂之泊宅村勺寓居其間自號泊宅
翁浙江通志載潘良貴嘗稱勺超然遐舉神
情散朗如晉宋間高士似以肥遯終身者而
書中有一條記虔州龍南安遠二縣有瘴因
自述其管勾常平季點到邑事則亦曾官於
江右者也宋史藝文志載勺泊宅編十卷此
本僅三卷乃明商濬錄入稗海中者蓋刊刻
時已有所合併矣所載皆元祐迄政和間朝
野舊事勺既為蘇軾弟子於王安石張商英
輩皆有不滿之詞宗澤乃其鄉里而徽宗時
功名未盛故勺頗譏其好殺是非未必盡允
然其間遺聞軼事摭拾甚多亦考古者所不
廢書中間有附注如教授誤據建板坤為金
一條言不欲顯其姓名而下注姚祐尚書也
五字又秦觀贈妓陶心詞一條下注云此乃
誤記東坡詞云云此𩔖似非勺之自注然詳
其詞氣當亦宋人手筆則由来已久矣乾隆
四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
