歷代名畫記卷四
唐張彦遠撰
軒轅時
史皇黃帝之臣也始善圖畫創制垂法體象天地功侔
造化首冠羣工不亦宜哉(見世本與蒼頡同時)
周
封膜周時人善畫見穆天子傳郭璞云姓封名膜
齊
敬君者善畫齊王起九重臺召敬君畫之敬君久不得
歸思其妻乃畫妻對之齊王知其妻美與錢百萬納其
妻(劉向說苑具載)
秦
烈裔謇㳙國人秦皇二年本國獻之口含丹墨噴壁成
龍獸以指歷地如繩界之轉手方圓皆如規矩度方寸
内五嶽四瀆列土備焉善畫鸞鳳軒軒然惟恐飛去(見王)
(子年拾遺錄)
漢
毛延壽(杜陵人)陳敞(安陵人)劉白(新豐人)
龔寬(洛陽人)陽望(下杜人)樊育(長安人)
已上六人並永光建昭中畫手時元帝後宫既多使圖
其狀每披圖召見諸宫人競賂畫工錢帛獨王嬙貌麗
意不苟求工人遂為醜狀及匈奴求漢美女上按圖召
昭君行帝見昭君貌第一甚悔之而籍已定乃窮其事
畫工皆棄市籍其家貲皆巨萬毛延壽畫人老少美惡
皆得其真陳敞劉白龔寬並工牛馬但人物不及延壽
陽望樊育亦善畫尤善布色(見葛洪西京雜記)
後漢
趙岐字邠卿京兆長陵人多才藝善畫自為壽藏於郢
城畫季札子産晏嬰叔向四人居賓位自居主位各為
讃頌獻帝建安六年官至太常卿(見范曄東漢書)
劉褒漢桓帝時人曾畫雲漢圖人見之覺熱又畫北風
圖人見之覺凉官至蜀郡太守(見孫暢之述畫記及張華博物志云)
蔡邕字伯喈(裴孝源所定品第云伯喈在下品)陳留圉人工書畫善鼓
琴建寧中為郎中校書東觀刊正六經文字書於太學
石壁天下模學又創八分書體為左中郎將封高陽鄉
侯年六十一靈帝詔邕畫赤泉侯五代將相於省(喜震叔節)
(賜彪)兼命為讃及書邕書畫與讃皆擅名於代時稱三美
(見東觀漢記并孫暢之述畫有&KR0688;學圖小列女圖傳於代)
張衡字平子南陽西鄂人高才過人性巧明天象善畫
累拜侍中出為河間王相年六十二昔建州浦城縣山
有獸名駭神豕身人首狀貌醜惡百鬼惡之好出水邊
石上平子往寫之獸入潭中不出或云此獸畏人畫故
不出也可去紙筆獸果出平子拱手不動潛以足指畫
獸今號為巴獸潭(見郭氏異物志彦遠按三齊記云昔秦始皇見海神使左右巧者以足畫)
(之又按應劭風俗通云公輸班見水上&KR0034;形以足盡之巧者非止於手運思脚亦應乎心也)
劉旦楊魯並光和中畫手待詔尚方畫於洪都學(二人並見)
(謝承後漢書)
魏
少帝曹髦字士彦(中品)東海定王霦之子幼好學善書畫
初封高貴鄉公後即帝位甘露三年卒年二十(魏志有傳)曹
髦之迹獨高魏代謝赫等雖著畫品皆闕而不載彦遠
今著此書不必備見其蹤跡但自古善畫者即載之(有祖)
(二疏圖盗跖圖黃河流勢新豐放雞犬圖傳於代又有於陵子黔婁夫妻圖)
楊修字德祖(中品下)華陰人也有俊才為丞相主簿與陳
思王友善武帝以知有餘乂袁氏之甥也且密於植遂
惡之(魏志有傳西京圖嚴君平像吳季札像並晉明帝題字傳於代)
桓範字元則沛國龍亢人少以才學稱時號智囊善丹
青在漢為羽林左監入魏拜大司農(魏志有傳)
徐邈字景山燕國薊人性嗜酒善畫為侍中司空都鄉
侯年七十六諡曰穆(魏志有傳)顔光祿云魏元陽之射徐侍
中之畫是也魏明帝遊洛水見白獺愛之不可得邈曰
獺嗜鰿魚乃不避死遂畫板作鰿魚懸岸羣獺競來一
時執得帝嘉歎曰卿畫何其神也荅曰臣未嘗執筆人
所作者自可庶幾(見續齊諧記)
吳
曹不興(中品上)吳興人也孫權使畫屏風誤落筆點素因
就成蠅狀權疑其真以手彈之時稱吳有八絶(張㪍吳錄云八)
(絶者菰城鄭嫗善相劉敦善星象吳範善候風氣趙達善算嚴武善棋宋壽善占夢皇象善書曹不興善畫是)
(八絶也)吳赤烏中不興之青谿見赤龍出水上寫獻孫皓
皓送祕府至宋朝陸探微見畫歎其妙因取不興龍置
水上應時蓄水成霧累日霶霈謝赫云不興之迹代不
復見祕閣内一龍頭而已觀其風骨擅名不虚在第一
品陸之下衞之上李嗣真云不興以一蠅輒擅重價列
於上品恐為未當况拂蠅之事一說是楊修謝赫黜衞
進曹是涉貴耳之論彦遠按楊修與魏太祖畫扇悞點
成蠅遂有二事孫暢之述畫記亦云而李大夫之論不
亦迂闊况不興畫名冠絶當時非止於拂蠅得名但今
代無其迹若以品第在衞之上則未敢知(一人白畫雜紙畫龍虎圖)
(紙畫青谿龍赤盤龍南海監牧十種馬夷子蠻并獸龍頭四並傳於前代)
吳王趙夫人丞相趙達之妹善書畫巧妙無雙能於指
間以綵絲織為龍鳳之錦宫中號為機絶孫權嘗歎魏
蜀未平思得善畫者圖山川地形夫人乃進所寫江湖
九州山岳之勢夫人又於方帛之上繡作五岳列國地
形時人號為針絶又以膠續絲髮作輕幔號為絲絶(見王)
(子年拾遺錄)
蜀
諸葛亮字孔明彦遠按常璩華陽國志云亮以南夷之
俗難化乃畫夷圖以賜夷夷甚重之
亮子瞻字思遠善書畫為侍中僕射軍師將軍(見蜀志)
歷代名畫記卷四
