金華子雜編序
金華子者河南劉生少慕赤松子兄弟能釋羇鞅於放
牧間讀其書想其人恍若遊于金華之境因自號焉生
自童蒙歲便解愛人博學暨乎鬢髮焦秃而無所成名
凡為文章略知宗旨最嗜吟詠而所得亦不出流軰年
逾壮室方莅官于畿甸繼宰二邑共換二十餘寒暑唯
知趦趄畏慎不能磊落經濟罷秩歸京得留綴班家貧
窶在闕三四年甚窘困稍暇猶綴吟不困倦縱情任興
一聯一句亦時有合于清奇顧于食玉燃桂不無撓懷
纔緩紆斯須則嘯傲自若或遇盛友良會聞人語話及
興亾理亂猶耳聰意悦未嘗不周旋觀察冀或湊會警
戒庶幾助于理道者必慷慨反覆至于逾晷不息時皇
上憂勤大寳宵衣旰食致治之切無愧前代命有司張
皇公道掄擇材雋科第取士鬱然反古時有以春闈策
問舉子對義見示者覩強國富民之論今古得失之理
則愧惕雀息往往汗流何者以坐遇明盛時而抱名稱
不聞于世何疾復甚于斯矣因念為童時侍立長者左
右或于冬宵漏永秋階月瑩尊年省睡率皆話舊時經
由多至深夜不寐始則承平事寔爰及亂離于故基跡
或歎或泣悽咽僕隸自念髫齓之後甚能記聽今雖稚
齒變老耄㤀失憶十可一二猶存乎心耳併成人遊宦
之後其間耳目諳詳公私變易知聞𫝊載可繫鉛槧者
漸恐年代浸遠知者已疎更慮積新沉故遺絶堪惜宜
編序者即随而釋之云爾文林郎大理司直臣劉崇遠
撰
