書畫彙考卷四十
刑部左侍郎卞永譽撰
畫十
後五代
趙巖
趙魯瞻神駿圖卷(一名調馬圖)
南山之下汧渭之間想見開元天寶年八坊分屯
隘秦川四十萬匹如雲烟騅駓駰駱驪騮騵白魚
赤兔騂皇韉龍顱鳳頸獰且好竒姿逸態隠駑頑
碧眼奚兒手足鮮歲時翦刷供帝閑柘袍臨池侍
三千紅粧照日光流淵樓下玉螭吐清寒往來蹙
踏生飛湍衆工舐筆和朱鉛先生曹霸弟子韓廐
馬多肉尻脽圓肉中畫骨誇猶難金羈玉勒繡羅
鞍鞭箠刻烙傷天全不如此圖近自然平沙細草
荒芊綿驚鴻脱兔爭後先王良挾策飛上天何必
俯首服短轅趙巖所畫此圖深得曹韓筆法余
亦好畫何能及也故以杜子美詩書之大德五年
菊節子昂
右調馬圖乃後梁駙馬都尉趙巖筆也巖喜丹青
工於人馬而胸次不凡能脱去筆墨畛域故其所
作與尋常畫手不同圖後松雪所題筆法精謹異
於他書豈亦重其畫而然耶此圖舊藏余友何翰
林元朗處今始見之因題其後時萬歷丁丑三月
廿日茂苑文嘉
趙巖畫人馬余不多見僅見此卷其筆法高古猶
有曹韓遺意盖梁人去唐猶未遠耳趙魏公得畫
馬三昧者故深加賞歎錄杜拾遺長歌於其後微
此歌此書不稱此畫矣然拾遺集無此作魏公何
從得之古今詞人之作散逸不傳者多寧獨此歌
而已余按圖索駿乃竝得詩恐非天廐真龍不傳
老杜雕龍也壬戌中秋後五日太原王穉登題
丘文播
丘文播文會圖(大挂幅絹本一幅有半青綠冠帶坐飲者九人扶杖倚樹對談者二人捧)
(匜斝執侍者九人共二十人磅礴榆柳松竹之側几席盤盂古致陸離桃李蓮房花果香鮮可擘座)
(中歌者按板者拱而聽者酕醄者一一呼之欲下)
李贊華
東丹王人犬圖
畫人物以得其情性為妙東丹此圖不惟盡其形
態而人犬相習又得於筆墨丹青之外為可珍也
子昂題
唐胡瓌用筆清而圓虔得筆於父熟而勁但清圜
微劣於父爾五代之贊華深於形似盖自土風之
習前輩論筆乏壯氣信然今諸賞鑒多以東丹會
虔大與譜叙不相表裏吾故表而出之大德九年
九月二十日無閑民云
外錄
襄陽畫學云東丹王胡瓌蕃馬見七八本雖好然
非齋室清翫
李昇
李昇林泉高隠圖卷(一名高賢圖)
自古雲林多隠者扶笻垂釣思悠然不妨濯足溪
流畔畫裡相看認古賢子昂
為厭繁華愛好山幽棲贏得此身閒生平已足林
泉興留取高名滿世間京口郭天錫
有客垂鈎還展卷何人策杖且觀雲掀髯濯足應
高士一種風標似不羣虞集伯生
山青雲白萬林秋中有隠者心天游行來濯足天
池闊不與世俗同朋儔吳郡王希白頓首
拄杖尋幽問草堂獨看濯足向滄浪展書把釣何
為者又用閒心靜裏忙無碍居士
外錄
書畫舫云項氏收藏李昇高賢圖一絹本大著色
行筆極古布景尤異真有山頂蒙茸木身圓挺之
勢昇蜀人寫彼土草樹米老稱其種種木葉古未
有倫不虚也卷前有宋思陵御題竝紹興小璽後
有趙子昂等五詩書畫兩優其為絶世名蹟信矣
又云李昇畫本細潤中有氣韻極為米南宫所賞
識檇李項氏藏其高賢圖一卷蒼茫大類董源而
秀雅絶似王維或謂昇畫彷彿李思訓殆擬非其
倫矣昇又有瀟湘烟雨圖楊通老移居圖
米氏畫史云余昔購丁氏蜀人李昇山水一幀細
潤而秀上危峰下橋涉中瀑泉松有三十餘株小
字題松身曰蜀人李昇以易劉涇古帖劉刮去昇
字題曰思訓易與趙叔盎今人好偽不好真使人
歎息
又云李文定孫奉世子孝端字師端收薛稷二鶴
唐李昇著色畫三軸其一幅山水舟舫小人物精
細秀潤其二幅畫長林石岸茅亭溪水數道士閒
適人物差大反不工於小者木石天成都無筆蹤
其三幅峰巒秀拔山頂蒙茸松林層際木身圓挺
度非歲月不可了一畫人間未見如此之細且工
雖太茂密林中不虚而種種木葉古未有倫今固
無有與余得於丁氏者無異也
小李將軍太上度關圖
外錄
書畫舫云李昇太上度關圖筆法古勁定在吾家
劉松年卷上為真無疑
又云李昇畫品神化爾雅足稱董北苑黃鶴山樵
之鼻祖即悉力儗傚僅能得其彷彿不知者謂昇
畫源出李思訓此盖謬論按思訓遺蹟行筆精細
其尖銳若有餘濃古者則未之見也
阮郜
阮郜閬苑女仙圖卷(絹本高一尺三寸長五尺餘隔水綾上有内府合同養字十九)
(號字一行及宣和收蔵諸印按宣和畫譜御府所蔵郜畫有四此其一也樹石皆用金碧間以珊瑚)
(琅玕之屬景物瑰麗望而知為仙境仙姬五人侍從者十六人皆古衣冠翺翔往來為態非一鄧子)
(方所題得其髣髴也)
阮郜是五代人仕太常以善畫人物士女鳴於當
時蓋多習於唐周昉王朏筆法世傳不多得今觀
此女仙圖有纖穠淑婉之態瑶池閬苑風景霓旌
羽盖飄飄凌雲萼綠雙成可以宛見令人玩愛不
肯釋手而此曾入宣和内府復克傳至於今誠為
珍寶當什襲之重於白珩也時元統甲戌重九日
觀於崇真萬夀宫之承慶堂商挺題
閬風玄圃仙女居阮生寫作羣仙圖蒼松根老琥
珀伏海波突起珊瑚株翠樹瑶華紛遠近細草若
展青氍毺樓臺迥隠五雲表别有世界非堪輿仙
姿縹緲各有態絶食烟火餐瓊蔬兩仙拈筆點花
露長者晏坐看琅書一仙倚石閒摘阮一仙偃蹇
披長裾其中一仙速相就珮聲微響如雲趨羽扇
雲環盡婀娜忽見龍鶴來天衢翩然復有一仙至
乘飈御氣三從俱我疑數仙天帝女帝傍暫别遊
清都俯視塵網中穢濁何紛如人間光景疾如箭
壺中日月無居諸舞白鳳歌且謠有耳只解聞雲
韶永超刦外何逍遥紫陽真人特勿驕竚當來迎
共食瑶海桃上清鄧宇題於神樂方丈
關仝
關仝春山谿閤圖
外錄
珊瑚網云山色濃綠如潑樹屋以墨染之筆愈簡
而氣愈壯景愈少而意愈長畫史稱其師荆浩晚
年有出藍之美余後得洪谷子雲壑圖真有筆有
墨者畫家競多荆關余何幸獲此雙璧
關仝仙游圖卷
外錄
書畫舫云張伯起自言少時頗有畫癖購藏關仝
仙游圖行卷甚竒米海岳故物也真賞等印具存
其先出丁相家亦見德隅齋畫品筆法淳古漸近
自然正如太羹玄酒不以餖飣為工者相傳仝生
平不善畫人物多求胡翼為之此後世畫人合作
之始
德隅齋畫品云仙游圖唐關仝所作故相國丁公
印章在焉仝畫山水入妙然於人物非工每有得
意者必使胡翼主人物此圖神仙翼所作也大石
叢立屹然萬仞色若精鐵上無塵埃下無糞壤四
面斬絶不通人跡而深巖委澗有樓觀洞府鸞鶴
花竹之勝杖履而遨游者皆羽毛飄飄若仰風而
上征自非仙靈所居而何石之竝者左右視之各
見其圓銳長短遠近之勢石之坐臥者上下視之
各見其方圜廣狹薄厚之形筆墨略到便能移人
心目使人必求其意趣此又足以見其能也
米氏畫史云關仝人物俗木石出於畢宏有枝無
幹
關仝霧鎖山關圖
外錄
畫鑒云關仝霧鎖山關圖差嫰是蚤年真蹟在京
師人家
畫系云長安關仝畫師荆浩而源出畢宏晚負出
藍聲價喜作秋山寒林漁市山驛使夫觀者怳疑
身在㶚橋風雪中聞猿三峽不復知有塵俗狀盖
一時之絶云仝之為畫脱略毫楮筆愈簡而氣愈
壯景愈少而意愈長深造古淡如詩中淵明琴中
賀若非碌碌畫工所能及也
關仝夏山欲雨圖(一名谿山林木圖)
外錄
書畫舫云關仝山水下筆辣甚錫山顧氏藏其夏
山欲雨圖小幀一名谿山林木上有天歷之寶蒼
古簡淡雲物粲然也又瑯琊王冏伯亦嘗購得山
水一本樹石極粗皴法疎逸不知果為關畫否耳
又云關仝工於枯木筆粗李成妙於寒林筆細粗
者竟當讓細亦定論也向見仝畫袁安臥雪短卷
筆意簡遠所謂不患臣無二王法亦患二王無臣
法者
張戡
張戡獵騎圖卷
張戡居近燕山得獵人形骨之妙盡戎衣鞍轡之
精故入神品此卷非戡不能到余甚愛之宜什襲
珍藏吳興錢選舜舉
一犬前趨五馬隨赭袍公子跨烏騅壯游却憶飛
狐北正是清秋出獵時文水高若鳳
戎王小隊獵秋野豹尾服弓金絡馬蒼髯奚官喜
追逐隔馬相呼意閒暇鞭梢生風箭飛雨烏騅如
龍犬如虎沙平草淺狐兔肥穹廬月寒歸未歸晉
安林泉生
張戡者朔方人也當五季之世與胡瓌父子李贊
華房從真俱以善畫番部人馬之屬名於時其畫
以狼尾製筆盖必有所取焉今觀戡所畫獵騎圖
一卷其間人物犬馬弓矢服飾之類毫分縷析曲
盡其妙觀其攬轡疾馳宛然有沙漠萬里之態於
是知戡畫法精絶與胡瓌輩不相上下也吳郡沈
右識
張戡妙筆最能寫寫出平沙好人馬赭衣壯士挾
弓矢清秋出獵山之下山林霜後百草枯走犬前
驅愁兔狐斯人往矣不可見撫時懷古披斯圖王
庭松謹題
燕角斜弢虎䩨中將軍騎氣正驍雄前鋒縱有韓
盧技指示猶居第一功東南生謹題
黃筌
黃要叔芙蓉圖
照水枝枝蜀錦囊年年澤國為誰芳朱顔自得西
風意不管千林一夜霜(宋思陵題)
黃副使富貴春圖
牡丹為富貴花王繪之往往落俗古惟蜀待詔黃
筌能工此種是畫設色布置神氣迥别至縑素碎
脱而花辦枝葉無少損定出要叔筆也售之者云
有四幅今只得其二彼無限春風阿誰帶笑看耶
又題云疎簾古畫展春光葉葉枝枝富貴香自覺
嫰晴天氣勝千年尚襲錦江黃鴛水汪砢玉
要叔臨邊鸞葵花圖
外錄
書畫舫云黃筌寫生富豔生動曠古無對予嘗見
其臨邊鸞葵花一幅花心數蜂如活
畫鑒云唐人花鳥邊鸞最為馳譽大抵精於設色
穠豔如生其他畫者雖多具有得失歴五代而得
黃筌資集諸家之善山水師李昇鶴師薛稷龍水
師孫位至於花竹翎毛超出衆史筌之畫可齊名
者惟江南徐熙熙志趣高尚畫草木蟲魚妙奪造
化非世之畫工所可及也熙畫花落墨頗重中略
施丹粉生意勃然黃之子居寶居宷熙之孫崇嗣
崇矩各得家學熙之下有唐希雅亦佳多作顫筆
棘針是效其主李重光書法後有長沙易元吉作
花果禽畜尤長於獐猿多游山林窺猨狖禽鳥之
樂圖其天趣若趙昌惟以傅染為工求其骨法氣
韻稍劣也又如滕昌祐丘餘慶葛守昌崔白艾宣
丁貺之徒皆得其緒餘以成一家要之花鳥一科
唐之邊鸞宋之徐黃為古今規式所謂前無古人
後無來者是也
米氏畫史云蔣長源以二十千置黃筌畫狸猫顫
葧荷甚工
又云蘇子美藏黃筌鶺鴒圖只蘇州有三十本更
無少異今院中作屏風畫用筌格稍舊退出却無
處可辨
黃待詔獨釣圖
外錄
書畫舫云雲烟過眼錄載黃筌獨釣圖山峰刻峭
前元時在張受益處筌山水師鄭虔知名孟蜀間
真良史也同時偽翰林學士歐陽炯嘗撰蜀八卦
殿壁畫竒異記見之益州名畫錄盖邊鸞之後一
人而已
黃要叔龍圖
外錄
東坡與錢濟明書云家有黃筌畫龍拔起兩山間
隂威凛然舊作郡時以祈雨有應今夕具香燈試
禱之濟明雖家居必不廢閔雨意可來燔一炷香
否
畫評云黃筌畫古木信筆塗抹畫竹如斬釘截鐵
至京見二幅信天下竒筆也
書畫舫云黃筌善為沒骨畫凡花果多不落墨惟
用五彩布成其花色如初開極有生意信妙絶也
噫亦竒矣
釋貫休
釋貫休應真高僧像卷
不由文字見真機直指人心意亦微多少老人迷
未悟西來何事又西歸達磨
擇火拈香還作麽道場原在一身中人間萬事休
過分步步相隨是此公誌公
化成殿裏赴齋時自是神交匪夙期無量刦來揚
化了南歸一笑已先知言法華
布囊破席任吾真臥雪當街待個人爭奈時人多
不識百千彌勒此分身長汀老子
飯牀踢倒儘由渠佛法何分細與麤臨濟將來木
直裰全身脱去也如無普化禪師
東家人死西家哀世上何人識破來只為豐干太
饒舌至今巖罅不曾開寒山拾得
拄杖請師權放却外通消息不須猜(闕)知識破長
沙悟三聖將何抵對來善導和尚
翻身躍入毒龍湫嚇得慈明半死休直待他年六
月下西歸一笑不回頭泉大道
杖藜至處自悠然手托猪頭不是顛成佛若還因
喫菜世間驢馬也升天金華使者
鰕蜆充饑困即眠長披一衲過炎天人問西來祖
師意酒臺盤在廟神前鰕子和尚
歲癸卯長至後八日山隂王英孫贊
此卷相傳為十六羅漢及觀題偈皆初祖以後應
真高僧作者豈深於禪宗不屑果位者耶畫法亦
非伯時以後有也貫休之徒方能為之董其昌題
面目手腕描法如春蠶吐絲衣摺用玉筯篆也王
子才亦參禪有得者梵隆十散聖衣紋用水荇
描法氣韻古澹余最喜其頌金華聖者云李日華
又跋
此卷余得之梁溪華氏丁巳花朝董太史玄宰過
余墨花閣題之後君實翁兩跋焉因攷英孫字子
才號修竹宋季人所藏有雪竇和尚卷云有無盡
是兩頭語諸祖因不立言詮末代兒孫立戶牖一
花五葉失真傳又永嘉雖問曹溪路畢竟惟聞自
巳禪根噐警拔誠難遇鑿透高原始及泉觀此則
應真諸贊深有得乎雪竇者矣余更有對月了殘
經為姜氏德隠真筆其古朴遜前卷然不類世間
所傳也砢玉識
貫休十六羅漢像并題卷
信州懷玉山十六羅漢廣明初于登高安和送十身西
岳貫休作以乾寧初冬孟十三日于江寧再續前十本
相去已十六年□旹景昭禪人自□來請見當年將歸
懷玉
外錄
書畫舫云寒山寺僧世傳釋貫休大阿羅漢一卷
原係賈師憲故物筆蹟狂逸樹石幽竒前有明昌
題識後有喬氏印記周公謹鮮于伯幾題名左方
連亞棲草書贊文一篇則後人配上者非其故也
偽翰林學士歐陽炯有禪月大師應夢羅漢歌見
益州名畫錄
東坡集與大覺禪師璉公書云人至辱書伏承法
候安裕傾向傾向昨奉聞欲捨禪月羅漢非有他
也先君愛此畫私心以為捨施莫如捨所甚愛而
先君所與厚善者莫如公又此畫頗似靈異累有
所覺於夢寐不欲盡談嫌涉怪爾以此益不欲與
俗家收藏意只如此而來書乃見疑欲換金水羅
漢開書不覺失笑近世士風薄惡動有可疑不謂
世外之人猶復爾也請勿復談此某比乏人可令
齎去兵卒之類又不足分付告吾師差一緊幹小
師齎籠仗來迎取并古佛一軸亦同捨也錢塘景
物樂之忘歸舍弟今自陳州得替當受東南幕官
冬初恐到此亦未甚的詩筆計益老健或借得數
首一觀良幸到此亦有拙惡百十首閒暇當錄寄
也
南唐
李煜
李後主江山摭勝圖卷
外錄
書畫舫云范菴李貞伯舊藏南唐李後主江山摭
勝圖水墨短卷筆趣深長蘭坡趙都承故物也丑
按後主畫宣和祕殿收九本有雜蹟而無山水故
作譜者僅列之花鳥門亦何異井蛙之論歟後主
又有竹梢寒禽圖
襄陽畫學云錦峰白蓮居士又稱鍾峰隠者皆李
重光畫自題號意是鍾山隠居耳每自畫必題曰
鍾隠筆上著内殿圖書之印及押用内合同集賢
院墨印有此印者是典於文房物也内合同乃其
璽唐室皆用内合同為御印至梁高祖始用御前
之印也錢氏以内院倣之封函曰制姓名内曰制
公某人可某官官上用此印日月用國印
又云李主山水唐希雅黃筌之倫翎毛小筆人收
甚衆好事家必五七本不足深論
畫史云王敏甫收李重光四時紙上横卷花一軸
每時則自寫論物更謝之意文一篇畫一幅字亦
少時作花清麗可愛
圖畫見聞志云李後主才高識博雅尚圖書蓄聚
既豐尤精賞鑒至今内府圖軸暨人家所得書畫
多有印篆曰内殿圖書内合同印建業文房之寶
内司文印集賢殿書院印集賢院御書印(此印多用墨)
或親題畫人姓名或有押字或為歌詩雜言又有
織成大回鸞雲鶴練雀錦標飾今綾錦院倣此織
作題頭多用織成縧帶簽貼多用黃經紙背後多
書裝褙人姓名及所較品第又有澄心堂紙以供
名人書畫
李後主墨竹
外錄
都玄敬文跋云昔之畫墨竹者稱蘇學士文湖州
二公之筆可謂妙矣予猶恨其形似之拘也此幅
予家舊物驟而閱之但見其老幹霜皮烟梢露葉
而離披偃蹇若古木然諦玩久之始知其為竹也
世之評畫者謂後主墨竹清爽不凡别為一格殆
得之矣
南唐人合卷
李後主與周待詔合作重屛圖
外錄
書畫舫云重屏圖舊藏汝隂王明清家圖中正坐
者為南唐李中主也此圖與周文矩同作(中主名景後主)
書畫彙考卷四十
