書畫彙考卷三十九
刑部左侍郎卞永譽撰
畫九
唐
王維
王右丞弈棋圖卷
摩詰弈棋圖(絹本李西涯篆書五大字引首鈐縫有政和宣和二方印)
摩詰本詩人精思詣元化緒餘臻畫妙遂方吳子
駕寫成三士奕棋圖意態蕭然各閒暇儒冠羽服
對紋楸老僧傍睨誠可詫形如槁木心死灰豈識
枰中有機擭抑亦至人聊自適肯效澆風生變詐
歴唐默計五百年一著指間猶未下樵丁不獨爛
斧柯閱世紛争幾王霸乃知非人看畫畫看人今
古滔滔等晨夜俯仰蹟已陳電掣明忩鏬宣和殿
中嘗寳玩題品愈重千金價當時内府收欲觀誰
敢借流落長存天地間在在護持宜有神物為憑
藉漢郡蒲道源
鼎立門庭理一同何須局面互争雄誰知奪角衝
關事都在山僧冷眼中吳僧白雲英
外錄
董思白容臺集題吳周生藏王右丞奕棋圖云畫
圖與此卷余見之長安高郵楊州守家正合劒時
也忽忽三十年又為新都吳周生所得陳太常所
謂見詩者不能見其圖亦屬缺陷雖然以畫法論
恐右丞之蹟北宋猶如星鳳安能傳至近代絹素
如新或後人得詩卷而擬作以配者周生可無遺
憾矣
摩詰雪溪圖
王維雪溪圖(宋徽宗題籖)
蓬萊道山人間風日不到玉笥金鑰典祕甚嚴有
平生畜眼未見者天旋地轉散落委棄故人李君
祥得之出以示余其犀玉已被剔取所幸畫無恙
耳展玩之餘不覺涕泪闌干蓋嘆是圖之不遭也
請靳固之以待異日萬金之購云蓬山道人劉詡
題
治平二年正月十九日沈遘章岵晏崇金山同觀
外錄
項子京云余三十年前獲觀右丞此幅僅盈尺有
咫設色高古位置幽遠有刺篙濟渡者有牧奴驅
豕而歸者神彩溢目餘所見皆優孟也今在一友
處命庸工裝一時粉墨狼藉神氣索然偶復見之
惋悵累日
珊瑚網云此卷歸程季白入唐宋元寶繪冊二跋
俱截去
王右丞江山雪霽圖卷
畫家右丞如書家右軍世不多見余昔年於嘉興
項太學元汴所見雪江圖多不皴染但有輪廓耳
及世所傳摹本若王叔明劒閣圖筆法大類李中
舍疑非右丞畫格又余至長安得趙大年臨右丞
林塘清夏圖亦不細皴稍似項氏所藏雪江卷而
竊意其未盡右丞之致蓋大家神上品必于皴法
有竒大年雖俊爽不耐多皴遂為無筆此得右丞
一體者也最後復得郭忠恕輞川粉本乃極細謹
相傳真本在武林既稱摹寫當不甚遠然余所見
者庸史本故不足以定其畫法矣惟京師楊高郵
州將處有趙吳興雪圖小幀頗用金粉閒遠清潤
迥異常作余一見定為學王維或曰何以知是王
維余應之曰凡諸家皴法自唐及宋皆有門庭如
禪燈五家宗派使人聞片語單詞可定其為何派
兒孫今文敏此圖行筆非僧繇非思訓非洪谷非
關全乃至董巨李范皆所不攝非學維而何今年
秋聞金陵有王維江山霽雪一卷為馮開之宫庶
所收亟令人走武林索觀宫庶珍之如頭目腦髓
以余有右丞畫癖勉應余請清齋三日始展閱一
過宛然吳興小幀筆意也余用是自喜夙世謬詞
客前身應畫師余未嘗得覩其蹟但以想心取之
果得與真有合豈前身應入右丞之室而親攬其
盤礴之致故結習不昧乃爾耶庶子書云此卷是
京師後宰門拆古屋於折竿中得之凡三卷皆唐
宋書畫也余又妄想彼二卷者安知非右軍蹟或
虞禇諸名公臨晉帖耶儻得合劒還珠殊足辦吾
兩事豈造物妬完聊畀余於此卷中消受清福耶
萬歷廿三年歲在乙未十月之望秉燭書於長安
客舍董其昌
甲辰八月廿日過武林觀於西湖昭慶禪寺如漁
父再入桃源阿閦一見更見也董其昌重題
外錄
珊瑚網云馮開之快雪日記云吳崑麓夫人與予
外族有葭莩之親偶攜此卷見示述其先得之管
後宰門小火者家有一鐵櫪門閂或云漆布竹筒
摇之似有聲一日為物所觸遂破墮三卷此其一
也然雙槐歲鈔有云純皇好玩名畫古器南京西
華門舊有二黑漆圓櫝振之則中空有聲蓋國初
巨室之籍入者以不可啓視故棄於此守閽小内
史張本穴而窺之則畫幀存焉一為王維傅色山
水約三丈餘一為蘇漢臣所繪宋高宗瑞應圖本
以王畫送安寧蘇畫送黃賜皆太監坐厰守備者
未幾寧死賜攘得之併以獻上賞賚甚厚益加寵
任是二事何相符至此然雪霽圖有沈石田跋或
即張本所得而流傳至北好事者重扄閉之偶入
小火手耶此卷海内推為墨王自有神物護持之
也
古畫評云馮開之太史云予每展江山雪霽圖卷
便覺神峰吐溜春圃生煙真若蠶之吐絲蟲之蝕
木至於粉縷曲折毫膩淺深皆有意致信摩詰精
神與水墨相和蒸成至寶
書畫舫云禾興馮開之祭酒博雅好古與從兄烈
愍公字季修有國士之知自述其家藏唐宋名蹟
頗多而王維江山雪霽圖尤為冠絶原係大元内
府故物曾經趙子昂鑒定者雖水墨短卷而有無
窮之趣兼近人題跋復得啓南翁筆海内稱為墨
王下妄也
王摩詰小簇山水
唐玄宗既命李思訓吳道子各圖嘉陵山水於大
同殿壁王維又别用絹素寫之謂之小簇兹所圖
山水具嘉陵三百里之勢正小簇法也一室之内
覺江山萬里非遥自韻子砢玉識
王右丞釣雪圖
外錄
妮古錄載董玄宰云王右丞畫余從檇李項氏見
釣雪圖盈尺而已絶無皴法石田所謂草樹凌競
人跼蹐者最後得小幅山水乃趙吳興所藏頗類
營丘而高簡過之又於長安楊高郵所得山居圖
則筆法類大李有宣和題危樓日暮人千里敧枕
風秋鴈一聲者然總不若馮祭酒江山雪霽圖具
有右丞妙趣予曾借觀經歲今如漁父出桃源矣
右丞花樹雲山圖(小幀)
外錄
書畫舫云傳聞右丞花雜重重樹雲輕處處山小
幀在文徵仲太史家紙本淺絳色布景極異落筆
精微以較馮氏所藏江山雪霽圖可方駕也此畫
原係矮直幅太史恐其日久愈壊命工補綴為短
卷有詩題其後云維又有維摩示疾圖輞川圖
王右丞江干雪意圖卷(絹本高九寸長七尺上有御前之印内合同印奉華堂印)
(揭徯斯印)
城中十日暑如炙頭目眩花塵土塞僧樓今日見
此卷雪意茫茫寒欲逼古柟修柳枝嬝矯下有幽
篁厠叢碧隔溪膠艇不受呼平地貫渚無人迹西
風翻鴉忽零亂遠鴈迷雲猶嚦嚦筆疎墨淡精神
在收閱千年若完璧宛然一段小江南三遠備全
能事畢維名依稀半未漶老眼再摩初認得所存
亦是天假借名手當時重唐室吳中人家寶古蹟
自宋及元高爾直若教見此風斯下倒橐定應無
恡嗇錦標内帑固自有人間閒出鳳五色老余尺
素見雪渡草樹凌競人跼蹐僅有方尺不盡意何
如此圖長數尺太丘子孫具法眼金璧收藏加襲
百我將拙語敢印正聊寫心知並目識王右丞
之筆神妙之致悠遠之代見亦罕矣余於沙溪陳
氏獲觀雪渡圖盈尺而已今又於以岩所閱此脩
卷深幸老年擊此於目敬題之弘治壬戌之中秋
日後學長洲沈周
吳生落筆風雨快坡翁第一推神怪尤於維也無
間言閒遠當求之象外京師憶見輞川圖孟城鹿
柴相縈紆頭風恍爾頓失去古蹟皆云絶世無元
龍孫子好事者授我矜如珠滿把謂言無意意獨
深詩裏陶潛琴賀若問君何從得此圖破篋蛛絲
知者寡我從見之加什襲氣壓營丘並馬夏寒林
昏鴉棲復驚平墅慘淡烟雲生湖光涔涔月未起
雪白蘆花天隔水鴈飛嚦亂行且鳴下瞰平沙如
欲止欲止未止還自疑水碧沙寒愁莫對瀟湘兩
峰有如此昔讀維詩今見之翻思盤礴誰所丐桓
玄寒具油仍在千年晦剝一朝完臨卷摩娑發長
慨震澤王鏊題
右丞山水入神品昔人所評雲峰石色迥出天機
筆意縱横參乎造化李唐一人而已宋米元章父
子時代猶不甚遠故米老及見輞川雪圖數本之
中惟一本真餘皆臨摹幾如刻畫且李營丘與元
章同是北宋當時偽者見三百本真者止二本欲
作無李論况右丞蹟乎余在長安聞馮開之大司
成得摩詰江山霽雪圖走使金陵借觀馮公自謂
寶此如頭目腦髓不違余意函致邸舍發而横陳
几上齋戒以觀得未曾有又應馮公之教作題辭
數百言大都謂右丞以前作者無所不工獨山水
大幀傳寫猶隔一塵自右丞始用皴法用渲運法
若王右軍一變鍾體鳳翥鸞翔似竒反正右丞以
後作者各出意造如王洽李思訓輩或潑墨瀾翻
或設色娟麗顧蹊逕已具模擬不難此於書家歐
虞禇薛各得右軍之一體耳此雪霽卷已為馮長
公游黃山時所廢余往來於懷自以此生莫繇再
覯頃於海虞嚴文靖家又見江干雪意卷與馮卷
絶類而沈石田王守溪二詩亦同煥若神明頓還
舊觀何異漁父入桃源駭目動心書以志幸董其
昌題
摩詰精能圖
外錄
書畫舫云王維作精能圖在韓氏紹興祕府本極
佳前有思陵御題乾卦紹興小璽並真其後曲脚
封字印係後人偽刻用之按精能者名山之目也
或曰品題畫語亦得此畫絹本細山水備極水墨
兼行筆法云余熟辨之不過荆關遺蹟終非右丞
家法爾近聞一大老以三百千置之卒以殉葬則
惑矣
王右丞山隂圖卷
外錄
書畫舫云檇李項氏舊藏王右丞山隂圖卷余曾
兩閱之畫屬趙承旨手筆左方李孝彦吳繼贊仲
元臧似矩等前後題名雖屬古筆並從他處移來
其賈洵識尾殆好事家補造增入猶是無大決裂
也閱至米禮部題不覺失笑噴飯滿案蓋跋語為
蘇文忠評燕龍圖山水者後人倣米體書之止易
燕公作王公耳禮部乃崛強人必不屑全錄他人
著述作自巳結撰爾鑒定書畫須是細辨真蹟改
造以定差等多見俗子將無名古畫亂題款識求
售或見名位輕微之筆一例剜去題識添入重名
偽款所以法書名畫以無破損為上間遇破損處
尤當潛心考索毋使俗子得行其伎倆方是真賞
右丞畫本
外錄
書畫舫云今世相傳右丞畫本有人家在仙掌雲
氣欲生衣以為出右丞盤礴丑按張承吉詩有山
光全在掌雲氣欲生衣特本此耳
右丞圓光二水圖卷
外錄
書畫舫云右丞圓光二水卷在余家絹本水墨形
如織成後有前元諸賢跋韓朝延故物也
米氏畫史云張修家有辟支佛下畫王維仙桃巾
黃服合掌頂禮乃是自寫真與世所傳關中十大
弟子真法相似世俗以蜀中畫騾綱圖劍門圖稱
王維甚衆又多以江南人所作雪圖為維但見筆
清秀者即命之
又云榮咨道收雪獵圖命為王維不類張氏辟支
佛畫合掌像林木類蜀人筆雪山精好是唐物維
則未也
畢宏
畢京兆山水
外錄
米氏畫史云蘇舜欽子美家有畢宏一幅山水竒
古題數行云筆勢凶險是也
又云沈括收畢宏畫兩軸一幅上以大青和墨大
筆直抹不皴作柱天高半峰滿八分一幅至向下
作斜鑿開曲欄約峻崖一瀑布落下兩大石塞路
頭一幅作一圓平山半腰雲遮下磧石數塊一童
抱琴由曲欄轉山去一古木臥倚石竒古沈謫秀
日見之及居潤問之云已易與人竟不再出至今
常在夢寐
戴嵩
戴廵官牛圖
外錄
襄陽志林云元章在漣水時客鬻戴嵩牛圖余借
留數日以摹本易之不得客謂原本牛目中有牧
童此則無也
又云無名人畫甚佳今人以無名為有名不可勝
數故諺云牛即戴嵩馬即韓幹鶴即杜荀象即章
得是也
戴嵩鬭牛圖(絹本中挂幅著色兩牛抵觸二童子抛擲戲具避匿樹竇震撼之聲惶懼之色)
(奕奕絹素間)
張璪
張文通松石圖
外錄
畫鑒云張璪松石清潤可愛平生嘗見四本並佳
後得山堂琴會圖趙子昂見之欲得不與因題云
張璪松人間最少此&KR1505;幽深平遠如行山隂道中
誠寶繪也
唐朝名畫評云張璪員外衣冠文學時之名流畫
松石山水當代擅價惟松石特出古今得用筆法
嘗以手握雙管一時齊下一為生枝一為枯枿氣
傲煙霧勢凌風雨槎枒之形鱗皴之狀隨意縱横
應手間出生枝則潤合春澤枯枿則慘同秋色其
山水之狀則高低秀麗咫尺深重石尖欲落泉噴
如吼其近也若逼人而寒其遠也若極天之盡所
畫圖障人間至多今寶應寺西院山水松石壁是
也亦有題記精巧之迹可居神品云
米氏畫史云錢藻收張璪松一株下有澗流上有
斷句云近溪幽處濕全藉墨烟濃高公繪亦有張
璪澗底松
書畫舫云唐人畫本如王洽之潑墨山水張璪之
松石新圖一則羣品稱逸一則衆論稱神皆可寶
藏苐洽筆近世絶響余僅見其雲山圖卷墨氣臻
妙自然天成璪畫猶及見兩本瑯琊王氏祕藏澗
底松小幀後有宋高宗題識筆法穎異真絶品也
周昉
周昉士女圖卷(泥金字標題)
(款書)臣周昉進
外錄
珊瑚網云㢧為宋祕府所藏前立一女官紫袍束
帶翠靴尖利如鞋弓兩手横扇柄扇坐者應是妃
嬪行載碧玉蓮冠蟬紗暎晳肌儼海棠初放按紈
若有所思一侍女側髻若羊角手捧操瓶素裳赤
襦綠舄作岐頭樣一侍女圓髻若盂鉢花衫綠裠
紫舄如前女式持帨於左一侍女拖髻若懸壺白
襖紫襌紅舄亦如前女式抱琴俟抽抽者為垂鬟
女子淡紅袍硃束紛紅幇更纖蹻也其抽琴囊甚
力一姬以手擁髻體殊媻姍衣錦却立一裹唐巾
後垂二帶紅袍繫鞓上下花補子握鏡向姬一姬
髻頂覆如意插半月小梳凡三持小團扇倚繡床
支頤生倦態一姬髻分心披後如巾幅著花半臂
拈鍼引線向繡棚一作墮馬髻紫花帨圍腰對前
姬刺繡一堆髻向頞儼宓妃妝綠衣紅襠背坐揮
小紈一高髻大於面文綺殷爛著綠絲屩和身靠
桐樹凡十三人惟二女官及兩小鬟身小餘俱肥
大腰腹無異懷娠而肩則坦削具穠麗狀如畫史
所載吾禾項子京即以所載跋後焉又項氏有虢
國夫人行游圖為周昉筆素地盡已爛去惟人馬
獨存僅八騎也容體較前圖殊清俊
書畫舫云周昉揮扇士女卷在韓太史家原係宋
思陵題張受益故物也其畫細描重著色前後凡
十三人為妃后者四圖窮有樹一株雖絹素破故
而神采奕然真竒蹟也苐恐更百年後褙久脫落
無復神蹤可尋一味按籍品較何殊捕風擊影耶
又見景元春宵祕戲四段人物古雅設色沈著近
為好事家分藏亦竒蹟也
米氏畫史云古畫至唐初皆生絹至吳生周昉韓
幹後來皆以熱湯半熟入粉搥如銀版故作人物
精彩入筆今人收唐畫必以絹辨見文粗便云不
是唐非也張僧繇閻令畫世所存者皆生絹南唐
畫皆粗絹徐熙絹或如布
周景元袁安臥雪圖
外錄
書畫舫云丁晉公始典金陵陛辭之日真宗出周
昉袁安臥雪圖曰付卿到金陵可選一絶景處張
此謂遂張於賞心亭云事見郭若虚圖畫見聞志
此圖今在嚴分宜家近見子昂袁安臥雪卷先後
題詠者凡十八人皆一時韻士蓋為袁通甫作也
又都玄敬寓意編自言收得范寬袁安臥雪圖卷
筆法妙入神不知今在何處須留心細訪之
周仲朗按筝圖
外錄
廣川畫跋云龍眠居士知自嬉於藝或謂畫入三
昧不得辭也嘗得周昉畫按筝圖其用工力不遺
餘巧矣媚色豔態明眸善睞後世自不得其形容
骨相况傳神寫照可暫得於阿堵中耶嘗持以問
曰人物豐穰肌勝於骨蓋畫者自有所好哉余曰
此固唐世所好嘗見諸說太真妃豐肌秀骨今見
於畫亦肌勝過骨昔韓公言曲眉豐頰便知唐人
所尚以豐肌為美昉於此時知所好而圖之矣
周長史惜花士女圖
外錄
書畫舫云周昉惜花士女圖在韓氏精采生動所
見昉畫宜為冠
周仲朗西域職貢圖卷
外錄
書畫舫云茂實府君舊藏周昉西域職貢圖一高
頭短卷前有宋徽宗瘦金標題後有明昌等印記
歸之韓太史余嘗按宣和明昌二帝題簽法書用
墨名畫用泥金又宣和天水雙龍印有方圓二樣
法書用圓名畫用方也
又云高宗御府手卷畫前上白引縫間用乾卦圓
印其下用希世藏小方印畫卷盡處用紹興二字
長印墨蹟不用卷上合縫卦印止用其下希世小
印其後仍用紹興小璽
又云古人題畫書於引首宋徽廟御書題跋亦然
故宣和間褙書畫用黃絹引首也近世多書於畫
首趙松雪云畫至元朝遭一刦也
周仲朗五星真形圖
外錄
研北雜志云張與可家有周昉五星真形圖昉為
宣州長史日所畫其星法亦昉手自書
周長史托塔天王像
外錄
書畫舫云周昉托塔天王像大著色與韓氏揮扇
士女卷相彷神采動人當是真筆
周景元白描過海羅漢圖卷
外錄
書畫舫云周景元白描過海羅漢圖卷見嚴嵩抄
沒籍中後歸武林高深甫家載之尊生八牋品為
天下名畫第六不腆評定為盧楞伽者乃是也文
休承嚴氏書畫記亦列周昉名下蓋沿習之誤耳
景元春院鬭鷄圖
昔郭汾陽之女謂周昉貌趙並得其神情今觀此
春院鬭鷄圖閨人具穠麗豐肥之態稚子得嬉笑
襁負之狀介羽腷膊竦身悍目昂尾矯興蹀躞高
舉正在阿堵中也更竹樹花石種種咸臻六法應
出仲朗手然歟時維流火之初南枝蓓蕾作一二
花夗水方流玉水子記於凝霞墨花二閣書畫笥
仲朗欠伸美人圖(絹本掛幅長三尺三寸餘闊一尺六寸淡色美人長尺許背立廻身)
(略呈半面舉手欠伸體態綽約淡妝逸韻芳香襲人石畔辛夷花一株著色鮮潤本身絹上有内府)
(圖書建業文房之印蓋歷代所珍祕者舊有東坡一跋今不存趙松雪嘗有臨本)
微步柔桑陌上塵辛夷花下一酸辛何人敢與千
金贈獨背春風略欠伸句曲外史張雨題
日長睡覺𤨏窗深偶向花前一欠伸却憶行雲無
覓處夢中心事付何人光弼
韓幹
韓左軍馬圖卷
幹馬圖(三大字引首)止菴書
吾自小年便愛畫馬邇來得見此韓幹真蹟乃始
得其意云子昂題
山隂王懌家藏
唐人畫馬如相馬不在驪與黃天機入神即揮灑
氣脫毫素先騰驤昔年曾畫穆王游八極八龍之
駿雲五色後來又寫越影超光脫丹碧後來又寫
漢武窮渥洼復見神駒來漢家勢走滅沒開風沙
壯哉此馬健且雄玉花徧身雲滿鬃首如渴烏眼
如電皎如疋練横晴空使之陷陣當破敵萬馬不
敢先秋風如何解鞍脫其馽縱爾俶儻如游龍君
不見四海罷征戰九夷盡梯航方將却爾宛水之
西歸爾華山之陽幸逢韓供奉寫爾神杜拾遺歌
爾良贈爾支道林愛爾神駿懸高堂陸游題
龍媒神飛影在紙雙曈墨濕電光紫烏首昂昂渴
奔水青鬃迎風拂不起逸氣難居皂櫪底勢欲陪
龍走千里月支真馬有如此落筆一與王生似云
是吾州韓畫士長安趙說題
韓公畫馬稱神筆矯首昂藏山鬼泣眼明見此飲
馬圖乃知榘度不可軼定嫌昔日徐庾體渴驥奔
泉超法律騏驥驊騮志千里屹立天閑甘伏櫪氣
勢相宜適操縱肉骨兼勻稱肥瘠世人但以驪黃
求翠駁玉花煩剪剔若論右軍愛鵝趣支公愛馬
應成癖山隂道士不換經已悟黃庭養生術持將
此卷參馬祖待須一口西江吸江陵吳覿題
左輔周垣隠白沙龍媒絶種進天家驕嘶玉勒憐
豐草渴飲冰泉帶落花西狩還經千里棧東廵會
駕五雲車權竒滅沒猶驚電漫許拳毛世特誇岑
津
圉人唐衣冠天閑畜神駿雖非金日磾不忝張景
順飽食無嫌身賤卑時其渴燥張飲之長年牧養
瘠者肥龍鬐鳳臆誇權竒韓幹仙翁揮翰手毫端
幻出渴烏首氣不凋喪骨肉勻藝精端繼王裴後
遥想騰驤析木津銜勒難拘自在身斗水底用求
他人淥波沄沄易水春吳興謝采
奚官小臣職奚為馬饑則秣渴飲之龍媒八尺千
里姿雪花被身雲陸離洼之異種來天池乘輿重
惜閒驅馳河清海晏無盤嬉壯士老死不得騎御
柳春深白日遲寒甃淨汲冰花漪目光注電吻沫
脂振迅欲掣青絡絲奚官小臣謹厥司猶恐若後
呵譴施不必前身作馬通馬語人心物性在善推
嗚呼奚官小臣身賤卑馬不如人愚亦知奈何為
人牧重爵厚祿不䘏民渴饑&KR0008;刮膏血剔肉肌坐
令溝壑轉老羸今之龔黃卓魯誰雲林藂社時所
師為出馬圖陳詩為淮隂龔復題
韓公胸次有神竒寫得天閑八尺駒曾為岐王天
上賜不隨都護雪中驅霜蹄奮迅追飛電鳳首昂
藏似渴烏春草青青華山曲三邊今日已無虞吳
興錢選舜舉
何年供奉仙寫此真乘黃矯矯天骨起爛爛隅目
光豈無萬里姿御者非王良青衫老奚官肉眼空
倀倀飲秣不以時羈馽無繇驤昂首思渥洼浩蕩
充虚腸何來斗斛水似是出尚方雖霑金井恩未
效和鸞鏘蹭蹬十二閑何異古道傍迴首萬駑駘
飽食馳康莊朝飲華清流暮垂紫游韁此馬獨棄
捐物理良可傷君王倘惠養請試苜蓿長石林道
人吕量
渴烏項領紫駝峰跑地求泉鬛上衝不敢牽來向
江水預防踴躍學蛟龍天台高翔
圉人扈從温泉宫曉汲清波浮落紅驊騮觧語意
相得肉騣振動嘶春風天子臨軒催羯鼓繡茵檀
板登牀舞美人盼睞相輝光那復臨邊思報主潼
關夜半烽火明錦綳兒來坐大廷此馬棄捐何足
道顧影長城厭水腥丹丘柯九思賦
天廐馬神龍姿目如明星耳如錐拳花鬉毛雲陸
離揚鬐掉尾頳虹飛天廐馬閑且驕縶以青絲勒
以鑣渴不得飲瑶池泉饑不得食瓊田苗豆粟不
滿腸胃枵口不能語足屢蹻天廐馬壯且武食主
之食須報主莝秣失時罪在牧圉無如宋莊不得
嚼咀棄其國人仇敵是與天廐馬爾不聞趙時廉
將軍一飯斗米肉十斤披甲踞鞍走若雲破斬栗
腹殺劇辛北摧燕(闕)西却秦至今萬古稱良臣又
不聞漢季劉荆州有牛千斤角曲觩啖食十倍於
常牛負重不若一牝麀老瞞渡江俘楚囚骨肉解
割庖刃游天廐馬飽爾食草間豺狼逭誅殛威弧
撥剌矢末直嗟爾神駿須盡力他年定遇田子方
櫪上優游感恩德括蒼劉基
龍性難馴萬里姿駸駸只欲望風馳奚官毋惜斗
升水要載君王問具茨吳郡姚道昌
五花雲散紫電光縶維未許飛龍驤垂頭欲就圉
人飲渴烏作勢吞銀潢長安畫史擅筆力萬里猛
氣收毫芒羽人乘風倦鞍勒一笑收拾藏巾箱世
人不識真驌驦顧影尚爾分驪黃放鶴峰前有遺
意神駿政可誇支郎韓性
將軍西征過崑崙戰馬渴死心如焚策勲脱鞍瀉
汗血一飲瑶池三尺雪身如飛龍首渴烏白光照
夜瞳流月長城凍合霜草乾駿骨削立天風寒木
牛沈絶糧道阻中軍餓守凾谷關太平此馬惜遺
棄往往駑駘歸天閑區區芻粟豈足豢忠節所盡
人尤難摩挲畫圖不忍看萬古志士空長歎雷門
唐珙
當時四十萬匹中出羣意氣偏豪雄三騣剪花蹄
削玉拳毛一團如旋風飛騰射獵南山下踏雪歸
來汗猶赭奚官乍卸紫䭾韉解渴汲與華清泉鳳
頭青絲掣欲斷一口擬吸天池乾日奔千里如電
走飲秣翻落駑駘後東家蹇驢鈍莫驅熱浴冷水
饑齕芻賢愚否泰亦如此撫膺歎息良馬圖會稽
鄭嘉
韓公畫馬得馬趣落筆宛有盧遵風腯肥不見筋
骨露騰驤始知氣力雄朝逢圉人汲秋水精神炯
炯雙方瞳卷中題詩十五客唯有括蒼留古色卷
舒雪涕憶前修太息後來那可識越城戰鬭白日
昏故物紛披横道側子雲持來慰愁寂如造長安
供奉堂前年沙漠射黃羊我馬飛行雲雪空誰挽
天河洗兵甲但騎款段還家鄉臨川危素題
宛國來廷日滎河貢篚年赤墀騰紫電金埒護非
烟表自殊方進恩從上國宣雄姿王緒識神駿九
臯憐蜀錦新裁韂秋金旋鑄鞭步應先八駿羣許
壓三千試處岐王躍看時太僕牽清泉來碧甃瑶
草獻瓊田弄影春芳裏驕嘶御柳邊聽歌長踴躍
教舞每蹁躚羯鼓聲逾壯鑾輿勢欲遷腥風摇太
液烽火逼温泉幸蜀謀非晚殱(闕)計失先潼關寧
赴敵渭水肯游畋殺氣横西苑房星隠舊躔長安
悲汗血仍為寫真傳瞿祐
漢家天馬來西域項若啼鷄身八尺秋風嘶雨入
昭陵舊苑空餘烟草碧當年逐(闕)向沙場千里萬
里行冰霜百戰歸來汗溝血斗水安足充枯腸食
君之祿為君使背義偷生真可恥臨川老客獨傷
心把卷看詩泪如水周景升
掉尾玉驄金絡頭驕嘶騰踏汲寒流莫教重過長
城窟水月光中漾髑髏張士竒
雲間凌嘉同松陵張元道馬成龍觀於東郭草堂
右唐韓幹用黃麻紙畫飲馬圖真蹟畫馬開元中
獨稱江都王緒曹髦之父子得骨肉勻停法於戲
筆處稱裴絳州天寶間雖陳閎名擅一時而韓幹
不肯師謂其徒摹寫形似唯曹家沈著神采生動
有自然風格所謂竒也惟元朝趙松雪深得曹韓
之法今觀此圖風致縱横隨意所如稱為神手且
題識盈卷極諸名公鉅儒珠玉錦繡雲蒸霧蓊誠
為希世寶也永樂丁酉仲秋月朔廬陵周岐鳳題
吳興陸遂觀於四宜樓
韓公雙馬圖
馬中神駿(書圖前)
元祐戊辰正月獲觀於才翁之子洎米黻記
太平興國翰林蘇氏
寶寧賜第觀紹彭
太原王堯臣杜綰轍從觀秦觀黃宗元
赤髯碧眼老鮮卑迴策如縈獨善騎赭白紫騮俱
絶世馬中岳湛有餘姿眉山蘇軾題
右唐韓幹所畫二馬今藏松江一士人家後有米
元章王堯臣薛紹彭蘇子由秦少游諸名手題名
及東坡翁絶句坡詩今見集中但集本以餘姿作
妍姿為不同耳近予又於冡宰石淙公處見幹馬
性圖亦是真筆惜無題識蓋世之售書畫者或為
贋本必移題識以規厚利若書畫既真人覽之自
知雖無題識可也吳郡都穆玄敬父
外錄
書畫舫云絹本韓幹雙馬圖舊藏曹涇楊氏前題
馬中神駿後有米黻等題名並東坡絶句皆真蹟
妙絶余近收松雪翁摹本題云韓生雙馬圖子昂
為晉之臨神采飛動宛然韓公筆也韓又有圉人
呈馬圖
又云丑按幹嘗畫下生嗔彌勒精妙入神則幹又善
為道釋像不獨工畜獸也
畫鑒云韓幹初師陳閎後師曹霸畫馬得骨肉停
勻法遂與曹韋並馳争先及畫貴游人物各臻其
妙至於𫝊染色入縑素余嘗見其人馬圖在錢唐
王氏二奚官引連錢驄燕支驕又見一卷朱衣白
帽人騎騮五明馬四蹄破碎如行水中乃李伯時
舊藏在京師見明皇試馬圖調馬圖五陵游俠圖
照夜白粉本上有幹自書内供奉韓幹照夜白粉
本十字要之唐人畫馬雖多如韓曹特其最著者
後世李公麟伯時畫馬專師之亦可謂優入聖域
者也
韓滉
韓太沖五牛圖卷(絹本矮卷項氏家藏)
余南北宦游於好事家見韓滉畫數種集賢官畫
有豐年圖醉道士圖最神張可與家堯民擊壤圖
筆極細鮮于伯幾家醉道士圖與此五牛皆真蹟
初田師孟以此卷示余余甚愛之後乃知為趙伯
昂物因託劉彦方求之伯昂欣然輒贈時至元廿
八年七月也明年六月携歸吳興重裝又明年濟
南東倉官舍題二月既望趙孟頫書
右唐韓晉公五牛圖神氣磊落希世名筆也昔梁
武欲用陶弘景弘景畫二牛一以金絡首一自放
於水草之際梁武歎其高致不復強之此圖殆寫
其意云子昂重題
此圖僕舊藏不知何時歸太子書房太子以賜唐
古台平章因得再展抑何幸耶延祐元年三月十
三日集賢侍讀學士正奉大夫趙孟頫又題(卷後有魯)
(孔克表一跋失錄克表字正夫)
外錄
渭南集跋韓晉公畫牛云予居鏡湖北渚每見村
童牧牛於風林烟草之間便覺身在圖畫自奉詔
紬史逾年不復見此寢飯皆無味今行且奏書矣
奏後三日不力求去求不聽輒止者有如日嘉泰
癸亥四月一日陸游書
米氏畫史云世俗見馬即命為曹韓韋偃見牛即
命為韓滉戴嵩甚可笑唐名手衆未易定惟薛道
祖紹彭家九馬圖合杜甫詩是真曹筆餘唐人大
抵不相遠也又金陵有唐人韓滉畫牛今人皆命
為戴戴蓋差瘦也
韓晉公五牛圖卷(明顧氏芸閣蔵黃麻紙本)
外錄
珊瑚網云公諱滉字太沖休之子史稱其在德宗
朝鬷嘏無言深得相體矧出將又得統鎮之制此
全人矣書法張顛畫師陸探微嘗自言不能定筆
不可論書畫豈尋常筆墨所能彷彿哉牛圖黃麻
紙上徽廟金書標題辛未歲余得是卷適項孔彰
來見之即取案頭宣德紙影去自此臨本不少其
趙松雪三跋孔克表一跋為竹懶翁刻六硯三筆
而卷已旋售真如煙雲之過眼然余所存戴嵩牛
牛目中有牧童影猶足侈夜郎王也
韓太沖田家移居圖
外錄
書畫舫云韓滉田家移居圖明昌祕府官本天順
成化間跋者三人今在武林高深甫家筆法竒妙
絹素完好乃嚴分宜之故物也史稱滉忠勤王室
相業可師復能留心繪事筆墨神竒抑何多才藝
耶
又云韓滉畫品妙絶古今同時有山人戴嵩者色
色師滉而牛則稱獨步矣
太沖明皇演樂圖
外錄
書畫舫云唐畫明皇演樂圖大幅亦在韓太史存
良家無名人畫極佳上有晉府收藏印或云韓滉
筆也滉為中書令封晉國公諡忠肅工於書畫畫
體生成之蹤書合自然之理其遺蹟世頗有之按
文休承嚴氏書畫記載晉公演樂圖一其真是耶
畫鑒云韓晉公滉工畫人物及牛圖佳嘗見其田
家移居圖村童螘戲圖醉客圖鼓腹圖醉學士圖
及牛圖數本人物源流顧陸牛圖是公所長戴嵩
得其緒餘有名於世此蓋人物不及而牛獨過之
也
顧况
顧逋翁江南春圖袖卷
外錄
書畫舫云昔聞琴川劉以則孫某祕藏顧况江南
春圖袖卷後有宋元名賢題跋筆法瀟灑天真爛
然近始見之項氏昔人評况畫品入神源出王洽
而秀潤過之殆非過許云况又有茅山圖
又云吳邑顧况人品清逸能詩畫工真行書前惟
滎陽鄭虔後惟孤山林逋庶幾近之外是三絶或
可繼響而人品固難乎其為同調矣詠顧處士江
南春圖小本詩逋翁詩酒外妙寫江南春清逸不
火食堪為摩詰鄰
名畫記云顧况字逋翁吳興人(一云吳縣人)不修檢操
頗好詩詠善畫山水初為韓晉公江南判官入為
著作佐郎久次不遷乃嘲誚宰相為憲司所劾貞
元五年貶饒州司戶居茅山以夀終有畫評一篇
亦為精當也
畫錄云江南春圖始於顧逋翁皇宋惠崇袖卷更
竒勝國倪迂亦嘗倣傚作之並題詩二首後人和
章極多好事家編為江南春集鏤板行世亦可傳
也
書畫舫云惠崇江南春圖紙本小袖卷清逸之極
不讓顧逋翁手筆今在王氏董玄宰太史極稱許
之自非莊列高風畫卷可擬議也聞有秋塘聚禽
圖筆趣更勝
王洽
王洽畫
外錄
名畫記云王洽(或云名默)畫師項容風顛酒狂能以頭
髻濡墨作畫亦一竒也洽蚤年受筆法於鄭虔落
筆便有竒趣後以筆法授顧况頗為雄壯貞元末
洽卒於潤州舉柩若空時人皆云化去矣
書畫舫云王洽潑墨成圖掃盡俗工刻畫陋習足
稱米高鼻祖惜其畫本罕存幾為烏有先生良可
太息
趙德齊
趙待詔瑶島會真圖(雙幅絹本高六尺共闊三尺六寸大青綠仙山右聳蓬海左環)
(横空樓閣掩映珠簾簾外女侍二翠樹離立中庭各垂瓔珞從閣而下一路曲磴迴闌白雲隠見轉)
(左虬松三株松下仙妃緩步左右扶行女童各一前導捧香花者各一後從女侍十三有持羽扇者)
(有擎幢奉壺抱琴携具者遠近翩躚似赴羣真之會其筆蹤青綠盈幀金粉溢目一歸恬樸古致絶)
(非宋後名家可及)
胡瓌
胡瓌番部卓歇圖卷
外錄
書畫舫云絹本胡瓌番部卓歇圖塵垢破裂神彩
如生明昌中袐物也今在韓氏此卷雲烟過眼錄
困學齋紀聞並詳載之
胡范陽番部橐駞圖
外錄
書畫舫云范陽胡瓌工畫橐駞番馬用筆清勁渲
染有法近於文氏獲觀番部橐駞圖前有政和宣
和兩璽後有徽廟瘦金書御題胡瓌二字雖絹素
百破而設色如新人馬皆有生氣遠勝東丹王家
法也乃王徵君百谷跋語云此圖既非出獵又非
入貢不知云何豈亦未識其名耶
胡虔
胡虔秦人汲水圖
外錄
書畫舫云胡虔秦人汲水圖筆法古勁大有父風
都玄敬有跋真蹟也
荆浩
洪谷子山莊圖
外錄
書畫舫云河内荆浩博雅好古善畫山水值五季
多故隠於太行山之洪谷自號洪谷子著山水訣
行世所製山莊圖簡古勁健在李公麟上傳世之
珍也舊傳鄴都青蓮寺沙門大愚嘗乞畫於浩寄
詩以達其意云六幅故牢健知君恣筆蹤不求千
澗水止要兩株松樹下留磐石天邊縱遠峰近巖
幽濕處惟藉墨烟濃後浩圖成亦以詩答之云恣
意縱横掃峰巒次第成筆尖寒樹瘦墨淡野雲輕
巖石噴泉窄山根到水平禪房時一展兼稱苦空
情其為人風流文雅如此浩又有古松圖峻峰圖
襄陽畫史云范寬師荆浩浩自稱洪谷子王詵嘗
以二畫見送題勾龍爽畫因重背入水於左邊石
上有洪谷子荆浩筆字在合綠色抹石之下非後
人作也然全不似寬後數年丹徒僧房有一軸山
水與浩一同而筆乾不圜於瀑水邊題華原范寬
乃是少年所作却以常法較之山頂好作密林自
此趨枯老水際作突兀大石自此趨勁硬信荆之
弟子也於是以一畫易之收以示鑒者荆浩畫畢
仲喻將叔處有一軸段緘家有横披然未見卓然
驚人者寬固青於藍
又云李成師荆浩未見一筆相似師關仝則著葉
樹相似
又云荆浩善為雲生山頂四面峻厚
畫鑒云荆浩山水為唐末之冠關仝嘗師之浩自
號洪谷子作山水為范寬輩之祖
洪谷子寒林圖(絹本小挂幅水墨岩石㠝岏古木槎枒雪景迷濛瀑流斜噴兀對長夏寒)
(色森森不啻北風圖也)
無名氏
香山圖卷
七人五百八十四拖紫紆朱垂白顱囊裏無金莫
笑歎尊中有酒且歡娛吟成六韻神還旺飲到三
杯氣尚粗嵬峩狂歌教婢拍婆娑醉舞遣孫扶天
年高過二疏傳人數多於四皓圖除却三山五天
竺人間此會且應無俞和
碧樹丹崖處處春幅巾藜杖總閒身乾坤納納如
許大一代風流只九人方和謝雍
捕魚圖卷
外錄
書畫舫云錫山華氏藏唐人捕魚圖一卷運筆古
雅無名人畫更佳好事者謂為王維極謬維畫原
係單行小直幅元時在司進家見之雲烟過眼錄
有宣和明昌御題璽記也
毛女圖(絹本著色)
結草為衣類鶴翎初來一味服黃精宫鶯幾處啣
花出猶向山中認得聲粤人謝翺
秦宫一别竟忘還飲露餐風駐玉顔却笑祖龍仙
分薄蓬萊空望海邊山清江敖英
寶瑟無絃尚自隨秦聲那復記當時山頭剝棗分
猿喫雲裏巢笙喚鶴騎見說劉郎驅阮籍空勞徐
市覓安期華隂萬樹長松葉却笑君王未得知祝
允明(右三詩書斗方裝後)
白雲堆毛女一雙丰姿端麗錯著綵繒樹皮背絆
筠籃插花枝紛披如幕咸握一偃月鈎其亭亭玉
立者豐趺著草兜其皎皎傲雪者繫襪至脛穿芒
鞵殊偪絹素細裂古色黯然殆唐人筆也或問何
以無彼時題者余舉唐詩曰曾折椶枝為寳櫛又
編槲葉作羅襦有時問著秦宫事笑撚仙花問太
虚是即為嵩華女寫照焉然有獨處者如玉姜輩
蘇文忠公云霧鬢雲鬟不著衣山川良是昔人非
祗應閒過商顔老獨自吹簫月下歸乃斯並肩者
其魚氏道超道遠為秦時女真人歟楊鐵崖所咏
華隂毛女藏雙魚餐松啖栢留春容若為此圖設
矣繡里脉望生識
書畫彙考卷三十九
