書畫彙考卷四十八
刑部左侍郎卞永譽撰
畫十八
元
李衎
李仲賓秋清野思圖卷(絹本高一尺長五尺許坡石上前作小枯木四株小竹前)
(後共六竿石傍細竹叢石大小五)
李薊丘秋清野思(書卷首闕欵)
大德庚子冬十二月息齋居士為友人仇仁父作嘉禾
之寓舍
蒼筠倚喬木古色秋逾好誰能著茅亭相伴此君
老如是翁
聞仲賓方苦時行力疾為仁父作此圖尚能蕭散
如此敬歎敬歎孟頫
子昂說法已竟不必重贅大德五年三月廿日困
學民鮮于樞拜觀
東坡嘗謂與可胸中自有成竹乃見於筆下今觀
仲賓所作脩篁勁節猗猗生意無盡非胸中有成
竹其能若此耶噫大德壬寅中元日應桂(以上書絹上)
極目荒墟落木中空山人靜澗泉舂秋來不用為
霖雨留得閒雲養臥龍文原
秋清野思寄心象外語也仲賓畫此意不必行楚
村疎蕪間大德六年魯郡吾衍題
石匿殘雲樹帶烟猗猗蒼玉正蕭然若人寫出胸
中趣知道平吞幾渭川蜀普程嗣昌
青龍集己酉春正月十有二日會稽抱遺叟楊楨
與吳郡張習古汲袁用雲間朱芾隴西李擴同覽
于張氏麒三味軒所
露沐疎篁葉葉清病蘇涼閣思横生山人神往風
塵表如見留題數老成梧溪居士王逢題詩歲癸
丑十月廿日也
醉車先生落筆處一竹一石病容開焚香披向幽
齋看想見秋清野思來曲江錢惟善
秋風環珮玉珊珊出谷篔簹野思閒惆悵謫仙歸
去後空留清影落人間永嘉曹睿
薊丘筆法殊蕭爽與可風流竟未亡安得眉山老
居士為君重記墨君堂華亭袁凱
薊丘竹木出毫端便覺清風入座寒亦有高人明
月夜夢回恍惚聽鳴鸞蔣季和
一代衣冠李薊丘篔簹落筆似湖州題詩諸老并
淪没風雨江南幾暮秋天台陶九成
誰持并州刀剪此秋練淨蕭蕭三五竿常帶月中
影細林山人周之翰
幽篁褭褭倚雲根舊雨空憐淡墨痕不見薊丘吾
老矣歲寒心事與誰論雲間陸褧
息齋墨竹圖卷
息齋墨竹(文衡山隸書卷首)
大德癸夘夏四月息齋道人為蹇提舉鄉友作於王子
慶秘校家之寳墨齋
僕觀息齋墨竹多矣此卷老嫩榮悴風晴備盡意
度尤可寳玩吳興趙孟頫題
息齋畫竹雖曰規模與可蓋其胸中自有悟處故
能振迅天真落筆臻妙簡齋賦墨梅有云意足不
求顔色似前身相馬九方臯余於此公墨竹亦云
大德七年閏五月望雪菴道人溥光謹題
道人天機精心胸飽冰雪揮灑墨篔簹清風掃炎
熱風晴與老嫩榮悴各分别珊瑚海底生琅玕挺
奇節儼如坐推篷昏目一光潔王孫美詞翰筆勢
蟠屈鐵偉哉老雪菴妙語重為說暮生何多幸從
容獲披閱此圖世所稀撫卷嘆三絶呂敬
西清閣老李薊丘筆法妙過文湖州試拈雪繭翻
墨瀋淋漓掃作湘雲浮籜龍迸土翠胎綻秀出亭
亭蒼玉幹十莖五莖何必多老嫩風晴總堪玩堅
貞苦節凌歲寒裊娜新梢翔鳳鸞靈颷宛度珮環
響璧月或照蛟龍蟠薊丘薊丘難再得撫卷令人
空唶唶品題况有松雪翁從知價重千金直義陽
偶桓
息齋近人骨已仙紙上墨竹神猶全淇園萬榦總
枯死此幅自待留千年丰姿瀟灑宛如玉顧我得
覩崑岡前汲泉便試竹罏茗一洗萬慮開雲天誰
知珍重承旨筆猶來景肅儕高賢乾坤妙趣苟心
會似勝俛默窺遺編雪菴老人通萬卷銀鈎鐵畫
如扛椽古來人物誇道子傾城女色誰爭妍黃郎
得此賁書屋玉函金籥來何緣古人邈矣見心迹
何由一拜聊隨鞭徐源敬題
十年一見黃叔度倏來自為清風吹手中所把薊
丘竹風晴老嫩凡數枝茒堂六月發蕭爽呼酒酹
此瓊林枝想當此老握筆際其用在手筆不知縱
横妙用竹神死手亦無用心能之道人之心竹之
祖生生化化無窮期松雪雪菴兩題辭書中有法
後世師我因書法論竹法道理一致曾無岐卷中
三物總神俊蟠螭舞鳳看威儀還君什襲當秘惜
雷雨破壁寧無時後學沈周題
李薊丘沐雨圖(絹本中挂幅著色雙鈎修竹數竿碧影參差如聞風雨瀟瀟草卉尤極幽)
(致)
沐雨(書右角上)
李息齋墨竹卷(白紙本首有張士行顧定之收藏印記)
(欵書)仲賓為玄卿作
慈竹可以厚倫紀方竹可媿圓機士筀有筍兮蘭
有(闕)石秀而潤樹老蒼李候平生竹成癖渭川千
畆在胸臆笑呼墨卿為寫真與可復生無以易吾祖
愛竹世所聞敬之不名稱此君李侯贈我有餘意
要使後人繼清芬明窗無塵篆烟綠盡日卷舒看
不足此樂令人欲忘餐况復咨嗟苜蓿盤仲賓
為玄卿作墨竹玄卿詩以紀之余愛其瀟灑乃為
書此詩於其後至大元年仲春既朢吳興趙孟頫
書
玄卿口哦子昂詩手持仲賓墨竹枝此詩此畫真
兩奇似為玄卿寫幽姿日光不下雲扄暗元氣歘
忽寒人肌楓林青青少陵夢無乃澤畔逢湘纍楚
江小月晃初夜淇園苦雨秋行迷二妃彈瑟淚如
雨幽壑龍潛春欲飛天路迢遥獨後來黑雨挾風
山鬼啼老氣盤空根徹泉地靈上訴玄冥悲摩挱
老眼久知畫恍然吾與(闕)物移揮杯三呌我非狂
墨瀋翻江江竹辭己酉秋玄卿道提舉求賦墨
竹詩走筆快書子昂仲賓見之當大笑其狂也魏
郡元明善復初志
李息齋為任叔實墨竹二圖卷(紙本)
第一幅竹石(高七寸餘長一尺五寸)
第二幅竹枝(高七寸餘長二尺五寸)
任叔實教授有松江之行武林士友作歌詩以贐之予
不能也寫此二圖以見意云至大改元春二月息齋道
人薊丘李衎仲賓題(書圖右)
將過華亭一詩留别士林再拜
出處何時定歸棲老尚遲江山無倦客天地有真
知竺嶺呼猿日華亭聽鶴時平生愛杯酒到處任
襟期
叔實先生應衛君有山之招將過華亭枉道訪余
且出詩卷見示輒次嚴韻二首一以寄衛君一以
奉叔實併簡詹載使君吳興趙孟頫再拜
衛子别我久鴈來書尚遲相思無夢到自得有心
知江雨論詩日春風把酒時鬢毛今已白早報重
來期
任子老於學飛騰無歎遲扁舟今又去吾道定誰
知賓主歡娛地琴尊聚集時應同賈太守話我失
前期
任仁發
任月山倣韓幹馬圖并題卷
畫馬至韓幹能事畢矣予嘗以師之日就月將頗得三
昧視近世畫手優劣為何如出此以俟識者評品焉月
山道人畫并題
踣鐵蕭蕭古冀羣百年南北厭(闕)塵只今四海平
如掌會見連鑣進紫宸清河張簡
憶昔唐家全盛日四十萬匹屯平川龍媒散落在
何處苜蓿秋風生暮烟東臯妙聲
龍種何年離渥洼幾番汗血定邦家當今偃武修
文日香草春風步落花趙肅
曹韓仙去已多時翰墨丹青萬古垂今日玉山能
踵跡手揮霹靂出天池嘉陵楊誠
當年破(闕)已旋功功就名高氣若虹今日太平隨
所戲青絲垂老受春風梥泉奉題
靈駒初產渥洼間騄駬驊騮總一般始自月山揮
筆後如今只向卷中看檇李程本立
房宿流精氣勢雄何人寫入畫圖中奚官意趣真
堪羨矯矯靈駒孰與同雲間王徵
林子山
林子山濯足圖
宦塵不染山人足却寫滄浪濯足圖果是滄浪能
濯足可能流到渭陽無沈周題
王振鵬
王朋梅金明池圖并題卷(一名龍舟奪標圖)
崇寧間三月三日開放金明池出錦標與萬民同樂詳
見夢華錄至大庚戌欽遇仁廟青宫千春節嘗作此圖
進呈題曰三月三日金明池龍驤萬斛紛游嬉歡聲雷
動喧鼔吹喜色日射明旌旗錦標濡沫能幾許吳兒顛
倒不自知因憐世上奔競者進寸退尺何其癡但取萬
民同樂意為作一片無聲詩儲皇簡澹無嗜慾藝圃書
林悅心目適當今日稱壽觴敬當千秋金鑑錄恭惟大
長公主嘗鑒此圖閱一紀餘今奉教再作但目力減如
曩昔勉而為之深懼不足呈獻時至治癸亥春暮廪給
令王振鵬百拜敬畫謹書
金明池水清且漣寳津樓閣三山巔魚龍一鼔雷
破壁貔虎萬艘風動天銀濤激起翻匹練綵繩突
出騰飛仙錦標奪得未為快東朝畫史今龍眠翰
林侍讀學士李源道題
界畫家以王士元郭忠恕為第一余嘗聞畫史言
尺寸層疊皆以準繩為則殆猶修内司法式分杪
不得踰越今聞王君以墨為濃淡高下是殆以筆
為尺也僚九秋弈未嘗以繩墨論孫吳之論兵亦
猶是也然嘗聞鑒古之道必繇其侈靡者言之余
于畫斷有取焉龍舟之圖得無近似不然昔之所
傳者安得久遠至是耶翰林直學士袁桷敬題
溶溶春水戲羣龍畫鼔蘭橈競奏功得失等閒成
愠憙人生萬事弈棋中集賢直學士鄧文原敬題
金明池上水如空矯矯龍舟乘旋風忽看碭極百
戲出似與阿房萬戶通青春仗衛夾城内白日樓
臺横吹中東都天子方宴樂欲致秦皇漢武功國
子博士柳貫
飛龍來往幾千艘樓閣凌雲濺碧流諫諍此時無
廣德漢家天子御仙舟趙巖
金明池上錦標寒水面交爭勝負難往事百年堪
一笑至今猶作畫圖看御史中丞王毅敬題
龍舟疊鼓出江城送得君王遠玉京惆悵金明池
上水至今嗚咽未能平玄教大宗師吳全節謹題
萬棹齊奔競出頭錦標奪得志應酬吳儂識此争
先着一度贏來便可休中書平章政事張珪敬題
前代池塘土一丘荒淫無度恣嬉游燕山虎踞龍
盤地何處能容此樣舟集賢大學士王約謹題
金明池上張水嬉百櫂賈勇建鼔旗按欄切雲人
俯砌但覺洶洶鳴春漪東西夾岸瞠萬目黃帽長
年看不足是時恰值宣和全盛時消得輕綃寫晴
淥前集賢待制馮子振奉皇姊大長公主命題
畫人胸次見忠貞意氣規模一味清想像當時同
樂日披圖似有舊歡聲集賢大學士陳顥敬題
天予淳風翊聖朝瑶階長奏太平謠縉紳文武風
雲際肯向龍舟奪錦標儒學提舉陳庭實敬書
致心四果阿羅地不見西川競渡人却見陶輪輕
擲處峨眉横雪錦江春李泂敬題
古人以畫家十三科山水為第一界畫次之此圖
極為謹細一時之所尚也翰林編修官杜禧敬題
縱然奪得錦標回鼔勇爭先亦可咍寄語金明池
上月何如修禊且流杯集賢大學士趙世延敬題
龍舟奪標圖跋
虞集伯生曰昔我文宗皇帝天下太平文物大備
自其在東宫時賢能才藝之士固已盡在其左右
文章則故翰林學士元公復初發揚蹈厲藐視秦
漢書翰則有故翰林承旨吳興趙公子昂精審流
麗度越魏晉前賢侍讀學士左山商公德符以世
家高材游藝筆墨偏妙山水尤被眷遇蓋上于繪
事天縱神識是以一時名藝莫不見知也而永嘉
王振鵬妙在界畫運筆和墨毫分縷析左右高下
俯仰曲折方圓平直曲盡其體而神氣飛動不為
法拘嘗為大明宫圖以獻世稱妙絶延祐中得官
稍遷秘書監典簿得以徧觀古圖書其識更進蓋
仁宗意也語具研北雜志中此振鵬龍舟奪標圖
别本向係官籍分宜權相故物見之文休承嚴氏
書畫記其圖精細古雅不讓郭恕先筆對客展觀
令人目眩後有振鵬隸古詩跋并李道源以下十
五題詠向後折俸事起旋為韓存良太史所購近
始歸之崑山張丑謹疏始末如右時崇禎紀元端
午日也
外錄
書畫舫云元人工界畫者首推王振鵬氏不在恕
先之下周文矩趙伯駒輩殆弗如也韓氏金明池
圖一卷足稱絶品今在余家
王孤雲漬墨角抵圖(絹本高一尺餘長六尺水墨鬼怪百戲曲盡其幻樹石簡雅有)
(北宋人意)
(隸書)振鵬(書右方)
年來鬼弄人狡獪出幻戱崖公亦兒嬉隊伍連鼓
吹獸&KR1865;魑魅頤顛倒垂舞袂擎梯旋注盌駭汗增
妙意跳躑向虛空渾如履平地生蛇縛樊籠鱗鬛
尚黏綴獵圍鏖虎貙賈勇雷電沸戈旗誇戰鬭獰
卒彌胆氣最後大將麾胡牀耑尊貴代閒鐵門限
失笑詎玩世㒺兩曾問景莊周語言繼幽冥一理
耳分别自愚智百齡千萬齡伸詘肘不易懸知碧
桃花長戀老仙轡五窮莫移檄文字安敢崇前集
賢待制馮子振奉皇姊大長公主命題
鬼物冥冥莫可知人為還似鬼奔馳畫師本自閒
游戱笑我題詩也是癡集賢大學士王約謹題
東坡題石氏畫苑舉潁濱語云鬼神賴畫而識蓋
畫龍易畫人物難難者貴其似也此圖展卷不覺
目恍神怵昔韓昌黎作送窮文滿七除二尚不堪
其揶揄怪狀累百顧可把玩耶翰林侍讀學士李
源道敬題
王生灑墨戲成圖比似牛蠅意不殊鬼態從教百
巇嶮幽人胷次自愉愉中書平章政事張珪敬題
青天白日其呈怪獻醜乃敢若是昔人嘗云有錢
鬼可使無錢鬼揶揄作斯圖者其無乃逆旅燈下
見其情狀耶抑亦貂裘珠帽視窶人子類以此目
之耶翰林直學士袁桷敬題
昔神禹鑄鼎象物使民知神奸入山林川澤不逢
不若然則鬼物可得見耶神怪聖所不語此殆畫
工使欲觀者知幽明理殊同一戲劇耳集賢直大
學士鄧文原敬書
席上傳芭問楚巫乘濤被荔果何如殊形怪狀齊
披露豈止暌孤載一車國子博士柳貫
鬼物戲人經傳備載夫且戲人寧不自戲王君此
圖其自戲耶戲人耶觀是圖者觀其戲無所戲乃
得之鑒書博士柯九思敬題
十朋抵角魚龍戲百怪躑躅獅豹跧題評無足起
新意徒費舒卷筆硯間集賢侍講學士中奉大夫
致仕魏必復跋
伯牙援琴寫風林海濤作水仙操(闕二字)物移神情
而心得其趣也今是卷抵戲鬭戰眩晃萬狀亦可
謂深入其趣矣或曰反是則仙至治三年季春廿
有三日監修國史長史李泂奉皇姊大長公主教
拜手稽首敬書
鬼墨不勝奇胷中生百戲參差有鬼頭人鬼元無
二前集賢大學士陳顥敬題
狐嗚梟嘯何須怪神降童謠不足云鬼戲圖中供
一笑昌黎漫作送窮文儒學提舉陳庭實謹書
奇形詭狀惡猙獰也似蝸蠻有戰爭不必治安言
政事如今宣室問蒼生趙巖
鬼神本無形所可見者精怪耳王生作此圖蓋世
間真有是戲豈欲見夫幽明之一致也耶前通事
舍人王觀敬題
魚龍百戲角觝之技而舞縆高擎足梯竿瓮釜又
吞刀弄丸等極為巇嶮艱難其餘諸技流莫能及
也故目之為鬼百戲是技也方之精絶維鬼物可
以能之畫工因其名稱繪為斯圖蓋有取之也至
於山海有經楚辭天問所著又燃犀牛渚朱衣異
類之跡皆稱其形貌未嘗言其機巧也翰林國史
院編修官杜禧
石巖
石民瞻鶴溪圖
白鶴翩翩入太清溪流不盡松風聲髯翁筆底有
仙路倩渠更寫芙蓉城(闕欵)
外錄
宣伯炯題宿鶴溪先生荆溪草堂詩云高秋欲赴
草堂招身世驅馳百慮囂今日故來尋舊約梨花
春酒度清宵
仇遠詩云鶴溪近與練湖連一鏡秋水清無邊依
稀淮岸瀟湘浦慣見月虹書畫船山翁幾年吳下
容溪草溪花未相識筆牀茶竈去玄真肯與沙鷗
分半席
郭畀
郭天錫畫卷
郭髯予所愛詩畫總名家水際三义路豪端五色
霞米顛船每泊陶令酒能賒猶憶相過處清吟夜煮
茶天錫掾郎與予交最久死别忽忽二十餘載
念之恨恨如何可言錫山弓河上玄元道館錫麓
玄丘精舍其畫壁最多今或為軍旅之居或為狐
兔之窟頽垣遺址風景亦異雖予之故鄉乃若異
鄉矣不歸吾土亦已十年因勝伯徵君擕此卷相
示為之展玩感慨并叙述其疇昔相與之所以然
者其中有不能自已也捉筆凄然久之至正二十
三年歲在癸夘十二月十日夜笠澤蝸牛廬中寫
倪瓚
郭髯倣米老雲山圖卷
往年京口郭天錫學得房山高使君畫省歸來人
事少烟(闕)閒向客樓分林扄暝落青楓雨水郭寒
生白蜃雲歲晚懷人增感慨晴窗展玩到斜曛陳
旅題
郭君胷次多丘壑身作省郎猶布衣好句每懷蘇
養直小圖聊作米元暉嶺頭淡淡春雲薄樹底隂
隂石徑微自恨買山錢未辦結茅如此足相依陳
元英
小橋横水口矮屋露林梢想見山中客書成擬絶
交全思誠
曾是書經三昧手省郎何許獨多才不知公子香
奩裏那得米家煙雨來
林間風雨避籃輿城頭鼓聲知有無只消深淺屏
風疊題作蘇郎詩意圖
鄜川王孫厭世去大滌仙人天台還醉戀璚華張
學究未應夢到小雲山張天雨奉為季博鄉兄
書三絶句于卷後
小隊江山北固多當時人物漸消磨茅山道士頭
如雪狡獪題詩奈爾何韓友直
退直歸來日半曛豪端風雨正紛紛不須更覓驚
人句惱亂青山與白雲黃溍
門外馬蹄三尺塵屋底青山看白雲不知身世在
城市但覺爽氣吹冠巾鴨觜灘頭露沙渚彷彿西
陵與漁浦惱人歸興滿江東烟樹半沈天欲雨黃
玠伯成
米家老虎住京師愛以水墨塗江山山中之雲殊
漫漫樹木與雲生石間後來繼者有髯郭筆力能
斷千孱顔遥汀别渚小布置便若籃輿衝雨滄江
灣行前石梁横野渡近入青林(闕)微路茅茨小著
蘿薜深知有人家西崦住想當雪夕揮寫時已分
留我題其詩後十六年方見之滿筆元氣渾淋漓
江流茫茫去不返白鶴未歸劉李遠眼中彷彿硯
山雲老我空嗟歲年晚時至正六年孟冬之望應
奉翰林文字河東張翥題于武林史局
孰嗟兩眼視荒荒有分看山久未償蘭谷烟雲疑
鴈蕩橘洲風浪近龍陽門生可辦肩輿往畫史空
令意匠忙誰識閉門乘快雪為君三呌寫瀟湘吳
郡楊彝
揮豪誰解寫蒼茫只有南徐郭省郎料得房山應
撫掌翩翩筆意近襄陽曹孔章
郭天錫世家京口故其所畫全倣米南宮家為得
法況黃文獻公張潞公俱有高題在前而僕之師
文華殿大學士全公題詩于後故不敢復贅冗語
姑書以附名云吳郡顧祿跋
唐棣
唐子華松石才子圖(絹本挂幅)
霅水唐翁鶴髮垂郭熙松石晚尤奇蹇驢才子多
幽思誰見清吟擁鼻時瓚題唐子華畫松石才
子圖此幀蓋唐君得意筆也甲寅三月拈花室中
覽(子華學松雪得其華潤森鬱之趣詩有味外味稿)
唐知州寒林圖
外錄
書畫舫云唐棣寒林圖全師叔達典型燦然亦元
人中之巨擘也
盛懋
盛子昭山水(小幅)
(款書)至正五年六月魏塘盛懋為士衡丈造
沈暝澹天際山光遏不流松高呼落翠隱約暎孤
樓應禎
子昭臨彝齋三友圖
蒼髯玉骨與琅玕三友那知耐歲寒今日故園摇
落盡時時冰雪澹相看退叟
大夫君子操調鼎味滋深歲晏冰霜冽還同鐵石
心路入東風山水涯松高竹瘦放梅花江空歲晏
成三友日暮天寒共一家潯陽鼇叟
盛魏塘班彪訓女圖
外錄
書畫舫云盛懋班彪訓女圖樹石蒼古不似平時
精細之作亦名品也
子昭山水(絹本挂幅高四尺五寸闊一尺八寸餘)
(款書)盛懋(右方)
元季畫師稱子昭天機妙出秋霜毫巖屛屹峙千
萬疊喬林六月藏風濤誅茅新構臨蒼麓門對横
塘渺晴淥小舟蕩漾若鳬鷖漁父為家穩於屋二
山欄楯何嶙峋那知海内飛紅塵無名藥草迷行
徑平地盪胷生白雲索居信足求吾志杖屨何嘗
入城市翛然野服澹無營從教許史論豪貴我嘗
叨祿方解簮披圖前却奔馳心相尋甚欲窮幽賞
擬抱牀頭霹靂琴歸田叟王友行
盛子昭秋林漁隱圖(紙本挂幅長三尺闊一尺)
至正庚寅五月望日武塘盛懋子昭為竹溪作秋林漁
隱(小楷書圖左)
萬里滄波杳靄中平林落日映丹楓黃塵撲馬長
安道誰似磯頭一釣翁林鏞
羣動日擾擾何由止囂煩我心一以静庶或澄其
源天高四山寂落日孤雲騫至理無不在朝市同
丘園君應領斯妙吾亦忘其言九龍山人王紱題
張遜
張溪雲竹圖并題卷(勾勒竹掩映于松石坡陀間)
伯時相從讀書者三四年其昆弟特與諸生異予固知
其將有成立也前年冬要予于家時天寒大雪觀雪于
池閣上出此卷求作竹樹時以凍不可去年春舘于梁
溪遂攜此留齋舍凡閱兩寒暑而後成雖若有未盡善
然而坡陀之間扶疎之意予為吾伯時用心亦勞矣伯
時亦好畫故樂為之而不辭至正九年四月三十日吳
郡張遜題于吳氏舘舍
太湖山石玉巑岏偃蹇長松百尺寒明月滿天環
珮響夜聲風雨聽飛鸞海東樵者察伋
霜松雪竹當時見筆底猶存歲晏姿文采百年成
異物西風吹淚髩絲絲
髯張用意鐡勾鎖書法不凡詩亦工清苦何憂貧
到骨筆端時有古人風倪瓚歲壬寅九月廿
六日笠澤道舘東齋
自唐王摩詰雙鈎竹法傳於江南而世之畫者多
宗蜀主故黃筌父子擅名當代國朝黃華老人而
下如澹游房山薊丘二李吳興趙魏公諸人皆工
墨竹鈎鎖之法殆若絶響予來吳中始見張仲敏
雙鈎往往得摩詰遺意此卷乃為其友王君伯時
所作其松石坡陀向背前後又有董北苑法誠可
愛也雲門山樵張紳識
王君伯時早歲從學于張溪雲先生故其能事皆
有師法今觀所藏張先生松竹圖益信伯時所學
之有成後之學先生非伯時其誰與歸伯時兄仲
和持卷索僕畫辭不獲已為作竹梢深愧美玉左
右而寘珷玞也凡觀張先生雙鈎竹當與古人並
列故不復綴言天游生陸廣季弘
予官翰林幾六年每與院中羣公商㩁其鄉里之
好事者予必以吾沛郡朱永年氏為稱首因出同
郡張溪雲先生為予内人從叔父王伯時父所畫
竹觀之而坐中嘖嘖聲不絶諸口乃名品當不逃
乎鑒賞也予在童丱時則嘗聞先生善畫竹矣然
未知有此精絶耳此蓋深得江南鐡鈎鎻三昧近
代則未之見也噫故家文獻凋謝散失子孫不能
守其所藏之物者多矣今此卷獲歸永年獨何幸
耶是日同觀者侍講鄒仲熙右贊善王汝玉檢討
蘇伯厚宗人府經歴高孟升待詔滕用亨予則典
藉梁用行也時永樂六年六月二十八日書于玉
堂之齋室云
唐人畫竹推絶倫輞川真為竹寫神筆端描出勾
鎖法片片剪落湘雲春澄清亦得此君意金錯刀
成世争貴數葉蕭疎玉一枝鳳毛龍角誇雄麗張
君畫竹何人傳落墨往往宗輞川佳人天寒翠袖
薄滿堂颯颯生風烟平生跌宕不羈迹遊徧空山
與荒澤長松古石總相親尤與此君情莫逆大孃
劒器張顛書奇妙自與常人殊興來大呌數紙盡
赤手探得驪龍珠君今騎鯨躡雲衢百年真蹟絶
代無爾從何處得此圖重價自合傾名都我來為
爾賦長句詩成總是江南趣醉揮如意按節歌不
知擊折珊瑚樹永樂己丑立秋前五日予獲請
告還吳偶過永年清友佩蘭軒出示溪雲張先生
畫竹卷中題詠已富又不容辭率然賦此殊自媿
也青城山人王汝玉識
昔人畫竹咸勾勒若王輞川黃筌父子輩尤臻其
妙山谷云墨竹起於近代不知所師後人遂不事
勾勒矣溪雲張仲敏與李息齋同時畫墨竹一旦
自以為不及息齋即棄墨竹而用勾勒此卷墨與
王雨伯時者今歸朱氏永年矣觀其松石堅確不
渝之姿此君貞節後凋之操有似其人或云溪雲
嘗從黃冠故清雅若此永年保諸浚儀張肯識
陸行直
陸季道碧梧蒼石圖并題(絹本挂幅)
候蟲凄斷人語西風岸月落沙平流水漫驚見蘆花來
鴈可憐瘦損蘭成多情因為卿卿只有一枝梧葉不
知多少秋聲此友人張叔夏贈余之作也余不能記
憶於至治元年仲夏廿四日戱作碧梧蒼石與冶僊西
窗夜坐因語及此轉瞬二十一載今卿卿叔夏皆成故
人恍然如隔世事遂書于卷首以記一時之感慨云季
道陸行直題
斜陽目斷秋晚蘆花岸去信來音俱散漫陣陣新
寒驚鴈愁將梧石描成寄情只為思卿筆下淋
漓水墨滿空雨響風聲冶僊陸留謹題
柔腸先斷舟繫汾湖岸别恨離愁秋水漫寫入數
行新鴈幽閨蘭夢初成猶將小字呼卿幾點梧
桐夜雨一天霜月砧聲梅𨼆王鉉題
因緣未斷江上湖平岸心事留連煙水漫愁見天
邊孤鴈買蘭和粉方成因何辜負芳卿老樹不
禁風落寒猿夜夜哀聲元卿題
翠屏香斷夢繞瀟湘岸舊曲不禁愁汗漫分付秦
筝斜鴈吳箋賦恨難成丹青惱殺蘇卿一片碧
梧蒼石誰教寫出秋聲仲輿葉衡謹題
彩雲飛斷愁思茫無岸落日平蕪煙水漫又見去
年歸鴈琵琶舊曲難成風流誰復如卿滿耳碧
梧秋雨潯陽江上哀聲立禮衛德嘉謹題
峽雲飛斷錦石秋花岸猶記尊前情爛漫脉脉慵
移筝鴈碧梧圖子誰成主人以墨為卿莫道鳳
枝棲老西風長寄新聲寄雲施可道題
斷腸腸斷愁滿斜陽岸遠水遥山情浩漫春燕參
差秋鴈夜長閒夢空成離魂不遇君卿月轉梧
桐有影天高河漢無聲仲達曹方父題
紫簫音斷睡起烏紗岸夢峽飛雲空汗漫又負一
番秋鴈捻沙尚儗圓成風流不減耆卿怕聽蒼
梧夜雨等閒寫入無聲雲間衛德辰謹題
楚雲迷斷桃葉江南岸春去秋來情漫漫愁絶一
行新鴈錦書欲寄雙成殷勤為謝芳卿明月碧
梧凉夜有誰知度簫聲吳興趙由儁
吳山夢斷依舊江南岸驚起濕香飛汗漫倦聽徘
徊哀鴈神遊極表難成屏幃曲曲如卿深院吟
蛩疎雨斷腸聲外生聲陸承孫謹題
楚天雲斷人隔瀟湘岸往事悠悠江水漫怕聽樓
前新鴈深閨舊夢還成夢中獨記憐卿依約相
思碎語夜凉桐葉聲聲陸行直重題
西風吹斷帆迥潯陽岸水影碧涵天影漫倒印片
雲孤鴈琵琶舊譜新成舟中應有蘇卿愁耳不
堪重聽聲聲又復聲聲德可徐再思
寸腸愁斷目送斜陽岸楓落吳江秋水漫盼殺南
來征鴈綺窗好夢初成夢回相見卿卿明月西
風夜冷蒼梧亂影多聲竹月道人
暮雲飛斷潮落吳江岸憶昔佳人愁思漫那更樓
頭聞鴈此時有意還成爭知惱殺蘭卿畫作碧
梧蒼石至今圖得風聲青社元卿郝貞題
楊枝歌斷春老鸎鸎岸可笑楊花飛漫漫却作蘆
花孤鴈國香欲賦難成向來錯怨卿卿縱使此
心如石不禁梧葉離聲廬山人劉則衆
琵琶絃斷冷落汾湖岸月墮湖天波汗漫空憶上
林飛鴈誰將蒼石題成才華總是冠卿翻陋梨
園舊譜當年靡靡新聲碧梧蒼石一幅姑蘇汾
湖湖天居士陸行直甫之所作行直有家妓名卿
卿者以才色見稱友人張叔夏為作古詞贈之所
謂多情因為卿卿是也後二十一載行直以翰林
典籍致政歸作此碧梧蒼石復與其宗人冶僊話
舊因記憶叔夏之贈則張公卿卿皆杳隔塵世矣
故書并張詞于卷端當時諸公仍踵而和之其辭旨
抑揚悽惋似寓乎悼惜無涯之意然自至治到今
又百餘年矣而此圖無恙墨色如新豈非有類岐
陽石鼔昭陵繭紙人人得而珍之耶鄉先生朱公
暇日特示予索賦遂書以續貂後公字孟寬號綠
疇軒吾鄉詩禮右族其風流醖藉不減行直云緩
軒劉稽書
陸季道作碧梧蒼石圖蓋追寫故交張叔夏之詞
意也按季道載叔夏清平調一詞于圖左云云且
識其後曰至治月日與冶僊西窗夜坐偶語及此
轉瞬二十一載卿卿叔夏皆成故人卿卿叔夏詞
中云不知所指者誰疑亦當時妓妾之詞但不宜
序叔夏之上元室士大夫詩畫絶有可觀梧石清潤
大似雲林蓋季道人品亦與雲林相上下恨予生
晚不能論其世徒賞其詞畫而擊節三嘆也正統
己未花朝前三日飲桂林朱孟寬第同觀者屠冰
壺陶耕學云
右四十餘載前客一清樓下寄題此畫蓋稿也頃
見劉緩軒所題誠足以啟予之寡陋丙午秋暮孟
夏同一感懷也幸喬木家遺澤尚存又寬孫鋼乞
予再題念諸老物故正猶季道之念叔夏可為之
一解頤焉成化二十二年九月庚申桐邨周鼎時
年八十有六
黃公望
大癡道人溪山雨意圖并題卷
黃公望溪山雨意(文壽承大篆書卷首)
此是僕數年前寓平江光孝時陸明本將紙二幅用大
陀石研郭忠厚墨一時信手作之此紙未畢已為好事
者取去今復為世長所得至正四年十月來溪上足其
意時年七十有六是歲十一月哉生明識
青山不趁江流去數點翠收林際雨漁屋遠糢糊
烟村半有無大癡飛醉墨秋與天爭碧淨洗綺
羅塵一巢栖亂雲辭寄菩薩蠻筠菴王國器題
黃翁子久雖不能夢見房山鷗波要亦非近世畫
手可及此卷尤其得意者甲寅春倪瓚題
一峰道人晚年學畫山水便以清遠名家此溪山
雨意畫卷可使高趙斂袵跋尾至有不能夢見房
山鷗波之目殆是攀安提萬更欲盡其能事耳雲
林此語是真相知皮相者謂為兩賢相厄相去何
啻千里辛丑仲夏寓長洲張丑題于此
黃子久溪山雨意圖并題卷(紙本高一尺長五尺許水墨雲山蓊鬱汀樹徽)
(茫小艇長溪渺然無際按此卷較前卷題語小異多嘉言等三䟦並存俟考)
此是僕數年前寓平江光孝陸明本將佳紙二幅用大
陀石硯郭忠厚墨信手作之此紙未畢已為好事取去
今復為世長所得至正四年十月來溪上足其意時年
大癡道人七十有六是歲十一月識
青山不趁江流去數點翠收林際雨漁屋遠糢糊
烟村半有無大癡飛醉墨秋與天爭碧淨洗綺
羅塵一巢栖亂雲詞寄菩薩蠻筠菴王國噐題
黃翁子久雖不能夢見房山鷗波要亦非近世畫
手可及此卷尤其得意者甲寅仲春倪瓚題
佳水佳山自來去山烟渺渺縈林際石髮半糢糊
仙源客到無偶然塗醉墨卷幔天垂碧何處著
埃塵秋空一片雲嘉言奉和(右俱書圖上)
大癡老人山水手卷最為難得流傳絶少此卷向
聞其名而心慕之每遇四方好古家便問之知其
藏于新安吳氏不輕以示人今春始于墨林項君
齋得寓目焉真神品也老人畫當時已自推重以
真山水為粉本故筆墨特異畫史載其隠于虞山
日攜酒坐湖橋上對山臨摹匠心獨妙信不謬也
此卷題曰溪山雨意蓋寫虞山南峰面湖一帶光
景往余遊虞山乘竹兜子窮歷諸勝今見此卷宛
若重遊因題數語于後以識余向日之慕而幸今
日之遇也玉峰朱之蕃
此谿山雨意圖陳眉公先生烟雲過眼錄(原蹟烟雲過眼)
(四字旁各加點)曾載之先冋卿生平喜倣大癡筆酷愛此
卷欲購於項氏而不可得兹弘光乙酉不肖亨乃
得而珍襲之俛仰今昔已三十餘載先冋卿見背
亦踰十稔矣世變滄桑不止存没之感為之泫然
李肇亨紀烟雲錄誤當作妮古錄
黃大癡層巒積翠圖
至正七年正月上澣大癡道人為道玄處士作於草堂
時年七十有九
外錄
珊瑚網云崇禎辛未重九日王越石持倪黃二畫
來倪畫人物古雅樹石蒼秀世謂畫人止龍門僧
一幅及不用圖書殆虛語耳大癡筆法尤古與荆
巨頡頏矣
一峰道人層巒積翠圖
(款書)大癡
外錄
書畫舫云汪景淳藏一峰道人層巒積翠小幅筆
墨秀潤髣髴董源兼大癡二字奕奕軒翥可愛
黃一峰騎馬看山圖
參卿昔在西安幕騎馬看山時出郭終南泰華勢
最高横作秋雲掃寥廓秦川漢苑萬里開酒醒望
遠登荒臺日斜渭上歸人渡岳暗關中飛雨來此
處奇觀絶天下何事歸來猶看畫畫中小景似江
南黃葉漁村見烟舍莫戀江南真故鄉蓴鱸炊熟
酒船香美人不是滄洲客(闕)去宜登白玉堂東吳
青丘子題
此黃子久學董北苑之筆某家有鐡崖圖似之其
昌
大癡畫獨此最稱澹蕩洗盡畫家縱横習氣又在
鐡崖上眉公
大癡縹緲仙居圖
玉觀仙臺紫霧高背騎丹鳳恣遊遨雙成不喚吹
簫侶閬苑春深醉碧桃至正己亥三月十五日
過張外史山居觀此圖遂題一絶丹丘柯九思
山在白雲中草樹發青紅縹緲神仙居隠現金銀
宮飛霞隔鸞鶴(闕句)楊載題
水紋風縐花影月翻此不染畫世也觀大癡畫不
當於筆墨中求之壬子夏舟次荷葉江砢玉題
外錄
珊瑚網云此圖余攜白下東倉楊汝邁見而愛之
别後汝邁遥將紫筠筐一雙内盛弇州四部稿正
續及敬美奉常稿又古石名磁種種余因舉圖酬
焉
黃子久天池石壁圖(淺絳色山水)
(款書)至正九年四月一日大癡
曲曲溪流響夕暉杜鵑啼老落花稀為問連朝何
處去箒箕泉下得圖歸風月福人
鳥啄殘花汚草菴一春未到兩山探忽觀癡老圖
中道南峰翠帶北峰嵐閒閒
畫家初以古人為師後以造物為師向見黃子久
天池圖為贋本昨年遊吳中山策笻石壁下快心
洞目狂呼曰黃石公黃石公同遊者不測余曰今
日遇吾師耳觀此因追憶書之其昌
子久山水
井西道人壺中仙拔足昔走江南天一丘一壑寫
高古三江三泖來盤旋盧子渡頭小茅屋野田堆
畔靈芝田能令寸筆涵萬化穀城黃石同其傳林
泉民張夢辰
子久論畫凡破墨須由淡入濃此圖曲盡其致平
淡天真從巨然風韻中來余家所藏富春山卷正
與同參也甲寅春三月董其昌題
一峰道人秋山林木圖并題
誰家亭子傍溪灣高樹扶疎出石間落葉盡隨溪雨去
只畱秋色滿空山大癡道人作
大癡學北苑多作森梢勁挺之樹老杜云請君放
筆為直幹此圖是矣玄宰觀於東雅堂因題
黃大癡襮琴圖
外錄
書畫舫云黃大癡襮琴圖闊幅作淺絳色樹石清
逸人物生動上有楊鐵崖題當是此老得意筆云
黃大癡富春山居圖并識卷(紙本長二丈高一尺水墨秋山疎樹野水漁舟)
(遊人吟侶或古刹閒行或茅亭晤語想見山居之樂)
至正七年僕歸富春山居無用師偕往暇日於南樓援
筆寫成此卷興之所至不覺亹亹布置如許逐旋填劄
閱三四載未得完備蓋因畱在山中而雲游在外故爾
今特取回行李中早晚得暇當為著筆無用過慮有巧
取豪奪者俾先識卷末庶使知其成就之難也十年青
龍在庚寅歜節前一日大癡學人書於雲間夏氏知止
堂(行書卷後左角上)
大癡畫卷予所見若檇李項氏家藏沙磧圖長不
及三尺婁江王氏江山萬里圖可盈丈筆意頽然
不似真蹟唯此卷規摹董巨天真爛漫復極精能
展之得三丈許應接不暇是生平最得意筆憶在
長安每朝參之隙徵逐周臺幕請此卷一觀如詣
寶所虛往實歸自謂一日清福心脾俱暢頃奉使
三湘取道涇里友人華中翰為予和會獲購此圖
藏之畫禪室中與摩詰雪江共相映發吾師乎吾
師乎一丘五岳都具是矣丙申十月七日書于龍
華浦舟中董其昌(小行楷書花綾玉池)
大癡黃翁在勝國時以山水馳聲東南其博學惜
為畫所掩所至三教之人雜然問難翁論辨其問
風神疎逸口如懸河今觀其畫想見其標致筆法
墨法深得巨然之妙此卷全在巨然風韵中來後
尚有一時名輩題跋歲久脫去獨此卷無恙豈翁
在仙之靈而有所護持耶舊在余所既失之今節
推樊公重購而得又豈翁擇人而隂授之耶節推
蒞吾蘇文章政事著為名流雅好翁筆特因其人
品可尚不然豈無塗硃林綠者其水墨淡淡安足
致節推重如此初翁之畫未必期後世之識後世
自不無揚子雲也噫以畫名家者亦須看人品何
如耳人品高則畫亦高古人論書法亦然弘治新
元立夏長洲沈周題
右大癡長卷昔在石田處既失去乃想像為之遂
還舊觀為吾蘇節推樊公得之是成化丁未歲也
至弘治改元節推樊公復得此本誠可謂之合璧
矣又為吾取得豈石田所謂擇人而授之者耶思
重來南京出二卷相示為題其後隆慶庚午四月
後學文彭記
隆慶辛未中秋後三日敬觀于梁溪談氏澂懷閣
太原王穉登
百谷閱後四十二日周天球在天籟閣得併觀二
卷者彌日
余生平喜畫師子久每對知者論子久畫書中右
軍也聖矣至若富春山圖筆端變化鼓舞右軍之
蘭亭也聖而神矣海内賞鑒家願望一見而不可
得余辱問卿知凡再三見竊幸之矣問卿何緣乃
與之周旋數十載置之枕席以卧以起陳之座右
以食以飲倦為之爽悶為之樂醉為之醒家有雲
起樓山有秋水菴夫已據一邑之勝矣溪山之外
别具溪山圖畫之中更添圖畫且也名花繞座名
酒盈樽名書名畫名玉名琴環而拱一富春圖嘗
聞天上有富貴神仙豈勝是耶又聞子久當年元
是仙人故遺此蹟與問卿遊戲耶國變時問卿一
無所問獨徒跣而攜此卷嗟乎此不苐情好寄之
直性命徇之矣彼五岳有真形圖而富春亦有之
可異也當年此圖畫與僧無用近隨問卿護持此
卷者亦是一僧可異也庚寅畫之題畫人來又適
庚寅可異也雖然余欲加一轉語焉繪畫小道耳
巧取豪奪何必蚤計載之記中也東坡不云乎冰
上偶然畱指爪鴻飛那復記東西問卿目空一世
胸絶纖塵乃時移事遷感慨係之豈愛根猶未割
也龐居士不云乎但願空諸所有不欲實諸所無
嗟乎余言亦太饒舌矣野老鄒之麟識
外錄
書畫舫云大癡畫格有二一種作淺絳色者山頭
多巖石筆勢䧺偉一種作水墨者皴紋極少筆意
尤為簡遠近見吳氏藏公富春山圖一卷清真秀
拔煩簡得中其品固當在松雪翁上也而雲林生
云黃翁子久雖不能夢見房山鷗波要亦非近世
畫手可及豈元人所重者顧在沈着痛快耶
又云黃一峰畫卷自當以富春山圖壓卷江山勝
覽次之如三泖九峰圖雖有金問沈粲等題品又
次之
大癡鐵崖圖
(款書)大癡為廉夫畫
鐡崖道人吹鐡笛一聲吹破雲烟色却將寫入畫
圖中雲散青天明月白古汴趙奕至正十年歲庚
寅十月廿日書于清勝軒
鐵龍聲吼干將笛毫端寫出蒼寒色老墨糊天古
意多萬壑千巖雲影白林世賢
老子風流似米顛戲拈筆墨亦蕭然高情不逐時
人好何處當令識者傳潘純
井西道人誇絶筆愛寫雲烟出没間玉女峰前落
奇句老夫親見武夷山嶧山漫游翁孟惟誠
一峰道人晚年學畫山水便自精到數年來筆力
又覺超絶與衆史不侔矣今鐡崖先生出示此圖
披玩不已當為之斂袵也至正(闕二字)十月十五日
吳興唐棣子華題
黃子久浮巒暖翠圖
外錄
書畫舫云元人畫本妙絶古今如黃翁子久之山
水在四名家中宜為冠所作浮巒暖翠的屬第一
陳仲醇尚以景碎病之何耶
又云品題書畫較之銅玉窑器難易不啻倍蓰故
鑒家當具金剛眼力鞫盜心思自然萬不失一吾
黨乍見卷軸切須刻意玩索勿漫許可鑒賞既定
自當放膽收錄毋惑人言執此以觀天下書畫亦
可也
子久九峰雪霽圖
外錄
書畫舫云黃子久絹本九峰雪霽圖至正九年春
為班彥功作筆法簡古理趣無窮足稱意在筆前
筆盡意在者也
又云北宋四名家李成為冠董源巨然范寬次之
南宋則劉松年為冠李唐馬遠夏珪次之(闕)元則
趙孟頫為冠黃公望王蒙吳鎮次之而董源黃公
望尤為品外之奇如馬遠夏珪吳鎮鄙性不甚見
喜特以前人尊崇之極故並列之篇中耳敢以就
正真賞者
黃一峰春林遠岫圖并題
至正二年十二月廿一日明叔持元鎮春林遠岫并示
此紙索拙筆以毗之老眼昏甚手不應心聊塞來意并
題一絶云
春林遠岫雲林畫意態蕭然物外情老眼堪憐似張籍
看花玄圃欠分明大癡道人時年七十四畫
外錄
書畫舫云黃子久春林遠岫小幅在郡城湯氏全
斆倪雲林清逸可愛上方題詠作蠅頭細楷生平
罕睹
黃子久萬壑松風晴巒晚色二圖
外錄
書畫舫云黃翁子久萬壑松風晴巒晚色二軸並
在董玄宰太史家大幅奇絶與趙文敏公溪山仙
舘誠伯仲也
一峰道人沙磧圖卷
外錄
書畫舫云一峰道人沙磧圖紙本低頭短卷行筆
細潤布景清嘉是袖卷中之不易得者復有饒介
之等題詠品與倪元鎮贈耕雲畫卷相後先的為
名筆無疑耳惜本身空處錢鼐以惡札汙之每閱
未嘗不痛心也
大癡層巒曉色圖(一名霅山圖)
(款書)大癡道人為雲林生畫層巒曉色
霅上溪山也自佳黃翁摹寫慰幽懷若為賸載烏
程酒直到雲林叩野齋倪瓚題大癡翁寫霅山
圖以贈山甫盧君至正元年十月四日
外錄
書畫舫云右真蹟藏王文恪公家按是年黃翁七
十有三倪迂四十有一畫法蕭疎詩詞清雅足稱
雙璧且收藏得地紙墨如新與春林遠岫同趣完
菴劉公嘗借摹之增用廷美印章以懷素小草錄
其題詠亦妙跡也此本今在余家
黃子久畫卷
本朝畫山水林石高尚書之氣韻閒遠趙榮祿之
筆墨峻拔黃子久之逸邁不羣王叔明之秀雅清
新其品第固自有甲乙之分然皆余斂袵無閒言
者外此則非余所知矣此卷雖非黃傑思要亦自
有一種風氣也至正十二年三月七日與明道尊
師謁張先生因以示予遂得縱觀東海倪瓚題
大癡道人贈孫元璘畫(中挂幅淡色山水)
(款書)至正九年歲在己丑秋孟大癡道人為孫元璘作
時年八十一
黃大癡畫
大癡道人有山癖寫似劉元入畫屏鼎湖龍去芝
房紫巫峽猿啼楓樹青猩猩過橋時脫屐燕燕落
紙曾汙經海上嘑龍須有約鏌耶篴子許君聽
辛丑冬十一月廿有二日鐵篴道人在吳氏桂隠
堂試劉士先經貢墨書
大癡筆力破滄溟為寫巫陽十二屏丹室夜寒霞
氣赤石牀春雨土華青不辭千日中山酒新注虛
皇大洞經近得老楊長鐵笛天壇惟許小龍聽席
帽山人王逢
井西道人開畫卷匡廬九疊錦為屏隂厓老樹長
人立絶磴懸蘿雨脚青古洞雲深龍正臥野亭春
晚客曾經馮誰喚醒游僊夢子晉巢笙帶月聽寄
軒趙鎮
十年不見青山面一見青山青潑靛青山堆裏白
雲堆白雲堆裏青山見白雲秋遠山萬重青山日
高雲一片素濤無聲湧翠微晴雪飛光來絶巘月
明樹頂鎖浮玉烟斷峰腰横匹練道人醉舞青山
邊雲破山光走青電璚樓玉笛按七星滄海桑田
幾迴變洞捫鍾乳滑流脂路入蒼穹細如綫嶺上
羣羊叱不起松間野鶴飛還倦夜守神丹煉八璚
日課黃庭了千卷山青雲白兩忘機鐵篴老仙應
作傳横雲山樵者錢鼒
最愛仙居養性靈空山為几翠為屏亂峰雨過雲
猶合小洞春深草更青對月謾思招鶴咏臨池長
寫換鵝經興來還解吹簫管有約高人夜半聽
鐡厓楊先生詞林巨擘也仙去既久詞翰猶存一
日吳宗道氏持此見示瞻誦之際令人遐想敬用
次韻觀者寧無效顰之誚云壬午十月三日吳郡
周傅書
大癡畫并題
茂林石磴小亭邊遥望雲山隔淡烟却憶舊游何處似
翠蛟亭下看流泉大癡畫并題
山水蒼蒼飛瀑流白雲深處臥青牛大癡胸次多
丘壑貌得松亭一片秋雲林散人
黃子久倣宋人春山疊翠圖(絹本小掛幅淡色春山疊翠花樹蓊鬱以元人)
(用宋法大癡佳境)
黃大癡山水圖(紙本小挂幅長二尺四寸闊一尺淡色層巒灌木雖拍塞滿紙而疎占之)
(氣逼人眉宇)
(款書)至正九年春三月大癡作時年八十又一(行書右角上)
書畫彙考卷四十八
