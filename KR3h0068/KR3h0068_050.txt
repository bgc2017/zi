書畫彙考卷五十
刑部左侍郎卞永譽撰
畫二十
元
倪瓚
倪元鎮雲林春霽圖并題卷
余與宗晉道兄别十有六年矣忽解后吳下杯酒陳情
不能相舍老杜所謂夜闌更秉燭相對如夢寐者諷詠
斯語相與愴然人生良會不易而况艱虞契闊若此者
乎以十餘載而僅一面則人生果能幾會耶悲慨亦未
有若此言也明日道兄將歸錢塘余亦鼔柁煙波之外
因寫圖賦詩以寓别後戀戀不盡之情云至正十四年
二月十二日倪瓚葑門客樓書是日昔刺正卿陸季和
顧思恭同集
開元道士來相訪索寫雲林春霽圖别我雲林已二載
去濯滄浪泛五湖滿目波容蘸山黛撩人柳眼亂花須
避喧正欲尋耕釣源上桃花無處無
五株煙樹空陂上便是雲林春霽圖仙老御風歸
洞府隠君鼓柁入江湖幾迴夢見清雙眼十載相
逢白盡須此日武陵溪上路桃花流出世間無
僕與雲林别已及二年雲林棄田宅攜妻子繫舟
汾湖之濱日與遊者皆煙波釣艇江海不羈之士
也回視鄉里昔日之紛擾如脱敝屣真有見之士
也至正十六年孟秋僕侍家叔玄度于開元而宗
晉宗兄持此見示風埃瞇目展卷浩然因為和詩
其上吴興王蒙題
雲林溪山春靄圖(紙本小幅)
(款書)至正九年四月廿八日句吳倪瓚贈王元賓之廣
陵
十年不見老雲林片雲東來聞足音畫圖何處看
秋色瑤江草堂深復深銕篴道人在滄洲軒試老
温舊穎
倪幻霞松江山色圖并題
癸丑閏三月六日寫松江山色并詩贈子俊茂才用答
佳餉幻霞子延陵倪瓚
窮冬舟過吳淞渚千里彛猶少嵇吕范張(闕)肆小如壺
鷄黍時時慰羇旅阿兄彈琴送飛鴻讀書頗有沈潜功
阿弟煮茶敲石火滿江春雨聽松風圖書四壁醒愁睡
隠几嗒然忘世慮扁舟一葉五湖遊身與閒雲無來去
三月六日天氣清為爾咏出詩無聲袖有青銅錢二百
為余沽酒作魚羹
牛鳴野窌中鷄登山木上黃鍾雜姑洗舂容以清亮别
鵠暮鳴飛流水春演漾愛爾弦手忘令我形神暢憶昔
擅能事宋袁余所尚錢君生獨後超軼絶塵鞅操琴晚
聞道月斧揮天匠杳如清廟瑟朱弦聽(闕)倡古道久寂
寥古音亦淪喪促軫淚沾纓歌詩重悲悵
迂翁溪山仙館圖并題(絹本水墨小幅)
辛亥二月廿九日留華亭南里潘君以仁宅因懷去年
此日與心遠同在餘不溪開玄仙館乃作詩曰
蕭蕭風竹和幽吟二月江村春雨深東主山中此時節
隔溪梅李正隂隂瓚
外錄
書畫舫云倪雲林溪山仙館小幅絹本水墨神品
全師荆浩遺法以成之其上小楷詩題極佳定在
汀樹遙岑之上新都徐晉逸酷嗜倪畫所收不下
廿圖當以此幅為其秘篋之冠第公紀年云歲辛
亥作旹年七十有一不應書法如此精謹耳
雲林生惠山圖并記(紙本長二尺闊一尺二寸水墨山水圖左右有項氏圖書十方)
(不錄)
至正五年三月八日玄素先生來林下瓚乃賦詩曰
吳松江水春映天(天字點去題名下注空字)浪波沄沄霞影紅耕田
鑿井居其左令我長懷甫里翁夢見維舟江畔柳剝啄
敲門散杯酒整冠起接平生歡石逕蘭芳重攜手雨
後共行林下正見惠山先生命瓚寫之畫訖因書此詩
於上張外史陳先生見之必大笑也倪瓚記
佳樹隂森欲礙空畫成夜落燈華紅絶憐帶經自
鉏者未忍竟别天隨翁汾湖春雲散高柳湖水微
茫綠於酒翁歸天末見青山臨風莫負揮絃手陳
方用元鎮詩韻題其畫上
外錄
珊瑚網云惠山圖名下有白文倪瓚之印畫邊有
朱文雲林印字作麻姑仙壇體為雲林書之最佳
者若玄素先生姓陸居吳淞江之上
書畫舫云雲林倪瓚早年書法精美其在至正初
元者妙有大令遺風第指頂已上大字便不能工
是亦尺有所短也
元鎮惠麓圖并題
元鎮寫贈仲明辛卯十一月二十日
廿二日復從仲明許假此以贈陸信甫雲林生記
好畫能官黑仲明長松磵下濯冠纓當年小筆今重展
回首蘭陵夢亦驚仲明高昌名族也嘗為宜興嘉定
二州同知甚有惠政余至蘭陵郡每館於其家偶寫此
圖贈仲明而陸信甫適至復取以遺信甫雖片紙亦可
觀也至正廿三年八月二日偶適志學鄉友書齋中忽
以相示轉瞬十有二年矣世殊事異為之慨然志學時
寓笠澤施氏館中瓚題
八月梁溪新書霽溪南溪北水交流徵君滌硯臨
池後貌得灣碕幾樹秋王蒙
秋聲吹碎江南樹正是瀟湘腸斷處一片古今愁
荒碕水亂流披圖驚歲月舊夢何堪說追憶謾
多情人間無此情右調菩薩蠻筠庵王國器
天末遠峯生掩冉石間流磵絡寒清因君寫出三
株樹忽起孤雲野鶴情虞堪
葛翁井上久不住一日披圖生遠思記得山中有
書報白雲長繞歲寒枝殷㢸
雲林畫法學王維氣韻風流或過之猶記昔年清
閟閣春風吹滿鳳凰枝西郊唐元
曉色凄凄凉雨過也應草木漸飄零水邊石畔無
人到惟有長松滿意清張緯
石磑清泉急晴山綠樹多雲林惠山下風景近如
何袁養福
倪迂南渚圖并記
南渚無來轍窮冬更閴寥水寬山隠隠野曠月迢迢想
像寫南渚冬盡詩意圖至正廿四年十月六日倪瓚記
窈窕茅堂石徑幽小山藂桂足淹留仙人已跨遼
天鶴寫得雲林一段秋錢仲益
昔年來看墨池鵝風雨扁舟載酒過一自春歸清
閟閣幾番蛛網落花多嘉禾朱逢吉
蕭散雲林子詩工畫入清吟情何浩蕩筆勢更縱
橫鄉里推高誼江湖足令名近傳乘鶴去應想在
蓬瀛華亭顧禄
倪雲林夕陽山色圖并題
夕陽渡口見青山誰識其中有此閒君本為樵北山北
賣薪持斧到人間壬子八月十四日為彦昇寫并題一
絶雲林生
不見倪迂今百年故山喬木鎖蒼煙晴忩展軸觀
圖畫澹墨依然見古賢唐寅(一題江亭秋色)
雲林生遠山湧翠圖并題
山遠初晴湧翠林深末葉藏鶯日與漁樵為侣蕭然自
適餘生癸丑正月二十日雲林生寫
羣山重疊勢嵯峨蓼岸蘋洲水不波落木蕭疎風
淅淅淵明歸去盼庭柯儲思誠題
晴川漾漾樹疎疎西郭門頭宿雨餘如此溪山著
茅屋潘郎何必詫閒居馬怡
偶因滌硯寫從容點染那能似畫工千載風流誰
可擬令人猛憶米南宫甬東顧盟(元鎮所居地名蝸牛廬俗呼黃)
(犢廬)
元鎮江渚風林圖并題
江渚暮潮初落風林霜葉渾稀倚杖柴門閴寂懷人山
色依微一望洞庭秋水相逢南浦孤篷江干有興騷客
閒居久約漁翁至正癸卯九月望日畫贈(闕)伯徵君并
題倪瓚
滄浪漫士谿隂山色圖并題
地僻林深無過客松門元自不曾關展將一幅溪藤滑
寫得谿隂數點山滄浪漫士倪瓚
居卜清幽地圖開平遠山秋雲供眼界翠竹入簷
間列嶂延西爽層巒簇晚鬟送青來綺闥擁綠鎖
松關摩詰難加點關仝未及攀汨塵何日了嘯咏
得清閒馬治題
風月吟哦裏乾坤指顧中萬山排闊野一雨洗長
空回齋
倪迂松坡平遠圖并題
門前漠漠風吹沙閉門倦客獨思家樓頭吹角夢初醒
猶聞深院響琵琶白雲蕭條楓葉丹愁人行吟復坐嘆
歸心夜趁東流水夢入松溪第九灘少年持家學詩禮
馮老侍御之孫子觴半投筆調白羽拔劍醉舞為君起
至正十年九月因過郡中留學之掾郎宅五日其子
思誠溫粹勤儉而好學已能持家具甘旨之奉今年才
有十七歲矣僕既寫此為贈并賦三絶句其上東海倪
瓚
九灘在荆谿倪迂遊蹤多在焉此圖當是其中年
作以書法最工晚年字不稱畫矣董其昌觀
倪雲林水竹居圖并題(紙本小挂幅著色山水秋林茅舍後映叢竹右丞北苑合)
(并一圖雲林絶詣)
至正三年癸未歲八月望日高進道過余林下為言僦
居蘇州城東有水竹之勝因想像圖此并賦詩其上云
僦得城東二畆居水光竹色照琴書晨起開軒驚宿鳥
詩成洗硯沒遊魚倪瓚題(書右角上)
好在雲林一老迂畫圖寄到玉山居向來王謝元
同調宜向城東共讀書龍門良琦(書左角上)
不見倪迂二百年風流文雅至今傳東城水竹知
何處撫卷令人思惘然徵明(書參箋今不存)
外錄
珊瑚網云著色雲林畫世所絶少惟新安汪景辰
有此沒後為人持至
書畫舫云左方良琦詩題本身上徵明詩參箋書
也下方有沈恒吉項元汴收蔵印
又云王廷珸攜示雲林僦居城東圖小幀青綠滿
幅全師董源其上小楷詩題極精無能識者張丑
廣德特定為天下倪畫第一即舉世非之不顧也
乃述贊云晚閱倪筆百千拔一余方盛夸舉世共
譁作者固難知亦不易僦居擅場鑒定斯至
又云余初收蓄啟南仙山樓閣袖卷人多致疑焉
賴久而論自定繼又識拔海岳寳章待訪小冊世
皆駭異之未幾而品日高乃今賞鑑元鎮僦居城
東矮幅雖家喻戶曉弗信也鮮有不非笑之者然
不笑不足以為道嗚呼安能起三公於九原與之
面相印可耶
又云元鎮書法本自遒勁旋就清婉畫品原初詳
整漸趨簡淡世人但尚老筆紛披而不知其早歲
之精細陋矣哉
又云至正癸未元鎮時年四十有三為進道寫青
綠細山水筆意倣傚荆關兼有董巨遺意而上方
小楷題詠全師歐陽率更自非尋常卷軸之可比
擬古語云其造愈微其知彌寡信然哉
又云越石瞻對著色僦居城東圖是雲林絶品為
之喜而不寐追憶昔年曾于王百穀半偈菴中獲
觀李易安一剪梅詞真蹟係清閟閣舊物欣然會
心敬步原韻填成一闋以志之詞曰生怕寒蟬碧
樹秋遠訪雲林天際歸舟城東山色畫無儔坐對
心飛故國樓還羨雙溪解北流泛覽山隂銷釋牢
愁凌雲健筆果清幽二士題頭十倍龍頭
倪迂溪山亭子圖并題
東海倪迂畫溪山亭子贈孟佶文學歲乙未閏正月八
日戲墨重看十七年闔閭城外蕩飛煙閒村蘭若風波
外坐對湖山一惘然辛亥十一月九日復覽重題雲林
子
故人一别動經年雲樹雲山隔遠煙來看畫圖如
夢裏㷊香清對意悠然與雲林高士在儒林酌
别今隔歲矣謹用韻寫上海雲方丈一教之王植
幻霞子溪亭山色圖
(款書)丁未五月東海倪瓚畫
石滑巖前雨泉香樹杪風江山無限景都聚一亭
中張宣為士雍題
聽松菴裏試茶還第二泉頭更看山猶有去年詩
興在雲林清閟墨斑斑成化庚子三月廿六日吳
寬題于京師官舍
倪迂仙去幾時還留得溪亭對晚山老我今為亭
上客啜茶閒試鷓鴣斑卞榮次韻
朝看雲往暮雲還大抵幽人好住山倪老風流無
處問野亭留得蘚苔斑華亭奚昊
迂翁林亭山色圖并題
來訪幽居秋滿林塵喧暫隔散煩襟風迴硯沼搖山影
夜聽寒蛩和客吟危磴白雲侵野屐高桐清露濕瑤琴
蕭然不作人間夢老鶴眠松萬里心壬子秋日戲寫
林亭山色復系之詩贈潘翁仲暉少致闊云耳海岳居
士倪瓚
亭子清溪上疎林落照中懷人隔秋水無復問幽
蹤(闕款)
雲林松亭山色圖并題
阿翁好讀閒居賦桃李春風滿庭戶時與華陽道士行
還鄰甫里先生住寳净僧居共齋粥已看富貴如風霧
我來三宿夜連床行路荆榛歲將暮壬子九月十九
日為潘翁仲輝寫松亭山色圖并賦七言題右方瓚
華屋不能留此圖秀色今來照書戶夸父空將碧
嶂移羽人仍在丹丘住非人玩物物玩人老墨重
披眼迷霧門前桃李換春風只有青松自遲暮
此圖實吾蘇貴遊家物嘗目擊其人之愛護比珠
玉人往物移今為淮揚趙文美所得文美號賞識
其致重將逾于前而保于久也雲林先生戲墨在
江東人家以有無為清俗此筆先生疎秀迭常然
非丹青炫燿人人得而好之于此而好者非古雅
士不可先生之道殆見溢于南而流于北矣文美
持來求跋因次先生韻為詩庸寓得失之嘆云長
洲沈周
雲林生林亭遠岫圖
雲林生畫林亭遠岫癸卯歲夏五月初十日
雲林八法寫倪迂夏木幽亭翠幾株雨後長洲政
如此騎駝山色近何如灌園翁顧敬
歸人渡水少空林掩煙舍獨立望秋山鐘鳴夕陽
下高啟題
洒掃空齋住渾忘應世情身閒成道性家散剩詩
名古器邀人玩新圖揀客呈可憐山水興投老失
升平此予處圍城時懷雲林詩也今道路既通
猶未得一聚首為恨適志學徵君持此求題因書
其上尋陽張羽
憶過梁溪宅于今向廿年賦詩清閟閣試茗惠山
泉夜雨牽幽夢春雲點遠天鄉情與離思看畫共
茫然迂繆生吕敏
葱蒨夏林綠高齋(闕)曛幽花垂泫露遠岫散歸
雲停箑風初至移尊酒半醺明朝憶佳客回首念
離羣辛亥五月過弘道西齋重題敏
每看新圖憶舊遊遠情閒景共悠悠亂鴻沙渚煙
中夕黃葉江村雨外秋亂後得安翻訝夢醉來因
感却生愁那能便結滄洲伴重向煙波覓釣舟太
原王行
雲湧岡巒起伏煙籠草樹凄迷空見蘭亭筆法不
逢䕫府詩題武陵顧弘
青山隔橫塘疎樹蔽幽徑山中人未歸閒亭秋色
暝愈允
雲開見高山木落知風勁亭下不逢人斜陽淡秋
影卞同
落花愁殺未歸人亂後思家夢更頻縱有溪頭茅
屋在也應芳草閉深春陳則
開圖見新景翻思舊題處山閣曉來看寒江片帆
去微微遠天雁漠漠遥汀樹無那鬱煩襟沈吟起
延佇彭城金震題
遠山有飛雲近山見歸鳥秋風滿空亭日落人來
少徐賁
羣樹葉初下千山雲半收空亭門不掩禁得幾多
秋王璲
栖神山下玄元館華表巍然鶴未歸寂寂小亭人
不見夕陽雲影共依依俞貞木
故山何處最關心亭外遙岑入望深却恨浪遊江
海上謾教猿鶴守空林曾烜
原野眇無際島嶼深更幽溪增一夜雨木落千山
秋(闕句)孤亭亦曾遊披圖宛在目此意良悠悠梁用
行
倪迂贈孤雲大士林亭遠岫圖并題
壬子九月望日過孤雲大士寶淨精舍留宿十九日為
寫林亭遠岫并賦無住菴主懶瓚
敬亭山色青如染古德幽居在西崦片雲出岫本無心
拂石縈林晴冉冉江南帆影又江南笑看羣狙芋四三
道遇化城聊暫止更營寶刹小禪龕
幻霞子林亭晚岫圖并題(小挂幅更有霜林遠岫圖失錄)
十月江南未隕霜青楓欲赤碧梧黃停橈坐對西山晚
新雁題詩小著行幻霞子
山中茅屋是誰家兀坐閒吟到日斜坐客不來山
鳥散呼童吸水煮新茶趙覲
倪元鎮疎林亭子圖并題
谿聲㶁㶁流寒玉山色依依列翠屏地僻人閒車馬寂
疎林落日草玄亭至正庚子八月十又二日倪瓚畫并
題
春水瀰漫好放船疎林亭子尚巋然赤闌干外山
無數指顧蒼煙白鳥還徐霖
雲林生清溪亭子圖并題
數里清溪帶遠隄夕陽芳草亂鶯啼欲將亭子教搥碎
多少離愁到此迷辛亥四月東海雲林生寫并絶句
題贈叔經茂異時孝廉陳君同集
溪山閒亭萊草邊越山吳樹總悠然何須把袂勞
相别身世江湖萬里船景星
澄江浸白石翠竹俯閒亭羣樹鬱蒼蒼我心同泛
萍淡菴
寂寂隄上亭藹藹階前草逸思樂此中塵心自然
掃廬陵楊士竒
迂翁紫芝山房圖并題(稍黃紙高二尺四寸闊一尺)
山房臨碧海曅曅紫芝榮雲上飛鳬舄月中聞凰笙木
煙生石竈竹雪洒前楹誰見陳高士希夷善養生八
月廿日為叔平畫紫芝山房圖并賦五言瓚
倪雲林西園圖并題
西園山翠近相望疏渠種柳作林塘幽吟一月不出戸
落地巖花春雨香
題詩作賦慚草草便欲相從似幽討石上靈芝三秀英
臨水登山不知老至元乙巳四月十七日作西園圖
并賦此詩聊為醉樵大參清賞云延陵倪瓚(一作句吴)
玉遮親家所藏倪元鎮真蹟最多俱得之梁溪談公
子此西園圖亦談君所遺用筆遒勁直是荆關再生
目中所罕見者也庚午春暮衙齋寂寥玉遮過苕上
訪余出此見示為之欣賞焚香相對令人俗想都忘
真異品也茂苑文嘉題于烏程縣學之碧湖精舍
外錄
珊瑚網云此幅舊藏玉處今歸燕都萬駙馬矣
倪元鎮山郭幽居圖并題(一名荆蠻民)
山郭幽居正向陽喬林古木鬱蒼蒼剡藤百幅誰能置
為掃虬枝蔽日長荆蠻民寫
雲林雨過路青陽磵水濺濺老樹蒼不是硯㘭雲
作陣疎篁空自拂簷長尚左生次韻
丘崇崇兮下有流水樹蒼蒼兮匪樂伊梓彼櫟蘖
兮且夀梓棄為薪兮于材何有造化孔仁兮時惟
歸咎韋羌山人陳基
十年石上苔痕裂落日溪回樹影深我是江南樵
隠者人間何處有雲林胡寧
十年不鼔江湖楫木葉蕭蕭鬢影秋忽憶滿川風
雨夕雲林岸口獨維舟陸繼善
外錄
珊瑚網云倪元鎮生平不畫人物惟龍門僧一幅有
之亦罕用圖書惟荆蠻民一印者其畫遂名荆蠻民
又云杜綰號雲林黃長睿亦號雲林子元鎮又嘗
號倪幻霞又號滄浪漫士又號淨名庵主
雲林畫(跋内前三詩見山郭幽居圖末一詩見遠山湧翠圖并存俟考)
雲林雨過踏春陽澗水濺濺老樹蒼不是硯㘭雲
作陣疎篁空自拂簷長尚左生
千年石上苔痕裂落日溪迴樹影深我亦江南樵
隠者人間何處有雲林胡寧
十年不鼔江湖楫木葉蕭蕭髩影秋忽憶滿江風
雨夕雲林岸口獨維舟陸繼善
偶因滌硯寫從容點染那能似畫工千載風流誰
可擬令人猛憶米南宫甬東顧盟
雲林子南邨隠居圖并題
陶公卜宅南邨裏快雪初晴思一遊樹辨微茫來獨鶴
櫓搖欹側散輕鷗墨池繞溜春冰滿塵榻繙書夕照收
相見惘然如有失掉頭吟咏出林丘雪後過子貞隠
居寫此并詩以贈甲辰正月十二日雲林瓚
高人卜築避塵埃山似蓮花水面開半晝猶眠疑
是夜推忩只許月明來新淦鄧伯言
尋山因避俗水竹是幽居無事還(闕)老閒來可著
書餘姚景星
虚堂寂寂片雲籠山色蒼蒼一望中檻外笙簧驚
夢起琅玕歷亂響西風士竒
我愛溪頭山色還憐竹裏風聲寂静元非人世茅
&KR1492;總是逃名澹菴
山高白石秀竹密綠陰濃忩映風光掃溪流月影
重上清外史
避世尋幽處虚堂倚石臺響泉清磬合飛嶠畫屛
開竹散風前影松垂雨後苔浮沈應不問何似小
蓬萊上官伯圭
雲林生蓮涇隠居圖并題(跋詩三首與林亭遠岫同内二首稍異)
採蓮涇上漣漪綠苔石幽篁依古木遇著疎人周傑翁
邀余把臂清池曲余解后仲傑隠居採蓮涇上戲寫
此圖并賦詩為贈雲林生倪瓚
洒掃空齋住渾忘應世情身閒成道性家散剰詩
名古器邀人玩新圖揀客呈可憐山水興投老失
昇平此予處圍城時懷雲林詩也今道路既通
猶未得一聚首為恨適允恭持此索題因書其上
句曲外史張雨
雲湧岡巒起伏煙籠草樹凄迷空見蘭亭筆法不
逢䕫府詩題
三年不見雲林面應向煙波狎釣徒忽到劉郎舊
遊處桃花無地覓玄都癸丑重九日復觀此圖
有感而作持以索題者允恭也曲江錢惟善識
憶適梁溪宅于今四十年賦詩清閟閣試茗惠山
泉夜雨牽幽蔓春雲黯遠天香情與離思看畫共
凄然吕志學
羣樹葉初下千山雲半收空林門不掩經得幾多
秋澹菴書
倪迂林堂詩思圖并題
林堂竹樹藹交陰求友嚶鳴亦好音弦誦諸生時列坐
邑中宓子但嗚琴七月廿三日寫林堂詩思圖并詩
以遺又新茂才瓚
倪幻霞桐里湖堂圖并題(一名高尚書圖)
七月一日風雨集桐里湖邊吹又凉柳葉鏁煙籠翡翠
荷花濺淚濕鴛鴦却疑身在瀟湘渚且看舟停雲錦鄉
顧我自非徐孺子陳蕃下榻更啣觴留昌言高尚書
堂戲寫此圖并賦贈馬瓚七月一日
元鎮雅宜山齋圖并題
靈巖對植雅宜山穹林巨石臨蒼灣若翁遁跡在其麓
有子讀書長閉關松根茯苓煮可握簷下慈烏去復還
寫圖愛此錦步幛白雲紅杏春斕斑至正乙巳五月
廿三日句吴郳瓚畫雅宜山齋賦詩以紀歲月云(陳惟寅有)
(雅宜山齋寅號大髯弟允號小髯)
外錄
書畫舫云雲林子雅宜山齋圖為陳徵君惟寅作巨
幅妙絶層累無窮非晩年減筆可比不腆常語同志
曰雲林最號古淡非層疊則神不暢石田素稱蒼勁
非細潤則妙不顯余品兩公畫筆左右其袒以此
迂翁安處齋圖并題
湖上齋居處士家淡煙疎柳望中賖安時為善年年樂
處順謀身事事佳竹葉夜香缸面酒菊苗春點磨頭茶
幽棲不作紅塵客遮莫寒江捲浪花十月望日寫安
處齋圖并賦長句倪瓚
睡起山齋渴思長呼童煎茗滌枯腸軟塵落碾龍團
綠活水翻鐺蟹眼黃耳底雷鳴輕著韵鼻風過處細
聞香一甌洗得雙曈豁飽玩苕溪雲水鄉陳方
倪雲林安素齋圖并題
石潤苔痕雨過竹陰樹影雲深聞道安素齋中能容狂客
孤吟壬子十月五日余過牧軒寫贈安素居士并詩瓚
雲林生芥舟軒圖并題(一名優鉢曇花圖)
壬子正月廿三日解后芝年講主于婁江朱氏之芥舟
軒中芝年熟天台之教旨嚴菩薩之戒儀七遮既淨一
乘斯悟與語久之歛袵敬嘆因寫圖賦詩以贈
優鉢曇花不世開道人定起北巖隈遠山迢遰忩中綠
垂柳低昂水次栽丈室淨名禪不二三生圜澤夢應迴
閒雲野鶴時相遇草草新詩為爾裁瓚
倪清閟平野軒圖并題
國寶照磨有平野軒在揚州城郭中今寓是十許年矣
至正九月十一日在開元寺為寫此圖并詩以贈
雪筠霜木影差差平野風煙望遠時回首十年吴苑夢
揚州依約鬢成絲
如幻居士煙鶴軒圖并題卷
林宗道新闢小軒南望平蕪煙樹渺然有千里之意因
名曰煙鶴蓋取韋刺史遠鶴唳詩語為賦二詩并繪新
圖書題卷末著之軒中以發幽賞
煙鶴軒前枕石眠一聲清唳落紅煙攬衣起望行雲意
遠思憑虚急欲仙
楓落吳江煙雨空戛然鳴鶴紫煙中坐看雲影横江去
明滅寒流夕照紅東吳倪瓚言
閒雲散盡楚天遙千古雲林竟寂寥賴有丹青遺
墨在看山看水總魂消張固
懶瓚竹樹小山圖并題
益公以道不見忽忽今七改年辛亥七月余來自苕溪
偶寓松陵之桐里雙井院數日矣以道適過慧日懺堂
解后一見因寫竹樹小山并賦詩寄意云懶瓚
一笑相逢豈有期因懷西崦話移時李公堂裏頻曾宿
陸子泉頭舊有詩旅思凄凄非中酒人情落落似殘棋
雲濤眼底三生夢鷗語秋汀又語離是日性源秋水三
上人同集廿一日
雲林生小山竹樹圖并題
二月獨凭闌微茫煙樹間提魚來就煮問馬只看山岸
柳渾無賴孤雲相與還持杯竟須飲春物易闌珊雲林
生寫小山竹樹為蘖軒老友
倪迂園石荒筠圖并題
蕭條江渚上舟楫晩相過捲慢吟青嶂臨流寫白鵝壯
心千里馬歸夢五湖波園石荒筠翳風前恍浩歌玄
度文學工詞翰藹然如虹之氣真江南澤中駒也十二
月十四日侍乃翁訪僕江渚之上相與話舊踟蹰深動
故園之感因想像喬木佳石翳沒于荒筠蔓草之中遂
寫此意并賦詩以贈焉己酉倪瓚記(玄度張姓)
雲林子春樹筠石圖并題
芝寶丹房苔石青荒筠春樹影縱横他時夜雨尋幽約
笱脯芹羞酒滿罌四月十七日寫筠石春樹并詩以
贈叔平道契雲林子瓚
樹影離離岸草青江雲漠漠遠山横輕舟明日松
陵路逢著仙人醉玉罌袁華次韻
不見雲林近十年石筠煙樹轉清妍相思每動琴
亡歎重為題詩一泫然孫敏
元鎮雙樹筠石圖并題
飛雲樓上看飛雨銕騎驅空千里來此日使君一杯酒
為解羇人萬古哀故園荒蕪尚松竹旅舍蕭條惟草萊
相知賴有陳博士詩卷酒瓢時往回至正十五年五
月十七日雨中排悶訪雲浦判官為設茗讌因寫雙樹
筠石并賦詩發主人翁陳博士袁隠者陳掾郎一笑倪瓚
使君高卧北忩下徵士遠從南渚來相看此日足
可樂已往古人何必哀政爾歡娱留竺澤底須服
食慕蓬萊畫成筠石兼雙樹日慕方容倒載回陳
基和
雲林六君子圖并題
盧山甫每見輒求作畫至正五年四月八日泊舟弓河
之上而山甫篝燈出此紙欲徵畫時已憊甚只得勉以
應之大癡老師見之必大笑也
遠望雲山隔秋水近看古木擁陂陀居然相對六
君子正直特立無偏頗大癡
江頭碧樹動秋風江上青山接遠空若向波心添
釣艇還須畫我作漁翁朽木居士
天風起雲林衆樹動秋色仙人招不來空山倚晴
碧澂江趙覲
黃公别去已多年忽見雲林畫裏傳二老風流遼
鶴語悠然展卷對江天吴興錢雲
此畫因大癡詩有居然相對六君子句遂名其圖
乃松柏樟楠槐榆六樹行列修挺疎密掩映位置
得宜而皆在平地且氣象蕭索有賢人在下位之
象豈感當時(闕)運否塞高流隠遁而為是歟盧山
甫别號白石先生妙香道者識于葯房
倪幻霞雲松圖并題
華林郭裏陳高士三泖九峯時一遊欲結松亭看雲氣
更招鳴鶴友浮丘辛亥春寫雲松圖并詩贈德嘉高士
瓚
滄浪漫士雙松圖并題
松生樗櫪間山出雲雨外付與野亭人翛然静相對瓚
瀼東雙樹出雲林曾向維虔畫裏尋風雨滿山秋
夢醒一聲鳴鶴在山隂銕篴道人
山雲自多態虎魄邈難尋千載維虔意悠然契我
心安雅
曹霸能為松寫真揮毫不欲畫麒麟雲晴相約空
山去千歲蟠根有茯苓曲江居士
九峯只在泖雲西松下來尋隠者棲隠者不歸空
見畫滿山風雨夜猿啼廣陵居竹埜人
雲林山水無縱横習氣内景經之淡然無味天人
糧殆于此發竅此圖是已其昌
雲林子初柳圖并題
以道因讀余舊時春日試筆一首今三十有餘年矣併
書畫上
喜看新酒似鵝黃已有春風拂草堂二月江南初破柳
扁舟晩下獨鳴榔苔生不礙山人屐花發應憐野老牆
世外寧辭千里醉未容人事惱年光雲林子瓚
倪元鎮翠竹喬柯圖并題
篝燈共聽蕭蕭雨已是催花二月過翠竹喬柯渾漫興
研山忽覺蘚文多三月二日宿無礙方丈元鄴長老
命寫竹石寫已并賦以發一笑云是夕基上人誠蔵主
賓講師同集倪瓚
承塵賦鵩已多年雨木霜筠共愀然昨日不堪江
上過數聲鄰笛寺門前雙鶴軒人
林石蕭蕭聽雨時為摹清閟閣前枝倪迂仙去今
何在東海投竿掣巨鯔翠屏道人
清詩蕭散疎仍密淡墨淋漓瘦更腴三絶真堪入
三昧令人相對憶倪迂每見雲林小幅未嘗不
佳此紙尤其得意筆也非得荆關肯綮者能之乎
章憲
水墨不難于蒼古而難于穉秀故春之始陽花之
猶含女之早嬌香色態趣沖然媚人請以此觀雲
林筆蓮峯鶴嶺中人汪砢玉題于潄六齋
外錄
珊瑚網云此幅余得之項楚襄後營殯事售去越
二十年戊子初夏復購得犀軸裝潢如故步韻詩
云瘦墨蕭疎高寄意有生同此黍離過嘐嘐清閟
還歸我眼底煙雲神遇多
淨名居士古木幽篁圖并題
何遜來時梅似雪小山竹樹寫幽情東風吹上毘陵道
為報相思夢亦清正月十日毘陵故人何士信先生
來求予畫因寫古木幽篁圖并賦詩以贈甲寅倪瓚
梁溪山水清且竒爽氣散入詩人脾雲林平生才
俊逸江湖著處墨淋漓興來時作希世筆石上傑
出春風枝何其仙夢化飛鶴使我對景成遐思
倪雲林予湖海故人也以詩名重于世時寫山水
作木石圖人每得之以為竒玩近聞雲林作古予
不能忘情因題五十六字于右乙夘春彭城鎦壖
古木修篁景更多江香曾記誓山河靈槎一去無
消息細看宣王石鼔歌道林老友吴庚一為曜闇
先生
流光冉冉逐驚波文物空思晉永和遼鶴重尋舊
城郭當時風致已無多王璲
倪清閟素樹幽篁圖并題
余留湖南時墨庵高士扁舟相過不一月而來數番酒
殽殷勤情意甚美醉後偶寫此圖以贈而丘止善適至
復以遺止善雖(闕)亦可觀也至正癸卯五月廿三日
偶過伯常徵士齋中忽以相示轉瞬十有二年矣世殊
事異慨然時同集者德機隠君也
素樹幽篁澗石隈當年贈此好懷開如今寂寞空山裏
誰復緘情折野梅
我少陳君才五霜未應白髮視茫茫句哦夜雨懷無已
冠看方山似季常夏沼已浮蓮蘂碧春衣猶怯樹隂凉
久知服食清虛甚更試山翁煮石方海岳菴圖旦晚
臨摹即全璧以歸也
倪迂筠石喬柯圖并題
橘忩春雨夜剪燭坐蕭條石上苔文濕階前蕙草消池
塘幽夢遠鄉國美人遙古樹荒筠翳題詩不自聊瓚
老迂遺墨宛然在汨汨寒泉漠漠雲滿紙琅玕題
室含毫頻媿續清芬孟載題
老夫不向名山老却向何方畢此生白石巉巉秋
葉裏憨憨鼾睡夢魂清絳霄宫崔玄白
石邊古木伴幽篁三友相看耐歲寒幾度夢回明
月夜凉隂移處下棲鸞碧樹山樵
古木疎篁倚石邊不隨桃李鬭春妍平生留得冰
霜操别有幽期在暮年青城山人王汝玉
雲林生雙樹雨竹圖并題
甫里宅邊曾繫舟滄江白鳥思悠悠憶得岸南雙樹子
雨餘青竹上牽牛余自與庸叔别後不相見近十年
矣班荆道舊殆若隔世因寫此以贈瓚
誰將翰墨寫真形思入長空動杳冥不謂靈槎空
偃蹇却疑翠褏久娉婷煙雲曉濕蛟龍影風雨秋
生翡翠翎疇昔扁舟曾入夢九疑山色倒空青吳
郡金誠之
曲全叟贈綠水園翁古木石竹圖并題
倚石蒼蒼玉一枝鵝池雨霽墨淋漓誰如綠水園中客
落日虛亭獨咏詩六月五日寫贈綠水園主翁并詩瓚
慨想高人竟杳然只于詞翰閱清妍當年杖履行
吟處竹樹娟娟墨沼邊城南曹恕
搘機石在星槎遠棲鳳枝寒暘谷虛彷彿神遊清
閟閣題詩忍對白頭餘
弄翰焚香閍草堂高情常與世相忘如今遺墨人
稀得珍重深宜什襲蔵無錫朱昇
雲林生古木竹石圖并題
劍光出匣耿秋蓮磨礪峥嶸濯渭泉為是一番風雨過
青楓葉下竹娟娟雲林生(為字一作又)
懶瓚先生懶下樓先生避俗避如仇自言寫此三
株樹清閟齋中氣已投老銕
古人林木窠石本與山水别行大抵山水意高深
迴環傋有一時氣象而林石則草草逸筆中見偃
仰虧蔽與聚散歴落之致而已李營丘特妙山水
而林石更造微倪迂源本營丘故所作蕭散簡逸
蓋林木窠石之𣲖也竹懶
雲林子竹石水仙圖并題
仙子凌波素體輕襪羅微步月華明滿懷心事無人說
來向瀟湘訪女英至正乙亥十二月廿四日寫為秀卿
仙史雲林子瓚
倪迂贈惟允竹枝圖并題
岷江疎秀士棲隠闔閭城覓句仍工畫看山不愛名棋
枰消永日琴調寄閒情摩捋鬚髯美春苖紫過纓惟
允契友讀書工為歌詩而圍棋鼓琴無一不造其妙雖
遊名公卿間無意於仕進故云爾壬寅十二月既寫竹枝
奉贈又賦此詩瓚
懶瓚遺無學上人竹枝圖并題(水墨一枝最蕭散)
二月六日夜宿幻住精舍明日寫竹枝遺無學上人并
賦長句
春水蒲芽匝岸生閶門山色上衣青出郊已覺清心目
適俗寧堪養性靈花落鳥啼風嫋嫋日沈雲碧思冥冥
禪扉一宿聽魚鼓喚得愁中醉夢醒無住菴主寶雲居
士懶瓚甲寅
忩前疎雨過石上晚雲生不是雲林叟無人有此
清雲門山居士紳
瘦倚清風玉一枝滄溟回首已塵飛三生石上因
緣在應化遼東白鶴歸青城山人王汝玉
以墨畫竹以言作贊竹如泡影贊如夢幻即之非
無覓之不見謂依幻人作如是觀丁巳逃虛子戲
語(隷書)
曉出閶門道西山滿意青金臺有遺墨寫得鳳凰
翎東皋妙嚴
記得曾攜枕簟遊葑溪溪上草堂幽比來誰識賢
君子歸臥江南煙雨秋檉居杜堇
寫竹仍題句僧房一宿淹如何書甲子猶學晉陶
潛鹿場居士寬
雲林墨君圖并題
陳郎鼓琴初月明能對楚人作楚聲江風動地波撼席
蘆雪撲帳雲棲甍每驚遠道意慘愴忽此聚首心怔營
賦詩寫圖以為贈此竹貞德琴亮清至正丁酉十一
月五日余友陳兄惟允偕愚隠長和過余旅寓為余鼓
楚辭一再行因寫墨君并賦長句以贈時夜漏下二刻
矣筆硏荒落自愧草草惟允當有以教我也倪瓚
元鎮贈伯清墨竹圖并題
市上依疑張伯清藥無二價制頽齡何當掃雪棲幽谷
為爾松根採茯苓寫贈伯清茂才并賦雲林子
世間誰比伯彝清曾夢周文與四齡堪笑雲林倪
處士要將竹實比參苓黃鶴山中人王蒙用韻
日下寒溪淡綠霜前野竹雙清千里水明沙淨一枝
雨偃風橫馬治
墨染湘南竹影杯分吳下蒓羹百世雲林一子陶
韋五字詩名梁谿倪先生有别業在吳江之上
既為伯清寫此圖復賦詩於右睹物思人臨文嗟
悼而已初
雲林竹石圖并題
黃陵廟前雨過邯鄲谷口風生愛煞山人清致縱橫淡
寫秋聲戊申歲三月余避地雲間始還笠澤元暉都
司以此紙索畫竹石并賦瓚
去年溪上泊輕舟笑弄滄波狎海鷗雲去樓空無
此客寒林留得數竿秋曲江居士
淨名菴主煙竹圖并題
曾向清湘斬釣竿蒼蒼烟景暮江寒遠山一脉西來意
付與高人面壁看淨名菴主寫
樓中寫竹復題詩客邸春風三月時似假似真真
又假古人惟有老坡知四明詹仲和
倪元鎮霜筠圖并題
戊申十月十八夜環綠軒中借榻眠舞影霜筠風細細
螢忩素練月娟娟此生寄迹鴈遵渚何處窮源漁刺船
染筆題詩更秉燭語深香冷更淒然夜漏午刻寫竹贈
元度瓚
雲林生疎竹圖并題(紙本小挂幅高二尺闊一尺餘題計八行四角有張氏蔵印四)
以中每愛余畫竹余之竹聊以寫胸中逸興耳豈復較
其似與非葉之繁與疎枝之斜與直哉或塗抹久之它
人視以為如麻如蘆僕亦不能強辯為竹真沒奈覽者
何但不知以中視為何物耳戊申十月七日倪瓚
坡翁畫竹維畫意倪老得詩如得仙今古相望三
百載只應詩畫出心傳馬治
雲林子晴梢圖并題
雨後空庭秋月明一枝忩影墨縱橫沈君雅有臨池興
瀟洒濡毫意自清雲林寫晴梢并詩贈何(闕)貞士七月
廿一日書
倪君好畫復耽詩瘦骨秋來似竹枝前夜夢回如
得見紙忩斜影月低時季迪高啓
雲林竹圖并題卷
老懶無悰筆老手倦畫止乎此倘不合意千萬勿罪懶
瓚陳君惟寅天倪先生令子也天倪為黃清權高士
之甥清介孤峭深似其舅讀書鼓琴不慕榮進澹泊無
欲以終其身惟寅能守其家法者也世故艱巇安貧自
樂窮經學古教授鄉里色養得母之歡心友愛盡弟妹
之和樂詩文綴緝于以為娛予嘗愛其藻麗不羣蕭然
有出塵之想聊摘數語用歎才華暮春之辰忽過江渚
復示新製相與諷詠因成長句以歎美焉瓚頓首三月
十日燈下
不見陳君動隔年暮春孤坐此江邊政憂江闊多風雨
適喜君來共簡編諷詠新詩非漫爾艱虞遠别更淒然
看花相約重相過已放柳條維酒船
元鎮摹董源畫法并題
罨畫溪頭喚渡銅官山下尋僧水樹河橋曲曲風林雲
磴層層雲林
山連青黛樹深藍家傍溪雲草結菴畫史欲存招
隠意故將幽趣寫江南楊士竒
迂翁倣李成筆意并題
䆳密齋宇静風雨莫蕭蕭復此獲良覯芹菹酒一瓢羣
綠澹清閟幽卉炫崇條世事方疢如聊以永夕朝辛
丑五月十日齋居對雨畫此并詩賦倪瓚
一時揮洒聊自適把玩如今徑寸珠澹泊中含太
古意澤之癯有道之腴卞榮為良貴進士題
偏頭關萬金吾持李營丘真迹至長安蕭疎澹宕
政如此筆意乃知雲林不獨師北苑其昌
曲全叟山水并題
歴過風霜不受欺相親相近石何危滿池水墨香浮硏
正是幽人落筆時曲全叟懶瓚
爽氣初浮溢野藩山高石盎落秋痕樹底一忩明
簌簌風聲月色寄黃昏伯雨
雲林溪山圖(汪氏舊蔵)
逍遙天地一閒身浪迹江湖七十春惟有雲林堂
下月于今曾照昔年人青城山人王汝玉為伯永
題倪懶溪山圖
疎木晴巒墨尚新清詩佳麗出風塵披圖便覺成
今古詞翰誰能繼昔人休休翁盛㫤題
外錄
珊瑚網云此幅已失其題語偶錄存敝篋因簡入
之
倪雲林顧玉山三教小像并題
儒衣僧帽道人鞋天下青山骨可埋遥想少年豪俠處
五陵鞍馬洛陽街
謂其人有意於榮進與詠歌彈琴誦古人之書謂其闊
略於世故與能擴先世之業昌大其門閭逍遙戶庭名
聞京都忽自逸於塵氛之外駕扁舟於五湖性印朗月
身同太虛非欲會玄覺於一致而貫通于儒者耶郳瓚
造戊戌八月□精舍樓書
外錄
珊瑚網云崇禎七年閏中秋新霽閱玉山像清腴
微鬚頂笠束玦躡玄舄執孔雀尾扇坐雲鶴褥有
書一冊在傍白描如鐵線然昔年見一幅其題句
則天下作到處後二句云若說向時豪俠事五陵
裘馬洛陽街所更凡八字
書畫舫云雲林又手寫顧仲瑛小像白描師李伯
時左方雲林題識仲瑛亦自題其上此幀向蔵秀
水項氏
倪元鎮碧梧翠竹圖
外錄
書畫舫云倪元鎮碧梧翠竹圖筆勢蒼勁草草而
成絶不類其平時細描輕染略施淺色點綴乃知
此老胸中無所不有耳
雲林生師子林圖并題卷
余與趙君善長以意商確作師子林圖真得荆關遺意
非王蒙所夢見也如海因公宜寶之懶瓚記癸丑十二
月
外錄
書畫舫云倪元鎮師子林圖一卷書法娟秀跋語
清真所畫柴門梵殿長廊高閣叢篁嘉樹曲徑小
山以及老僧古佛無不種種絶倫止牆角一株梅
似屬累筆春秋責備賢者予為作此品題正使瑜
不掩瑕方是迂翁真相如耳此卷題咏幾及百人
今皆佚去矣其朱性父手錄副本一帙幸尚存云
又云有董玄宰太史跋尾弗及錄云趙善長名元
别號丹林畫師董源其遺跡流𫝊蓋寡世極貴之
倪高士鶴林圖卷
鶴林圖為元初畫瓚
外錄
書畫舫云倪高士鶴林圖卷為周元真作舊蔵華
文伯家今在董玄宰處欵後有元鎮靈鶴詞并鄭
洪來見心胡若思文徵仲等詩贊而董玄宰跋之
甚詳前後凡十有八人云其畫前作遠山一帶中
作疎林七株復有方壇一鶴一雖蕭疎小筆而逸
趣無涯真仙品也靈鶴辭後題名書倪作郳亦屬
創見元鎮又有黃鶴山居圖龍門獨眺圖樹石平
遠圖
倪迂天香深處圖卷
外錄
書畫舫云倪迂天香深處短卷畫法尤精題識娓
娓可誦
雲林子贈王耕雲山居圖卷
外錄
書畫舫云王耕雲山居圖卷極力詳整在新安士
人家渴欲一見而未得至今尚在夢想記此以俟
倪雲林山隂丘壑圖
雲林生平不作青綠山水僅二幅留江南此其最
精者也若近若遠若濃若淡若無意若有意殆是
西施輕妝臨綠水不勝其態倉卒見之靡不心折
據題初寫寄趙士瞻後入鄒惟一家惟一所託以
歿者書法亦遒婉雅勝其生平時王世貞題
外錄
書畫舫云雲林著色山水當以山隂丘壑為最城
東水竹居次之如春江暮靄等製直是贋鼎未可
以甲乙論也
倪迂春山嵐靄圖并題
東海倪瓚寫春山嵐靄贈仲章沈君至正九年三月一
日
秀色雲林畫未乾一峯天柱倚蒼寒玉人只隔輕
煙靄三尺圖中正面看元鎮此幅又入巨然之
室謂二米所不迨也張雨閱
九龍峯上雨雲乾影落栖神澗水寒不是天機飛
墨妙何由寫入畫圖看畫圖妙矣謂二米所不
迨然乎鄭元祐
露草雨苔青不乾牀頭澗水夏生寒傳經長史揮
毫處只作當時舊宅看(南澗實張君舊業故云)倪瓚
外錄
書畫舫云歴觀雲林畫迹求其氣韻生動者當以
春山嵐靄為冠其拍塞滿幅不必言而烘鎖潑染
尤異世以清逸見賞何足以盡倪君耶
倪幻霞春林遠岫圖并題
我别故人無十日衝煙艇子又重來門前積雨生幽草
牆上春雲覆綠苔
斷送一生棋局裏破除萬事酒杯中清虛事業無人解
聽雨移時又聽風
沒逕春泥不出門山煙江霧晝長昏糟牀聲雜茅簷雨
破却隂寒酒自温
剡子論詩冀北空晤言千里意常同待晴紫陌堪縈手
行咏山光水影中至正十四年二月廿五日雨郯君
九成賦絶句四首云杏花簾幕看春雨深巷無人騎馬
來獨有倪寬能憶我黃昏躡屐到蒼苔春色三分都
有幾二分已在雨聲中墻東兩固桃花樹恨殺朝來一
番風十日春寒早閉門風風雨雨怕黃昏小齋坐對
黃金鴨寂寞沈香火自温春寒時節病頭風惆悵年
華逝水同世事總如春夢裏雨聲渾在杏花中倪瓚
留宿高齋篝燈為寫春林遠岫圖并次韻四詩題畫上
時夜漏下三刻矣佩韋齋中書
外錄
書畫舫云傳聞此畫在浙西朱石門家未及見
元鎮隔江山色圖并題
至正辛丑十二月廿四日德常明公自吳城將還嘉定
道出甫里捩柁相就語俯仰十霜恍若隔世為留信宿
夜闌更秉燭相對如夢寐者甚似為僕發也明日微雪
作寒戶無來蹟獨與明公逍遙渚際隔江遙望天平靈
巖諸山在荒煙遠靄中濃纖出沒依約如畫渚上疎林
枯柳似我容髮蕭蕭可憐生不能滿百其所以異於草
木者獨情好耳年逾五十日覺死生忙能不為撫舊事
而縱遠情乎明公復命畫江濱寂寞之意并書相與乖
離感慨之情悰德常今為嘉定同知于民有惠政即昔
日之良常山人也朱陽館主蕭閒仙卿倪瓚言
倪雲林遠岫樹石圖并題
正月十四日舟過吳江第四橋大風浪中貯水一瓢而
去乃賦小詩曰松陵第四橋前水風急猶須貯一瓢敲
火煮茶歌白苧怒濤翻雪小停橈是夜泊舟吳江城外
人家水月皓然與希言理詠久之明日題壁詩曰人家
住近江城外月色波光上下天風景自佳時俗異泊舟
閒咏白雲篇十五日與希言謁三高祠望江上諸山為
寫隔江山色圖并賦詩贈别白鷗飛處夕陽明山色隔
江眉黛横試看三高祠下水悠悠中有别離情十九日
雨留陶蓬戲寫遠樹石岫并錄三詩用發一笑倪瓚
倪高士幽澗寒松圖
外錄
書畫舫云元鎮高士幽澗寒松圖詠按題乃是寫
贈周遜學者詳其風格蓋晚歲筆也此圖收蔵得
地紙質如新筆墨精好神采煥然舊為何元朗故
物今在溪南吳氏江南人家以倪畫有無為其清
濁政為此等尤物品定耳
迂翁林亭秋霽圖
外錄
書畫舫云倪元鎮林亭秋霽直幅在震澤王氏筆
墨生動奕奕有神兼得元鎮四題品上之上
又云倪迂玄文館圖竒峯古木圖桐里夕凉圖並
在王氏竒跡上上
倪迂樹石遠岫圖并題
余嘗見常粲佛因地圖山石林木皆草草而成迥有出
塵之格而意態畢備及見高仲器郎中家張符水牛圖
枯柳岸石亦率意為之韻亦殊勝石室先生東坡居士
所作樹石政得此也近世惟高尚書能領略之耳余雖
不敏願彷象其高勝不敢盤旋于能妙之間也因新齋
高士持仲傑周君紙素來索寫樹石遠岫故云至正乙
亥六月廿四日瓚
外錄
書畫舫云此茂實府君所購後歸之王氏府君又
有倪迂霜林湍石圖小幅清逸不凡
雲林子耕漁軒圖卷
外錄
書畫舫云古今畫題遞相創始至我明而大備兩
漢不可見矣晉尚故實如顧愷之清夜遊西園之
類唐飾新題如李思訓仙山樓閣之類宋圖經籍
如公麟九歌馬和之毛詩之類元寫軒亭如趙孟
頫鷗波亭王蒙琴鶴軒之類明製别號如唐寅守
耕仇英東林玉峯之類五等皆可覽觀惟軒亭最
為風雅向見倪瓚耕漁軒卷名賢往矣堂構墟矣
而徐氏昔年佳勝恍然在目誰謂書畫一小技于
道未為尊耶
倪清閟東岡草堂圖
外錄
書畫舫云東岡草堂圖者倪清閟蚤年筆也作于
戊寅七月時年三十有八矣其題語凡三十字絶
不類盛年之筆楷法尚未成就乃是寫贈希賢高
士者草亭中人二面部衣紋極細自非秋林野興
之比本身上有張天雨題詠參箋有杜瓊吳寬楊
循吉三詩原係周原故物轉入劉廷美齋中樹石
高古人物秀雅真劇蹟也近歸溪南吳氏聞其家
尚有汀樹遐岑小幅吳淞山色大幅竝是元鎮極
品未及見之至今尚在夢想
雲林生秋林野興圖并題(紙本小挂幅高三尺餘闊二尺亭坐一人傍立小僮)
(峯巒無數出沒林間)
余既與小山作秋林野興圖九月中小山攜以索題適
八月望日經鉏齋木犀盛開因賦下韻今年自春徂秋
無一日有好興味僅賦此一長句錄左方
政喜秋生硏席凉卷簾微露淨琴張林扉洞戶發新興
翠雨黃雲籠遠牀竹粉因風晴靡靡松幢承月夜蒼蒼
焚香底用添金鴨落蕊仍宜副枕囊己卯秋九月十四
日雲林生倪瓚
今年歲在甲午冬十一月余旅泊甫里南渚陸益德自
吳松歸攜以相示蓋藏於其友人黃君允中家余一時
戲寫此圖距今十有六年矣對之悵然如隔世事也瓚
重題其左而還十九日
晻靄生清暉空冥照秋影遐眺脩亭虛一覽心已
領陸繼善
經鉏堂前木犀黃何人晏坐聞天香迂翁胸中有
清癖欲掃繁花歸枕囊秋林野興圖親寫百年落
落燕都下市門不遇杜長垣殘墨誰將手重把
弘治壬子臘月子開至京偶見此圖識為雲林真
筆也因購得之重加裱飾請予題其上蓋此圖破
闇已甚知好者少其亦可謂遭矣吴寬
百年遺墨尚精神鑒賞還歸杜老真今日長垣傳
法眼固知少嫩亦如人頃予讀東原先生遺藁
其論雲林畫品云世率以其書辨真贋不知早歲
作尤少漱如其人故予詩云然先生知畫之深者
也王鏊
外錄
書畫舫云右畫草亭中作人物二亦自佳所惜紙
敝墨渝不稱神明煥然耳或云倪迂生平不畫人
僅龍門僧荆蠻民二幅有之恐未必然續按此圖
與東岡草堂僅隔一歲何得相懸若此
又云丑按元鎮卒於洪武甲寅冬叔明卒於洪武
乙丑秋在其後十有一年而畫本流傳者元鎮較
叔明稍夥良由筆法煩簡不同故也近閱張無為
天師贈周練師鶴林之圖用洪武壬午秋署名乍
對似屬後人偽題而不知永樂正位詔以建文二
年通為洪武之歲蓋實當時追叙豈為贋款耶
倪雲林雨後空林生白煙圖(大幅)
(款書)戊申三月五日為周拙逸作
外錄
書畫舫云倪雲林雨後空林生白煙大幅縱橫滿
紙層疊無窮且設色脱化較城東水竹居小景尤
覺漸近自然當為迂翁晚年第一名品本身後有
張雨袁華陸顒周南老題詠其錢仲益顧禄王達
張樞等絹素詩頭亦楚楚可愛生平所見倪畫此
其指不多屈者矣
祕笈云倪迂畫在勝國時可稱逸品昔人以逸品
置神品之上歴代惟張志和盧鴻一可無愧色宋
人内米襄陽在蹊逕之外馬和之超格律之中餘
皆從陶鑄而來元之能者雖多承率宋法稍加蕭
散耳吳仲珪大有神氣黃子久特妙風格王叔明
奄有前規而三家未洗縱橫習氣獨雲林古淡天
然米癡後一人而已
倪幻霞良常草堂圖并題
和靖處士嘗賦詩曰山水未深魚鳥少此生猶擬再移
居只應天竺溪流上獨木為橋小結廬以中之大父鶴
溪先生自金壇移居荆溪因以中相過話處士舊詩戲
為圖此瓚
珠樹風來學鳳鳴玉泉雨過作琴聲識得良常洞
中路前生我本山玄卿張雨
幽館曉山如沐斷橋春水初生花下班荆酒熟松
間散策詩成柯九思
結屋政臨流水開門巧對長松為待神芝三秀移
居華岳西峯倪瓚
家住華陽(闕)長松映草堂平生有高致不似賀公
狂陸友
相近方隅洞良常别有天草堂朝看雨藥圃夜舂
泉邈矣盧鴻一竒哉魯仲連君看遺世者若箇是
頑仙德常久索良常草堂詩未就及觀華蓋山
人碧箋書五言因追其韻頃刻成章雖為草堂未
至之客可以無媿矣癸未歲十一月望日句曲外
史張雨題于荆溪之上
想見茅山路深藏隠者廬平生懷勝境此地得幽
居林黑時聞虎溪深或見魚相期學仙侣童子候
階除韓與玉
每愛良常山水勝草堂松竹更清竒據梧讀易玄
猿聽拄杖看雲白鶴隨石鼎注泉香煮茗竹忩留
客夜彈碁晨昏定省營甘旨獨掩柴扉細和詩李
子雲
身世蕭蕭一羽輕白螺杯裏酌滄瀛逍遙自足忘
朋宴漫浪何須問姓名石鼎煮雲聽澗雨玉笙吹
月和松聲憑君為問張公子曾到良常夢亦清
十二月廿四日馮高士訪余笠澤旅寓相與游從累
日其操行孤削居處簡易有古高逸之風從容話
及德常明公學行之美與僕交義之篤因言欲以
書札枉問以僕深相怪恨遂不復作記此無他聽
雙鳬讒謗之過也雙鳬以十年前博易之物翻悔
不遂竟嗔恨而去知其動興讒於其所識非特執
事也鼠輩小計僕固不恤但可笑耳王半山面有
黑䵟人教用園荽煎湯洗面半山曰天生黑於予
園荽其如予何但執事不明之愆則不可逃一人
譽之從而敬之一人毁之從而怒之可乎所謂惟
君子能好人能惡人不知好惡賤子於明公之前
者君子人歟非耶其亦在聽言之審耳執事以為
何如謹以奉問千萬還示數字幸甚尊君鶴溪先
生侍間道瓚懷仰之私也瓚再拜
雲林荆溪清遠圖并題
荆溪吾國良工製墨善吹簫好與賢士大夫遊張貞居
每館寓其家&KR0712;舟籬傍興盡便返故國良得貞居翰墨
為多今年夏予以事至郡中泊舟文忠祠後國良便從
溪上具小舟相就語為援簫作三五弄慰予寂寞并以
新製桐花煙墨為贈予嘉其思致近古遂寫荆溪清遠
圖以遺之實至正十年四月廿一日也東海倪生記
倪東海倣高房山山水并題
無錫王容溪先生嘗賦如夢令云林上一溪春水林下
數峯嵐翠中有隠居人茅屋數間而已無事石上坐看
雲起高房山嘗繪之為圖貞居詩曰歌此夫容窈窕章
山隂茅宇日凄凉不是筆端天與巧誰割雲山與侍郎
今已亡失余戲用其意為圖贈仲晃辛亥春倪瓚
余謝病將還小隴道謁梁侍郎顧先生祠就宿寶
雲禪舍是夕王仲晃相與論心久之而去明日過
晃見先友倪幻霞所畫且獲觀王容溪張貞居二
公詩詞還晃徵賦苽村亦為長短句一闋衰憊之
餘一時清興殊洒然也
簷聳數株松子村遶一灣苽米鷗外迥聞鷄望望
雲山煙水多此酒進玉盤雙鯉梧溪老人王逢時
年六十有五
雲林竹樹秀石圖
斷劍故留碧錯刀終有神坡陀歲寒色不似醉時
真饒介
喬木千章高出雲幽篁幾個石嶙峋平生丘壑真
成癖莫怪烏藤來往頻于思緝
蒼然古木石巖幽移得江南一段秋共說倪君知
籀法數竿蕭洒更風流高巽志
木落秋吟夜露翻山空無人石榻寒不似君家子
午谷雲旗晝下玄都壇唐肅
雲林之樹森如玉春雨琅玕長更多使我臨風重
懷想幽篁嘉木共婆娑薛毅夫
流光冉冉逐驚波文物空存晉永和遼鶴重尋舊
城郭當時風致已無多王璲
長憶山中舊草廬蒼崕古木共扶疎今朝偶爾看
圖畫便擬身同木石居永嘉陳允明
支幾靈石墮星河夜半虹光發澗阿憶在棲神山
下宿(闕句)張簡
清閟當年風度雲林此日襟期每向詩中見畫今
於畫裏觀詩盧充&KR1846;
三春雷雨蒼龍角萬里雲霄翠鳳毛怪得君家圖
畫裏虛忩凉月夜蕭騷余銓
熊君元修徵予詩適雲林過而見之訝曰此余舊
所作今忘之矣僕因戲之曰對面不識梁武違機
優孟善為孫叔敖識者駭其抵掌談笑然九方皋
具眼當不在驪黃牝牡間也遂相與一笑且賦詩
曰相思喜似人相對憶風神親見雲林面分明識
主賓時至正癸卯二月一日姜漸題
雲林竹圖
瑟瑟清風響翠濤青鸞飛影下亭皋何人吹斷參
差玉滿地月明金錯刀銕笛道人
廣平舊作梅花賦銕石心腸嫵媚辭高士巖前清
賞足月明竹外寫横枝
笠澤莊頭道士家書林風竹翠交加新梢便有凌
雲勢高出牆簷掃落花張簡
粲粲碧玉枝託根在昆侖日出四海静影拂青雲
端君王愛直節樹之黃金門華繁實且多持以慰
青鸞永嘉文信
海上琅玕碧玉枝紛紛蒼雪帶雲飛仙人拾得青
鸞尾裁作朝元翠羽衣本初
雲林寫竹與梅巖自比清貧太守饞蒼翠滿庭都
似玉一枝先喜出松杉李繹
凉隂一片在灣碕墨捲蒼龍起硯池記得月明江
上見秋風吹折玉參差如一道人
清閟閣前煙雨春梅花巖裏玉生塵老懷不聽參
差曲却剪横枝贈野人楊基
風葉響秋林煙梢帶夕隂美人離遠思湘水夜來
深謝徽
雲林不作桃花賦能為梅巖寫竹枝雨過粉香渾
欲濕月明清影似曾移静臨童子敲茶臼隠接吾
家洗硏池日暮天寒倚高翠絶勝雉尾露宫墀王
逢
堂上娟娟竹翛然悟澹遊南風時隠几不復夢洋
州王宥
我愛雲林竹繞池繁隂映水翠漪漪十年不到蕭
閑館却寫秋煙慰所思周彝
秋思與秋影閒齋助夕清幽人夢迴處煙鳥月中
鳴高啓
美人華翠裾步入虚堂裏月落聽秋聲憶在湘江
水天台葛蒙
倪雲林簡村圖并題(紙本小挂幅水墨小山疊澗夕景清潤)
壬子十一月余再過簡村為香海上人作此圖并詩其
上云
簡村蘭若太湖東一舸夷猶辨去蹤望裏孤煙香積飯
聲來遠岸竹林鐘避炎野鶴曾留夏息景汀鷗與住冬
慧海上人多道氣玄言漠密澹相從懶瓚(書左角上)
湖頭蘭若人稀到竹樹森森夏積隂碧殿雲歸玄
鶴去上方風過暮鐘沈映階閒蘤無生法隔岸長
松不住心欲與能仁塵外友扁舟重載作幽尋
洪武甲戌五月能仁交侍者請題其上援筆漫書
衍(書右角上)
倪幻霞叢篁古木圖并題(紙本中挂幅水墨石間古木蒼然新篁娟秀)
(款書)雲林生為元暉都司寫(書圖右中間)
玄暉五字為君休今日元暉却姓劉解道眼中(原跡中字點去)
前無味句藂篁古木思悠悠己酉五月十二日元暉
君在良常高士家雅集午過矣坐客饑甚元暉為沽紅
酒一罌麫觔二箇良常為具水飯醬蒜苦蕒倘佯遂以
永日如享天厨醍醐也後以余舊畫竹樹索詩因賦王
元舉明仲張德機咸在焉瓚(書右角上)
老樹槎枒節未摧凌霄聳壑倚巖隈此君擬結歲
寒友生意春浮紫翠堆歲在癸未暮春望越九日
梅隠叟敬跋(書左角上)
倪雲林子安淡室圖并題卷(紙本高九寸餘長三尺八寸水墨竹樹小齋倚)
(山臨水筆墨間滃然元氣)
欲寫新詩塵滿几味我迂言淡如水白雲淡淡何從來
伴我孤吟北忩裏酒味甘濃易變酸世情對面九疑山
白雲且結無情友明月幽禽與往還八月廿日過道
宗雲棲樓命予賦子安淡室詩因賦并圖是日疎雨生
凉山光滿几殊有幽興也瓚(書圖尾)
倪迂品行高潔故筆墨清遠雖一木一石有山林
隠逸之度非後世能于點染者所敢效顰也若云
以六法中求之又非深識倪迂者明古先生出此
卷示予謹以斯語告之吴奕識
過雨山如罨畫明溪聲直到白雲亭雲遮不斷溪
聲去流出平蕪兩岸青
白髮雲林老畫師一生辛苦竟誰知何須更上峯
頭望滿目清秋滿目詩黃雲題
雲林漫寫雲林意筆底縱橫妙入神多少洛陽騎
馬客千年空作草間塵(原蹟落年字補註塵字下)朱果(右三跋書洒金)
(藍粉箋裝後)
雲林小像
才之英德之精坐松石儼像形噫安得斯人兮復
生天保贊
産于荆蠻寄于雲林青白其眼金玉其音十日畫
水五日畫石而安排摘露三步回頭五步坐而消
磨寸隂背漆園野馬之塵埃向姑射神人之冰雪
執玉弗揮于以觀其詳雅盥手不帨曷足論其盛
潔意匠摩詰神交海嶽達生傲睨玩世諧謔人將
比之愛佩紫羅囊之謝安吾獨以為超出金門之
方朔也句曲外史張雨贊
骨如鶴目如虎即之而雲凝望之而霞舉不據槁
梧而吟乃箕踞長松之下吾知其為馬少游之徒
陶弘景之伍然倜儻之氣足以糠粃一世清遠之
懷足以遊覽千古戢其光芒約之規矩揚揚乎宴
安之暇循循乎問學之聚如是而帶經以鉏者此
一泰宇彼一泰宇京口陳方子貞贊
倪元鎮墨竹圖并題(紙本高二尺四寸闊一尺)
酒俠詩狂一世豪澹然如見古陶匏珍羞直欲奴呼酪
險語真能僕命騷夜話挑燈君獨賞朝餐把酒我偏遭
異鄉又遇同鄉客留宿寒廳飲老饕至正甲辰十一
月十七日在吳松學宫南池之賓興堂將與仁伯廣文
謝别復為鄉友何君置酒留宿因寫竹枝并走筆賦此
留别廣文云是日同集則楊太史仝陳包三助教也倪
瓚
何郎湯餅亦人豪况有縻郎吹鳳匏但覺高歌驚
野老不須痛飲讀離騷鐵枝勾鎖無雙價畫鷁遨
遊定幾遭為問故人髯博士能分廪稍養吾饕楊
楨次韻
倪高士山水并題(黃宋紙本長三尺闊一尺六寸)
春渚芹蒲秋郊梨棗西風沃野收紅稻簷前炙背媚晴
陽天涯轉瞬萋芳草魯望漁村陶朱顏島高風峻節
今如掃黃鷄啄黍濁醪香開門迎笑東鄰老曲全叟
倪瓚至正甲辰八月廿三日書
雲林霜柯竹石圖并題(紙本挂幅高二尺二寸闊一尺二寸)
十一月燈下戲寫竹石霜柯并題五言
久客令人厭為生只自憐每書空咄咄聊偃腹便便野
竹寒煙外霜柯夕照邊五湖風月迥好在轉漁船雲林
子
去年溪上泊輕舟笑弄滄波狎海鷗雲去樓空無
此客寒林留得數竿秋曲江居士圖(見雲林竹石圖跋)
懶瓚先生懶下樓先生避俗如避仇自言寫此三
株樹清閟齋中筆已投老鐵在素軒醉筆(見雲林古木竹)
(石圖跋)
倪幻霞畫并題(有元印五方)
十月江南未隕霜青楓欲赤碧梧黃停橈坐對西山晚
新鴈題詩小著行己酉歲倪瓚(詩見林亭晚岫圖)
雲林君所愛故號倪雲林雲林嗟已矣對畫勞苦
吟雲兮何冉冉林兮何隂隂茅亭鎮虛敞苔徑空
幽深石既長綠髮水還鳴瑶琴豈無好事者一尊
重登臨不惟今視昔亦猶古視今而我闤闠客雲
林有風生欲免山靈笑杖履時遠尋回首仙遊隔
幾塵畫裏人題詩報新鴈小院暗移春歲庚申王
逢題于薛竹村之故第
倪雲林清逸圖并題(紙本小挂幅高二尺五寸闊一尺二寸)
吴市隠者傅古民世為金華之義門去鄉居吴三十載
針砭療病窮淵源只今年已七十四生子在乳如曾孫
養生有道祕神訣烹鍊服食身常存去年暫歸舊鄉縣
悲如歸鶴返故邨宴坐初平叱羊處起餐霞氣觀晨暾
日行百里不困頓今復來吴棲水雲居然孤鳳止榛棘
蔚彼衆蕭蒙芷蓀家徒四壁集風雨古木幽筠隈石根
固窮好義明取與邀我對月開清尊吴宫越館走麋鹿
殘山剩水惟煙雲酒酣長歌踏筵舞荷花落羽何繽紛
感今懷古意悽惻高義非子吾誰論濡毫擘紙寫清逸
醉語駭俗抒煩冤何當與子橘中隠坐玩清景窮朝昏
七月十日寫此圖并為長歌贈古民先生瓚
倪高士竹樹野石圖并題(紙本長二尺八寸闊一尺一寸水墨枯樹一株竹石)
(間之)
陸子泉邊舊日蹤闔閭城裏又相逢忽思翳石千藂竹
政傍當忩一箇松僕與明復孝廉一别十七年矣解后
於萬夀方丈因寫竹樹野石并賦絶句以寄意云倪瓚
癸夘二月一日(行楷書圖左角上)
修竹雙竿石一拳槎枒老樹獨參天故人自别吳
門路尚憶楓橋夜泊船永喜林常(行楷書右角上)
書畫彙考卷五十
