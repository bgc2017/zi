書畫彙考卷六
刑部左侍郎卞永譽撰
書六
魏
鍾繇
鍾太傅薦關内侯季直表卷
臣繇言臣自遭遇先帝忝列腹心爰自建安之初王師
破賊關東時年荒穀貴郡縣殘毁三軍餽饟朝不及夕
先帝神略竒計委任得人深山窮谷民獻米豆道路不
絶遂使強敵喪膽我衆作氣旬月之間廓清蟻聚當時
實用故山陽太守關内侯季直之策尅期成事不差毫
髮先帝賞以封爵授以劇郡今直罷任旅食許下素為
廉吏衣食不充臣愚欲望聖德錄其舊勲矜其老困復
俾一州俾圖報效直氣力尚壯必能夙夜保養人民臣
受國家異恩不敢雷同見事不言干犯宸嚴臣繇皇恐
皇恐頓首頓首謹言黃初二年八月日司徒東武亭侯
臣鍾繇表
劉岑觀
李木敬覽
陳經許懋同觀
右漢鍾繇薦季直表真蹟高古純朴超妙入神無
晉唐插花美女之態上有河東薛紹彭印章真無
上太古法書為天下第一余於至元甲午以厚資
購得於方外友存此山後因飄泊散失經廿六年
不知所存忽於至正九年六月一日復得之恍然
如隔世事以得失歲月考之歴五十六載嗟人生
之幾何遇合有如此者後之子孫宜保藏之吳郡
陸行直題於壺中時年七十有五
成侯在魏銘功五熟釜為魏宗室豈獨勲業為不
可及其楷法傳於世者亦不可企及若戎輅表是
也此卷薦季直表其法度與戎輅表無少異漢季
楷法全是隷其古雅可見於後二王為翰墨宗匠
顧豈能外此哉分湖陸隱君酷嗜古今浙右法書
名畫多出於其家此卷尤隱君所寶者更五六十
年而復歸於隱君信神物去來真有神護云遂昌
鄭元祐識
袁昂論書云鍾書有十二意外巧妙實亦多竒又
李嗣真謂鍾元常正隸如郊廟既陳爼豆斯在又
比寒澗&KR0146;壑秋山嵯峨虞世南云鍾繇馳騖曹喜
蔡邕傚學而致一體真楷獨得精研夫能書之士
其評品鍾書如此其重也然唐文皇論鍾書體則
古而不今字則長而逾制黃長睿謂逸少所臨鍾
書尚書宣示及破關(闕)等帖字皆匾闊殊無長體
豈文皇誤以廣為脩乎長睿又云漢隸運筆結體
圓勁淡雅字皆匾而弗橢今傳世者若鍾書力命
表諸帖古隷典刑俱存夫真賞之士其推察鍾書
如此其至也此卷鍾元常薦季直表真蹟世不多
有仔細觀之果符諸賢之論而其點畫之間多有
異趣可謂幽深無際古雅有餘蓋其楷書去古未
遠純是隷體非若後人妍媚纖巧之態也或疑此
帖唐人所書其間民字缺而不全夫民字之不全
特唐人避諱而剜撥之非不全書也痕迹猶存端
可察識觀者亦觀其筆勢字體與夫英氣雅韵不
可舍本而求末遺精而究粗也要當鑒以心目至
正十八年戊戌五月望日袁泰題
東觀餘論云自秦易篆為佐隷故漢世隷體尚有
篆籀意象厥後魏鍾元常士季晉王世將逸少子
敬作小楷法皆出於漢隷字率匾正今存於世若
元常尚書宣示等帖世將上晉元帝二表逸少曹
娥帖子敬洛神賦雖經摹拓而古隷典刑具在至
江左六朝謝宣城蕭挹輩雖不以書名世其小楷
若齊海陵王志開善寺碑猶有鍾王遺範至陳隋
間正書結字漸方唐初猶然獨歐陽率更虞永興
易方為長以就姿媚後人競效之遽不及二人遠
甚鍾王楷法彌遠矣余觀此帖誠元常之所合作
若黃長睿之推而得其詳論而極其至且究其字
體之變更似為此書發也不可不重識焉至正二
十五年五月二十日泰再題
右鍾繇薦季直表真蹟黃初到今千二百餘年矣
而紙墨完好不渝信希世之寶也應禎往年在天
府得見二王真蹟今復於相城沈啓南所觀此區
區餘年何多幸也時同觀者吳江史鑑曹孚汝泰
崔澂葑門朱存理弘治四年人日長洲李應禎記
史載鍾太傅事魏殊有偉績此薦季直表又見其
為國不蔽賢之美其書平生所見特石刻耳若真
蹟之存於世者則僅止此啓南所藏法書甚多吾
固知其不能出此上也吳寬
外錄
藝苑巵言云吾所收名筆褚河南哀冊文最後得
鍾太傅季直表雖時代不同而古雅則一真純綿
裹鐵初看便好久看之筆盡而意無盡類魯公裴
將軍北伐詩體兼正行草筆出分篆初看人驚愈
看愈自肅然心服懷素千字文用筆似輕而極勁
若縱逸而結構不疎亦須再看乃益自有致柳誠
懸禊帖詩後序初看覺有俗氣至三四看乃見其
妙處愈看愈可愛蘇文忠題煙江疉嶂歌遒媚刺
眼初看極好至四五看後微覺有出入然亦是公
最合作書也
寓意編云城西張氏藏鍾元常薦焦季直表上有
晝錦堂米芾賈似道等印元人跋云是宋僧存此
山物又薛紹彭四帖元張伯雨藏趙松雪金孫璧
跋後伯雨歸倪雲林二物今在石田翁家李少卿
近跋鍾書定為真蹟余不敢以為然也
書畫舫云元章白首閱書無魏遺墨故斷自西晉
其後好事家收鍾繇季直表墨跡混用米芾之印
豈未覩書史之文耶使曉人為之必不出此等牴
牾伎倆也
鍾元常書正考父鼎銘(篆書原文不錄)
鍾繇篆書正考父鼎銘紙墨與陸機平復帖一類
此無上妙蹟也(闕欵)
鍾元常臨正考父鼎銘鍾鼎古篆凡廿一字其題
名一行係八分體此無上古法書也左方有唐太
宗題宋徽宗高宗以下四帝跋皆真蹟前後用宋
龍鳳(闕)繡裝亦不易得今任韓氏籖軸竝漢玉(闕款)
外錄
書畫舫云韓存良太史購藏鍾元常摹鍾鼎篆正
考父鼎銘當為魏漢遺墨之冠其次則王元美尚
書家正書薦季直表上有晝錦堂等印及元人跋
尾此帖紙墨竒古筆法深沈而識者定為唐人摹
本非真蹟云元美續收褚河南哀冊文細玩益見
筆勢飄舉姿態動人顔平原送裴將軍北伐詩體
兼正行草雜出篆法竝屬真筆是二公生平最合
作書也
魏鍾太傅賀捷表
臣繇言戎路兼行履險冐寒臣以無任不獲扈從企佇
懸情無有寧舍即日長史逯充宣示令命知征南將軍
運田單之竒厲憤怒之衆與徐晃同勢竝力撲討表裏
俱進應時尅捷馘滅凶逆賊帥關(闕)已被矢刃傅方反
覆胡修背恩天道禍滛不終厥命奉聞嘉憙喜不自勝
望路載笑踊躍逸豫臣不勝欣慶謹拜表因便宜上聞
臣繇誠皇誠恐頓首頓首死罪死罪建安廿四年閏月
九日南蕃東武亭侯臣繇上
敬道
蕭詧
庾肩吾
子雲
文林郎直祕書省臣王知逸監
宣義郎行左司禦率府錄事參軍事臣劉懷信監
宣德郎行左騎衛倉曹參軍事臣陸元悌監
承議郎行右金吾衛長史臣魏晳監
右散騎常侍崇文館學士上柱國舒國公臣褚无
量
祕書監兼侍讀昭文館學士上柱國常山縣開國
公臣馬懷素
開府儀同三司上柱國梁國公臣姚崇
銀青光祿大夫行中書侍郎同中書門下平章事
監修國史上柱國許國公臣蘇頲
銀青光祿大夫吏部尚書兼侍中監修國史上柱
國廣平郡開國公臣宋璟
三帖皆竒而鍾元常表尤為精絶晉陽溫萃
字畫之有鍾王猶儒家之有周孔後生出口即云
二王猶云孔孟而不知周公者也彦幾此論少能
為元常出氣東平畢良史
二公既已許之余何言哉紹興己未歲暮春之末
吳說題
魏太傅鍾繇戎輅宣示帖(即賀捷表有宣和政和雙龍小璽米芾諸印)
御府所藏魏鍾繇宣示帖淳祐十一年歲在辛亥
至朔同日妝池松題記
外錄
珊瑚網云尚書宣示已入閣帖薦季直表亦鐫李
氏真賞齋矣此則宣示戎輅真蹟為吾禾項氏所
藏是宣示有二種也遂昌鄭元祐以戎路作戎輅
世遂名戎輅帖耳余考廣川書跋以昔人辨鍾元
常書謂字細畫短而逸少學此書最勝處得於勢
巧形密然則察真偽者當求之於此其失於勁密
者可遥知其偽也賀表畫疏體支鋒露觔絶不復
結字此决知非元常之為也永叔嘗辨此謂建安
二十四年九月關某未亡不應先作此表論辨如
此然鄭遂昌以成侯戎輅表楷法傳世為不可及
又以季直表其法度與戎輅無少異今三帖俱存
鑒别自在惟是墨本乃閏月九日非九月也或誤
以九日為九月抑閏在冬捷時耶有識者宜詳辨
之
書畫舫云東觀餘論考魏志是年十月為徐晃
所敗表内只云被矢刃時(闕)為流矢所傷未始言
其死也此表非偽表云閏月是十月非九月也
書系云鍾繇尚書宣示真跡在王丞相導家導過
江時藏衣帶中以遺逸少逸少以遺王脩脩死其
母以脩平日所寶竝入棺中真蹟遂絶刻本乃右
軍臨者
山谷跋古法帖云鍾繇書大小世有數種余特喜
此小字筆法清勁殆欲不可攀也觀史孝山出師
頌數字頗得草法蓋陶冶草法悉自小篆中來千
古楷行之妙無過鍾王鍾王之蹟妙者宣示樂毅
蘭亭而已宣示三疉渡江卒入敬仁之棺蘭亭萬
金巧購終殉昭陵之葬樂毅模本耳安樂變亂竟
貽老嫗竈火之辱惜哉右軍臨宣示在宋有之今
入淳化閣帖蘭亭定武石刻尚直數百金樂毅論
搨本佳者猶可十倍他刻也
藝苑巵言云鍾繇曰多力豐筋者聖無力無筋者
病學鍾張殊極不易不得柔中之骨不究掘中之
趣則鍾降而笨矣不得放中之矩不識變中之雅
則張降而俗矣
晉
晉武帝
晉武帝我師帖(原文不錄)
外錄
書史會要云晉武帝我師帖真蹟宣和祕府官本
今在震澤王氏筆勢雄健高古絶倫當為帝王書
法之冠此無上妙帖也
寶晉英光集云武帝書紙靡潰而墨色如新有墨
處不破吁豈臨學所能欲令人棄筆研也古人得
此等書臨學安得不臻妙境獨寫唐人筆札意格
尫弱豈有勝理其氣象有若太古之人自然淳野
之質張長史懷素豈能臻其藩籬耶昔歸公跋趙
令畤家古帖得之矣欲盡舉一奩書易一二帖恐
未許也今日已懶開箧但磨墨終日追想一二字
以自慰也
雲烟過眼錄云鮮于伯機樞所藏晉武帝真蹟宣
和御府物有唐人跋
索靖
索幼安書出師頌(章草)
出師頌史孝山
芒芒上天降祚有漢兆基開業人神攸讚五曜宵映素
靈夜嘆皇運來受萬寶增煥歴紀十二天命中易西戎
不順東夷構逆迺命上將授以雄戟桓桓上將實天所
啓允文允武明詩閱禮憲章百揆為世作楷昔在孟津
惟師尚父素旄一麾渾一區㝢蒼生更始移風變楚薄
伐獫狁至于太原詩人歌之猶嘆其艱况我將軍窮域
極邊敉無停響旗不暫褰澤沾遐荒功銘鼎鉉我出我
師于彼西疆天子餞我輅車乘黃言念内舅恩深渭陽
介珪既削裂壤酬勲今我將軍啓土上郡傳子傳孫顒
顒令聞
鍾太傅書自晉渡江時止傳宣示表百餘年間妙
蹟已絶寧知今世有索靖出師頌耶此書在檇李
項子京家故是甲觀其昌
外錄
藝苑巵言云索靖出師頌上有宣和記識考書譜
良合然宋時諸公極豔稱蕭子雲出師頌而祕殿
不收盖是唐人臨得蕭子雲頌因見閣帖内靖數
行相類遂鑒定以為靖出師頌耳自永嘉南渡靖
真蹟已鮮梁武湘東鳩集之繁貞觀開元購求之
篤何于兹時寥寥也
書畫舫云右軍禊飲序章用退筆書故字未免賊
毫直出幼安出師頌是退筆之尤者結構竒偉可
愛昔人謂能書不擇筆殆非浪說耳
又云索靖章草出師頌一卷用黃麻紙書之上有
宣和印識而朱色如新且與書譜文合故文夀承
定為真蹟為之刻石行世評者至謂靖書如飄風
忽舉鷙鳥乍飛又如雪嶺孤松冰河危石則其結
法遒逸從可知矣或云頌文盖出蕭子雲筆元初
藏霍清夫處見雲烟過眼錄宋時在錢勰房下亦
見米氏書史其真是耶否耶
索幼安月儀帖(章草)
山川路阻不能翻飛登彼崇丘逍遥長望延佇莫及思
積神疲不勝眷然之感裁復具書不悉
外錄
書系云索靖章草月儀帖一短卷下有希世藏小
印及永興軍節度使印真蹟藏鮮于伯機處
又云索征西筆短意長誠不可及長沙古帖中有
急就章數十字劣于此帖今人作字大概筆多而
意不足
又云按法帖刊誤索靖七月二十六日帖本七紙
晉王平南廙所寶值永嘉亂乃四疉綴衣中以渡
江唐桑泉令豆盧器得之其疉蹟猶存云
書史會要云索靖字幼安燉煌人漢張芝之姊孫
也官至司空諡曰莊靖經史之暇喜作字遂以章
草名重一時故論者以為飄風忽舉鷙鳥乍飛以
狀其遒勁或以為雪嶺孤松冰河危石以狀其峻
險或以為精熟至極索靖不及張芝妙有餘姿張
芝不及索靖或以八分亞韋鍾隷法過韋瓘其得
譽有至于此宜乎書名與王羲獻相先後也
陸機
陸士衡平復帖(原文不錄)
外錄
書畫舫云韓存良太史家陸士衡平復帖計九行
墨色有綠意紙亦不雜碎其前有宋徽宗泥金標
題雲間陳仲醇謂其書極似索靖筆法始知閣帖
所刻陸雲書亦後人為之陸更古也又閒王羲之
破羌帖王獻之洛神十三行晉人小楷曹娥碑楊
羲黃素黃庭經唐玄宗鶺鴒頌褚遂良千文張旭
宛陵帖鍾紹京靈飛六甲經吳通微千文懷素論
書帖(或云山水帖)徐浩道經上卷賀知章千文顔真卿
自書誥吳融博士帖蘇軾自書八賦米芾草書十
二帖宋高宗絹本洛神賦并有李昭道臨顧愷之
圖畫趙孟頫小楷道德經全本種種真蹟在其家
未及全見之
東晉
王羲之
晉右將軍王羲之敬和帖真蹟(泥金韯題宋御府祕藏有宣和政和二印)
想清和士人佳也此平安安石過停數日日無為樂益
增想想孔長史安善足下令知問累有書也足下入年
衰得俱還不思遲以日為歲
元素將還翰苑子瞻欲赴高密與寶臣同來遊法
惠至言師舍同觀熙寧七年九月十七日題
熙寧八年八月朔過雪峰謁言師觀此帖莆陽蔡
元度隴西李無悔寺僧潛聖
元祐四年七月廿五日復至法惠言公化去已七
年矣見其小師微惘然如夢耳子瞻書
微上人自西菴携過山林因得一觀襄陽米黻甲
子三月十九日
王右軍思想帖
羲之頓首不復見君甚有思想得告慰之故苦乏氣兼
欲㿃下憂深不佳尅面王羲之頓首
大德二年二月廿三日霍肅清臣周密公謹郭天
錫右之張伯淳師道廉希貢端甫馬昫德昌喬簣
成仲山楊肯堂子構李衎仲賓王芝子慶趙孟頫
子昂鄧善(原蹟善字點去)文原善之集鮮于伯幾池上右
之出右軍思想帖真蹟有龍跳天門虎臥鳳閣之
勢觀者無不咨嗟歎賞神物之難遇也孟頫書
右軍真蹟世所罕見此思想帖與余(原蹟余字旁注)舊藏
平安帖行筆墨色略同皆竒蹟也平安帖有米海
岳籖題此帖無題籖而有趙魏公跋語稱許鄭重
同觀者自霍清臣而下(原蹟下字旁注)凡十有三人皆鑒
賞名家咸咨嗟歎賞神物之難遇如此余何幸得
附名其後哉嘉靖丁巳冬十一月十有三日長洲
文徵明題時年八十有八(烏絲闌)
外錄
嚴氏書畫目云嚴氏藏逸少月半帖思想帖瞻近
帖司馬帖子敬奉書帖冠軍帖皆真蹟唐時祕府
物有古跋宋徽宗泥金題籖首尾天水宣和政和
内府圖書等印全
王右軍此事帖(内有明昌御鑒山谷道人黃長睿印)
比有此事以與卿共事每思不以法和欲不可長
右軍瀟洒更清真落筆奔騰思入神裹鮓若能長
住世子鸞未必可驚人蒼藤古木千年意野草閒
花幾日春書法不傳今已久楮君毛穎向誰陳揭
傒斯拜題
黃伯思辨帖文精别毛髮理析毫釐華光祿尚古
嘗刊其所著行於時今收王帖片掌必有見于中
耳昔人相馬妙盡神凝驪黃為别者未必良工也
余何能為言唐寅
南濠都穆觀于松陵史氏淡心齋
墨林主人項元汴用價五十金得於無錫安氏時
隆慶三年八月朔日飫字號(前敬和帖子京定價三百金)
王右軍二謝帖
二謝書云即以七日大蘞冥冥永畢不獲臨見痛恨深
至也無復己巳武妹脩載在道終始永絶道婦等一旦
哀窮竝不可居處言此悲切倍劇常情諸不能自任未
遂面緣撫念何已不一羲之頓首
熙寧九年十一月十四日趙抃閱于越州清思堂
之西至樂齋觀
右軍真蹟近世漸少觀二謝帖紙札尚完殊可愛
也按貞觀日錄洎淳化法帖皆不收此豈當時為
好事者祕藏不出耶熙寧丙辰冬至日丹陽蘇頌
子容餘杭郡西閣題
假守徐師回丁巳仲春十日覽之
郡倅朱正民同觀熙寧九年七月六日書
會稽關景暉存中熙寧九年五月廿五日三司北
軒觀
華陽王仲修觀丙辰仲夏旦日
清河崔彦博唐公元豐乙丑五月望日觀於西安
縣東齋
朝議大夫致仕何昌世元祐二年八月十七日觀
於衢州衙之大廳
武夷范鏜觀元祐二年八月十有七日三衢龜峰
廳筆
右軍書法萬世所宗昔人稱歐虞之體謂如壯士
美人者但能精於一偏尚且傳之後代而况得其
全者哉是知此字當使好事寶之也元豐乙丑五
月望日西安縣齋丹陽崔&KR1789;仲德舉題
東陽鄭汝言無伐同觀
正觀尤愛右軍書訪求殆盡其後竝葬昭陵今所
存法帖人謂皆哀疚之間故不復進上得傳于後
豈其然乎此書亦然又法帖之所遺也當用文錦
玉軸重裝以遺子孫寶之海陵曹輔子方信安郡
齋書
曹使君借觀出示通守郭庭誨與觀者五人林師
醇醇仲余廙肅之梁秉文憲古林季淵萬宗葉常
權之紹聖五年三月二十日
元符二年季秋九月鄭子猶出此帖于滎陽尉舍
以示余因得以觀右軍筆畫之妙苐有嘉歎而已
吳興劉欽止繩祖書
樂安李炳崇寧元年十二月初九日滎陽澤思軒
敬觀
張子和高適正梁濟道李海叔母仲山同觀於陳
留大觀元年五月廿五日
此右軍二謝帖結構疎緩紙敝墨渝了無晉人風
度殆後人贋本宋諸公之題俱佳恐非原帖余嘗
見黃素上眠食帖用章草後趙文敏公題識亦用
章草又月半帖惜縑素殘裂不害為神品偶錄此
帖因并及之墨林項元汴
外錄
戒菴云逸少二謝帖真蹟凡七十六字後有趙清
獻公抃竝蘇子容等跋字畫亦無殘缺但墨氣已
盡斂字上著草右旁如殳且大類之字較之石刻
其結體用筆頗不相類此余鄉顧山周氏先世物
子孫欲求售特携以問價于文衡山曰此希世之
寶也每字當得黃金一兩其後三十一跋每跋當
得白銀一兩更有肯出高價者吾不論也後典于
閶門一富家止得米一百二十斛竟不知下落矣
惜哉戒菴老人漫筆
王右軍瞻近帖(行草書硬黃紙本)
瞻近無緣省告但有悲歎足下小大悉平安也云卿當
來居此喜遲不可言想必果言告有期耳亦度卿當不
居京此既僻又節氣佳是以欣卿來也此信旨還具示
問
右羲之瞻近帖行書之狎鄰于草者也典午沖靚
放曠之風烏衣諸王富貴居養之素藹然見毫楮
間宜其名百世也第宋淳化宣和蒐羅晉帖靡遺
此帖獨不見有所表識豈非金元得宋故物易故
以新而然與明昌七印籖帖金書全倣宣和其篆
籀朱法精粗不侔後世瞭若在目假令當時不相
師法政未為失觀辨章良公成甫家清玩見右軍
真蹟二帖當亞快雪至正丁酉閏月己未廬陵歐
陽玄識
余居秘府時閱歴晉諸家帖而右軍羣昆季居多
荷華裹鮓神俊天出評者至以龍跳天門虎臥鳳
閣稱之信不誣矣此帖骨相益豐豈操觚時在來
禽喜色之前耶不見賞於徽宗而見珍於完顔臨
風撫卷足為世道一慨前翰林孫䞇
都昌宋天章嘗示余獻之鄱陽帖每恨其絹素未
古此帖與金華宋仲珩所收周益公家喜色帖紙
墨相類筆法精妙真頗無疑良金美玉可得而此
卷不可得寶之寶之丙寅孟夏鄱陽劉昺
右軍東方朔畫像贊
大夫諱朔字曼倩平原厭次人也魏建安中分厭次以
為樂陵郡故又為郡人焉先生事漢武帝漢書具載其
事先生瓌瑋博達思周變通以濁世不可以富樂也故
薄遊以取位苟出不可以直道也故&KR0008;抗以傲世傲世
不可以垂訓故正諫以明節明節不可以久安也故談
諧以取容潔其道而穢其跡清其質而濁其文弛張而
不為耶進退而不離羣若乃遠心曠度贍智宏材倜儻
博物觸類多能合變以明算幽讚以知來自三墳五典
八索九丘隂陽啚緯之學百家衆流之論周給敏捷之
辨枝離覆逆之數經脉藥石之藝射御書計之術乃研
精而究其理不習而盡其巧經目而諷於口過耳而闇
於心夫其明濟開豁苞含弘大凌轢卿相謿唅豪桀戲
萬乘若寮友視疇列如草芥雄節邁倫高氣蓋世可謂
拔乎其萃遊方之外者也談者又以先生噓吸沖和吐
故納新蟬蜕龍變棄世登仙神友造化靈為星辰此又
竒怪恍惚不可備論者也大人來守此國僕自京都言
歸定省覩先生之縣邑想先生之高風俳佪路寢見先
生之遺像逍遥城郭覩先生之祠宇慨然有懷乃作頌
曰矯矯先生肥遁居貞退弗終否進亦避榮臨世濯
足稀古振纓湼而無滓既濁能清無滓伊何高明尅柔
能清伊何視洿若浮樂在必行處儉罔憂跨世淩時遠
蹈獨遊瞻望往代爰想遐蹤邈邈先生其道猶龍染跡
朝隱和而不同棲遲下位聊以從容我來自東言適兹
邑敬問墟墳仚佇原隰虚墓徒存精靈永戢民思其軌
祠宇斯立俳佪寺寢遺像在圖周游祠宇庭序荒蕪榱
棟傾落草萊弗除肅肅先生豈焉是居是居弗刑遊遊
我情昔在有德罔不遺靈天秩有禮神鑒孔明仿佛風
塵用垂頌聲永和十二年五月十三日書與王敬仁
外錄
山谷題跋云予嘗觀東方畫贊墨蹟疑是吳通微
兄弟書然不敢質也遣筆結字極似通微書黃庭
外景經也如佛頂石刻止是經生書不可引與同
列矣
又云東方生畫贊用筆極痛快今時傳模去真甚
遠猶可喜
米氏書史云右軍東方朔畫贊糜破處歐陽詢補
之在丁諷學士家歸宗室令畤劉涇以僧繇畫梁
武帝像易去
董逌書畫像贊云畫贊世傳晉右將軍王羲之書
考其筆墨蹊逕輒不類知後人為之託之逸少以
傳也昔王濛子修嘗求書右將軍王羲之為寫東
方朔畫贊與之敬仁亡其母見平生所愛内棺中
故知此書不傳久矣唐自貞觀購書逮開元搜訪
亦既盡矣校定大王書二卷黃庭第一畫贊第二
告誓第三韋挺以畫贊是偽夫畫贊已亡矣而更
出者可知其偽也今世所傳疑不在韋挺論中彼
得存于貞觀而入錄當亦有可亂真處今之傳者
不能便入貞觀錄也
喬仲山云在都下時常賣人處有右軍書東方畫
贊爛處歐陽詢補宣政收附豈元章書史所載者
耶
書畫舫云或問東方朔畫贊是逸少書否余曰此
帖米芾載之書史定為真蹟無貶辭魯直疑為吳
通微筆好竒之論也
又云東方朔畫像贊相傳逸少真蹟乃永和十二
年五月十三日書與王敬仁者筆蹤茂密法律森
嚴其糜破處歐陽詢補之宋初在丁諷學士家尋
入宣和祕殿有御題璽記暨南渡後復歸趙與懃
家雜見書史書譜雲烟過眼錄中國朝嘉靖間為
朱太保希孝所購盖絶世之寶也太保卒流傳至
關中今藏南太史處珍異何減連城夜光矣按逸
少小楷此贊與樂毅黃庭太師告誓宣示累表也
蘭亭行書稚恭王略等帖竝草書草十行敵行書
一字行十行敵真書一字耳况樂毅就石書丹黃
庭後人傳會宣示倣傚元常迨太師告誓累表一
一出此贊下即少有剝蝕得之固足以豪也
又云逸少東方朔畫像贊趙子昂有臨本竝跋亦
見韓太史家較之真蹟不差毫髮嚴分宜家晉人
墨寶當以王羲之此事帖為第一乃金章宗故物
凡二十字紙墨如新精神煥發傳世之珍也論者
謂大王筆勢飄若游雲矯若驚龍肅觀此帖益知
前人之言不謬此卷今在震澤王氏
晉金紫光祿大夫右將軍會稽内史王羲之字逸少
破羌帖卷
知虞師書桓公以至洛即摧破羌賊賊重創想必禽之
王略始及舊都使人悲慨深此公威略實著自當求之
于古真可以戰使人歎息知仁祖少差此慰可言適范
生書如其語無異故須後問為定今以書示君
懷充
右將軍金紫光祿大夫王羲之書八十一字贊
昭回于天垂英光跨頡歴籀化大荒烟華澹穠
動彷徉一噫萬古稱天章鸞夸虬舉鵠序行洞天
九九通寥陽茫茫十二小刦長璽完神呵命芾藏
癸未歲太常玉堂手裝
晉大司馬至洛陽威略已著摧破羌聲馳江左傳
國光右軍筆陣爭堂堂妙用作意驅俊鋩驚鴻乍
起游龍翔仁祖無奕烏衣郎掛名篇末流遺芳開
元散落王涯藏聯翩飛動茂密行料簡鑒賞盛有
唐傳授視此真印章(係海嶽題)
右米南宫所藏王右軍破羌帖一卷米公嘗論右
軍草書惟王略帖數行是真其餘皆一手偽帖則
其寶重此帖為可知也今孫君伯立得之可謂得
所歸矣右軍學書帖有云但人世中寶玩千分不
得吾書一分則此帖伯立寶之當何如哉至元改
元四月朔揭傒斯跋
右晉羲之書王略帖余任江淛省檢校時於錢唐
楊府秀夫處得之乃米藏真故物曾入宣和御府
收雖千金不易易也古齋永寶之(闕款)
外錄
辨誣錄云米芾在真州嘗謁蔡攸于舟中攸出右
軍王略帖示之元章驚歎求以他畫易之攸有難
色元章曰若不見從某即投此江死矣因大呼據
船舷欲墮攸遂與之按書史云王羲之桓公破羌
帖有開元印梁書證懷充跋筆法入神在蘇之純
家之純卒其家定直久許見歸而余使西京未還
宗室仲爰力取之且曰要約米歸有其直見歸即
還余遂典衣以增其直取回仲爰已使庸工裝背
剪損古跋尾參差矣痛惜痛惜觀米公紀述則據
舷之事未可信邪
寶晉英光集云王略帖八十一字入梁唐御府已
見陶榖跋末全印及首半印曰永存珍祕唐相王
涯印也自五代由陶入鄭郭亦見前跋至本朝入
參知政事蘇太簡家以墨筆妙精印國老武功圖
書許國後裔等印國老才翁題為辨舜賓子澄字
道淵為尚書郎孫之純純之妻李丞相嵩之後弟
纁字彦益余姻家累年約為購會余使西都帖自
把至元約白金一笏當語宗正仲袁字君發遂力
以十五萬購之李不許且曰米亦姻家也即以十
五萬取則以歸米迨使還如約然已使庸工折剪
背損矣昔梁武不收慰問帖唐文雖收尚别卷非
慰問者無此正觀印但開元入御府爾古今印跋
完備有傳授之緒吾閱書一世老矣信天下第一
帖也崇寧癸未季春九日玉堂竹齋手裝
又載米南宫青山詩一園松竹冷隂森猶得桓公
歎可臨却匹劉琨看左傳玉壺徒缺誤雄心
海岳名言云一日不書便覺思澀想古人未嘗片
時廢書也因思蘇之才桓公至洛帖字明意殊有
工為天下法書第一
右軍快雪時晴帖
羲之頓首快雪時晴佳想安善未果為結力不次王羲
之頓首
山隂張侯
君倩
東晉至今近千年書蹟傳流至今者絶不可得快
雪時晴帖晉王羲之書歴代寶藏者也刻本有之
今乃得見真蹟臣不勝欣幸之至延祐五年四月
二十一日翰林學士承旨榮祿大夫知制誥兼脩
國史臣趙孟頫奉勅恭跋
外錄
米氏書史云右軍快雪時晴帖山隂張侯是真字
數字帶行今世無右軍真字帖末有君倩二字疑
是梁秀縫有褚氏字印是褚令所印蘇氏有三本
在諸房一余易得之一劉涇巨濟易得無褚印
米南宫云(晉)右(將)軍(會稽内史王羲之字逸少書)
快雪帖見張彥遠法書要錄本朝參知政事蘇公
太簡家故物(故有翰林學士院印)唐賜魏丞相徵
(傳之子孫)故有鄭公之後印又傳于褚遂良(之孫)
(長史)故有褚氏印(予在都下以好玩十種易于蘇)
(太簡孫祕書激字志東志東與余德友也)蘇才翁
子美有跋及國老押署(紹聖丙申以示翰林學士)
(蔡公仍以翰林印印之即太簡作翰林時所用)一
日駙馬都尉王晉卿借觀求之不與已乃剪去國
老署及子美跋著于模本乃見還因詳錄得之之
自(紹聖丁酉海岱樓題)米芾審定
書畫舫云王百谷徵君藏逸少快雪時晴帖白麻
紙真蹟唐宋祕府官本曾入寶晉齋中米元章有
跋又入大元御府趙子昂以下奉勅跋者三人苐
前元章識尾不知何時失去完璧之難如此丑按
右軍行楷海内僅存一二詳其品格定在項子京
家行穰帖上或云祕府裝池名跡往往剪去前人
題識故元章所題書畫向後輸入宣和御府者其
跋尾例皆不存及觀快雪時晴帖卷殆真是耶
又云丑按元章跋尾止大書一百七字見山林集
中其側行書者竝後人潤色以成之中間丙申丁
酉謬誤此殆妄人一時信筆之過海岳豈至是哉
王逸少官奴帖
官奴小女玉潤病來十餘日了不令民知昨來忽發痼
疾至今轉篤又苦頭癰癰以潰尚不足憂痼疾少有差
者憂之燋心良不可言頃者艱疾未之有良由民為家
長不能克己勤修訓化上下多犯科誡以至于此民惟
歸誠待罪而已此非復常言常辭想官奴辭已具不復
多白上負道德下愧先生夫復何言
外錄
書畫舫云王逸少官奴帖真蹟今在檇李項氏即
寶章待訪錄所載者此帖乃逸少晚年名筆歴歲
千䙫紙墨完好得而藏之不假南面百城矣
又云官奴帖一名玉潤帖米氏所載有二本一真
蹟在王實處一模本在王仲修家
晉會稽内史穉恭帖(行書)
羲之死罪伏想朝廷清和稚恭遂進鎮東西齊舉想尅
定有期也羲之死罪死罪
外錄
米氏書史云王羲之行書帖真蹟天下法書第二
右軍行書第一也長慶某年月日太常少卿蕭祐
鑒定在王珪禹玉家後有禹玉跋以門下省印印
之時貴多跋後為章惇子厚借去不歸其子仲修
專遣介請未至是竹絲乾筆所書鋒勢鬱勃揮霍
濃淡真如雲烟變怪多態清字破損余親臨得之
米芾王右軍稚恭帖贊云混沌破龍蛇出大荒子
鼓神物縱變怪造恍忽起洪水稽天骨大道驚戮
狂勃時蟄引無憚率神禹符鎮罅窟
晉王羲之袁生帖(草書計二十五字紙本高八寸闊三寸宋宣和御府收藏月白簽御)
(標泥金字書晉王羲之袁生帖上晉字剝損黃絹隔水右邊鈐印長方雙龍璽二方御書瓢印一方)
(本身右邊圓雙龍璽宣和連章左邊政和宣和二璽鈐印長方雙龍璽二方政和連章一方後有内)
(府圖書之印末有真賞瓢章華夏藏印蓋錫山華氏故物摹入真賞齋者以火前本較之毫髮不爽)
(簡夫直神手也外用宋刻絲仙山樓閣文綺裝成質素瑩潔設色秀麗界畫精工烟雲縹緲絶似李)
(思訓雖筆墨追摹未易到耳生平所見宋刻惟此為上上超品非是帖不足當之也)
得袁二謝書具為慰袁生暫至都已還未此生至到之
懷吾所也
右王右軍袁生帖曾入宣和御府即書譜所載淳
化第六卷亦載此帖是又嘗入太宗御府而黃長
睿閣帖考嘗致詳於此然閣帖本較此微有不同
不知當時臨摹失真或淳化所收别是摹本皆不
可知而此帖八璽爛然其後覃紙及内府圖書之
印皆宣和裝池故物也而金書標簽又出佑陵親
劄當是真蹟無疑此帖舊藏吳興嚴氏震直家震
直洪武中仕為工部尚書家多法書後皆散失吾
友沈維則購得之嘗以示余今復觀于華中甫氏
中甫嘗以勒石矣顧真蹟無前人題識俾予疏其
本末云嘉靖十年歲在辛卯九月朔長洲文徵明
跋
外錄
書畫舫云王羲之袁生帖釋懷素夢游天姥吟王
維雪溪圖李成寒林平野圖徐熙柳穿魚圖皆宋
祕府物為吳中王氏藏本竝神品也
王右軍來戲帖(原文不錄)
外錄
米氏書史云王羲之來戲帖黃麻紙字法清潤是
少年所書滿一幅其間數字難辨六朝寫經褊字
註之後人復以雄黃塗盖歲久膠落字見五分在
丁晉公孫受繪像恩澤者房下云晉公故物也欲
以二十千見歸余即以其直取君以與余來往議
此帖書粘于後質于其鄰大姓賈氏得二十千蓋
意其可贖也今十五年矣猶在賈氏曾經人用薄
紙搨書墨即透數行仍汙靜地深可歎息其家又
有韓擇木八分一卷唐人薄縑摹王帖一幅
王右軍眠食帖(章草)
羲之頓首昨得書問明尹尚復惙惙既不能眠食深憂
慮懸吾情至不能不委㛐故不差
右王右軍眠食帖真蹟世之博古之家所收王帖
僕亦略見之如此帖章草竒古雄強精神逼人指
不可再屈也至元丙戌十一月朔大梁趙孟頫為
沖賓員外跋
右軍云吾書比之章草猶當鴈行觀此乃知右軍
之言誠為過謙其餘則子昂說法已竟不須重說
偈言也鮮于樞
眠食帖章草誠與衞索爭衡矣西溪老人書至元
戊子人日
王右將軍眠食帖字數雖不多而古意具在觀於
此者自應作貞觀太平時千金之購共看具眼則
山隂自誓之文不孤矣海粟馮子振
外錄
孫氏法書抄云此即右軍豹奴帖之半耳後人見
有眠食二字遂題若趙若馮皆一代偉人不知何
以亦有此誤耶此帖今藏南橋范氏予親見之絹
上書也
王逸少官舍尚書二帖(原文不錄)
官舍尚書二帖第一帖易于今坊州使君劉涇第
二帖易于禮部員外楊傑唐貞觀御府物至予家
正觀二小璽復合神物離合真有數耶自丙寅至
壬午十七年間以紙毛三洗跋時崇寧紀元五月
十五日楚國米芾記
晉右軍得告帖
得告承長平未佳善得適適君如常也知有患苦耿耿
念勞心食少勞甚頓還白不具王羲之再拜
外錄
雲烟過眼錄云郭佑之天錫號北山所藏晉右軍
得告帖又快雪時晴帖皆真蹟有米老跋遂以名
齋且刻石葉森曾見此二帖神韻精采
王逸少升平帖(原文不錄)
晉史稱王逸少書暮年方妙此帖升平二年書距
其終十三載正暮年蹟也故結字比樂毅告誓諸
帖尤古質殊類鍾元常渾渾然有篆籀意非遇真
賞未易遽識也長睿父題
王右軍與桓溫薦謝玄帖(原文不錄)
外錄
雲烟過眼錄云王右軍與桓溫薦謝玄真蹟用蠒
紙書字輕清不類右軍後有駙馬蔡瓘跋楊和王
故物也牡丹錦標首儼然著色畫盖宣和法錦也
逸少司馬帖(草書原文不錄)
外錄
書畫舫云逸少草書司馬帖今在山隂人家宣和
祕府故物也筆法淳古可愛為真無疑
晉王右軍七月帖卷(草書紙本高七寸闊四寸内跋欵印位悉依原蹟)
書聖薩天錫(行書黃蠟箋引首)
古今第一法書翰林學士曾棨題(古今六字篆書翰林欵七)
(字小行書絹本)
墨寶(隸書)徵明題(行書洒金箋引首)
晉王羲之七月帖宣和御覽(行書絹本)
七月六日羲之白多日不知問區區得二日書知足下
比問耿耿今已往也
昨所進王羲之劄子甚精妙勅卿等鑒定并裝以
進貞觀六年正月十七日華萼樓勅(行書雲龍邊黃紙本高七)
(寸闊一尺五寸)
右將軍王羲之在晉以骨鯁稱激切愷直不屑屑
細行議論人物中其病常十之八九與當道諷諫
無所畏避發粟賑饑上疏爭論悉不阿黨凡所處
分輕重時宜當為晉室第一流人品奈何其名為
能書所掩耶書心畫也百世之下觀其筆法正鋒
腕力遒勁即同其人品所惜溺意東土放情山水
功名事業止是而已抑以晉室之氣數有在也晉
之政事無足言者而右軍之書千古不磨米元章
顔其齋曰寶晉正以羲之書故耳黃亭(亭字原蹟點去)庭
蘭亭霜寒墓田裹鮓帖墨蹟已不可得若唐之虞
褚宋之米薛臨本猶或僅見一二孟頫傾心師模
遂歴多載雖謬為時輩所推而聖書在側撫心自
愧大德二年孟夏適過翼之齋中出示此帖二十
有九字圓轉如珠瘦不露筋肥不没骨可云盡善
盡美者矣且御翰輝皇印璽重疉一展閱間令人
正襟斂容向已歴藏内府故唐宋名家不獲賞鑒
品題余復何幸得肆飽觀主者索題輒書卷後云
吳興趙孟頫子昂識(行書)
右軍書為貞觀訪求殆盡然而流傳至今者百無
什一此帖幸其屢收祕府故獲完好藏鋒斂鍔正
中年妙境之書不可不寶山村民仇遠(行楷書)
逸少此帖僅二十九字筆法圓健而有無窮宛轉
之妙昔人評其書如龍跳天門虎臥鳳閣豈虚語
也耶三寶努觀(草書)
皇慶二年十二月朔喬簣成仲山父拜覽(行楷書)
希世之寶阿實克布哈書(隸書)
右右軍真蹟二十九字雖紙敝蹟渝而風範猶存
且遺墨搵透膚理隱然有入木三分之勢贊曰
墨池飛龍鬱蟠璽絲二十九字精光陸離有象燭
天土花蝕之青鳳片翰人所間(原蹟間所乙轉)稀其在祕
笈天球庶幾東陽柳貫(楷書)
晉王右軍尺牘見於石刻者往往而是以此帖較
之刻本僅得什一耳米南宫云若見真蹟慚惶殺
人信然弁陽老人周密(行楷書)
晉代書名不數公右軍筆法世無同咸稱此帖真
神妙喜屬吾儕品藻中大梁班惟志題(行書)
墨妙筆精王右軍鋒藏鍔斂世誰羣尺楮俄驚千
載久短章聊爾綴人文西湖林洪(楷書)
瀟灑山隂客工書自不羣答章驚舊復修禊屬雄
文坦腹無矜色籠鵝有夙聞悠悠千載(句落一字)猶得
挹清芬吳澄題(行楷書)
書法山隂第一流寸緘珍重幾千秋徐君覓得渾
如玉誰許蕭郎巧計求黃鶴山人王蒙題于玉鱗
塢中(隷書)
伯生(行書)觀右軍書如晤對名賢令人欽
敬元明善觀于此靜軒中(草書)
右軍書在唐以前未有定
論觀太宗力辨蕭子雲之金粟道人曾觀
書可以知當時好尚之所
在矣自後士大夫心始厭
服歴千百年無有異者而
右軍之書謂非太宗鑒定
之力乎此帖神妙莫及尤汝南袁凱謹閱(篆書)
可愛翫至正辛亥二月十
有一日懶瓚記(行楷書)
上清羽客方壺觀(草書)
方外張雨(行書)
宣文閣鑒書畫學博士丹丘柯九思拜觀(楷書)
商琦(楷書)
天台李至剛(行書右十二跋共一紙)
此本視淳化閣及十七帖最為佳也丹山竒隱居
士購得之常置書筒之中每溽暑蒸潤之月又加
䗶封裹其外保護甚於嬰兒也時出展觀則淨拭
几而對之或者譏其有宋人燕石之藏居士因復
之曰昔人論右軍書樂毅論太史箴體皆正直而
有中立之氣隨所在而有神物呵護之也如辨才
之於蘭亭殆逾性命况千載之下寶玩尚無斁者
予於此帖豈為過耶或者遂服其精鑒如此唯唯
而退因徵予言以志於後使傳家者當知所自云
龍門山樵良琦題時洪武十七年八月(行書紙本)
唐孫過庭論書云專工易得盡善難求余深味其
語盖知盡善之不易也若此書既盡美而復盡善
誠千載一人後世雖有作者而欲與之抗衡竟不
可得豈非人品資格之不同而世代之愈趨愈下
也吾友衡山得之於長安燈市中頗稱快心暇日
過停雲館從之借觀欣賞終夕不忍釋手越宿曉
窗漫識數語戊辰春三月祝允明(行書)
粤東孟季苑作客勾吳獲觀
匏菴吳寬借觀於竒寶歡喜讚歎以為希有和
停雲舘是日池荷南恭記時戊辰七月望日也
盛開凉風時至爽(草書)
人心目同觀者徐
子昌穀陸生子傳
因執筆記之(行楷書)
循吉展玩(行書)
晉昌唐寅敬閱(行楷書)
己巳立春前一日雪窗拜觀主人命題適筆凍不
果勉記數字長洲沈周(行書)
古今書家每稱鍾王後世雖有作者莫可企及鍾
則專工楷法而逸少獨能兼善逸少常自稱吾書
比之鍾張鍾當抗行張猶當鴈行又與人書云張
芝臨池學書池水盡黑假令耽之若此未必謝之
夫逸少之自許如此亦其自知之明百世之下莫
不奉為師表仰其儀型者也徵明旅寓金臺於燈
市中偶得此卷識為驪珠遂傾囊易之携歸吳門
一時名彥互相鑒賞而予之寶愛不啻如頭目腦
髓也爰綴短句於後江左風流數王謝右軍翰墨
尤瀟洒當時紈扇尚珍重况乃遺跡千年下郗家
一旦擇壻親誰知坦腹是嘉賓早歲聲名已傳播
山隂禊帖妙入神紛紛墨蹟遺人世七月一帖誰
能似堪羡秦王雅好殷君臣品藻真竒遇未敢輕
持混塵俗一波一拂神情足縱有臨池擅逼真古
香浮動誰能續二十九字如游龍展觀再四益覺
工憶余羈迹長安旅偶觀燈市適竒逢王公真筆
今有幾珍藏什襲何能已聯翩題句悉瑩然吾亦
寶之傳奕世庚午新秋二日重裝因題徵明(小楷書烏)
(絲闌)
高陽許初汝南袁袠同觀(篆書右八跋共一紙)
元名家自松雪而下翩翩數人或長跋或短句莫
不爭竒鬭勝盖以書聖在前不敢草率故也四月
二日啜新茗重題(行書)
余細觀此帖紙紋磨滅幾盡而墨色黯然猶具完
字此一竒也且鋒勢純熟無纖毫作意定非臨本
又無論唐宋即元室諸人賞鑒莫不確據今人誰
敢雌黃耶重九日再識於石磬山房(行書)
右軍墨蹟世希有七月一帖尤稱竒貞觀六年貯
華萼塵寰霄漢長相辭天門鳳闕卧龍虎顔筋柳
骨紛離披漁陽𤇺火五代兵尺幅完好神扶持崇
寧十襲弆祕閣宣和宸翰光陸離蓬門圭竇那可
見此卷每為帝者師封豨修豕纏銅駝金題玉躞
隨所之多年天上復人世名流韻士爭致詞法書
小印玉版牋縱横鐵網珊瑚枝誰其佳者松雪翁
瘦不露筋肥豐肌徵仲輾轉最後得倒橐不惜千
金貲祝沈唐吳同賞歎重裝志喜賡新詩我昔一
曾見臨本秋蛇綰曲終帶癡諦觀此帖足神采心
所到處筆乃隨遥遥相隔二千䙫恍然如見親臨
池詳觀此帖變化神妙古色照人右軍的筆無
疑為俗手所摹紙薄墨湮故色有濃淡觀餘瀋可
辨也戊午秋中超然居士張遠識於虞山(小楷書紙本)
王逸少遺教經(原文不錄)
外錄
集古錄云右遺教經相傳云羲之書偽也盖唐世
寫經手所書唐時佛書今在者大扺書體皆類此
苐其精粗不同耳近有得唐人所書經題其一云
薛稷一云僧行敦書者皆與二人他所書不類而
與此頗同即知寫經手所書也然其字亦可愛故
錄之盖今士大夫筆畫能髣髴乎此者鮮矣
晉王右軍書魏鍾繇千文(紙本高八寸長九尺三寸凡七接計字一百十二行)
(二儀日月雲露嚴霜起字如錢大至末尾滅秦及焉哉乎也等字倍大渾圓遒勁筆力雄偉前有雙)
(龍璽宣和鈐印祕府瓢印内殿珍玩晉府書畫之印希世之寶黃綾隔水上有御書瓢印晉國奎章)
(項氏收藏諸印張氏珍玩楊氏家藏後有明昌寶玩秋壑圖書鈐記有宣和政和小璽係東里所藏)
(又歐陽玄印拖尾有羣玉中祕明昌御覽平海軍節度使之印吳俊仲傑小印鬱岡齋曾摹之入石)
魏太尉鍾繇千字文右軍將軍王羲之奉勅書
二儀日月雲露嚴霜夫貞婦絜君聖臣良尊卑既别禮
義矜莊存而相欣離感悲傷岫號藝機解此敕豈毁飡
飯研唴俳佪員潔落葉稷税稼穡困唐虞禪讓率賓歸
德飛龍在田圖書見已邇多世杜槀席俶理誰逼委翳
渠荷射牒施脩薪孔某升堂墳典之盛李林梧桐新孰
表正學優卿建紙墨左令詳顧藉甚毋嫡後稽仁連比
堅顛神犢特睦以受伯叔布嵇丸疲移爵取宇宙玄黃
歲盈餘昃列宿調陽崑崗珠劍垂蒙瞻眺(闕)昆聆貽工
指抗故厥貢嶽云百雞活刻畫綵丹青漢宫稱職盡忠
景行名傳秉直詩讚白駒羣賢轉植魏假密踐途惟靡
恃拱平章男女形端谷聲虛積容止溫清言辭宜政慎
增情性恬糠帷房悅豫接酒矯杯侍巾績御再拜烝嘗
旋璣暉朗魄曜懼騾的歴陳根翰淩囊具象願熱獲捕
莽抽早異享辱墻續條守真驚寫傍啓隱華千輦鉅勿
又牧用紫翫殆枇杷駭躍超驤且顙執夕周發巖使維
賴彼罔慕桓振將家更土虢韓煩寓目晝眠老少散虎
吕(闕)和同殿丙公戚市寐綸巧佳俗利兩疏叛亭杳冥
吉劭隶漆浴驅轂内岱敢達疑皆毛簡答於俠陪骸垢
冠高兹阮天嘯牋愚秋地冬馳麗桓惠衣裳水鳥本弊
頗勒碑實磎磻夜封戶璧藍笋矩步孤陋嘉猷持物心
動甲帳對楹樓觀磐鬱吹笙鼔瑟伊尹阿衡鴈門綿邈
史魚孟軻省躬銀素垣箱譏誡迴傾丁晉屬耳楚幸即
輶嗣驢悚石碣沙漠宣威我尋求古寥沈默逍遥讀易
口飫論車策頓盜宰手賊釋躭招絳煒寵南寧納駕肥
惻陛似息履薄改環催造次箴規甘棠去唱上奉諸姑
始匪虧外隨都邑寸隂終時過所定來薑得羔羊淡師
鱗潛鴻大位𣗳習寳與當禍空念絲覆染尅日作事是
聽福緣因登入磨分投廉退縻自肆懷纓銘翠遵州約
晚(闕)雕菓珍難量鳳若竟右既集如初亦聚吊民興兵
洛極化無不及充四塞宗廟效靈遐荒竭力明王壹舉
八方仰則誅斬非道勸賞黜陟有功必美亡善可逐藏
足為奈結乃愛首被場菜罪代萬海醎騰京背壁芒推
面字夏陶西問莚黎仗據戎仙羌階盖府身縣侈(闕)軍
國精志引要文武斯妙五經星辰下照渭殊流河川交
暎富貴猶欲短長從命賤惡竝輕好謙敬能知任運官
祿靜競遊鵾居謝攸畏腸適厭燭祭煌祀床弦康紛姿
淑每嚬羲□祐綏□廊恬等聞鈞誚芥出制體歡鞠養
基攝益兒奄弗切滿槐雨浮鍾舍羅思遣親張紈諒晦
領俯束帶横扶節翦微旦臨何濟合曲宅阜澄深忘慶
設廣弁趙霸近恥其勉累奏(闕)鑑貇辯□坐信起收
給資粮恐年(闕)扇琴讌觴蘭草巨木筆懸闕暑往寒重
永載成閏人安業承匡園池城想獨釣茂松逸意曠氣
東睪野畆勞包農食黍馨火實生肌膳霄摩王英飽才
器談誠謹弱譽榮紡綺妾處士惶最敦歌詠帝俊仕會
朝審察法刑鳳翔律樂感禽獸兄友弟父慈子孝篤訓
雅操庶幾庸禹通九郡沛滅秦羽傅說佐殷洞庭遼遠
謂語助者焉哉乎也
觀此帖者必有宋板大明律之疑不知閣帖之首
已有章草千文雖未必是漢章帝書亦可證千文
不始於梁人矣米元章書家申韓豈妄許可者亦
稱此帖筆力圓熟定為右軍書臨池之工得不矜
重奉為模範耶損菴老人書
王右軍遊目帖(冷金紙十一行高八寸闊一尺七寸宋刻十七帖中第七條冇徽宗高宗)
(鑒賞等印)
省足下别疏具彼土山川諸竒揚雄蜀都左太沖三都
殊為不備悉彼故為多竒益令其遊目意足也可得果
當告卿求迎少人足耳至時示意遲此期真以日為歲
想足下鎮彼土未有動理耳要欲及卿在彼登汶嶺峨
眉而旋實不朽之盛事但言此心以馳於彼矣
魏泰嘗觀
合肥馬玘德之嘗觀
余在京師數見右軍墨蹟皆窘束羞澀類鈎摹而
成者决知其非真也今觀此帖寓森嚴於縱逸蓄
圓勁於跳動其起止屈折如天造神運變化倏忽
莫可端倪令人驚歎自以世之臨學者雖積筆成
山吾知其不能到非右軍誰足以與此哉或以紙
墨未故為疑祕閣有唐誥文紙色如新則此帖尚
完不足怪也浦江鄭君仲辨最博雅善書亦謂為
右軍真蹟無疑相與熟玩久之因識其後遜志齋
題
先伯庶子公得游目帖出示遜志齋公相與鑒定
題跋於後至永樂改元始删去之今年偶過姻家
見遜志齋稿假歸觀之跋語具存追計刪去時已
歴二十五春秋展玩久之慨然興感重書附於帖
後所謂仲辨者即先伯庶子公字也義門鄭柏謹
記
外錄
山谷次韻米芾二王書跋尾云三館曝書防蠧毁
得見來禽與青李秋蛇春蚓久相雜野鶩家雞定
誰美玉函金籥天上來紫衣勅使親臨啟紛綸過
眼未易識磊落挂壁空雲委歸來妙意獨追求坐
想蓬山二十秋怪君何處得此本上有桓玄寒具
油巧偷豪奪古來有一笑誰似癡虎頭君不見長
安永寧里王家破垣誰復修
東坡題跋載王建宫詞云集賢殿裏圖書滿校勘
頭邊御印同真蹟進來知字數别收鎖在玉函中
筆成塚墨成池不及羲之即獻之筆秃千管墨
磨萬挺不作張芝作索靖
寶晉英光集載龍真行為天章待制林公跋云祕
府右軍書一卷有龍形真字印故作龍形真字
芸香裏伏日道山聊一啟媼來鵝去已千年莫效
癡兒收蠟紙蕭衍老翁食無肉錦質繡章能獨侈
不知刦火付冤家却誤頑仙求令史文皇有金無
鑒目賴取穹官齊押尾徐生小點辨茅簷不道天
真難力至晩薄功名歸一戲一奩尤勝三公貴牡
丹不語人能醉墨光覺勝朱鉛媚與身俱生無術
治又染膏肓劉巨濟芾自命此書為跋尾書惟
題於家真蹟後不寫以遺人
書畫舫云右軍紙妙筆精帖大令日寒帖米老寶
章待訪錄具載其誤及祕閣修宣和書譜仍注羊
薄名下祕閣諸人不足惜獨怪黃長睿之博識玄
鑒猶以筆精帖為羊欣得意書吁可慨也丑按
二帖蒙塵賴南宫而品定可謂不幸中之幸矣及
於宣和應募仍以羊薄上進豈非幸後之不幸耶
真賞寥寥令人怛惋無已
又云逸少書法入神品可獨立千古今讀其與子
弟柬一云弟書遂不減吾一云子敬飛白大有意
抑何謙讓未遑乃爾耶王元美云右軍内擫故森
嚴而有法太令外拓故散朗而多姿知言哉乃梁
武書評云右軍字勢雄強如龍跳天門虎臥鳳閣
取譬雖巧恐無關於書法耳
又云古帖流傳日久不能存十一於千百兼以好
事之家例多耳中有書目中無書如唐人經生小
楷硬黃臨本往往托之羲獻以傳此法書要錄中
褚登善錄逸少書目張彥遠釋二王記札後學不
可不究心也
書史會要云始興王伯茂字鬱之文帝第二子性
聰敏好學時軍人于丹徒盜發晉郗曇墓大獲王
羲之書及諸名賢遺蹟事覺沒入祕府帝知伯茂
好古多以賜之由是大工草隷書甚得右軍法
二王行穰中秋兩帖
羲之行穰帖
足下行穰久人還竟應快不大都當任縣量宜其令(缺)
因便任耳立俟王羲之白
獻之中秋帖(見子敬本帖)
外錄
珊瑚網云萬歷戊午於吳江周敏仲舟中獲觀右
軍行穰帖止存二行約二十餘字在黃麻紙上書
法精采異常惜無前賢跋後項子京自叙數行董
玄宰題云此帖所至處常有青雲覆其上但肉眼
自不見耳又大令十二月帖截中秋三行紙色與
行穰相似書法遒密亦無跋語玄宰題數行後書
君家子敬十二字氣壓鄴侯三萬籖
書畫舫云周敏仲携示逸少行穰帖一卷亦載宣
和書譜中首尾璽跋宛然余細辨乃唐人硬黃臨
本定非真蹟先輩言祕府御題書畫真贋相雜驗
之信然
王獻之
王大令送梨帖
今送梨三百顆晩雪殊不能佳
子敬後幾百年而為柳誠懸誠懸又幾百年而為
文與可前者紙渝故當墨敝後者筆近乃宜色鮮
然而墨色濃淡文不及柳柳不及王前後幾如倒
置乃知古今人不相及非獨用筆用墨亦然仲將
之墨一點如漆吾不得而見之也幸有子敬片楮
在持是以觀凡稱右軍真蹟墨瀋昏淡者皆贋品
也王世懋
外錄
米氏書史云王獻之送梨帖上有黎幹黎氏印所
謂南方君子者跋尾半幅云因太宗書卷首見此
兩行十二字遂連此卷末若珠還合浦劍入延平
太和二年三月十日司封員外郎柳公權記後細
題一行曰又一帖十二字連之余辯乃右軍書云
思言叙卒何期但有長歎念告公權誤以為子敬
也縫有正觀半印世南孝先字跋孝先是本朝王
曾丞相字劉季孫以一千置得余約以歐陽詢真
蹟二帖王維雪圖六幅正透犀帶一條研山一枚
玉座珊瑚一枝以易劉見許王詵借余硏山去不
即還劉為澤守行兩日王始見還約再見易而劉
死矣其子以二十千賣與王防唐太宗書竊類子
敬公權能於太宗書卷辨出而復誤連右軍帖為
子敬公知書者乃如此其跋馮氏西昇經唐經生
書也乃謂之褚書者何也盖能書者未必能鑒余
既跋定之蘇子瞻於是題詩曰家雞野鶩同登爼
春蚓秋蛇總入奩君家子敬十二字氣壓鄴侯三
萬韯盖以晉史太宗贊貶子敬也然唐太宗力學
右軍不能至復學虞行書欲上攀右軍故大罵子
敬耳子敬天真超逸豈父可比也
王大令鴨頭丸帖
鴨頭丸故不佳明當必集當與君相見
天歷三年正月十二日勅賜柯九思侍書學士臣
虞集奉勅記
王子敬乞假表
臣獻之言臣違遠墳墓奄冉五載罔極之思實結于中
前去郡已具陳聞爾時聖恩垂矜甚欲申其情事但以
被徵有大例故令曲成之仁不遂臣于朝職不同幷急
之制今欲特乞假百日以泄私情猶復欲與中表少叙
分張之懷又臣姊劉氏在餘杭當暫過省若不得此不
容迴展伏惟天慈物通其志必蒙聽許以私上聞伏用
祇悚臣言
外錄
法帖刊誤梁中書郎虞龢表云逸少為會稽子敬
為吳興故三吳之地偏多遺蹟又是暮年遒美之
時今此卷中亦時有吳興帖然大令帖傳于世佳
者尚多如乞假表庾公帖周姊帖洛神賦劉氏所
藏十二字等帖官帖中皆遺之頃以韻語題河南
王氏所藏子敬帖云君家大令書盈紙筆勢翩翩
趣多媚雖云沓拖如少年豈至拘攣同餓隷會稽
七子五知名此公風槩尤超詣太極璇題尤重書
(謂不書太極殿榜)一時凛凛標英氣半袖精裓衆爭求數
幅新裙世尤貴當時親遇得已難况復傳今近千
歲龍珠歸浦劍還津此帖君藏真得地才坡尺許
目增明鸞跋鴻驚欲飛逝硬黃響搨若傳吾完璧
摹刊願垂世聊爾以記大令書事謾附于此
王大令書洛神賦十三行
亡宋南廊庫經手郭溥押
嬉左倚采旄右蔭桂旗攘皓捥於神滸兮採湍瀨之玄
芝余情悦其淑美兮心悵蕩而不怡無良媒以接歡兮
託微波以通辭願誠素之先達兮解玉珮以要之嗟佳
人之信脩兮羌習禮而明詩抗瓊珶以和予兮指潛淵
而為期執拳拳之欵實兮懼斯靈之我欺感交甫之棄
言悵猶豫而狐疑收和顔以靜志兮申禮防以自持於
是洛靈感焉徙倚徬徨神光離合乍隂乍陽擢輕軀以
鸐立若將飛飛而未翔踐椒塗之郁烈兮步衡薄而流
芳超長吟以慕遠兮聲哀厲而彌長爾乃衆靈雜逯命
疇嘯侣或戲清流或翔神渚或採明珠或拾翠羽從南
湘之二姚兮携漢濱之游女歎㚿媧之無匹兮詠牽牛
之獨處揚輕袿之倚靡兮翳脩袖以延佇體迅飛
子敬好寫洛神賦人間合有數本此其一焉寶歴
元年正月廿四日起居郎柳公權記
趙吳興曾得洛神十三行於陳集賢灝自題此晉
時麻牋思陵極力搜訪僅獲九行百七十六字故
米友仁跋作九行宋末賈似道復得四行七十四
字欲續於後則於九行之跋不相屬遂以四行别
裝於後以悦生印及長字印款之今此本不知猶
在人間否余所摹秀州項子京藏是宣和譜中所
收吳興云更有唐人臨本後有柳公權跋亦神物
也視世所傳十三行宋搨何啻霄壤耶其昌
王子敬書洛神賦十三行
子敬好寫洛神賦人間合有數本此其一焉寶歴
元年正月廿四日起居郎柳公權記
天祐元年五月六日堂姪孫中書侍郎同中書門
下平章事判戶部㻮續題王子敬洛神賦帖後
獻之洛神賦真蹟遺頭尾外得一十三行都二百
五十字重加整背祥符八年八月十日周越記
子敬能作方丈字觀其細書巧妙方丈不足為大
令右軍法雖同其放肆豪邁大令差異古人用功
精深所以絶迹也治平三年三月廿八日襄
外錄
君謨書錄云向聞子敬洛神賦猶有數百字及今
見真蹟乃知二王之後論書者莫不宗尚其法褚
遂良得之最多
書畫舫云越州人家藏洛神賦全本是子敬小楷
用烏絲欄寫成
晉中書令王獻之洛神賦十三行
晉王獻之所書洛神十三行二百五十字人間止
有此本是晉時麻牋字畫神逸墨采飛動紹興間
思陵極力搜訪僅獲九行百七十六字所以米友
仁跋作九行定為真蹟宋末賈似道執國柄不知
何許復得四行七十四字欲續于後則與九行之
跋自相乖忤故以紹興所得九行裝于前仍依紹
興以小璽款之却以續得四行裝于後以悦生胡
盧印及長字印款之耳孟頫數年前竊祿翰苑因
在都下見此神物託集賢大學士陳公灝委曲購
之既而孟頫告歸延祐庚申忽有僧闖門持陳公
書竝此卷數千里見遺云陳公意甚勤勤也陳公
誠磊落篤實之士不失信于一言豈易得也因竝
及之至治辛酉既裝池適老病不能跋壬戌閏五
月十八日雨後稍凉力疾書于松雪齋趙子昂跋
外錄
松雪齋集云又有一本是宣和書譜中所收七璽
完然是唐人硬黃紙所書紙略高一分來亦同十
三行二百五十字筆畫沈著大乏韻勝余屢嘗細
觀當是唐人所臨後却有柳公權跋兩行三十三
字云子敬好寫洛神賦人間合有數本此其一焉
寶歴元年正月廿四日起居郎柳公權記所以吾
不敢以為真蹟者盖晉唐紙異亦不可不知也
王大令洛神賦别本
外錄
董逌書洛神賦别本云今世所傳洛神賦余見者
四本矣雖王和甫家者號最勝結字疏密得法然
不若此書亦自與周子發家者稍異子發謂子敬
愛書洛神賦人間宜有數本似未見其餘也昔馬
澄評右軍書謂勸進洛神賦諸書十餘種皆作今
體知逸少嘗書此賦子敬當是習其家學耳然書
錄不記子敬洛神賦其傳之失實將後人模搨不
可知也字法端勁是書家所難偏傍自見不相映
帶分有主客趣鄉整嚴非善書者不能也大觀元
年正月為安希古書
晉太宰中書令王獻之十二月帖(黃麻紙本)
十二月割至不中秋不復不得相未復還慟理為即甚
省如何
襄陽米芾家藏法書經梁唐御府歴代賞鑒之家
傳之有緒
外錄
米氏書史云子敬十二月帖何慶等大軍下一印
曰鐸書是唐相王鐸印後有君倩字前有絹小帖
是褚遂良題曰大令十二月帖此帖運筆如火筯
畫灰連續無端末如不經意所謂一筆書天下子
敬第一帖也元與快雪相連蘇太簡家物上有國
老才翁子美題跋云鹵僧守一所藏先令以命服
得之子美子激字志東與余分藏以書畫寶玩易
之
書畫舫云獻之中秋帖卷藏于檇李項氏子京自
有跋細看乃唐人臨本非真蹟也卷首節去十二
月等六字亦無米贊可考第裝背褾錦則宣和舊
物也豈南宫寶帖元末曾輸入大内邪
又云大令書法如丹穴鳳舞清泉龍躍精密淵巧
出于神化而其遺墨絶少考之米氏書史寶章待
訪錄自可槩見所載中秋一帖向在檇李項氏或
曰非真蹟也其後跋尾却勝
王大令中秋帖(内府收藏黃紙本高八寸闊三寸八分墨林祕玩)
中秋不復不得相未復還慟理為即甚省如何然勝人
何慶等大軍
大令此帖米老以為天下第一子敬書又名為一
筆書前有十二月割等語令失之又慶等大軍以
下皆闕余以閣帖補之為千古快事米老嘗云人
得大令書割剪一二字售諸好事首以此古帖每
不可讀後人強為牽合深可笑也甲辰六月觀於
西湖僧舍董其昌題
閣帖已至也分張可言止係此後令離而為二自
余始正之刻之戲鴻堂帖
王子敬奉書帖(原文不錄)
外錄
文休承嚴氏書畫記云獻之真蹟𫝊世不多此書
曾在吴中見之大令得意筆也余嘗摹一過
王大令冠軍帖
承冠軍故爾不覺轉勝炙無所覺憂馳深汝燋悚可言
外錄
東坡志林云世傳王子敬帖有黃柑三百顆之語
此帖乃在劉季孫家景文死不知令在誰家矣韋
蘇州有詩書後欲題三百顆洞庭須待滿林霜盖
蘇州亦見此帖也余亦嘗有詩與景文云君家子
敬十二字氣壓鄴侯三萬籖劉季孫景文平之子
也慷慨竒士博學能詩僕薦之得隰州以没哀哉
嘗有詩寄僕四海共知霜髩滿重陽能插菊花無
死之日家無一錢但有書三萬軸畫數百幅耳
寶晉英光集跋羲獻帖云柳誠懸得大令之書於
太宗卷首連于大令之後可以鑒矣復得右軍兩
行反謂又一帖是誤以羲之為獻之又曾見跋馮
當世西昇經實非閻褚能書未必能别猶歐虞之
於唐以書名天下而不任識書魏鄭公無書名乃
同褚遂良為貞觀書證凡經貞觀收者後世以為
無偽識者以此為鑒癸未玉堂竹齋太常博士米
芾記
廣川書跋董逌書子敬雜帖云子敬書如河間年
少自不拘束此當行草中也宋孝武學書或真行
章草雜在一紙或重作數字或學前輩名人能書
者而子敬詩賦贊論亦入此書大似未能得子敬
當處此可與論書法之至邪謝太傅善書不重子
敬每作好書謂必被賞太傅徑輒題後以答之嘗
問子敬君書何如右軍曰故當勝安曰物論殊不
爾子敬曰世人那得知此帖超軼陵突似欲出其
家學宜諸人有逸氣過父之語也
唐通天進帖模本(唐李綽尚書故實云宰相石泉公王方慶進時萬歲通天二年)
&KR0034;十代再從伯祖晉右軍將軍羲之書
十一月十三日羲之頓首頓首頃遘姨母哀哀痛摧剝
情不自勝奈何奈何因反慘塞不次王羲之頓首頓首
初月十二日山隂羲之報近欲遣此書停行無人不辨
遣信昨至此且得去月十六日書雖遠為慰過囑卿佳
不吾頃患殊劣方涉道憂悴力不具羲之報
臣十代叔祖晉侍中衛將軍薈書
薈頓首(闕)吾&KR0146;腫(闕)甚無賴力不(闕)
頓首
臣九代三從伯祖晉黃門郎徽之書
二日告(闕)氏女新月哀摧不自勝奈何奈何念痛慕不
可任得疏知汝故異惡懸心雨濕熱復何似食不吾牽
勞竝頓勿復數日還汝比自護力不具徽之等書
姚懷珍滿騫
臣九代三從伯祖晉中書令憲侯獻之書
廿九日獻之白昨遂不奉别悵恨深體中復何如弟甚
頓匆匆不具獻之再拜
太子舍人王琰
牒在職三載家貧仰希江郢所統小郡謹牒
七月廿四日臣王僧&KR1050;啓
翁尊體安和伏慰侍省小兒竝健適遣信(闕)小邨自
當令卿知吾言之不虛也郭桂陽已至將甲甚精惟王
臨慶軍馬小不稱耳比病告皆差耶秋冬不復憂病也
遲更知問七月廿七日
臣六代從伯祖齊侍中懿子慈書
得柏酒等六種足下(闕)此已久忽致厚費深勞念(闕)
慈(闕)答
唐懷充范武騎
汝比可也定以何(闕)達東想大小竝可行遲陳賜還知
汝(闕)吾常耳
臣六代從叔祖梁中書令臨汝安侯志書
一(闕)申秖有正屬雨氣方昏得告深慰吾夜來患喉痛
憒憒何(闕)晩當故造遲(闕)諸懷反
萬歲通天二年四月三日銀青光祿大夫行鳳閣
侍郎同鳳閣鸞臺平章事上柱國瑯邪縣開國男
臣王方慶進
右唐人摹王方慶萬歲通天進帖真蹟一卷金輪
御朝始製十三字今帖歲月皆用其體唐紙精古
此又獨最它帖按唐史天后嘗訪右軍筆蹟于方
慶家方慶進者十卷凡二十有八人惟羲獻見于
此帖所謂十一代祖導十代祖洽九代祖珣八代
祖曇首七代祖僧綽六代祖仲寶五代祖騫高祖
規曾祖褒皆軼焉是時則天御武成殿示羣臣仍
令中書舍人崔融為寶章集以叙其事復賜方慶
竇泉述書賦乃謂當復賜時后命盡搨本留内更
加珍飾錦背歸還王氏人到于今稱之故泉有順
天矜而永保先業從人欲而不顧兼金之句有建
隆新史館印盖即當時摹取留内之本而畀之館
中者建中靖國刻歸祕閣續帖有小璽并潁川印
而三態備衆妙摹逼天真亦非它帖可擬淳熙已
亥歲先君在郎省以一端石四畫軸易之韓莊敏
家贊曰
洛石赤心以出寶圖燕涎鷄晨即瑞製書有奕王
門南土華腴獻其家珍陳于(闕)除筆法之神匪臨
伊摹史館之儲尚其不誣倦翁岳珂書
右唐摹王氏進帖岳氏具言始末傳信傳寶為宜
然雙鈎之法世久無聞米南宫所謂下真蹟一等
閣帖十㢧書林以為祕藏使以摹迹較之彼特土
苴耳晉人風裁賴此以存具眼者當以予為知言
好事之家不見唐摹不足以言知書者矣方外張
雨謹題
奉上華氏唐摹晉帖九種盖雙鈎之精者閣下研
心書翰欲煩妙手一一更搨之存于家以見曾閱
前代之跡切懇切懇知京行在邇必拔冗可也華
亦早晩來取其亦自寶者不宣周再拜徵明契家
道誼閣下廿一日
天后朝王方慶進其先十一代真蹟帖今不可復
見唐人摹本猶或有存者余友文徵仲又以雙鈎
法摹得之間出示余晉宋風致宛然可想恍疑孫
叔敖之復生蔡中郎之不死也吾何幸得觀之然
王氏在晉宋齊梁之間代以書名今其後人乃獨
拙焉觀此雖可喜亦可媿也王鏊敬書
右唐人雙鈎晉王右軍而下十帖岳倦翁謂即武
后通天時所摹以留内府者通天扺今八百四十
年矣而紙墨完好如此唐人雙鈎世不多見况此
又其精者固當為唐法書第一但宋諸評書家略
無論及者緣自建隆以來世藏天府至建中靖國
入石始流傳人間宜乎不為米黃諸賢所賞也此
書承傳之詳具倦翁跋語元世在其從孫仲遠處
不知何時歸無錫華氏吾鄉沈周先生從華假歸
俾徵明重摹一過自顧拙劣安能得其彷彿然視
建中石本差為近似爾
摹書得在位置失在神氣此直論下技耳觀此帖
雲花滿眼奕奕生動并其用墨之意一一備具王
氏家風漏泄殆盡是必薛稷鍾紹京諸名手雙鈎
填廓所云下真蹟一等項庶常家藏古人名蹟雖
多知無踰此文徵仲髦年作蠅頭跋尤可寶也萬
歷壬子董其昌題
桓溫
晉桓大司馬旱燥帖(楮紙本)
臣溫言今東道地梁間又旱燥殊艱難人力可速而於
公私為美謂不在便台臣溫言
右旱燥帖晉臣溫手蹟字法淳古無俗韻亦一代
佳札臣之事君以忠而已非貴乎虚拘苛禮也古
者奏事乃用親札而不以繁文為盡恭盖君臣之
義同父子各無所疑通其情實之為美於溫此帖
可見紹興戊午四月初四日臣米友仁恭題
謝安
謝太傅八月五日帖
八月五日告淵朗廓攸靖玄允等何啚酷禍暴集中郎
奄至逝没哀痛崩慟五情破裂不自堪忍痛當奈何當
復奈何汝等知慕斷絶哀咷深至兹可為心奈何奈何
安疏
唐太宗題贊(今逸)
謝安書(宋太宗宸翰)
右晉太傅南郡公謝安字安石書六十五字四角
開元小璽御府書也永存珍祕印入唐相王涯家
翰林之印建中御府所用更兵火水土之刦者八
百年歴代得以保之必有神護元祐中見晉十三
帖於太師李瑋第云購于侍中王貽永家太宗皇
帝借其藏書模閣帖但取郗愔兩行餘王戎陸雲
晉武帝王衍及此謝帖謝萬帖共十二帖皆不取
模版余特愛此帖欲博以竒玩議十年不成元符
中歸翰長蔡公建中靖國元年二月十日以余篤
好見歸余年辛卯今太歲辛巳大小運丙申丙辰
於辛夘月辛丑日(余生辛丑月)丙申時獲之此非天耶
米芾記
家藏晉王謝真蹟五軸唐文皇而下名書甚衆王
謝帖唐梁御府物璽跋宛然每開卷使人目動心
驚也因作謝帖贊云
山林妙寄巖廊英舉不繇不羲自發淡古有赫太
帝天造翰藝末下龍跡震驚天地(有我太宗跋也)芾
外錄
米氏書史云余閱書白首無魏遺墨故斷自西晉
晉賢十三帖(珊瑚網作十四帖)檢校太師李瑋于侍中王
貽永家購得第一帖張華真楷鍾法次王濬次王
戎次陸機次欷鑒次陸統表晉元帝批答次謝安
次王衍次右軍次謝萬兩帖次王珣次臣詹晉武
帝批答次謝方回次欷愔次謝尚内謝安帖有開
元印縫兩小璽建中翰林印安及萬帖有王涯永
存珍祕印大卷前有梁秀收閱古書印後有殷浩
印殷浩以丹梁秀以赭是唐末賞鑒之家其間有
太平公主胡書印王溥之印自五代相家寶藏侍
中國壻丞相子也
又云太宗皇帝文德化成情無他好留意翰墨潤
色太平淳化中嘗借王氏所收書集入閣帖十卷
内欷愔兩行二十四日帖乃此卷中者仍于謝安
帖尾御書親跋三字以還王氏其帖在李瑋家余
同王渙之飲于李氏園池閱書畫竟日末出此帖
棗木大軸古青藻花錦作標破爛無存模晉帖上
反安冠簮樣古玉軸余尋製擲棗軸池中折玉軸
王渙之加糊共裝焉一坐大笑要余題跋乃題曰
李氏法書第一亦天下法書第一也
又云薛書來云購得錢氏王帖余答以李公炤家
二王以前帖宜傾囊購取寄詩云歐怪禇妍不自
持猶能半蹈古人規公權醜怪惡札祖從兹古法
蕩無遺張顛與柳頗同罪鼓吹俗子起亂離懷素
獦獠小解事僅趨平淡如盲醫可憐智永研空臼
去本一步呈千嗤已矣此生為此困有口能談手
不隨誰云心存乃筆到天工自是祕精微二王之
前有高古有志欲購亡高貲殷勤分語薛紹彭散
金購取重跋題薛和云草聖神縱手自持心潛模
範識前規惜哉法書垂世久妙帖堂堂或見遺寶
章大軸首尾具破古欺世完使離當時鑒目獨子
著有如痼病工難醫至今所收上卷五流傳未免
識者嗤世間無論有晉魏幾人解得真唐隋文皇
鑒定號得士河南精識能窮微即今未必無禇獠
寧馨動欲千金貲古囊織褾可復得白玉為躞黃
金題盖為子弟索重價難購也
東坡手柬與米元章云某食則脹不食則羸甚昨
夜通旦不交睫端坐飽蚊子耳不知今夕云何度
示及古文幸甚謝帖未敢輕跋欲書數句了無意
思正坐老謬耳眠食皆未佳無緣遂東當續拜簡
東坡云唐太宗購晉人書自二王而下僅千軸蘭
亭文以玉匣葬昭陵世無復見餘皆在祕府至武
后時為張易之兄弗所竊換遂流落人間多在王
涯張延賞家涯敗時為軍人所刦奪取金玉軸而
棄其書余嘗於李都尉瑋處見晉人數帖皆有小
印涯字意其為王氏物也有謝尚謝鯤王衍等皆
竒而夷甫獨超然若羣鶴聳翅欲飛而未起也
趙子昂云米南宫臨謝太傅慰問帖卷後有不覻
本寫四字芾芾印跋云米老書振迅飛騫書家之
豪也此帖中年真蹟殊可玩賞
書畫舫云謝安書品前人原列羲獻之下米元章
眼空百世不妄許可至以高古目之謂出二王之
上宜傾囊購取及觀八月五日帖一洗書家蹊徑
益知米公之言為可信也或云米跋係真跡謝書
唐人所模未知然否
南朝宋
謝靈運
謝康樂古詩帖(五色箋)
東明九芝蓋北燭五雲車飄颻入倒景出没上煙霞春
泉下玉雷青鳥向金華漢帝看桃核齊侯問棘花(集作棗)
應逐上元酒(集作上元應送酒)同來訪蔡家
北闕臨丹水(丹集作玄)南宫生絳雲(生集作坐)龍泥印玉簡(集作策)
大火鍊真文(大集作天)上元風雨散中天歌吹分虚駕千尋
上空香萬里聞(右二首見庾信集步虚詞)
王子晉讚
淑質非不麗難以之百年儲宫非不貴豈若上登天王
子愛清曠區中實囂諠既見浮丘公(既集作異)與爾共紛繙
(集作繽翻)
巖下一老公(集作翁)四五少年贊
衡山采藥人路迷糧亦絶忽過巖下坐正見相對說一
老四五少僊隱不可别其書非世教其人既賢哲(既作必)
伯英妙迹永絶之後隋唐能書者論草聖惟言永
禪師張長史而已今觀此卷始知元氣在天壤間
代不乏人但藝有專兼流傳有顯晦耳豈謝公以
佳詩雅韻掩其書名耶况宣和宸翰内外簽題玉
璽於軸幹皆金譜中論評又備極推獎慶仰神物
感惠難勝值而有之此生之幸會也不媿惡拙僭
書卷末時至正庚子蕤賓節日前翰林國史院檢
閱官榮僧肇熏香敬題
右題中已極詳備如此余又嘗見宋嘉祐年不全
拓墨本亦以為臨川内史謝康樂所書妙入神品
今幸獲覩真跡殆不虚語筆勢縱逸使人真有凌
雲之想書於五色箋上其箋大不盈尺上有五代
以前印璽為庸人擦去可惜裝背錯序細尋繹之
方能成章第前二篇見近世所刊六朝人詩庾信
集味其詞氣頗不類謝公為可疑深媿淺陋不能
考訂以破數百年之惑而使妙跡不遇知音悲夫
墨林子項元汴
南朝梁
武帝
梁武帝異趣帖(冷金牋本)
愛業愈深一念修怨永墮異趣君示
右梁武帝異趣帖冷金紙上書全學王子敬家法
自隋唐迄宋元流落民間未知名我朝萬歷初藏
韓存良太史家得董玄宰刻石戲鴻堂中而始顯
其後王肯堂王野改題為子敬真蹟非也崇禎紀
元元旦之又明日朝延世兄出以相示為之擊節
歎賞漫成口號云異趣兩行十四字氣壓千秋百
萬籖王家此事差前列平復曹娥堪竝肩晉書一
變兹其附庸張丑
陶弘景
陶隱居黃庭外景經(小楷書原文不錄)
外錄
雲烟過眼錄云張與可斯立號繡江所藏陶隱居
小字黃庭外景經元謝起翁物
書畫舫云震澤王氏世傳陶隱居黃庭外景經楷
法俊逸翩翩不羣原係張與可故物云與可號繡
江前元名士生平寶祕蕭子雲進寫古文啟真蹟
及此
陶貞白畫板帖(原文不錄)
外錄
研北雜志云郭右之家陶隱居畫板帖凡四十三
字全似瘞鶴銘卷首有李伯時寫隱居真今在梁
谿倪元鎮所
廣川書跋董逌書黃學士瘞鶴銘後云黃伯思學
士以瘞鶴銘示予世謂晉右軍將軍王逸少書歐
陽公疑華陽真逸唐顧况道號然逸少逋翁其書
可見不與此類嘗考次其年羲之生晉惠帝大安
二年癸亥歲至穆帝升平五年辛酉卒當五十九
年而成帝咸和九年太歲在甲午逸少當三十二
歲逮四十九年辛亥始去會稽其時未嘗至朱方
華陽又非其郡邑所望不得以此為稱顧况卒於
貞元末當元和七年為壬辰九年為甲午良不及
也上推壬辰歲為天寶十一載况當兒穉其號華
陽乎盖自貞元以後皆不合於此昔陶弘景嘗以
其居華陽觀故自號華陽隱居貞白平時著書不
稱建元直以甲子紀其歲今曰壬辰歲得之山隂
甲午歲葬於朱方壬辰當天監十一年甲午則其
十三年也隱居以天監七年游海嶽往會稽來永
嘉至十年還茅山十二年弟子周子良仙去貞白
作傳即十一年在華陽此其可知也或曰茅山碑
前一行貞白自書與令銘甚異則不得為陶隱居
所書然華陽真逸特其撰銘若其書者上皇山樵
也四人各以其號自别固不得識其姓名疑皆隱
君子也然其書在江岩石壁摹榻最難又石摧壓
其上人不得至風雨霜雪不及故字畫至今尚完
或疑梁以書傳逮六百年不應如新刻于石今求
銘後王瓚書盖自貞觀至今亦無譌缺貞觀去梁
未久可考而知也
無名氏
梁摹樂毅論
樂毅論夏侯泰初
世人多以樂毅不時拔莒即墨為劣是以叙而論之夫
求古賢之意宜以大者遠者先之必迂迴而難通然後
已焉可也今樂氏之趣或者其未盡乎而多劣之是使
前賢失指於將來不亦惜哉觀樂生遺燕惠王書其殆
庶乎機合乎道以終始者與其喻昭王曰伊尹放大甲
而不疑大甲受放而不怨是存大業於至公而以天下
為心者也夫欲極道之量務以天下為心者必致其主
於盛隆合其趣於先王苟君臣同符斯大業定矣于斯
時也樂生之志千載一遇也亦將行千載一隆之道豈
其局蹟當時止於兼并而已哉夫兼并者非樂生之所
屑強燕而廢道又非樂生之所求也不屑苟得則心無
近事不求小成斯意兼天下者也則舉齊之事所以運
其機而動四海也夫討齊以明燕主之義此兵不興於
為利矣圍城而害不加於百姓此仁心著於遐邇矣舉
國不諜其功除暴不以威力此至德全於天下矣邁全
德以率列國則幾於湯武之事矣樂生方恢大綱以縱
二城牧民明信以待其弊使即墨莒人顧仇其上願釋
干戈賴我猶親善守之智無所之施然則求仁得仁即
墨大夫之義也任窮則從微子適周之道也開彌廣之
路以待田單之徒長容善之風以申齊士之志使夫忠
者遂節通者義著昭之東海屬之華裔我澤如春下應
如草道光宇宙賢者託心鄰國傾慕四海延頸思戴燕
主仰望風聲二城必從則王業隆矣雖淹留於兩邑乃
致速於天下不幸之變世所不圖敗於垂成時運固然
若乃逼之以威刦之以兵則攻取之事求欲速之功使
燕齊之士流血於二城之間侈殺傷之殘示四國之人
是縱暴易亂貪以成私鄰國望之其猶豺虎既大墮稱
兵之義而喪濟弱之仁虧齊士之節廢廉善之風掩宏
通之度棄王德之隆雖二城幾於可拔霸王之事逝其
遠矣然則燕雖兼齊其與世主何以殊哉其與鄰敵何
以相傾樂生豈不知拔二城之速了哉顧城拔而業乖
豈不知不速之致變顧業乖與變同由是言之樂生不
屠二城其亦未可量也
余所見樂毅論宋搨本及唐貞觀摹真蹟二本皆
無付官奴三字獨此有之初甚完好聞吳氏購時
主人故漫之殊可惋惜智永跋所云梁世摹出天
下珍之即此帖也自余定為梁摹以俟知者董其
昌觀并題
唐人雙鈎稱為絶詣余往亦嘗見鍾太傅薦季直
表與右軍快雪時晴諸帖時不免有滯膩處獨此
樂毅論筆勢流麗神彩煥發無異書者非工書家
又非不問歲月必逼古人安能為此即使右軍復
生當為撫掌矣毘陵唐鶴徵
余生平好古所見法書頗多海内所藏真楷惟韓
宗伯家有墨蹟樂毅論韓長公携都門每過官署
必出一玩較之余藏者字稍大賈亦貴重余此卷
已著蘭亭攷米友仁跋乃米元章所藏之物梁摹
樂毅論為正書第一其卷有吳朱僧權鑒賞紹興
印信又有米氏印章非此卷而何不知何幸得落
予手王太史宇泰多方欲得之余實不能割舍借
摹入石雖曰刻成與餘清齋石刻差别遠絶此卷
在余所藏三十載尚未盡知深奥處偶病間細閱
數次神彩煥發而肥瘦相停余年六十有一方真
知其妙也宋搨本余有至佳者安能與此卷比論
真希世之物非千金不可輕棄也當同定武蘭亭
行書第一竝傳此二卷真是性命可輕至寶是寶
餘清齋有此藏書之願足矣子子孫孫宜世守不
負余生平苦心蹤跡海内竒品也餘清齋主人吳
廷敬題
昔人書法以雙鈎廓填為下真蹟一等樂毅論是
王右軍正書第一而此卷鋒鎩精到神明邁逸與
墨蹟無異不意垂老覩此罕物天啓初同錢宫諭
觀褚河南真跡於吳謇叔家以為妙絶然字稍大
當知此更為逼真矣連叔持示余西湖僧舍命顓
兒嚮搨一過書而歸之崇禎戊寅小暑偈菴道人
程嘉燧書
外錄
珊瑚網云濟南邢侗二跋已刻餘清齋法帖内故
不贅入峕崇禎己卯夏仲項氏出此帖索價六十
金較吳江村定值三百鎰廉矣恨乏阿堵僅留覽
數日
南朝陳
釋法極
僧智永月儀帖
獻歲將終青陽應節和風動物麗景光輝翠柳舒鱗紅
桃結綬想弟優游勝地縱賞嘉賓酌桂醑以申心玩琴
書而寫志無令披聚叙會何期謹遣一介希還數字
外錄
研北雜志云伯雨嘗購得孟子舟御史所藏僧智
永月儀獻歲帖行間細書釋文特妙前後有明昌
七印泥金題籖今在梁谿倪元鎮家黃長睿以為
呵筆所書即此帖也
陳僧智永書歸田賦(真草書原文見趙子昂帖)
外錄
米氏書史云智永真草歸田賦在襄陽魏泰處後
有一跋題云開成某年白馬寺臨一過潭記白麻
紙書世人收智永書未有若此真也虞世南出于
此書魏誤題曰虞世南書耳
蘇東坡云永禪師欲存王氏典型以為百家書祖
故舉用舊法非不能出新意求變態也然其意已
溢於繩墨之外矣謂下歐虞恐非至論若復疑其
臨倣又出此論下矣
書評云六朝名人書法智永之精熟尚遜子雲之
飄舉亦猶唐賢遺墨褚李之天資遠勝陸顏之學
力也
書畫彙考卷六
