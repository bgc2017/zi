書畫彙考卷四十九
刑部左侍郎卞永譽撰
畫十九
元
吳鎮
吳仲圭草亭詩意圖并題卷
依村構草亭端方意匠宏林深禽鳥樂塵遠竹松清泉
石俱延賞琴書悅性情何當謝凡近任適慰平生至
正七年丁亥冬十月為元澤戲作草亭詩意梅沙彌書
我友梅花翁巨老傳心印脩此水墨緣種種得蒼
潤樹石墮筆峰造化不能吝而今橡林下我願執
掃汛後學沈周
外錄
書畫舫云梅花道人草亭詩意一卷畫倣巨然僧
純用淡墨圖寫左方題五言詩一律而署名稱梅
沙彌亦甚奇特後有啟南古詩題詠備述畫學源
流攀元提巨真不誣也
梅老秋江獨釣圖
空堂灌木參天長野水溪橋一徑開獨把釣竿箕
踞坐白雲飛去又飛來倪輔
秋落寒潭水更清釣竿裊裊一絲輕斜風細雨誰
相問破帽靑鞋却有情長沙李東陽
楓葉蘆花送晚晴三江秋氣逼靑冥相看自信鱸
魚美不為羊裘是客星沈周
南山舊宅早來歸紅葉蒼松白石磯今日釣魚真
取適海鷗還訝未忘機姚綬書于水竹村
策策霜林映水丹重重雲岫鏁輕寒西風斜日空
江暮無限秋光屬釣竿匏菴吳寬
木落秋容澹江空水氣寒長安有塵土不上釣魚
竿隆池彭年
梅道人臨荆浩漁父圖并題詞卷
洞庭湖上晚風生風觸湖心一葉横蘭棹穏草衣輕只
釣鱸魚不釣名
重整絲綸欲掉船江頭新月正明圓酒缾倒岸花懸抛
却漁竿和月眠
殘陽浦裡漾漁船青草湖中欲暮天看白鳥下平川點
破瀟湘萬里烟
如何小小作絲綸祗向湖中養一身任公子(闕)伯人枉
釣如山截海鱗
極浦遥看兩岸斜碧波微影弄晴霞孤舟小去無涯那
個汀洲不是家
雪色髭鬚一老翁欲將短棹撥長空微有雨正無風宜
在五湖烟水中
綠楊灣裏夕陽微萬里霞光浸落輝擊楫去未能歸驚
起沙鷗撲鹿飛
月移山影照漁船船載山行月在前山突兀月嬋娟一
曲漁歌山月邊無船(原蹟旁汪)
風攬長江浪攪風魚龍混雜一川中藏深浦繫長松直
待雲收月在空
舴艋為舟力幾多江頭雲雨半相和殷勤好下長波半
夜潮生不那何
殘霞返照四山明雲起雲收隂復晴風脚動浪頭生聽
取虛篷夜雨聲
無端垂釣空潭心魚大船輕力不任憂傾倒繫浮沈事
事從輕不要深
釣得鮮鱗拽水開綠萍漾漾逐鈎來摇頳尾噞紅腮不
羨嚴陵坐釣臺
五陵風光絶四隣滿川鳬鴈是交親雲觸岸浪摇身青
草烟深不見人
舴艋舟人無姓名葫蘆提酒樂生平香稻飯滑蓴羹掉
月穿雲任性情
桃花波起五湖春一葉隨風萬里身釣絲細香餌勻元
來不是取魚人余昔喜關仝山水清勁可愛原其所
以出于荆浩筆法後見荆浩畫唐人漁父圖有如此製
作遂倣而為一軸流散而去今復見之乃知物有會遇
時也一日維中持此卷來命識之吁昔之畫今之題殆
十餘年矣流光易邁悲夫至正十二年壬辰九月廿一
日梅花道人書於武塘慈雲之僧舍
漁父圖一卷唐帽者六人一坦腹伸一足坐手撫
枻而不釣一立而望家欲歸一横置枻手據船坐
而回顧一俯睡倉口而身在内一睡方起出半體
篷下一坐釣而丫角者操枻在尾冠者五(闕)人坦
而仰視忘所事者臥而高枕篷窗洞開者不釣而
袖手坐者坐而釣或釣而跪者愎頭而力不勝魚
撐兩足掀髯收釣者一人危坐而栧欲急歸者一
人露䯻而抱栧坐睡待月而後歸者一人笠而栧
且髯鬍者一人人自為舟獨一舟為操者焉人為
志和詞一凡十六首一首注其旁曰無船吁非無
船也崖樹掩之耳此梅華菴所畫詞亦其所自填
匪誠有其人使誠有之而詞句則一手出何耶世
亦烏有若是之聚而漁皆志和之能言也耶此卷
當載之滄江主人舟方稱非梅沙彌不能畫非丹
丘主人不能有畫中意詞中景也卞民部誦坡仙
客未佳之句正桐邨牧不在坐耳牧自謂狂不減
志和丹丘以為何如立秋後八日桐村周鼎客雲
東書時年七十有七(後有老友張萱江隂卞榮二跋失錄)
余昔於戴上舍敬雩所得覩一卷景物與此正合
題云姚丹丘臨梅沙彌滄洲漁舫烟波浩淼之趣
常在夢中蓋三十年所矣今得沙彌此卷又云倣
荆浩筆而荆浩亦得自唐人乃知繪事惟創意之
難如其成就今古相師所不諱也唐人重摩詰輞
川皆乞本傳寫士大夫家有一本惟元人貴氣韻
而輕位置以為一臨倣即失生動耳姚御史名綬
别號丹丘子吾郡魏唐人半生雲水烟林不為圭
組所困吾師也有一舟名滄江虹月故周伯噐跋
中及之對此不能不憶姚臨為之三嘆竹懶日華
梅花道人畫都倣巨然此又自稱師荆浩蓋畫家
醖釀顧無所不能與古人為敵乃成名家也其昌
梅道人家武塘摹漁翁烟波景色如笠澤叢畫又
以荆巨筆力出之遂成大卷就中似有張志和輩
呼之不得得此便可共逃名于菰蘆之間不復呼
漁丈人矣陳繼儒
外錄
書畫舫云梅道人紙本唐人漁父詞圖作于至正
壬辰冬凡為漁舟十有五而其題詞通十有六一
詞漁舟以隔山不畫尤高布景極異筆勢縱横乃
是廣荆浩遺法而成前後題識娓娓舊為姚公綬
所藏有張萱卞榮周鼎董其昌跋今在青浦曹重
甫家真奇品也
又云吳鎮仲珪書法𧦬光畫師董巨而尤工篇詠
故所製筆墨淋漓風流爾雅青浦曹氏藏其唐人
漁父詞圖一㢧乃是倣傚荆浩之作樹石奇古辭
翰俱精真尤物也按仲珪生時與盛懋同里閈懋
畫遠近著聞求者踵相接也然仲珪之筆絶不為
人知以坎壈終其身今則仲珪遺蹟高者價值百
千懋圖至廢格不行古今好尚不同必俟久而論
定如此
吳仲圭倣荆浩漁父圖并題卷(絹本長九尺高八寸前半卷畫漁舟五分)
(題五詞後半卷畫竹樹山居末書長跋與前卷異)
一箇漁(闕)江湖隨處載青蓑撐皓月(闕)清波半
夜風不奈何(原蹟末句落一字)
殘霞返照四山明雲起雲收隂復晴風脚動浪頭生聽
取虛篷夜雨聲
白頭垂釣碧江深憶得前身是姓任隨去住任浮沈魚
少魚多不用心
釣擲萍波綠自開錦鱗隊隊逐鈎來消歲月寄芳懷恰
似嚴光坐釣臺
桃花水暖五湖春一箇輕舟寄此身時醉酒或垂綸江
北江南適意人余喜關仝山水清遒可愛原其所以
出于荆浩筆法後見荆畫唐人漁父圖有如此製作遂
傚而為一軸流散而去今復見之乃物有會遇時也一
日淮中持此卷來(别本淮中作維中)命識之吁昔之畫今之題
殆十餘年矣流光易謝悲夫至正十二年壬辰秋九月
廿一日梅花道人書于武塘慈雲之僧舍
梅花翁山水并題(按珊瑚網云止見二幅在絹素上其一題云)
奉為太無鍊師觀静堂作墨戱四幅永為青雲山中傳
諸不朽云至正五年乙酉歲冬十月梅花道人題
梅沙彌水竹山居圖并題
結茅山隂溪之曲最愛軒窗對脩竹四時謖謖動清風
三逕蕭蕭戛寒玉也知一日不可無彼且惡乎免塵俗
夜深飛夢繞湘江廿五清絃秋水綠梅道人戱作水
竹山居至正戊子
吳仲圭梅松蘭竹四友圖并題長卷(紙本六段高一尺餘長一丈五)
(尺餘水墨梅松蘭各一竹二題俱行草書前後鈐縫各項氏李氏諸印不錄)
第一段梅花(按題年月係後補入)
至正六年冬至日來見古泉出此卷俾畫梅花一枝以
續歲寒相對之意也梅華老戲墨
第二段山坡松
研池漠漠墨吐汁蒼髯呼風山鬼泣濤聲破夢鐵骨冷
露影漙空翠毛濕徂徠百畆老雲烟湖山九里甘蕭瑟
何當置此明窗前長對詩人弄寒碧古泉講師索畫
松遂書此塞請也梅華道人戲墨
第三段山坡竹
野竹野竹絶可愛枝葉扶疏有真態生平素守遠荆榛
走壁懸崖穿石罅虚心抱節山之阿清風白月聊婆娑
寒捎千尺將如何渭川淇澳風煙多至正五年乙酉
歲冬十月四日梅華道人為古泉老師戲作野竹于橡
林舊隠夢復窗下
第四段蘭
舶棹風下東吳舟桮土移入漳泉秋初疑紫莛攢翠鳳
恍如綠綬縈青虬猗猗九畹易消歇奕奕百畆多淹畱
軒窗相逢與一笑交結三友成風流梅華道人戲墨
第五段折枝竹
與可畫竹不見竹東坡作詩忘此詩高麗老繭冰雪古
戲成歲寒巖壑姿紛紛蒼雪落碧篠謖謖好風扶舊枝
狰獰頭角易變化細聽夜深雷雨時梅華道人遊戲
墨池間僅五十年伎止於此古泉老師每以紙索作墨
戲勉而為之一日出此卷屬之欲補于後以供清玩遂
作以補之古泉呼童汲幽瀾泉㵸鳳髓茶延之於明碧
軒焚香對坐終日略無半點俗塵涴人聊書此以識歲
月也至正五年冬十月四日梅華道人書
梅華道人嘗賣卜於春波里所謂笑俗陋室者彷
彿在我家左右也余有小詩以志企慕云先生風
格在林丘鶴去雲沈幾百秋欲識君平曾隠處至
今虹月射溪樓此四友圖乃作於武水景德教寺
幽瀾泉畔而又為吾里項氏所藏以及於余得不
謂梅華道人清夢猶時時在我春波耶我家舊藏
道人為子佛奴寫竹譜萬玉叢冊廿四幀又為可
行寫竹石譜長卷又為葛可久作中山圖卷又寫
一葉竹又散軸山水竹樹十餘幀可謂夥矣近復
得此於項氏道人與吾家有緣洵不誣耳戊子四
月既望醉鷗李肇亨題(行書紙本裝後)
梅老竹譜并題卷(詩重前題款異)
與可畫竹不見竹東坡作詩忘此詩高麗老繭冰雪泠
戲寫歲寒巗壑姿紛紛蒼雪落碧篠謖謖好風扶舊枝
試聽雷雨虚堂夜拔地起作蒼虬飛梅道人為可行
作竹譜時暮春三月憩于醉李春波之客舍因抽架頭
之紙隨筆為此數竿雖出一時興緒亦自有天趣可行
遊研池久矣日來筆力想亦健矣他時觀此拙作亦可
發笑而已以竹譜言之則吾豈敢至正十年春三月杜
鵑花發梅道人頓首可行以為何如
嘉靖三十六年春既望墨林項元汴得于吳門文
氏
仲圭竹圖并題卷
墨竹位置如畫幹節枝葉四者若不由規矩徒費工夫
終不能成畫濡墨有深淺下筆有輕重逆順往來須知
去就濃淡麄細便見榮枯仍要葉葉著枝枝枝著節山
谷云生枝不應節亂葉無所歸使筆筆有生意面面得
自然四向團欒枝葉活動方為成竹古今作者雖多得
其門者或寡不失之于簡略必失之于繁雜或根幹頗
佳則枝葉謬誤或位置稍當而向背多乖方或葉似刀截
或身如板束麄俗狼藉不可勝言其間縱有稍異常流僅
能盡美至于盡善良恐未暇獨文湖州挺天縱之才比
生知之聖筆如神助妙合天成馳騁于法度之中逍遥
于塵垢之外從心所欲不踰準繩故余一依其法布列
成圖庶後之學者不隠于俗惡云梅道人筆(後四段詩各一首)
菲菲桃李花竟向春前開如何此君子四時清風來
晴霏光煜煜曉日影曈曈為問東華塵何如北窗風
亭亭月下蔭挺挺霜中節寂寂空山深不改四時葉
落落不對俗娟娟淨無塵緬懷湘渭中歲寒時相親
吳仲圭為松巖和尚畫竹并題卷
枝枝有參差葉葉無限量不根而自生換却諸天想至
正庚寅梅沙彌奉為松巖和尚助喜
吳郎平生真不俗千畆琅玕在渠腹有時寫出與
人看葉葉枝枝動寒綠之子愛之如千金袖中戛
戛鳴玉音莫教風雨化龍去明日葛陂何處尋洪
武二年七月二十一日寫于凝翠樓雪山文信題
虛心待我不嫌貧齋下從來獨此君風送蕭騷和
雨響月將濃澹向窗分森森碧玉垂蒼葆鬱鬱寒
梢拂翠雲晝靜清隂消溽暑涼生枕簟更殷勤古
汴趙奕題
梅花菴裏散花天翠袖佳人色共妍居士不緣曾
示疾此君端解替談禪眉山派自湖州出淇澳詩
從衛國傳回首百年成一夢三生莫問舊情緣延
陵釋彝簡題
吳仲圭墨竹初學文湖州運筆雖熟而野氣終不
化此軸為松巗禪師所作巗之族孫弘宗藏主請
題予與仲圭松巗皆故人也天游既久覽此不能
無慨然宗雖族孫生苦晚而不及見今寶此軸其
能永思者歟繫之以詩
懷人幾度咏淇詩空向琅玕節下題想見百年承
雨露綿綿蔭到子孫枝湛然靜者惠鑑
梅花庵主水石竹枝圖并題(紙本挂幅)
野色入高秋寒影逝湘水日午晚風涼清風為誰起梅
道人晚興佳哉
外錄
珊瑚網云此幅余得之青浦曹氏後以易高明水
乳窑紙槌瓶歴崇禎戊午秋見石刻仲圭墨竹八
紙為李氏鑒藏而此其一焉因憶昔年尚有梅沙彌
推篷竹亦為先荆翁易吳益之漢玉麻姑仙并去
黃鶴山樵雙筍圖每開簾風動追憶恍然今崇禎
壬午秋得梅花老人翠竹黃華真蹟覺頓還舊觀
梅道人廣與可筆并題
翠羽風前葉秋聲雨一枝詩題春粉節綳脱玉嬰兒
忽見不是畫近聽疑有聲落落不對俗涓涓淨無塵
吾以墨為戱番因墨作奴當年若莾鹵何處役潛夫
色經寒不動聲與靜相宜
只為歲寒心似鐵也宜烟雨又宜晴
我亦有亭深竹裏也思歸去聽秋聲(以上自題)
隂涼生研池葉葉秋可數京華客夢醒一片江南雨
此鮮于學士題紙上竹愛之故錄于此耳至正九年三
月廿九日梅道人廣與可筆于橡林精舍
仲圭墨竹圖并題
解籜初聞粉節香拂雲又見影蒼蒼鳳皇不至伶倫老
無奈荆榛特地長
長憶前朝李薊丘墨君天下擅風流百年遺迹畱人世
寫破湘潭夢裏秋
愁來白髮三千丈戲掃清風五百竿幸有穎奴知此(闕)
時來几上弄清寒五月廿四日竹窗孤坐清興遄發
戲寫此枝且看果有文公法否至正十九年也
梅花和尚一葉竹圖并題
誰云古多福三莖四莖曲一葉硯池秋清風滿淇澳
至元二年冬十月廿七日奉為竹叟禪師戲作梅花道
人鎮頓首
外錄
珊瑚網云馮司成具區與客遊魏塘謁道人墓慨
然慕其風致有遺蹟零落不可多得之歎坐客有
言里人藏此竹者公訪之遂掇以贈畫舊白牋上
長可三尺闊尺許餘竹梢從左方倒垂叢篠縱横
筆法清異墨葉一片綴其上長幾三寸許真奇作
也
梅沙彌懸崖松圖并題
偃蹇支離不耐秋摇風洒雨幾時休轉身便是青山頂
又有巖崖在上頭
仲圭古澗長松圖并題
長松生風吹不歇古澗出泉鳴自幽玉屑飯餘移白日
紫芝歌動振高秋雨窗秃筆無事而書仲圭
梅老菜圖并題
菜葉闌干長花開黃金細直須咬到根方識淡中味梅
道人戲墨
吳仲圭墨竹圖卷(絹本)
外錄
書畫舫云吳仲圭墨竹卷其前錄李息齋畫竹法
而後方竹枝數叚叚各有題並奕奕有神
梅道人平林野水圖并題
平林方漠漠野水正湯湯蒼茫日欲落辛苦客異鄉草
店月迴合村路迂更長渡頭人散後漁父正鳴榔梅華道
人
鴛湖在嘉禾湖水春浩蕩家住梅花邨夢遶白雲
鄉弄翰自清逸歌詩更悠長𬗟懷圖中人看雲杖
桄榔元初真士嘗居嘉禾紫虛觀好與吳仲圭
隠君游故得其詩畫為多今年十月余始識元初
即出示此幀命僕賦詩因走筆次吳隠君詩韻題
于上隠君自號梅花道人云至正廿一年歲在辛
丑倪瓚記
浣花溪頭車騎發鏡湖影裏畫圖開有客相尋草
堂去何人却棹酒船迴是處山林有真隠如此風
塵無好懷青袍不似黃冠樂二老風流安在哉鄭
洪
外錄
石田集題梅花和尚之塔云梅花空有塔千載莫
欺人草證𧦬光妙山遺北苑神斷碑猶臥雨古橡
未回春欲致先生奠秋塘老白蘋
梅花菴主秋山圖
外錄
書畫舫云項氏藏梅花菴主秋山圖絹本巨幅輕
描細染不類平時縱逸之筆惜乎無詩僅有款識
一行耳
妮古錄云己未三月十一日得法書通釋翰林要
訣鈔本于武塘市肆因念梅道人戢身撮土市腥
相匝反不若此書襲余芸蕙中為洗塵以慶其遭
梅道人松圖并題
幽瀾話别汗沾衣颯爾西風候鴈飛我但悠悠安所分
誰能屑屑審其微釣竿不插山頭路獵網寧羅水際磯
獨有休心林下者騰騰兀兀靜中機青雲山中太玄
道人隠者也時扁舟往來茜武之上與游從則樵夫野
老而已余拙守衡茅橡林有年矣夏末會于幽瀾泉山
主常師方啜茗盌忽若(闕)氣逼懷黃帽催行甚急别後
流光迅速惜哉因就嚴韻戲成四首書于畫松之上且
發一笑而别梅花道人
梅花道人墨菜圖并題卷
菘根脫地翠毛濕雪花翻匙玉肪泣蕪蔞金谷暗塵土
美人壯士何顔色山人久刮龜毛氊嚢空不貯揶揄錢
屠門大嚼知流涎淡中滋味吾所便元脩元脩今幾年
一笑不直東坡前梅花道人因食菜糜戲而作此友
人過廬索墨戲因書而遺之聊發同志一笑也至正己
丑
肉食固多鄙菜羹元自癯曉畦含露氣夜鼎煮雲
腴春醪時一進林荀與之俱遊戲入三昧披圖聊
我娛倪瓚
墨菜銘(并序)
菜草類也其熟否與五穀同豐饉以可食也故羞
王公薦鬼神奉賓老供民食㒺不需是而具然味
薄肉食者賤之甘之者必有守有為之士也或者
圖是亦豈亡意乎雲間陸居仁閱而為之銘曰
惟土之生厥草萬彙可薦可羞乃彙之貴其色病
如非有舜華之麗其芳韜如寂甚芝蘭之氣媺甚
漂摇玉食者棄薄甚藜藿尚德者嗜民固不可一
日有此色士何可一日亾此味摘不厭稀者為情
親齕不厭根兮為厲志啜簞菽而飲瓢水者不必
具其茹拔家葵而却園錢者奚忍攘乎利坐牖外
而致飽于以見其有容食其老而舍心于以存其
生意固宜入學者持是以合舞見師者執是以為
贄形萬乘之瞢寐可以齊九重之玉陛奉宗廟之
賓祭可以龢鹽湆於硎器菜乎菜乎又孰為至吾
將葅之以享上帝
江南何有秋末晚菘欲知此味請問周顒顒其
逝矣物猶在是口腹累人幸勿過侈真率之會
莫非耆賢時作菜羹何取腴鮮黃玠
雨苗風葉綠董董纖手青絲出漢宮滿眼蒼生總
如此忍看塗抹畫圖中邵貫
其甲可食既老而查其子可膏未實而葩色本翠
而忽幽根則槁乎弗芽是知達人遊戲於萬物之
表豈形似之徒誇或者寓興於此其有所謂而然
耶大癡學人平陽黃公望書于雲間客舍時年八
袠有一
晚菘香凝墨池濕畦菜摘盡春雨泣梅花菴中吳
道人寫徧羣蔬何德色怪我坐客寒無氊牀頭却
有買菜錢四時之蔬悉嘉味乃知此味吾尤便有
客忽攜畫卷至一笑落筆南風前曲江錢惟善用
仲圭韻
天瀉乳膏沐黃壤老圃嘉蔬日應長菁青苣紫韭
茁黃白酒初熟與君嘗由來此味良不俗清真絶
勝廟堂肉酒酣耳熱歌采薇倚闌注目江雲飛吳
璋
吾家疏菴瀼水濱老圃生涯不計春食肉何如食
鮭好從渠自說庾郎貧曹紹
魚有腥兮肉有羶庾郎滋味正相便山中雨後春
雲暖飽向松窗搨上眠吳温
已有食肉相青菘且自栽丈夫成事業都是菜根
來天台自悦
小園新雨後旋摘晚菘香盡道羊羹美誰知此味
長北禪德寶
嗜味無常珍適口以為美簞瓢與列鼎達者同一
視紛紛彼何人奉養務崇侈設具窮水陸解割弊
刀几吾聞古昔言厚味有累已羊朵叔牂頤黿染
子公指腹果在一飽過分我何喜幽人富嘉蔬五
侯那足比韭葅十八品木魚三百尾俎豆把菊甌
肉食誠可鄙逍遥玩真味澹泊有妙理為問眉山
翁元脩無乃是吳郡申屠衡
讀書南山下朝夕供虀鹽魚肉非不美嗜味將無
厭秋風飽畦蔬采掇或得兼學業嗟未成疏食寧
不甘華亭倪摳
廣州刺史甘清淡常食無過菜與魚雨過小畦供
晚摘短苗嫩甲味何如徐達道
披卷憶山中故人何日逢隣墻賒濁酒小圃摘新
菘會稽王務道
只宜滋澹泊安足奉膏粱食肉非無辱何如此味
長嘉禾張顒
食薺腸獨苦食肉衆所鄙終當根以嚼罔俾私欲
累嘉興王綸
畫法貴形似山水為首科花木與寫生自古品彙
多難能在興趣寧論工拙何菜為羣蔬長雋永久
不磨所以山林間膾炙不啻過圖之匪適目過意
期無他豔豈比苑芳秀難並林柯重之在真味甘
苦無偏頗對此恒自况澹泊適太和撫卷若有得
行當老山阿邵亨貞
氣含風露滿深秋真味由來勝庶羞若使孔融曾
見此品題當不到元脩夏文彥
嗤彼膏粱徒豈知蔬食樂所以士大夫滋味甘澹
泊天台李明復
食肉仍易厭菜根滋味長黃虀三百甕日日是家
常永嘉楊&KR3870;孫
朱門盡日多珍味貧士終年祗菜羹請語當朝食
肉者由來此色在蒼生顧舜舉
厚味生五兵彩色瞽雙目所以山林人食菜勝食
肉章炯
誰識柔蔬味坡仙詠入詩君無忘此意澹泊見操
持啜靄游至
茅屋淛江東春深多白菘披圖成一笑清味野人
同丹丘元本
短短青菘菜春風細作花不須誇鼎臠清味在吾
家壽智
至人多不事膏腴四月山中櫻筍厨久客棲園飽
風味何如今日又披圖謝德俊
淡中風味甚珍羞自分藜羹不外求無限大宛春
苜蓿如何祗合飽驊驑葉謙
若有人兮山中居朝夕抱甕灌春蔬春蔬漸長翠
羽疏摘入冰壺作寒葅滋味自與肉食殊刳龍肝
斫鳳腊昨日歡宴今日悲澹泊味久誰能識鶴上
仙王貞
老吳嗜好素澹泊戲畫晚菘三尺強江南物價正
騰踊山中此味偏悠長冰壺立傳貴適口碧澗作
羹聊塞腸自古食焉難怠事吾儒莫羨大官羊錢
應庚
青菘淡中味一日寧堪無甘為藜藿腸食肉者不
如謝禮
彝齊采山薇四皓歌紫芝丈夫樂此味百事誠可
為潘應辰
時人盡說非甘美咬得菜根能幾人莫笑書生清
苦意比來食淡更精神蒙古八禮臺
道人寫菜墨猶濕空山雨後山鬼泣秋菘葉老何
離離莫使蒼生見其色我今京都坐錦氊太倉日
給貫朽錢食前方丈固不欲三湌此味吾竟便偶
題此卷寄鄉友柳花飛墮金門前佚菴老人自
洪武庚午歲始仕刑部主事吾友忽攜梅花道人
墨菜過行邸喜愛曲江先生所和詩韻遂步而識
之
吳仲圭雲山竹石圖并書(絹本中挂幅水墨雲山竹石中佛光上燭童子隔岸)
(瞻禮墨氣蔚然蒼潤欲滴圖内多項氏印不錄)
中峰和上讚云雲山竹石水沈沈一道靈光亘古今童
子望崖空合掌不知蹉過古觀音梅花道人畫并書
梅道人臨東坡風竹圖并書(白紙本挂幅高三尺闊一尺)
東坡先生守湖州日遊何道兩山遇風雨迴憩賈耘老
溪上澄暉亭命官奴執燭畫風竹一枝于壁間後好事者
刻于石寘郡庠余遊霅上因摩娑斷碑不忍捨去常憶
此本每臨池輙為摹想而求仿彿萬一遂為此作敢以
識歲月也梅花道人時年七十一至正十年庚寅歲夏
五月十三日竹醉日書也
吳仲圭松泉圖并題(紙本挂幅裝作横卷長三尺闊九寸餘水墨)
長松兮亭亭流泉兮泠泠瀨白石兮散晴雪舞天風兮
吟秋聲景幽佳兮足靜賞中有人兮眉常青松兮泉兮
何所擬研池隂隂兮清徹底挂君高堂兮索壁間夜半
風雲兮忽飛起至元四年夏至日奉為子淵戲作松泉
圖梅花道人書
吳仲圭一代高士繞屋植梅隐居讀易知元之將
亂也自稱梅花和尚喜畫竹而松尤妙備見孤高
特立之致松泉圖嚮見沈石田臨本今見廬山真
面目矣退谷八十一老人記
家有小室入冬則居之其中致楊補之所畫竹枝
趙子固水仙王元章梅花三卷繼得吳仲圭古松
泉石小幅長條倣宣和&KR1149;法改而為卷余以八十
之老婆娑其間名曰歲寒五友四賢皆奇特之士余
不得見其人數百年後撫其遺墨以為友嗚呼歲
寒之友豈易得哉退道人再記
柯九思
柯敬仲墨竹圖
石如飛白木如籀寫竹應須八法通若也有人能
會此須知書畫本來同柯九思善寫竹石嘗自
謂寫幹用篆法枝用草書法寫葉用八分或用魯
公撤筆法木石用金釵股古漏痕之遺意水晶宫
道人
丹丘竹圖并題
生意滿孤根香凝粉節痕驚看雷雨夕化取老龍孫
故人能寫竹標格似湖州静對西窗下清風滿紙
秋(闕款)
奎章閣上恣臨摹高節偏承雨露多泠澹故能追
石室蕭疎應不減東坡張雨
柯博士畫
翠竹猗猗山石青慧雲寺近浙江亭明年我亦南
屏住林下同繙貝葉經維楨
又題
架壑截流安尺宅客來如入市簷壺百年身外樗
蒱局四月山中櫻筍厨雉雊烟藂朝日上魚潛花
影夕涼初自餘眠食都忘却更擬求觀後世書
老鐵欲求觀後世書吾輩可失目前帙耶乃余雖
百拙惟此一勤或亦無愧于古人歟樂卿漫記
敬仲寄張德常竹圖并識
至正二年壬午九月僕與高昌正臣游張公洞天張德
常期而不至殊懷其人不禁淸興故作墨竹以寄之前
奎章閣鑒書博士丹丘柯九思識
丹丘寫竹師老可能寫倒影青琅玕張之草堂雪
色壁壊葉蕭蕭烟色寒瓠齋
柯公自比米顛子文采照耀青琅玕只今耆舊凋
零盡剩得潘君瘦竹寒倪瓚
柯敬仲淸閟閣墨竹(紙本中挂幅長四尺餘闊一尺八寸水墨竹二竿柯葉扶疏下)
(立文石有蒼翠之致)
(款書)至正後戊寅十二月十三日畱淸閟閣因作此卷
丹丘生題(行書圖左中間)
柯丹丘古木竹石圖(紙本挂幅長四尺五寸闊一尺九寸)
(款書)五雲閣吏為正臣作
木石山中拔舊盟歲寒不改此君清相期雲霧隨
龍化更待天風引鳳鳴靜對聞琴宜夜雨閒來攲
枕愛秋聲老樵自是伶倫手調入黃鐘取次成笑
隠
王冕
王元章墨梅圖并題(嘉禾王氏世蔵)
朔風吹寒冰作壘梅華枝上春如海淸香散作天下春
草木無名藉光彩長林大谷月色新枝南枝北清無塵
廣平心事誰與論徒以鐵石磨乾坤歲晚燕山雲渺渺
居庸古北無人到白草黃沙羊馬羣璚樓玉殿□花繞
凡桃俗李争芬芳只有老梅心自常貞姿燦燦眩冰玉
正色凛凜欺風霜轉身西泠隔□霧欲問逋仙杳無所
夜深湖上酒船歸長嘯一聲雙鶴舞王冕元章
王山農梅圖并題
明潔衆所忌難與羣芳時貞真歲華晚只有天地知山
農
荒苔叢篠路縈迴繞澗新栽百樹梅花落不隨流水去
鶴來常帶白雲回買山自得居山趣處世渾無濟世材
昨夜月明天似洗嘯歌行上讀書臺飯牛翁即煮石
道者閒散大夫新除也山農近日號老村南園種菜時
稱呼元章字冕名王姓今年老異于上年須髮皆白脚
病行不得不會奔走不能謟佞不會詭詐不能干祿仕
終日忍饑過畫梅作詩讀書寫字遣興而已自喝曰既
無知己何必多言呵呵
元章贈雲峰上人墨梅圖并題(絹本中挂幅潑墨倒垂古梅一枝繁花細蕊開展馥然)
粲粲疎華照水開不知春意幾時回嫩雲清曉孤山路
記得短笻尋句來丁酉季冬山農王元章為雲峰上人
作(書圖右)
王元章月下梅花并題(雙幅絹本長挂幅長五尺餘闊三尺八寸)
平生愛梅頗成癖踏雪行穿一雙屐六花散漫飛滿空
千里萬里同一色衝寒不畏朔風吹乘興來此江之湄
繁花滿樹梅欲放彷彿羅浮曾見時南枝横斜北枝好
北枝看過南枝老中有一枝置奇絶萬蘂千葩弄天巧
老夫見此喜欲顛載酒大酌梅花仙仙人怪我來何晚
一别已是三千年醉來仰面臥深雪夢扶飛瓊上天闕
酒醒起視夜何其(闕)烏啼殘半江月會稽王冕元章寫
朱德潤
朱澤民秀野軒圖并記卷(紙本高九寸闊六尺五寸畫四尺本身記序二尺五)
(寸)
秀野軒記
一元之氣生物而得其氤緼扶輿以成其精英淑粹者
為秀焉故卿雲景星天之秀也崇厓繚溪山之秀也麒
麟鳳凰羽毛之秀也賢才碩德人之秀也人介乎兩間
又能攬其物之秀而歸之好樂寓之游息如昔人棲霞
之樓醒心之亭見諸傳記者不一也吳人周君景安居
餘杭山之西南其背則倚錦峰之文石面則挹真山之
麗澤右則肘玉遮之障左則盼天池之坂雙溪界其南
北四山之間平疇沃野草木葱倩卓然而軒者景安之
所游息也軒之傍幽蹊曲檻佳木秀卉翠軿玉映于闌
楯之間得江浙行省左丞周公題其軒之顏曰秀野以
誌其美此其是歟嗟乎物有托而傳野得人而秀雷塘
謝池是已景安居是軒也又將觀列史諸書以鑒其事
服前言往行以進其學使它日有偉然秀出於餘杭之
野者吾於景安有望焉因書以為記至正二十四年歲
甲辰四月十日睢陽山人時年七十有一朱德潤畫并
記(行書十六行圖末)
予昔遊吳中諸山至周氏秀野軒領覽天池玉遮
之勝今數年矣近歸寓軒獲觀周侍御之大篆朱
提學之新圖恍然若夢遊也景安求予著語聊爾
塞責耄餘材盡媿無佳語耳
我憶天池與玉遮幽軒水木澹清華笙竽遠振風
林竹錦綺晴連曉徑花山罽敷牀朝看雨澗泉潄
石夜分茶番陽大篆睢陽畫不負舂陵處士家至
正廿人五年五月既望京口張監天民書時年八
十五歲
昔年曾作軒中客今日重題秀野詩四檻彩雲晴
縹緲遶墻蒼雪曉參差雨餘山氣侵茶鼎風過林
香落酒巵念我松楸渾只尺倚闌長是不勝思吳
郡朱斌
屋裏靑山屋外溪水流雲度坐中知繁花翠竹春
來好古木蒼藤晚更奇教子讀書兼學稼畱人炊
黍復烹葵鹿門風景青門趣都在斜陽曳杖時張吉
高士閒門日日開遠山如髮水如苔幾時脫却塵
中鞅布襪靑鞋屢往來瞿莊
琅玕芝草繞軒幽日静簾垂不上鈎憶得翫游聯
玉麈仍同騎鶴赴玄洲
朵朵峰巒擁翠鬟桐隂多處地尤慳居人一覽鍾
神秀霽月光風詠笑間
香裊銅奩春晝遲窗分花影覆參差只輸我輩烟
霞侶恒得憑闌歌紫芝
靄靄涼雲雨後隂抱琴開酒愒中林眉山不獨知
司馬安也還能識我心北澗生薛穆
結茅近東皋清曠接平衍新春微雨過芳草緣如
翦攜書坐深竹自讀自舒卷興至策杖行初不賴
輿輦西陵鷄豚社落日牛羊圈至貴在無求何勞
事冠冕嘉陵楊基
江晩洲渚交雨晴草菲菲前山靄欲闇罟師渡水
歸望烟知君家花竹隐半扉乍休田中耒猶響林
下機北鄉即桃源亂後世有稀開圖身已到不知
塵境非渤海高啟
何處問幽尋軒居湖上林竹隂看坐釣苔跡想行
吟嶂月斜明牖渚風涼到琴相過有鄰叟應只論
閒心剡郡徐賁
霽色青蕪外開軒此獨幽竹深頻理徑山近不為
樓茶興邀僧共花期報客遊看圖憐到晩借屐擬
相求尋陽張羽
濕翠浮草芽空青散木杪輕舟理横塘歸人渡清
曉棲鴉返故巢潛鱗躍新藻倒景淡斜暉回颷蕩
晴昊衡門夜不扄燕坐事幽討落葉秋自飄殘花
春漸(一作懶)掃愛此軒中人朱顏常不老我欲往從
之稅駕苦未早揮手謝孤雲去去沒蒼徼菜薖余
堯臣
高舘罷零雨前榮颺微風霏霏碧蘿花吹落酒斝
中移席俯流水揮絃度秋鴻遥思獨樂意邈哉誰
與同太原王行
古苔十畆青山麓窈窕幽華映深竹中有高人晝
掩扉裊裊藤梢上書屋清風出谷洒秋香返照穿
林破春綠不省睢陽畫裏看細路經丘杖藜熟青
城王彝
東山淑氣曉環翠南畆斜陽晚映紅物我兩忘天
理見欣欣花木總春風徐珪
遥遥烟際村村上君家屋雜花映洲綺春山繞門
綠所居非鹿門避亂良已足月窗古苔詩松琴淥
水曲不記客來多惟當酒恒熟沈純
不識餘杭縣今知秀野軒溪聲長在耳山影正當
門人自千鍾祿君遊獨樂園樵漁還許到車馬幾
曾喧江隂張端
積雨初開霽郊扉野色新蒼茫連落景迢遞映芳
春簷樹隂方合庭蕪綠乍勻豈知多難日獨樂有
斯人韓奕
時雨靄衆綠開軒欣景幽烟樹籠遠墟風苗際平
疇聽禽林間戶射鴨溪上舟居幽絶俗地寧聞亂
離憂高隅
結構分平野開軒挹翠岑輕雲生晝暝嘉木靄春
隂曖曖烟墟綠森森華竹深明當謝塵鞅杖屨一
追尋勾吳樊圃
門掩雨餘苔時因看竹開客閒碁響罷犬吠屐聲
來雲冷埋琴薦花繁近酒杯高情與幽思只是覓
詩材吳郡田耕
聞君溪上結幽居地僻時通長者車山愛夕陽畱
几席竹因涼雨潤琴書碧香蟻嫰新篘酒白味羹
分小艇魚我亦有家山水窟十年無地著茅廬會
稽姜文震
澗戶掩春隂鶯啼晚山寂殘花落徑多處處迷行
跡渾似入桃源令人恨難識桂泉金震
秀野軒僕數年前曾為景安茂異賦之恒愧草草
塵語不足記錄今一展卷諸傑作在前甚覺形窳
俛用書此圖後日更賦之也
秀野軒高瞰水濱無邊光景四時新(此用晦菴先生語當是起)
(句)十畆樹隂都是雨一庭草色自生春好山似畫
開屏障啼鳥如歌送酒巡晴色錦波題不盡幽花
脩竹總清真青城山學樵虞堪
背郭幽居如畫裏斷林春水綠迴環樹連烟外啼
猿寺門對湖中過雨山送客馬嘶清蔭去鈎簾鳥
度亂花還十年奔走風塵際肯借凭闌一日閒周
世衡
春風十里翡翠屏玉遮對峙峨眉青清泉白石雜
花竹天放畫圖鍾地靈高人開軒當此景酌酒賦
詩白日静四簷風作翠濤聲八窗簾捲晴霞影我
亦托跡耕漁間結屋讀書湖上山抱琴訪子從兹
始布襪青鞋相往還南州徐達左(八分書)
幽居謝塵喧啟戶瞰平陸東皋夜來雨百卉如膏
沐泓泓水浮溪靄靄雲出谷雉雊麥風暖蠶眠柘
烟綠㤀形絶衆累居寵有深辱揮絃對靑山夕陽
見樵牧金覺
奉題景安徵士秀野軒因憶季瞻劉君
十年歸向山中住每得從容訪隐居雲氣白霏簾
外雨竹光晴映案頭書凭闌晝靜聽呦鹿鑿沼泉
香愛畜魚因憶軒中舊賓客江湖淸夢未應疎董
遠
盤盤錦峰陽原陸平如掌中有故人居曾軒起弘
敞綠樹幽鳥啼淸沼遊魚上已知禾黍收更喜桑
麻長徵輸了官賦豈念田園廣躋堂壽雙親賓朋
時宴饗怡悦心自安坐久絶塵想披圖一長吟松
風答淸響寄翁
四運無停機生意恒相屬兹軒俯林園長年得娛
目灼灼枝上花娟娟坡間竹雨過汎晴彩霜餘淨
寒綠清芬謝妖靡幽姿遠塵俗心跡淡已安于焉
樂貞獨四明山人陳朴
仰挹天池俯綠疇軒居巧占澗之幽映階碧草供
吟賞排闥青山可臥遊雲氣飛英如舞袂鶯聲隔
樹囀歌喉呼童種竹時須記畱客看花酒旋篘勢
阻儼同盤谷裏地偏不減瀼西頭春明擬泛輕舟
去徙倚闌干一散愁京口張德常
濂溪孫子多清致結屋弘開據澗潯晴動竹光分
晝暝日移花影作春隂出林鹿去飲清泚隔樹禽
來弄好音香静獸爐還自樂推窗更愛看山吟王
希白
千巖萬壑中一徑澗西通塵跡無由到風光自不
同竹侵書幌綠花映酒尊紅若問桃源路何須覓
舊蹤徐濟
幽居遠城市寂寞自成村野色還通市春潮直到
門竹窗晴晒藥花塢晚開尊想象其中趣何由得
具論李至剛
老去樂幽栖軒居緣澗西掃庭花雨過尋徑竹烟
迷偈約鄰僧說詩求酒伴題我曾遊此地歸路夕
陽低洪武甲子王忱
南陽之南千疊山秀野一軒介其間丹青四合吐
晴靄百草吹香春晝閒日照錦峰如翠羽雲入真
山晴更雨隔林啼鳥自間關萬壑松聲答人語木
作衡門竹作籬茯苓堪食蘿堪衣簾開曉日映長
檻時見白雲生翠微我生落魄詩與酒欲結山中
歲寒友為謝軒中美少年莫取黃金印如斗睢水
後學朱復吉
開軒俯平園品物競含秀芳蕤耀春陽叢篁蔭晴
晝嚶嚶鳥和鳴鷕鷕雉朝雊傾耳聆洄湍舉目眺
遠岫煩襟自兹曠賞心良已遘不見獨樂人摛章
漫懷舊白鶴山虞本
軒宇何清曠憑臨散煩襟叢蘭藹幽芬修篁結重
隂茲焉愜遐賞逍遥冥素心斯誠苟不昧訪子西
山岑惠禎
軒居面蒼岑種樹雜花竹竹影晝扶疎花香時馥
郁坐對雲山高庭隂桑柘綠石田春雨餘幽歌聽
樵牧冠蓋豈不榮誰能受羈束韜嚢琴滿牀插架
書連屋門前好客來槽頭酒應熟張均
得覽先公筆悠然記昔時松楸先隴近花竹故人
稀圖畫畱遺跡雲山起遠思投閒身未遂感慨一
題詩鄉人朱吉
秀野軒者吳周景安眺覽之所也鄱陽周公為題
其顏我先公寫而圖之復從而記之蓋軒與吾先
隴密邇景安乃先公之愛友非若是孰從而得之
哉先公暮年每倦于此明年遂即世此絶筆也景
安亦已物故景安之壻何幼澄氏持以示予拜觀
圖後題詠多吳中秀士俯仰之間已四十餘年矣
諸公亦多淪沒豈易得哉且夫名之著者因以德
境之勝者由乎人它日何氏子孫傳示永久亦足
以侈外家之雅集矣幼澄宜寶藏焉予既賦之以
詩復求識之於後遂書而歸之永樂庚寅二月望
日朱吉識
獨憐栖隠處晴色與春兼山近青當牖苔交翠入
簾移雲巗樹合過雨澗泉添何日攜琴到清吟興
不厭吳人王廷圭
素秉丘壑姿勞生滯予往覽兹愜幽情遽爾成真
賞林霏靄孤墅春物組膏壤稍行樵徑遠忽展耕
疇廣所以山水情遂結雲霞想掛冠苟有期終焉
税塵鞅安定梁用行
高軒臨秀野信是幽人居炎氣遠不到花竹自扶
疎羣葩靄春芳嘉蔭含夕虛境勝固云適况復有
琴書諷詠佳遊外畱連清賞餘應知獨樂意無復
慕華裾浚儀張肯
短棹曾經錦里過高軒虛敞蔽烟蘿溪浮淨碧澄
寒綠山送遥靑疊翠螺松雨來時涼吹急梅花香
處白雲多畫橋東隔龍池近碧殿隂隂俯澗阿永
嘉陳元宗
顧安
顧定之歲寒竹石圖并題(紙夲小挂幅花青和墨極意模寫竹籜文石離離交)
(迸)
至正乙巳閏月八日解后仲高于横溪之澄玉樓作此
紙以記歲寒之意定之
王淵
王若水虎頭鷹圖
若水王淵作新篁花石石上立雙鷹其雄者頭有
兩角面如怒虎胷紋錦錯可異俗名虎頭鷹即杜
工部所詠二角鷹目如愁(闕)視天地也雌者則局
形如雉有杉鳩竹兔俱可狎耳噫浩乎胸中有萬
里之長江迴風滔日孤光動此畫其足吞之乎萬
歷已未天中節汪砢玉鑒藏并識
王澹軒萱花白頭翁圖(絹本中挂幅著色文石後萱花叢棘棘上二鳥並栖相顧)
(石側野花小草翩翩生動)
(款書)至正丙午錢塘王淵若水畫(隸書圖左)
王若水枯荷鶺鴒圖(紙夲小挂幅水墨枯荷折葦鶺鴒&KR1889;螉飛鳴欲動流水中荇帶)
(參差)
(款書)錢塘王若水(隸書圖左)
張渥
張叔厚淵明小像(紙夲中挂幅白描淵明小像頫首曳杖巾舄蕭然最得軼塵高致)
千古淵明避俗翁後人貌得將無同杖藜醉態渾
如此困來那得北窗風大癡道人題時年七十八
歸來三逕一年秋自是羞看爾督郵王弘斗酒何
為者不見南山不舉頭方外張雨
王生持叔厚白描淵明小像來求贊時僕被酒信
筆寫四句而句曲外史即刻而成詞意深遠尚有
餘紙嘗記張西巗有一篇甚好議論遂寫其上云
畱侯晚節遊赤松武侯蚤歲稱臥龍仇秦復漢身
始終淵明初非避俗翁兩侯大節將無同陽秋甲
子法王正直筆宛有南山雄易地霸上祁山功王
弘何幸奉吾足督郵能芥平生胸歸來種豆南山
中斜川只許桃源通門前五柳春濛濛落絮不與
江波東環堵蕭然吾未窮北窗儘有羲皇風畫圖
不盡千古意作詩一笑浮雲空
淵明詩曰但恐多繆悞(原蹟悞字補註)君當恕醉人東坡
謂此淵明未醉時語一峯老師書此篇當亦在未
被酒前所作正得古人佳趣雨云前詩盧疎翁
所作今以為西巗則人似乎被酒之餘也
貞期為楊竹西草亭圖卷(紙夲高七寸餘長二尺三寸水墨澗水籬邊草花亭)
(子蒼松翠竹人在其中卷前後項氏印八十餘方不錄首尾小嘉字乃子京編號也)
竹西(趙仲穆篆引首又作墨竹一枝并題如左)
籬外涓涓澗水流竹西花草弄春柔茅檐相對坐
終日一鳥不鳴山更幽仲穆
翠玉蕭蕭在屋東主人號作竹西翁品題莫說揚
州夢好寫間雲入卷中山居道人
竹西志有騷一章章十二句
客有二三子持竹西楊公子卷來見鐵崖道人者
一辯曰大夏之西有嶰谷之竹斷兩節而吹之協
夫鳳皇此吾公子之所以取號也一辯曰首陽之
西孤竹之二子居焉清風可以師表百世此吾公
子之所以取號也一辯曰江都之境有竹西之歌
吹騷人醉客之所歌詠此吾公子之所以取號也
道人筦爾而笑曰求竹西者何其遠也哉伶人協
律於嶰竹未既竹之用也孤竹二子餓終於首陽
亦未適乎中庸道也廣陵歌吹又淫哇之靡竹之
所嫌也地無往而無竹不必在淇在渭在少室在
長石羅浮慈姥文竹之所也公子居雲之隩篠簜
之所敷箘簵䇢之所蕞結亭一所在竹之右即吾
竹西也奚求諸遠哉雖然東家之西乃西家之東
也竹又何分於東西界哉吾想夕陽下舂新月在
庚閶闔從兌至公子鼓琴亭之所歌商聲若出金
石不知協律之有嶰谷餓隐之有西山騷人醉客
之有平山堂也推其亭於兔園莫非吾植推其西
於東南莫非吾美二三子何求西之隘哉三子者
矍然失容惵然下意逡巡而退道人復為之歌明
日公子來請曰先生之言善言余竹西者乞書諸
亭為志歌曰望便涓兮雲之篁結氤氲兮共成
堂百草棼而易蘦兮孰與玩斯遺芳曰美人之好
修兮辟氛垢而清涼豈大東之無所兮若稽首乎
西皇虛中以象道兮體圓以用方又烏知吾之所
兮為西為東鐵崖道人為李黼榜第二甲進士會
稽楊維楨也
問訊揚雄宅深居在竹西風林宜月影春日聽鶯
啼東老應同樂南鄰憶舊題東風又花草相與及
幽栖方外張雨
竹西詩文前之諸君子賦之備矣金華邵衷效白
樂天歌以贈翟君彥林一笑歌曰君不見古來
愛竹知幾人幾人愛之能逼真請君為我側耳聽
我今作歌歌具陳唐人愛竹誰第一精妙獨數王
摩詰作亭在東(闕)竹法却對篔簹咏蕭瑟後來復
出蕭協律瘦莖竦節稱絶筆香山居士欣得之常
作長歌更飄逸蕭後愛者絶不聞賴有湖州文使
君使君相與數百載繼與此竹傳其神自言平生
少知者惟有蘇子嗟云云東坡得意下筆親筆底
葉葉皆凌雲當時好事刻諸石雪堂之墨今猶存
其餘諸子不暇論載之畫譜何紛紛元朝豈亦無
作者國初以來誰復寫尚書高公生古燕風致不
在蘇文下吳興復出松雪翁飛白之石猶瀟灑息
齋父子俱解畫籍籍聲名在朝野丹丘先生典秘
閣閱盡古跡天所假嗚呼數子各枯槁我欲從之
生不蚤清風散落天地間遺墨蕭條已如寶楊君
愛竹隐竹西竹西之名人共知卷中題咏豈易得
價重不減珊瑚枝翟君彦材今得之座中篋笥生
風漪昨朝邀我觀此卷清風滿地歌竹詞感君此
意何以報索紙為作長歌詩報以雙南金南金非
我有報以錦繡段繡段不可久贈君相交期白首
此卷此詩傳不朽
楊子宅前好脩竹應看萬箇碧交加薰風滿簟吹
蒼雪春雨充庖盡玉芽茶臼或聞來北牖籜龍未
許過東家時時彷像揚州去挂杖尋君日又斜扶
風馬琬
竹之清自淇澳詩作知所貴重晉唐以來愛竹若
子猷元卿輩不知其幾矣其為人類皆如瑶林玉
樹洒然風塵之表所謂淟汨迂疏塵胸垢面者弗
愛也至正乙未春余來浦東張溪楊君平山愛之
植竹數百竿於西林結亭蒼翠間扁曰竹西因以
為號焉一日出示手軸展觀友人楊廉夫作三辯
以志之奇甚索余詩僭賦長句愧不工也
紅紫紛紛眩凡目子獨深居嗜修竹西林培植造
化功閱歲亭亭立蒼玉稜稜老節霜雪餘洒洒數
竿煙雨足高標勁節君子貞孤堅雅韻幽人獨炎
氛一點飛不到滿地濃隂清肅肅生平不侔千戶
侯直欲遠繼王子猷元卿三徑亦蕭散七賢六逸
真天游結亭松下臨清流竹西名扁志所求春波
蕩瀁曳文縠山風戛擊鳴蒼球朱檐亂拂翡翠羽
湘簾半掩珊瑚鈎平山家住張溪側髣髴當時草
玄宅貞期寫作畫圖看箇箇峥嶸掃空碧舊栽雨
露今滿林新長琅玕過百尺歲寒尚友雙髯松枝
幹相依如鐵石綠窗沈沈几席潤日對此君成莫
逆松江水滑清漣漪漣漪瀉入青玻璃玻璃竹色
光陸離醉呼美人歌竹枝竹枝辭古知音稀廣陵
鼔吹作者誰廉夫三辯尤崛奇中涵妙趣吾不知
竹西竹西細論之臨風朗誦淇澳詩月樓趙橚
為竹移家亦苦辛我如東道竹如賓石頭路滑機鋒
峻峴首碑沈感慨新淡月半窗金弄影清風一徑
玉傳神明當拄杖敲門去愛汝草玄亭上人至正
十五年歲在乙未臘月廿八日曲江錢惟善在胥
浦義塾題峴首借喻廣陵今昔之不同
溪上人家多種竹林西清意屬詩翁湘靈鼔瑟風
來巽鳳鳥銜圖月在東一室蕭閒淇澳似此君貞
節歲寒同何當徑造談玄處靜日敲茶試小童涿
郡陶宗儀
鐵崖平生以文字為游戲如竹西題最枯觀其落
筆層層疊疊乃能發許多議論亦可謂宏且肆矣
余嘗評應酬未嘗為文之病此良驗也楊公子得
諸公品題今日姓名賴以巋然不亡文固天地間
最壽之物孰謂儒生終日弄筆墨為不急事哉弘
治七年六月望日前進士吳郡楊循吉觀於袁君
養正樓居題
楊氏竹西之號為之品題者皆有元一代名家彼
後人既魯玉之失而養正復趙璧之得可以永傳
矣昆山黃雲
元揚竹西草堂景趙雍竹枝墨林山人項元汴清
玩用價念兩購於吳中
王立中
王彦強破窗風雨圖并題卷
破窗風雨(隸書引首)古田
紙窗風破雨泠泠十載山中對短檠老矣江湖歸未遂
畫間如聽讀書聲劉君性初以破窗風雨自居諸公
賦詩成卷因作此圖并題絶句于左至正廿六年歲在
丙午暮春之初遂寧人王立中彦強
環堵篝燈夜閴寥欺人風雨更瀟瀟詩成驚落鷄窗
筆夢破(闕)來馬鬛瓢萬里浪開看異日連牀屋漏耿
今宵丈夫莫袖為霖手會沃人間九土焦陸居仁
破窗風雨記
大名劉易性初氏蚤從宣城汪先生遊後值兵變
避地吳中今年從吳興來見子草玄閣出玉坡周
公所篆破窗風雨四大字蓋書汪先生贈語也求
予文志之予聞破窗在錢唐時夜半讀書有颶挾
怒潮從海門來肆其暴烈揚沙漂石怪雨與之俱
若萬騎出祈連北鏖于大漠而矢石俱下若蟄龍
決起千丈而滄溟之水倒立若黃河自天而落東
以龍門呂梁而雷鳴雹噴也崇城如山者圮層觀
如雲者墮其破窗如一葉漏篷下寒磧上人懼其
有不可支者明旦天地清霽賢郡長有過而詰者
曰劉子破窗尚無恙不吾饋酒醪解汝愠性初啟
窗一笑曰吾由敬亭過武林入雲門下苕霅遭風
雨者凡幾吾皆安以為常子何置戚戚於其間哉
而呼酒共酌歌老杜秋風破屋辭以澆其中之磊
魁者亦亂世一奇士也雖然少陵破屋不為一己
憂而寓憂者天下之寒也惟少陵能安秋風破屋
而後能推大厦萬間之庇性初能安風雨破竇而
後能居玉堂雲霧之窗吁處變而不失其常居安
而不忘乎危是在性初性初謝曰某不敏敢忘先
生之規至正甲辰嘉平初吉東維叟會稽楊維楨
記
蘭雪子脫略干戈外踰十年未嘗有憂色所在讀
書雖敗壁頽垣霜晨雪夜不倦斜風横雨有所不
避也一日持牯腰軸過小篷股曰吾讀書處號破
窗風雨吾師汪翰林先生所命也銕厓先生記其
端文雄詩豪繼其後者珠貫玉疊公其無一言乎
哉予應之曰列仙之儒之言倬乎雲漢之章矣予
尚何云雖然當破窗風雨之時人不堪其憂而士
之讀書窮理其間者不改其樂也是故觀風雨之
勢足以助吾氣之浩然聽風雨之聲足以資吾趣
之洒然風檣陣馬不足為其快也龍吟虎嘯不足
為其壯也金舂玉應石裂竹折不足為其清也峻
宇雕墻瓊宮瑶臺雲窗霧閣不足為其坦而幽安
以樂也當是時豈知破窗之陋風雨之厄哉破窗
不能陋風雨不能厄則吾之神爽飛越若驂紫鸞
駕白鶴度銀潢逝碧落上玉京以登五城十二樓
也果能若所適則羣仙之地位清高隔風雨者吾
將告之以百萬億蒼生命墮顛厓受辛苦也雖然
未造乎是則憂民之憂者必先憂己之憂樂民之
樂者必先樂己之樂憂之如何憂其不能正己而
己樂之如何樂其不復徇欲而已吁吾之靈臺丹
府若泰山磐石之安若清天白日之明若松泉蘭
雪之潔則吾所處之地破窗之破自破而吾丹府
之窗不可破也破窗之風雨自摇撼而吾丹府之
窗不可以摇撼也則吾廓寸地于八荒開沖襟于
千古者風雨且不識又安知所謂破窗也哉士不
可以不弘毅吾于蘭雪子不能無所勸云東海賓
艾納老友錢鼒叙
破窗風雨敬為性初徵君賦
潤逼疎櫺寒侵芳袂梨花寂寞重門閉檢書剪燭
話巴山秋池回首人千里記得彭城逍遥堂裏
對牀夢破簷聲碎林鳩呼我出華胥恍然枕石聽
流水
右踏莎行吳興王國器
簷宿吳雲風輕楚袂門深不似春宵閉碧疏吹霤
濕燈花客鄉無夢尋珂里剪韭吟邊聽潮浪裏
江懸漏杳歸心碎相思鳩外綠蓑寒一簾蕉響秋
如水嘉興張翨用前韻
破窗風雨
大名劉聘君遭世難走楚越間居無室宇所至即
浮屠老子之宮而假寓焉每風雨連夕鐙窗獨坐
韋編相對誦讀之聲琅然與風雨相叶瀟瀟湝湝
若環珮之鏘絲竹之沸發乎簷牙接於人耳于以
見君之學之勤而志之有在也翰林直學士汪公
叔志過而賢之名其所寓曰破忩風雨而謁記于
薊人李繹繹知君者也為言曰卑宮惡室人之所
惡所不處也而君於牖戶之間研覃經籍如居層
軒高棟然則其志可尚矣凄風苦雨人之所厭所
不願也而君於隂晦之時吟咏篇章如遇光風霽
月然則其守又可嘉矣抑聞昔人有以席為門而
處窮厄者終能佐明主以定天下君之志其斯之
志歟又聞有大雪僵臥而不千人者終能配往哲
以垂令名君之守其斯之守歟由是窮而能達嗇
而能豐鄉也蓬室環堵以棲遲今則朱門大第以
容與豈非耽學篤志之驗窮經稽古之力耶坐(闕)
客作而前曰子之言足以復劉君矣遂書以遺之
君名易字性初今寓吳興魏之貴宦仍以君之祖
父為稱首云至正二十有三年龍集癸夘冬十二
月朔旦記
一鐙風雨寒窗破讀書不知秋怒號恍如扁舟在
江海但覺四壁皆波濤對床高臥無此客倚劔長
歌空二毛曉看庭樹故無恙千峰雲氣落青袍武
夷山樵者錢惟善
春草何萋萋遊子行未歸鷄鳴戒初旦起舞披我
衣凄其來何方有渰復祁祁飄飄入疎櫺瀟瀟洒
長裾蓬藋掩荒徑綠苔生硯池謾云此情惡静思
良自娛出門臨廣路曠望惟塗泥車馬雖堅良安
能範馳驅懸知造物意將欲寧君軀笠澤張庸
大名劉郎耽書癖清如梅花瘦如石半生浪迹江
湖間詩卷酒杯長自適胸中元精妙天趣破屋破
窗隨所住酒酣夜披山海圖驚怪蛟龍送風雨青
燈熒熒四壁空捲書搔首亂飛蓬長謌拂劍問北
斗造物生我將無同君不見破窑寒灰終夜撥空
窖嚙氊(闕)雪(闕)丈夫氣節慘不磨還有聲光照方
冊陸機祠下忽相逢竟夕談詩風雨中拍瓮為君
澆磊磈富貴何如一杯水大笑居士并州易履
伊人抱負亦云奇明晦由來動合宜為客情懷能
樂處破窗風雨讀書時漂流江漢嗟誰識傳舍乾
坤信獨知光霽自天須有待眼前生物總熙熙江
隂張端
敬亭有舊齋風雨一窗破朝對風雨吟莫對風雨
坐惟知經史觀肯顧衣裳涴有時暫游息自歌還
自和直(闕)所學成功名如一唾寧同陋巷人獨守
簞瓢餓廬陵張昱
讀書幽澗底茅屋走風雨窗疎木葉鳴燭暗灺花
吐隠憂不可寫頫仰慕前古美人何由招涓涓隔
秋浦嘉興金絅
君子切聞道不求飽與安讀書破屋底那知風雨
寒顔淵在陋巷蕭然一瓢簞原思甕作牖鶉結衣
無完日親聖師誨心廣體自胖彼哉豪家子列坐
飄羅紈冥頑厚奉養寧殊沐猴冠矯矯性初氏銕
石為肺肝蓬蓽弗嫌(闕)震凌何足患雅志樂清苦
載籍常勤觀篤學慎終始成名諒非難朋游負貞
操頌詠疇能殫嗟予老環堵見善饑則湌贅詞媿
蕪拙掩卷空長歎霅濱慵叟張世昌
疎窗久零落亂帙自縱橫方與聖賢對那堪風雨
鳴乾坤含暝色林壑度秋聲想子心如石看書夜
到明始豐徐一䕫
風雨東南接漏天客窗吹破碧紗烟十年世事關
心曲一片秋聲到枕前花落不妨尊有酒客來未
覺坐無氊老予曾覓蘇端隠藜杖春泥綠水邊東
平牛諒
牖隙不須掩風雨欲何如陋巷慙青𤨏明窗奪綺
疏桐絲因自緩塵網每為除鷄鳴晨鼓後螢聚夜
燈初書葉吹還亂簷花落更疎誰能甘閴寂得得
此中居山隂朱武
墨雲壓郊苑屋摧大風拔木勢危哉破壁驚雷從
地起長淮飛雨渡江來拍戶打窗聲作惡斂襟孤
坐意裵徊雨餘蘭雪渾無恙吹倒琅玕挽不回江
東杭琪
一室蕭然誰與同清如獨鶴寄樊籠詩成春草池
塘上夢繞玉堂雲霧中花氣每隨嵐氣入書聲時
與竹聲通從容更覓新晴好臥看東林日影紅吳
江鍾虞
鎦郎讀書如學仙朝不出戶夜不眠時聞破窗風
雨急政自澂心對聖賢尚書汪公下帷處敬亭山
色青連天執經念子最清苦亹亹躋道心相傳鷄
鳴喈喈天欲暮疎櫺蕭颯寒聲度庭前漂麥總不
知屋上捲茅寧復顧人生窮達那可知玉堂金馬
自有期青藜還憶夜相訪(闕)憶破窗風雨時芝山
老樵韓元璧題
敬亭山色讀書菴破紙窗寒儘自堪但怪蛟龍嘶
匣底不知風雨暗江南雲横黑海秋帆斷花落彤
樓曉夢酣五色石崩天頂漏須君手脫巨鰲鐕
至正乙巳秋八月十五日會蘭雪聘君于銕崖先
生小蓬臺見示此卷遂為之賦金蓋山人錢岳
幽人讀書味真樂堅坐那知風雨惡他年高步玉
堂中還憶破窗寒寂寞三衢徐汝霖
網戶羅蛛絲&KR0785;瓏見秋月如何夜來雨隨風送簫
屑幽疑石溜泉散若瓦鳴雪起舞聽晨鷄寒鐙淡
將滅誰知綺窗人笙歌曙方歇西江張附鳳
風雨茅齋倚破窗夜深明滅照書缸平生苦志能
如此何處清貧更有雙衰髩蕭條知己晚壯心牢
犖為君降金蓮送直歸青瑣筆力還教鼎可扛蜀
董存
十載江湖夢滿空風雨宵窗虛聲易入鐙暗手慵
挑竹洗千竿翠林喧萬鼔潮東南枯渴甚藉爾倒
天瓢錢唐楊明
若有客兮青雲衣珮玉玦兮光陸離爰處兮爰居
左琴劔兮右圖書客心兮孔厪聲吾伊兮夜達晨
輕富貴兮浮雲保厥美兮天真山房兮寥落秋清
兮氣薄天冥冥兮雲漠漠雨潇潇兮風夜作心耿
耿兮不寐嗟斯時兮落魄滴曉露兮寒窗紛遑遑
兮求索彼薄夫兮貪婪惟聲色兮是耽文繡兮膏
粱蓀可為兮懷慚秋蘭兮青青我所思兮古人雪
案兮寒檠甘與君兮相親檇李江漢頓首
擾擾烟塵失故廬獨循高志肯懷居江湖古寺曾
借榻風雨破窗時讀書凭几細聽飛淅瀝挑鐙重
顧影蕭疎莫言此際凄凉甚自是先生樂有餘吳
興高聞禮
客舘不就寐坐久愁易集虛櫺吹夜寒風還雨聲
入瀟瀟拂櫩楹奔湊勢轉急零亂架上書空牀漏
初濕長歌茅屋詩孤懷竟誰拾燈前漫憐影撫掌
劔華澀老髀肉復生英雄夢中泣五湖歸去來扁
舟弄蓑笠吳興莫士安
憶昔山窗夜讀時西風吹雨濕淋漓篝燈不定門
頻掩屋漏無端榻屢移白髮夢回仍墮淚綺疏聽
後尚顰眉此聲為寄春樓客莫問杏花開幾枝嵇
山馮恕
客窗讀書過夜半江上長風將雨來茅屋聲和木
葉落竹牀笑對燈花開何人鷄鳴解起舞此際蝶
夢付啣杯我欲哦詩慰寥寂蓑笠敲門步綠苔浚
儀趙俶
草帶殘編荷衣斷袂破窗風雨深深閉江南倦客
正思家灺花摇夢來鄉里翠竹簷前碧蕉叢裏
秋聲鬭合愁心碎不教潘髩總成霜也應有淚如
鉛水金絅和踏莎行
雨歇荒鷄呌山空木葉堆玉堂雲霧景多向此中
來龍雲從
宋狄武襄有客曰劉易以負氣敢言取重名公卿
今劉君亦名易又為左轄張公所敬禮古今人姓
名有同若是其所處之地又同若是然宋史載劉
易事甚詳固可考也今劉君操履亦表表聞其甘
貧忍耻殊於人所居之處即書破窗風雨字揭之
薊邱李先生在師之友也以文章名者也既為記
其事復命在綴一言在惟士窮棄里巷時苟其中
有所主雖蓽門甕牖弗厭居也藜羹糲糗弗厭食
也敝衣緼袍弗厭服也今日之能貧賤即異日之
能任富貴也古今善觀人者惟於此乎爾劉君於
破窗風雨中閱古人行事其所得深矣奚假在言
耶姑書此質之薊丘先生仍塞命云蜀董在謹識
劉君性嗜學孜孜事三餘孤鐙破窗下簡編自卷
舒瀟瀟風雨來吾伊聲自如安貧人所難味道心
常愉我聞顔子淵簞瓢陋巷居千載稱亞聖聲價
重璠璵又聞陶淵明所處亦敝廬蕭然環堵間左
右惟圖書吁嗟世之人惟樂耳目娛華居美飲食
所務安其軀良心日以斵疇能返厥初勖哉劉孝
廉聖賢以為徒檇李沈廷珪
舘宿風雨惡客情向寥廓破榻懸秋風微寒夜相
薄楚客千金裘十年吳下游擁衾正酣寢那識窮
櫩愁劉君有遠志展圖偶相示願弘經濟心大庇
天下士江右李訥
玉堂金馬世應知茅屋蒼苔孰與期近有劉君更
奇絶破窗風雨正吾伊南豐丘思齊
破窗風雨歌為劉性初先生賦
我昔家住蓬山陽有田五頃八百桑撼風吹籟棟
宇闃玉兔旋繞金烏翔有時天遺萬銀燭坐噓雲
靄沾洪荒澄空萬里思杳杳高山一水聲琅琅䜿
兒曼倩稱東方偷桃近離仙子傍詼諧不了世間事
指我蘧廬名破窗涓涓穿牖七星海巨潮駕屋錢
唐江彈樓大士遽失色筭沙童子安能量到今紀
載不知數此窗破矣誰行藏君不見鳷鵲麒麟擁
圖畫阿房灰散驪山下弗如諸葛在南陽高臥聲
名壓王謝岳榆
幽人(闕)窗從破其柰蕭蕭風雨何寒襲書帷秋
氣重潤侵衣桁夕陽多挑鐙看劔聞鷄舞貰酒連
牀待客過不道有人青瑣内春醒隨夢入南柯
銅臺公子貂裘敝銕研磨穿志不迂落落軒窗寒
若此蕭蕭風雨夜何如夢回燈火清秋際心在羲
皇太古初窮達有時聊用拙壁間知己是圖書
廣陵雅安
一室蕭然四壁空客懷況復雨兼風濕沾衣服愁
仍重清到肌膚句轉工知命肯隨時變化甘貧宜
為道汙隆夜深尚對羲皇易應怪寒燈不耐紅東
海何恒
層霄已許快飛騰即欲抛書還不能僧舍更聽今
夜雨故人誰共十年燈四簷雲氣迷塵馬一隙朝
光觸凍蠅平陸滔滔歎伊阻岡頭行客正凌兢會
稽陳睿
寓舘臨苕水清吟破寂寥軒窗秋淡淡風雨夜瀟
瀟研沼沾應濕書衣亂欲飄曉來佳客至畱話且
停橈曲阜孔思吉
劉郎年少讀書處破窗風雨連朝暮風聲挾爾轉
颼颼雨聲不斷還如注風聲雨聲復書聲窗問嘈
雜終夜鳴卯金之子多好學應(闕)燃藜來坐聽洪
武癸丑三月晦日錢唐陳彥博書于南湖寓所
書畫彙考卷四十九
