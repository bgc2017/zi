書畫彙考卷一
刑部左侍郎卞永譽撰
書一(書評上)
南朝宋羊欣叙古書家姓名
秦丞相李斯善大篆
中車令趙高亦善大篆
圄吏程邈善篆得罪始皇囚於雲陽獄增減篆體去其
繁複始皇喜之出為御史曰隸書
後漢扶風曹喜善篆隸見師一時
左中郎將蔡邕採斯喜法作篆隸傳真定宜父碑文
杜陵陳遵不知其官善篆隸每書一座皆驚時人謂為
陳驚座
上谷王次仲亦後漢人作八分楷法
師宜官後漢人能為大字方一丈小字一寸千言甚自
矜重或空至酒家先書其壁觀者雲集酒因大售俟飲
足削書而退耿球碑猶存
安定梁鵠官至選部尚書得受師宜官之法魏武重之
常以鵠書懸帳中宫殿題署多是鵠手也
陳留邯鄲淳為魏臨淄侯文學得次仲法亦有名
毛弘為鵠弟子今祕書八分皆傳鵠法又有左子邑與
鵠小異亦有名
京兆杜度為魏齊相始有草名
安定崔瑗後漢濟北相亦善草書王子敬愛其書云極
似張伯英子實官至尚書亦有草名
弘農張芝高尚不仕草書精絶家之衣帛必先書而後
練臨池學書池水盡墨每書云悤悤不暇草書人目之
為草聖弟昶漢黃門侍郎亦能草書
姜詡梁宣田彦和韋誕皆英弟子並善草誕書最優字
仲將京兆人官至鴻臚少卿尤工楷漢魏宫署皆出誕
手魏明帝起凌雲臺先釘榜未題以籠盛誕轆轤長絙
引之使就去地二十五丈誕甚懼下擲其筆誡子孫絶
此楷法乃誕子少季亦有能稱
羅暉趙襲不詳何許人與伯英同稱西川而矜許自與
衆頗惑之伯英與朱寬書自叙云上比崔杜不足下方
羅趙有餘
河間張超善草不及瑗英
劉德升善為行書不詳何許人(按張懷瓘書斷三品稱德升潁川人)
潁川鍾繇魏太尉同郡胡昭公車徵二子俱學於德升
而胡書肥鍾書瘦鍾書有三種一曰銘石之書二曰章
程書三曰行押書三法皆世人所善繇子會鎮西將軍
絶能學父書改易鄧艾上事莫有知者
河東衛覬字伯儒魏尚書僕射善草及古文字體微瘦
筆跡精熟子瓘字伯玉為晉太保採張芝法以父參之
更為草藁瓘子恒亦善書博識古文
燉煌索靖字幼安張芝姊之孫晉征南司馬善草書
陳國何元公亦善草書
吳人皇象草書最沈著痛快名重海内
滎陽陳暢晉祕書令史善八分宫觀城門皆其手作
滎陽楊肇晉荆州刺史善草隷海内知名潘岳誄之曰
草隸兼擅尺牘必珍足無輟行手不擇文翰動若飛紙
落如雲孫名經亦善草隸行於世足稱繩武
京兆杜畿魏尚書僕射子恕東郡太守孫預荆州刺史
三世皆善草藁
晉齊王攸善草行書京洛以為楷法
太山羊忱晉徐州刺史羊固晉臨海太守並善行書
江夏李式晉侍中善隸草弟定子公輔皆能書同式
晉中書院李充母衛夫人善鍾法作筆陣圖嘗為王逸
少之師
瑯琊王廙晉平南將軍能章楷謹傳鍾法廙從兄導晉
丞相善藁行亦師鍾衛楷法好愛無厭喪亂狼狽猶以
宣示帖衣帶過江後在右軍處右軍借王敬仁敬仁死
其母見脩平生所愛遂以入棺
王恬(導第二子也)晉中將軍會稽内史善隸書
王洽(恬之弟)晉中書令領軍將軍衆書通善尤能隸行兄
羲之云弟書遂不減吾
王珉晉中書令筆力過於子敬書舊品云有四疋素自
朝操筆至暮便竟首尾如一又無悮字子敬戲云弟書
如騎騾駸駸恒欲度驊騮前
謝安亦入能流殊亦自重乃為子敬書嵇中散詩得子
敬書有時裂作校紙
王羲之晉右軍將軍會稽内史博精羣法特善行楷古
今無二
王獻之晉中書令善行隸藁骨勢不及父而媚趣過之
兄玄之徽之兄子淳之並善草行
王允之衞軍將軍會稽内史亦善草行
太原王濛晉司徒左長史能草隸子脩瑯琊王文學善
隸行與羲之善故殆窮其妙早亾未盡其美子敬每省
修書云咄咄逼人
王綏晉冠軍將軍會稽内史善隸行
高平郗愔晉司空會稽内史善章草隸子超晉中書郎
亦能草
潁川庾亮晉太尉善草行弟翼荆州刺史善隸行時與
羲之齊名後右軍書大進翼甚忿在荆與都下書云小
兒輩賤家鷄而愛野鶩俟吾還當比之
高陽許靜民鎮軍參軍善隸草羲之高足
晉穆帝時有張翼善學人書寫羲之自書表表出經日
不覺後云小子幾欲亂真
會稽隠士謝敷(闕)人康昕並攻隸草
謝靈運書乃不倫遇其合時亦得入流
孔琳之丘道護與欣並受業子敬書亦並重一時行草
乃佳真多不稱
謝綜顔騰之賀道力陸機並便尺牘
吳人張弘特善飛白(自秦至晉凡七十三人)
南朝梁庾肩吾書品論
玄靜先生曰予遍求䆳古逖訪厥初書名起於玄洛字
勢發於蒼史故遣結繩取諸文象諸形會諸人事未有
廣此緘縢深兹文契是以一畫加大天尊可知二力增
土地卑可審日以君道則字勢圓月以臣輔則文體缺
及其轉注假借之流指事會意之類莫不狀範毫端形
呈字表開篇翫古則千載共朝削簡傳今則萬里對面
記善則惡自削書賢則過必改玉歷頒正而化俗帝載
陳言而設教變通不極日用無窮與聖同功參神並運
爰洎中葉捨繁從省漸失潁川之言竟逐雲陽之字若
乃鳥迹孕於古文壁書存於科蚪符陳帝璽摹調蜀漆
署表宫門銘題禮噐魚猶捨鳳鳥已分蟲仁義起於麒
麟威形發於龍虎雲氣時飄五色仙人還作兩童龜若
浮溪蛇如赴穴流星疑燭垂露似珠芝英轉車飛白掩
素參差倒薤既思種柳之謠長短懸針復想定情之製
蚊脚傍低鵠頭仰立填飄板上繆起印中波回墮鏡之
鸞楷顧雕陵之鵲並以篆籀重復見重昔時或巧能售
酒或妙令鬼哭信無味之竒珍非趨時之急務具錄前
訓今不復論惟草正疎通專行於世其或繼之者雖百
代可知隷體發源秦時程邈所作始皇見而重之以奏
事繁多篆字難製故曰隸書今之正書是也草勢起於
漢時解散隸法用以赴急本因草創之義故曰草書建
中初京兆杜操始以善書知名今之草書是也余自少
迄長留心兹業敏手謝於臨池銳意同於削板而蕺山
之扇竟未增錢凌雲之臺無因誡子求諸故迹或有淺
深輙列善書者一百二十三人伯英以稱聖居首法高
以追駿處末推能相越小例而九引類相附大等而三
復為略論總名書品
張芝(伯英)鍾繇(元常)王羲之(逸少)
右三人上之上
論曰隸旣發源秦史草乃激流齊相跨七代而彌遵將
千載而無革誠開博者也均其文總六書之要指其事
籠八體之竒能拔篆籀於繁蕪移楷真於重密分行紙
上類出繭之蛾結畫篇中似聞琴之鶴峰崿間起瓊山
慙其斂霧漪瀾遞振碧海愧其下風抽絲散水定其下
筆倚刀較尺驗於成字真草既分于星芒烈火復成於
珠佩或横牽堅掣或濃點輕拂或將放而更留或因挑
而還置敏思藏于胸中巧意發于毫銛詹尹端策故以
迷其變化英韶傾耳無以察其音聲殆善射之不注妙
斵輪之不傳是以鷹爪含利出彼兔毫龍管潤霜游兹
蠆尾學者鮮能具體窺者罕得其門若探妙測微盡形
得勢烟華落紙將動風彩帶字欲飛疑神化之所為非
人世之所學惟張有道鍾元常王右軍其人也張工夫
第一天然次之衣帛先書稱為聖體鍾天然第一工夫
次之妙盡許昌之碑窮極鄴下之牘王工夫不及張天
然過之天然不及鍾工夫過之羊欣云貴越羣品古今
莫二兼撮衆法僃成一家若孔門以書三子入室矣允
為上之上
崔瑗(子玉)杜度(伯度)師宜官張昶(文舒)王獻之(子敬)
右五人上之中
論曰崔子玉擅名北中跡罕南度世有得其摹者王子
敬見之稱美以為功類伯英杜度濫觴於草書取竒於
漢帝詔復奏事皆作草書師宜官鴻都為最能大能小
文舒聲劣於兄時云亞聖子敬泥帚早驗天骨兼以掣
筆復識人工一字不遺兩葉傳妙此五人允為上之中
索靖(幼安)梁鵠(孟皇)韋誕(仲將)皇象(休明)胡昭(孔明)
鍾會(士季)衞瓘(伯玉)荀輿(長胤)阮研(文機)
右九人上之下
論曰幼安斂蔓舅氏抗名衛令孟皇功盡筆力字入帳
中仲將不妄染毫必須張筆而左紙孔明動見模楷所
為胡肥而鍾瘦休明斟酌二家驅駕八絶士季之範元
常猶子敬之禀逸少而工拙兼效真草皆成伯玉遠慕
張芝近參父迹長胤狸骨方擬而難迨阮研居今觀古
盡窺衆妙之門雖復師王祖鍾終成别搆一體此九人
允為上之下
張超(子並)郭伯道劉德升(君嗣)崔實(子真)衞夫人
(名鑠字茂猗)李式(景則)庾翼(稚恭)郗愔(方回)謝安(安石)
王珉(季琰)桓玄(敬道)羊欣(敬元)王僧虔孔琳之(彦琳)
殷鈞(季和)
右十五人中之上
論曰子並崔家州里頗相倣效可謂醬醎于鹽冰寒于
水伯道里居朝廷遠討其迹德昇之妙鍾胡各採其美
子真俊才門法不墜李妻衞氏自出華宗景則毫素流
靡稚恭聲彩遒越郗愔安石草正並驅季琰桓玄筋力
俱駿羊欣早隨子敬最得其傳孔琳之聲高宋氏王僧
虔雄發齊代殷鈞耽著愛好終得肩隨此一十五人允
為中之上
魏武帝(操)孫皓(吳主)衞覬(伯儒)左子邑(名伯)衞恒
(巨山)杜預(元凱)王廙(世將)張彭祖任靖韋昶(文休)
王脩(敬仁)張永(景初)范懷約吳休尚施方泰
右十五人中之中
論曰魏帝筆墨雄贍吳主體裁綿密伯儒兼叙隸草子
邑分鑣梁邯巨山三世元凱累葉王廙為右軍之師彭
祖取羲之之道任靖矯名文休題柱敬仁清舉致畏逼
之詞張范逢時俱東南之美施吳鄴下後生同年拔萃
此十五人允為中之中
羅暉(叔景)趙襲(元嗣)劉輿張昭陸機(士衡)朱誕
王導(茂弘)庾亮(元規)王洽(敬和)郗超(景興)張翼
康昕宋文帝(劉義隆)徐希秀謝脁(玄暉)劉繪
陶隠居(通明名弘景)王崇素
右十八人中之下
論曰叔景元嗣並稱西州劉輿之筆札張昭之無懈陸
機以弘才掩迹朱誕以偏藝流聲王導則列聖推能庾
亮則羣公挹巧王洽以並通諸法郗超以晩年取譽張
翼善效宋帝康昕希秀孤生謝脁劉繪文宗書範近來
少前陶隠居仙才翰彩拔於山谷王崇素(闕)繪靡倫篇
筆傳於里閭此十八人允為中之下
姜詡梁宣魏徵(玄成)韋秀鍾輿向泰羊
忱晉元帝(景文)識道人范曄(蔚宗)宋炳薄紹
之(敬叔)謝靈運蕭思話齊高帝(紹伯)庾黔婁
費元瑶孫奉伯王薈羊祜(叔子)
右二十人下之上
論曰此二十人並擅毫翰動成楷則殆逼前良見希後
彦允為下之上
楊經諸葛融楊潭張炳岑淵張輿王
濟李夫人劉穆之(道和)朱齡石庾景休張
融(思光)褚元明孔敬通王籍(丈海)
右十五人下之中
論曰此十五人雖未窮字奥盡尚文情披其藂薄非無香
草視其崖岸皆有潤珠故遺斯紙以為世玩允為下之中
衞宣李韞陳基傅廷堅張紹隂光韋
熊(少季)張暢曹任宋嘉裴邈羊固傅夫
人辟閭訓謝晦徐羨之孔閭顧寳光
周仁皓張欣泰張熾僧岳道人法高道人
右二十三人下之下
論曰此二十三人皆五味一和五色一彩視其雕文非
特刻鵠人人下筆寧止追嚮遺迹見珍餘芳可折誠以
驅馳並駕不待前鋒而中權後殿各盡其美允為下之
下
今以九例該此衆賢猶如玄圃積玉炎洲聚桂其中實
相推謝故有兹多品然終能振此鱗翼俱上龍門儻後
之學者更隨點曝云爾
袁昂古今書評
李斯書世為冠蓋不易施評
張伯英書如武帝愛道憑虚欲仙
蔡邕書骨氣特達爽爽有神
鍾司徒書字有十二種意意外殊妙實亦多竒
王右軍書字勢雄強如龍跳天門虎臥鳳閣故歴代寳
之永以為訓
王僧虔書如王謝子弟縱復不端正奕奕有一種風氣
王子敬書如河洛間少年雖有充悅而舉體沓拖殊不
可耐
羊欣書如大家婢作夫人不堪位置而舉止羞澀終不
似真
阮研書如貴胄失品次不復排突英賢
王儀同書如晉安帝非不處尊位而都無神明
殷均書如高麗人抗浪甚有意氣姿韻終乏精味
徐淮南書如南岡士夫徒尚風軌不免寒乞
陶隠居書如吳興小兒形狀雖未長成而骨體甚是峭
快
庾肩吾書如新亭傖父一往似見揚州人共語便音態
出
袁崧書如深山道士見人便欲退縮
曹喜書如經論道士言不可絶
程曠平書如鴻鵠弄翅頡頏布置初雲見白日
蕭思話書如舞女低腰仙人嘯樹
李鎮東書如芙蓉之出水文彩之鏤金
桓玄書如快馬入陣隨人屈曲豈須久譜
皇象書如韻音繞梁孤飛獨舞
孔琳之書如散花空中流徽自得
薄紹之書如龍游在霄繾綣可愛揮毫振紙有疾閃飛
動之勢
李巖之書如鏤金屈玉素月自照
崔子玉書如危峰阻日孤松單枝有絶望之意
師宜官書如鵬羽未息翩翩自逝
韋誕書如龍威虎振劒拔弩張
衞恒書如插花舞女援鏡笑春
索靖書如飄風忽舉鷙鳥乍飛
鍾繇書如雲鶴遊天羣鴻戲海行間茂密實亦難過
邯鄲淳書應規入矩方圓乃成
蕭子雲書如上林春花遠近瞻望無處不發
孟光禄書如崩山絶岸人見可畏
張芝驚竒鍾繇特絶逸少鼎能獻之冠世四賢共類流
芳不滅羊真孔草蕭行范篆各一時絶妙
右共三十三人奉勅遣臣評古今書臣既愚短豈敢謬
量江海但聖旨委臣斟酌是非謹品字法如前伏願照
覽謹啓普通四年二月五日内侍中書令袁昂啓
陶隠居與梁武帝論書啓(董玄宰謂啓中此一人或即許先生也)
逸少自吳興以前諸書猶為未稱凡厥好跡皆是向會
稽時永和十許年中者從去郡告墓後略不復自書皆
使一人而此人書世不能别見其緩異呼為末年書子
敬年十七八全倣此人書故遂與之相似
虞龢二王書論(據此可以知衆說所引之是非)
夫翰墨之美多以身後騰聲二王之書當世見貴姑以
存著者存而錄之舊說羲之罷會稽住蕺山下見一老
嫗捉十許六角扇出市王聊問一枚幾錢答云所直二
十許右軍遂取筆書扇扇為五字嫗大悵惋云舉家朝
飱惟仰於此何乃書壞耶王諭之曰但言王右軍書索
一百市之入市市人競市去姥更復以十數扇來請書
王笑而不答又云羲之常自書表與穆帝帝使張翼寫
效一毫不異題後答之羲之初不覺更詳看乃嘆曰小
子幾欲亂真又羲之性好鵝山隂曇&KR1619;村有一道士養
好鵝十餘羣王清旦乘小舟故往意大願樂乃告求市易
道士不與百方譬說不能得道士迺言性好道久欲寫河
上公老子縑素早辦而無人能書府君若能自屈書道德
經各兩章便合羣以奉羲之便住半日為寫畢籠鵝而歸
又嘗詣一門生家設佳饌供億甚盛感之欲以書相報見
有一新棐牀几至滑淨乃書之草正相半門生大喜乃送
王歸郡還家其父已刮盡生失書驚懊累日桓玄最愛重
二王書法每讌集輒出法書示賓客客有食寒具者乃以
手捉書大點汚後出法書輒令客洗手兼除寒具子敬嘗
牋與簡文帝十許紙題最後云民作此書甚合願存之簡
文藏以為寳此書後為桓玄所珍高祖後得以賜王武剛
未審今何在庾翼昔嘗以書自名多不滿逸少逸少嘗以
章草答庾亮亮以示翼翼嘆服不已因與逸少書云吾
昔有伯英章草書十紙過江亡失常痛妙迹永絶忽見
足下答家兄書煥若神明頓還舊觀雖伯英復生不過
也謝奉起廟悉用棐材右軍取棐書之滿牀奉收得一
大簀子敬後往謝為說右軍書甚佳而密已削作數十
棐板請子敬書之亦甚合奉並珍錄奉後孫履分半與
桓玄用履為揚州主簿餘一半孫恩破會稽略以入海
羲之為會稽子敬七八歲學書羲之從後掣其筆不脱
歎曰此兒書後當有大名子敬出戲見北舘新泥堊壁
白淨子敬取帚沾泥汁書方丈字觀者如市羲之見歎
美問所作答云七郎羲之作書與親故云子敬飛白大
有意是因於此壁也有一好事年少故作精白紗裓著
詣子敬子敬便取書之草正諸體悉僃兩袖及褾略周
年少覺王左右有凌奪之色掣裓而走左右果逐之及
門外鬭爭分裂少年僅得一袖耳子敬為吳興羊欣父
不疑為烏程令欣時年十五六書已有意為子敬所知
子敬往縣入欣齋欣衣白新絹裙晝眠子敬因書其裙
幅及帶欣覺見之極歡樂遂寳之後以上朝廷中乃零
失評者云逸少兼真行之要子敬執行草之權父之靈
和子之神俊皆古今之獨絶也世之聞二王者莫不心
醉是知德不可偽立名不可虚成信然哉
唐文皇書右軍書後
書契之興肇乎中古龜文鳥跡不足可觀末代去朴歸
華舒牋點翰爭相誇尚競其工拙伯英臨池之妙無復
餘蹤宜官懸帳之竒罕有遺蹟逮乎鍾王以降略可言
焉鍾雖播美一時亦為迥絶論其盡善或有所疑至於
布纖濃分疎密霞舒雲卷無所間然但其體則古而不
今字則長而逾製論其大略以此為瑕子敬雖有父風
殊非新巧觀其字勢疎瘦如隆冬之枯樹覽其筆蹤拘
束若嚴家之餓隸其枯樹也雖槎枿而無屈伸其餓隸
也則羈羸而不放縱兼斯二者政翰墨之病歟子雲近
出擅名江表然僅得成書無丈夫之氣行行若縈春蚓
字字如綰秋蛇臥王濛於紙上坐徐偃于筆下雖秃千
牛之翰聚無一毫之筋窮萬榖之皮斂無半分之骨以
兹播美非其濫名耶此數人者皆譽過其實所以評察
古今研精窮索盡善盡美其惟王逸少乎觀其點畫之
工裁成之妙烟霏霧結狀若斷而還連鳳翥龍蟠勢如
斜而反正翫之不覺其倦覽之莫識其端心慕手追此
人而已其餘區區之類何足道哉
孫虔禮執要篇
今之所陳務以裨諸學者惟右軍諸書代多稱習良可
據為宗匠取立指歸豈惟會古通今亦乃情深調合致
使摹搨日廣研習歲滋先後著名多從散落歴代孤紹
非其效歟試言其由略陳數意止如樂毅論黃庭經東
方朔畫贊太師箴蘭亭集叙告誓文斯並代俗所傳真
行絶致者也寫樂毅則情多拂鬱書畫讚則意涉瓌竒
黃庭經則怡懌虚無太師箴又從横爭折暨乎蘭亭興
集思逸神超私門告誓情拘志慘所謂涉樂方笑言哀
已歎豈惟駐想流波將貽嘽緩之奏馳神睢渙方思藻
繪之文雖其目擊道存尚或心迷義舛莫不強名為體
共習分區豈知情動形言取會風騷之意陽舒隂慘本
乎天地之心既失其情理乖其實原夫所致安有體哉
韋述叙唐朝書錄
貞觀六年正月八日命整理御府古今工書鍾王等真
蹟得一千五百一十卷至十年太宗嘗謂侍中魏徵曰
虞世南死後無人可與論書徵曰褚遂良下筆遒勁甚
得逸少之體太宗即日召令侍書嘗出御府金帛購求
王羲之書迹天下爭齎古書詣闕以獻當時莫能辨其
真偽遂良鑒定備論所出一無舛誤十四年四月廿六
日太宗嘗自為真草書屏風以示羣臣筆力遒勁為一
時之絶初購求人間大王書凡真行三百九十紙裝為
七十卷草書二千紙裝為八十卷小王及張芝等亦各
隨多少勒為卷帙以貞觀字印印縫及卷之首尾其草
蹟又令河南真書小字帖紙影之其古本亦有是梁隋
官本者梁則滿騫徐僧權沈熾文朱異隋則江總姚察
等署記其後太宗又令魏褚等卷下更署名記其後皆
飾以金縷玉躞裝以玳瑁牙軸萬幾之暇備加熟玩蘭
亭樂毅尤所寳重令搨書人湯普徹等搨之以賜房玄
齡已下八人普徹竊搨以出故在外傳之
太宗嘗謂朝臣曰書學小道初非急務時或留心猶勝
棄日凡諸藝末未有不學而得者也亦未有學而不得
者也病在心力懈怠不能專精耳朕少時為公子頻遭
陣敵義旗之始乃平寇亂執金鼓必自指揮觀其陣則
知其強弱每取吾弱對其強以吾強對其弱敵犯吾弱
追奔不踰百數十步吾擊其弱必突過其陣自背而反
擊之無不大潰多用此制勝思得其理深也今吾臨古
人之書殊不學其形勢惟在求其骨力而形勢自生耳
然吾之所為皆先作意是以果能成也
十五年正月勅置弘文館選貴臣子弟有性識者為書
學士内出書命之令學又民間凡有善書者追徵入館
十數年間海内從風矣
十八年二月十七日召三品已上賜宴於玄武門太宗
操筆作飛白書衆臣乘酒就太宗手競取散騎常侍劉
洎登御牀引手然後得之其不得者咸稱洎登御牀罪
當死請以付法太宗笑曰昔聞婕好辭輦今見常侍登
牀
二十三年三月聖躬不豫幸玉華宫含風殿臨崩謂高
宗曰吾欲從汝求一物汝誠孝也豈能違吾心耶汝意
何如高宗哽咽流涕引耳而聽受制命太宗曰吾所欲
得者蘭亭可與我將去及弓劒不遺同軌畢至隨仙駕
入玄宫矣
龍朔二年四月上自為書與遼東諸將謂許敬宗曰許
圉師常自愛書可於朝堂開示圉師見甚驚喜私謂朝
官曰圉師見古蹟多矣魏晉以來唯稱二王然逸少多
力而少姸子敬多姸而少力今觀聖蹟兼絶二王鳳翥
鸞廻實古今書聖也
大定二年則天太后賞納言狄仁傑能書傑云臣自幼
以來不見好本只率愚性何幸得能后乃内出二王真
蹟二十卷遣五品中使示諸宰相待看訖表謝登時將
入
神功元年五月上謂鳳閣侍郎王方慶曰御家多書合
有右軍遺蹟方慶奏曰臣十代再從伯祖羲之書先有
四十餘紙貞觀十二年太宗購求先臣並以進訖惟有
一卷見在今進臣十一代祖導十代祖洽九代祖珣八
代祖曇首七代祖僧綽六代祖仲寳五代祖騫高祖規
曾祖褒并九代三從伯祖晉中令獻之已下二十八人
書共十卷並進上御武成殿示羣臣仍令中書舍人崔
融為寳章集以叙其事復以集並金帛賜方慶當時舉
朝咸以為榮也
中宗時中書令宗楚客奏事承恩乃乞大小二王真蹟
勅賜二十卷大小各十軸楚客隨裝作十二扇屏風以
褚遂良閒居賦枯樹賦為脚因讌大人貴要張以示之
時薛稷崔湜盧藏用廢食歎美不復宴樂安樂公主壻
武延秀在坐歸以告公主曰主言承恩未為富貴適過
宗令别得賜書一席觀之輟飱忘食及明謁見頗有怨
言帝令開緘傾庫悉與之延秀復會賓客舉櫃令看分
散朝廷無復寳惜太平公主取五帙五十卷别造(闕)書
四字印縫宰相各三十卷將軍駙馬各十卷自此庫内
真蹟散落諸家太平公主愛樂毅論以織成錦袋盛置
箱褁之及籍沒後有咸陽老嫗竊舉袖中縣吏尋覺遽
而奔趁嫗乃驚懼投之竈下香聞數里不可復得矣
開元五年勅陸元悌魏晳劉懷信等提購天下名書并
搜綴天府祕書共檢校得八十卷餘並墜失元悌等又
割去前代名賢押署之迹惟以已之名氏代焉上自書
開元二字印以印記之一卷分為兩卷右軍書凡百三
十卷小王二十八卷張昶等各一卷悉收入内
十六年正月内出二王真蹟一百五十卷付集賢院搨
二十本賜皇太子諸王習學至明年三月詔盡收入内
十九年二月以中書令蕭嵩為學士令訪二王書尋奏
滑州人家藏右軍扇上真書宣示及小王行書白騎遂
等二卷勅命滑州給驛齎本赴京其書扇有貞觀舊標
織成題字奉進上書本留内賜絹百疋以遣之竟不問
得書所由
張懷瓘書斷三品(神品十二人三妙品三十九人能品十五人)
神品(二十五人)
大篆(一)史籀(周宣王時為史官師模蒼頡古文謂之史書)
籀文(一)史籀(二見)
小篆(一)李斯(楚上蔡人少從荀卿學帝王術入秦官至丞相)
八分(一)蔡邕(字伯喈陳留人官至左中郎將封高陽侯)
隸書(三)鍾繇(字元常潁川人官至尚書僕射東武亭侯)王羲之(字逸少瑯琊人官至右軍)
(將軍會稽内史)王獻之(字子敬逸少第七子官至中書令)
行書(四)王羲之(二見)王獻之(二見)鍾繇(二見)張芝(字伯英燉煌人朝廷以有)
(道徵不就故時人稱為張有道)
章草(八)張芝(二見)杜度(字伯度京兆人章帝時為齊相)崔瑗(字子玉安平人官至濟北)
(相)索靖(字幼安燉煌人贈太常)衞瓘(字伯玉河東人弱冠仕魏為尚書郎入晉為尚)
(書令)王羲之(三見)王獻之(三見)皇象(字休明廣陵人官至侍中)
飛白(三)蔡邕(二見)王羲之(四見)王獻之(四見)
草書(三)張芝(三見)王羲之(五見)王獻之(五見)
妙品(九十八人)
古文(四)杜林(漢人字北山扶風人官至司空)衞密(字次仲東海人官至給事中)邯鄲
淳(字子淑潁川人官給事中)衞恒(字巨山瓘之子官至黃門侍郎)
大篆(四)李斯(二見)趙高(奉中車府令善史書教皇少子)蔡邕(三見)邯鄲淳(二見)
小篆(五)曹喜(字仲則扶風人建初中祕書郎)蔡邕(四見)邯鄲淳(三見)崔瑗(二見)
衞瓘(二見)
八分(九)張昶(字文舒伯英季弟為黃門侍郎)皇象(二見)邯鄲淳(四見)韋誕(字仲)
(將京兆人官至侍郎)師宜官(南陽人靈帝愛其書徵之後為袁術將令)梁鵠(字孟皇安)
(定人舉孝廉為郎後遷幽州刺史)鍾繇(三見)索靖(二見)王羲之(六見)
隷書(廿五)張芝(三見)蔡邕(五見)鍾會(字士季元常少子官至司徒)邯鄲淳(五見)
衞瓘(三見)韋誕(二見)荀輿謝安(字安石陳郡人官至尚書僕射)羊欣
(字敬元泰山人官至中散大夫)王洽(字敬和導第四子駙馬都尉遷中書令)王珉(字季)
(琰洽之少子官至中書令)薄紹之(字敬叔丹陽人官給事中)蕭子雲(字景喬晉陵人)
(官至侍中)宋文帝(姓劉諱義隆彭城人武帝第三子)衞夫人(名鑠字茂猗廷尉展)
(之女汝隂太守李矩之妻)胡昭(字孔明潁川人少博學不慕榮利)曹喜(二見)謝靈
運(會稽人子敬甥官祕書監侍中)王僧虔(瑯琊人洽之曾孫官司空)孔琳之(字彦)
(琳山隂人官至祠部尚書)陸柬之(吳郡人官至太子議郎)褚遂良(字登善河南陽)
(翟人官至尚書僕射河南公)虞世南(字伯施餘姚人官祕書監永興公)釋智永
(會稽人逸少之七代孫住永興寺)歐陽詢(字信本長沙人官至光禄大夫率更令)
行書(十六)劉德昇(字君嗣潁川人)衞瓘(四見)王珉(二見)謝安(二見)王僧虔
(二見)胡昭(二見)鍾會(二見)孔琳之(二見)虞世南(二見)阮研(字文幾陳)
(留人官至交州刺史)王洽(二見)羊欣(二見)薄紹之(二見)歐陽詢(二見)陸
柬之(二見)褚遂良(二見)
章草(八)張昶(二見)鍾會(三見)韋誕(三見)衞恒(二見)釋智永(二見)郗愔
(字方回高平人官至司空)張華(字茂先范陽人官至司空)魏武帝(字孟德沛國譙人)
飛白(五)蕭子雲(二見)韋誕(四見)歐陽詢(三見)張弘(字敬禮吳郡人篤學不仕)
王廙(字世將逸少之叔官平南將軍)
草書(廿二)索靖(三見)衞瓘(五見)嵇康(字叔夜譙國銍人官至中散大夫)張昶(三見)
鍾繇(四見)羊欣(三見)薄紹之(三見)鍾會(四見)衞恒(三見)荀輿(二見)
謝安(三見)桓玄(温之子為義興太守篡晉伏誅)王珉(三見)孔琳之(三見)王
洽(三見)謝靈運(二見)張融(字思光吳郡人官司徒左長史)阮研(二見)王僧
虔(三見)歐陽詢(四見)虞世南(三見)釋智永(三見)
能品(一百七人)
古文(四)張敞(字子高河東平陽人官京兆尹)衛覬(字伯儒河南安邑人官至侍中)衞瓘
(六見)韋昶(字文休誕之玄孫官至潁州刺史)
大篆(五)嚴延年(字次卿東海人河南太守)胡昭(三見)韋昶(二見)歐陽詢(五見)
班固(字孟堅扶風人官中郎將)
小篆(十二)衞覬(二見)班固(二見)皇象(三見)許慎(字叔重汝南人太尉南閣祭酒)傅
玄(字休奕北地范陽人御史中丞)張敞(二見)韋誕(五見)蕭子雲(三見)劉紹
(字彦祖彭城人官至侍郎)張弘(二見)歐陽詢(六見)范曄(字蔚宗順陽人官至太子)
(詹事)
八分(三)毛弘(字雅河南人獻帝時為郎中)左伯(字子邑東萊人擅名漢末)王獻之
(六見)
隷書(廿三)衞恒(四見)張昶(四見)王廙(二見)庾翼(字稚恭潁川人官至安西將軍)郗
愔(二見)衞覬(三見)王濛(字仲祖太原人官至長山令女為皇后贈晉陽侯)張彭
祖(吳郡人官至龍驤將軍)陶弘景(字通明秣陵人隠居丹陽茅山)王脩(字敬仁濛)
(之子官為著作郎)王褒(字子深瑯琊人官至侍中)阮研(三見)傅玄(二見)王恬
(字敬預導之子官後將軍會稽内史)李式(字景則江夏人衞夫人猶子官至侍中)楊肇
(字秀初宛陵人官折衝將軍荆州刺史)王承烈(諱紹宗江都人祕書少監)庾肩吾
(字叔慎新野人官至度支尚書)薛稷(河東人官至太子少保)孫過庭(名虔禮陳留人)
(率府錄事參軍)高正臣(廣平人官至衞尉少卿)釋智果(隋永興寺僧會稽人)盧
藏用(字子潛京兆長安人官至黃門侍郎)
行書(十八)宋文帝(二見)司馬攸(齊獻王字大猷河内人武帝母弟)釋智永(四見)
蕭子雲(四見)蕭思話(蘭陵人官至征西將軍左僕射)齊高帝(姓蕭氏諱道成)
(字紹伯蘭陵人)漢王元昌(神堯子也)王導(字茂弘瑯琊人官至丞相)陶弘景
(二見)王承烈(二見)孫過庭(二見)裴行儉(河東人官兵部尚書)高正臣
(二見)盧藏用(二見)王智敬(洛陽人官太子家令)王脩(二見)薛稷(二見)釋
智果(二見)
章草(十五)羅暉(字叔景京兆人官至羽林監)趙襲(字元嗣京兆人為燉煌太守)徐幹
(字伯張扶風人為班超軍司馬)張超(字子並河間人官至别部司馬)庾翼(二見)王濛
(二見)衞覬(四見)崔實(字子真瑗之子官至五原太守)杜預(字元凱京兆人度六世孫)
(鎮官將軍)蕭子雲(五見)陸柬之(三見)歐陽詢(七見)王承烈(三見)王
智敬(二見)裴行儉(二見)
飛白(一)劉紹(二見)
草書(廿五)何曾(字潁考陳郡夏陽人官至太保)王導(二見)楊肇(二見)郗愔(三見)庾
翼(三見)司馬攸(二見)李式(二見)宋文帝(三見)蕭子雲(六見)陸柬
之(四見)宋令文(河南陜人官左衞中郎將)謝脁(字玄暉陳留人官至吏部郎中)齊
高帝(二見)庾肩吾(二見)蕭思話(二見)范曄(二見)孫過庭(三見)王
智敬(三見)梁武帝(姓蕭氏諱衍字叔達蘭陵人)裴行儉(三見)釋智果
(三見)王廙(三見)盧藏用(三見)高正臣(三見)王愔(字允之官至衞軍將軍)
蓋一味之嗜五味不同殊音之發契物斯失方類相襲
且或如彼况書之臧否情之愛惡無偏乎若毫釐較量
誰驗準的推其大率可以言詮夫椎輪為大輅之始以
椎輪之朴不如大輅之華蓋以拙勝工豈以文勝質若
謂文勝質諸子不逮周孔復何疑哉或以法可傳則輪
扁不能授之于子是知一致而百慮異軌而同奔鍾張
雖草創稱能二王乃差池稱妙若以居先則勝鍾張亦
有所師固不可文質先後而求之蓋一以貫之求其合
天下之達道也若真書古雅道合神明則元常第一若
行真妍美粉黛無施則逸少第一若章草古逸極致高
深則伯度第一若章則勁骨天縱草則變化無方則伯
英第一其間備精諸體惟獨右軍次至大令然子敬可
謂武盡美矣未盡善也逸少可謂韶盡美矣又盡善也
然此五賢各能盡心而際于聖或有侮毁亦猶日月之
蝕無損于明白雲在天瞻望攸邈同為終古獨絶百世
模楷高步人倫之表棲遲墨妙之門不可以規矩其形
律吕其度鵬摶龍躍絶迹霄漢所謂得玄珠于赤水矣
其或繼書者雖百世可知然史籀李斯即字書累葉之
祖其所製作蓋無等夷八分書則伯喈制勝誰敢比肩
至如崔韋皇索等各峻彼雲峰增其海派使後世資瞻
仰而露潤焉趙壹有貶草之論仍歎重張芝書為祕寶
者嗟夫道不同不相為謀夫藝之在已如木之加實草
之增葉繪以衆色為章食以五味而美亦猶八卦成列
八音克諧聾瞽之人不知其謂耳然藝成而下德成而
上况書之為用施於竹帛千載不朽亦猶愈沒沒而無
聞者哉萬事無情勝寄在我苟視迹而合趣或循翰而
得人雖身沈而名飛冀托之以神契每見片善何慶如
之懷瓘恨不游目天府僃觀名迹徒勤勞乎其所未聞
祈求乎其所未見今錄所聞見粗如前列學慚於博識
不迨能繕竒纘異多所未盡且如抱絶俗之才孤秀之
質不容於世或復何恨故孔子曰博學深謀而不遇者
衆矣何獨某哉然識貴深藏行忌明潔至人晦迹豈可
盡知開元甲子之歲廣陵臥疾始焉草創其觸類生變
萬物為象庶乎周易之體也其一字褒貶微言勸戒竊
乎春秋之意也其不虚美不隠惡近乎馬遷之書也冀
其衆美以成一家之言雖知不知為上然獨善之與兼
濟取捨其為孰多童蒙有求思盈半矣且二王既沒書
或在兹語曰能言之者未必能行能行之者未必能言
何必僃能而後能評哉歲洎丁卯僭筆削焉(以上總論)
徐浩論書
周官内史教國子六書書之源流其來尚矣程邈變隸
體邯鄲傳楷法事則朴略未有功能後鍾善真書張稱
草聖右軍行法小令破體皆一時之妙近古蕭永歐虞
頗傳筆勢禇薛已降自鄶不譏矣然人謂虞得其筋褚
得其肉歐得其骨當矣夫鷹隼乏彩而翰飛戾天骨勁
而氣猛也翬翟僃色而翺翔百步肉豐而力沈也若藻
曜而高翔書之鳳凰矣歐虞為鷹隼褚薛為翬翟焉率
更云蕭書出於章草頗為知言然歐陽飛白曠古無比
浩自言余年在齠齔便工翰墨力不可強勤而愈拙區
區碑石之間矻矻几案之上亦古人所恥吾豈忘情耶
德成而上藝成而下則殷鑒不遠何學書為必以一時
風流千里面目斯亦愈于博奕亞於文章矣凡初學之
際宜先筋骨筋骨不立肉何所附用筆之勢特須藏鋒
鋒若不藏字則有病病且未去能何有焉字不欲疎亦
不欲密不欲大亦不欲小小展令大大蹙令小疎肥令
密密瘦令疎斯其大經矣筆不欲捷亦不欲徐亦不欲
平亦不欲側側監令平平竣使側捷則須安徐則須利
如此則其大較矣張伯英臨池學書池水盡黑永師登
樓不下四十餘年張公精熟號為草聖永師拘滯終著
能名以此而言非一朝一夕所能盡美矣俗云書無百
日工蓋悠悠之談也白首攻之尚不能精豈可百日乎
傳授筆法人名
蓋自蔡邕授於神人而傳之崔瑗及女文姬文姬傳之
鍾繇繇傳之衞夫人夫人傳之王羲之羲之傳之獻之
獻之傳之外甥羊欣欣傳之王僧虔僧虔傳之蕭子雲
子雲傳之智永智永傳之虞世南世南傳之歐陽詢詢
傳之陸柬之柬之傳之姪彦遠彦遠傳之張旭旭傳之
李陽冰陽冰授徐浩顔真卿鄔彤韋玩崔邈凡二十有
三人書法之傳終於此矣(此條闕作者姓名考通鑑二十一史崔瑗為蔡邕前輩兹)
(云蔡邕傳之崔瑗未詳)
唐人書評
李斯書骨氣豐勻方圓絶妙
曹操書金花細落遍地玲瓏荆玉分輝瑶巖璀璨
衞夫人書如插花舞女低昂芙蓉又如美女登臺仙娥
弄影紅蓮映水碧沼浮霞
桓夫人書如快馬入陣屈伸隨人
傳玉書如項羽援戈荆軻執戟
王羲之書如壯士拔山壅水絶流頭上安點如高峰墜
石作一横畫如千里陣雲捺一偃波若風雷震駭作一
監畫如萬歲枯藤立一揭竿若虎臥鳳閣自上揭竿如
龍躍天門
嵇康書如抱琴半醉詠物緩行又若獨鶴歸林羣烏乍
散
宋文帝書如葉裏紅花雲間白月
王紹宗書筆下流利快健難方細看熟視轉增美妙
程廣書鴻鵠弄翅翺翔頡頏
蕭子雲書如上林春花遠近瞻望無處不發
孔琳之書放縱快健筆勢流利二王以後難與比肩但
功夫虧少故劣於羊欣
張越書如蓮花出水明月開天霧散金峰雲低玉嶺
虞世南書體段遒媚舉止不煩能中更能妙中更妙
歐陽詢書若草裏蛇驚雲間電發又如金剛嗔目力士
揮拳
褚遂良書字裏金生行間玉潤法則温雅美麗多方
薛稷書多攻褚體亦有新竒
陸柬之書彷彿堪觀依稀可擬(以上出書法鈎玄)
岑宗旦書評
古之善書者自漢迄唐凡十有一人張芝如班輸構堂
不可增減鍾繇如盛德君子容貌若愚語其衆妙足以
爭造化者羲之也較其父風但恨乏天機者獻之也世
南潛心羲之蓋若顔子之亞聖徐浩比肩伯儒有類仲
由之勇態歐陽詢得其正故如廟堂衣冠不失動靜柳
公權得其勁故如轅門列兵森然環衞懷素之閒逸故
翩翩如真仙真卿之淳謹故厚重如周勃至若李邕則
舉動不離規矩而有虧適變通之道焉宗旦記(古書評)
李嗣真續書評(凡四十五人)
大篆(一)李陽冰(古釵倚物力有萬夫李斯之後一人而已)
八分(五)梁昇卿(驚波往來巨石前却)盧藏用(露滴花妍烟凝脩竹)張庭珪(古木)
(崩沙閒花映竹)韓擇木(龜開萍藻烏散芳洲)史惟則(鴈足印沙深淵魚躍)
真行(廿六)歐陽詢(龍蛇振動戈戟森列)虞世南(秀嶺危峰處處間起)褚遂良(美女)
(嬋娟不勝羅綺)薛稷(風驚苑花雪苫山柏)蕭誠(舞鶴交影騰猿在空)韋陟(蟲穿古木)
(鳥踏花枝)李邕(華岳三峰黃河一曲)蔡隠丘(古質新意自是一家)宋儋(春餘花發)
(夏林低枝)徐浩(固多精熟無有異趣)顔真卿(鋒絶劒摧驚飛逸勢)沈千運(饑鷹)
(殺心忍瘦筋骨)關操(淵水沈珠露花濯錦)鄭虔(風送雲收霞催月上)李璆(垂藤著地)
(枯木將折)吳郁(字體綿密不謝當時)賴文雅(崩沙鬱物騰浪揚鷗)賀知章(縱筆)
(如飛酌而不竭)何昌裔(子敬餘波時時可玩)宋之愻(天性卓絶而功未逮)柳公
權(驚鴻避弋饑鷹下鞲)張從申(遠近稱美獨步江外)李清吉(變化自逸代有斯人)
釋玄悟(氣骨無雙迥出時輩)釋湛然(子雲之後難與比肩)釋崇簡(臨寫逸少)
(時有亂真)
草書(十三)陸柬之(偃蓋之松節節加勁)張旭(筆鋒詭怪點畫生意一云華蓋巉怪占盡生意)
(又云立性顚逸超絶古今)孫過庭(丹厓絶壑筆勢堅勁)張懷瓘(繼以章草新意頗多)
張芬(孤松聳霄弱草垂露)張彪(孤峰削成藏筋露骨)鄔彤(寒林棲霞平岡走兔)陸
曾(驚波魚躍深水龍潛)史鱗(逸氣雄鎮超然不羣)梁耿(錯落魚紋縱横鳥蹟)房廣
(婉美芬靄春鶯欲嬌)沈益(春鷺窺魚秋蛇赴穴)釋懷素(援毫掣電隨手萬變或云續)
(書評係吕總譔非嗣真也見墨池編)
白雲先生書訣(晉有白雲先生此則唐顛素以後人)
顛張醉素兩秃翁追逐世好稱書工何曾夢見王與鍾
妄自粉飾欺盲聾有如市倡抹青紅妖歌嫚舞眩兒童
謝家夫人淡半容蕭然自有林下風天門蕩蕩驚跳龍
出林飛鳥一掃空為君草書續其終待我他日不悤悤
宋歐陽永叔論古法帖
余嘗喜覽魏晉以來筆墨遺蹟而想前人之高致也所
謂法帖者其事率皆吊哀候病叙暌離通訊問施於家
人朋友之間不過數行而已蓋其初非用意而逸筆餘
興淋漓揮洒或妍或醜百態横生披卷發函爛然在目
使人驟見驚絶徐而視之其意態愈無窮盡故使後世
得之以為竒翫而想見其人也於高文大冊何嘗用此
永叔論蘇子美蔡君謨李邕書
子美喜論用筆而書字不迨豈其力不副其心耶然萬
事以心為本未有心至而力不能者余獨以為不然此
所謂非知之難而行之難者也古之人不虚勞其心力
故其學精而無不至蓋方其幼也未有所為時專其力
於學書及其漸長所學漸近於用今人不然多學書於
晩年所以與古不同也
君謨獨步當世然謙讓不肯主盟予嘗戲謂君謨學書
如泝急流用盡氣力不離故處君謨頗笑以為能取譬
學書勿浪寫凡事有可記者他時便為故事
往時有風法華者偶然至人家見筆便書初無倫理久
而禍福或應豈非好怪之士為之遷就其事耶余每見
筆輒書故江鄰幾比余為風法華
蘇玉局辨法帖及諸家書
辨書之難正如聽響切脉知其美惡則可自謂必能正
名之者皆過也今官本十卷法帖中真偽相雜至多逸
少部中有出宿餞行一帖乃張說文又有不具釋智永
白者亦在逸少部中此最疎謬余嘗於祕閣觀墨蹟皆
唐人硬黃上臨本惟鵝羣一帖似是獻之真筆後又於
李瑋都尉家見謝尚王衍等數人書超然絶俗考其印
記王涯家本其他但得唐人臨本皆可畜
余嘗論書以謂鍾王之迹蕭散簡遠妙在筆畫之外至
唐顔柳始集古今筆法而盡發之極書之變天下翕然
以為宗師而鍾王之氣益微
衞夫人書既不甚工語意鄙俗而云奉勅敕字從力館
字從舍皆流俗所為耳
前史謂徐浩書鋒藏畫中力出字外杜子美云書貴瘦
硬方通神若用今時筆工虚鋒漲墨則人人皆作肥皮
饅頭矣用吳說筆作此數字頗適人意
李國主本無所得舍險與瘦一字不成宋宣獻書清而
復寒正類李西臺重而復印俱不能濟蘇子美兄弟並
俊秀非有餘乃不足也
歐陽永叔筆勢險勁字體新麗自成一家然公墨迹自
當為世所寶
自君謨死後筆法衰絶沈遼少時本學其家傳師者晩
乃諱之自云學子敬病其似傳師也故出私意新之遂
不如尋常人近日米芾行書王鞏小草亦頗有高韻雖
不逮古人然亦必有傳於世也
荆公書得無法之法然不可學無法故僕盡意作之似
蔡君謨稍得意似楊風子更放似言法華
草書祗要有筆霍去病所謂不至學古兵法者為過之
魯直書去病穿城蹋鞠此正不學古兵法之過也學即
不是不學亦不可
魯直以平等觀作攲側字以真實相出遊戲法以磊落
人書細碎事可謂三反(此跋山谷為王晉卿小書爾雅)
歐陽叔弼謂余書大似李北海余亦自覺其然世或以
余書似徐浩者非也古人用筆必有所自長史以劒器
悟容有是理雷太簡云聽江聲而筆法進文與可亦言
見蛇鬭而草書長非誕也
蘇子瞻題唐氏六家書後
永禪師書骨氣深穏體兼衆妙精能之至反造疎淡如
觀陶彭澤詩初若散緩不收反覆不已乃識其竒趣今
法帖中有云不具釋智永白者誤收在逸少部中然亦
非禪師書也云謹此代伸此又唐末五代流俗之語耳
而書亦不工歐陽率更書妍緊拔羣尤工於小楷高麗
遣使購其書高祖嘆曰彼觀其書以為魁梧竒偉人也
此非真知書也知書者凡書象其為人率更貌寒寢敏
悟絶人今觀其書勁嶮刻厲正稱其貌耳褚河南書清
遠蕭散微雜隷體古之論書者兼論其平生苟非其人
雖工不貴也河南固忠臣但有譖殺劉洎一事使人怏
怏然余嘗攷其實恐劉洎末年偏忿實有伊霍之語非
譖也若不然馬周明其無此語太宗獨誅洎而不問周
何哉此殆天后朝許李所誣而史官不能辨也張長史
草書頽然天放略有點畫處而意態自足號稱神逸今
世稱善草書者或不能真行此大妄也真生行行生草
真如立行如行草如走未有未能行立而能走者也今
長安猶有長史真書郎官石柱記作字簡遠如晉宋間
人顔魯公書雄秀獨出一變古法如杜子美詩格力天
縱奄有漢魏晉唐以來風流後之作者殆難復措手柳
少師書本出於顔而能自出新意一字百金非虚語也
其言心正則筆正者非獨諷諫理固然也世之小人書
字雖工而其神情終有睢盱側媚之態不知人情隨想
而見如韓子所謂竊斧者乎抑真爾也然至使人見其
書而猶憎之則其人可知矣余謫居黃州唐林夫自湖
口以書遺余云吾家有此六人書子為我略評之而書
其後林夫之書過吾遠矣而反求於余何哉此又未之
解也元豐四年五月眉山蘇軾書
東坡評楊氏所藏歐蔡書
自顔柳氏沒筆法衰絶加以唐末喪亂人物凋落磨滅
五代文彩風流掃地盡矣獨楊公凝式筆迹雄傑有二
王顔柳之餘此真可謂書之豪傑不為時世所汩沒者
國初李建中號為能書然格韻卑弱猶有唐末已來衰
陋之氣其餘未見有卓然追配前人者獨蔡君謨書天
資既高積學深至心手相應變態無窮遂為本朝第一
然行書最勝小楷次之草書又次之大字又次之分隸
少劣又嘗出意作飛白自言有翔龍舞鳳之勢識者不
以為過歐陽文忠書自是學者所共儀刑庶幾如見其
人者正使不工猶當傳寳况其精勤敏妙自成一家乎
楊君畜二公書過黃州出以相示偶為評之
黃涪翁跋諸帖
古人作蘭亭叙孔子廟堂碑皆作一淡墨本蓋見古人
用筆迴腕餘勢若深墨本但得筆中意耳今人但見深
墨本收盡鋒鋩故以舊筆臨倣不知前輩書初亦有鋒
鍔此不傳之妙也(淡墨碑銘)
東坡有云大字難於結密而無間小字難於寬綽而有
餘寬綽有餘如東方朔畫贊樂毅論蘭亭禊事叙先秦
古器科斗文字結密而無間如焦山崩崖瘞鶴銘永州
磨崖中興頌李斯嶧山刻秦始皇及二世皇帝詔近世
兼二美如楊少師之正書行草徐常侍之小篆此雖難
為俗學者言要歸畢竟如此如人眩時五色無主及其
神澄意定青黃皂白亦自燦然佳帖時時臨模可得形
似大要多取古法細看令入神乃到妙處用心不雜乃
是入神要路
余嘗戲為人評書云小字莫作癡凍蠅樂毅論勝遺教
經大字無過瘞鶴銘隨人作計終後人自成一家始逼
真然適作小楷亦不能擺脱規矩客曰子何捨子之凍
蠅而謂人凍蠅余無以應之固知書雖棋鞠等技非得
不傳之妙未易工也
樂毅論舊石刻斷軼其半者字瘦勁無俗氣後有人復
刻此斷石文摹傳失真多矣完書者是國初翰林侍書
王著寫用筆圓熟亦不易得如富貴人家子非無福氣
但病在不韻耳
東方曼倩畫贊筆圓淨而勁肥瘦得中但字身差長蓋
崔子玉字形如此前輩或隨時用一人筆法耳
黃庭經王氏父子書皆不可復見小字殘缺者云是永
禪師書既刓缺亦難辨真&KR0915;字差大者是吳通微書字
形差長而瘦勁筆圓勝徐浩書也
佛遺教經一卷不知何世何人書或曰右軍羲之書黃
庭堅曰吾嘗評此書在楷法中小不及樂毅論爾清勁
方重蓋度越蕭子雲數等頃見京口斷崖中瘞鶴銘大
字右軍書其勝處乃不可名貌以此觀之良非右軍筆
畫也若瘞鶴碑斷為右軍書端使人不疑如歐薛顔柳
數公書最為端勁然纔得瘞鶴銘髣髴爾惟魯公宋開
府碑瘦健清拔在四五間
蔡公遂委篤又加㿃下日數十行觀此語初和父所論
疾證似是也當今人物眇然而囏疾如此令人短氣今
年每讀此語便復意塞足下時事少可數來主人相尋
以下十一行語鄙字畫亦不韻非右軍簡札灼然不知
那得濫次阿堵中此卷中伯趙鳴而載隂爽鳩習而揚
武與儻因行李願存故舊皆鄙語非右軍意書札亦相
去遠甚
昨遂不奉恨深帖有秦漢篆筆中令自言故應不同真
不虚爾中令書中有相勞苦語極佳讀之了不可解者
當是牋素敗逸字多爾觀其可讀者知其爾耳米芾元
章專治中令書皆以意附會觧說成理故似杜元凱春
秋癖耶
謝太傅所稱道民安蓋事五斗米道耶右軍為獻之女
玉潤請罪亦稱民也
知足下故羸疾而冒暑遠涉而失一筆冒多一筆古帖
或不可讀類皆如此
智果善學書合處不減古人然時有僧氣可恨羊欣書
舉止羞澀蕭衍老翁亦善評書也
宋儋筆墨精勁但文詞蕪穢不足發其書子瞻嘗云其
人不解此狡獪書便不足觀
王侍中學鍾繇絶近真行皆妙如此書乃可臨學謝太
傅墨蹟聞都尉李公照有之不作姿媚態度惜不見爾
若但如此卷中帖去右軍父子間可著數人
郗方回書初不減王氏父子誠不浪語
章草千字文集書家定為漢章帝書繆矣章草言可以
通章奏耳乃周興嗣取右軍帖中所有字作韻語章帝
時那得有之疑只是蕭子雲之最得意者
右軍嘗戲為龍爪書今不復見余觀瘞鶴銘勢若飛動
豈其遺法邪歐陽公以魯公書宋文貞碑得瘞鶴銘法
詳觀其用筆意審如公說
往在館中時於閣下一觀李懷琳臨右軍絶交書大有
竒特處今觀續法帖十未得其二三以此言之十卷中
大率皆如此又智永十八行判作右軍書蕭子雲臨索
征西書便判作靖書此等難使鄭彰輩任其責劉無言
箋題便不類今人書使之春秋高江東又出一羊欣薄
紹之矣
頃年觀廟堂碑摹本竊怪虞永興名浮於實及見舊刻
乃知永興得智永筆法為多又知蔡君謨真行簡札能
入永興之室也元祐四年在中都初見榮輯子雍家一
本紹聖元年在湖隂又見張威福彛家一本其十二月
在陳留又見蔡寳臣致君家一本以石本未刓缺不以
摹本補綴則榮本第一張本第二蔡本第三亦嘗於他
處見數本新舊雜揉所謂海圖拆波濤舊繡移曲折天
吳及紫鳳顛倒在裋褐者也然尚有典刑亦不可廢也
陳留淨土院書
草書妙處須學者自得然學久乃當知之墨池筆塚非
傳者妄也虞永興常被中畫腹書末年尤妙貞觀間亦
已耄矣而道場碑之工唐人未有逮者
歐率更書化度寺碑所謂直木曲鐵法也如介胄有不
可犯之色然未能端冕而有德威也
道林嶽麓寺詩字勢豪逸真復竒崛所恨功力太深耳
少令巧拙相半使子敬復生不過如此禁中板刻古法
帖十卷當時皆用歙州貢墨墨本賜羣臣今都下用錢
萬二千便可購得元祐中親賢宅從禁中借版墨百本
分遺官僚但用潘谷墨光輝有餘而不甚黟黑又多木
横裂紋士大夫不能盡别也此本可當舊板價之半耳
書家論徐會稽筆法怒猊抉石渴驥奔泉以余觀之誠
不虚語如季海筆少令韻勝則與穉恭並驅爭先可也
季海長處正是用筆勁正而心圓若有工不論韻則王
著優於季海季海不下子敬若論韻勝則右軍大令之
門誰不服膺往時觀怒猊抉石渴驥奔泉之論茫然不
知是何等語老年乃於季海書中見之如觀人眉目也
三折肱知為良醫誠然哉季海暮年乃更擺落王氏規
摹自成一家所謂盧蒲嫳其髮甚短而心甚長惜乎當
時君子莫能以短兵伐此老賊也前朝翰林侍書王著
筆法圓勁今所藏樂毅論周興嗣千字文皆著書墨蹟
此其長處不減季海所乏者韻爾
王著臨蘭亭序樂毅論補永禪師周散騎千字皆絶妙
同時極善用筆若使胷中有書數千卷不隨世碌碌則
書不病韻自勝李西臺林和靖蓋美而病韻者王著勁
而病韻者周越皆渠儂胷次之罪非學者不力也顔太
師稱張長史雖資性顚佚而書法極入規矩也故能以
此終其身而名後世如京洛間人傳摹狂怪字不入右
軍父子繩墨者皆非長史筆蹟也蓋草書法壞於亞栖
也(跋周子發帖)
魯公東西林題名宋開府神道永州磨崖諸竒書楊少
師洛中十一碑懷素自叙草書千餘字當集為一它日
可為跋尾禪家云法不孤起仗境方生懸想而書不得
一二又臂痛才能用筆三四分耳
周秦古器銘皆科斗文字其文章爾雅朝夕玩之可以
披剝華偽自見至情雖戲弄翰墨不為無補
山谷評諸名家書
鍾太傅表章致佳世間蓋有數本肥瘠小大不同蓋後
來善臨搨本耳要自皆有佳處兩晉士大夫類能書右
軍父子拔其萃耳觀魏晉間人論事皆語少而意密大
都猶有古人風澤略可想見論人物要是韻勝為尤難
得蓄書者能以韻觀之當得髣髴
右軍真行章草藁無不曲當其妙處往時書家置論以
為右軍真行皆入神品藁書乃入能品不知憑何便作
此語政如今日士大夫論禪師某優某劣吾了不解古
人言坐無孔子焉别顔回真知言者
右軍自言見秦篆及漢石經正書書乃大進故知局促
轅下者不知輪扁斵輪有不傳之妙王氏來惟顔魯公
楊少師得蘭亭用筆意
右軍父子真行略相當相抗爾余嘗評書云字中有筆
如禪家句中有眼須具此眼者乃能知之
右軍筆法如孟子道性善莊周談自然縱說横說無不
如意非復可以常理拘之
大令草法殊廹伯英淳古少可恨彌覺成就爾所以中
間論書者以右軍草入能品而大令草入神品也余嘗
以右軍父子草書比之文章右軍似左氏大令似莊周
也由晉以來難得脫然都無風塵氣似二王者惟顔魯
公楊少師髣髴大令爾魯公書今人隨俗多尊尚之少
師書口稱善而腹非也欲深曉楊氏書當如九方臯相
馬遺其玄黃牝牡乃得之
宋齊間士大夫翰墨頗工合處便逼右軍父子蓋其流
風遺俗未遠師友淵源與今日俗學不同耳王謝承家
學字畫皆佳要是其人物不凡各有風味耳觀王濛書
想見其人秀整幾所謂毫髮無遺恨者王荆公嘗自言
學濛書世間有石刻南澗樓詩者似其苗裔但不解古
人所長乃爾難到
伯英書小紙意氣極類章書精神照人此翰墨妙絶無
品者
張長史千字及蘇才翁所補皆怪逸可喜自成一家然
號為長史者實非張公筆墨余中年來稍悟作草故知
非張公書後有人到余悟處乃當信耳
顔魯公書雖自成一家然曲折求之皆合右軍父子筆
法書家多不到此處故尊尚徐浩沈傳師爾九方臯得
千里馬於沙丘衆相工猶笑之今之論書者多牡而驪
者也
觀魯公此帖竒偉秀拔奄有魏晉隋唐以來風流氣骨
回視歐虞褚薛徐沈輩皆為法度所窘豈如魯公蕭然
出於繩墨之外而卒與之合哉蓋自二王後能臻書法
之極者惟張長史與魯公二人其後楊少師頗得髣髴
但少規矩復不善楷書然亦自冠絶天下後世矣
觀唐人斷紙餘墨皆有妙處故知翰墨之勝不獨在歐
虞褚薛也惟恃耳而疑目者蓋難與共談耳
觀江南李主手改表草筆力不減柳誠懸乃知今世石
刻曾不得其髣髴余嘗見李主與徐鉉書數紙自論其
文章筆法政如此但步驟太露精神不及此數字筆意
深穏蓋刻意與率爾為之工拙便相懸也
常山公書如霍去病用兵所謂顧方略如何耳不至學
孫吳至其得意處乃如戴花美女臨鏡笑春後人亦未
易超越耳紹聖五年五月晦避暑瀘州大雲寺子茂携
此書來妄意評之如此
蔡明遠帖筆意縱横無一點塵埃氣可使徐浩服膺沈
傳師北面
蔡君謨行書簡札甚秀麗可愛至於作草自云得蘇才
翁屋漏法令人不觧近見陳懶散草書數紙乃真得才
翁筆意寒溪草堂待飯不至饑時書板殊無筆力
蘇子美似古人筆勁蔡君謨似古人筆圓雖得一體皆
自到也蔡君謨書如胡笳十八拍雖清氣頓挫時有閨房
態度范文正公書落筆痛快沈著極近晉宋人書往時
蘇才翁筆法妙天下不肯一世人惟稱文正公書與樂
毅論同法余少時得此評初不謂然以謂才翁傲睨萬
物衆人皆側目無王法必見殺也而文正待之甚厚愛
其才而忘其短也故才翁評書少曲董狐之筆耳老年
觀此書乃知用筆實處是其最工大槩文正妙於世故
想其鉤指回腕皆優入古人法度中今士大夫喜書當
不但學其筆法觀其所以教戒故舊親戚皆天下長者
之言也深愛其書則深味其義推而涉世不為古人志
士吾不信也
司馬温公天下士也所謂左準繩右規矩聲為律而身
為度者也觀其書猶可想見其風采余嘗觀温公資治
通鑑草雖數百卷顛倒塗抹訖無一字作草其行已之
度蓋如此
昔余大父大夫公及外祖特進公皆學暢整遺教經及
蘇靈芝北嶽碑字法清勁筆意皆到但不入俗人眼耳
數十年來士大夫作字尚華藻而筆不實以風檣陳馬
為痛快以插花舞女為姿媚殊不知古人用筆也客有
惠棕心扇者念其太朴與之藻飾書老杜巴中十詩頗
覺驅筆成字都不為筆所使亦是心不知手手不知筆
恨不及二父時耳下筆痛快沈著最是古人妙處試以
語今世能書人便十年分疏不下頓覺驅筆成字都不
由筆
山谷跋東坡潁濱王晉卿墨蹟
余嘗論右軍父子翰墨中逸氣破壞於歐虞褚薛及徐
浩沈傳師幾於掃地惟顔尚書楊少師尚有髣髴近來
蘇子瞻獨近顔楊氣骨如牡丹帖甚似白家寺壁百餘
年後此論乃行爾
東坡叙英皇事帖甚似虞世南公主墓銘草余嘗評東
坡善書乃其天性往嘗於東坡見手澤二嚢中有似柳
公權褚遂良者數紙絶勝平時所作徐浩體字又嘗為
余臨一卷魯公帖凡二十許紙皆得六七殆非學所能
到手澤袋蓋二十餘皆平生作字語意類小人不欲聞
者輙付諸郎入袋中死而後可出示人者也
東坡先生嘗自比於顔魯公以余考之截長補短兩公
皆一代偉人也至於行草正書風氣皆略相似嘗為余
臨與蔡明遠委曲祭兄濠州刺史及姪季明文論魚軍
容坐次書乞脯天氣殊未佳帖皆逼真也此一卷字形
如東方朔畫贊俗子喜妄譏評故及之
余嘗論右軍父子以來筆法超逸絶塵惟顔魯公楊少
師二人立論者十餘年聞者瞠若晩識子瞻獨謂為然
士大夫乃云蘇子瞻於黃魯直愛而不知其惡皆此類
豈其然乎比來作字時時髣髴魯公筆勢然終不似子
瞻暗合孫吳耳
東坡居士極不惜書然不可乞有乞書者正色詰責之
或終不與一字元祐中鎻試禮部每來見過案上紙不
擇精麄書遍乃已性喜酒然不能四五龠已爛醉不辭
謝而就臥鼻鼾如雷少焉蘇醒落筆如風雨雖謔弄皆
有義味真神仙中人此豈與今世翰墨之士爭衡哉
東坡簡札字形温潤無一點俗氣今世號能書者數家
雖規摹古人自有長處至於天然自工筆圓而韻勝所
謂兼四子之有以易之不與也
東坡書彭城以前猶可偽至黃州後掣筆極有力可望
而知真贋也
蘇翰林用宣城諸葛齊鋒筆作字疎疎密密隨意緩急
而字間妍媚百出古來以文章名重天下例不工書所
以子瞻翰墨尤為世人所重今日市人持之以得善價
百餘年後想見其風流餘韻當萬金購藏耳廬州李伯
時近作子瞻按藤杖坐盤石極似其醉時意態此紙妙
天下可乞伯時作一子瞻像吾輩會聚時開置席上如
見其人亦一佳事
子由書瘦勁可喜反覆觀之當是捉筆甚急而腕著紙
故少雍容耳
余嘗得蕃錦一幅團窠中作四異物或無手足或多手
足甚竒怪以為書囊人未有能識者今觀晉卿行書頗
似蕃錦其竒怪非世所學自成一家
魯直自評書學
余學草書三十餘年初以周越為師故二十年抖擻俗
氣不脱晚得蘇才翁子美書觀之乃得古人筆意其後
又得張長史懷素高閑墨蹟乃窺筆法之妙今來年老
懶作此書如老病人扶杖隨意顛倒不復能工顧異於
今人書者不紐提容止強作態度耳
錢穆父蘇子瞻皆病余草書多俗筆蓋余少時學周膳
部書初不自寤以故久不作草數年來猶覺湔祓塵埃
氣未盡
紹聖甲戌在黃龍山中忽得草書三昧覺前所作太露
芒角若得明窗淨几筆墨調利可作數千字不倦但難
得此時會爾
書尾小字惟余與永州醉僧能之若亞棲輩見當羞死
晁美叔嘗背議予書惟有韻耳至於右軍波戈點畫一
筆無也有附予者傳若言於陳留予笑之曰若美叔即
與右軍合者優孟抵掌談笑乃是孫叔敖耶往有丘敬
和者摹右軍書筆意亦潤澤便為繩墨所縛不得左右
予嘗贈以詩云字身藏穎秀勁清問誰學之果蘭亭大
字無過瘞鶴銘晩有石崖頌中興小字莫作痴凍蠅樂
毅論勝遺教經隨人作計終後人自成一家始逼真不
知美叔嘗聞此論乎
書畫彙考卷一
