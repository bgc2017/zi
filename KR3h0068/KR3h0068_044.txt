書畫彙考卷四十四
刑部左侍郎卞永譽撰
畫十四
南宋
高宗
高宗人參地黃圖幷贊
外錄
書畫舫云崇禎戊辰暮春之望過項氏獲觀宋元
畫册内有宋高宗人參地黃圖贊對幅畫係院人
佳品書亦非思陵作細觀揠補花押小璽可辨楊
妺子題馬遠花卉對幅及仇遠等跋又姑蘇吳氏
文顒宋繡暨沈氏子蕃朱氏克柔刻絲八幀其間
山水樹石人物花鳥種種精妙罕儔足稱針絶絲
絶
又云思陵字學固當遠勝徽廟第丹青之妙似須
讓一籌耳然亦不多見也或曰人參地黃圖不減
黃徐遺法云
妃劉夫人
劉夫人太眞醉挹花露圖
太眞在當時惟宿酒未醒曉起傍枝花吸露此景
最堪模寫是像丰致灧灧眉目楚楚肌色如桃花
想玉環紅汗浥也把菊盈盈掩絳唇固藉以解酲
乎信出名筆哉第舊有奉華堂印知為建炎掌内
翰劉夫人所繪惜装潢時為庸手剪去然暗中摸
索要自宋人揮染萬歷丁未重九日醉里汪砢玉
題
李唐
李晞古秋江圖
李唐秋江圖(宋高宗題)
秋江吞天雲拍水濤借西風扶不起斷雲分雨入
江村回首龍沙幾千里澹菴老筆搖江聲髣髴阿
唐慘淡情千秋萬古青山恨不見歸舟一葉横澹
菴劉静修
外錄
畫鑒云宋南渡士人多有善畫者如朱敦儒希真
畢良史少董江參貫道皆能畫山水窠石如畫院
諸人得名者若李唐周曾馬遠夏珪李廸任安樓
觀梁楷之徒僕於李唐頗加賞閱其餘亦不能盡
别也
格古要論云李唐善山水初法李思訓其後變化
愈覺清新多喜作長圖大障其石大斧劈皴水不
用魚鱗縠紋有盤渦動蕩之勢觀者神驚目眩此
其妙也
李晞古伯夷叔齊採薇圖卷
宋高宗南渡創御前甲院萃天下精藝良工畫師
者亦與焉院畫之名蓋始諸此自時厥後凡應奉
待詔所作總目為院畫而李唐其首選也唐河陽
人在宣靖間已著名入院後遂乃盡變前人之學
而學焉世謂東都以上作者為高古良有以夫余
總角時見鄉里七八十老人猶能道古語謂唐初
至杭無所知者貨楮畫以自給日甚困有中使識
其筆曰待詔作也唐因投謁中使奏聞而唐之畫
杭人即貴之唐嘗有曰雲裏烟村雨裏灘看之容
昜作之難早知不入時人眼多買臙脂畫牡丹可
槩見矣至正壬寅余獲此於沈恒氏愛其雖變於
古而不遠乎古似去古詳而不弱於繁且意在箴
規表夷齊不臣於周者為南渡降臣發也嗚呼深
哉昔米南宫嗜畫病世無眞李成乃擬無李論以
祛其惑余它日見宋畫亦多率皆抱南宫之憾而
此畫者所謂吾無間然者也因書顚末於左且以
告夫來者云是歲九月旣望鄉貢進士錢塘宋杞
授之記
李待詔虎溪三笑圖卷
余嘗遊匡山至虎溪未入東林寺首見一亭扁曰
三笑因問其故謂晉遠師以陶淵明陸修靜且語
且别握手相㤀遂犯送客不過虎溪之戒乃相顧
各掀髯而去今覩李唐此圖千載遺風具存人生
不與路為讎二三子何哂之有紹興(闕)午季春陳
壽題
偶然行過溪橋正自不直一笑三人必有我師不
笑不足為道人生一笑良難莫問是同是别青山
相對無言谿聲出廣長舌山村老拙仇遠敬書時
年七十一
元亮纘孔業修靜研聃玄遠公學瞿曇高居著幽
禪人異道豈殊萬散一固全目擊輒有得參會各
辴然胡為老緇褐笑舞喜欲顚謾道遺其身襟袖
猶褊&KR1862;彼酣適酒趣尚不醒者傳族史浪自苦窺
管持知天永康胡長孺奉題
李唐畫
恩霑長壽酒歸遺同心人滿酌共君醉一杯干萬
春(高宗題李唐畫賜王都提舉并賜長壽酒)
李晞古長夏江寺圖卷
外錄
書畫舫云李唐字晞古河陽三城人建炎間與馬
遠夏珪同為畫院待詔賜金帶善畫人物山水筆
意不凡尤工畫牛得戴嵩遺法所製長夏江寺圖
卷古雅雄偉今在吳郡朱氏前有高宗御題後有
開封趙與懃印真筆妙品上上如馬遠松泉圖夏
珪溪山無盡圖名蹟然皆不能及之固宜前人稱
許云
李三城桃林縱牧圖
外錄
書畫舫云尊生齋收桃林縱牧小幅亦晞古作不
知者謂為戴嵩殊可笑也
李晞古晉文公復國圖上卷(一名晉公子奔狄圖)
外錄
松雪集云晉公子奔狄圖邀端父御史同賦一首
杌隉居蒲日艱難奔狄時天方興伯者數子實從
之歲久丹青暗人賢簡册悲至今綿上路猶憶介
之推
書畫舫云李唐晉文公復國圖卷在嚴氏即文休
承所謂無名氏畫晉文春秋者也按雲烟過眼錄
云喬逹之簣成號中山所藏李唐畫晉文公復國
圖一卷失下卷其上有思陵題並三御璽所作人
物樹石絶類伯時尋常以李唐為院畫忽之乃知
名下無虚士也公謹叙次如此而休承云云豈亦
未見前書耶
朱銳
朱迪功雪景圖
宣和待詔朱迪功一時畫雪推精工筆蹤遠法王
摩詰更說盤車妙無敵此圖似寫窮途客僕馬蕭
蕭有羈色凍雲壓巖巖欲沈喬林封玉寒森森山
根滅没逕路絶客子欲行愁雪深雪深雲寒不可
渡景色蒼茫野隂暮誰歟擁蓋獨臨淵豈是行吟
覓新句古來繪事不易言正在位置經營間朱君
此畫妙有骨一笑千金豈論直徵明
蕭照
蕭迪功中興禎應圖卷(絹本長四丈六尺六寸高一尺一寸曹勲贊引一圖十二)
(幅著色圖左各系以贊)
(闕)堯壽聖憲天體道太上皇帝陛下(闕)神武本
於生知天德(闕)繼緒爰自誕聖以及纘承
上天祥應皆前代所未見如靖康(闕)字已
符上瑞(闕)夏具悉臣又自(闕)山受徽宗(闕)詔陛
下即大位(闕)得符應皆為瑞驗(闕)以(闕)
(闕)寳居人上(闕)瑞(闕)
知(闕)北仰蒙(闕)皇后泊(闕)讌宣諭幷(闕)
夏(闕)感化人心遂日靖四方(闕)
(闕)䲭張一(闕)遺臭百代為可駭
(闕)今各輯瑞應(闕)稽首頓首繋之以贊少
伸臣子之忠(闕)太尉昭信軍節度(闕)皇城司臣
曹勲編
第一幅(右列長橋池荷分布水亭當中高宗臨盆顯仁后中立傍妃扶者侍者十四人亭左一宫)
(二少中坐侍妃凡八亭外妃嬪七嬰兒一)
(闕)皇后在(闕)中因徽宗問康邸祥異奏曰(闕)初
誕育有金光粲然耀室中幷四聖從行事似非他
兒比異日必(闕)大位臣謹贊曰聖人挺生咸臻
上瑞玉質金相氣應必貴榮光曄曄異色煒煒所
以堯母期得天位
第二幅(水亭中開顯仁后睡夢二神榻傍坐妃二簾外立者七妃亭下荷花布滿右列竹林)
上未出閣顯仁撫愛每賜以所食之物一夕夢神
人(闕)顯仁曰爾後勿以殘物食上戒之甚至顯仁
驚寤即日嚴語諸御凡進上之食必取於庖廚不
得以殘物臣謹贊曰開先奕奕神化拱極力誨
殘餘勿繼玉食母后亦悟天眞降跡固知至尊萬
靈受職
第三幅(左閣一座高宗立於庭中臂舉貯米二嚢左右侍挾佩弓矢者十戟手者二觀者四人遠)
(張一的樹隂下繋鞍馬四)
(闕)閣講學餘暇喜親騎射及以二嚢各貯斛米
兩臂舉之行數百步人皆駭服以至(闕)聞之莫
不畏仰臣謹贊曰上或燕閒以力自舉臂挾兩
斛從容百步逮挽六鈞亦不愆素聲乃四馳(闕)畏
神武
第四幅(高宗乘馬出城先後騎而從者十九人步者四傍觀者二十一人有舍有樓樹木蔽虧)
靖康初金人南下大河失守(闕)抵京城廟堂無策
上慨然謂獨有增幣講好欽宗乃遣上求成張邦
昌副之見二太子阿骨打謂其徒曰上氣貌非常
恐過河為宋人擁畱不若令易之乃以他意遣上
入城肅王果代行臣謹贊曰惟聖有作異表其
臧珠庭日角鳳姿龍章(闕)乃他料為謀之長衆固
弗識宋德益昌
第五幅(高宗在宫攬轡且乘前二奚官四神後隨后與宫人送者二十二女嬰一宫外執捧携行)
(具者凡十二人門外先驅二官𨗳從者八人更右人十二獒一槖駝二茂林綠柳點綴上下)
顯仁皇后嘗宣諭曰靖康初遣親王使(闕)所擇或
未受命上慨然請行欽宗甚悅啓行日顯仁懿節
送至廳事小女奴招兒指曰有四人甚長大或執
檜戟或持弓劒從王馬後衆不見也顯仁曰吾事
四聖甚謹必獲保祐臣謹贊曰帝王有眞畢彰
殊應天心旣卜護以上聖凡目莫觀母后默敬至
磁無行不堕(闕)境
第六幅(一廟在左朱碧輝麗高宗冠袍升立廊上從臣十六廊下朱轝一馬一廊上下人十四右)
(横一橋立者三人橋外攢集廿四人共執一人廟門内外騎者立者凡廿二人林木青葱欝然滿目)
上出使金國王雲副之至磁州忽郡民數萬同聲
請上謁崔廟上翼旦至廟升自東廊見庭中一老
人青巾秀異厲聲曰王雲不得邀王北去時雲從
上卽有數人持雲下尋為民所殺上令捕殺雲者
甚峻顯應勿遣廳子馬以所乘小朱漆轝令上乘
歸上曰吾人臣豈敢乘是日非民殺雲則雲邀上
北矣臣謹贊曰雲不知幾力邀北驅應王殺之
天心所如(闕)民共濟乘以公輿天命已兆是為寳
符
第七幅(一宫居中朱碧焜耀顯仁皇后擲棋子盤中侍妃凡七宫之左右樹木掩映間以竹柵)
靖康丙午京城陷(闕)盡取二聖及天眷在南郊(闕)
謂守者云上領兵河北旦夕卽至俾守者聞其言
紿寬二聖之心顯仁嘗以象棋黃羅裹將子書康
王字晨起焚香祝曰若擲子在盤惟康王子入九
宫者上必得天位擲下果如祝他子皆不入衆皆
稱賀亟奏徽宗大悦且異之臣謹贊曰宗廟大
慶曷論舂陵三十二子乾吉允升克應密祝如叶
大便再造王室萬福是應
第八幅(左為金軍人馬帶甲蜂湧而來凡五十三旗幟蔽空右一茅舍老婦當門二騎策馬而去)
磁人以王雲欲挾上北去民乃殺雲廟中上猶駐
磁而(闕)騎大集至郡東問路傍老婦(闕)上在磁不
婦紿曰前日上已過山東(闕)驚嘆追已不及卽退
舍臣謹贊曰上駐滏源號召忠義(闕)如霸府追
以精騎問媼期實媼乃左指軍候不驚可識天意
第九幅(高閣一座周以回欄閣西一臺高峙高宗持弓將射從者人十馬一宫簷隠見林表臺外)
(山水可望)
上經鄆州舘於州治圃有榭曰飛仙臺上密意有
所卜命箭連中牓上三字無偏無側箭皆在字形
中上悅臣謹贊曰霸府初建英雄林林謀畫襍
進率罄忠忱上意有卜三箭叶心曷求龜筮赫然
有臨
第十幅(城郭高峙郊原平衍高宗飛馬引弓射中白兔騎而從者遠近凡二十人)
上駐(闕)州晨起出郊騎軍從行馬行忽白兔躍起
上彎弓一發中之將士莫不駭服然兔色之異命
中之的二事皆契上瑞臣謹贊曰維是狡兔色
應金方因時特出意在騰驤聖人膺運撫定陸梁
一矢殪之遂滅天狼
第十一幅(中横大河高宗乘馬旣渡河冰忽解人凡二十一馬十七一没河中首露水上)
上自磁州北回時窮冬沍寒李固渡過大河上令
扈從馬先過獨殿其後惟高公海一騎從行上纔
及岸冰作大聲坼裂回視公海馬已陷水中公海
惟持馬籠頭得免臣謹贊曰塞塵濛天朔方已
隔冰河千里與雲同色御驥登岸冰遽解坼呼沱
曷聖惟德光宅
第十二幅(高宗行營帳殿夢見欽宗人凡二十旗幟輿馬各具)
上受命為大元帥治兵選將應援京城忽夢欽宗
如尋常在禁中脫袍以衣上上恐懼辭避之際遂
寤臣謹贊曰靖康之初上為愛弟連將使指(闕)
畏英睿解袍見夢授受莫避天命有德中興萬世
蕭照為李晞古之嫡冡更覺古雅此卷窮工極妍
眞有李昭道風節題字為曹勲則行書足為米敷
文優孟兹所書小楷乃全學高宗臨永興足稱二
絶董其昌觀幷題
崇禎二年歲在己巳春仲三日再觀於陳生甫之
聽躍時余不到西湖九年矣同觀者陳則梁孫仲
魯馮雲將雷宸甫楊彦冲王見可王玉煙其昌書
主人陳階尺收藏
不披此圖不見我軰生長太平之樂然夢寐之事
憂喜交集有一段關切則又偷安者之所不知也
觀之憮然若夫筆墨之妙董先軰已不啻言之詳
矣崇禎甲戌清明後一日鄒之麟識
外錄
書畫舫云項氏藏蕭照中興禎應圖前後共六段
筆法原出李唐而沈著過之品在晉文春秋上余
見仇英臨本亦足名世也按匏菴家藏集中跋尾
苐云宋畫禎應圖凡十二段段各有贊而不言蕭
照製至孫鳴岐法書名畫錄直云宋高宗禎應圖
曹勲贊李嵩畫與休承嚴氏書畫記所載異也
又云蕭照畫本酷似其師李晞古以墨氣厚重者
為照家法然人物山水舟車屋宇種種皆精妙
江參
江貫道百牛圖卷
(款書)江貫道戱作
海野道人家藏墨牛圖因請示僕形勢百状奔鳴
起卧逼眞自是三昩手之所作而畫工毛穎不可
得而及也雲月莊叟書
我本山陽田舍叟家有淮田數千畆江南倦客老
不歸此田都爲勢家有猶記少年學牧時去時日
出歸日西我生衣食仰此軰愛之過于百里奚祗
今辛苦耕硯席無處賣文長絶食卷中解后黑牡
丹相逢喜是曾相識負郭無須二頃田一雙栗角
能幾錢數口之家便可飽要如此圖知何年平生
富貴非所願城府近來尤可厭何時倒乘牛背眠
東風勝如仰看宣明面北村八十二歲病叟湯炳龍
東阡西陌烟雨青烏犍百尾卧且行引脰飼草仰
鼻鳴嗟爾多牛便多事一蓑一笠足歸耕晉張翥
桃林日夕霽烟浮百個烏犍得自由鞭索已無人
已去不知誰放復誰收無所住釋善慶漫題
百牛圖不見典故豈黑牡丹之遺習或江貫道祖
百爵百鹿爲之耶後有紹興二字必經裕陵乙覽
中興創殘之餘生意未復九重䆳居不以聲色自
娱乃以原隰耕稼物情態度細入睿思不㤀田野
真中興英主也延祐改元七月初三山南遺老元
熙題
幾年散放桃林後餘四百蹄猶可騎攬鏡掛書多
事在能騎唯有一凝之白珽
遠賈連車曉色昏傳聲叱叱度溪渾一麾六百閒
蹄角可是江南烟雨村伯生題
中山人有以百牛圖相示予謂宣王考牧于阿于
池九十其犉已詫其多况濕濕之耳滿二百耶田
舍翁每以多牛為富安得一黃犢歸耕南山下
予所愛一牛耳掩卷一粲山村老農(按山村老農為仇仁)
(近自號)
濕濕羣行四百蹄耕犂初罷樂相隨春風綠遍川
原草回首牧人知是誰鄧文原
江君畫百牛變態詎能測嵩筆工是師獻墨誤非
式金籠驅可怪桃林放堪則幻乃有生意妙豈在
顔色羣猶奚販售夥或頓滋殖毛攢蝟毶毶角聚
鹿&KR2361;&KR2361;便金計伐蜀尾火陣全墨九十犉無騂八
百里多犆濕濕樹能化昂昂氣難食罷耕釋犂揮
出囤縱髮纆喘月夕亂歸眠雲午才息止撩鼻擔
衡禦觸角横楅奪行步參差捄鬭進扶服吐舌相
罔功枵腹牧廢職犢童未駁黃㹀老漸翻黑腯堪
宗廟享瘠俾田翁食坎坑任騰驤坡陀恣超陟後
先小隨大行次斜復直迅遠千里蹄任重九夫力
牴厓疑礪砆傍樹猶繋杙逢溪浴清漪遇草啖香
艻隻鳴或求偶並立似相翼首垂氣欲喪尾掉行
不亟轉如逐磨旋奔若加鞭逼䖟咂耳摑項疥痒
角楷肋駟或學安徐虎反畏剛愎鬭野爲争雄同
闌豈相得懶散童莫拘怒奮疇能抑夜饑飯思芻
暑渴飲尋湜過嶺驚跳梁倒地訝僵踣春隂雨乍
歇東事日已卽非爾勞畎畆何以斂稼穡邦興藉
后土天産助神稷斯圖殊有靈後世詎無識祐陵
錫璽書翰苑進文飾願師勿容易子孫共珍匿吳
僧道衍
江霅川江山不盡圖卷
外錄
書畫舫云董玄宰買龔氏江貫道江山不盡圖全
法董巨是絹素本其卷約有三丈後具周密林希
逸跋極爲陳仲醇所嘆賞也貫道生長霅川深得
湖天之趣平遠曠蕩盡歸方寸故作畫景造筆下
得意外意非他人之比同時有李潼川者工畫山
水筆意髣髴貫道殆是同一師承者耶
畫繼云江參字貫道江南人長於山水形貌清癯
嗜茶香以為生初以葉少蘊左丞薦于宇文湖州
季蒙矜其能有飛泉怪石五幅圖一本筆墨學董
源而豪放過之季蒙欲多取其畫而貫道忽被召
去止得此圖居以為慊後劉季高侍郎又寄江居
圖一卷作無盡景始少慰當貫道被召時尚書張
如營知臨安貫道到臨安日即有旨舘于府治明
當引見是夕殂信有命也
江貫道江山晚興圖
外錄
書畫舫云貫道江山晚興圖在劉氏大元秘府藏
本甚佳
吳寬跋江貫道江山長卷云予方病齒卧陳太僕
明之使小僮持畫卷入廹觀之就枕展尺許即知
為宋人筆不覺蹶然起稱賞至圖窮未已蓋宋江
貫道所作曾入元御府柯博士敬仲所鑒定者也
貫道之筆少見况其後有葉石林陳籣齋林希逸
諸公題識益可貴重明之好古博雅此卷得所歸
矣
畫系云巨然師董源短筆麻皴江參師巨然泥裏
拔釘皴
江貫道山隂會真圖(大挂幅雙幅絹本淡色林中二老倚杖話言峯巒蓊欝飬雲閟)
(景行旅出棧道側絶澗飛泉潺潺有聲)
(款書)霅川江參作
山隂會真(書圖左角上)
江霅川長江圖卷(水墨絹本高五寸長五尺餘右有鍳定印左有其永寳藏印)
宗瀛嘗徧閱道復同子儋記(隸書二行在隔水綾上有淳字印寳經堂)
(印)
前峰落照明後嶺層嵐積葉盡露山村潮來没江
石遥遥射鴈子慘慘聽猨客何處下歸帆西陵渡
頭夕青丘生
溪南山曲折舍北水西東樵響千峰雨漁歌五兩
風煙生寒谷暝潮落晚江空為客經行處悠然此
畫中吳郡張適
林雨鳴書屋溪流漲墨池終南山遠近渭北樹參
差晴練春雲落天紳曉瀑垂只愁當變化雷電取
無遺梁溪吕迂
風定江聲稍息霜清山色逾妍浦橋漁舟夜火沙
市人家晚烟徐賁
嘉林蔚繁翠翳彼潺湲隈春雨草木長曉晴雲霧
開高人采藥去野客棹船迴抽毫寫幽思行吟綠
逕苔拙逸子周南老
石出夜潮落山明寒霧消江空千里棹村迥一歸
樵樹色連沙嶼人家傍野橋還同舊棲地風景日
蕭蕭陶琛
岷峨雪消春水急瀟湘雨餘雲樹濕迢迢翠嶼孤
鶴迴湛湛珠宫老蛟泣征帆數點風濤中出没不
計天西東鄉關杳渺在何處矯首遥送雙飛鴻潘
伯濟
風烟萬里接清秋展卷令人憶舊游白水西來通
别溆青山東去歴諸州鴈離沙塞寒將近龍過雲
林濕未收徙倚危欄看不盡斜陽冉冉落歸舟相
人韓宜可
每愛江山趣停杯看畫頻千峰青不斷萬里碧無
垠雲樹參差晚鷗波浩蕩春扁舟何處客飄泊正
愁人金陵杜環
大江西南來羣山亦隨繞迢遥過荆門浩渺連蓬
島龍歸暮雨深鶴下秋雲杳孤懷正無際天空一
帆小錢塘宋善
峩峩衆山高渺渺長江白雲水何微茫連天秋一
色鳥飛欲絶頂浪衝將崩石樵歌林下風漁唱渡
頭夕我非名利人誰是扁舟客俄然睠此圖長慨
曾此役姑蘇沈琦
霜後洞庭淺崖枯不見苔朔鴻南嶽去千嶺一猿
哀楚俗依稀在吳帆浩蕩迴平生此離抱偏向畫
中開稽岳王彝
弋罷棹歌迴斜陽映衰柳何處最秋多湘南斷磯
口飛鴈帶秋來汀蘆風夕響曾恐釣違時扁舟
送潮往黃本
斷雲崩石幾山過千里詩情送棹歌牛渚磯頭晚
風起江聲不似樹中多張委
依微沙際路飄颻江上舟名山少文畫壮歲子長
游揮杯自酣適清咏以消憂且盡兹晨樂明朝非
所謀倪瓚
霜落半林黃鶴鳴衆山静僧寺夕陽邊殘鐘送孤
艇悵望未歸人空江淡雲影吳郡金問
大江來自岷山遠萬里東流幾深淺洪濤巨浪日
舂撞一𣲖西隨萬山轉萬山峩峩翠黛浮大孤小
孤當中流高城遠出武昌樹衰草微連鸚鵡洲茅
屋人家住深島雞犬不聞人跡少幾行歸鴈日邊
來一幅征帆天際小湘南雨歇秋風生落木黯慘
哀猿聲荆門月出夜潮長九嶷山碧秋雲横我生
自是優游者足跡何曾半天下長江萬里欲神游
却喜今朝見圖畫畫圖再展未能休似有模糊寒
具油只恐通仙忽飛去驚絶當年癡虎頭吳門錢
紳
江山望難極樹色楚烟微萬里來鴻斷孤舟去客
稀暮雲情渺渺春草思依依我亦飄零者看圖却
念歸太原王廷桂
我昔少年遊江湖發迹姑蘇來帝都天開景象人
物阜金陵佳麗古今無石頭城枕玻璃雪紫金山
照玲瓏月龍蟠虎踞世所竒四海朝宗興大業長
江發源自岷峩一𣲖分流荆楚多層巒叠嶂勢迴
互萬里直注翻洪波嘗思授職蜀川去後來典教
富水住秉文持節廿年餘半是平生經歴處曾聞
毫素擅江公貌得江山淡復濃明忩展玩盡快意
忽覩此圖超化工碧空雲收水拖練蛟龍不興澄
鏡面差差密樹望中迷杳杳輕帆天際見仁翁得
之久祕藏珠玉聯翩翰墨香書畫雖存人已遠臨
風三嘆淚沾裳謾賦長歌一揮寫醉筆淋漓似狂
者舊游淪謝今應稀風景依然總瀟洒人生飄泊
徒紛紜那似閒居屏俗塵殊途别域無由到安分
甘為林下人吾獨胡為世無補未報君恩奚足數
王事驅馳寧憚勞豈敢懷歸戀鄉土自慚不及子
長才游覽安能遍九垓未擬清高踵先哲空負儒
名同草萊吳郡陳紹先
長江悠悠急於箭一碧無聲瀉晴練寂寞秋容雨
後看依稀颿影烟中辨白鳥雙飛意自閒茅屋小
住長蘆灣殘霞紅明晩天曙落木慘淡秋風還分
明記得經行處鸚鵡洲前久呼渡多少天南地北
情展圖一晌空凝竚宿郡卞同
勝水名山渾未識少小徒嬰山水癖年來時向夢
中遊覺後追思空歴歴匡廬衡岳天下竒洞庭瀟
湘浩無涯鳥道縈迴不易致鯨波險惡誰能窺何
如静坐茅簷下晴日和風展圖畫數點遥峰席上
横一葉征帆忩裏掛白鷗不動意俱閒蒼藤古木
垂清灣人家住在鳬鷖渚遶屋春流繞舍山張倫
浦樹望難即青山看漸微餘霞帶殘照偏送暮帆
歸江村人歇早渡頭燈火稀
凉風動蘋洲江上秋來早落葉滿溪橋荒村人跡
少何處是漁家炊烟起林杪青城山中人
離離衆樹深靄靄孤雲碧山色望難窮江流浩無
極漁歌遠渚昏鳥下平蕪夕惆悵涉風波扁舟何
處客南郭氓
江君畫筆古有名筆意遠到超常情(闕)高士得
此幅一展一度心神清重巒叠巘更幽悄嵐霧霏
霏積昏曉野橋日落少行人山徑雲生亂啼鳥碧
波浩浩江如天腥風不起蛟龍瞑潮平極浦短棹
發雨歇遠岸孤颿懸畫中佳境疑曾住宛似匡廬
讀書處月明洲上採蓮歸雪後林間訪梅去别來
不覺歲年多功名事業仍蹉跎吾欲因君賦歸去
故園風物今如何廬山陳繼
洞庭淪三湘荆楚靄七澤奔流汎夕漲遐渚斂暝
色飛帆雲外去旅鴈烟中集狂颷激洪濤落景度
赤壁憑高欲望舜歌些憐弔屈木落秋風清天低
暮山碧待濟無方舟徒令嘆行役張肯
右宋江貫道長江圖貫道名参南渡居霅川其畫
師董源巨然一時稱名家畫法之妙余雖不能識
而諸賢題咏皆清麗可喜至于字畫亦皆精謹不
苟視近時大書狂語動輒滿卷者有間矣詩凡二
十五篇其尤知名者十有八人青丘子為高季迪
啓長洲人國初與修元史官翰林編修擢戸部侍
郎張適字子宜號甘白生仕終宣課大使王彝字
常宗本蜀人流寓嘉定與修元史不仕而歸後與
高啓皆死魏觀之禍徐賁字幼文亦蜀人自毘陵
徙居吳之齊門號北郭生仕終河南左布政周南
老字正道濓溪之裔居長洲仕元淛省理問國初
召議太常郊祀禮禮成發臨安居住韓宜可字伯
時越人仕為陜西參政杜環字叔循廬陵人隨父
居金陵仕為晉王府錄事有行義事具宋濓所作
小傳金問字公素一字公遡仕宣德中為禮部侍
郎錢紳字孟書仕終鄞縣教諭陳紹先字宗述元
寫陳叔方之子仕終王府紀善年九十餘張倫字
文伯仕為太醫院御醫青城山人為王璲汝玉永
樂中侍仁廟為太子贊善卒贈太子賓客謚文靖
陳繼字嗣初仁廟初召為五經博士終翰林檢討
倪瓚字元鎮號雲林子無錫人有高行陶琛字彦
珩卞同字孟符張肯字繼孟號夢菴南郭氓為許
觀瀾伯自倪公而下五人皆不仕而有文學之名
同時而别有許觀亦字瀾伯洪武状元及第仕建
文時為侍中後守安慶死于靖難時乃池州人與
此許觀不同而皆有文學不知此詩是誰作也嘉
靖十一年歲在甲午七月二日長洲文徵明跋
李潼川
李潼川下蜀圖(一名長江萬里圖)
岷山導江瀦為彭蠡竒峰怪石險灘惡水皆余所
熟游潼川李君輒出新意寫而成圖黃牛白馬山
鷓高唐之影巫山十二峰䕫門百八槃纖悉無遺
使足未及者見之莫不心驚目駭疑非人世所有
也自君山東至于海風檣陣馬水村烟郭好景尚
多安得喚起李君為我續數千里版圖之勝云戊
午春暮零陵放臣廣漢張浚書于龍興寺之西軒
趙伯駒
趙千里東坡樂水圖
趙伯駒畫東坡先生樂水圖實維越公舊藏曾孫
袁桷賦之以永其傳
東坡先生脱遠游之履衣紫絲之衣與黃冠師危
坐息機臨清泠之淵憩巨樾之隂意消言㤀其得
在心飛泉琮琤寒源杳深悲塵寰之隘險抱竒璞
而莫陳將以善夫濟世之極樂(闕)至理以自新維
兹水之無倪非智者莫能以鑒彼河伯之好夸終
望洋而浩嘆繄西海之沈羽竟其說以怪誕小大
不同其病則通駭於所聞者忽於所見誠哀夫舉
世之盲聾余嘗披神禹之地圖考先生之轍跡而
誦之方其發軔於瞿塘千里一瀉省宴安之鴆媒
悟孤孽之非禍雖盛氣之飄忽已足窮物理之化
迨其中年倦趨分符東土慨河流之奔駛城不没
者三版先生腁胝以先激而返之有以遏其性之
狂悍伊文登之貝宫空百幻以自獻實精神之冥
通異燃犀之獲譴至於羣妖肆憎百懾相乘先生
怡然而行試正命於巨浸儼波濤之不驚耿耿明
夜乘桴南歸海若息波馮夷效竒混六鑿於一噫
信天地之不私匪深於水者其能若斯耶玩王孫
之好修弄五采於素絲聽之而無聲即之而若遺
欲以求先生之樂無異畫餅之充饑
右手按膝左手長戟帽不著豪氣溢此公豈是尋
常人眉山秀出文章伯擘開青峽噴玉泉石罅百
折猶轟然山中自當一部樂何用嘈嘈鳴管絃惠
州飽飯渾無事羅浮之西山崛起白水留題屬此
公萬里來游天所使離坐黃衣戴小冠水樂同為
杜牧看圖中不是程正甫方外當為鄧守安延陵
吳寬
趙鈐轄仙山樓閣圖
仙山樓閣固翠水芙蓉境也是圖紅峰碧巒瑶臺
瓊島琪樹金花真人飄渺霞際覺精神清潤使人
望而知其詳焉非趙千里其誰彷彿與辛亥汪砢
玉題
是圖余見李氏清樾堂一軸正相似而畫法遠不
及蓋臨本也後得伯駒作禹王治水圖為翰林楊
榮跋人物長尺許筆路則疎勁矣嘗過項又新出
趙千里四大幅金書千里二字時董玄窣同閱云
此顔秋月筆也觀此益見吾家仙山樓臺為伯駒
真蹟無疑矣夗水汪砢玉重題於墨華閣書畫笥
趙千里明皇幸蜀圖卷
外錄
書畫舫云江隂葛維善舊藏趙千里明皇幸蜀圖
絹本重著色雖小幅甚妙秀雅超羣絶無皴法都
玄敬先軰載之寓意編今轉屬太原王氏矣近改
作高頭短卷或云此圖千里摹思訓之作固是甲
觀
趙千里出峽圖
外錄
道園學古錄題趙千里出峽圖詩云巨舟臨峽口
衆工志如一各以所操濟雖危萬無失所憂在平
曠玩肆生縱逸毋俾持釣翁倚岸三嘆息
趙千里訪戴圖卷
外錄
書畫舫云趙千里訪戴圖絹本青綠山水極精今
在太原王氏有乾卦圖書紹興小璽復古殿印亦
見雲烟過眼錄中此卷筆意全出吾家李思訓御
苑採蓮小本駸駸欲度驊騮真劇跡也
趙鈐轄驪山圖(青綠)
校獵上林苑洗馬昆明池霜威肅笳鼔雲氣畫車
旗馬班陳賦詠衛霍綏蠻夷王風既未遠文明方
在兹逶迤霄漢上鳳凰尚來儀己酉冬倪瓚
趙千里山園圖
外錄
書畫舫云吳能遠氏示余趙千里山園圖大幅筆
法古雅不作纖細嫵媚之態與世行本絶不相同
千里三生圖
外錄
書畫舫云千里三生圖小本在韓存良太史家吳
原博有跋見家藏集中
趙鈐轄煉丹圖
外錄
書畫舫云賈生携售趙千里煉丹圖一小本大著
色山頭作金碧皴其源蓋出大小李也生自云此
圖得之祕府樹石極細人物尤古歴歲半千絹素
完好較人間流𫝊本不啻天淵矣
趙千里夜潮圖卷(絹本高八寸長三尺有竒淡色月潮沙鴈景象空濛圖左角下有白)
(文大印殘缺一重字可辨)
寂寞江頭夜風急怒濤捲起千堆雪一輪兔魄騰
巨光激起金虬高萬尺沙頭宿鴈理羽衣忽聞潮
聲不知歸縱横亂影向天末一一點破秋光飛誰
人輕用造化筆寫出此景不遺一眼明(詩末補註)絹素
見天巧長江大海來小室静對真成聽潮聲我亦
詩腸如雷鳴捲卷不知身所在猶覺眼底風濤生
右適安散人題趙千里夜潮圖庚午歲孟夏書
于欣遇堂
風濤洶湧千堆雪拍岸飜空倒銀闕鴈聲驚起一
江秋萬里無雲掛明月偰哲篤世南題
八月錢塘江上水風静浪平清澈底夜半潮聲帶
月來沙頭眠鴈還驚起何人一幅鵝溪絹畫出長
江千萬里莫道波聲静不聞請君默坐聊傾耳嘉
定三禩首夏望後三日名山樵子書
煙蒼蒼江茫茫明月夜掛天中央犇潮不盡當日
恨金波怒捲虬龍長浦口秋飛揚鷗鴈不眠聲周
章風高沙漲望難到羽翰但逐潮低昂忩閒簾炷
香開卷有素商何須八月上錢塘對此秋濤生錦
嚢嘉定庚午仲夏一日假庵書
浙江潮論者多矣予獨以為天地之氣使然非他
也夫氣有呼有吸有抑有揚有起有伏有升有落
此特其呼而揚升而起者當其盛故耳非有異也
徽友王用賢偶得夜濤圖一卷予閱之元物也秋
景也筆法巧甚可傳因授而傳之弘治壬戌冬十
月下澣賜進士出身徵仕郎吏科給事中前翰林
院庶吉士山隂吳舜書
古稱潮汐為天地至信當元師入杭布營沙滸使
得此潮(闕)衆必葬魚腹而三日不波士馬晏然豈
至信有時爽耶予於是圖有感弘治辛酉仲春之
吉翀峰居士為郡彦王用賢書
予家揚子江頭每清夜聞棲鴻宿羽相閧於驚濤
騰漂之際知為汐之大至故雖未觀錢塘而知此
畫之為真也然又聞錢塘潮汐其勢視揚子頗為
雄迅觀此圖亦然豈拂素者自有所見與弘治庚
申端陽前一日南渚趙鶴觀於鄉友王用賢旅次
用跋其後
作是圖者疑有憤惋悽鬱之情殆非興趣所到何
時弔古江頭得目際此景為一扣舷悲歌也耶長
洲皇甫錄敬跋
汐以氣變而大拂素者蓋得諸朔後而酉前也如
碎天鼔傾雪山其亦無聲詩與是圖傳于寧皇嘉
定間權奸妨賢疆圉日&KR1370;元已北起五載矣(闕)
之風搖蕩江左殆與淡月驚鴻相為憤惋也耶於
兹乎有感于作者之意矣夫西楚房棟拜跋
徽之王用賢氏示余曰此錢塘夜潮圖也余曰然
余昔往焉吳山山之高錢塘水之深未有若是之
甚者且潮之消長與月相為盛衰八月秋高既望
之後凡百川而東於海者將一擁滿而漸至於涸
亦氣化使然况錢塘古稱怒濤豈當其時値夜之
分固宜叫號洶湧奔激衝撞雷電嚮應勢如拍天
但風清月白一碧千里宿鴈棲鴻羣起奮戾自不
知其飛鳴而下上也作是圖者巧出造化蓋古名
筆上題有嘉定其在宋之季與傳是圖者過元以
及於今迺歸之王用賢氏物固有然者矣吳山之
下萬古錢塘中國所宜世有誠東南一巨觀也王
氏之子孫以斯圖而善守之抑亦斯名之不朽也
弘治十四年歲在辛酉春二月朔後二日六合王
弘跋於金臺寓舍
驚鴻起怒濤月升轉斗杓錢塘千古意盡付此生
綃華亭錢祚
錢塘夜潮圖古筆也自宋嘉定至今無慮二三百
年而其人世守之久而不磨蓋亦物之罕者矣新
安王君用賢得之大加寳重既而諸名公見者又
爲之跋以識其後然即其時䆒其趣而感慨不足
之意恒多寓乎其中以愚觀之非特今日諸公為
然昔人作者若奔潮不盡當日恨之句其意亦有
在爾大扺時之廢興不係於潮汐之漲否而關於
人事之得失使宋當南渡之後信任忠謀誓雪前
恥則韓岳諸將提兵徑進可以復中原於指掌之
間固不俟偏安於一隅也失時不為而後乃欲假
此以懼(闕)其亦難矣忠臣義士觸物感懷不能不
為之痛憤予竊有所見固附已意于左迂遠之說
第未知論世者以為然乎否也圖為月上潮生鴻
鴈驚舉之状筆法甚妙用賢展玩之餘會諸衆論
殆必益加重矣裔兹以往安知是圖不藉用賢而
永其傳也弘治辛酉歲秋仲八月桂林劉天騏謹
跋
予嘗觀潮錢塘未覩所謂夜潮也及讀蘇長公夜
潮留向月中看之句欣然慕之今觀此圖錢塘夜
潮恍然在目且見望舒隠映鳬鴈驚飛景有盡而
意無窮乃知良工苦心自不可及萬歴癸未冬月
閩中趙世顯題
康王駐馬臨安府中原鼎沸無寧宇側聞海岸震
潮聲疑是地中鳴戰鼔别殿炎天激雪飛六橋日
暮垂楊舞繁華自昔號偏安東南一隅非用武傳
至寧皇一百年(闕)乘時起北邊滄海一杯方飲
馬長淮萬里直投鞭飲馬投鞭僅一線反將南北
誇天塹人世滄桑欲變遷君臣湖山尚游宴游晏
歸來海月明雪山萬丈怒濤生估客帆檣時滅没
沙汀鳬鴈各悲鳴洶湃長江空惹恨凄凉異代最
關情君不見德祐紀年歲乙亥錢塘水涸人陸行
為憶此圖初下筆正是宫中點六更崇禎癸未
秋日過葉子翼讀易齋觀宋趙千里錢塘夜潮圖
因題其後時兩淮有警卹緯之憂方未艾耳陘山
陳翰
古云潮隨月為盈縮蓋就發源而論若早晚各異
乃因地之不同耳南宋宗室趙千里作夜潮圖尺
幅間具有萬里奔騰之勢宛若履錢塘觀子胥之
怒而聞淜湃聲也且鴻鴈驚飛月痕掩映夜景無
不曲盡良工真能奪化工矣卷末多宋嘉定人題
咏中有偰哲篤世南七言一絶餘皆不著姓名或
用松泉印或稱名山樵子或稱假菴俟後再考入
我明孝廟朝復有諸縉紳跋據跋原藏歙中王氏
不知何以落吾郡趙仁甫先生手今為余之游目
助豈非幸乎崇禎歲次閼逄涒灘元旦後三日葉
進昇題
千里丁香鬼圖
外錄
書畫舫云趙千里畫丁香鬼其品甚奇淮隂龔開
番局作中山出遊圖用濃墨描寫怪怪奇奇筆趣
又復過之兼八分詩題極勝亦非淺世所能及也
後有元人跋極多
趙千里荷亭銷夏圖(挂幅長五尺闊二尺七寸有奇重青綠金碧爛漫山巔白雲朱)
(閣松栝蒼然林間策杖負笈者二處得三人山麓有古楝垂楊茅亭水閣閣中一人與僧對弈拂羽)
(回顧後一人叉手拱立若相語状水中更作草亭亭中二人對坐一僮將茗傍植藕花掩映溪渚一)
(人扶杖觀荷亭邊小艇一人獨棹又一舟持漁具于前一人持楫于後一小兒持戲具)
趙伯驌
趙希遠桃源圖
外錄
嚴氏書畫記云趙伯驌桃源圖一後有高宗書淵
明詩文真蹟上上按伯驌乃伯駒之兄高宗時嘗
奉詔寫天慶觀樣命吳中依樣造之今玄妙觀是
也其畫世不多見此圖舊藏宜興吳氏嘗請仇實
甫摹之與真無異其家酬以五十金由是人間遂
多傳本然精工不逮仇作矣(按圖繪寳鑑書史會要妮古錄俱稱伯駒)
(為伯驌兄)
馬和之
馬和之風雅圖卷(凡八則)
萬歷甲寅十月之望不腆且得宋馬和之風雅圖
卷於故尚書吳原博四世孫所惜其人不習毛詩
装潢失次又念古畫不敢重背觀者自當略其驪
黃賞其神駿竊喜妙跡來歸堪與李公麟九歌圖
卷作配為之通夕不寐因識於卷尾長洲後學張
丑青父篝燈謹跋
外錄
書畫舫云錢塘馬和之失其字號紹興中登第官
至工部侍郎或云畫院待詔非是善畫山水清逸
絶倫人物倣吳装筆法飄逸極為思陵所睿賞世
傳毛詩圖大抵皆摹本耳余近購得吳原博尚書
家傳風雅八圖乃宋末莊蓼塘藏冊曾經石田翁
鑒定雖蕭疎小筆而理趣無涯陳仲醇稱其品格
高妙當與郭忠恕妙蹟鴈行正如方外不食烟火
人另具一骨相者亦善比况也
又云吳原博暮年募得馬和之風雅八圖屬沈啓
南鑒定未幾而原博下世故無跋語傳後八圖者
四風四雅乃關睢考槃葛屨綢繆鹿鳴伐木鴻雁
無羊也和之本工設色八圖獨以白描見長不知
者謂為粉本臆度之論也
馬侍郎清谿點易圖卷
書馬和之畫卷後
右馬和之畫相傳為清谿點易圖益寫唐人高駢
詩意按荆州記臨淮有青谿山山東有泉泉側有
道士舍所謂青谿道士也此圖一羽人趺坐榻中
一人褰裳回顧若有所指陳二從者却立一執卷
一捧古鼎二鶴一飛一止初無所謂洞門碧忩滴
露研硃之状疑自寫他事而後人目為清谿耳若
其筆法之妙則非和之不能和之紹興間人畫師
吳道玄好用掣筆所畫多經書故事思陵尤愛其
畫每書毛詩虚其後令和之為圖此或其遺簡不
可知也文徵明
外錄
畫鑒云馬和之作人物甚佳行筆飄逸時人目為
小吳生更能脱去習俗留意高古今人未易到也
小吳生豳風圖卷
外錄
宋元畫錄云項希憲家馬和之豳風圖一卷自七
月至狼跋凡七段皆高宗補詩經文高宗嘗云作
書常寫經書不惟學字又得經書不㤀或每書毛
詩虚其後命和之圖焉
書畫舫云馬和之著色唐風十二圖小雅六篇圖
並在嚴分宜家今藏韓太史處余屢見之按和之
畫本工為平遠其寫山頭者百無一二
又云毛詩圖衛協謝雉陸探微皆有或謂始於馬
和之殆非也協畫冠絶當代顧愷之自以所畫為
弗及斯其人可知矣和之又有商魯二頌圖范蠡
五湖圖
馬侍郎二人圖卷(絹本高八寸闊二尺有子昂收藏印記)
破斧美周公也周大夫以惡四國焉既破我斧又
缺我斨周公東征四國是皇哀我人斯亦孔之將
既破我斧又缺我銶周公東征四國是遒哀我人
斯亦孔之休破斧(高宗題)
宋高宗書余曾以刻戲鴻堂帖中此檇李項氏家
藏趙集賢補圖於後惜流傳歲久只存一章其餘
不知何處二人如有所指授筆意高妙真希世之
珍恨不得仙人孟岐一問之耳己未九月其昌
戊辰二月重觀於眉公頑仙廬玄窣
閻次平
閻將仕山水卷
外錄
畫系云閻次平畫品頗類王詵而清勁過之沈氏
所藏山水一卷後有于立錢惟善袁華釋良琦文
徵明詩跋乃玉山顧阿瑛之故物也
閻次平牧牛圖卷(凡四段每段高尺餘長三尺水墨絹本)
第一段春牧圖(風柳平坡二牛相向囓草一牧童左執繩右握鞭坐牛背作欲策勢)
第二段夏牧圖(叢木蓊翳清流汪濊二童子各跨一牛先後渡水)
第三段秋牧圖(碧水疎林滿隄落葉一平頭趺坐戲蟾母子二牛卧樹底一牛散羈)
(閒行)
第四段冬牧圖(古樹槎枒漫空風雪二牛相與暮歸一童披蓑伏牛背)
楊無咎
楊補之墨梅圖卷(絹本短横幅)
繁華漸覺枝頭少冷蝶寒蜂盡不來寄語春風莫
相妬明年還我最先開吕肅
花滿南枝雪後繁暗香疎影水邊村幾年不見春
風面此日看圖憶故園廬陵曾棨
老梅早發占春華地凍天寒玉作花夜静雪晴山
月白一窗疎影看横斜天台趙季通
積雪園林暮春光獨滿枝玉人閒對此清淡最相宜
斜月轉空齋風清畫角哀横窗見疎影疑有暗香
來臨川王英
一吹羌篴不禁愁雪後繁華滿屋頭此日題詩見
圖畫絶勝何遜在揚州括蒼樊敬
江南風雪裏花發數枝新不憶羅浮夢長懷庾嶺
春羊城陳璉
老樹疎花慣雪霜月斜烟淡幾昏黃杔根遠在溪
山底自有清香到玉堂匡山余鼎
雪後園林步屧時吟看明月上南枝薊門久客長
相憶老樹寒香入夢思杜桓
江國沙漫漫獨月夜將午有懷天一方悵罔益脩
阻一杯羅浮春宛見中林舞珠佩委不收歴歴紛
可數薄暮浮雲馳滅没見湘浦東風渺無頃暗入
商賢俎陳明之携此卷來將有所需余測其雅
情於隠遂為賦此短句云珪(按珪字文敬號半江居士)
逃禪老人梅圖(絹本)
絶愛江南揚補之每將尺素寫冰姿暗香疎影渾
如舊遮莫高樓玉笛吹曲江錢惟善
老梅誰寫小江南太極心香個個含淡月半籠清
絶處恍疑仙子謫塵凡王汝玉
梅花得意羡羣芳雪後追尋笑我忙折取一枝懸
竹杖歸來隨路有清香都穆
春色到家園處處梅如雪怪底暗香清浮動昏黃
月袁尊尼
楊補之四梅圖并題詞卷
漸近青春試尋紅瓃經年疎隔小立風前恍然初見情
如相識為伊只欲顛狂猶自把芳心愛惜傳語東君
乞憐愁寂不須要勒
嫩蘂商量無窮幽思如對新收粉面微紅檀脣羞啓忍
笑含香休將春色包藏抵(闕)地教人斷腸莫待開殘
却隨明月走上回廊
粉墻斜搭被伊勾引不㤀時霎一夜幽香惱人無寐可
堪開市曉來起看芳叢只怕裏危梢欲壓折向膽瓶
移歸芸閤休薰金鴨
目斷南枝幾回吟繞長怨開遲雨浥風欺雪侵霜妬却
恨離披欲調商鼎如期可奈向騷人自悲頼有毫端
幻成冰彩長似芳時范端伯要予畫梅四枝一未開
一欲開一盛開一將殘仍各賦詞一首畫可信筆詞難
命意却之不從勉徇其請予舊有柳梢青十首亦因梅
所作今再用此聲調蓋近時喜唱此曲故也端伯奕世
勲臣之家了無膏梁氣味而胸次洒落筆端敏捷觀其
好尚如許不問可知其人也要須亦作四篇共誇此畫
庶幾衰朽之人託以俱不泯爾乾道元年七夕前一日
癸丑丁丑人楊無咎補之書於豫章武寧僧舍
追和前韻
懊恨春初飄零月下輕離輕隔重醖梨雲乍舒椒
眼羞人曾識已堪索笑廵簷早准僃憐憐惜惜
莫是溪橋攙先開却試馳金勒右未開
姑射論量漸消冰雪重試梳妆欲吐芳心還羞素
臉猶吝清香此心到底難藏悄脉脉相思寸腸
月轉更深凌寒等待更倚西廊右欲開
翠苔輕搭南枝逗暖乍收微霎亂插繁花快張華
宴繞花千帀玉堂無限風流但只欠些兒雪壓
任選一枝折歸相伴繡屛花鴨右盛開
瓊散殘枝點忩款款度竹遲遲欲訴芳情笛中曾
聽畫裏重披春移别樹相期漸老去何須苦悲
人日酣春臉霞漬曉須記當時右將殘
補之詞翰稱妙一代此卷尤佳其柳梢青四詞可
以想像當時風致勉強續貂以貽好事丹丘柯九
思書於雲容閤至正元年冬十有一月日南至也
補之竹卷
此筆視渭川千畆瀟湘萬竿則不為多然孤竹清
風亦豈以多為賢哉補之寫梅極清作此君尤清
進叔寳之野涉翁題
碧眼(闕)兒呌横玉落月如盆照茅屋美人清夢斷
梅花却寫相思在脩竹至正甲辰七月望與張
可觀觀於市涇别業因題以識顧阿英
楊補之雪梅卷(絹本高七寸餘長四尺餘墨榦素花伴以此君數葉一枝帶雪可云有色)
(有香)
筆端造化出天巧寫出江南雪壓枝誰道春歸無
覓處横斜全似越溪時楊補之得墨梅三昧山
谷道人嘆曰如嫩寒清曉行孤山籬落間但欠香
耳則筆端春色之妙此言盡矣海野老農(右跋圖尾)
水邊石上竹林西香影亭前放鶴時今見畫圖疑
是夢南枝雪壓得春遲止止道人書
嫩寒清曉竹邊吟淺水横橋澗外尋夢憶羅浮山
下路玉龍半樹偃瓊林
玉龍半樹偃瓊林抱鶴携琴雪霽尋水畔横斜看
不厭被渠香影釣清吟
被渠香影釣清吟水竹居中月夜尋願託歲寒為
伴侣一琴一鶴老丘林余性愛梅夢寐想見故
家園水竹之居多種梅花玩其清也每雪霽月明
衝寒獨往心與景會則悠然吟哦以自樂恍若孤
山雲水間噫梅産江南標且尚矣然非近水傍石
映竹横枝則其神不麗非雪曉月宵携琴抱鶴則
其清不足故廣平感叢棘而作賦和靖樂水月以
搜吟亦猶君子小人之各有黨類焉其趣深矣此
卷乃士安御史見贈雅愜素懷披圖增慨想見其
人因題小詩以紀之時届至正癸巳季夏之五日
書於海律寓
洪武之八年秋過茂林家出楊補之手卷因觀前
賢所詠者不過一時之興僕敢不作詩以紀其後
云進士唐幼明
梅花自是神仙骨不許凡人肉眼看雪壓江南春
滿屋玉堂瀟洒月光寒
天生鐡榦出塵標誰植孤根傍野橋疎影屈盤香
滿地素心凝露骨昂霄折枝寄驛懷人遠索笑題
詩待雪消移向玉堂魁衆卉實和金鼎在明朝紫
篔生
誰寫江南冰雪姿疎花冷蕊更清奇欲畱貞白同
高節故著琅玕玉一枝
補之寫梅真絶品涪翁猶惜不聞香水邊籬落天
然趣清賞何須白玉堂匡山吳勤
一枝鐵榦如龍角幾箇冰華傍玉臺疑是孤山晴
雪夜美人和月折歸來李澄之
竹外斜枝凍雪乾楊翁風度亦酸寒扁舟穏繫吳
山麓須向石湖深處看匏菴
馬遠
馬遠四景圖
花前静榻閒眠處竹下明忩獨坐時著甚語言名
定泰林間自有翠禽知
一霎催花細雨回集芳堂下錦千堆浪紅狂紫渾
争發不待商量細細開
初晴月向松間出盛暑風從水面來已比他人多
數倍况能時復舉罇罍
同雲漠漠雪霏霏安樂園中賞玩時酒放半醺簾
半捲此情無使外人知(右詩宋内院題)
馬待詔三教圖卷
絲不如竹竹不如肉一等是聲各分題目黃鶯啼
不足流水和不足孔釋老聃兮拗直作曲咄西山
隠人懷玉
嘗聞諸怪怪道人云往年題三聖卷有曰五千言
道德之祖六百函慧命之書而况於二百四十二
年之春秋如天之至公而無私者今此卷因書所
記如右李皓
江文忠公贊馬遠三教圖有坐地立地笑倒在地
之語世傳以為噱今觀此畫瞿曇氏前行曳踵却
顧而吾夫子與柱下史比肩趨其後若猶有遠餘
意惜世無江公為作贊也泰定元年八月二十又
六日金華黃溍書
昔在姬周時飬得三箇兒不論上中下各各弄兒
嬉胡為後世人彼此互瑕疵猶如龍舌頭三岐而
一岐我不分彼我只作如是辭一峰
藜羹不糁何足道馬麥充腸也即休畢竟有身皆
是患寧須六臂與三頭吳中石佛覺恩書
釋迦老子來也仲尼老聃只得向背後叉手若為
此說有褒貶有輕重不惟不識余言而亦不識三
教聖人之道也矣幻住明本
人謂三教一家以其跡異而心則同也何謂異聖
人貴名教老莊明自然佛居一方以空寂化流天
下蓋求其善善之心本同也但常人不能同其同
惟能異其異故瞻前忽後無有高下後身而先之
論興焉夫道一而二之三之又不於其心於其跡
斯所以戈矛填膺不可闢也不可一也吁孰能一
之栖霞山人白珽
近年吳興趙公子昂常自稱三教弟子惜此公已
去世不及題此卷虞集書
品列鼎峙各争意氣誰識先師道本一致所生之
俗儻同則所設之教豈異是老君未始不為釋迦
釋迦未始不為夫子也釣臺鄭國題
儒釋老聃無二道了知一法即森羅回頭不用重
傾倒明月清風漏洩多大德己亥清明前雙峨庸
叟
柱史惡周末之繁文則有掊斗折衡之意梵王子
惡夫溺於富貴者故有割恩獨清之心要之皆有
激而然至司寇則不然慮其㤀也則曰我愛其禮
懼其瀆也則曰禮云禮云玉帛云乎哉今觀翛翛
然遺世獨立與夫垂拱者亦異矣夫至正癸卯歲
五月望日三山林世濟謹書
馬遠四皓弈棋圖卷(紙本横幅)
(款書)臣馬遠(書圖後)
落落四皓翁山林飬其静羞為漢家臣欲避秦苛
政商顏高峩峩坐待天下定欻起佐儲皇上前啓
名姓堪憐羽翼成難將口舌争無語及扶蘇空歌
紫芝咏予閱陳畱志園公姓唐字宣明居園中
因以為號夏黃公姓崔名廣德居夏里號曰黃公
甪里先生姓周名術或曰㶚上先生而亡其綺里
季漫題五言一首並書商皓姓名於卷尾博雅之
士為我補綺里名則幸也庚戌夏四月既望雲間
朱芾書
商山巍巍上有紫芝採芝可療饑何獨西山薇西
伯飬老去古遠而獨夫殺士吾將疇依卯金之子
海内威羅絡齮齕將奚為平生一識下邳兒肯隨
漢邸同兒戱甪里綺里無人知抱遺老人會稽楊
維楨在雲間草玄閣書
白石蒼松歲月閒紅塵飛不到青山誤因一著争
先手老使虚名滿世間於越江漸
天下蒼生苦秦虐高人多與許巢期當時不墮畱
侯計豈負山中詠紫芝敬亭謝儁
不挾徂擊博浪鎚不泛采藥蓬萊舸儒阬無名免
大索商顔遠遯我自我采薇亦可采紫芝芒碭小
兒不敢羈秦亡漢興不三代約法三章民庶幾巖
栖四皓喜亦譏言不出口笑且嬉九重一日禍戚
姬黃石弟子有捷機假爾羽翼隨扶危後來安劉
亦已遲先聲後實真絶奇黃鵠之歌一時足以慰
晨牝老人不來天下之本幾凋隳商顔之想千載
令人悲前楊有清詩後楊有樂府歌辭嗟余末學
安敢捉筆為吳興錢鼎
吕政之阬既避劉季之嫚不歸夫何應子房之策
安盈之嗣於前而不知止雉鳴於後豈其心在商
山之碁而無意於興亡之事也耶桐梓趙驥
谿翁袖圖舟雨泊過我徵詩詠商雒時危每憶藍
田山白首長吟向寥廓秦中四老是耶非風塵于
歸如可作史稱爾皓逸姓名采芝曾歌山漠漠巴
園橘叟何誕幻自云不減商山樂象戱寧為黑白
棋畫手無稽傳廼錯老夫逢人苦好弈見畫應疑
身有託商隐巴仙竟兩㤀姑遂平生一丘壑賦詩
獨也愧凡近前楊後楊學能博卷圖揖君往放舟
九峰無雲有鳴鶴青谿翁載雨相過出此卷要
予同賦予不能詩雖竭駑力豈能追逸足之塵哉
愧亦甚矣前楊後楊浦城會稽二先生云隴右邾
經識
四先生天民也天生先生於秦而不使先生用於
秦天老先生於漢而不使先生死於漢焚書阬儒
非秦之暴也天所以速先生之去也卑辭厚禮非
漢之恭也天所以挽先生之出也吾故曰四先生
天民也
右胡牧仲先生之所作先師楊鐡崖嘗三誦之愛
其文字簡而意趣高耳虚白聞而善之俾予書諸
卷中云陳文東識
已剖巴園橘猶歌商嶺芝避秦非避漢一出繋安
危曲江錢惟善
白髮商山老清風扇八垠能安漢基業頼此秦遺
民好爵非愛慕長松相主賓亦有種桃者武陵溪
水濱追和楊别駕韻辛亥三月倪瓚
千年憐四皓不悟世如棋既脱秦阬惨那扶漢鼎
危冥鴻心已屈牝雉禍難追何似商顏下長歌茹
紫芝河南程煜
嬴氏肆其暴黔首無寧居五嶺已適戍驪山方送
徒如何商巗中遺此四老夫紫芝當餱糧青松為
屋廬悠悠木石間其樂固有餘姜叟在渭濱伯夷
居海隅荷蓧有丈人耦耕見長沮夫子復此舉異
世自同符我願從之游道遠不可踰撫卷長太息
懷賢正躊躇海叟袁凱
安劉無上策來倩避秦人駭俗衣冠古扶顛羽翼
新寵加龍目送怨入翠眉顰莫擬巴園橘飛騰别
有神張濬
四翁羽翼漫從游不識安劉是滅劉解使初心迴
乃主寧知善計在畱侯紫芝分合商山隠黃鵠歌
憐漢室憂千載展圖增慷慨西風一曲感庭秋谷
陽陳文東
燦爛烟霞草木森采芝樂道自安心人間事業休
相迫一局棋中造化深洛陽高萬杰書
長安宫中易樹子谷口扶蘇新賜死良平不言殷
鑒遠園綺乃作商山起漢之十年甲辰歲太子卑
辭將厚幣明年乙巳上伐布後年丙午方入侍龐
眉此日驚龍顔紅粉明朝作人彘至今厭聽黃鵠
歌望思臺前燐光紫芒碭聖人亦衰矣妻子之間
乃如是昌乎通耶直如矢鑿鑿忠言在青史優㫋
之說誠荒唐孰謂考亭欺洓水紛紛俗儒不明理
安得鉅擘提其耳長春道人琴罷彈琳宫彝猶狎
清歡放歌不知白日暮再展此圖燈下看恍然坐
我壽隐上洪濤出海生波瀾不知何處有此山一
重一崦開巖巒桃花萬樹迷遠洞竹皮三寸裁為
冠鹿門無人共往還政好結屋於其間青精之米
充渴飯赤脉之石為棋盤甪里綺里東西居黃公
時來坐席端平分黑白見嬴項一子忽入咸陽關
眼中世事亦如是㡳用感作悲人寰松子自落忩
風寒牀頭酒熟巴橘酸陶然一醉天地寬老死不
復登長安虚白師出是圖索題品敢獻笑大方
之家惶愧惶愧范公亮塞白
馬待詔山居小景圖卷
何處人家水繞門白沙翠竹自成村老翁最得昇
平樂韋曲看花引子孫釣鰲叟
買斷雲山隔竹溪此中高築釣魚磯候門稚子輕
相笑齷齪惟甘老布衣穮蓘生
百折泉源遠千莖竹樹幽飛來何處鴈清影落芳
洲立菴
水抱雲根淨林含雨氣凉征鴻飛杳渺秋思滿瀟
湘林鍾
湍激石齒齒驚飛雙睡鳬平蕪秋色裏對景獨思
鱸鄭閎
秋净水逾碧竹多山更雄瀟湘無限景都在一雙
鴻沈德全
馬遠雪景圖
今夕何夕興無涯來訪山中宰相家艇子衝寒撐
一箇還能煉雪為烹茶盧彭祖
萬里江天莫冰花散冷風卷簾看不足呼酒坐孤
篷沈文矩
鳥絶千山暗六花地靈珉布日韜霞溪居有客圍
爐坐石鼎須烹鳳髓茶徐汝成
地白風寒雪不開枯梢屋外壓將摧爐煨榾柮開
門卧應没情人乘興來蕭規
雪埋門徑失壓樹白差差知己年來少無人訪戴
逵武陵顧敬
莫雲天一色飛雪滿江干野艇歸來晚推篷不厭
看沈中
大雪天地閉空江行旅稀維舟且未出高卧掩柴
扉立菴
馬待詔鶴荒山水圖
外錄
珊瑚網云評畫者謂遠畫多剰水殘山不過南渡
偏安風景耳又世稱馬一角乃此大幅獨淋漓滿
志瀑布從天而下洄旋曲澗波濤洶湧水紋作孫
位筆法亭臺竹樹間幽人掀髯吟眺山半立鶴昂
然者所云鶴荒也崇禎丁丑為黃越石持來余以
仇英南極呈祥圖及宋板國策一部易之
馬遠鍾馗月下彈琴圖
外錄
珊瑚網云古栢蒼鬱樹身屈曲如几馗老坐其上
撫琴一鬼自後聽之月影朦朧景界幽怪而衣摺
木紋俱作隸篆法筆筆奇古可異雖相沿為馬遠
或超出其上亦未可知
馬待詔松泉圖卷
外錄
書畫舫云文待詔徵仲家藏馬遠松泉圖卷絹本
淺絳色上作五松甚奇古一高士步行翩然一童
子擕阮具隨後其間烟雲泉石點綴有法如覩異
境也卷尾題詠出勝國鄭元高啓王彝諸先軰書
學精美足稱聯璧耳
又云馬遠興祖子而賁之孫也賁以畜獸雜畫有
名元祐紹聖間見之畫繼云
又云董太史玄宰生平不喜馬夏畫本及觀松泉
圖則又賞其清勁為之斂袵贊賞不已嚴氏書畫
記别載馬夏孝經圖後有高宗書甚精蓋當時畫
院待詔每進一圖各以御書繫其後耳
馬遠柳塘聚禽圖
柳塘水漫禽鳥翔集只尺中似來親人晉簡文帝
云會心處不在遠其言妙矣長洲吳寬
外錄
格古要論云馬遠師李唐下筆嚴整用焦墨作樹
石樹葉夾筆石皆方硬以大劈斧帶水墨皴其作
全境不多小幅或峭峰直上而不見其頂或絶壁
直下而不見其脚或近樹參天而遠山低或孤舟
泛月而一人獨此邊角之境也
馬麟
馬麟亭臺圖卷
後院深沈景物幽奇花名卉弄春柔翠華經歲無
游幸多少亭臺廢不修(宋高宗題)
外錄
珊瑚網云景分遠近水邊林際山陂多紅梅梅中
一亭亭後積草如柳臺前有池四俱圭方若田應
有所本也
馬祗候蝶戲長春圖美人撲蝶圖合卷
宸翰分明轉化機宫花委露蝶參差江南動植皆
春意點染誰言在一枝
澹妆小步出椒房回首薰風戲蝶雙香汗未同花
蕊露不須羅扇重揮揚會稽朱瑾
蛺蝶復蛺蝶戀花還戀人戀花顔色似人好戀人
那及花長春回頭歲月改漫與蝶相親新裁紈扇
尚在手飛裾輕盈不動塵當時寫姿妙絶品見花
想容尤逼真若憑飛夢繞蒼梧可擬湘靈非洛神
於戱往事空嘆息粉墨浪傳人不識(闕款)
馬賁以畫為宣和待詔至興祖亦以畫為紹興待
詔其二子公顯世榮又皆待詔於畫院世榮生逵
與遠畫山水人物花果禽鳥精妙稱為絶品遠待
詔光寧兩朝院中稱為獨步麟乃遠之子也馬氏
之畫相傳數世其默契神會而若共成者豈它可
及哉然麟不逮父而遠愛之多以已畫得意者題
作馬麟故麟聲亦張得為(闕)祗候此幅麟自為者
也若美人圖氣韻閒逸則若賈師古之筆師古學
伯時紹興畫院祗候宋學士謂二畫舊嘗在宫掖
其信然矣廬山陳繼
蝶戱長春圖乃院中馬遠子名麟者所畫美人撲
蝶圖筆勢圓勁意非李伯時不能到皆絶品也舊
時曾在宫掖故其間有上兄永陽郡王及楊妹子
之字題者專指祐陵以為言恐未然也翰林學士
宋濓題
夏珪
夏禹玉長江萬里圖卷(絹本長二丈四尺筆墨如新)
雲山蒼蒼江漠漠紹興年間夏珪作珍重須知應
制難卷尾書臣敬堪度却憶當時和議成偏安即
視如昇平惟開緝熙較畫史兩河淪棄無人争斯
圖似寫南朝土還有樓臺在烟雨釣叟棋翁不可
呼漁舟野店誰能數但覺層層境不同林泉到處
生清風意遠筆精工莫比只許馬遠齊稱雄中原
殷富百不寫良工豈是無心者恐將比物觸君懷
恰宜剰水殘山也畫終思效一得愚更把飛鴻添
在圖願君且向飛鴻問五國城頭有信無水村居
士完書(按陸完字全卿官冡宰)
夏待詔長江萬里圖卷(絹本長六丈四尺較前卷更異)
此卷長江萬里圖為今大參張夏山先生所藏予
嘗於京口見米元章澄心堂紙一卷筆勢奇怪有
意外象家居時吳人持至一卷夏珪墨氣古勁可
愛此卷則規模郭熙而平遠清潤有不盡之趣宋
室倚長江為湯池故當時畫手多喜為之卒不能
守而銕騎飛渡矣乃相與為之浩歎夏山字用載
家金華山下景物絶勝而宦嚢半貯此物將所謂
行住坐卧不離這個耶復相與為之大笑是歲嘉
靖甲午八月吉觀於江西布政司之紫薇樓下遂
書雲間陸深
予嘗見李伯時長江圖於陳太僕子有家筆法精
絶及觀此卷乃宣和御府所收小璽具在定為北
宋以前名手非馬夏輩所能比肩後有吾鄉陸文
裕題跋書法秀整足與畫為二絶殊可寳也己未
秋後五日董其昌(後有宋解元跋誤以夏山為姓夏者故去之)
夏禹玉烟江疉嶂圖卷
大江來自岷山遠萬里東流幾深淺洪濤巨浪日
舂撞一派西隨萬山轉萬山峩峩翠黛浮大孤小
孤當中流高城遠出武昌樹衰草微連鸚鵡洲茅
屋人家住深島雞犬不聞人跡少幾行歸鴈日邊
來一幅征帆天際小湘南雨歇秋風清落木黯慘
哀猿聲荆門月出夜潮長九疑山碧秋雲横我生
自是優游者足蹟何曾半天下長江萬里欲神游
却喜今朝見圖畫圖畫再展未能休似有模糊寒
具浮只恐通仙忽飛去驚絶當年癡虎頭康里百
花(詩見江參長江圖卷錢紳跋)
宋寧宗朝畫院待詔夏珪山水師李唐用墨如傅
粉今觀長江萬里圖往往潑墨縱筆濃淡醖釀出
於自然真奇筆也夫大江發源于岷山而珪畫泉
流迴互跳珠噴雪可駭可愕至于濫觴之後直下
一瀉舟楫縱横旅店隐見渡口漁舠林邊鴉點烟
巒雲樹戍樓城郭無不極其精妙所謂李唐以下
無出其右者非耶唐宋以來君臣俱游心藝文皆
有畫院以延攬名士良工宋之馬夏南渡稱首若
禹玉者其可多得哉長幅如此卷又可多得哉覽
閱既畢為題其後至于弧矢四方曾歴風波江濤
之險者又余素所習見不覺其身之飄然于三峽
間云爾翰林承旨王汝玉
禹玉溪山無盡圖卷
外錄
書畫舫云夏珪溪山無盡圖匹紙所畫其長四丈
有咫筆墨皆佳精彩煥發神物也舊藏石田先生
家後歸陳道復氏復在金昌徐默川家蓋禹玉劇
蹟也此卷又入嚴分宜家今藏于錫山顧氏
夏禹玉千巖萬壑圖
外錄
書畫舫云聞夏珪千巖萬壑圖在楊氏精細之極
非殘山剰水之比昔玉履安道評馬夏山水謂其
麄也而不失于俗細也而不流于媚有清曠超凡
之遠韻無猥闇蒙塵之鄙格其推尊之也至矣
格古要論云夏珪善畫山水布置皴法與馬遠同
但其意尚蒼古而簡淡喜用秃筆樹葉間夾筆樓
閣不用尺界畫信手畫成突兀奇怪氣韻尤高
夏待詔山水卷(絹本高幾八寸長一丈六尺餘圖首元印五方)
(款書)臣夏珪畫(書圖後上大璽一下宋印一)
江皋玩遊汀洲静釣晴市炊烟清江寫望
茂林佳趣梯空煙寺靈巖對奕奇峰孕秀
遥山書鴈煙村歸渡漁笛清幽煙隄晚泊
(以上十二景題字皆理宗御筆)
禹玉居錢塘蚤歲專工人物次及山水筆法蒼古
墨氣明潤點染嵐烟恍若欲雨樹石濃淡遐邇分
明蓋畫院中之首選也惟雪景更師范寬自李唐
之後藝林可當獨步矣在當時鄭重况今代乎嚴
陵邵亨貞識
右南宋夏珪禹玉畫一卷禹玉錢塘人寧宗朝為
待詔賜金帶善畫人物山水筆法蒼老墨氣淋漓
高低醖釀遠近濃淡不繁而意足更有不窮之趣
院中人畫山水者自李唐以來無出其右真奇作
也此卷乃經進之畫其後書臣其上各題皆有雙
龍小印當是理宗之筆可為妙品矣宜寳藏之嘉
靖壬戌仲春之望王榖祥
夏珪師李唐更加簡率如塑工所謂減塑者其意
欲盡去模擬蹊逕而若滅若没寓二米墨戲于筆
端它人破觚為員此則琢員為觚耳天啓丁卯六
月董其昌題
劉松年
劉松年便橋見(闕)圖卷(絹本金碧山水)
突厥控弦百萬鴟張朔野傾國入寇當時非天可
汗免胄一見幾敗唐事讀史者至此不覺膚栗毛
監於以見太宗神武戡定之勲蠻夷率服之義千
古之後畫史圖之凛凛生色此卷為宋劉松年所
作便橋渭水六龍千騎儼然中華帝主之尊雖(闕)
騎充斥而俯伏道傍又儼然讋服聽從之態山川
烟樹種種精妙非松年不能為也孟頫少時曾觀
於臨安之睦宗院兹復得瞻對於普花平章之宅
回首三十餘年感慨係之矣敬題其後大德五年
秋日吳興趙孟頫書
此劉松年便橋見(闕)圖丹青炳煥布置閒雅輦中
旌旗氊裘戎屋塵沙雲樹具見當時景象良工苦
心哉前有松雪道人題墨而絜縫印章似又曾入
裕陵内府者是可寳也正德庚辰十月既望文壁
題
劉待詔九老圖(絹本著色按後詩與三朝耆社集刻本多異)
唐九老詩并序
會昌五年三月二十四月胡吉劉鄭盧張等六賢
皆多年壽余亦次焉於東都敝居履道坊合尚齒
之會七老相顧既醉且歡静而思之此會希有因
各賦詩一章以記之或傳諸好事者其年夏又有
二老年貌絶倫同歸故鄉亦來斯會續命書姓名
年齒寫其形貌附於圖右仍以一絶贈之
雪作鬚眉雲作衣遼東華表暮雙歸當時一鶴猶
希有何况今逄兩令威
洛中遺老李元爽時年一百三十六
僧如滿年九十五
前懷州司馬安定胡杲年八十九
閒居同會在三春大抵愚年最出羣霜鬢不嫌杯
酒興白頭仍愛玉罏薰徘徊玩柳心猶健老大看
花意却勤鑿落滿斟拚酩酊香嚢高挂任氤氲搜
神得句題紅紙望景長吁對白雲今日交情何不
替昔年同事聖明君
衛尉卿致仕馮翊吉旼年八十八
逍遥適意在閒居林苑園亭興有餘對酒最宜花
藻發邀歡不厭柳條初低腰醉舞垂緋䄂擊筯謳
歌任褐裙寧用管絃來合雜自親松竹且清虚飛
觥酒到須先飲賦詠詩成不住書借得商山賢四
皓不知此後更何如
前礠州刺史廣平劉真八十七
垂絲今日幸同筵朱紫居身是大年賞景尚知心
未退吟詩猶覺力完全閒庭飲酒當三月在席豪
歡象七賢山茗煑時秋霧碧玉杯斟處彩霞鮮臨
階花笑如歌妓傍竹松聲當管絃雖未學窮生死
訣人間豈不是神仙
前龍武軍長史滎陽鄭據年八十五
東閣幽閒日暮春邀歡皆是白頭賓官班朱紫多
相似年紀高低次第勻聯句每㤀松竹意停杯多
說古今人更無外事來心腑實有清虚入鬼神醉
舞兩廻迎勸酒狂歌一曲會余身今朝何事情偏
重同作明時列任臣
前御史内供奉官范陽盧真年八十三
三春已盡洛陽宫天氣初晴景象中千朵嫩桃迎
曉日萬株垂柳逐和風非論官位皆相似及至年
高已共同對酒歌聲猶覺妙玩花詩思豈能窮先
時共作三朝貴今日猶逢七老翁但願醁&KR0812;常滿
酌烟雲萬里會應通
前永州刺史清河張渾年七十七
幽亭春晝共為歡印綬居身是大官遯跡豈勞登
遠岫垂絲何必坐溪磻詩聯六韻猶應易酒飲三
杯未覺難每放襟懷同宴會共將心事比波瀾風
吹野柳懸羅帶日照庭花落綺紈此席不須鋪錦
帳斯筵堪作畫圖看
刑部尚書致仕白居易年七十四
七人五百八十四拖紫紆朱垂白鬚囊裡無金莫
嗟歎罇中有酒且歡娛吟成六韻神還旺飲到三
杯氣尚麤嵬峩狂歌教婢拍婆娑醉舞遣孫扶天
年高過二䟽𫝊人數多於四皓圖除却三山五天
竺人間此會且應無
余少有山林之志後縻升斗碌碌紅塵以成七十
時在紫微郎署偶得劉松年所繪白傅香山九老
圖鑒觀之際不覺神遇於曠世之下景仰高風莫
能自己因記舊所聞九老結社時各賦詩一章遂
撫錄於卷端庶企慕之誠獲見於厠名之末也在
無逸武英二殿錄中書舍人事馬芻識
外錄
吳原博家藏集為陸全卿題劉松年香山九老圖
云高松大竹生翠寒密林隠隠攢峰巒杳然流水
出深谷新鑿山中八節灘江州司馬不愛官笑領
諸客來盤桓棋枰詩卷共有適適意豈在陳杯盤
酒酣耳熱忽起舞戱折名花斜插冠趨朝疲繭足
非病在野輕(闕)心偏安權門赫赫誇牛李門下黨
人分彼此直氣騰騰逼石樓甘作香山老居士劉
侯此圖超俗塵能與九老俱傳神衣冠雖作山林
樣状貌終為臺閣人孰為胡杲與吉旼孰為鄭據
並劉真二盧張狄總預集居士樂易皆相親獨憐
舊友今何處禹錫微之嗟失身
劉松年盧仝烹茶圖卷
老屋頽垣洛城裏綠樹團隂照窗几石牀散帙有
餘清應是先生睡初起竹罏火煖蒼烟凝碧雲浮
鼎香風生白頭老媪不解事時聞蚓竅蒼蠅聲柴
扄日高為誰起有愧鄰僧頻送米長鬚褁頭始出
門想為韓公置雙鯉松年圖此寧無情似覺七碗
通仙靈何當更畫月初出仰天涕泗行中庭絶憐
牛李方傾軋獨羡先生保貞白孤忠耿耿孰與同
足配能詩杜陵客右題指揮張侯所藏盧仝烹
茶圖蓋宋人劉松年筆也觀其布景蕭散用意清
遠翛然有出塵之想噫盧仝之趣非松年莫能寫
其真而松年之畫今之所見者蓋亦寡矣張侯寳
而藏之俾諸名公形之詠歌觀其好尚可以知其
人焉趙郡李復書
閉關高詠啜茶時只尺蓬山發興奇為念顛崖辛
苦者不同煮雪詫歌姬淛河楊彝
玉川先生多好奇清才逸韻誇當時披圖已及數
百載彷彿猶覺親容儀先生讀書閉柴扉翛然飬
道超希彝烹茶老婢脚不襪致鯉蒼頭須滿頤隔
牆惡少不解事側目未免相陵欺收縛時蒙縣宰
正長者處置非爾為鳳團煮鼎汲清澗適意啜飲
哦新詩大賢寄跡諒有以七椀豈必徒規規丹青
模寫不畫意勁節高風千古垂嗚呼先生已遠兮
吾將誰師臨川趙果
髩絲如織映烏紗反閉柴門自煮茶赤脚長須是
家口猶勝草石與蛙蛇會稽胡惟仁
玉川先生事幽獨寂寂茆堂倚林麓琴書前陳白
日静雲汎晴光落松竹平生茶竈為故人一日不
見心生塵婢僕烹茶識茶性火斥老火溪泉新蒼
龍躍入春濤底兔盌飛香白花起枯腸自是冰雪
清一飲枯腸更如洗洛陽公侯方醉眠先生未必
無酒錢要使香風滿天地可但吹到公侯前當時
先生索高價徑寸之珠空照夜千年猶著好茶名
高價於今在圖畫四明山人烏斯道
暗門劉絲綸圖
(款書)松年(書松身)
長松覆前遠山聳後庭檻綴花石殊幽曠簷間一
姬拗輪一姬治絲一侍兒捧茶不𥜗而露纖紅故
北妆也筆法細潤有生氣標題作馬遠萬歷壬子
秋余在白下得之潤州吳汝廷歴三十餘年無有
知其非遠者今崇禎壬午秋付装潢淵兒於松身
識其款曰松年蠅頭小楷雜鱗紋墨漬間不復可
辨有如當時稱之為暗門劉者今一旦豁然恍覩
其人可勝撫掌稱快檇李汪砢玉樂卿甫題於韻
石齋
劉松年聽琴圖卷
聽琴圖劉松年真筆東原鑒定
仙壇地老丹井渴塵世心死寒潭空先生不語對
松竹陶寫天地歸絲桐復齋
彝游彝游彝且愉滿堂哄耳洗筝竽游絲著地墮
後起秋水涵珠有若無華屋風微春語燕荒城月
落夜啼烏倩君莫鼓荆卿操自是秦姬善鹿盧
此余聽大梁劉嘯客琴詩也句曲外史以為此詩
聽穎師長篇弗能過之性初出此圖求題務要得
識琴妙句故為書之會稽楊維楨
裊烟石壁對孤桐與和長松瑟瑟風不為野夫清
兩耳為君畱目送飛鴻方外張雨
琴師傳得太古意聽琴之趣畫師傳昔聞善聽鍾
期氏今見妙品劉松年東原杜瓊
空看畫裏人不識琴中意何許度飛鴻秋聲滿天
地有貞
絃縆繭絲徽黃金一彈一曲清人心心涵太古長
不死松風竹韻皆知音仁和夏時正
耳聽不如心聽聰欲于絃上見飛鴻鐵崖仙子神
游遠寫得無聲在有中嘉禾周鼎
外錄
書畫舫云御前待詔劉松年畫師張敦禮工為人
物山水種種臻妙名過於師黃氏藏其著色聽琴
圖一秀潤清雅墨法精奇後有復齋楊維楨等七
詩杜東原鑒定真蹟也
畫鑒云張敦禮汴梁人畫人物師六朝筆意哲宗
婿也嘗見其論畫曰畫之為藝雖小至於使人鑒
善勸惡聳人觀聽為補(闕)豈其儕於衆工哉敦禮
畫人物貴賤美惡容貌可見筆法緊細神采如生
江南見陳元逹鎖樹諫圖其忠義之氣特出縑素
在京師見阮孚蠟屐圖人物樹石並倣顧陸後有
敦禮所受追贈太師告命是其家藏之物子孫就
以告命附其後真奇品也
劉待詔老子出關圖卷
不馳駿馬駕青牛西度函關紫氣浮文字五千傳
道德僅同釋教讓儒流曾孫意拜書
外錄
書畫舫云誠之叔祖時世𫝊劉松年老子出關圖
絹本青綠短卷樹石瀟灑人物古雅品在聽琴圖
上後題五七言絶各一首乃吾家故物也近日不
知何緣流落為妄人拆去原題别構啓南原博二
偽跋至定為龍眠之筆良可歎也夫
又云誠之父維慶維慶父元素元素父思明思明
父真關真關思玄慕道購藏劉松年老子出關卷
相傳五世矣
劉松年西湖春曉圖卷
外錄
書畫舫云嚴氏藏劉松年西湖春曉圖筆法秀美
設色古雅堪與趙千里桃源問津卷相伯仲
松年劉昆故實圖卷(絹本高一尺五寸長三尺餘淺著色山木古秀河水淵澄有虎)
(負子截流而渡虎子跼踳昂首若怖畏循崖擁觀者一十八人一人張蓋策騎一人捧印馳後蓋為)
(劉昆故實云神氣逼真筆力老健非元人可思議者)
松年沉李浮瓜圖(柳二株設座具兩人對奕一人背立一人左手執扇右手撫樹而觀)
(一僮捧菓盤倚欄而立几上陳列鼎彝文石精妙)
梁楷
梁待詔右軍書扇圖小卷
畫法始從梁楷變觀圖猶喜墨如新古來人物為
高品滿目烟雲筆底春古汴趙由䥴
松雪翁嘗以紈扇三十握遺故人訢笑隠拔其尤
者分惠二把遂賦詩一絶戱調之子微出示此卷
事適相類徵余語就書以贈之云
故人當暑遺紈扇最愛千絲雪色新薄劣王郎閒
點汚宜教老媪也生嗔泰定初元歲在甲子上元
後五日張淵清夫
右軍書扇真偶爾老姥無知敢再煩松雪故人方
外友欣然寫贈可同言江村民錢良右奉題為笑
隠上人解嘲
道傍題扇出無心晉世風流說到今絶勝寫詞陶
學士故迷郵妓作知音吳興張世昌
山隂用筆妙如神題扇行遭老媪嗔莫怪祗今無
别識清涇濁渭向誰陳汾亭石巖
合作從來出偶然蒲葵遺蹟恨無傳祗今尺素開
圖畫猶是衣冠識晉賢吳郡羅元
蕺姥手持扇邂逅成技癢五字妙入神百錢起貪
想妄求笑無知競買遇真賞畫圖挹清風千載一
俛仰吳下湯時懋
梁楷東平相羲後嘉泰年畫院待詔賜金帶不受
掛于院内嗜酒自樂亦號梁風子但傳于世者皆
草草謂之減筆今觀此水墨題箑圖所作右軍立
枯柳傍丰神俊邁筆意蕭爽老媪持扇俛僂有欣
悅之状是寫賣扇後復來耳畫在白紙上闊二尺
許高不盈尺天啓丁卯長至日課花外史觀於東
雅堂中
湯正仲
湯叔雅霜入千林圖幷題卷(前梅後蘭舊為皇甫氏物)
昔王充道送水仙五十枝與山谷先生欣然作詠凌波
仙子生塵襪之句至今膾炙人口余欲水墨畫五十枝
俱梅號曰霜入千林圖凡落筆趣向疎澹稠疊纖悉去
處癖於七載而就所謂能事不受相促迫是也它日此
軸流傳名世之家為余愛惜之嘉泰改元歲在辛酉季
夏上休日江右湯正仲叔雅書於丹丘寓舍云
外錄
珊瑚網云湯正仲字叔雅江右人楊補之甥寫梅
法補之後居黃巖號閒菴楷書遒勁學禇河南而
加老有女嫁趙希泉寫梅竹每以父閒菴圖書識
其上
書畫彙考卷四十四
