書畫彙考卷五十五
刑部左侍郎卞永譽撰
畫二十五
明
沈貞
沈貞吉山水并題
一竿風月一蓑烟雨家傍釣臺西住賣魚生怕近城門
況肯到紅塵深處潮生解纜潮平鼓枻潮落放歌歸
去時人錯認嚴光自是無名漁父八十三翁沈貞題于
有竹居(詞見徐幼文一竿風月圖)
外錄
珊瑚網云沈貞字貞吉號陶菴又號陶然道人為
吳興人弟恒字恒吉即石田先生之父二處士并
善丹青壎箎相暎時謂趙文敏同流恒吉之畫師
杜徵君余向有婁江勝感接待寺八景為貞吉所
圖一一倣宋元人筆真合作也
沈恒
沈恒吉山水并題
此老粗疎一釣徒服也非儒狀也非儒年來只為酒糊
塗朝也村酤暮也村酤胸中文墨半些無名也何圖
利也何圖烟波染就白&KR0034;鬚出也江湖處也江湖時
雨方霽寤寐北窗展玩古法名筆聊為作此贈誠菴老
友一笑沈恒
外錄
書畫舫云劉公完庵集中題月舟上人所藏沈絸
菴同齋父子詩畫云爐烟僧舍坐遲遲共羡詩翁
出語竒方外有山栖惠遠人間無處覓鍾期千金
舊紙丹青在一片閒情父子知為問能言遼海鶴
歸來城郭定何如詳味此詩可見啓南畫品入神
淵源盖有自也
又云傳聞絸菴之父曰蘭坡者尤能鑒賞書畫游
心藝苑又石田書畫之所從出也
沈周
沈啓南乾坤四大景圖并題卷
我所憶兮匡廬泉飛空直下香爐巔銀河為源彭蠡委
萬古騰沸東南天左環右射五老却褰裳濡足愁攀緣
厓傾石走霹靂鬭枯藤怪樹虬龍懸丹青洗出屏風疊
跳珠濺玉聲鏘然誰能置我巖石間仰面落雪水底眠
酒酣戲作五里霧山精嘯雨空中旋嗚呼我歌兮歌始
放九江茫茫日在望(倣趙松雪筆)
我所憶兮泰山松秦皇避雨駐六龍根如鐵石皮青銅
千秋萬歲披蒙茸曈曈掛日扶桑小隠隠參天翠黛濃
鸞雛鳳鷇不知數和鳴上下如笙鏞潮聲直與東海應
絶頂正見蓬萊峰金膏玉液散入地茯苓芝草生隆冬
采而食之可不死雲車何日來相從嗚呼我歌兮歌正
長黃河日暮流商商(倣李希古筆)
我所憶兮黃鶴樓瀟湘洞庭生素秋登高決眥極萬里
烈風震蕩無時休九嶷連緜似屏嶂白日黯淡蒼雲愁
東攀枯木枝巃嵸西望雪嶺寒颼颼朱簾繡柱九天上
倒影却射滄江流仙人坐弄紫玉笛往往飛花鸚鵡洲
青蓮居士莫搥碎便湏縱飲成糟丘嗚呼我歌兮歌愈
急鴻鵠冥冥楚天碧(倣黃鶴山樵筆)
我所憶兮峨眉雪六月隂崖凍欲裂仙人赤脚翠巖行
鶴氅飄飄玉光潔迴飈吹散五溪雲落絮飛花滿城闕
滴博蓬婆西海頭隂風慘澹旌竿折萬里黃雲凝不流
層冰皓皓冬夏結我思仗劍游其巔石棧天梯殊斗絶
六龍迴日不敢過寒光凛冽千丈鐵嗚呼我歌兮歌益
豪太白不動金天高(做吳仲圭筆)
弘治戊午仲春閒居精舍漫摹古人筆意長洲沈周
石田翁作山水好衍為長卷此其一也翁胸藏丘
壑妙合造化出之筆端不煩意而自有無窮之趣
且四景摹古人筆法鏘鏘如對前人面目也覽此
卷不覺慨然有所興起墨池王渙
石田摹米敷文大姚村圖并跋卷
小米大姚村圖澄心堂紙所作詩句藻逸書畫遒潤得
乃父風不易得之物為吾蘇沈汝融氏之世藏成化末
王&KR0034;刮貨江東此卷屬其鷹攫汝融日惄若廢飲食者
以余嘗觀求追寫其所記憶久亦付之茫然矣近過徐
甥出元暉大行書三詩即其副本耳遂臨一過復漫補
此圖歸汝融始塞其意且謂之曰物之聚散自有數正
不使人容心其間譬之此卷在王雲浦所兩得兩失而
轉至子家子家方一失已安知他日不復得乎余請以
拙惡為死馬骨以媒之弘治壬子九月長洲沈周跋
大姚山水如故固不改其真彼元暉之陳迹沈君
既不足戀而石田所倣更得其似且有似人之喜
矣元暉有女弟家大姚故常往來其地詩畫所由
以作盖今陳大理汝玉亦嘗得其二幅上有題識
是以知之吳寬
米氏父子本襄陽人而寓居吳中昔張句曲傳海
岳翁云其晩年愛潤州山水之勝乃卜居北固及
觀海岳表吾鄉朱樂圃墓云余昔居郡與先生遊
此可見其久寓於吳而女因嫁大姚敷文大姚村
圖所為作也作宋史者直云吳人而後之論撰者
遂以為吳縣人胥失之矣庚申十月廿一日觀石
翁臨敷文本偶題吳都穆
元暉大姚村圖於吾蘇大有關涉王雲浦之獲自
燕京再徙沈氏為吳中光賁者盖又百年是宜永
鎮兹土不復他適可也何神物不護竟取檢括之
厄使其果得登清都入左藏則亦不失為此物之
蒙幸然今又不知流落人間何許也汝融昔藏家
時有人以米三十斛求售不許而竟為烏有其痛
惜之情自不可釋然石翁臨本宛然故吾雖一再
傳寫亦如梅花照水格度具存使人觀之更有想
像不盡之餘味然則舊物之存不存可無恨也汝
融自失此以來嘆惋累年可謂好古之篤者姑以
此慰之南峰山人楊循吉
沈氏藏石田先生所搨大姚村圖歌
重山凝遠隂江雲暎林濕淋漓六尺素滿手潑秋
色模糊似是溟海圖何乃目之曰五湖圖窮更聞
清響接百顆歴歴驪龍珠米家風流照眼新細玩
始知身外身虎頭能傳阿堵物虎賁尚入中郎神
當時得失屬王郎邇來又復遷東陽得耶失耶孰
主張茫茫宇宙悲弓亡神物不可久靜處能走四
海生暉光奎宫玉府𦕈何許夢寐似聞歸故鄉五
湖田舍清風遠元暉眉目不可見嗚呼元暉眉目
不可見五湖之水清如練弘治六年八月一日祝
允明
春空沈雲山有無眼明見此姚江圖圖窮爛漫得
題字照人百顆驪龍珠平生雅識敷文書紹興歲
月仍不誣豈知尤物能媒禍繭紙蘭亭已非故石
翁信是學行人能使邯鄲還故步憶昔憸人賄為
囿瀆財更假狂閹手千里竒珍歸檢括故家世物
那容手沈氏藏兹二百年一朝掣去心茫然誰言
物聚必有散手澤相關常累嘆未能一笑付亡弓
且喜百年還舊觀豈余鈍眼錯顔標抵掌真成孫
叔敖區區不獨形摸在更收風骨驪黃外一時點
筆迥通神故應小米是前身從來藝事關人品敢
謂今人非古人後學文徵明題
相城沈啓南妙於詩畫然字不甚工後乃倣黃山谷
書輒得其筆意盖書畫同一機也今觀此卷雖不純
用米家筆仗要之自有一種風致可愛可愛李禎伯
書畫一致也在古兼善者則鮮迨宋米氏父子
乃擅名當世敷文居吳嘗作大姚村圖復大書三
詩于後可謂兼善為吳中翰墨光耀二百有餘
歲至國初失之王雲浦而得於沈良醫則為沈
氏珍玩又有餘年矣成化末被綠林之豪強力攘
去汝融為沈氏宗孫以青氊弗遺惋懊莫自釋同
邑沈石田翁妙於書畫今之南宫也未失前嘗假
以搨一過甚逼真貽其甥藏之緣是遂臨而歸諸
汝融不惟掃其胸中芥蔕尤可見造物者巧於謀
為宛然俾其舊物之在目雖失猶不失矣後之觀
者有弗以石翁之筆為敷文吾未之信弘治庚申
蜡月哉生明如醮老人張習識
敷文畫山何可得況復銀鉤鐵為畫雲林妙句雲
浦遺一字真堪數縑直流傳幸遇沈休文題品當
朝總名筆無何檢括獻彤庭却付王瘸私篋匿炎
炎氣勢那敢問神物誰能不追憶石田補寫更有
神雲山烟樹沈沈濕匏翁文章世希有午夜光芒
動虚斗瓜涇累幅感慨多世事悠悠獨回首休文
索我重續貂欲慰遐思見交厚古人父書不忍讀
不飲杯圈憶慈母祖研持時悲曷勝名字至願垂
不朽移卷九迴腸(闕)翻作思親心一紐羹墻昌
歜孝子思傳與兒孫可常守青囊濟物廣隂功世
澤天長兼地久要知詞翰身外物轉矚隨落它人
手我觀東坡寶墨文棄軀忘親資笑口鍾繇發塜
事宜徵曾有聲色移人否又聞有道古聖人不物
其物物芻狗題詩我為發長嘯驚散無何一杯酒
郡人陳琦
南宫真蹟已同夜壑之舟所幸石田猶能追寫彷
彿盖蔡中郎之丰神尚於虎賁士見之語云雖無
老成人尚有典刑王鏊題
外錄
六硯齋筆記云米元章畫余嘗見維摩詰王右軍
及天女諸像如春蠶吐絲虚無縹緲之極所謂不
令一筆入吳生者又見其著色細潤山水如王右
丞李營丘者又見其寫松枝針鬛纖勁可數而偃
仰取態者皆精工入微無一毫自恣若世人所指
稱米畫特其潑墨一種耳然其用意亦自有别蒼
辣者以峭蒨取竒綿聫者以起伏盡態大都寫意
中出沒或然或不然之趣耳元暉雖祖家法神而
明之不盡拘塗轍較南宫務加明秀時於峭蒨之
下或厚培其基綿聫之中或獨據其勝余所見海
岱樓清淮羣峰諸圖及余購藏姚山秋霽圖斷乎
藍田營丘一𣲖非家山也此大姚村圖余不得見
見石田本微參其神盖於滃濛大水寥廓太虚中
閃出孤雲片雨啣抱樹石而獨住所以氣象竒妙
耳良工心苦可令俗子漫議耶
石田翁谿巒秋色圖并題(枯筆礬山頭氣象磅礴下作竹樹蕭森小亭跨之意極)
(疎秀是合併倪黃而出者碧苔箋題)
每憶西禪地城中人不知香爐供課佛茗碗博題詩嗜
淡黃金遠心閒白髮遲勞生堪自薄令我羨吾師予
雖江鄉人歲入郭無虚月然未嘗一假居廛市假必明
公所往來逾三十年明公無煩於余余亦無所憚也今
年夏五一别迨十月下浣始相見出紙索畫與題以志
契闊因寫谿巒秋色應之寫畢㵸籬豆茶為供時夜已
過半矣庚寅沈周
錦帆涇上千年寺水殿雲廊半不存只有老僧明
月下立當清影夜敲門陶菴沈貞吉
交游愈久愈情深方外於今數道林清白不移人
自老雙娥峰下月如心吳興沈恒吉
明公何處好安禪城市山林别有天昨日鄰家分
與地便開亭子看雲眠完菴
月寒山亦白人語磵微譍傳取詩禪去前身我亦僧
池上白蓮花又開情深應不厭頻來白頭却被青
山笑投老相逢得幾回明師與予有夙契每入
城必訪師師亦不憚予之煩也壬辰秋仲廿又四
日午飲山房見石田詩畫重題以紀一遊云方内
陳蒙
石田天池亭月圖并題
天池有此亭萬古有此月一月照天池萬物輝光發不
特為亭來月亦無所私緣有佳主人人月兩相宜還如
庾公樓其興亦不淺把酒醉月華夜夜作沈湎我是好
詩人詠月三百首此亭不厭我將詩侑君酒
沈啓南石湖書院老樹圖并題
范公亭東有古樹有身莫可限尺度只憑長大不長長
邊老婪酣遺醜肚一榦朽盡皮肉空一榦輪囷葉麤蔽
盤根到處走虬蛇風雨不驚知得地坐根納蔭且移時
靜玩氣機成感寓人生安得如此頑不死不用常在世
圖石湖書院老樹題沈周
白石翁秋山圖并題
秋至無所適牛峰期峻攀擕手相魚貫極力凌孱顔東
來望城郭北指鬱江關凉風振木末葉飄巾履間俯見
行旅人役役往復還如我二三子逍遥意自閒其中有
達德高誼雲薄山投簪在急流此道今則慳成化丙
申歲八月望奉陪味芝先生游西山牛頭峰謬以詩畫
記其清賞沈周
端居秉高志道與黃綺謀耿耿千歲懷安能一朝
酬青陽肇嘉節羲馭逝不留樹木發華滋綠葉揚
芳柔上有鳴春鳥嚶嚶求匹儔踟躕不能寐攬衣
起行遊況復有良朋分若金石投擕手出西郭眷
言山水幽祓除激清波眺遠陟高丘西北臨廣路
巍巍列飛樓誰人為燕會交親結綢繆光景忽西
馳娛樂殊未休豈不念合併欲邁路阻修顧望勿
復道迴身駕輕舟折彼蕙蘭花聊以忘我憂味
芝以石田畫索予題予許諾踰日詩成書之乃春
眺詩非秋眺詩也不覺失笑若予者真諺所謂不
辨春秋者也豸史劉昌
啓南巴山圖并書
吳之為國水所㴠有山平衍無巉巖我家多水少山處
悵望翠微心所貪時能借墨補不足數紙連絡長番粘
峰巒重複閒溪溆雜樹列布多楓楠或開大壑浸山足
其椒半為浮雲含僧廬隱映遠木杪聽泉採藥我亦堪
嘗聞巴蜀天下險未可一往尋鳬蠶子長之興浩不淺
感此老髩霜鬖鬖聊因此圖識所見卧遊一生還自甘
存一留余有竹莊數日每談巴山之勝輙為踴躍酒
半出素命筆圖成并為書此沈周
沈石田南川高士圖并題
連峰何窈窕浚谷深且幽中有高識士樂兹逍遥遊長
勤事竹素抱志徯其時(叶)芙蓉製重襟約以珊瑚鈎搴
芳古桂林翔聲籍南州鳳鳥不可狎迺在崑崙丘矯首
望光塵遐鄙即無由信思聊致言墨(闕)慚謬悠惟謙
吳君才茂德優為東崑名流也相别良多歲月懷思不
能置聊以拙畫鄙言通其知也癸巳沈周
沈白石鶴聽琴圖并題
余見王叔明畫鶴聽琴圖喜其命意高古嘗臨摹三四
幀殊自會心昨于友人處見梁楷亦有鶴聽琴圖雪中
洞壑意趣超曠始知古人一樹一石必有所本固非流
俗率意妄誕而無忌憚也歸卧北窗下懷思無己乃想
像援筆觀者幸勿誚其效矉焉時天順癸酉七月念日
也沈周
外錄
珊瑚網云余昔年得石田畫頗多然旋得旋去如
此幅其一也更有寄竹鶴翁圖瀟灑有致詩亦真
率有味書作擘窠書極雄快竟歸之漢碧云
啓南倣倪迂山水并題(高太岩家藏紙本高六寸長八尺餘)
迂翁畫為戲簡到存清臞學者豈易得紛紛墜繁蕪名
家百餘禩所惜繼者無況有沖雅篇數語弁小圖吳人
助清玩重價争沽諸崔子強我能依樣求胡盧墨澀不
成運林慙磵與俱何敢希典刑虎賁實區區醜惡正欲
裂捲去莫湏臾今夕秋燭下再見眼模糊妄意加潤色
泥塗還附塗崔子詎不鑒愛及屋上烏淵甫嘗索此
小景盖倣倪雲林筆意為之特草草耳今徵題持來燈
下更添數筆雖曰潤色之終不能掩其陋也弘治辛亥
九月前一日長洲沈周
石田倣吳仲圭筆意并題
層岑交亂雲歴歴映羣樹雲山互相依青白媚朝暮下
有土著者靜居氣鬱聚修竹蔭高宇細草被紆路幽深
疑世違時復通杖屨鳴琴值客來語歇客還去天機發
所樂漠然非人故吳仲圭得巨然筆意墨法又能軼
出其畦徑爛漫慘澹當時可謂自能名家者盖心得之
妙非易可學余雖愛而恨不能追其萬一間為此幅生
澀自不足觀猶邯鄲人學步而併失其故矣沈周
白石翁倣梅沙彌山水并題
秋風吹大澤落籜亦蕭蕭塊坐默無語衷抱還寥寥仰
面睇高天冥鴻不堪招白石翁
沈啓南送吳文定公行圖并題卷
贈君恥無紫玉玦贈君更無黃金箠為君十日畫一山
為君五日畫一水欲持靈秀擬君才坐覺江山為之鄙
峙而不動衍且長惟君之心差可比君初如蕡躓場屋
復曾如郊失三子方其處逆自有道泰然委命而已矣
時來獻策入明光兩元到手若探囊長裾本不利疾走
三年一鳴驚鳳凰當時聞者皆喜抃意閒心小無矜張
胸中所養已浩大盡付得喪於茫茫汎求細行無不合
似此淳全何可當截瓊作柱豈摘齒用著終湏白玉堂
歸來哭親哀毁足鎮日聊生惟菜粥我因羸瘦勸進肉
輙見麻袍淚相續琴和服吉當北行鄉人載道羨登瀛
家中買書學教子地下丈人寧不榮文章祗今老更成
浩蕩豈類今之作夜雪淮西躡亂鵝秋風赤壁招孤鶴
其言則古人則今要將根柢重詞林隆阡為我表先子
發潛闡幽故誼深緘詩亦為閔墊溺推我曷忘天下心
聲光固是天下士先憂後樂君湏任吳太史原博奔
其先大夫之喪還蘇制甫終告别鄉里以行友生沈周
造此追贈於祖道之末辭鄙曷足為贈太史寧無敖我
乎
君不見白石翁墨花破萬紙散落世眼中其間方
寸地貯一太史公是時太史稱吳儂三載磊塊蟠
翁胸太史趣朝天青雀凌春風有淚不作李都尉
有賦不擬江文通直將三寸管五丈素寫出江南
千峰與萬峰盡收蜀錦囊壓倒太史之奚僮絶壁
直上高穹窿呼吸似足開天聰忽復下墜數千尺
俯身欲入黿鼉宫意者徑路絶乃有雲霞封萬古
不盡流洗出玉玲瓏側耳將聽之疑是縑素間迸
作羣霻霳長颷無形百草龐茸列缺崩崖吐出怪
松歴亂羽葆屈蟠虬龍將崩未崩石似舞欲斷不
斷橋飛虹迺有詞家酒人樵青釣童或騎蹇驢或
駕□舼或躡蠟屐或策短邛高者穿木末若蜚鴻
下者蹣跚勃窣如孤雛兩儀不能主乍闢而乍蒙
二曜不定光倏西而倏東木棧與鳥争道人家擬
鵲開窗漸窮至杳靄但有其路無來蹤猶云紙盡
意未盡亂石拳點波洶洶真宰泣訴神無功太史
不能長將向天去流落人間成楚弓翁亦召主城
芙蓉但令居士緗几上秀色欲滴青濛濛擊節董
源隕涕關仝筆底一掃傾宗工沈翁豪翰何其雄
嗚呼隆準之孫豈必隆
白石翁生平石交獨吳文定公而所圖以贈文定
行者卷幾五丈許凡三年而始就草樹水石橋道
無一筆不是古人而以胸中一𣲖天機發之千竒
萬怪種種有真理至於氣暈神彩觸眼若新落墨
皴點了絶蹊逕予所閱此老畫多矣無有如此者
令黃鶴山樵梅道人見之却走三舍董北苑巨然
師當驚而啼曰此子出藍掩吾名矣望賞者亦以
予為知言否
白石翁畫聖也或曰此卷尤是畫中王也毋論戴
文進唐伯虎即勝國諸名家疇能及之或又曰東
莊圖可以狎主齊盟然是十三幅幅各非一體此
卷如萬里長江千山夾之當是翁第一筆瑯琊王
世貞
外錄
書畫舫云元美公藏石田贈吳文定公行卷長幾
五丈全倣董源紙本水墨如新乃是原博表南齋
之墓故作此圖報焉按四部稿中題跋三年而成
乃平生傑作其後人絶愛重之當為王氏魯靈光
也
沈石田雪舘情話圖并題(寒林森聳石坡重複林下多作翠篠緣坡雪屋數椽)
(二老促膝於其下屋後林背復作一亭純用子久畫法)
雪舘情話(大書卷端絶類徐季海)
成化乙巳十一月二十有一日適周生辰宿田兄能殺
尊過厚遠來展祝翼旦雪作連有八日之留遂寫雪舘
情話圖系詩贈之座客洎諸子弟輩因倡而和得若干
章為一卷若夫蔡州道清虚堂之雪蘇長公每與子由
同處況皆有詩傳世為不磨之稱是知名勝之士然後
可以致此耳今雖人品之殊而事緣之偶亦有雪可賞
兄弟可樂推而論之未必長公不同此心也但蔡州有
語下馬作雪詩滿地鞭箠痕清虚堂云出門自笑無所
詣呼酒持勸惟君家一在途旅一在王定國所似自家
情話之真今周之樂疑有倍於長公者其果有倍乎果
無倍乎彼此一寓也彼此一樂也未始有過不及也迨
其稱與傳者則不無彼此之閒矣易曰君子以同而異
此之謂歟詩復借蔡州韻以表仰止非敢強其同云
仲冬廿一日陽已吁枯根我生届其辰梳髮臨朝暾伯
氏來展祝留我西小軒誓為忘歸草復為忘憂萱燕次
雪作凍日夕呼酒温開窗看玉樹剪刻千花痕澄懷挹
清冽亦可助丹元坐鄙附熱徒何地容趨奔逍遥有書
卷僵手尚可掀願保歲寒節終老同丘園長洲沈周
鷗波凍合棹難行亭舘無如此處清下榻更逄連
夜雪挑燈同話廿年情飛籌送酒忘賓主呵筆題
詩羨弟兄不獨蔡州成勝會亦傳今日是佳盟陳
佃
寒雲江郭路沈沈客在蓬門雪正深我欲留人天
亦阻冷湏添火酒加斟陶家莫說煎茶事王子難
為返棹心此夜此情何處見溪山如玉照清唫沈
豳
文會何所似苞桑合元根倡和雜長幼不肖慚劉
暾時維仲冬月飛雪滿西軒陽氣不害生宜先及
勾萱韓休居首席意誼成春温摛章動四座彌紙
醉墨痕比肩志六朝下視唐開元得雋成軒渠不
及汗且奔千竒出腹笥豈待故紙掀後之覽斯文
將以繼梁園雲鴻沐手拜書
郊居屬歲暮積雪在草根窗虚白於晝積素迎初
暾梅花破清夢蹶起開瓊軒軒階玉成砌撥凍尋
初萱熾炭見故舊滿室如春温隂氣為消融塵慮
無留痕陳蕃過黃憲得探萬物元酒酣争劇辨雄
如(闕)馬奔我獨不成章醉把長髯掀但喜披鶴氅
泮渙遊西園陳九韶
飄風吹樹杪密雪擁墻根北隴含冬景東窗失曉
暾空厨炊破甑窮巷絶高軒龜手君臣藥憂心兒
女萱清茶童子供濁酒故人温枯梗瓊瑶蘂茆簷
牙瓜痕塵難紅我足山亦白其元地擁崗相槩波
凝海不奔棹湏留客繫簾莫倩人掀遥想蔡州道
終非獨樂園沈璞
吾兄仲冬廿一日初度今年值小寒話到深情别
非易酒逄知己量應寬清時喜得同鄉老瑞雪真
宜作畫看莫謂今人偏讓古草廬聫榻兩袁安沈
木
寫雪為圖坐雪晨匆匆應笑剡溪人出門措足渾
無地開瓮澆寒自有春燈照素麻千嶂出筆呵微
凍六花新天時人事如相約打合清虚好主賓沈
&KR0034;
沈啓南婁江雪櫂圖并題(紙本)
婁江雪櫂圖(篆書)陳瑄題
我寫雪中意平林帶遠巒倩誰看玉潤呼酒破風寒因
爾獨歸去令人殊未安山燈今夜榻聊作小桓盤秉
智為余外甥其誼尤篤十二月二日自東崑來郡中慰
余久客是夕雪作明日伺晴欲行小酌燈下寫婁江雪
櫂圖系詩送之凡在座者皆連聲和響於後天寒歲晚
殊解寥落沈周
别酒未閣手臨行意萬重江山寫斷雪試看丈人
峰諸中
已富三冬學青衫稱少年遠尋東老寓獨羨外甥
賢雪變寒江雨鐘鳴野寺天又驅羸馬去離思遶
長川燕山陸堇
鬢絲將滿鏡恥近覺非年四海少兄弟三杯從聖
賢索詩煩許子倚劍在吳天歸路薄風雪扁舟當
濟川三日雪不輟秉智尚阻宿承天僧寓是夕
古狂陸君自岩天院來因繼拙惡而有二妙秉智
請為和遂和之如右周重題
入郭頻相見余當旅食年生涯休說隱王道正求
賢唫寄春前酒寒增雪後天便應留信宿孤櫂倚
前川再用前韻以答東老堇
沈徵君南湖草堂圖并題卷(十名人蹟張青父御李齋藏)
楊湖不在北楊湖今在南開門見湖光一鏡空碧涵日
午照黃襖月過陪清酣魚鳥相友于物物無不堪匪特
主人愛客到意亦貪何當夾水誌相與一縱談沈周
南湖新綠漲平隄闌壓春雲雨過時花片浮紅摇
暖影柳絲垂碧蘸晴漪泥融紫燕營巢急風動金
鱗出穴遲適興行吟知幾度荻溪驚滿錦囊詩延
陵吳寬
結得幽居寄此生鷗波千頃漾前楹坐觀雲物日千
變卧聽波濤夜幾更風起巽離宜夜月水臨子午正
潮平何當買櫂尋真隱醉倚篷窗一笛横習齋朱旦
雨過南湖漲綠波湖光皎皎鏡新磨門遮樛木無
塵到人對薰風結釣蓑檢齋桑瑜
浪紋鋪錦漫鷗沙四遶春隂翠柳遮燕受輕風頻
掠絮魚吹細雨却飛花般遊勝賞嘗移櫂美景清
歌自浣紗占斷東吳竒絶處鑑湖一曲竝堪誇晉
昌唐寅
君住楊城北湖在君家南惟愛薰風和更喜宵月
涵有魚供盤餐有酒終日酣出處固難同在我思
亦堪高人偶家此擇勝非所貪欲問湖鄉樂尚欠
一宿談沈芾又次
草堂住湖上門對離方開白鳥銜魚去溪翁放櫂
來渚花静若我水色青於苔雅趣許誰得綠楊垂
釣臺楊恩
遡洄東上一茅堂堂枕晴湖沃土(淮南子南次州曰沃土)長
波濺珠璣通北海(東漢書孔融文才守北海)景含詩畫帶西莊
(唐王給事别業)川禽(蟹蜃之屬見國語)戀戀潛春渚沙鳥嘈嘈還
夕陽笑把明窗塵(仙藥)漫理主翁原是賀知章海虞
桑翹(小字自註)
謙虚麗澤觀於水浩嘆南湖樂可湛出沔入河春
潑潑印箕落斗夜厭厭斯干美室人應美平秩堪
耕釣亦堪得景不湏窮望外乞完却笑賀狂貪常
熟吳寅
西湖風致人皆仰我獨南湖景可觀花落無聲波
影動鳥飛不動鏡光寒天垂星斗千尋下浪湧銀
山萬頃寬意欲與君分一曲荻蘆深處恣盤桓桑
榮
右南湖草堂詩畫一㢧啓南盛年更妙蹟也萬歷
癸丑春獲於相城施氏漫構俚言鑒定之不知其
寫贈王原禹先輩也近讀吳寬桑翹長句始知四
十九年之非因剪却舊跋重裝述贊云石田老仙
畫法屢遷草堂圖引祖述恕先烟雲若斷竹木還
連王家之珍于萬斯年是歲十月朔張丑記
外錄
珊瑚網云癸未重九日寒山趙子惠擕其家藏名
蹟來吾里余得觀是卷又其母文淑大幅花石殊
不凡
石田話别期菊圖并題
葵南親家遠顧荒落傾倒連日臨别甚覺不忍為圖與
詩少志眷眷且期看菊一致報謁未知葵南能醉我否
弘治庚申九月後一日姻生沈周
一見話契闊心親迹似疎江湖木蘭櫂燈火白茅廬野
郭溪光淨秋林露氣虚名園菊花繞逕造問何如
啓南匡山新霽圖并題
吳人沈周作匡山新霽圖用巨然筆法
水墨固戲事山川偶流形輟筆信人捲妍醜吾未明模
擬亦云贅所得在性情今在百尺樓彌筆雲烟生把酒
重相對短髩秋風星弘治己丑孟冬八日沈周重題
翁昔少年初畫山蒼松黃竹雜潺湲直疑積雨得
深潤不假浮雲相往還世外空青秋一色巗前遠
黛曉千鬟天台佳麗同人境尚恐翁歸向此間唐
寅
白石翁金山寺圖題
常惜忙未到到來方悟閒過江如隔世入寺不知山風
氣薄詩骨夕陽浮醉顔古人誇一宿三宿我方還
石田山居圖并題
甲申菊月倣黃鶴樵山居圖筆余詩以贈原己先生
秋山骨稜層秋樹枝槎牙尚有餘霜葉點綴如春花緩
步亦足賞何湏坐停車行行日將夕微吟酬物華
沈啓南江閣看山圖并題
避俗耽幽僻逃名學古狂深松無六月江閣有餘凉策
杖詩將就看山意自長何湏尋絶島此地即仙鄉
石田翁碧梧山舘圖并題
東風一夕至吹散麥秋寒花落春愁盡鶯啼午夢殘碧
桐山舘静白葛道衣寬飯後炊新汲雲鐺試月團
啓南幽居秋意圖并題
焚香淨掃地隱几細開編取足一生内汎觀千古前風
疎黃葉徑霞發夕陽天物理終消歇幽居覺自妍
石田秋窗月色圖并題
老去不信老自然筋力殊忙緣一頓飯病髮十朝梳掃
地風無力推窗月曬書秋蟲不解静干聒夜凉初
沈白石花沼禽魚圖并題
野外看秋色因尋静者居短垣花塞路曲沼鷺窺魚入
坐無塵蹟堆床有道書自忘軒冕累端為世情疎
石田許由棄瓢圖并題
一物有一累吾形猶贅然區區此勺噐亦合付長川浩
浩天地間吾亦一瓢耳吾哉與瓢哉大觀何彼此
元遺山擲瓢圖云不知黃屋不知堯喧寂何心寄
一瓢我是許由初不爾只將盛酒杖頭挑較石田
詩更進一籌繡水汪砢玉鑒藏并識
沈啓南支硎冒雲圖并題
林蹊相值夕陽邊跡似無言意似仙高笠冒雲宜我畫
小詞磨石信僧鐫山逄佳處肩遲轎眼落閒時袖出編
隨後擔夫亦殊俗花筐酒榼兩頭懸辛亥歲二月二
十一日余登支硎山林麓隱隱見一士戴笠手卷乘筍
輿而來及近乃楊儀部君謙也且迫暮僅一揖而别明
日遂繪其高致并詩以寄
石田天台石梁圖并題
靈源東接鴈池遥裂石崩崖下九霄雲斷青天倚長劍
月明泉室掛生綃江聲雨勢三秋急雪片冰花五月饒
休勒移文北山去他年來赴石梁招沈周
啓南虎丘圖并題
雙屐飛來入畫圖梵王宫殿白雲扶簾櫳日暖開滄海
鐘鼓風清落太湖鴈塔毫光紅舍利山塋靈氣玉於菟
闔閭寶劍知何處留得空池卷轆轤沈周
沈啓南芝田圖并題卷
董家報德人栽杏天報君家芝滿田借氣生成本無種
散人服食便長年新枝拔玉朝擎雨高盖敷春暖護烟
十畆霞腴不征税但聞寄籍與神仙沈周
石田除夜聚飲圖并題
夜半鐘聲送酒杯五人坐煖覺春回一年好景今宵除
八載思親入夢來爆竹已曾時序發燈花還傍喜筵開
弟兄拚醉莫成寐明日新正歲又催沈周
沈白石新春茘柿圖并題(水墨茘枝柿子)
起問梅花整角巾忻然草木已知春白頭無恙人惟舊
黃歷多情歲又新行酒不妨從小子耦耕還喜約東鄰
年年天肯賒強健老為朝廷補一民右近作一首侑
以茘柿圖奉吾宿田老兄新春一笑沈周
啓南翁平楚柳桃圖并題
嫩黃楊柳未藏鴉隔岸紅桃半著花開眼闌干接平楚
夾洲亭舘跋平沙悠悠魚泳知人樂故故鷗飛照髩華
如此風光真入畫自然吾亦愛吾家沈周
沈石田湖鄉悶雨圖并題
破屋如舟只浮住茫茫魚鼈是比鄰頻年大塊無乾土
何處巢居著老身萬頃水田春澇富數聲雷腹曉湌貧
詩書不飽還堪遣開卷時時感昔人丙辰夏日隂雨
浹旬坐悶湖鄉賦此并圖以紀一時之興長洲沈周
白石翁幽棲圖并題
小亭臨水稱幽棲蓼渚莎坪只尺迷山雨乍來茆溜細
溪雲欲墮竹梢低簷頭故壘雌雄燕籬脚秋蟲子母雞
此叚風光小韋杜可能無我一青藜沈周
啓南水次亭舘圖并題
山中地貴何錢買水次幽居却儘強恅愺杯柈無俗客
清虚亭舘但湖光弱雲過雨不多點高木當風有許凉
一咏一觴殊遣撥自家錯認住柴桑吳瑞卿能畫尚
愛小筆又愛余唐律且品畫似倪雲林詩如陸放翁盖
愛之深而忘其拙淺併識其言云
沈石田訪友圖并題
莫嫌蹤跡發寒窮南國生涯論首功道體不彰存白賁
心仁有造屬黃鐘隔烟如夢微微月臨水無言脉脉風
高尚難招我難遠為君頻過小橋東
石田樽酒夜話圖并書卷
坐深誰問夜何其數喚添衣且不辭情到老年難作别
人非今日是相知月明高樹鴉翻處風静虚堂燭轉時
再把一樽酬笑語憑君看取髩如絲周與育菴先生
年各向老每别必有詩記之此記庚子歲季冬望夜話
也偶與育菴寫長卷澷書於左
啓南翁柳隂睡燕圖并賦
補巢啣罷落花泥困倚東風倦翼低金屋晝閒隨蝶化
雕梁春静怕鶯啼魂飛漢殿人應老夢入烏衣路欲迷
却怪捲簾人喚醒小橋深巷夕陽西癸亥春日見柳
隂睡燕賦此系圖寄奉膚菴先生一笑沈周
沈石田蕉石錦雞圖并題
物我神交即是盟白頭自嘆益庚庚繪成翠扇風難展
寫出花冠曙不鳴代紙椷書懷素仰作人窗語宋宗驚
贈君莫道無他意用世功多未可輕沈周
石田翁雞圖并題
酉年酉月酉日酉時製非偶然也
沈啓南山水并題(凡四景)
碧嶂遥隱現白雲自吞吐空山不逄人心静自太古
避俗耽幽僻逃名學古狂深松無六月江閣有餘凉
扁舟浸寒玉人影落清波高情誰得似詩興料應多
清流自繞岸疎樹不遮山寂寂秋光静蕭蕭落照閒
石田翁春樹晏息圖并題
樹根容我坐入座未云安芒屨春泥濕荷衣曉露乾
啓南清溪亭子圖并題
亭子清溪上疎林落照中懷人隔秋水無復覓幽蹤
白石翁秋林待渡圖并題
捧劍何方去秋江待渡來長年亦英士雙眼識竒才
沈石田桐隂晏息圖并題(汪玉水舅沈氏家藏)
高桐立雙玉綠蔭如秋水下有兀坐翁妙在澄懷裏
石田尋詩圖并題
一步一步閒隨雲并逐月消飯更尋詩不管屐齒折
沈啓南雪隱圖并題
大雪壓茅屋縣官誰得知殷勤付杯酒貧自不便宜
沈石田雪旅圖并題
吟肩聳雙玉何獨㶚橋宜天地不擇雪誰無驢背時
石田倣雲林筆并題
山竒水亦僻到此是閒人一個瓦亭子秋風空世塵
啓南芙蓉圖并題
晩波映人面斜陽返孤&KR0034;浩歌風吹衣芙蓉隨流水
石田翁菊圖并題
老我愛種菊自然宜野心秋風吹破屋貧亦有黃金
沈白石竹圖并題
石上有苦姿此君無俗氣其中佳趣多容我自來去
石田蕉石圖并題
記得西園裏題名在綠蕉十年風雨横舊墨可曾消
沈啓南慈烏圖并題(汪氏家藏)
風勁月滿地林虚葉亦枯君家有孝義樹樹著慈烏
石田水邊鵝圖并題
曲項長鳴處青莎映掌紅銀塘縱微步不屬右軍籠
白石翁倣大癡筆意并題(汪氏家蔵)
畫在大癡境中詩在大癡境外恰好二百年來翻身出
世作怪石田沙彌說此偈於山風溪月樓中岸柳渚
蒲一一點首曰功德無量
沈石田倣大癡山水并題(紙本水墨中挂幅長三尺八寸闊一尺五寸峯巒峻)
(拔樹木森鬱山罅傍水幽居一人憑眺隔岸一人將度溪橋後有抱琴童子筆意峭深神氣温潤為)
(大癡傳心法也)
詩在大癡境中畫在大癡境外恰好二十年翻身出世
作怪石田說此偈於山風溪月樓中汀楊渚蒲一一
點首曰功德無量沈周(行書圖右角上)
白石山水并題
江上扁舟斜日亭邊淺水微波自把南華高讀人人錯
認漁歌沈周
沈啓南越水圖并題(大挂幅)
記别錢塘二十年夕陽山色晩潮邊隔江千里美人遠
夢落西興舊渡船舊遊錢唐觀潮已二十餘年今老
矣每老睇如夢即興作此奉寄槐雨先生以寓遠人之
思沈周
外錄
珊瑚網云石翁寫吳山越水余耳之稔矣萬歷乙
卯仲春松陵吳益之携至得清賞竟日為襄陽據
舷之索任其揀去古豆小彝陸子剛白玉九螭玦
關仝春山谿閣白陽習齋圖諸物雖多割愛焉然
并懸吾墨華閣有烟雲泉石歴落長松沙&KR0034;江干
風帆蕩漾覺一室之内千里非遥吳之山越之水
故合而處其間乎後為盛氏易去聞又别售
白石翁墨泉圖并題
莫怪先生酷好泉老依泉住結泉緣書多染得泉成墨
愧我無生石作田沈周
味亞中泠此澗泉墨花浮動結清緣年來沃得毛
錐潤耕破江南處處田錢承德和
詩脾清沁一泓泉早與青山結静緣書法擬看添
紙價不湏多買瀼東田莫息和
來看山中第一泉暫時一借洗塵緣何如君與泉
鄰住引取餘波入研田邵寶和
春到龍山處處泉茗煎墨洗總隨緣誰將分取東
川𣲖小潤湖南萬頃田余初為明之畫扇因咏
墨泉而作後同訪石翁既和詩且補一圖成美事
云己巳五月廿六日錢仁夫記事
沈石田摹吳仲圭竹巖新霽圖并題
醉墨淋漓興未闌滿堂烟靄坐來寒道人不托梅花勝
仙骨全偷董巨丹成化辛丑春日為楊學士摹吳仲
圭竹巖新霽圖并題沈周
啓南五柳莊圖并題(又一幅題作淵明採菊圖詩末句中作東落欵無年月下十餘)
(字)
花開爛漫屬秋風滿地黃金醉眼中千古陶潛晉徵士
乾坤獨在此籬中弘治甲寅秋九月望集匏菴東莊作
此沈周
沈白石杏花鸚鵡圖并題
秦雲越樹路悠悠鎖掣金籠百怨休中有能言綠衣鳥
還呼萬歲一回頭弘治改元聞朝廷縱放百禽作縱
禽一首舊為原博畫杏花鸚鵡遂錄上方以見草野老
民歌頌聖化如此沈周
擲地鏘清韻凌雲播美稱上林當繼作入奏白觚
稜吳寬題
千啁百哳巧音辭紺翼丹翎好羽衣為語隴頭湏
自惜文章言語總危機徵明題
啓南翁枯木新鵝圖并題(木二本倚大石旁)
茸茸酒色正黃時記得揮毫卅載期幼稚何堪充雋永
白頭今日欲哇之此圖余舊作題之殊覺自醜云沈
周
石田牧犢圖并題
綠隂深處伴牛眠笛弄斜陽芳草間多少利途奔走客
何如及得爾儂閒沈周
刺水新秧雨一犂柳隂山影綠參差長安回首風
塵惡輸與江東牧犢兒王穉登
田家歲計在鋤犂茅屋高眠唐子西牛背笛聲歸
短徑已知山月印前溪張鳳翼
力盡東菑雨半犂夕陽歸早步遲遲無人叩角行
歌去宛似桃林放牧時周天球
白石翁雙玉圖并題
有客來從海上村早潮新喜得河豚齊穿青篾一雙玉
侑我田家老瓦盆仲基正月下浣自海上來經寒出
肫魚二尾雖城中巨家貴游尚未食新盖重仲基情之
舊物之早以余旦暮人且不能多次食也詩畫以答之
沈石田陽岡圖并題
陽岡亭子真堪畫櫸葉槐枝碧蔭中湏要詩人相管領
不教風月四時空
外錄
珊瑚網云啓南之畫故法大癡亦是其本色乃所
圖陽岡亭子獨作老米筆苔點更圓活生動嘗聞
翁積畫盈篋俱未點苔語人曰湏清明澄徹時為
之盖山水林石家以苔為眉目古人極不草草時
董太史欲以子久山水相易而未果
啓南關山積雪圖并題
凍合千峰雪意驕山城落日路迢迢此時行旅在何處
驢背西風酒正消
外錄
珊瑚網云沈啓南關山積雪與陽岡亭子為義興
吳二甫持來愚父子俱欣然欲得之而吳友喜余
几上官窑樽遂以相易又加雙綺一端二甫舟中
有古樹根天然榻竒怪瑩潔真山房珍異惜不隨
畫作媵殊鞅鞅也
石田雲山圖并題(二挂幅)
看雲疑是青山動誰道雲忙山自閒我看雲山亦忘我
閒來洗硯寫雲山
侵曉溪山半是雲草堂亦許白雲分故人到此雲相接
欲去還湏雲送君
外錄
珊瑚網云廬山歸宗志芝庵主臨江人有偈曰千
峰頂上一間屋老僧半間雲半間昨夜雲隨風雨
去回頭不似老僧閒覺更竿頭進步
石田山水并題(凡四幅)
行盡﨑嶇路萬盤滿山空翠濕衣寒松風澗水天然調
抱得琴來不用彈
竹樹人家在崦西山迴水抱路長迷溪亭兀坐還開卷
時有書聲雜鳥啼
秋葉墮紅風策策野色過橋秋正分獨自行吟知者少
惟應流水與流雲
江上雪晴驢背寒江山刺眼玉巑岏歸來不減㶚橋路
滿意新詩壓凍鞍
啓南翁大士像并題
口口稱揚皆有應家家供養普為緣千江有水千江月
萬里無雲萬里天
沈白石倣大癡筆并題
老去心情付澷圖時時弄墨手俱烏一峰道者我宗匠
遼海茫茫不可呼
石田倣雲林筆并題
倪迂標致令人想步托邯鄲轉繆迷筆蹤要是存蒼潤
墨法還湏入有無
石田臨黃鶴山樵畫并題
秋霜未老溪頭樹野水縈迴浦外山不是吟行小迂步
如何消得老夫閒
啓南赤壁圖并題
微茫烟浪接臨皋幾度斜陽送短橈月小山高如此夜
更無人聽客吹簫
石田江南雪圖并題
參得黃梅嶺上禪魔宫虎穴是諸天贈君一片江南雪
洗盡炎荒瘴海烟
白石翁酒旗村圖并題
酒香觸路酒旗青去馬來車到此亭信是利糟名粕釀
行人醉殺未曾醒
石田雲山圖并題
雲是青山舊鉛粉一翻妝點一翻新鬢邊白髮偏無賴
點著多成老醜人
啓南山雲圖并題
鶻突谿山鶻突雲乾坤雙眼坐難分近來世界渾如此
莫把聰明持贈君
石田山水并題(青綠)
野服翩翩紫色裁臨風觸鼻磵花開浮雲不碍青山路
一杖行吟任去來
石田山水并題(水墨)
半夜吹燈寫亂山墨㾗燈影有無間亂山依舊秋江上
聊借芙蓉送客還
沈啓南春景圖并題
溪亭不到已春深漸覺飛花換綠隂猶有啼鶯相慰藉
聲聲催賦惜春吟
石田翁畫并題
空堂灌木參天長野水溪橋一徑開獨把釣竿箕踞坐
白雲飛去又飛來弘治甲寅夏日
啓南夏景圖并題
長夏山林清暑地高樓直要兩翁偕綠隂滿地泉聲裏
醒酒題詩有好懷
石田横塘詩思圖并題
短櫂輕舟載夕陽獨尋新句下横塘白鷗疑是催詩使
飛掠蘋洲醉墨香
白石翁秋溪疊嶂圖并題
晴光射散雨冥冥露出芙蓉四面屏流水小橋人不見
晩風吹斷蟄龍腥
沈徵君秋瀨垂釣圖并題
誰倚扁舟號隱淪平沙淺瀨入秋萍釣竿却是功名具
渭水桐江古有人
石田秋景圖并題(三幅)
淨憐秋水明人目亂壓垂楊雜鬢絲一個石臺斜日裡
消閒時閱大宗師
亭上不來凡十日個中自有十分秋高人胸次清如水
不著人間半點愁
秋風掃地葉俱無一個藤枝借步趨滿眼吟情吟不盡
夕陽歸去滿平湖
沈石翁秋亭話月圖并題(汪氏家藏)
水迴山繞小亭開旋把青錢買竹栽喜得碧梧清蔭在
共看月色上階來
石田林坰秋疎圖并題
野樹蕭疎及暮秋西風色作故颼颼林坰一叚清閒地
不見倪迂空白頭
啓南翁谿山落木圖并題
谿山落木正蕭蕭野客尋詩破寂寥一路夕陽秋色裏
不知吟到叚家橋
沈啓南寒山行旅圖并題
千山一白照人頭折竹琳瑯路轉幽落日西風苦行旅
誰家呼酒倚紅樓
石田雪景圖并題(大幅)
深雪擁寒山路迷蕭蕭一騎帽簷低只應賸有尋梅興
不憚遥村與遠溪
白石翁梧桐仙鶴圖并題
消暑桐隂宜野服倚雲山脚洗清泉一雙白鶴可為驥
直借上天還下天
石田翁白鷗圖并題
平生結好惟鷗鳥彼此能閒兩不猜信我忘機來復下
扁舟載酒夕陽開
啓南海榴喜鵲圖并題
海榴自是神仙物種托君家有異根不獨長生堪服食
又期多子應兒孫
石田古木幽篁圖并題
倪迂妙處不可學古木幽篁滿意清我在後塵聊試筆
水痕何澀墨何生
石田松圖并題
地氣厚培千歲物雨㾗深溜十圍身夜來忽被月移去
紙上山中認不真
白石翁梧竹圖并題
畫了梧枝又竹枝綠隂如水墨淋漓信人捲去糊窗壁
雨雨風風總不知
石田墨蕉圖并題
王維雪裏曾看爾亦自幽姿有歲寒我有新詩還可託
墨痕留葉未全乾
沈白石綠蕉圖并題
老去山農白髮饒深簾晴日坐無聊榮枯過眼無根蒂
戲寫庭前一樹蕉
石田秋紅圖并題
綠綠紅紅勝晩霞牡丹顔色不如他空教蝴蝶飛千遍
此種原來不是花
石田漁家傲詞意圖
殘葉林梢風瑟瑟秋波照眼通天碧南北東西聊泛宅
人不識江湖自有江湖客裊裊釣竿三百尺金龜未
換鱸魚白船本窄一般自有容身策漁家傲
啓南山水并題
林影下夕陽邊淨苔雙踞膝秋水一長編能消世慮江
山外還度年華鬚髩前
沈石田柳梢青詞意圖
十丈枯槎長身兀兀一半敧斜水洗孤根風摇瘦影月
掛殘椏烟江渡口渠家宿幾度斜陽暮鴉無意青黃
無心雨露老大何耶右寄㧕梢青圖而賦之將以自
況云
白石翁畫并題
聞道㶚陵橋山遥水更遥六十年蹤跡寥寥牖下困人
今老矣雙短髩怕頻搔行著要詩瓢酒壺相伴挑望
秦川千里翹翹再畫一驢䭾我去便不到也風騷
石田山水并題卷
山水之勝得之目寓諸心而形於筆墨之間者無非興
而已矣是卷於燈窗下為之蓋亦乘興也故不暇求其
精焉觀者可見老生情事如此沈周
外錄
珊瑚網云此與灣東草堂得之吳江周氏
石田天平山圖
碧山崚嶒高幾許螺鬟入雲翠翹舞萬壑松風響
綠濤一線雲泉滴窗雨雨晴秀色開雲岑簇黛攢
青萬笏林范公祠前白日没古木千章生夕隂文
徵明(丙午年題)
沈啓南有竹居圖卷
風逆客舟緩日行三里餘遥知有竹處便是隱君
居詩中大癡畫酒後老顛書人生行樂爾世事其
何如余與廷美同訪啓南親家於有竹别業兩
舟逆溪風而上卯至酉乃達主人愛客甚盡出所
有圖史與觀樂而賦此識歲月云成化三年長至
日天全公有貞書
烟水微茫外舟行一舍餘既覓沈東老還尋陶隱
居冰絃三疊弄雪繭八分書醉和陽春曲空疎愧
不如次徐武功訪沈啓南詩韻
徐劉二公詩蓋皆有唐人風韻其字畫亦不易得
也詩云雖無老成人尚有典刑吾於是亦云後學
王鏊題
見說君家竹凉隂十畆餘客容開徑入吾願卜鄰
居頭白話今雨汗青藏古書歲寒交莫逆高義慕
相如
一别五年久相望三舍餘要於吾道重獨與此君
居若許借半榻何勞枉尺書鳳毛雲五色食實近
何如
愛爾鴻兒好相過載拜餘言皆能謹節志不在安
居勉進十年學飽涵千卷書人生得如此方可古
人如成化八年秋八月十有二日嘉禾周鼎為
有竹居主人書於吳城客樓時年七十有二
東老清風勁西疇綠水餘過橋還有業因竹便移
居君子歌淇澳畸人斷鶚書雅宜徐孺筆交誼極
攣如温州郡居文林和
一别石田老于今六載餘遥乘剡溪櫂來訪杜陵
居王宰偏能畫鄭虔兼善書風流邁前輩吳下有
誰如海虞李傑次武功徐先生韻
繫舟高柳下又是十年餘遥踏無媒徑重尋有竹
居筆精知宋畫器古鑒商書前輩詩題在風流邈
不如曩余訪啓南一宿有竹别業今復過之不
覺十五年矣偶見閣老徐先生之作為次其謂以
寫慨嘆是日啓南命其子維時出商乙父尊并李
營丘董北苑畫為玩故及之歲戊戌二月十八日
吳寬書
沈君天下士一别十年餘舟到逄人問竹深迷所
居有田皆種石無屋不藏書一笑留旬日高懷誰
得如梅堰吳珵
野竹娟娟淨清隂十畆餘沈郎能獨愛蔣詡合同
居賓主皆忘俗兒童亦解書不知風月夜高興復
何如海虞王鼎
住無一宿遠交近廿年餘華竹循墻種樓臺逐水
居輞川高士畫山谷老人書況有天仙句深慚百
不如言里錢仁夫
放筯盤無肉生孫地有餘平安雖土著心性愛郊
居玉戛纔成句鸞騫自入書不為官可敬摩詰豈
能如秦巘
予性素懶且僻凡閱卷軸有不欲終者多矣此則
展舒至再紙為之裂最後有此空得附名焉幸也
大理左丞同邑陳璚玉汝題
武功伯徐公始歸吳時首為沈氏落筆誌墓自後
與白石公父子遂為忘形之交故其翰墨留於有
竹居者為多也此卷中諸詩皆武功同時一班人
物亦有稍後者雖不能盡出於吳中然遠亦不在
嘉湖之外也聞之前輩惟洪武間有此一盛至今
時始復見也南濠楊循吉題
石田有竹居圖并題(小横幅)
小橋溪路有新泥半日無人到水西殘酒欲醒茶未熟
一簾春雨竹鷄啼此余有竹居即景詩也畫亦曩歲
筆非自不知少嫰蓋為天泉強之而留其迹觀者無深
笑焉
石田畫
隱侯何處覓家在水雲邊鶴瘦原非病人間即是
仙詩題窗外竹茶煑石根泉老我唯疎放新圖擬
巨然成化庚寅夏六月五日過啟南有竹居為
作山水小幅復賦是詩後四日宿慶雲精舍天泉
出啓南畫索題遂以前詩塞其白間觀者幸恕予
懶完菴劉廷美書
沈石田虎丘送客圖并題(紙本淡色大挂幅長五尺五寸闊一尺山隈雙松交)
(蔭劍池噴雪一客箕踞撫琴離亭别緒寫于虎丘石上至其峻領皴法純倣董北苑筆法尤為石田)
(用意渾厚之作)
虎丘送客地設餞五臺杪憑高睇往路千里空蕩篠使
君都水郎德樸文思巧鳴之則驚人何異丹穴鳥導泉
有魯役汶泗探歴杳上下務通流百雍成電掃三年身
始歸山水苦纏繞勸君為泉記先意說在草人物要相
當非君殆誰造此丘亦有泉名賴陸羽好飲君重鄉味
勿謂杯勺小水部徐君仲山治泉魯中者幾三年頃
回尋行因擕酒餞别虎丘水部即席有作謾倚韻答之
庚子燈夕前三日沈周識(行書圖左角上)
徐子昔年官水部匹馬東行歴齊魯運河水滿萬
艘通汶泗交流無壅土歸來泉志手親編好與河
渠書并傳不識當時陸鴻漸齒牙空味虎丘泉
仲山治泉既滿考還朝持啓南此圖相示聊為題
此而歸之吳寬(行書圖上中間)
沈啓南太湖一覽卷
外錄
書畫舫云沈啓南太湖一覽卷全師董巨錢鶴灘
題云倣傚王黃鶴非也
沈石田仙山樓閣圖并題卷(一名天繪樓圖)
天繪樓吳奕篆
山水之作本畫而有之其來尚矣山水無有定形隨筆
之及而已耳然亦在人運致也余作畫特游戲此卷留
心二年始就緒觀者自能知其工拙沈周
成化己亥秋啓南客游洞庭乃不鄙而主我相叙
歡甚比歸寫仙山樓閣卷見寄展玩之筆法精妙
墨暈神竒可使前無古後無今真啓南平生第一
傑作也子孫其善藏之吾家樓居藉此可垂不朽
矣蔡蒙時中父識
江南之竒縹緲峰蔡子落落居其中明蟾滉漾白
玉汞初日錯落金芙蓉一樓領略足人傑萬象描
摹由化工當年摩詰在何許短句拙訥輸神功鄉
貢進士祝允明
秋登縹緲峰宿蔡氏天繪樓獲觀石田畫卷因題
洞庭吞萬頃縹緲宅羣仙漫叟身全散凭虚喜
欲顛解衣坐盤礴擕手互攀緣晩霽千林白秋晴
萬壑鮮烟霞謝公屐虹月米家船步步超三界登
登上九天隂晴景多變吳越望無邊商皓風千古
(四皓俱隱此山)雲樵老一廛陟觀酬宿願題品入吟篇婚
嫁他年畢名區許獨專練水張意(小字自註)
余賦性庸下凡人間世所尚走馬鬭雞投壺蹋踘
五木六博吹簫度曲等伎一切不求甚解竊喜登
眺佳山水孤步遐逝以自娛時或焚香危坐則校
勘典籍頗極深沈之思而尤癖於書畫聞有名蹟
舊物百計請觀而後已久之見聞日廣知識日開
始知我明以書畫名家者稱沈(周)祝(允明)以詩文名
家者稱徐(禎卿)王(世貞)第恨生也晩弗獲親炙沈祝徐
三公之耿光僅僅一識王弇州耳於是冥搜遠覽
由博反約文采則服膺子長聲詩則沈酣子美書
法則夢寐逸少並是集大成手所當畢世揣摩晝
日三接者也獨於畫品醉心山水一門若仙佛若
神鬼若花卉若翎毛若虎豹牛馬若鱗介昆蟲蓋
絶不喜之妄謂古人中斷以王維為開山第一祖
别派則道玄鴻一鄭虔張璪大小李(思訓昭道)一變而
為荆(浩)關(仝)董(源)巨(僧巨然)米氏父子(芾友仁)再變而
為范(寬)張(擇端)燕(肅)趙(伯駒)王(詵)劉(松年)馬遠夏(珪)三李
(成公麟唐)二郭(忠恕熙)三變而為鷗波(趙孟頫)房山(高克恭)大
癡(黃公望)黃鶴(王蒙)梅道人(吳鎮)清閟閣主(倪瓚)此三十二
人者雖翩翩各自成家求其兼綜條貫巨細靡遺
則未有若啓南翁之集大成也者翁雖富丘壑妙
點染乎然以名重三吳聲遍九野當年雅士騷人
請乞殆無虚日翁一一應之而不及盡所長坐間
筆落如飛紙散如雨其為殘山剩水粗株大葉者
以千萬計行求刻意苦心窮神臻化之作百無一
二也乃評者之言曰啓南畫品近元其老筆逸趣
可使董巨聫鑣黃王並轡至於妍媚精緻恐非所
長嗚呼噫嘻是未覩翁之大全者也豈為通人之
論耶翁於歴代畫學無不匠心師古淋漓酣暢故
其寄之縑素者遇合作處頓令往哲無色而謂不
能追蹤唐宋吾不信矣相傳翁當盛年曾為蔡時
中寫仙山樓閣而名益著即此卷是也時中名蒙
吳邑西洞庭人以貢入太學積功授温州别駕仕
終南寧刺史為人爽剴有政事才一時所交多名
士如用嘉杜公維清祝公元玉徐公廷美劉公貞
伯李公原博吳公濟之王公皆其倡和之友則其
人可知矣按洞庭山水甲吳中為十洞天之一而
時中者選地卜居建樓縹緲峰下收五湖之文章
納七十二峰之烟景又吳中山水間一勝游也卷
中所圖蓋會其全云先是啓南翁客游洞庭時中
實為地主把臂入林觴咏互作興來即和墨吮毫
解衣䃲礴臝以奏伎比歸而潤色為此卷凡歴歲
始告成繭絲牛毛令人目眩縱未至早暮異觀寒
暑異色雨晴異景遠近異態乃能山谷也而具出
没之竒草樹也而饒芊綿之致人物也而得生動
之情烟雲也而極吞吐之趣有非衆史所能摹擬
者等而上之則輞川(王維畫)遜古草堂(盧鴻一畫)遜曠山
莊(荆浩畫)遜逸仙居(郭忠恕畫)遜巧小寒林(李成畫)遜迥海
岳菴(米芾畫)遜韻鷗波亭(趙孟頫畫)遜雅即翁西園十景
春山欲雨圖贈吳文定公行長卷號為生平極筆
者一一出其下自當與摩詰江山雪霽聲價爭先
下視正道清明上河圖子久浮巒暖翠真蹟且退
避三舍矣胡能與之角勝負耶蔡本山家無能羅
致隨珠和璧周鼎商彝使之雜陳於前以增其光
彩賴有莊騷遷甫禊序等製作伴差堪鴈行耳圖
中備寫包山震澤勝概而獨於時中之樓居結構
極密布置詳悉自非啓南翁用意精到不至此故
時中因以天繪名其樓語具别記況也題署則嗣
葉在前詩篇則希哲在後一時藝林絶伎略備卷
中誠可寶已又聞啓南登縹緲峰入林屋洞游銷
夏灣尋范蠡宅各有詩紀之亦自為卷藏蔡氏異
日當剪拆附後余因庸下思附青雲乃得從事不
律鐫史記注杜詩題仙山樓閣卷雖南面百城之
樂無以過此較之人間世所尚走馬鬭鷄投壺蹋
踘五木六博吹簫度曲等伎不啻霄壤矣真賞之
士其以余言為然否萬歷丙午人日吳郡張丑謹
跋
仙山樓閣圖銘
鑿混沌闢鴻濛布五采歴三冬新圖出古法叢山
萬疊樹千重筆有盡意無窮作者誰啓南翁張丑
外錄
書畫舫云石田少時畫本不過盈尺小景至四十
外始拓為巨幅粗株大葉草草而成檇李項氏藏
翁荷香亭卷樹石屋宇最為精細秀潤乃是蚤歲
之筆然遠不及蔡氏仙山樓閣卷也蓋仙山乃翁
盛年所作據自跋云此卷留心二年始就緒其間
千山萬樹寸屋分人各有生態比荷香亭卷尤覺
細潤而筆力又極蒼古足稱集大成手求之唐宋
名卷目中罕儔真可雄視一世
啓南春山欲雨圖
外錄
書畫舫云元美公藏石田春山欲雨圖今歸董玄
宰
沈石田西園八詠圖并賦卷
西園八詠賦為大司馬王公作系以小圖長洲沈周
粤惟苑囿園池之屬關中者鄙夫無一隅之及一目之
覩矧聞之髣髴於今稽之掛漏於古聊準長安之西笑
托公子之夢語嗟夫上林蕪矣甘泉莽矣御宿稌矣樂
游黍矣西郊之兔跧矣宜春之麋麌矣梨園燬而礫矣
凝碧夷而土矣類皆前王游畋歌舞之區鄙夫蔑有所
取也所可取者郭令公之仁里邵故侯之青門李將軍
之北郭王右轄之輞川俾人追惟於往致儼水木之如
存又不無地遠人非於懷慨然者然而何地無勝何代
無賢何賢無述何勝無傳時則有若耀之為郡實古雍
地平原膴膴而裔衍諸陵矗矗而足峙荆輝而玉韞中
靈而雰萃嶻嶭突秀而近拱漆沮流潤而暗匯壯哉三
原之佳甸洵矣三輔之遺治屏八垠曠蕩之風鬱大塊
坱圠之氣負隂面陽審形遵勢宜賢者之胥宇喜勝者
之攸麗百堵圪圪千弓迤迤迺從相卜迺從窆厝迺從
構架迺從樹藝孝以為基忠以定位擴中類仁制外侔
義方之象行圓之比智厚以積德高以抗志於是大司
馬公拓為西園以藏以修存誠而樂道觀物而玩化非
文饒之錮愚非季倫之豢尤徒悦耳目而恣般游者也
有碑勒銘在墓中唐史氏大書燦爛厥章於考世德于
發幽光靈蔡贔屭而薦力文霓昭晰而呈祥其側有堂
兩廂翼成櫋蘭擗蕙茨芸塓蘅浩浩瀼瀼儲呈滿盈紛
者百氏秩者羣經標牙刻玉籖軸晶熒其前有池湜湜
且泚不澩不溢不淪不漇擅雪滌之專功潔垢硯之遺
滓日新是資舊染是去方沐之盤譬飲之洗有松於軒
徠服其隅離立矯矯直不假扶結瑶為根聳玉為株冒
雪而腯被霜而腴負大且固葆貞不渝歴載而壽無度
效材而需不訾有柳苞矣栵門之側匪朝伊夕先公之
迹骳骩櫹槮總翠輑碧秋樵隕霜而凄愴春葉沾雨而
怵惕則斂乎唐容加敬乎宿殖有花彌囿鼠姑是樹黃
白雜糅紅紫錯互麗乎風烟渥乎雨露殿衆而尊開多
而富有雲出隴輪輪囷囷彌虚匊空煥奕靈雯或卷或
舒乍合乍分莫茹其機曷察其神有記歴歴豸史攸述
㪺潤學海抉深理窟衍言路之餘緒假諫坡之暇筆牢
籠則羣彙靡遺囊括則衆美胥畢華則草木芬敷變則
雲物歘㫚是雖纚纚娓娓絢絢赫赫粗有得乎物之情
狀然侈言莫驗所謂玉巵無當未足於公比德而喻量
也公之老成碩望歴二朝躋六卿旁探賾於聖典馴致
庸於明廷所以考政治通幽明謹法戒導性情以之正
行以之和心非特邊籍之詫笥虞書之美行於以見體
用兼著表裏相形則公之服行於書者當次驗而第徵
也如公之鎮南詔其介確確其隅嵯嵯言為令而不刊
惠經久而弗磨巨宄墮紀援手正之無偏無頗勍侵肆
侮畏壓奔北民命是阿民頌公之碑武勲軌績將槩銅
柱於伏波公之破劉賊也同事不前若狼斯跋公挺而
毅誓進莫斡樹之風聲濤駭雲桚虎攫而龍拏枯摧而
朽拉則河襄之民頌公之松襲馮異大樹之烈公之理
南都也其在默運疇眤疇測其在自展曷憑曷藉祁然
而威行沛然而德化潤廣則何物不沾庇大則無物不
借民仰如雲所謂用作霖雨而澤下者也曰州曰藩公
所蒞止化覃澤加則民之衰孱寡弱猶培而蕪猶溉而
芽轉富而易庶若出乎咄嗟民之佩荷激切將以棫樸
榛楛比公所樹之柳甘棠綠竹比公所藝之花公尚以
他凡庶執事爰有汚墨沙之汰之蕩之激之公尚以記
末學膚受瑣才小能舉錄而錯採兼收而並登揆方員
而施用期獎就而勸成方我勾吳之墟洚流湯湯為割
屢年民苦饑墊天子簡公來旬來宣民乃歡呼拜逆鄙
夫亦獲瞻承光霽識公宏正而亮鎮簡約而瀞淵以之
柱石則明堂底定以之調元則庶徵罔愆其時也於公
之園奚止二四之可賦來百祥之軿軿草靈芝茁木仁
理連華平奕奕醴泉涓涓或蒸之孝義或應之忠藎其
氣在人酬酢於天尚為公賦之以屬於篇也
藏書屋
屋中萬卷非空積宰相由來用讀書架上有籖宜插象
帙中無迹許傷魚擁來芸几風颸靜曬向松窗日影虚
閉戶十年功業就要知吾亦愛吾廬
太史銘
發潛太史文偏好百尺穹碑倚玉峰韓愈高書孟貞曜
蔡邕無愧郭林宗肯教字刻漫蒼蘚慣見虹光貫碧松
終日過車誰不式恩榮令德兩無窮
蒼松軒
軒前數箇長松樹落落真成梁棟資直氣欲隨天地老
貞心惟許雪霜知八窗秋籟蛟騰處滿壁凉雲鶴下時
聞道茯苓能益壽千年采食以為期
隴頭雲
隴上英英白玉姿忽然變化本無期起來天上龍初會
潤到人間物共知草木淋漓元氣濕川原浩蕩大隂垂
白頭司馬功相似拄笏閒看有所思
門外柳
王氏門墻萬綠濃先公種柳與槐同因人舊澤此樹重
拔地新枝元氣通風靜垂條拂車蓋日長飛絮撲簾櫳
十圍正是參天物況在青春雨露中
牡丹圃
天香國色一叢叢分自王家世不同初見微黃映深紫
更憐淡白閒嫣紅重臺半濕臙脂露密葉輕摇翡翠風
飛蓋西園日如市平章宅裡久應空
洗硯池
石池初鑿水沄沄浴德惟容即墨君鴝鵒有睛明碧縠
鯈魚成隊唼玄雲潤從祖物憐餘澤濕就銘書驗古文
更喜主人心共淨臨流閒自搨鵝羣
繡衣記
西園即是輞川莊記勝應湏相府郎一段閒情收物色
百年故事託文章松筠尚帶風霜氣花柳還沾翰墨香
外省公餘再披讀舊游歴歴免思鄉
啓南春草堂圖并題袖卷
西郭亂雲千萬山雙親好住此山顔有身獨舘庭闈外
方寸不迷天地間春草喚愁人有感夕陽刺眼鳥知還
老夫珍重今題讚更喜高篇與孝關沈周
春草堂開對遠山怡怡兄弟共承顔伯高書展龍
蛇動靈運詩成夢寐間出岫白雲欣(闕)望投林烏
鳥倦知還陶然萊綵為歡日肯羨人寰有抱關安
里張禎
城東湖水城西山何緣兩地違親顔心懷山水遥
連處夢繞塤箎交奏間喬木鶯兒欣有託舊巢燕
子敢忘還百年冰玉情猶在早晩辛勤同抱關長
洲浦應祥
阿翁僻愛住青山水遶雲重阻面顔有我若違千
里外無思不在數峰間夢回塵市頻瞻望心積烟
霞默往還爽氣逼人自朝暮小窗徙倚底湏關文
林奉和
外錄
書畫舫云白石翁畫蹟以水墨寫山為藝林絶品
淺絳色者次之其大刷色者尤妙而人間較少吾
家秘藏春草堂袖卷絹長約有二丈青綠竒古逸
趣悠然且畫法全出董北苑而稍雜以趙承旨遺
意真尤物也追思曩日虞山嚴道普氏曾以石翁
水墨吳江圖修卷告易不腆重是先世故物靳惜
不與幾被豪奪行將傳示子孫世世無令失墜以
為張氏青氊竊恐陵谷變遷終為有力負之而趨
不至成亡是公乎
啓南洞庭秋霽圖
外錄
書畫舫云震澤王氏寶藏沈啓南洞庭秋霽大横
披相傳為濟之學士作其畫高丈許闊倍之筆意
全出董北苑位置古雅點染皆有深趣生平所見
巨幅此其稱最矣
沈白石秋山樓閣圖卷
題張約之憲副不負碧山樓
人境曠無車馬迹樓居只在半山橋卷簾嵐氣昏
鼂日繞戶松風雜晩潮惠化黎甿頌清淨高懷琴
鶴伴逍遥羨君解組歸來早天際眞人定可招茂
苑文嘉
集杜長句奉題張憲副約之玉山樓居
樓閣卷簾圖畫裏玉山高並兩峰寒傍人錯比楊
雄宅百遍相過意未闌鹿城梁辰魚書
不負碧山巢記
室之西北隅隙地廣輪僅二尋許結一巢高可二
丈強古之民巢居予之構窄而出於屋上類于巢
北山悠然相對顔之曰不負碧山巢客訝曰聞碧
山不負吾未聞不負碧山云也何居予應之曰昔
有學士不供職御史劾之學士曰碧山不負吾遂
焚章長嘯而去予以俗吏奉職無狀亦為御史論
列自分不能遂甘老焉不俛首向人復圖貪冒故
曰不負碧山夫碧山不負吾云者山為主吾為寄
以隱為高尚飄然有輕世之志焉吾不負碧山云
者吾為主山為窩以歸為知止退然不敢有輕世
之志亦恬然無復有希世之望焉巢窄甚然排闥
則碧山入坐相對嫵媚雲烟縹緲巒峰巉崿旦暮
寒暑風雨隂晴變態不窮俯檻則流水在下潮汐
往來坎坎舟子縱横聲徹墻屋身不出戶牖坐想
滄溟震澤東西争若獻秀而與此山相為表裏巢
取勝也若是主人無求自足雖古考槃碩人之寬
殆不多讓是謂不負碧山者然也或疑巢窄甚與
山殊不稱奚謂不負予哂之曰芥子納湏彌山靈
能忘我於有形之外矣夫士君子出處大致其心
跡之微山靈不能欺也心跡一矣山邪吾邪其相
忘而不相負者邪否則南山捷徑北山移文山不
負吾吾負山矣負則予愳焉於是齋焉諏吉焉北
面稽首以禮山靈指天矢之曰予所負於山者有
如日作不負碧山巢記嘉靖甲子歲除夕也
奥曠巢記
卜居湫隘無可舒眺隙地結構碧山悠然流水潮
汐衰齡筋力不便登臨聊供臥游自適其適西鄰
崇建風景頓失晨夕面壁嗒然隱几口占短句云
秩秩幽幽無復覩魯人所彼東家丘自以解嘲云
爾意在山水拮据靡辭闢而前之依然舊觀如故
人隔别相思復得相見懽悰何如也嘗聞游之適
有二奥如也曠如也古有深明閣蓋有取於奥曠
之適焉此構雖規制窄甚而予容膝易安不可以
言深而内亦自謂奥如者乎不可以言明而外亦
自謂曠如者乎不可以言閣其諸巢之謂乎周公
作䲭鶚之詩謂巢為室巢可謂之室室獨不可謂
之巢乎上古之民巢居後世易之以居室予也今
人也其顓蒙樸略則巢居之民也已遂顔之曰奥
曠巢因作記嘉靖乙丑重陽日也少峰主人張情
纂外曾孫文柟拜書
啓南翁贈維慶府君玉山别業畫卷凡四幀蒼勁
古雅定為盛年真蹟丑憶兒時猶及見其全云至
先子易簀後檢故櫝中僅存秋山樓閣一圖其三
幀則散逸不可得矣歲戊戌春仲整理圖籍復獲
休承伯龍二公投贈先世樓居詩帖倩工聫裝成
卷命甥文柟小楷少峰府君石刻中二記於後是
不特誇示子姓永為吾家文獻爾時月哉生魄孫
男牛郎丑百拜恭跋
沈徵君寄張維慶畫并題
小畫寄張維慶并系以詩
風和楊柳初偷眼雨怯桃花未放心擬載一壺江上酌
綠波春水共沈沈庚子仲春十日沈周
與君古寺三年别寄我新圖一片心傳語兒孫須
愛護休同魚鴈任浮沈安里張禎在春草堂題
外錄
書畫舫云吾家先世尚有沈徵君啓南贈維慶府
君山水小立幅在長兄伯含處戊午遭家變失去
不可復得
又云白石翁畫號為昭代第一然真筆有極草草
者惟詳觀擅場之作的為獨步也六如居士聲價
素出翁下其遺蹟除盛年傚斆周臣外製作一一
滿人意昔人云陸才如海潘才如江余於二公畫
本亦云
又云皇明畫學自劉廷美開山之後當推沈啓南
為廣大教化主如唐子畏之清真文徵仲之古雅
足可南宗北𣲖也
沈石田九月桃花圖并題(紙本小挂幅著色桃花一枝翩仄嫣然中著淡黃一)
(葉秋色春光妮人俯仰)
九月無霜信桃枝見細英向寒時正殺得暖氣偏生弱
萼因風拆微紅借露明榮華雖頃暫天地亦多情沈周
花發年年二三月今年九月見芳英一枝借得春
消息莫道東風不世情沈貞吉(書圖右角上)
惚恍(原蹟倒書)君恩記未真苦風甘雨不勝春綠紗輕
揾臙脂頰揮淚長門不見人張靈詠(書圖左)
沈啓南江程汎舟圖并題(紙本小挂幅淡色高樹林居溪橋野艇上有重山雲)
(壑深秀凝睇江程春風渺渺)
江程何悠悠汎汎江上舟載彼圖與書言往海上遊東
海有君子孝友天德優美官不能縛(原蹟塗去美官作好爵能縛作久縻)
重有屺岵憂歸來从二兄春酒照白頭怡怡家庭間和
氣聞遠州之子固惞从芝蘭味相投匪特自假益尚應
童蒙求春風動花柳絃誦溪堂幽可睇不可即含情渺
長洲長洲沈周(書圖上)
石田愛我圖并題(紙本中挂幅水墨茅堂樹下廣案琴書主客從容悠然意緒)
今晨感我生襁褓迨衰老歲月倏來往七十何草草譬
初同此日天下生不少加論七十年汗漫併莫考善惡
與昏智貴賤及壽夭各各不可齊得活便自好但恥老
醜人多為後生藐我母自愛我喻事且訖了兒女自愛
我勸我飯加飽舊友自愛我把酒頌且禱我生已萬幸
際兹世有道拙廢固無用農圃亦可保杯酌雖寡嗜些
少慰懷抱偃息閒行遊隨意弄花鳥樂哉天地間偷生
亦為巧宗尹盧君知余生辰擕酒見祝酒後澷言以
識親知一日良晤復為圖系書之以答宗尹宗尹且入
毉垣相見不易以此作念云弘治戊午前十一月二十
一日沈周(書圖上)
沈啓南春草秋花圖并題卷(紙本高一尺長四尺餘水墨蕙蘭一本芙蓉一)
(枝墨瀋清潤拂楮芬馥)
烏紗白髮知新寵春草秋花達遠塵想得江南十年别
相看便是故鄉人别遠思深聊此以通問訊而已沈
周頓首益庵親家先生
春草秋花含遠意尋常開卷拂京塵白頭却喜歸
吳下一笑相逢寫畫人益齋先生得遂請老之
願將行過之偶見此幅於案因題其後蓋啓南之
通問寬之贈别各伸其意爾成化辛丑九月十日
吳寬識
啓南翁十二峰圖并書趙松雪詞卷(紙本長三丈餘圖倣米南宫筆)
(法墨氣點染濕潤裝卷首)
淨壇峰
疊嶂千重碧長江一帶清瑶壇露冷月罷明敧枕若為
情雲過船窗曉星移宿霧晴古今離恨撥難平惆悵
峽猿聲
登龍峰
片月生危岫殘霞拂翠桐登龍峰下楚王宫千古感遺
蹤柳色眉邊綠花明臉上紅欲尋靈蹟阻江風離恨
轉無窮
松鶴峰
松鶴堆嵐靄陽臺枕水湄風清月冷好花時惆悵阻清
期别夢游蝴蝶離歌怨竹枝悠悠往事不勝悲春恨
入雙眉
上昇峰
雲裏高唐觀江邊楚客舟上昇峰月照妝樓離思兩悠
悠雲雨千重阻江山一片秋猿聲頻唱引離愁光景
恨如流
朝雲峰
絶頂朝雲散寒江暮雨頻楚王宫殿已成塵過客轉傷
神月是巫娥伴花為宋玉鄰一聽歌調一含顰幽怨
竹枝春
集仙峰
雨過蘋汀遠雲深水國遙渡江齊舉木蘭橈纖細楚宫
腰映水勻紅臉偎花整翠翹行人倚櫂正無聊一望
一魂消
望霞峰
碧水鴛鴦浴平沙豆蔲紅望霞峰翠一重重帆卸落花
風淡薄雲籠月霏微雨灑篷孤舟晚泊浪聲中無處
問音容
棲鳳峰
芍藥虚投贈丁香澷結愁鳳棲鸞去兩悠悠新恨怯逢
秋山色驚心碧江聲入夢流何時絃管簇歸舟蘭櫂
泊沙頭
翠屏峰
碧水澄清黛危峰聳翠青竹枝歌怨月三更别是斷腸
聲烟外黃牛峽雲中白帝城扁舟清夜泊蘋汀倚櫂
不勝情
聚鶴峰
鶴信三山遠羅裙片水深高唐春夢杳難尋惆悵到如
今十二峰前月三千里外心紅箋錦字信沈沈腸斷
舊香衾
望泉峰
曉色飄紅豆平沙枕碧流泉聲雲影弄清秋觸處是離
愁臉淚紅波澷眉横片月收佳人欲笑卒難休半整
玉搔頭
起雲峰
裊娜江邊柳飄颻嶺上雲卸帆迴櫂楚江濱歸信夜來
聞欲拂珊瑚枕先熏翡翠裙江頭含笑去迎君鸞鳳
盡成羣此松雪翁咏巫山十二峰詞也讀之則楚宋
風流宛然在目秋來因雨連綿偶錄此卷以遣孤興併
倣米南宫筆意於卷首時弘治癸丑八月望後六日長
洲沈周(行書)
嘉靖己亥冬日有客持此卷來余展玩不能去手
文敏公之詞既得宋人三昧而石田先生能以涪
翁書法書之卷首又以南宫墨法圖之精神溢於
几案令人醒爽誠不易得知者當視為重寶可也
白陽山人陳道復(行草書卷尾)
白石翁灣東草堂圖并題(紙本中挂幅長四尺餘闊二尺淺色竹籬茅舍背枕)
(崇巒前臨溪水柳梧竹栢參差交蔭中一客攤書小童二煑茗想見灣東一境不啻杜老浣花陶氏)
(南村也筆墨疎秀洵足移情)
灣東草堂(行書圖右角上)
愛子别業灣之東去家僅在百步中敝門遮屋樹未大
矮簷但見麻芃芃頻年一意耽詩酒翻然改與耕夫耦
赤脚饁飯走細塍戴笠牽牛映新㧕時人諵諵譏子愚
阿翁儘有高明居何致妻子嫌仄陋何信兄弟饕錙銖
從人自說渠自好力田養親殊有道強於遠宦竊斗升
手種長腰使親飽力田養親樂已多兄弟妻子如予何
我與題詩解嘲罵門外雨來蛙滿河德韞賢弟有供
伏臘饘粥田百畆近為小屋畷間以課童子之耕居之
鄉有不務本者嘲之予作是詩附於醜圖俾揭屋壁庸
解嘲者乙未夏五沈周題(行草書左角上)
外錄
書畫舫云沈啓南灣東草堂巨幅係盛年筆在翁
有竹莊圖之上
沈啓南吳山圖并題(大掛幅)
雨裏荆溪疊疊山濕雲藏翠有無間歸來老眼模糊在
水墨還消白日閒近與沈豫軒工侍雨中話别見湖
西諸山出沒烟雲間可愛歸寫此以寄孤興正德己巳
八十三翁沈周
石田翁連峰浚谷圖并題(紙本小挂幅長四尺二寸餘闊一尺七寸淡色峰連)
(谷浚窈窕深幽林亭有人逍遙把卷筆墨之閒靜頗與平日異觀至其格局則似本乎大癡)
連峰何窈窕浚谷深且幽中有高識士樂兹逍遙遊長
勤事竹素抱志徯其時叶芙蓉製重襟約以珊瑚鈎搴
芳古桂林翔聲藉南州鳳鳥不可狎迺在崑崙丘矯首
望光塵遐鄙即無由信思聊致言墨墨慚謬悠惟謙
吳君才茂德優為東崑名流也相别良多歲月懷思不
能置聊以拙畫鄙言通其知也癸巳沈周
沈石田巒容川色圖并題(紙本水墨掛幅長五尺三寸闊二尺二寸計二紙)
巒容川色(篆書)
國初金華宋學士每見巒容川色謂是上古精華不忍
舍去其好古之心為何如哉予居荒僻無可目擊其勝
但以毫楮私想像之搰搰塗抹又不能探繪事之旨惟
徒勞於心爾然繪事必以山水為難南唐時稱董北苑
獨能之誠士大夫家之最後嗣其法者惟僧巨然一人
而已迨元氏則有吳仲圭之筆非直軼其代之人而追
巨然幾及之是三人若論其布意立趣高閒清曠之妙
不能無少優劣焉以巨然之於北苑仲圭之於巨然可
第而見矣近求北苑巨然真蹟世遠兵餘已不可得如
仲圭者亦漸淪散間覩一二未嘗不感士夫之脉僅若
一線屬旈也亦未嘗不歎其繼之難於今日也此幅予
從劉完菴所臨中間妄有損益處終自生澀於其所好
弗自以煩譬之盲者不擿埴無以得途也他日挾之以
遊金華見學士之所不舍者然後更加潤色之未知果
能否耶成化十年二月念四日石田生沈周題(小楷書計十六)
(行)
沈啓南水墨花卉并題卷(紙本高八寸餘長二丈一尺凡六幅花八種)
秋軒前雜植凡數種花開時輒弄筆象之於紙次第得
十翻蓋散人弄飽飯之活計也觀者勿以工拙為誚八
十一翁沈周識
宋人寫生有氣骨而無風姿元人寫生饒風姿而
乏氣骨此皆所謂偏長能兼之者惟沈啓南先生
觀此卷數花雖率意點染而蒼然之質翩然之容
楮墨之間鬱有生色非筆端具造化者不能八十
老翁神王若此覩其遺跡猶有天際真人想也太
原王穉登題
寫生之法大與繪畫異妙在用筆之遒勁用墨之
濃淡得化工之巧具生意之全不計纖拙形似也
宋自黃崔而下鮮有擅長者至我明得沈石田老
蒼而秀潤備筆法與墨法令人不能窺其窔&KR0034;真
獨步萟苑試閱其一二佳本真能使眼明不可易
視為識卷末周天球
沈石田懷鶴圖并題(紙本中挂幅淡色平坡茅亭亭背青山高聳松梅下上挺秀呈)
(妍亭外三人立望空中飛鶴縹緲無際坡邊泊舟一近橋一老擕杖欲渡孤山佳景宛然在目)
聲清骨俊閑鸞鳳可追攀已發樊籠外當聞天地間風
雲想仙駕霜月滿秋山近接瀛洲信知從霄漢還懷
鶴兄從廣陵購得馬遠畫一幀上有楊妹子題懷鶴詩
恰稱其號珍重十襲以為竒遇乃令予摩副本懸齋中
為蚤暮觀玩業竟并用楊韵成四十字云弘治甲子春
仲八日沈周
林逋院落閒仙翮遙難攀影落烟霞外聲空竹樹
間不知華表路却望青田山緱嶺秋期近君恩月
下還匏菴寬
獨立羽毛閒翩翩未可攀偶然過海上聊住在人
間月色侵幽夢霜華憶故山瀛洲應不遠待我却
飛還劉珏
書畫彙考卷五十五
