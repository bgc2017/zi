書畫彙考卷二十四
刑部左侍郎卞永譽撰
書二十四
明
姚綬
姚侍御書溪東篇(行書)
賢哉許仲子孝友乃其德藕花溪水東置此一區宅兄
存既能讓兄亡心不易豈惟讓其居潤色可為則朝開
溪上窗旭日蕩波色暮歸溪上舟渚禽飛格格三子森
如玉長作芹泮客進道觀逝川晝夜窮簡冊尋將登龍
門變化奮六翮仲季事畎畆黽勉勤稼穡春祈歲十千
秋取禾三百嬉嬉婦子間啟處足衣食閒暇陳八簋邀
我話疇昔我在兄弟行年齒髯鬢白醇醪常我醉醉卧
月下石情猶不自已臨流曾促席惟余母黨親仲子立
行特南風藕花開錦雲手可摘觀魚倚闌檻意趣互閒
適相去雖密邇别去輒馳憶田間固無營欲屢何可得
有時來吾村需我以文墨為書溪東篇層空動瑤碧成
化甲辰六月二日表兄姚綬書於江南水竹村
外錄
珊瑚網云此幅先君粘點蒼石屏後置凝霞閣左
時閱而哦之盖我翁天性孝友正與是篇相合也
公綬贈金良德詩
御史大夫金豸冠兩廣節鉞得一韓民懷吏畏邊患息
信賞必罰嚴而寬偉哉廟堂梁棟具出將暫作邦家翰
萬里何曾遺故舊惠扇重若青琅玕扇中畫景掃凡俗
振然三鷺浴清湍綠楊風高野岸闊潔白疑在西雝看
將門難弟皎玉雪謂有此弟兄尤難奉揚仁惠弗敢後
嗟予衰病狎鷗鳥無夢闕鷺與鸞因君保此需白戰
強顔(闕)登詩壇成化癸巳六月廿有一日姚綬為金
良德書於天光雲影亭
姚榖菴書贈菊坡高士詩帖
堂偏有地栽叢菊菊外無塵結小亭何處滿籬秋爛爛
此中清景月冥冥主人自對多青眼若個相過是白丁
能屈王弘送酒使謾勞陸羽煮茶經重陽定不嫌皆醉
舉世惟應笑獨醒君已種來酬逸興我將分去對頹齡
從教五柳當門碧忽見南山向晩青須插滿頭成眷戀
籬邊開口重丁寧谷間飲水知甘味卷裡題詩頌德馨
朝拾落英和湛露夜吟蓬鬢帶疎星曾容翠竹陪孤主
莫把春光歎易零三徑宛存頻鴈蕩一舟常許度鳬汀
風景似仙家山厨飰熟麻恐人知姓氏避地隔烟霞流
水一溪雨種桃千樹花莫教漁父識出向世間誇
雲東逸史雜詩卷
東風吹雨不終日東風吹酒不上面送君鼓棹歸錢塘
問君定在何時見君言清明三月三桃紅李白皆相似
放舟直抵水竹村醉欲題詩大雲寺酌橘奕於中心
堂贈别綬
臘盡分擕此水頭經春歴夏又逢秋白蘋半沒來時路
綠樹重維去日舟沈約病腰多瘦瘦張翰歸興獨悠悠
一行一住情何限雲影蟬聲驛外樓留别姑蘇吳元
璧時元璧病酒不得會故於詩及之閏六月二十日綬
採藥不採芝以芝名藥色常來佩蘭人親薰自朝夕
種竹多近水取鈎曾釣魚客來知姓氏節下亦堪書
右五言絶二首丹丘
松門早已為君開何事期君竟不來想是落花泥尚濕
嬾移雙屐向蒼苔
一尊欲向竹間開常日愁無好客來獨酌有時還獨醉
碧溪明月照蒼苔初夏招陳惠民遊五畆園不果以
此柬之姚綬
鳬鷖渡口烟蒙樹蘆荻藂邊月暎沙絲竹一船詩共酒
風流不羨五侯家
竹下幽亭竹外山山中流水日潺湲一彈古調無人愛
只有白雲相與閒
霜落吳江楓葉殷酒船輕蕩過前山如何毛骨清如許
月在蘆花淺水間
孤鶩舟邊見白蘋山横秋氣樹迷津櫓聲咿&KR2374;誰家去
疑訪成都賣卜人題日者孫翁綬
姚丹丘咏物詩冊(烏絲闌紙本)
片片鱗鱗傅粉初夜來青女定躊蹰鴛鴦披素朝凝慣
翡翠生華露結餘寒砌簷端先積聚暖梢隟處後消除
戴家茅屋山隂雪致客㢠廻船恐未如霜瓦
兒童嬉戲捻窩成空洞燃膏晃眼明戸外素光隨手滅
案頭虛白帶寒生獨饒金剪三更凍相似銀缸一味清
問昔孫康曾用否憐余卒歲事長檠雪燈
竿老如松可棟梁新煩匠氏結茅堂牖明月散湘雲影
椽近風飄粉節香酒甕少時浮沆瀣鄰家今日見裘羊
凉聲撼動秋如此棄置籃輿也不妨竹屋
溪藤剪綴玉生光非幕非幃稱我床雪作流蘇纔得似
繭為房舍豈能方招邀梅月情同潔勾引梨雲夢獨香
漢武昔年如見此肯將甲乙漫收藏紙帳
地不多寬僅一方書堆四角卧中央十升為度應難竝
只尺於人未可量有酒待需勞婦置無屏能掩倩雲防
渠渠夏屋潭潭府空為兒孫計肯堂斗室
二尺分光夜照書書窗坐對夜何如新凉可近知秋到
繼晷相親是晝餘几案過高徒自累文房資助不為虛
銅盤絳燭嗟何補不照逃亡照綺疏短檠
鑄來便覺類胎仙分頸含香細吐烟立對匡廬當此日
飛歸華表是何年首山材質終成器坎水鳴飛若聞天
警露無因秋夜静炷薰移近枕屏前銅鶴罏
工巧成杯細鈒彫物形何事不能逃雙螯直立人驚畏
八足横行酒動摇烏有先生當用續無腸公子不須招
夜深徧席三廵處紅燭光中儼上潮銀蟹杯
毛自山中短褐來霜鋒揮霍别長才足奔月窟非徒爾
錐畫沙場亦快哉君不中書因老大子能作傳重徘徊
無由一問江淹事幾見花從夢裡開兔毫筆
修斵孤桐不記年於今零落又無絃文侵蛇腹交加斷
穴與龍池只尺連幾點殘徽星散去雙馳逸足鴈廻旋
牙期相對嗟何及涸盡當時碧澗泉破琴
鍛葉為筒竅引聲昔人網得借龍名憑金幻出於中巧
比竹吹來分外清楊子半酣聊托興桓生三弄不勝情
仙翁約我瑶池去更欲桃花樹下鳴銕笛
晨興初對不能離開匣登臺似有期落月在梁非夢見
初霜侵鬢是心知唐環婀娜難勝髻張敞風流且畫眉
莫為日高忘拂拭塵昏安可别妍媸曉鏡
鍛成雙股配柔剛疉就雙鋒自斂芒巧匠誇工冰雪瑩
佳人到手歲年長割開素繭還憐蛹裁破文鴛不近鴦
恐墮吳淞無網處錯教人認作魚腸剪刀
雪剪香羅小小裁隨人只向袖中來春兼錦字人如玉
夜拭銀筝月似杯羃首肯嫌膏被髮留痕争怕淚盈腮
鮫人亦有閒機杼借織生綃恐致猜手帕
時制為巾重裹頭功須挑織線纖柔目張不為忙中減
綱舉都從頂上收小岸烏紗頻照鏡輕籠白髮淡宜秋
共言乞得天孫巧借問佳人果是不網巾
莫剪鴛鴦製合歡帛中棲纊禦嚴寒公孫用布原非儉
兄弟同衾亦自安薄煖侵膚春在繭微溫塞枕絮成團
抱裯相近宵征者星在東欄漏未殘綿被
美人絲縷藉渠纏百轉千回斷復連共處閨房消白日
獨隨刀尺度流年短長有限惟營繞寬窄無多競取憐
至節添功須此出手中應得借餘妍線板
東井青絲閱歲年亭深塵静只高懸轉來最喜銀床滑
汲去全凴玉虎牽斷響有時秋月下連聲無數曉風前
九㢠廻腸為春愁役更似河車不住旋轆轤
編草成襟袖可無剪裁誰箇費工夫帶烟農父徂畛隰
披雪漁翁入畫圖鷺羽能添新趣向羊裘不換舊規模
得渠便不愁風雨短棹春江獨自娱蓑衣
三尺惟憑一縷緡竿頭摇颺屬漁人近牽杜若舟前月
遠繫桃花浪裏春自分高風能補衮誰言獨繭可為綸
相持去約任公子用製如山截海鱗釣絲
飛雪無由沾縞袂歸途有分失烏衣不隨柳絮依稀去
常逐梨花自在飛夢斷玉樓驚月落愁迷粉蝶送春歸
黃泥墳上堂存否華髮坡翁可暫依白燕
角雜青紅刺亦多摘防傷手更如何出湖蕩槳風初起
分葉移船水不波翻覆謾勞雙眼力往廻相趁一聲歌
夕陽歸路携筐筥秋滿蘋花點碧莎採菱
竹半過墻殞在林露梢零落選苔深粉銷已識風香遠
斑在端疑淚點侵入剪且供閨婦手裁冠殊稱野人心
錦䙀更錫嘉名號好為堂前稚子吟筍籜
朝露纔稀便趁風高低去住任西東舞猶白雪還鋪逕
繫向遊絲只在空啄啄江頭知鳥雀行行隄上看兒童
章臺走馬春歸矣飛逐雕鞍得暫同柳絮
送不須期嗅不消穿簾淡淡忽迢迢雨從曲徑開時濺
風自中林隙處飄和露上衣驚寢曙薰人到枕可憐宵
玉壺若扣鴛鴦事安得虹飛百里橋花香
樹底枝頭見漸稀紛紛紅白點苔衣雨中過眼千嬌失
風外傷心一片飛故態似隨蝴蝶化殘香疑道晩春歸
丁寧童僕無輕掃尚把餘妍媚夕暉落花
少時嘗見先君子松雲公誦謝宗可咏物百首亦能記
其一二邇來五十餘年四方馳逐百事萃心忘去久矣
宏治戊申七月因與式之軰晩酌聞其所誦謝詩三首
重有感焉即席依韻追次八月四日自蘇還扺平望偶
自賦三十餘首子旬頗銳志此藝因以此紙作烏絲就
其廣長書凡二十六首付與見余感今思昔者又將托
此以傳旬尚勉之雲東逸史記
又云因余甥伍式之誦謝宗可韻用之為剪刀手帕白
燕凡三首公綬
姚雲東書李商隠詩二卷(小行楷書紙本内多項氏印不錄)
李商隠詩集(原詩不錄)
姚丹丘手錄項墨林觀
支梅坡藏
嘉靖癸卯五月十又一日徵明與魏君維翰同觀
於金閶舟中
崇禎癸酉春仲支允堅細觀
陳獻章
陳白沙書雜詩帖(草書紙本)
采菊復采菊嚴霜下庭木豈無桃李顔畏此天地肅落
落枝上英未傷飡者獨持贈楚人歸投之江魚腹
卷裏我能題百首溪篷斟酒不辭深(闕)
閉門春雨可憐花誰共花前傾紫霞但放此杯深似海
四公肚裏得横槎
紅日花開綠渚潯秋來霜橘又垂金美人家在紅雲島
(闕)
春光澹蕩老花潯絶岸迴風落碎金一路潺潺烟鎖斷
無人知道此溪深
川練縈紆島上花世間遥望赤城霞僊源不是函關路
老子來時坐一槎
手拄藤枝鬢(闕)
陳完
陳孟英寸善堂銘(楷書烏絲闌紙本)
寸善堂銘
吳郡羅原敬名其堂曰寸善志為道也廬山陳完銘以
勖之曰
善豈有寸寸猶小積由小而為終成大德心言在仁仁言
在愛愛言在公公言德在明乎其明是之進善求己之功
孳孳以踐尺有所短寸有所長由寸至尋于尋至常忞忞
弗怠匪勇曷以我行我勇聖豈遠爾譬彼于水其盈由科涓
涓不止將成江河鑑觀於此以守之篤毋懈爾心用規爾勖
吳寬
吳文定公懷修竹書隠詩卷
春雲漠漠雨溟溟假寐書牀午夢醒十載客居便巷陌
一時鄉思繞園亭繁華照檻知堪賞亂石鈎衣憶所經
恰有古苔三畝綠都來修竹萬竿青當窗好鳥通人語
挂樹危藤學字形日射韭畦朝可剪香凝㯶室晝長扃
鹿場舊築猶存號鶴冡新封未刻銘架上殘篇歸擬讀
移文不待北山靈鹿場居士
匏菴贈以岩詩冊
籊籊猗猗竦雨立豈獨衛風名始識倏將長身托放曠
水墨似嫌依六逸臨風首肯對以臆謂我此言人莫敵
歲寒雅操從少習玉板禪機尤祕密毛髮蕭蕭垂紺碧
湘江新沐如膏濕鷓鴣日暮啼且集任公東海登釣石
高竿未斫礙雲日運思正慰王猷憶深林溟濛煙雨滴
風動仍聽無孔笛湖州已遠休物色薊州無復齋名息
百年筆法尚能傳篋中喜為鄒陽得右題畫竹元博
湯翁愛茶如愛酒不數三升竝五斗先春堂前無長物
只將茶社連茶臼堂前無事常煮茶終日茶杯不離口
當筵侍立惟茶童入門來謁惟茶友愛茶有詩學盧仝
烹茶有賦擬黃久茶經續編不借人茶譜補遺將脫手
平生種茶不辦租山下茶園知幾畆世人肯向茶鄕遊
此中亦有無何有茶歌
世間只有雲疎懶不道君猶懶似渠載雨從龍雲有意
出家離俗子何疎雲常隨爾棲巖穴爾亦隨雲參太虚
願爾與雲毋拆伴千秋萬古永如如贈人
霜染秋林葉未紅白雲如海晝溟濛山中雞犬無塵到
谷口漁樵有路通雙履行蹤留蘚逕五絃靈籟響松風
浩歌招隠披圖畫目斷冥飛縹緲鴻題山水
累月不出門西山了無見新圖偶携來如見西山面積
雨適初晴疎雲藹層巘林堂接溪橋有客來獨便况有
釣魚人不作臨流羨石湖在吾前臥遊殊未倦偶為
陳冷菴憲副題石田山水以岩過醫俗亭見之請書於
扇遂為執筆歸之匏菴吳寬
匏菴臨懷素自敘帖并題
自序(原文見懷素集)
荆門守徐君泰以所得此帖見示賞玩累日既為題數
語於後矣將持去欲摹一過恐浣其真輒以乾筆彷彿
大略雖形神氣韻索然相遠然時出覽之亦或有似人
之喜也成化十四年四月望日吳寬在醫俗亭書
懷素自敘帖余嘗見宋昌裔所臨一本然多自出
己意吾疑其相遠及得原博先生所摹逶迤曲折
具得秃翁之意於是益知宋之不類也豈臨書家
非才參力及有不可以易致歟米元章書史載蘇
沂所摹自敘帖一如真迹不知於吾原博者何如
惜余不得而竝觀之也庚子歲正月庚子坐日色
中展玩因書之崑山陸釴
蘇黃門題此帖時恨不令吾兄一見後東坡得見
之則曾空青所謂馮當世家本也偶得坡翁䟦語
而山谷觀于石陽休家又得其說於名臣言行錄
因具錄於後見蘇黃為一代書宗所以評自序者
如此以為博古者之助耳䟦語云僧藏真書七紙
開封王君鞏所藏君侍親平凉始得其一二而兩
紙在張鄧公家其後馮當世又獲其三雖所從得
異者不可考然筆勢奕奕七紙意相屬也君鄧公
外孫而與當世相善乃得而合之予嘗愛梁武帝
評書善取物象而此公尤能自譽觀者不以為過
信乎其書之工也然其為人儻蕩本不求工故能
工如此如沒人操舟無意於濟否是以覆却萬變
而舉止自若其近於有道者耶言行錄云元祐中
與子瞻穆父飲寶梵僧舍因作草書數紙子瞻賞
之不已穆父無一言問所以但云恐公未見藏真
真蹟某心竊不平紹聖貶黔中得藏真自序於石
揚休家諦觀數日恍然自得落筆便覺超異回視
前作可笑然後知穆父之言不誣且恨其不及見
矣成化十六年正月廿五日寬再書
吳原博雜詩卷(詩内小字俱自注)
絶句謝獨山送杏子
一樹臨窗初試花又看結實壓枝斜薰風吹熟甜如蜜
投我何須用木瓜
次韻司徒周公謝獨山送杏子杏為公舊植者
親手移來别苑花隔窗窺見數枝斜蚤知結實甘如許
何用青門去種瓜
數顆纍纍映雜花方庭紅日影斜斜夜來風雨還堪惜
已似黃臺四摘瓜右拙作呈太宰先生詩伯求教寬
再拜(行書一紙)
左廂前有樹一株花開細白而香結實甘美人云
馬檳榔嘗疑其名不雅今衍聖孔公過而識之曰
此文官花也青兖間多有之於是其名始定寬因
記前軰有咏此花者乃賦一首呈太宰公教而和
之
繁花如雪散清香一樹蕭疎近左廂結實回甘非橄欖
冒名襲謬是㯽榔郭駞有術能移活(郭橐𫝊云駞所種樹移徙無不活)
束晳無詩為補亡(晉束晳嘗補白華之詩)人說吏曹宜種此掄材
應許勝枯楊寬拜上(行草書一紙)
承金桃之惠聊奉青李為答侑以拙句意見乎詞
金丸投我愛形尖報以青瓊幸少嫌鸚鵡啄餘猶自美
蠐螬食後却傷廉不將土物空相遺盡在公門更勿謙
向晩登堂官事了兩翁一笑定掀髯寬拜上太保冡宰
先生執事七月六日(行書一紙)
昨偶論及世俗以老態從上為夀徵戲成二絶句
用發笑粲
六十餘年作宦遊未知前路幾春秋人言老態須從上
白盡髭鬚正不愁
白盡髭鬚正不愁吟詩撚斷更風流從今越把詩吟苦
索性教他白到頭寬上丹山老先生詩伯(行書一紙)
秋壇陪祀知有高作僕亦先得四句因足成之錄
以請教寬拜
殿外泠風似颯然即看庭燎列星躔牲肥豈秩無文祀
榖熟當書大有年舜樂九成神欲陟魯宫三望事猶傳
小臣十載從龍處憶侍鑾輿向藉田(行書一紙)
歎庭前枯棃偶爾有作寫上求教
庭院隂疎日又西翛然相對有枯梨霜餘少葉緣蟲蝕
月下無枝借鳥棲不及蒹葭猶倚玉爭如桃李自成蹊
吾生老態還同此秃髩臨風句強題寬再拜丹山獨山
二長官尊契(行書一紙)
奉次高韻謝獨山惠李得三絶望教之
碧椀盛來黃玉團良工雖巧未能鑚臨風更帶清冰嚼
併作人間六月寒
誰言螬食不成團綠幹生蟲未許鑚若作和羹須此用
(原蹟此用乙轉)分明入口覺酸寒
牛心空是赤團團(李有牛心紅)黃玉懸枝却似鑚須共楊梅
三百顆冰盤錯落照人寒寬拜上太宰先生老詩伯(行書)
(一紙)
櫰軒落成適喜遷入拙句奉賀聊致微忱
翼然高架忽臨墻還似三槐舊築堂期待已同王氏貴
欠伸無礙宛丘長心懷北拱天逾近手選南遷日更良
獨坐齋居方禁酒自慚持賀只詩章寬再拜太保先生
尊契丁巳仲秋八日(行書一紙)
蒙以高作送後園新梨繼又承送棗併次來韻以
謝寬拜上
守株終日歎園公佳果初嘗味不同若比蟠桃須落盡
三千年内幾番風
手分佳果出山公赤玉擎來顆顆同莫向盤中容易食
枝頭歴盡是霜風(行書一紙)
胡桃沙果皆後園佳味也承特分遺兼索拙言敢
具二絶奉謝恐亦不能默默也寬上丹山詩伯長
官
西域移來舊得名青皮未拆韞瓊英秋桃數種皆堪食
有核何曾向外生
右軍帖裏見來禽回首吳城憶果林(寒家有園數畆皆種此果)忽地
摘來紅玉子省中秋色後園深七月廿五日(行書一紙)
庭梨數枚奉上敢以拙詩侑之
誰道枯梨生意遲秋來結實尚離離斑多或被蚊蠅咂
味美還招鳥雀窺律在不妨猶擅食詩成相送敢違期
玉丸流液能消渴日啖何須說荔枝寬拜丹山先生尊
契執事仲秋十四日(行書一紙)
承送佳瓜兼押前韻同至不容再和然此情不能
自已也乞笑置之寬上
蒂脫黃花帶雨香送來又喜出東廂故鄉回望仍思芡
新韻交投強押榔碧瓠形圓犀獨滿紅漿味美舌難忘
令人欲作青門隠不羡他家果姓楊六月廿八日(行書一紙)
再承以高作送瓜感感輒有李子數枚奉上仍次
前韻發齋居一笑
摘處猶沾白雪香家僮忽送到前廂江陵莫謾誇千橘
嶺海何須說兩榔(謂㯽榔桄榔)廉士甘貧殘可食貪夫營利
吝終亡強將詩句臨青李敢比書家倒植楊寬再拜丹
山老先生(行書一紙)
承送新榛敢以小詩奉謝
七月遼陽已降霜簪頭落地野榛香三年不到燕山下
又喜平章玉顆嘗寬頓首太保老先生詩伯(行書一紙)
粗箋奉上正愧不足吟藁之費反蒙以多為辭再
次前韻答之
一歲詩成知幾篇洛陽高價起華箋况公更有鵝羣好
未滿黃庭字五千寬拜上(行書一紙)
齋居一首奉上丹山太宰先生求教
齋閣相通畫舫同置身書卷筆牀中沾衣尚帶丹墀雨
揮麈難招玉宇風高柳鳴蟬驚旅客枯梨行蟻對衰翁
到來兩月慚無補又是人間伏暑終六月廿九日寬拜
(行書一紙)
承以高作送梨次韻為謝且為此蟲一辨明耳
樹杪薨薨最惱公送來數顆味應同要知落地渾無損
不是遊蜂還是風寬頓首(行草書一紙)
家園粗果蒙用前韻以仙棗見許愧感之餘輒復
和答寬再拜
詩贈吳郎有杜公西鄰撲棗事還同莫將仙果來相比
小圃安能抵閬風(行草書一紙)
吳箋數幅供用敢以短句侑之
入手新詩已百篇奉償日費有吳箋欲知供得高才足
歲取於今擬十千寬頓首(行草書一紙)
奉謝惠榴仍次來韻
霜坼當階紫玉胎珊瑚一握案前堆欲知佳實何從得
亦是張騫奉使才寬頓首丹山先生尊契(行書紙本)
蒙以小園種茄未實有詩見嘲次韻奉答公餘覽
之用資一笑
助長何曾似揠苗園丁早種况多朝他畦待作牛山木
結子纍纍敢自料寬再拜太宰老先生詩伯六月十九
日(行書一紙)
徑寸渾如山下苗喜逢好雨自連朝東園摘盡西園摘
遲速無妨亦可料奉和食茄有感高作併呈獨山長
官發一笑晩生寬再拜太保老先生執事六月十八日
(行書一紙)
三次前韻奉送小園茄子
野外空聞無麥苗園中采掇自終朝向來詩裏纍纍語
地産誰云不可料(行書一紙)
四次前韻謝送茄子
團團紫玉少長苗相送須知在此朝莫使園官俱摘盡
秋深還有作羹料寬頓首(行書一紙)
計二十四段
吳文定公體度俱效蘇文忠而神致全本二王故
筆筆生動其足引人玩味雖朝斯夕斯趣韻難以
縷數也一字中具足令人十日思矧篇牘二十四
幅豈非稱墨寶乎乙未夏日偶得於吾鄞賞鑒家
尚珍藏之己亥秋日雨臣霖識(行書藍紙本)
吳原博林下詩蹟(徐鳳池收藏)
林下居常睡起遲那堪車馬往來稀春深晝永簾垂地
庭院無風花自飛吳寬
文林(文氏一門次後)
文宗儒與匏菴札(楷書紙本)
兩辱手誨慰唁諄懇足見不忘鄙猥也所諭云云僕非
真高世者特是衰病侵尋而一向又繫放棄人數即無
可出之理兼以嬾廢日久就令可出亦豈能復供世事
坐是雖雅意勤渠而區區此心日益灰喪終恐有孤故
人之望耳前杜生去曾奉數字亦略及此意而不能悉
今再申此想能深察也即日伏承日用輕安眷聚康慶
開慰無量前書曾說寄示小詞而此度却不見及併向
時所許諸詩竟亦付之渺茫豈政事有以奪之邪抑遂
忘之耶呵呵史眀古墓文渠家累次託僕致意且方俟
此以為復土之期不知公亦嘗念及否也千萬作急寄
付以慰其子弟之望曹守廉明仁恕真吳民之福恐公
欲知漫此附告未即參承伏紙不勝惓惓惟萬萬若時
自愛以副朝野之望不宣十一月望日年弟文林再拜
奉書匏菴少宰先生年兄執事堇空後
文徵明
文太史書老子傳跋(楷書紙本前寫清淨經白描太上像)
嘉靖戊戌六月十有九日為昆山煉師補書此𫝊於是
余年六十有九矣歐陽公嘗言夏月據案作書可以消
暑忘勞然余揮汗執筆祇覺煩苦爾豈公自有所樂也
是日午後微雨稍凉但苦窗暗故首尾濃纖不類不免
觀者之誚云丁酉七月望日徵明識
徵仲書赤璧賦并跋(原文不錄)
嘉靖癸卯歲秋八月既望静坐玉磬山房時日將昃凉
颷拂衣桐葉飛地展卷自適誦長公此賦不覺有憑虚
御風羽化登仙之興乃命童子滌硯檢笥獲扇書之聊
記暮年之筆畫也長洲文徵明識
外錄
珊瑚網云文太史書前後赤璧在烏絲黃宋箋上
盡楷法之妙休承為補兩番云作於歸來堂覺逸
趣横溢毫端可稱珠聮璧合萬歷丙辰春梁溪陶
醉虛來客余家為煉秋石諸服食藥因携此帖及
徵仲山水二卷貫休應真像胡子霑所製瓶合售
之先子時置賦於紫檀榻右坐卧展玩不休松色
花光并扇頭所書相暎發今一旦咸作銀杯羽化
可勝惋惜
衡山書拙政園記并詩卷
槐雨先生王君敬止所居在郡城東北分婁齊門之間
居多隙地有積水亘其中稍加濬治環以林木為重屋
其陽曰夢隠樓為堂其隂曰若墅堂堂之前為繁香塢
其後為倚玉軒軒北直夢隠絶水為梁曰小飛虹踰小
飛虹而北循水面行岸多木芙蓉曰芙蓉隈又西中流
為榭曰小滄浪亭亭之南翳似修竹而西出於水澨有
石可坐可俯而濯曰志清處至是水折而北滉漾渺瀰
望若湖泊夾岸皆佳木其西多柳曰柳隩東岸積土為
臺曰意遠臺臺之下植石為磯可坐而漁曰釣䂬遵䂬
而北地益㢠林木益深水益清駛水盡别疏小沼植蓮
其中曰水花池池上美竹千挺可以追凉中為亭曰淨
深循淨深而東柑橘數十本亭曰待霜又東出夢隠樓
之後長松數植風至冷然有聲曰聽松風處自此繞出
夢隠之前古木疎篁可以憩息曰怡顔處又前循水而
東果林彌望曰來禽囿囿盡縛四檜為亭曰得真亭亭
之後為珍李坂其前為玫瑰柴又前為薔薇徑至是水
折而南夾岸植桃曰桃花沜沜之南為湘筠塢又南古
槐一株旉隂數弓曰槐幄其下跨水為杠踰杠而西篁
竹隂翳榆槐蔽虧有亭翼然西臨水上者槐雨亭也亭
之後為爾耳軒左為芭蕉檻凡諸亭檻臺榭皆因水為
面勢自桃花沜而來水益微至是伏流而南踰百武出
於别圃藂竹之間是為竹澗竹澗之東江梅數百植花
時香雪爛然望若瑶林玉樹曰瑶圃圃中有亭曰嘉實
有泉曰玉泉凡為堂一樓一為亭六軒檻池臺塢澗之
屬二十有三總三十有一名曰拙政園王君之言曰昔
潘岳仕宦不達作閒居賦自廣以築室種樹灌園鬻蔬
為拙者之政余自筮仕扺今餘四十年同時或起家至
八座登三事而余僅以一郡倅老退林下其為政殆有
拙於岳者園所以識也雖然君於岳則有間矣君以進
士高科仕為名法從直躬殉道非久被斥其後旋起旋
廢迄擯不復其為人豈齷齪自守視時浮沉者哉岳雖
漫為間居之言而諂事時人至於望塵雅拜乾沒勢權
終罹咎禍考其平生盖終其身未嘗暫去官守以即其
閒居之樂也豈惟岳哉古之名賢勝士固有有志於是
而際會功名不能解脫又或升沈遷徙不得遂志如岳
者何限哉而君甫及強仕即解官家處所謂築室種樹
灌園鬻蔬享有閒居之樂者二十年於此矣究其所得
雖古之名賢勝士有所不逮也而何岳之足云所謂區
區以岳自况則聊以宣其不達之名焉耳而其志之所
樂固有在彼而不在此者是故高官膴仕人所慕樂而
禍患攸伏造物者每消息其中使君得志一時而或横
罹灾變其視抹殺斯世而優游餘年果孰多少哉君子
於此必有所擇矣徵明漫仕而歸雖蹤跡不同於君而
潦倒抹殺亦略相似顧無一畆之宫以寄其栖佚之志
而獨有羡於君既取其園中景物悉為賦之而復為之
記嘉靖十二年癸巳九月既望長洲文徵明著
若墅堂在拙政園之中園為唐陸魯望故宅雖在
城市而有山林深寂之趣昔皮襲美嘗稱魯望所
居不出城郭曠若郊野故以為名
會心何必在郊坰近圃分明見遠情流水斷橋春草色
槿籬茅屋午雞聲絶鄰人境無車馬信有山林在市城
不負昔賢高隠地手携書卷課童畊
繁香塢在若墅堂之前雜植牡丹芍藥丹桂海棠
紫璚諸花孟宗獻詩云從君小築繁香塢
雜植名花傍草堂紫蕤丹豔漫成行春光爛漫千機錦
淑氣薰蒸百和香自愛芳菲滿懷袖不教風露濕衣裳
高情已在繁華外静看游蜂上下狂
倚玉軒在若墅堂後傍多美竹面有崑山石
倚楹碧玉萬竿長更割崑山片玉蒼如到王家堂上看
春風觸目總琳瑯
怡顔處取陶詞盼庭柯以怡顔云
斜光下喬木睠此白日遲媺人不可即暮景聊自怡青
春在玄髩莫待秋風吹
夢隠樓在滄浪池之上南直若墅堂其高可望郭
外諸山君嘗乞靈於九鯉湖夢隐隐字及得此地
為戴顒陸魯望故宅因築樓以識
林泉入夢意茫茫旋起高樓擬退藏魯望五湖原有宅
淵明三徑未全荒枕中已悟功名幻壺裏誰知日月長
回首帝京何處是倚闌惟見暮山蒼
聽松風處在夢隠樓北地多長松
疎林潄寒泉山風滿清聽空谷度凉雲悠然落虚影紅
塵不到眼白日相與永彼美松間人何似陶弘景
園有積水横亘數畆類蘇子美滄浪池因築亭其
中曰小滄浪昔子美自汴都徙吳君亦還自北都
蹤跡相似故襲其名
偶傍滄浪構小亭依然綠水遶虛楹豈無風月供垂釣
亦有兒童唱濯纓滿地江湖聊寄興百年魚鳥已忘情
舜欽已矣杜陵遠一段幽蹤誰與争
志清處在滄浪亭之南稍西背負修竹石磴下瞰
平池淵深泓渟儼如湖澨義訓云臨深使人志清
愛此曲池清時來弄寒玉俯窺鑑須眉脫屨濯雙足落
日下廻塘倒影寫修竹微風一以摇青天散&KR2560;淥
小飛虹在夢隠樓之前若墅堂北横絶滄浪池中
雌蜺&KR2080;蜷飲洪河落日倒影翻晴波江山沈沈時未雩
何事青龍忽騰翥知君小試濟川才横絶寒流引飛渡
朱欄光炯摇碧落傑閣參差隠層霧我來彷彿踏金鼇
願揮塵世從琴高月明悠悠天萬里手把芙蓉照秋水
意遠臺在滄浪池北高可尋丈義訓云登高使人
意遠
閒登萬里臺曠然心目清木落秋更遠長江天際明白
雲渡水去日暮山縱横
釣䂬在意遠臺下
白石淨無塵平臨野水津坐看絲裊裊静愛玉粼粼得
意江湖遠忘機鷗鷺馴須知縯綸者不是羡魚人
來禽囿在滄浪池南北雜植林禽數百本
清隂十畆夏扶疎正是長林果熟初珍重筠籠分贈處
小窗新搨右軍書(此詩别見他畫)
桃花沜在小滄浪東折南夾岸植桃花時望若紅
霞
種桃臨野水春暖樹交花時見流殘片常疑有隠家微
波吹錦浪曉色漲紅霞何必玄都觀山中有歲華
槐雨亭在桃花沜之南西臨竹澗榆槐竹柏所植
非一云槐雨者著君所自號也
亭下高槐欲覆墻氣蒸寒氣濕衣裳疎花靡靡流芳遠
清蔭垂垂世澤長八月文場懷往事三公勲業付諸郎
老來不作南柯夢獨自移床卧晩凉
爾耳軒在槐雨亭後吳俗喜壘石為山君特於盆
盎置上水石植菖蒲水冬青以適興語云未能免
俗聊復爾耳
有拳者石弗崇以巖上列灌莽下引寒泉有泉涓涓白
石齒齒豈曰高深不遠伊邇言敞東軒睨彼藂棘君子
于何惟宴以適青青者蒲被于崇邱歲云暮矣式宴以
遊君子于遊匪物伊理古亦有言聊復爾耳豈不有營
我心則勞載欣載邀以永逍遥
芭蕉檻在槐雨亭之左
新蕉十尺強得雨淨如沐不嫌粉堵高雅稱朱欄曲秋
聲入枕凉曉色分窗綠莫教輕剪取留待隂連屋
槐幄在槐雨亭西岸古槐一株蟠屈如翠蛟隂覆
數弓
舊種宫槐已十圍密隂徑畆翠成帷夢回玄蟻争穿穴
春盡青蟲對吐絲
湘筠塢在桃花沜之南槐雨亭北修竹連亘境特
幽迥
種竹遶平岡岡迴竹成塢盛夏已經秋林深不知午中
有遺世人琴樽自容與風來酒亦醒坐聽瀟湘雨
京師香山有玉泉君嘗勺而甘之因號玉泉山人
及是得泉於園之㢲隅甘洌宜茗不减玉泉遂以
為名示不忘也
曾勺香山水泠然玉一泓寧知瑶漢隔别有玉泉清修
綆和雲汲沙缾帶月烹何須陸鴻漸一啜自分明
瑶圃在園之巽隅中植江梅百本花時燦若瑶華
因取楚詞為名
春風壓樹森琳璆海月冷掛珊瑚鈎寒芒墮地失姑射
幽梦落枕移羅浮(闕二字)不奈東風惡酒醒參横山月落
千年秀句落西湖一笑閒情付東閣只今勝事屬君家
開田種玉生琪華瑶環瑜珥紛觸目琅玕玉樹相交加
我來如升白銀闕綽約仙姬若冰雪彷彿蓬萊萬玉妃
夜深下踏瑶臺月瑶臺玄圃隔壺天遠在滄瀛縹緲邊
若為移得在塵世主人身是瓊林仙當年揮手謝京國
手握寒英香沁骨萬里歸來抱雪霜歲寒心事存貞白
嗚呼歲寒心事存貞白凴仗高樓莫吹笛
嘉實亭在瑶圃中取山谷古風江梅有嘉實之句
因次山谷韻
高人夙尚志脫冠謝名場中心秉明潔皎然秋月光有
如江梅花枝槁心獨香人生貴適志何必身巖廊不見
山木災犧罇漫青黃所以鼎中實不愛時世嘗曾不如
苦李全生衢路傍惻惻不忍置悠悠心自傷
竹澗在瑶圃東夾澗美竹千挺
夾水竹千頭雲深水自流廻波潄寒玉清吹雜鳴球短
棹三湘雨孤琴萬壑秋最憐明月夜凉影共悠悠
得真亭在園之艮隅植四檜結亭取左太沖招隠
詩竹柏得其真之語為名
手植蒼官結小茨得真聊咏左沖詩支離雖枉明堂用
常得青青保四時
珍李坂在得真亭後其地高阜自燕移好李植其
上
珍李出上都辛勤遠移植却笑王安豐當年苦鑽核
玫瑰柴匝得真亭植玫瑰花
名花萬里來植我墻東曲曉雨散春林濃香浸紅玉
薔薇徑在得真亭前
窈窕通幽一徑長野人緣逕擷羣芳不嫌朝露衣裳濕
自喜春風屐齒香
水華池在西北隅中有紅白蓮
方池涵碧落菡萏在中洲誰唱田田葉還生渺渺愁僊
姿净如拭野色淡於秋一片横塘意何當棹小舟
深淨亭面水花池修竹環匝境極幽䆳取杜詩云
綠雲荷萬柄翠雨竹千頭清景堪消夏凉聲獨占秋不
聞車馬過時有野人留睡起龍團熟青烟一縷浮
柳隩在水花池南
春深高柳翠烟迷風約柔條拂水齊不向長安綰離别
綠隂都付曉鶯啼
芙蓉隈在坤隅臨水
林塘秋晩思寥寥雨浥紅渠淡玉標出水最憐新句好
涉江無奈美人遥
待霜亭在坤隅傍植柑橘數十本韋應物云洞庭
須待滿林霜右軍黃柑帖亦云霜未降未可多得
倚亭嘉樹玉離離照眼黃金子滿枝千里勤王苞貢後
一年好景雨霜時向來屈傅曾留頌老去韋郎更有詩
珍重主人偏賞識風情原許右軍知
右拙作前有行書已錄似槐雨先生矣先生因畫烏絲
精絶命再書小楷一過務欲盡其醜也甲午春二月望
衡山居士文徵明題
文衡山今日歌(行草書)
今日復今日今日何其少今日又不滿此事何時了人
生百年幾今日今日不為真可惜若言姑待明朝至明
朝又有明朝事為君敬誦今日詩努力請從今日始徵
明
外錄
珊瑚網云余就塾師時先君以此詩掛齋壁余雖
不敢不努力然下劣徒虛今日耳崇禎改元歲淵
兒習業藤花閣余偶簡得前軸仍懸昔年故處為
兒師高公玄和之云明日復明日明日何其多明
日待明日萬事成蹉跎世人皆被明日累明日無
窮老將至晨昏滚滚水東流古今悠悠日西墜百
年明日復幾何請君聽我明日歌讀之益深余明
日之感也
文徵仲題詠遺蹟
卜築清溪上粼粼玉一灣開門迎曉日隔浦見西山春
浪桃花亂晴沙白鳥閒思親意無限遺澤釣遊間右
清溪春思文璧
境寂晝偏永心清暑氣微老兼疎筆硯性復懶裳衣隠
几雙桐轉褰簾獨鳥飛茗薰聊自適不怪客來稀右
夏日停雲舘作文璧
積雨浮宿潤新晴人意適消摇竹窗中啼禽破幽寂初
陽動簷瓦殘溜時自滴曲巷行跡稀苔花繡深壁右
即事一律徵明
探梅山寺日斜時一月梅花尚滿枝勒雨故教開獨後
尋春却恨到來遲香撩短髩風前韻水洗微脂雪後肌
悔不淹留到深夜坐看殘月上疎籬
惆悵羅浮夢破時居然消息在南枝餘寒雪逕春迴淺
薄晩林塘月上遲翠竹參差明縞袖冷雲依約護香肌
山公早辦風前醉不恨歸來倒接䍦右竹堂寺看梅
花之作徵明
澹烟蒼靄晝沈沈白髮青春好自禁寂歴梅花猶勒雨
蹉跎人日苦多隂步來野逕緣溪静愛此茅堂入竹深
車馬不驚魚鳥狎居然城市有山林壬辰人日與之
北城别業小集是日風雨寂寥梅萼未破故詩及之徵
明
木末層軒倚泬寥西風白首不勝搔天垂一鏡蓬壺近
雲擁千峰佛刹高雨後新波浮碧落烟中遠渚見黃茅
晩晴長嘯下山去一徑松風萬壑濤登玄墓閣
天池日暖雨烟生上已行遊春服成試向水邊修禊事
忽聞花底語流鶯空山靈迹千年祕勝友良辰四美并
一歲一回春不厭故園光景有誰争
短簿祠前樹鬱蟠生公臺下石孱顔千年精氣池上劍
二壑風烟寺裏山井洌雨泉茶可試草荒支磵鶴空還
不知清遠詩何處翠壁苔花細雨斑
島嶼縱横一鏡中濕銀盤浸紫芙蓉誰能胸貯三萬頃
我欲身遊七十峰天遠洪濤飜日月春寒澤國隠魚龍
中流彷彿聞雞犬何處堪追范蠡蹤
半醉高樓徙倚中葛巾平岸欲凌風山横天際晴雲碧
錦爛城頭落日紅千里關河都會壯萬家烟火歲年豐
望京懷古非吾事病目猶堪送遠鴻登樓
簷前朝雨疎疎落階下春泥活活生懶不出門驚樹合
醉能開閤看雲行幽深獨有閒諳得迂僻都緣病養成
報道東風三月盡一場花事却關情雨中偶述
夕陽樓上看新晴凌亂歸雲冉冉明萬里快瞻飛鳥沒
一番又是綠隂成帶城碧瓦參差合隔水蒼烟繚繞生
懷袖欣然風拂面醉聽乾鵲語前楹新晴
綠隂如水夏堂凉翠簟含風午夢長老去自於閒有得
困來每與客相忘松窗試筆端溪滑石鼎烹雲顧渚香
一鳥不鳴心境寂此身真不愧羲皇夏日睡起
傍寺柴門鎮日開心閒車馬不驚猜雨中秋事芙蓉盡
霜後時新橘柚來張翰未誇菰米飰陶潛自醉菊花杯
近來較似嵇中散滿架殘書懶更裁秋日閒居
江上疎疎梅子雨烟中嫋嫋竹枝歌暖風初汎青蓮舫
新水平添綠玉坡南去春光(闕)寂西來山色過橋多
美人只在横塘曲手把芙蓉(闕)遠何
一枕清風卧北窗高樓六月似秋凉陶情圖史忘貧病
夾耳笙歌欲老狂客至僅能修茗供心閒聊爾續罏香
淹留不覺斜陽盡月印花梢上短墻
急雨中宵六月凉朝來新水滴横塘一番白苧生秋意
無數青山上野航日暖晴沙鳬鴨亂風來前浦芰荷香
曾探世事驚塵土轉覺江湖興味長
小齋如翼兩楹分矩折分明玉磬陳蹈海要非平世事
過門誰識有心人屋頭日出烏棲曉簷隙香沈燕壘春
手種雙桐才數尺濃隂已見綠勻勻
睡起西齋片雨過綠隂亭院晚凉多烏衣春盡渾無語
白苧秋來漫有歌世態風雲從變幻山林日月未蹉跎
却憐逸少猶多事時寫黃庭換白鵝
永夏茅堂風日嘉凉隂寂歴樹交加客來解帶圍新竹
燕起衝簾落晩花領略清言蒼玉麈破除沈困紫團茶
六街車馬塵如海不到柴桑處士家為松泉書
曾携書冊住東甌此日因君憶舊遊落日亂山斜帶郭
碧天新水静涵洲從知地勝身如隠近說官清歲有秋
西北浮雲應在念乘間一上謝公樓贈槐雨先生文
璧
我生辛苦不逢辰見說丁年積漸亨力命相持懷禦寇
行藏無主卜君平尋常萬願空成感老大邅回正坐名
勞謝微言知驗否秋風相送不勝情贈曰者徐生文
璧
三十相將始洗兒百年回首即非遲祖書敢謂今堪托
父道方慚我未知願魯難凴蘇子論勝無聊有樂天詩
人間切事惟應此對客那無酒一巵
春風一笑錦綳兒共道頭顱較我奇門戶關心能不喜
賢愚有命可容期百年正賴培來久萬事誰云足自兹
五十老親遺世網從今都是弄孫時賤子今年四月
十又三日始舉一兒彌月之次薄有湯餅之設因識二
詩邀在席諸君同賦是歲弘治丁巳予年二十又八徵
明書
文待詔書十美詩卷
傾國人多有美姿扁舟載去亦宜之戲瓢尚想當時事
深涉何曾讀衛詩西施
浮生難比草頭塵常托千金視此身若使琴心挑得動
不知匪石是何人文君
高抱琵琶障冷風淋漓衫袖濕啼紅安邊重用和親計
駕馭英雄已不同明妃
倚竹眠牀態自嬌夜深銀燭正高燒不將春舞歸長袖
宜自輕身好折腰飛燕
飛絮無凴只趁風也知相逐水流東琉璃瓶薄珊瑚脆
毁不求全妾命同綠珠
徙倚閒庭暗淚垂不須再讀寄來詩已知一代容華盡
地下相逢未是遲碧玉
梅花香滿石榴裙祇用微頻艾納薰仙舘已於塵世隔
此心猶不負黃昏梅妃
欲與君王共輦還馬嵬路狹轉頭難早知怨自思萌蘖
悔不當時乞賜環太真
閨門出入有常經女子何須獨夜行待月西廂誰唱始
至今傳說見分明鶯鶯
短長闊狹亂堆牀細染輕搥玉色光豈是無心戀針線
要將姓字托文房薛濤徵明題
文内翰諸絶句
試茶初動蟹眼臨帖更畫烏絲啜罷冷淘槐葉漸吟雙
調柘枝
擁褐一瓢濁酒支頤半卷南華消受誰堪伴侣紙窗殘
雪梅花右幽居二絶徵明
黃金宫闕鬱嵯峨秋色盈盈月漾波吳下高枝元有種
天香莫怪屬君多己酉七月敷求將試應天賦此奉
贈徵明
千山疊翠斜陽外萬壑争流春雨餘景色撩人歸未得
高情原不在溪魚
三月光隂修禊後千村桃李杖藜中何時去覓王玄度
把卷臨流一笑同
解帶禪房春日斜曲闌供佛有名花高情更在樽罍外
坐對清香薦一茶
小病淹愁百念慵時時清夢越城東春風閉戶草如積
落日倚樓山滿空
落落高松下午隂静聞飛㵎激清音幽人相對無餘事
啜罷茶甌再鼔琴
木多長夏翠交加野客孤吟坐日斜縱有殘春供醉眼
碧波深暎紫薇花
滿眼溪山迹未塵百年臺殿已沉淪只應寂寞蓮池水
曾照當時入社人
松葉滿山行逕微幽居更在竹藂西綠隂深寂詩成處
愛惜新筠不忍題
流泉争瀉作狂瀾樹色蒼蒼帶遠山高閣清幽人共坐
不知日月幾摧殘
小閣登臨眼境奇水雲沙樹渺參差猶憐興淺悤悤去
不見湖中月上時
水展晴空秋色遠樹沈平野日光寒生綃萬幅天開畫
澄碧樓中暮倚闌
秋江雨過水潺潺疎樹平皋帶遠山正是幽人詩就處
小舟問我夕陽還
傳呼曲巷使君來樹底柴門懶自開老病迂疎非傲客
直愁車馬破蒼苔
誰見金鳬水底墳空懷香玉閉佳人君王情愛隨流盡
只有寒溪尚姓陳
殘冬相見還相别燈火幽幽燦玉缸正自多情眠不得
忽聽風雨打西窗夜與德孚坐小樓記此徵明
文徵仲三題吉祥菴卷
徵明舍西有吉祥菴往歲嘗與亡友劉協中訪僧權鶴
峰過之協中賦詩云城裡幽棲古寺閒相依半日便思
還汗衣未了奔馳債便是逢僧怕問山徵明和云殿堂
深寂竹床閒坐戀㯶隂忘却還水竹幽然有遐想會心
何必在空山越數年過之則協中已亡因讀舊題追思
其韻塵蹤俗狀強追閒慚愧空門數往還不見故人遺
約在黃梅雨暗郭西山時弘治十四年辛酉也祇今正
德庚辰又二十年矣菴既燬于火而權師化去亦復數
年追感昔遊不覺愴惜因再疊前韻當日空門對燕閒
傷心今送夕陽還刦餘誰和邢和璞老去空悲庾子山
他日偶與協中之子穉孫談及因寫此詩追圖其事付
穉孫藏為里中故實云時十六年辛巳二月八日也
衡山詞蹟
富春山下畫舫新來正雨過青林波生碧渚千峰日照
兩岸花開北郭池塘東門楊柳二十年前幾往廻重登
眺愛風煙如畫臨水樓臺追思少日情懷猶憶先人
舊郡齋向范老祠前春風走馬客星亭上雪夜觀梅往
事分明故交零落歎惜光隂一瞬哉佇立久念白雲芳
草頻去徘徊右調沁園春徵明
輕風驟雨捲新荷湖上晩凉多行春橋外山如畫緣山
去十里松蘿滿眼綠隂芳草無邊白鳥滄波夕陽還
聽竹枝歌天遠奈愁何漁舟隐映垂楊渡都無繫來往
如梭笑道玉堂金馬何如我短棹輕蓑右調風入松
泛湖作為紫溪書徵明
紅雨鏖花綠隂縷日名園景色撩人游衫初試汗(闕)薄
羅新節候今年差晩增歲閏四月猶春應無那煗烘韶
麗微翠惹游塵向尊前花下聽歌荏冉接笑逡廵古
來四事難得是良辰起坐何曾問主斜陽亂主亦忘賓
拚沈醉太湖石畔翠軟草敷茵右初夏賞牡丹調寄
滿江紅徵明
文徵仲書溫州府君詩集二冊(楷書原文不錄)
外錄
書畫舫云文徵仲精楷溫州府君詩集二冊係盛
年筆韻致楚楚近歸余家
徵明四體千文卷(原文不錄)
外錄
書畫舫云文徵仲四體千文矮卷係早年筆陳道
復跋之甚詳
文徵明四體千文卷(烏絲闌藏經紙四原文不錄)
千字文(真書)
(款書)嘉靖二十一年歲在壬寅春二月九日徵明書
千字文(草書)
(款書)嘉靖壬寅秋七月十有二日書徵明
千字文(隷書)
(款書)嘉靖甲辰春二月二十有一日徵明書
千字文(篆書)
(款書)嘉靖戊戌正月榖日徵明書
先太史平日喜書千文散在人間者不下千本然
皆行草為多楷書已僅見而隸古小篆至少求四
體彙成一軸無纖毫遺恨如此卷者吾見亦罕矣
為世至寳奚俟述讃仲孫元發拜手書(楷書)
衡翁書千字文傳吴下者甚多然篆本則絶少至
於四體備於一卷則余之所僅見者也考其年皆
八十以上老目細書尤甚囏得寶之寶之辛酉二
月哉生明陳鎏識(行書連前跋一紙)
文待詔書古本水滸𫝊全部(小楷書)
文徵仲與貫泉札(行楷書紙本)
適來謁謝鈴階值車馬榮出不獲一望履絇甚用悵失
示觀松雪書雖非真蹟而行筆秀潤亦當時人所贋或
是俞紫芝之筆也寡昧無識漫爾奉覆惟萬萬照察不
悉治生文徵明頓首上覆明府相公貫泉先生侍史
文待詔與東洋札(行草書紙本)
入春來俗冗酬酢日覺煩擾偶思高齋玉蘭山茶甚開
擬明日奉拜寄跡數日聊以清吾耳目耳先此敢達諸
遲面盡徵明拜東洋賢契
文衡山致仕詩帖(行草書灑金紙本)
致仕出京一首
獨驅羸馬出楓宸回首長安萬斛塵白首豈堪供世事
青山自古有閒人荒餘三徑猶存菊興落扁舟不為蓴
老得一官常卧病可能勲業(闕)徵明
文彭
文夀承詩帖諸蹟
心愛躬耕好身於畎畆宜辛勤自食力骯髒已非時征
役吳民困風塵戍卒悲一燈論世事不覺淚交頤文彭
(題扇)
風雨來何迅山堂自晝昏斜飛愁入座縣溜訝翻盆望
望委疇黍哀哀何處村皇天應有意且罄手中樽文彭
(書屏)
八月燕山颯素秋華堂高宴亂觥籌圍棋不賭山隂墅
看月常懷太白樓萬里飛騰心已盡一時嘉會興難酬
淹淹不醉歸無計卜夜應須暫爾留
月上瑶臺興轉高此時直欲數秋毫持杯無奈金波灔
晤語何妨玉漏迢帝里風光開勝賞天涯鴻鴈下青霄
孟公不必先投轄忍使良宵漫寂寥楊通政宅看月
二首文彭
燕山西面擁皇都曲曲樓臺罨畫圖瑶草琪花紛玉澗
璇題金榜映珊瑚烟霞自昔稱靈境風物如聞入化區
只尺紅塵不能到夢遊何日訪蓬壺劉羽泉約遊西
山不果作文彭
鏡湖湖水如鏡平峰巒罨畫搖空明浮雲靉靆自來往
輕舟迅邁勞逢迎白鷗飛飛暎山遠青蒲曲曲隨洲生
風流賀八己千載轉憶悠悠身後名鏡湖
仲夏新晴事事宜定罏香爇海南竒雙鈎淳化羲之帖
細讀開元杜甫詩石鼎颼飀閒鬭茗楷枰剝啄試圍棋
新篁脫粉芭蕉綠不怕星星兩鬢絲夀承
幽谷質不變入室覺無香所以君子心兩兩自相忘
錦江春色麗錦樹豔生輝婀娜臨風處偏增蜂蝶飛
瓊花開六出雪片舞千枝清夜撩明月穠香入蕙帷
五月敷新豔朝暉麗緋妝空庭有佳色密葉映斜陽
千蕊復萬蕊初疑安石榴分房出韶豔循玩及清秋
秋葵有佳色日吐淡鵝黃楚楚山亭下孤雲映淺妝
清露下江皋秋色净如洗中有弄珠人盈盈滴秋水
素足明寒水輕盈雲裡身凌波何處去闌住軟香新
右題畫蘭花海棠梔子石榴紫薇秋葵芙蓉水仙共八
絶句三橋居士書
犖确高岡細路環離離樹影夕陽間分明秋日龍江道
馬上遥看隔岸山
十日春隂不裹巾喜看庭際綠苔新山齋聽雨惟高卧
忘却門前問字人
玉色吳牋勝陟釐端州古硯墨花垂試拈閣帖閒臨草
不是羲之即獻之鴈門文彭
文三橋與中山札(行草書紙本)
遠别無以為情小畫一幅聊將薄敬幸笑留萬萬文悅
亦欲南還想不以一人為嫌也陸文泉抄書幸與飯食
餘事不可托者并乞知之文悅不欲擾廚傳也草草不
盡彭頓首中山工部尊兄先生
夀承與高陽札(行書紙本)
昨承珍餽多感但遠來恐是贋本耳午間試嘗當再報
也一笑一笑圍&KR3314;昨在小兒處遣人送上不意尚爾未
達悚仄悚仄改機將欲自用未得如命奈何奈何近來
手頭稍寬便欲服飾鮮美吳人故態勿怪勿怪弟彭頓
首高陽大兄
文三橋與墨林十九札(俱行草書紙本每札有項氏編號并諸印不錄)
雲麾將軍有二種一是李思訓一是李昭道娑欏樹碑
舍弟有一本今亦不知在否區區舊有一本是宋搨者
向已模糊至不可識認亦甚難得佳本也適承時魚之
惠飲次珍感尚容面謝不一一彭頓首墨林尊兄
馬遠紙上者絶少此幅若在絹上當更見筆力其人物
似亦非張可觀所能到後臣馬遠三字寫得甚好若偽
物不敢如此寫也且題識甚多而皆名人可愛惟楊仲
弘詩不見不知何故樓觀前一幅西湖圖後一幅弄潮
圖雖無題識亦是名筆草草奉復尚容面悉彭頓首墨
林尊兄
此漢時得天馬以銅範其形制作精古但無所用之耳
彭復墨林尊兄
竹林對奕妙甚且王席帽陶南村錢曲江皆名人可愛
可愛但吾兄不知奕旨恐未深識其趣耳一笑一笑其
元人卷魏公筆亦精妙伯温太樸皆以四體而吳孟思
趙期頥之篆亦表表者柯九思康里子山皆可觀但李
存及解搢紳欠佳耳草草奉復不能盡彭頓首墨林尊
兄
此吳中名畫舊傳畜之必有災禍已燬於火而南濠寓
意錄云已賣與他方人雖家君亦不曾見區區只見臨
本而已彭復墨林尊兄
二卷價雖高而皆名筆補之梅花尤吳中所慕者收之
不為過也所謂自適其樂何待人言一笑一笑白粲之
惠珍感珍感彭頓首墨林尊兄
四十之數亦非少初本意緣本主不定耳今以物往可
有成云之理亦少初要成交故也五月亦無不可謹此
奉復彭頓首墨林尊兄
此原是黃茂夫者前面畫一枝枯樹其賦字如十二帖
中最小者其紙如雪原價十六兩但不記後有何人跋
耳彭敬復
四體千文佳甚若分作四本每本可值十兩其文賦因
紙欠佳故行筆澀滯耳雖非佳品然亦可刻者也明後
日詣宅賞閱也草草奉復不次彭頓首墨林尊兄
千文佳甚惜烏絲欠妙耳謹妙明日送表或得造宅一
面也彭復
此范蘭室所藏也筆法高古全學李北海早間因吾兄
無簡見及戲為謾語以復耳一笑一笑少間面盡彭頓
首墨林尊兄
文賦舊所見者不知尊意以為何如少間欲赴馬春江
之招當詣一面不悉彭敬復墨林尊兄
中峰簡是率然所書此則用意耳古人之筆大概以簡
帖為勝者以其不經意中耳文敏書要如此卷長篇者
亦少不在題跋之有無也大扺古人佳卷不甚經意留
在人家所以只有題名者甚多彭敬復
適有人持蔡君謨茶錄在此能枉駕過此一看否彭頓
首墨林尊兄先生
杭人有回者得題目千萬見示朝來頭瘡復熾不能走
謁家君近日所書千文付來一看不盡彭白事墨林尊
兄
維摩問疾已領(下有定字點去)碟區區所愛未得如命奈何銅
盆完璧幸照亮萬萬彭頓首墨林尊兄執事
適賣研許生持舊硏十許并右軍思想帖後有松雪跋
尾在弊寓屈過一賞幸即命駕和仲并望同來拱候拱
候廿六日彭頓首墨林尊兄大雅
三卷皆佳品但袁静春墓志當是顧謹中書黃文獻不
能為也彭敬復墨林尊兄其篆額類吾子行不然吳
孟思也彭又白
此竹只元人耳非文同筆也其上題詩亦類梅道人恐
梅道人臨與可亦未可知也草草奉復不次彭頓首墨
林尊兄
文夀承與叔寶札(行草書紙本)
冊葉四幅煩作淺絳色畫如大癡叔明筆法可也須今
日為我動手有急用故耳切&KR0548;切&KR0548;彭再拜叔寶老弟
文三橋詩經札(行草書紙本)
詩經曾為我料理否幸留意兩日有興於此書耳干凟
勿罪仲冬廿一日彭敬啟達言之尊兄几下外白銀
四錢五分欲易九成銀一用幸就付與專待專待
文嘉
文文水書澄心窩銘
一間房六尺地雖沒莊嚴都也精緻蒲作團布作被日
裏可坐夜裏可睡燈一盞香一炷石磬幾聲木魚幾記
龕常關門常閉好人放參悪人迴避髮不除肉不忌道
人心腸儒者服製上無師下無弟不𫝊衣鉢不立文字
不談禪不說偈但無妄行亦無妄意不貪生不圖利了
清净緣作解脫計無墨礙無拘繫閒便入來忙便出去
省閒非省閒氣在家出家在世出世佛何人佛何處此
即上乘此即三昧日復日歲復歲畢我這生任他後裔
文嘉
文休承詩草
夜半羣動息五更有夢殘天雞呌一聲萬枕不遑安一
日一百刻能有幾刻閒當其閒睡時作夢更多端窮者
夢富貴達者夢神仙夢中亦役役人生良尠歡文水道
人謾語
江南五月暑未足終日只聞霖雨聲閉門愁坐自蕭索
前溪水滿菰蒲生故人落寞忽在眼登堂一笑空相驚
相驚猶未歇雲暗關山月君今棄我去令我心如缺欲
止不可攀欲留不可說始知會合各有時何必淋漓托
酒巵君今歸去自結湖山遊我今落落復作城市儔感
君佳意為君說說罷不覺令人愁
乘興叩禪關蕭然竹樹閒路應㢠廻九折屋只住三間亝
白月懸鏡花眀菊破顔茶香解留客深夜不知還訪
遒園上人月白亝文嘉
湖上洞庭秋可憐玉方壺浸兩青蓮輕舠獨濟欣無浪
病骨驚寒欲絮綿閒展白詩愁漫興偶題黃雀入新篇
近來我亦開涓滴半醉懷人一惘然
二月竹堂梅萼明倚簷千樹雪濤平春隂漠漠江樓迥
日暮迢迢湘水清長憶深杯臨古樹肯拚棋局對殘英
閉門逸興何由遣坐看階前綠草生
歸來三徑未全荒拂拭重開舊草堂棐几淨揩平似鏡
硯池新浴燦生光客來親戚情多悅老去詩篇意未忘
莫道歸遲遲亦好猶勝終老殢他鄉茂苑文嘉書
文外翰書松壑虎嘯詩
吳之西山舊無虎戊戌之春忽横行林間因尋先
人葬地與宿田兄同經其間且怖且行道逢山農
多能形容其威猛作山有虎二章系於圖後歸之
宿田云
西山人家傍山住唱歌採茶上山去下山落日仍唱歌
路黑林深無虎慮今年虎多令人憂遶山搏人茶不收
墻東小女膏血留南村老翁空髑髏官司射虎差弓手
自隐山家索鷄酒明朝入城去報官虎畏相公今避走
西山有虎動成羣小兒夜啼争撞門衆中最猛說白頞
當晝磨牙當道蹲腥風衝人行不得行人出門便愁食
青天白日奈爾何老夫却愁隂類多長洲沈周
成化十五年後十月常熟縣有虎來尚湖居民及
其半濟殺之以送之縣縣復獻之府人莫以為異
也因而作歌以紀之寫附此圖之後
昔聞虎渡河去今見虎過河來深林幽谷不肯住青天
白日來此胡為哉昂頭竪尾不聞吼頃刻便能登崕走
健兒操舸徑乘之長篙殺之如殺狗曳來大道腥風起
此畜袪除人盡喜縣官見之心亦驚連呼壯士有如此
祥耶異耶人籍籍獻之大府喧自息府中諸衙競臠分
髑髏為枕皮為席食其肉寢其皮虐人之報當如斯嗚
呼虐人之報當如斯為人之上者寧不思李應禎
何人捉筆題猛虎出山耽耽氣猶怒即欲當前一挺之
自笑書生不能武亂山西繞洞庭波山下真𫝊虎迹多
千年故事劉昆得何日離山還渡河予書題虎圖實
與石田同一感題之意宿田翁語書之予何可辭萬歷
乙亥仲夏十有一日文嘉錄于蔭白堂
文休承與東浦札(行書紙本)
連日緣妻祖母棄世馴鷺命僕治喪事四五日弗得歸
昨晩還家始讀教言并領工食諸物今明日即當具上
耳唐詩第六十卷家下偶然缺此城中友人家此書亦
多容午後借得却送去也人還先此奉復餘便别懇嘉
頓首東浦先生須溪集甚艱得家間止有半冊今亦
無處檢尋餘書不知可遲得幾日否
文伯仁
文五峰與世重札(行書紙本)
香稻米壹斗奉嘗乞收入舂欠精再加幾杵為妙伯仁
稽首頓首世重老兄
文仲義
文道承詩帖(行書灑金烏絲闌紙本)
謝張仲舉以舊研見還
笑遣端君侍謫仙詩壇從事已三年(下有經字點去)摧頹恰似
經千載珍重曾將質百錢藝苑論材終是石書生食力
此為田謝君通義能還我依舊山齋續舊緣
支硎道中古藤
溪頭獨樹古藤垂羃歴繁隂翠陸離不用過橋看竹圃
祇須因樹結茅茨蒼根盤鬱空山老修帶圍環近水竒
安得移家來此住臨流終日賦新詩
句容道中梅花
山縣寒梅吐獨遲水邊忽見影離離千林臘勁香含樹
一塢春浮玉滿枝雨雪載途如在畫風烟觸目易成詩
因思去歲城南畔對酒高歌正此時
除夕寄京友
圍爐守歲坐深更想見烟花滿鳳城千里孤燈君對子
一年今夕我懷兄生涯筆研貧依舊老頌椒花句不成
南北春風同換歲輸君先聽上林鶯
潤州江樓
鐵甕城邊夜泊舟孤懷黯黯獨成愁雙蓬髩作南徐客
萬里烟横北固秋老驥槽閒空遠志枯桐㸑下有誰收
遥思五馬停驂處明月烟花滿鳳樓
夜雨絶句
江南三月桃花雨綠暗紅稀春欲歸鷗鷺即看當檻浴
水痕依舊上柴扉戊午秋八月望日梅灣山人文仲
義書於營居齋中
文肇祉
文開雲與凡夫札(行草書紙本)
辱吾兄過愛雅意稠疉何以克當昨又叨擾不負佳期
古人云四美難并吾儕兼有之曷勝暢暢所委畫扇筆
硯未滌俟晩間課上不一一肇祉頓首復凡夫四兄至
厚足下承惠帽匣領次容面謝又拜力四分
文元發
文子悱與罄翁札(行書紙本)
累辱厚誼殊感感承諭家書謹送去乞親付行人因有
要緊書在内萬勿使悮至囑至囑弟婦已於廿六夜分
免得一男不舉今體中已稍愈矣知存記故敢附聞不
悉小弟發頓首罄翁尊文先生愛厚下廿九日
文懋光
文懋光與凡夫札(行書紙本)
前因天色將暝廹於歸舟不得飫聆麈屑良用耿耿所
懇孝女挽章曾一搆思否無端(下有而字塗去)冀獲雙璧亦不
揣之甚或以孝感不厭其凟也賤累一扇乞尊夫人大
揮并勿金玉望望教下懋光頓首凡夫道兄先生記室
文虹光
文虹光與靈均札(行書紙本)
春間擬過山齋一候闔宅興居而弟世中人未免為俗
冗碌碌不果可勝浩歎每想足下高居巖壑吸霧餐雲
不識從何刦修來欣羨欣羨友人俞養甫托弟轉懇尊
君大筆三紙幸即揮付愧無籠鵝之報奈何臨楮惶悚
眷弟文虹光頓首靈均妹丈大人至誼
文謙光
文謙光與靈均札(行書紙本)
久不晤馳想馳想郡廟建文昌閣家叔已作疏矣求尊
公題前乞致意即揮之若無暇即求尊書落尊公款可
也此係功德事幸即付來手至感至感餘容晤悉眷弟
謙光頓首靈均姊丈大人奎宿騰輝
文震孟
文湛持吳門交臂札(行書紅絲闌箋本)
吳門交臂相失不勝悵怏嗣後弟為功令所廹黽勉就
道則歲云暮矣且欲取道金陵一晤家孟長遂無能於
維揚上謁適接手教知台翁相念殷懃如爾感可知也
從來官以人重地以官清處脂不潤酌泉彌廉古固有
之今乃復見於台翁矣釐奸裕商以足國用則又能臣
作用當不徒以潔己著聲已也弟入都甫旬即遘重疾
幸而獲起扶病入闈竣事又幸而所收者大半皆名下
顧殿試則皆不與前列想為座師所累耳仲展名家高
才揣摩三年亦復寂寂當亦以座師故要之不滿達人
一笑也干戈遍於海内水火角於朝端令有志之士無
處生活况生平不合時宜如弟者耶本無進心又無退
計豈惟小草乃類觸藩青山白雲何所不可自老而自
纏自縛如此哉此則不免達人之笑者也散局清凉懸
魚塵釜未足為喻感雅意之惓惓未能以子墨頌矣肅
言附謝不盡微悰新刻硃卷奉覽弟名正肅沖
文文起晨間札(行書紙本)
晨間仲先奉過曾附一柬想已徹覽秋光漸美兄從湖
上還正復中秋湖上佳景而武林人不知有月一二畫
船又皆徽賈無可談者不如姑蘇臺畔猶有解月人能
共賞也功服小弟震孟頓首
文湛持與眉公札(紙本)
猶記吳山邂逅今且踰二年矣每聞道駕至金閶相尋
輒已後期杜門益深潦倒成癖台翁胸中當不復憶有
此頽惰人矣適龍樹菴僧濟川欲勒圓覺經入石謂不
得陳先生壓卷則流𫝊不勝特丐不肖一言為請龍樹
在江楓蓮涇之間為敝地净居之冠詳具受之太史所
撰記中非悠悠漫僧也坡公素不甚作楷書而手書圓
覺精嚴妙好千秋煥然倘可援此例懇台翁首肯乎將
見龍樹之名借陳先生永𫝊不獨法輪生輝而已臨楮
翹企未盡欲言晚弟震孟頓首上眉公先生教下左
毖
文文起與凡翁札(紅絲闌箋本)
弟於沈先生素附於臭味之末豈敢有所差池但春間
元音丈於弟界上立官路木牌因累土成甬道稍於理
不甚順故不能無言耳然亦僅於弟界中去其新土而
止未嘗有削於舊也今俟其來一凴丈處分可矣前不
知沈先生數日在山中故失於覓晤頃至松陵欲訪其
喬梓舟人謂橋有壩迷失道而止復柬中并乞道此意
也附復不盡教下小弟震孟頓首頓首凡翁道丈先生
侍史
文湛持與凡夫二札(紙本)
往索通譜云無處尋覓昨更囑之不知有以復命否也
四傳四冊欲煩工人一装乞尊使付之并以微值往不
知己勾無也此公處曾相聞否似不應太遲又不審彼
中消息復何如此中如井底略無所聞有聞希詳示之
考遺才已在句容陽羨遂成幻矣壺公須别作指揮震
孟頓首頓首凡夫道丈先生
來契來諭一一領悉俟其來當有以應之奉復也早間
有一字相聞想已到矣晤期不遠統須面盡不一一教
下小弟震孟頓首頓首凡夫道丈先生
文震亨
文啟美看桃花詩帖(紙本)
楊柳絲青欲繫船船頭紅紫趁人鮮千村煖霧烘茅屋
一道晴霞入墓田客醉轉思留客雨花深更愛養花天
斜陽渡口從相識桃葉桃根不記年看桃花作似之
罘先生文震亨
文從簡
文彦可與文蔚札(紙本)
高賢辱臨不能以粗糲作半日淹留措大無所施其面
目汪汪萬頃使人意消一種傾注至今不去於懷鄧尉
梅花如雪春王青翰北來相携蠟屐湖山景色與名士
風流映帶成一段佳話望望陳厚甫過貴邑附致八行
奏起居厚甫藝人温然有君子風宜先生深加盼睞也
渠亦感佩甚切從簡頓首再拜文蔚世丈先生詞壇
先學正草書一幅舊墨二笏香合一枚梅杯二箇伴函
(闕)鑰
(闕)鑰與衡山詩(行書紙本)
甲子廿四夜即事奉次廿三日鞭春霜押因便錄
呈博笑
臘雪漫漫春意慳兒童爆竹閙庭前昨朝耒耜迎新歲
今夜田蠶卜小年(俗呼廿四夜為小年夜)長飲淘溶情有限短吟
消遣興無邊流光可惜還堪賞楊柳柔條半鎖烟鑰頓
首上衡山先生吟伯
錢福
錢與謙西湖諸詩帖(行楷書紙本)
西湖懷古五章
武林名勝此開先再拜荒祠亦惘然詩裡滑稽方朔後
酒邊閒適阮咸前青衫不為江州濕白髮猶參九老筵
六井寒泉通竹閣至今湖柳映湖烟右懷白樂天
喚起梅魂鶴夢㢠廻先生踏月雪中來不書封禪驕時宰
頓遣魚樵壓上台天子寵頒和靖號野翁呼上子陵臺
香山居士還多事供佛於今看冷灰右懷林和靖
范老先憂四海知如何荒歲日遊嬉湖山景物能宣鬱
土木厪勞可濟飢志大由來驚俗眼心公端肯避時機
紛紛蹙額賙貧者斗粟誰償二月絲右懷范文正
誰云造物特鴻龐妬殺完名直欲降此老生來持勁節
洪鐘隨處噎微撞于今精彩蟠吳嶺當日辭源瀉蜀江
怕讀湖州韓廟記後來誰有筆如杠右懷蘇東坡
當年許國已忘身敢道枯骸尚幾春歸死九重心亦幸
生憐二廟恨誰伸檜應讎主非仇我人不怨(闕)空怨秦
再拜南枝斜日裏剛腸舞劍肯沾巾右吊岳武穆
西湖即景五章
詩到西湖敢擅長蘇翁白老恐尋常九天翠黛開金影
萬朵芙蓉落鏡光點綴丹青漁艇亂安排法象化工忙
誰將容易看西子縱有蛾眉不解裝湖上作
攙將春色報西湖何處江山更入圖百二樓臺烟雨合
八千甲子皞熙無雪梅封老新更蕊冰梗儲陳始樣蕪
簾蕩水晶初霽日看花雙眼半模糊陳長史庄
閣雨輕隂山益竒山靈不怪我來遲斷崖雲脚能連續
曲磴湖光自委蛇賓主東南真盡美烟花宇宙又撩詩
索梅笑罷方成句人景相逢定有時瑪瑙寺道上作
寶藏如來忽雨華名山不著遮(原蹟遮字點去)野花遮金蓮捧
足當湖曲瑪瑙支空鎮海涯謾說坡翁留玉帶可聞六
祖付袈裟毫揮不盡珊瑚采南北峰頭煥晩霞贈寶
華和尚住瑪瑙寺
蒼松夾道擁旌幢逸興從教到此降雪竹折枝猶自茁
雲崕成屋更誰扛眼前山色收歸句意外風光縱入窗
名勝更饒珠玉滿盡看雙璧主人江江學士二弟遊
石屋鄉晩生錢福再拜呈稿
錢鶴灘五言絶句帖(行楷書紙本)
放鶴灘頭水縈廻若有情月明常見底應是發源清
觀瀾到東海洶湧尾閭門回首崑崙頂千流總一源
空谷偏能響青銅多幻形中間若無滓到處是虛明
錢福
黃雲
黃應龍書宋吳大有詩帖
兩年書問斷湖海竟悠悠一見心雖滿相看淚忽流彩
烟山色暮碧瀨月痕秋明日(原作月字點去)登程去鶺鴒沙上
愁
山中多雨水秋晩正妨農病菜和根煮新粳帶濕舂擁
沙埋廢井墮石折枯松寂寂猿啼晝白雲藏數峰
客行情最苦草草共清尊萬水千山路今朝好出門
鴈聲低度水村深中有人敲月下砧滿屋秋風燈欲暗
江山千里故園心右宋吳大有詩四首予愛其有唐
季人風韵試書一通壬子七月廿日雲書
沈周
沈啟南謝祝希哲詩卷
疎林葉盡秋日晴與子把手林中行蕭條此地不足枉
賁我一來林壑榮君今文名將盖代蹤跡所至人争迎
青袍獵獵風滿袖知者重者無公卿老夫朽憊人所棄
子謂差長加其情臨分日落渺野水扁舟南騖迷孤城
弘治甲寅十月廿四日希哲冒寒過訪申謝此卷不
足罄懷沈周
沈石田贈楊子詩帖
楊子勸秉良工詩略於琴我勸併二者手彈口還吟琴
詩本性情淵淵入人深推自三百篇被樂為雅音雅音
宣其文成古復成今悠然南薰詞煦矣當舜心
石田中秋月詩(行書掛幅)
少年漫見中秋月視與常時不分别老來珍重不易觀
要把深杯戀佳節老人能得幾中秋信是流光不可留
古今換人不換月舊月新人風馬牛後生茫茫不知此
年年見月年年喜老夫有眼見還同感慨滿懷聊復爾
今宵十四已爛然七客賓争天下先庭空衣薄怯露氣
深簷穏坐仍清圓東風軋雲輕浪作驀把太清渣滓却
浮雲雖欲忌吾人酒政有律無譁賓遞歌李白問月句
自覺白髮欺青春青春白髮固不及且捲酒杯連月吸
舒菴與我六十人更問中秋賖四十沈周
沈啟南看花吟(行草長幅)
花下一壺酒人與花酬酢樹上百枝花花對人婥妁昨
日顔色正新鮮今朝少覺不如昨人若無花人不樂花
若無人花寂寞看花不是久遠事人生如花亦難托去
年花下看花人今年已漸隨花落花且開酒且酌催花
鼔板撾芍藥醉他三萬六千觴我與花神作要約沈周
石田書諸歌行卷
今日九月九無菊且飲酒明年九月九有菊亦飲酒有
花還問酒有無有酒不論花無有好花難開好時節好
酒難逢好親友一杯兩杯常在手六印何消金握斗三
杯五杯不離口萬事莫談瓶且守瓶云罄矣我即休載
欲謀之已無有天應私我身獨在天不全人花乃後遲
之明日興還存紫萼青苞得開否倘看爛漫即重陽借
問東墻惱隣叟九日無菊歌
春煖秋凉山邊水隈訪黃菊尋白梅秋月自與我慮淨
春雲自與我懷開晝游之地吾蓬萊夕息之處吾夜臺
以殤視我吾老大以彭視我吾嬰孩信夀夭吾何以外
請享此見在不樂胡為哉尋樂行
打漁鼔唱道情說生說死說功名唱道情打漁鼔說神
說仙說今古仙家自有山中樂凡家自有世間憂年頭
年尾憂不休今夜又當年尾頭唱要高鼔要急主勸賓
酌忘拜揖蠟梅爍爍白璧光酒波濯濯青袍濕客莫言
辭主須醉多情送年恐不及年送去還復來漁鼔聲中
白髮催白髮不可變莫放掌中杯鼔砰蓬杯絡繹不知
東方之既白舊年已盡客已散門前又接新年客新年
别唱賀新郎送舊迎新漁鼔忙右送歲歌
去之歲來之年一迎一送燈火邊迎新送舊大家事覺
與老者偏無緣黃雞未號霜滿天一心百感誰愀然小
兒自喜時節至催理靴服誇新鮮固知老者己異趣青
春似因兒女妍青春懸老不多地白髮紅顔俱眼前去
之歲來之年譬如𫝊馬相絡繹又如車輪相回旋誰從
箇裏饒不(闕)燕氣苦苦修神仙我於所去已五十其來
百歲亦倘焉使我五十不為夭使我百歲不為延尚有
大而去者與來者在我先後計萬不計千其間豪傑夢
幻耳冥冥漠漠真堪憐惟有青竹數行墨待來追去名
可傳勸兒必讀牀頭編莫惜買書吾無錢男兒所立須
及早老夫待爾耕春田右除夕歌沈周
沈啟南五言律詩牋
結廬城郭遠静勝此溪邊鷗鷺分家住烟波入簟眠釣
魚償酒券賣藕補傭錢只隔斜陽岸經遊須倩船
舊有讀書處杏花深雨中人歸髮未白春好樹仍紅富
貴浮生外弟兄吾道同眼前千樹合屋下兩陶翁
九十春將半隂隂何日收花含無蝶戀苔濕碍人遊樹
蔭呼朋鵲簷多逐婦鳩催詩應是酒何必與添愁
詠人影
愛欲揮杯勸其情有唱隨無違起居地尚保死生期明
月成三處清波化百時冥然通契誼曾莫假言辭
石田書七言律諸作
掃地焚香習燕清蕭然一榻謝將迎坐移白日花間影
睡起春禽竹外聲心遠不妨人境寂道深殊覺世緣輕
問奇尚有前門客却怪青山不掩名沈周書於獨墨亭
今日都非昨日時紅消綠長不容私初驚雨過佳人夢
漫送春歸老子詩繞樹空憐雙蛺蝶戲波忙殺小魚兒
明年更有尋芳酒何用臨川費所思
春風不到小樓前花事闌珊又一年處處插秧梅子雨
家家繅蠒竹枝烟荷知有暑先擎蓋柳為無寒已脫綿
莫道山家無意味鳥聲啼破落花天
城郭重來秋半過世情看熟歲應磨後生氣大輕人易
老者心寬奈事多空自感懷成永歎不如對酒付高歌
韓休共是霜顛客松竹相依奈晩何
風波境界立身難處世規模要放寬萬事盡從忙裡錯
此心須向静中安路逢平處經行穏人有常情耐久看
直道世間無悔吝纔生枝葉便多端
渺渺扁舟入浦雲琳宫一到愜前聞春泥夾道縈人迹
野水交陂亂鴨羣洞裡朝元郭道士城中行樂鮑參軍
相尋兩度俱相失石上留題漫有文
上人何事作生涯半是仙家半出家丹竈火紅煨白术
戒壇烟黑煑硃砂杏林春透菩提樹橘井泉涵優鉢花
賣藥歸來無個事月明窗下誦蓮花贈醫僧
高隐白雲深復深階除晴晝亦生隂山藏暝色迷歸鶴
窗捲朝嵐恐潤琴忽爾去留那有迹飄然舒卷絶無心
道人只自閒怡悅俗客要來難便尋右贈顔魯南隠
君之作詩成三年未嘗書寄適魯南持紙來索畫卷因
系此篇沈周
顛毛脫盡野僧如世事多歸一懶除欲博晏眠高著枕
圖便老眼大鈔書屋須矮小茅須厚窗要清虛竹要疎
心與陶翁有相得時歌吾亦愛吾廬
憨憨無役老人懷春日烘門晏始開遊衍太平初試杖
安排樂事且拈杯世情花黨富家發公道燕均貧戶來
識字不多強不識小軒聊與物追陪
昭明臺下芒鞋緊虞仲祠前石路廻老去登臨誇健在
舊遊山水喜重來雨乾草愛相將發春淺梅嫌瑟縮開
傳取梁前檜神去袖中疑道有風雷虞山至道觀有
所謂七星檜者相傳為梁時物也今僅存其三餘則後
人補植者而三株中又有雷震風擘者尤為詭異真竒
觀也成化甲辰日周
爛漫初看蜀錦堆却疑春色隔墻來酒逢知己何辭醉
花笑貧家不稱開紅亞暖風憐弱蒂粉含清露濕重臺
明朝只恐多零落為轉長生托紙胎辛丑牡丹爛開
余與允輝同賞有此詩壬寅開不及往喜允暉亦凭闌
因書前作以寄孤興沈周
衆客廵籬待菊開吾家阿弟足清醅莫嫌蘂小劖先賞
若使花殘悔後來宿雨尚摇枝上葉新香初入掌中杯
頭巾墮地秋襟濕不怕傍人笑醉回乙卯十月四日
賞翼南莊上半開菊因有是詠古梅在坐為錄一過沈
周
誰放春雲下曲瓊一重薄隔萬重情珠光蕩日花無語
瑣影通風吹有聲外面令人倍惆悵裡邊容眼自分明
知無緣分難輕入敢與楊花燕子争咏簾
滿城風雨近重陽寂寂寥寥破草堂彭澤花枝待晴把
雲安麯米帶生嘗梳頭髮應吾年白潤屋金從别姓黃
漸與潘郎續遺句沈郎瘦不似潘郎沈周為冷菴先
生作
滿城風雨近重陽車轍何人顧草堂此日衣成聊
自授明朝酒熟共誰嘗秋深澤國蓴空紫霜落洞
庭柑未黃底怪白頭甘寂寞子雲曾是校書郎徵
明奉次
石田先生尋芳詩(行書長幅)
老子尋芳挑酒錢樂哉斯丘青嶂邊若教即死便埋我
更是可生還聽天人生一日過一夢花下百壺酬百年
還將醉墨寄絶壁風雨不洗山蒼然右題墓上絶壁
沈周
外錄
珊瑚網云先荆翁最喜此幅嘗歲朝懸霞閣設梅
蘭水仙於商彝周鬲間古翠新香作供不以題墓
有嫌也又有啓南題磨詩在扇上余嘗憶其中聮
兩象合來分動静一心存處得中庸理趣盎然故
尋芳行樂無礙生死深有契於先子耳
沈啟南雜題絶句
湖北歸來日落扁舟滿載西風目送一行白鷺秋懷欲
與天空
衣冠瀟灑本吾儒也學玄真作釣徒風月一竿休占盡
客星昨夜照東吳
酒盞詩聮不厭頻梅花已報滿城春疎燈一夜山窗雨
却寫鄉心與故人
不將綠醑醉春寒但把黃庭讀夜闌三月溪亭新漲滿
廬山瀑布捲簾看
百尺飛泉木數章茒椒回互茯苓香白頭漁父抛魚舫
結得盧鴻一草堂
溪流泯泯帶斜汀樹色沈沈綠未明大似城南春雨歇
碧山浮動晩烟生
山路迢迢過翠微楓林斜日映人衣笻枝兀兀藤花去
不得詩成且不歸
樹裡幽亭久不來田時行徑有蒼苔溪風四面凉如水
袖得葩經手漫開
艾葉葵榴亂插瓶虛堂風約虎符靈樽前蒲玉須教醉
溷俗由來忌獨醒
溪頭待渡心不忙日落高人猶偃仰歸來只恐到家遲
隔岸行人豈吾黨
鳩一聲時鵲一聲鳩能喚雨鵲呼晴老天亦自無張主
半日晴來半日隂
春日春山春水流春田春地放春牛春花開在春園裡
春鳥飛來春樹頭
如來如來太乙裁掛鉢披裟海上來不為一身南北走
願超千衆上蓮臺
出入行藏要三思世情更變斗星移常將有日思無日
莫待無時思有時
富友高親莫去攀他來問我奉承還錢財入手非容易
用去方知來處難
自家只道是童兒誰信光隂驀地移筭來三萬六千日
總成四十九年非
分中自有魚羹飰意外休編虎口鬚莫怪老夫為妄語
一生夢寐慣江湖(此詩題寄飢饉)
楊柳青青江水平聞郎江上唱歌聲東邊日出西邊雨
道是無情却有情
風前一曲動離愁那個行人不舉頭手把花枝半遮面
不令人見轉風流
毛竅黃茸嫩似鋪頸長高閣玉胡盧老夫此筆非無意
留與賢郎學弄雛甲午春三月望為冷庵憲副作沈
淵
買書賣畫出春城看破青衿白髮生四海固無知我者
空教啼殺樹頭鶯
吳淞江上老迂疎自笑年來活計無只有硯田耕未了
雲山還向筆端鋤秋日同友人步虎丘倦坐可中庭
上值談空上人持筆索書漫錄舊作二首長洲沈淵(啟南)
(大父字孟淵沈淵似非啟南也珊瑚網錄沈淵諸詩于啟南襍題絶句之末今仍之)
饑時思飯倦思眠只在茅簷日晷邊此是老夫真活計
十年修得在家禪
沈石田詞蹟
誰道金強焦亦稱兩朵芙蓉浸在玻璃鏡頭白老翁尋
此勝過江先盡金山興隔水焦山闌小凭寄語西風
後日來當定白鶴如期驂我乘一聲獨笑江聲静右
春日登金山望焦山有作沈周
殘葉林梢風瑟瑟秋波照眼通天碧南北東西聊泛宅
人不識江湖自有江湖客裊裊釣竿三百尺金龜未
換鱸魚白船本窄一般自有容身策漁家傲
天地一癡仙寫盡題詩不換錢畫債詩逋忙到老堪憐
白作人情白結緣無興是今年浪泊茅堂水漫田筆
硯只宜收拾起休言但說移家上釣船右寄南村張
處士白石翁
柴門晴也喜山意方舒春湖堪寫拄著藤條門外走見
打鼔喧村社逐隊隨行南閭北巷儘趁兒童要強於游
宦去鄉萬里羸馬但願年康健百年依舊白首甘田
野天上多桃根杏柢處處有栽培者儂柘雲屯儂秧雨
潑未便風斯下將他博換都來各自難捨暮春試筆
和楊儀部念奴嬌一闋因錄寄德澂云沈周
石田沙彌說偈
畫在大癡境中詩在大癡境外恰好二百年來翻身出
世作怪石田沙彌說此偈於山風溪月樓中汀楊渚蒲
一一點首曰功德無量啟南
沈石田與徵明札(行楷紅絲闌紙本)
昨承降兼辱厚賜深愧受之不當適盛使至專此奉謝
所索拙筆在一兩日間已完色矣有言欲告期在後日
一會勿悮勿悮沈周拜徵明賢友即解
沈啟南與少宰札(行楷書紙本)
冷庵泊黃汝安約先詣宅拜送緣畫事有未足遂遲失
二公得罪因汝和至故奉達不宣沈周再拜少宰先生
閣下
沈石田夀張保州詩帖(行楷書紙本)
張公符竹照保州今之太守古諸侯民和物阜政始修
何乃便有丘園謀江東蓴菜紫絲柔香粳如玉酒如油
雙溪風月那可留左招赤松右浮丘天子不阻南歸舟
吳山吳水小瀛洲晴雨雪月俱堪遊有詩自倡酒自醻
百篇一斗百不憂醉中倒披紫綺裘瑶池桃花插滿頭
笑呼秦女彈箜篌朱簾高啟望京樓裴家綠野亞風流
張公手持海屋籌人間小住三千秋門生沈周拜稿呈
錢同愛
錢孔周與陽湖札(行書紙本)
芸齋舘晉卿知公先意及之矣但令親尚寓其地不能
進疎以亡親今永卿已膺徐氏之聘明公可以為之圖
矣晉卿昨與草庭偕來勅僕傳命竊思晉卿公門厚士
何以鄙陋為重輕適以其衷達之令器而晉卿復來僕
嫌其太急渠云家口熬熬藉此待耕芸齋富室舘舍一
虛謀之如市且今有挾勢以要求者不早為所恐竟為
其所奪耳晉卿情衷廹切仰祈垂體同愛頓首頓首陽
湖先生大人
書畫彙考卷二十四
