書畫彙考卷五十三
刑部左侍郎卞永譽撰
畫二十二
元
無名氏
墨竹圖
秋夜凉如水蒼竿戛擊清噴泉珠錯落帶月弄寒
聲天台山人周景升題于竹西草堂
栗里秋香圖
華上玄霜壓鬢寒葛巾漉酒不曾乾高風千載無
遺影誰寫寒花秋露團海漁子題
水國秋高八月凉誰將玉杵搗玄霜西風吹入東
籬下萬朵無尋一點黃錢唐凌雲翰
江國秋風第一枝清香不殿義熙時柴桑午夜闌
蘿月景入疎窗色更竒時甲午冬竹雅裴日英作
於荆南客邸
外錄
珊瑚網云栗里秋香一云錢選筆先荆公得之吳
功甫
情仙花輦圖
花是情仙仙是花七香百合萬吹霞雪麋神力無
教失漠漠(闕)天落内家桃花夢叟題
外錄
珊瑚網云仙輦非俗駕可彷彿乃以古樹根及亂
枝盤結上覆雜花為幕一白鹿馭之坐輦者明璫
翠翹冠碧瑶蓮瓣綴楓葉垂霞帔朱舄側粉幇如
削圭玉手握團扇支頤娟娟若有所思即所謂情
仙也前導兩侍兒執綏按轡各錦纏頭揎臂絡金
釧豹皮槲葉圍纖腰一紅屐蹻尖一黃靸弓樣䨇
股現晳膩如毛衣狀偶語若有所指應促情仙赴
約乎假使鹿仙相值定受騎頸矣故老鐵云雪麋
神力無教失耳末句則廉夫當時極羡天魔舞女
背行蓮掌疑仙姬墮此情種歟此幅為仇英所臨
在余家余又有瑶島羣真圖亦元人卷後女真數
隊一秉耜一挑大葫蘆作隊一荷蕢一束芝草一
倚鹿一控鶴作隊一擁巨笠一種芝盆中作隊一
跨鳳一乘青鸞在海天雲際作隊俱作毛女妝束
焉客閱而咤之曰毛女一而已矣何若是其雜然
耶余不答惟簡諸載記條列若干為毛女氏譜分
其仙凡得六類璀璀燦燦怪怪竒竒亦無形之丹
青也
春景山水(著色)
橋回綠水斜春樹隔烟霞隐處誰云識千峰只一
家雲隐
青山翠黛裛晴霞流水濺濺帶落花不覺雲間有
鷄犬始知空外有人家海漁
松齋沐髮圖
松翻翠影罥茆齋千里風雲入壯懷沐髮據床忘
對客不知謝萬悵然回張淵
列嶂飛泉過雨時迴風碧浪影差差扁舟底事不
歸去更向晴波照髩絲文嘉
江叟吹笛圖
江楓葉赤蘆花白烟水茫茫晩山碧釣罷歸來酒
一壺醉倚蓬忩弄長笛弄長笛無腔拍一任江南
與江北(闕款)
八月蒼江蘆覆洲南洲老人迴釣舟壺漿飲空獨
醉後横篴吹開天地秋弄節調音轉淒激蕭蕭兩
鬢寒衝額山雲漠漠山樹青江水粼粼江月白是
時萬籟俱無聲寥寥玉宇聲縱横颹風淅&KR0377;隨處
發玄鶴咬戛相和嗚鳬鴈飛來如近覩鵁鶄徘徊
鷺鷥舞靈妃不入水仙宮神龍盡出馮夷府一龍
吟浪羣龍鬭鼔鬛揚髯擁先後傳宮換羽自浮沈
過徵歸商迭清溜一聲呌破蒼旻裡鴻濛呼回九
澗底暘谷金烏忽驚起摇落烟波千萬里東海徐
珵
外錄
珊瑚網云王弇州觚不觚錄畫當重宋而三十年
來忽重元人乃至倪元鎮以逮明沈周價驟增十
倍窑器當重哥汝而十五年來忽重宣德以至永
樂成化價亦驟增十倍大抵吳人濫觴而徽人導
之俱可怪也今吾吳中陸子剛之治玉鮑天成之
治犀朱碧山之治銀趙良璧之治錫馬勲治扇周
治治商嵌及歙呂愛山之治玉王小溪治瑪瑙蔣
抱雲治銅皆比常價再倍而其人至有與縉紳坐
者近聞此好流入宮掖其勢尚未已也噫畫重元
人自昔已然當沈啓南之前有金文鼎集勝國十
二名家觀其題跋可知矣惜元美先生未見此冊
耳
虞邵庵小像
昔梓潼虞使君有隂德其殁其子雍公哭之公輒
蘇止雍公哭以為人死而得為佛樂莫大焉乃更
哭之耶後從吏入冥乃知使君死為更生佛今青
城公集中有所謂更生佛祠前瑞竹生是也雍公
既相孝廟其府第在吳下公諸孫有名堪字克用
者猶能讀書績學世其家克用於青城公為再從
諸孫從江西畫史得公小像裝輯之俾人題詠於
卷後青城公既以文章師表當世題詠之者豈易
易著語若克用於公為子姓表章其家世則不得
不然
紫芝眉宇鳳麟姿自是文章百世師何必凌烟畫
冠劍雲仍翼翼奉烝祠遂昌鄭元祐
松栢蕭蕭墓上秋衣冠猶識舊風流雄深典雅文
章在酷似唐人柳柳州淮南潘純
復見玉堂真學士眉山草木必重枯古心古道文
章古試問丹青畫得無壺中陸行直
頭戴玉冠携竹杖龐眉丹頰白髯鬚久知後夢非
前夢方信今吾即故吾已約耆英開洛社更尋歸
路問成都堂堂一代文章伯千載還應再有無趙
郡蘇大年
仙臺高士圖
仙臺有高士聞在最高峰濯足五湖水結巢千歲
松霞霏雲扃不可到落花如雪絲吹濛醉顔生酡
目曈曈飛花蹴踏金芙蓉絳綃為裳玉練容往來
倏忽其猶龍伊誰貌此世外蹤青城山人仙中翁
運筆直與天同功倪生作詩以咏歎凌跨倒景他
日期相從倪瓚
孝感白華圖卷
本齋王公孝感白華圖傳前翰林國史院編修
官章嚞撰
詩言白華孝子之潔白也有其義而亡其辭是以
白華不可得而見見之亦不可得而名今正議大
夫前饒州路總管王公都中以孝母而感白華世
指為公心潔白之應非天以是彰聖世孝治之符
也歟公母張氏諱普貴自號無為至元甲申公父
閩國忠愍公銜命使日本殁於難時母未三十公
甫七歲留侍京師訃聞即以貞節自誓祝髮于京
之淨垢寺惠公為尼出主平江陽山妙淨寺道行
冰雪郡城妙湛禪寺退庵及公高之舉以自代尋
奉璽書護持錫號宏宗圓明佛日大師住山幾四
十年兩新梵宇規模宏麗視昔有加事業恢恢光
明盛大嘗參天目高峰和上妙公言下契悟中峰
本禪師記之詳矣公自失怗鍾孝于母奉顔順旨
愛敬兩盡自謂惟悅親足以解憂不以居官貳其
行敭歴平江治中浙東荆湖宣慰泉貨大監守郴
及饒壹是清忠仁恕以慰母心至感瑞粟瑞麥治
為百城最慈訓之功居多所得清俸必馳歸以奉
甘旨歲畜俸餘於母誕辰延方士拜詞章減筭以
益母夀者垂三十年母嘗喜曰吾子孝且廉若是
吾忠愍為不死矣寺既成乃謝事屬海菴潤公深
以繼席得人為喜遂自築室方丈之西而退處焉
日閱大藏經五年而徧一藏夜則施幽冥修禪觀
寒暑如一公念母清苦且夀寖高亟棄官歸養煑
粥嘗藥不違膝下無何疾作衣不解帶者累月病
革刲股和糜以進至治壬戌七月朔命其徒稱阿
彌陀佛號凝然不亂趺坐而逝夀六十有七僧臘
三十九闍維獲舍利五色百餘公即其退居塑頂
相寢興服用奉之如生幢蓋香華莊嚴殊勝躬自
負土築塔以三品儀從葬凡附于凾者必誠必信
請中峰本禪師掩其土斷崖義禪師指其歸玉堂
善之鄧公銘其塔當代名流發揮潛德照耀泉石
凡可以資道佛乘者靡不曲盡其至而公猶以為
未足聞永嘉心樂周真師潛棲却粒有道不遠千
里延至家庭癸亥三月朔設黃籙以展孝思感瑶
鶴三至絫百盤舞烟篆之上所煉冥鏹作紫金光
五色絢爛異常越十有四日像設之筵缾簪丹茶
兩旬浹矣其花半萎中有一萼天然融結状類桃
實非華非果玉質縠章宛分三脉日漸以腴燭之
内外映徹如淨琉璃駭乎優曇鉢之一現也詩之
白華非此也耶嗟乎流俗之人其於親也居不致
敬養不致樂病不致憂喪不致哀祭不致嚴者滔
滔皆是也間有能盡其道者死則已死之而已孰
能如公終身之慕而動天地感鬼神致孝應之瑞
如是彰彰者哉是以書以錫類且俟太史氏之紀
孝行者得焉贊曰天地父母同乎一氣心兮貫通
一而匪二知覺之中影響昭晰禽魚草木鬼神之
祕感則隨應非詭非異維此白華心華所契子母
異軀此心不離生死異岐此心不虧儒墨異趨此
心不欺本真發露莫為而為出而瑞世故忠可移
誰無父母此心則否一膜町畦藟梩返走不䘏生
前孰追死後尚監兹心民德歸厚孝治之符風行
九有
門生倪從
槐堂使君忠孝家家世奕耀承天華繡衣青雲曉
迴立金掌白露秋無瑕番江東來清徹底髓浹恩
溶一千里回看七塔白雲飛不為芝山明月住人
生七十自古希寸草報得三春暉欣然歸養五馬
貴簫鼔却駕瑶池西明知天上差可樂明知佛性
在空覺刀寒股剔悲轉深祭冷燈迷夢何託九符
通天天無扃雙鶴盤舞開神靈飄飄白華不可執
皎皎來綴丹茶瓶聫珠熒盈隐紋膜肥玉瘦瓊巧
鎪琢仙桃留核海茫茫天女散花雲漠漠何人不
為父母思&KR0377;酒慷慨臨芳碑空林染淚拾綠筍中
使促召占靈芝先公凛凛忠義氣配以清風柏舟
誓使君名德復繼之況此孝誠動天地天長地久
不可量理有必報善者昌門生請續蘇子記更為
此筆當明光白麻快草還自許金鼎調元承上瑞
雲從衮舄相接武萬歲千秋奉明主
嘗謂大孝終身慕父母昔聞其語今見其人夫父
母存而致孝養之道者理之所當然也至於父母
殁而能守終身之孝者間有人焉本齋王侯予之
世契也世以忠孝著聞幼年忠愍公殁於王事而
侯於事母之道克盡孝敬病則親書佛經以為之
祈安既殁而追慕之心不已斯其為終身之孝矣
永嘉心樂周真師乃得道之士癸亥之春遠迎於
家修設普度感應非一醮事甫畢忽几筵所供丹
茶幻生白華玉質雙紋咸謂孝心所感者如是繪
之圖傳誠可以勵薄俗也昔唐之李興之廬産瑞
芝宋王庭珪之塋木連理嘗稱美於前世矣今王
正議公孝感白華誠為元朝之盛事也豈不韙歟
予偶來吳下獲覩其事因記曩年出守東甌母氏
殁焉靈幃前所植盆蘭皆生異花同心雙卉于時
諸名公亦嘗圖其事而歌咏之近三十年矣每一
展視哀慕之心油然而生今觀白華之瑞與予之
所感頗相類敬羡久之不覺老淚為之澘然也併
書以識之時癸亥良月謹齋夏若水時年八十
公家世清白忠孝出天性神明信感通草木宜瑞
慶敬觀卷中詩作者皆可敬誰能補白華千古發
高詠薊丘李士行
古孝親之感感致物之異多白故劉殷白鴈林攢
白烏程袁師白狼梁文貞白兔而詩之素冠白華
可見矣若宇周之王崇神草生庭以有德感無情
登之信史傳以為祥不可誣也今本齋王使君孝
母之徵著朱華白實於離根去土之瓶盎此又因
心之效貫於神明者錢唐白珽謹拜手為之頌曰
草木何知所知者天母也天只隔彼壤泉事死如
生將終身焉酌水獻花罔或不虔潔白之感著于
几筵德有所屆在爾象賢守貴守富孝忠則全國
人稱願憩棠樹萱斂華就實遺訓乃宣播此徽烈
本支永年
王侯奉母孝且慈阿母一念天人師母心憶子子
憶母指血示現珊瑚枝摩耶夜半歸忉利麻衣痛
瀉縣河淚浮屠七七護神光法乳瓊珠自天雨人
中三才佛此心心田萬緣無邊春孝思感召隨所
應白華潔美如其人畫圖錫類傳不朽繡斧持冰
印垂斗它時孝子誦陳元鷹鸇滿地長回首廬江
況逵
嘗讀鄒書曰仁之實事親是也朱子釋之曰實為
精實或問其義先生曰此所謂實以對華而言耳
惟以實對華而言則凡仁之見於日用者惟事親
為根本精實所在必先主乎此而後光華有以發
見於枝葉之間耳嘗竊疑之不幾於鑿乎今觀佛
日大師甁花之實而知師相事親之實然後朱子
釋經信而有徵平生著疑胸中一旦豁然醯鷄之
覆嗚呼盈天地間一感通之理耳此以實感則彼
以實應公晨夕几筵哀號罔極精神心術貫通融
結故其精實發見於枝葉如此不然斷枝萎萼寄
瓶中借勺水自活行且薪矣安能碩而實瑩而虚
澤而腴若是其祥且異哉余故因以廣朱夫子之
說以勸為人子之事親者老姪亦溪王彦文敬書
靈枝彰本齋王公之孝感也忠愍公以國事死海
上子方七歲母夫人張氏依慈門以貞保幼公長
而仕報以孝母亡公折時花薦靈几突然有異實
如桃白且瑩朝野瑞之天人之道密矣
靈枝在瓶既芳既零有敦(音團)其實匪玉匪冰素帷
法室孝感於寂古之白華豈如今之實
昔靈枝在囿其本孔茂生之榮之如有父有母今
也薦于茲餘厥萼跗廼有實突如缾之者誰洵美且殊
靈枝之祥兮神明彰兮我心傷兮父死節兮
子幼母祝髮兮子守今疇翼疇覆本兮枝兮其來
也久兮是以昌厥後兮
其白也喻清其瑩也喻明不根而生喻其虚靈伊
物之感感人之孝熙父之功廣母之教俾忠孝是
傚
忠孝維本事業維枝我歌此詩俾在朝而知俾在
野而知維本齋公是儀右靈枝五章凡四十一
句晉安黃文仲再拜謹書
母慈子孝覺天全桃發花枝豈偶然名士品題圖
畫卷他年當不負凌烟玄覽道人王夀衍
白華載補三百篇蟠桃一實三千年方士招魂術
通仙使君念母心通天孝感誠應玄又玄生祥下
瑞理則然圓明示寂佛果圓王母今在瑶池前白
華變幻丹葩妍蟠桃彷彿青枝連玉苞瑩若壺冰
懸心目洞照無中邊太史載筆青瑶鐫斯(闕)斯文
百世傳長沙湯彌昌拜手敬題
華枝長幾何缾水深纔咫胡然玉實懸了不由根
柢得非天工竒變幻絶常理重孝徹神明達德肇
庭戺泣土冬萌竹扣冰淵躍鯉存殁事實殊感應
意良似猗歟閩公配早誦笄珈美貞吉誓從一身
與金&KR0726;止義方作名臣敭歷動遐邇煢煢痛劬勞
像事嚴帷几向來優曇鉢示現猶韡韡異産發哀
思嘉祥薦虔祀紅英萎欲墮素果突初委粟肌潤
盈握瑶質瑩難擬文章雍國孫椽筆擅邦史手引
瑞華圖辨論驚凡耳顧我遠臺閣綴語亦何泚移
忠豈煩辭柏豸方需起四明黃叔英
忠孝同根幻作華白如冰雪赤如霞孝心潔白忠
心赤子孝夫忠萃一家學生廬陵王璡百拜
蓼莪霜氣入袈裟銘筆當歸學士家更為白華添
後傳東風誰忍看山茶京口陳方
慈孝孤忠萃一家遼遼千古德音遐捐軀阿父貞
無貳祝髮孀親矢靡他叩影睇瞻多感慨履霜哀
慕幾悲嗟披圖細看甁中瑞方見詩人咏白華錢
天祐
百行先於孝孤忠草木知只應白華傳可配蓼莪
詩素質凝冰玉丹心吐雪絲優曇時一現瑞感慰
幽思方儀頓首
白華之詩束晳補亡殆亦彷彿修辭槩存風旨今
秀毓靈苞我身親見其欲忘言可乎輒撰三章歌
咏盛德君子謂其僭不敢辭
白華美王公之孝也公事母孝故天彰其瑞焉
猗歟白華皦皦其英匪冰匪玉澹然天成如芝斯
秀如蘭斯馨曷維其異感於神明
我儀圖之孝思攸格靖共追慕維民之則純嘏昭
融靈應靡忒愧彼頳蕤表斯貞白
是以有令譽兮昭厥圖于繪素兮庶幾有衮衣兮
弘風化於九圍兮東嘉鄭僖謹書
白華久不補誰識孝子心寸草報春暉後來存雅
音散火冰雪中孤標凝太隂一氣類冬筍冷燄分
蕭岑茫茫東海波斂之碧壺深花如慈顔開枝似
兒手簪王氏琳琅秀佛香薝蔔林孝子獨何為感
通無古今高郵龔璛
忠貞節孝之門天福其善和氣薰蒸藹然於庭因
物為瑞匪刻意於斯花也然以忠貞節孝之瑞為
瑞則玉果為上瑞矣又不必拘於金芝朱草之為
瑞也是用近體詩歌詠之
德風吹起九原春神拔休祥集慶門半樹竒花非
著土一瓶和氣自為根祖宗種德誠心在天地無
私至理存魂斷北堂萱草露展圖猶得問寒温壬
申歲十有一月六日中山賈實端拜
奉題孝感白華圖後
予讀南齊書蕭子懋母阮病危篤請僧行道用銅
罌盛水漬蓮供佛子懋禮曰若使阿姨因此和勝
願諸佛令華竟齋不萎七日齋畢花更鮮紅視罌
中稍有根鬚又蕭子罕母樂寢疾子罕晝夜祈禱
時以竹為燈纘照夜此纘夙昔支葉大茂母病亦
愈世皆以為孝感所致大哉孝乎天地之所假也
鬼神之所輔也聖賢之所稱也匹夫匹婦同有是
心而不自知也惟君子為盡焉嗚呼草木之植有
生無情矧斷而置諸宜若生意絶矣然罌蓮根纘
竹茂與今尚書王公之瓶華實非有相者曷致兹
異雖事生事亡之孝殊而天人之所感一也方尚
書喪母張夫人命道士設金籙醮簪山丹瓶中兩
旬齋畢一華半萎而其鄂結實状類木桃玉表冰
中時莫能識因取詩之白華名焉夫瓶花有實昭
其異也色質潔白昭其孝也碩果特生昭其仁也
竟齋不萎昭其誠也君子于此見天人之道焉見
王氏之徵焉白華之詩曰蒨蒨士子湼而不渝竭
誠盡敬亹亹忘劬公之事夫人也有之矣又曰堂
堂處子無營無欲鮮伴晨華莫之點辱公始終厥
守實允蹈焉惟公事業在國史白華法當書則其
傳亡窮而視古之人蓋掩之矣翥既觀斯圖而竊
歎美之遂為之書時至元後庚辰孟陬晉寧張翥
題
世之有符瑞神異之事載於書驗於今耳聞目覩
數數然也而未有能究其所從出使人瞭然以不
疑者其故何哉徒以孔子不語怪為解而其所以
不語者又何哉或曰怪不足言也若是則性與天
道不可得而聞者其亦不足言乎孔子生亂時道
降俗薄故因時制弊扶持綱常苟非切於人事唯
恐致惑於人特祕之而不言耳然則其終不可以
致詰耶西方有佛者曰人之性其來無初其往無
終大而天地散而萬物日懸諸上雨澤於下山岳
河海卉木鱗介至若神竒物怪變化萬状皆自一
性而出故有啓書以反風噀酒而降雨孝感而魚
躍笋迸誠格而泉湧者唯性之本具非假於外也
使能全其性之妙雖天地位萬物育不啻過矣嗚
呼吾知王侯瑞華之異而重有徵於斯言也初侯
父忠愍公使日本死於王事侯母方盛年誓斷髮
為尼嘗參高峰妙公得性妙之旨矣而侯以弱冠
出仕即以能稱累遷至三品官而養母至孝母既
學佛泊然於世至治二年七月朔趺坐而逝遂以
佛之制闍維之獲舍利五色斵石為窣屠葬焉侯
猶縗絰居喪三年禮也一日奠於筵有折山丹花
於瓶者俄結一物如杯玉雪瑩然人咸異之而以
詩文稱美者何限侯謂其母佛之徒也徵言於余
余得以佛之說告焉人之均有是性而物誘之若
蔽焉若失焉非有明而復之之功烏能臨生死而
不亂者耶夫欲善乎性之學者無踰於佛而治世
之道必用於儒者也今侯之于母明佛之性用儒
之禮由是而感通故異花之徵皆性善之徵著者
爾侯也擴而充之移孝於忠以致君澤民使休徵
應而甘露降醴泉出則後之人又將歌咏之無巳
也侯名都中由兩浙漕使除福建廉訪使母張氏
諱普貴字無為云泰定三年三月一日中天竺桑
門釋大訢後序
外錄
鐵網珊瑚云此卷一書生携至而錄之者也聞其
來乃自王氏族人將以售焉隨後又於城中人家
閱一卷則白華之圖在其詩文則不暇為錄矣予
纂郡乘又得王氏白華事可書之卷中傳一篇并
詩共作者二十人
荆南精舍圖
題德機荆南精舍圖
誰畫荆南精舍圖烟霏嵐翠墨糢糊林間野鹿時
相逐洞口山猿不受呼尚有流泉悲夜雨已迷幽
逕入寒蕪癡人莫彈西飛鶴雲外仙君恐姓蘇倪
瓚
吴閒閒諸畫像(凡十九圖内七十像張紹先作鳳闕春朝龍川曉扈二圖張顯良作餘闕)
(姓氏)
松下像
公自至元中入朝累奉命代祀岳瀆及江南名山
每竣事必顧瞻修林留憩吟嘯至大庚戌在龍虎
山作松下像上黨李孟贊
詩書之澤道德之容泰山北斗甘雨祥風一襟秋
霽萬象春融克仁克義惟孝惟忠黼黻皇猷柱石
玄宗千二百歲今方小住於空同也
内觀像
至大四年辛亥還朝燕居環樞堂作内觀像清河
元明善贊
儼然服儒邈矣宗聃陽耀喬林霜潔重潭專兮春
温愀兮秋嚴彝爾岩崖中自隅廉斯則畫史筆所
形似淵然其存我善模擬寓跡高玄道裕孝忠惟
真惟誠克溥而公恬於用世器也何宏將齊天放
材也何英緬懷古人若李長源吁嗟名臣終慙綺
園
存思像
皇慶二年癸丑大醮長春宮奉命致玉簡於嵩山
濟瀆作存思像吴興趙孟頫贊
天門開兮真人出顔渥丹兮髮如漆被寶衣兮耀
朝日冠切雲兮戴明月體道德兮用儒術祠靈宮
兮薦芳苾輔有道兮皇建極斂五福兮以敷錫皇
情凝兮沛恩澤親康寧兮百祥集功名遂兮仙道
逸馭雪精兮使橘术肩洪崖兮夀金石
飛步像
延祐元年甲寅公父饒國公母饒國夫人皆年八
十天子賜上尊對衣使歸為夀是歲留雲錦山郡
守以旱請禱得雨作飛步像蜀郡虞集贊
列仙之儒身為道樞卷舒經綸綽乎有餘宇宙名
言河海偉量冠服高明河漢之上
詠歸像
延祐二年乙卯扈從上京游南屛山見白雲東歸
悠然思親作詠歸像亳郡李源道贊
風度之淵如天和之粹如野服葛巾閒雅甚都我
聞大方之家以身為患胡為見身外之身而為猶
龍氏之徒歟玄德之風夐與衆殊以儒為宗而有
道義之腴以玄為學而無山澤之臞止水泓渟光
風舒徐芥視千金杯觀五湖藏之名山千載而下
可肅鄙夫友松鶴而道不孤不然將御風騎氣而
遊於物之初耶
燕坐像
延祐間公日侍禁廷進則論道退而燕居作燕坐
像吴興趙公為作松石竹鶴圖成時稱精妙仁宗
皇帝勅令進入御覽之餘再三嘉歎仍以還賜蜀
郡虞集贊
於惟明時道藝精極象德之容存神之迹喬松如
雲舞鶴在側天監所臨千載一日
看雲像
延祐三年丙辰公静息林下見晴空飛雲變化無
迹作看雲像四明袁桷贊
德不形禮為翼熙熙沖静之神侃侃孝友之色籠
古絡今其辭如雲佐理以無為智深而若遺朝承
衮龍暮撫松鶴心徹九九太虚盤礴是所謂養其
尺宅嗣玄而生白者耶
泥丸像
延祐四年丁巳公修大洞畢法作泥丸像吴興趙
孟頫贊
大冠如星執玉如盈籲天之休報國以誠出入帝
閽翺翔玉京施於有政可使簪纓誰言道家隱儒
其間衆人皆忙我獨閒閒混跡在朝何異在山不矯
不汚其馨如蘭緇衣好賢白駒是縶游心玄圃凝
情雲笈珮聲鏘洋瑶臺拾級神明煥然快覩山立
朝元像
延祐五年戊午夏奉旨建大醮於上京作朝元像
浚儀馬祖常贊
有毣毣之思而弗施有肅肅之容而自儀冠裳孔
都登降拜趨載以德輿豐以道樞俾同我尚世之
儒相實民之望豈囿於象者耶
聽松風像
延祐五年戊午秋日登西山樓聽松風作聽松風
像巴西鄧文原贊
敦禮度延陵裔法清淨猶龍氏德充符經在笥中
秉直佐玄治親受祉湛恩沛玉温如鳴佩琚馭埃
風游清都儼巗廊際都俞宇泰定存若虚神得一
化萬殊應環中合道樞
青城像
大德元年丁酉代祀江瀆至於青城之山流觀乎
清湍巨壑終日忘去作青城像豫章揭徯斯贊
有番君之子孫爰應運而挺生擢華岳以為質振
黃鐘以為聲雷風出其呼吸龍虎為之服乘或翺
翔於魏闕或超摇乎太清指凾關以朝騖夕已戾
乎青城合元玄於一體撫玉局於千齡哂方士於
碧鷄追神颷於鶴鳴臨飛泉而解帶拂高霞而抗
旌雪山避其高潔錦水讓其泓淳蓋其為道也有
要雖欲極而難名語禱祀則以修德為本論沖舉
則以忠孝為經齊莊惠於物我會孔李之粹精加
以卿相而不易寵以恩數而不驚宜乎每前席於
宣室永揚風於八紘人徒見其寓形於青城也庸
詎知即前日空同之廣成
衡岳像
至元中世祖皇帝常命公主祠衡岳後留朝屢使
過之必躡飛景於層顛覽浴曦於遠海作衡岳像
廬陵歐陽玄贊
江漢兮揚舲洞庭兮飲馬消摇乎天柱之上游宴
乎紫蓋之下坐碧藟以忘年蔭長松以清夏朱草
産乎離明夀星見乎軫野為治世之禎祥宜天錫
之純嘏接飛霞於十洲賓出日於半夜公侯造膝
猿鶴不避王人薦璧雲月為藉以予觀是翁識鑒
邃者凝於神光塵同者鄰於化使之端委廟堂則
范長生之風軌若夫山中宰相固陶弘景之流亞
也
上清像
泰定四年丁卯代祀江南三山還朝醮于崇真宮
作上清像雲中趙世延贊
冠芙蓉兮玉比德衣雲霞兮絢五色談大道兮坐
瑱席流瓊音兮達宣室貫羲文兮妙得一相箕疇
兮廣敷錫論天人兮天只尺言諤諤兮帝心格進
崇階兮總仙籍著贊書兮表清直事列聖兮如一
日顯祖父兮饒封國信行藏兮古是式從赤松兮
師黃石玄中之玄兮大虚無跡洞燭萬變兮凌厲
八極
說法像
至順二年辛未夏有旨大醮長春宮公專主齋法
作說法像蜀郡虞集贊
游乎萬物之表而能約已於名教老乎朝廷之間
而不濡迹於公卿粲若華星之麗乎河漢浩然雲
氣之出乎嵩衡其凝也止水之善鑒其動也祥風
之時行祠黃石者蓋有遺書之托衣白衣者寧辭
當世之名導沖和以輔玄化非呼吸而致長生伊
耆有巢父軒轅有廣成則所謂宕衍博大真人者
安得不後天地齊日月以贊於休明者乎
閒閒像
特進大宗師吴公事上接下留中出外汎應百端
而大知閒閒一皆行其所無事作閒閒像臨川吴澄贊
日月之傍衣冠廟廊巍巍堂堂烟霞之上金
玉貌状融融盎盎雲行悠悠卷舒自由自春自秋
山立嶷嶷生遂自殖自朝自夕俛仰而殊疇不夏
虞此獨雍于倏忽所(闕)疇不驚瞿此獨容與彼哉
勞勞此不屑騷解其袠弢彼也茫茫此無劻勷平
其畛防彼焉閒閒此無棘艱撤其鍵關小知芋狙
大知淵魚斯其謂之閒閒者歟
觀泉像
大德間奉詔求賢江南過匡廬觀飛瀑山中人作
觀泉像濟南張起巖贊
蔭長松兮坐盤石觀流泉兮聊以永日逝如斯而
來無窮兮猶道體之不息相天元之真一兮沛為
浸而為澤周流太虚兮雨露乎九域混混不舍晝
夜兮由其本而真實合一原之自然兮兹消摇以
獨得我聞至人應物無迹淵然浩然請以比德
紹先寫七十像
至元四年歲次戊寅夏四月聖天子以特進上卿
玄教大宗師臣全節年七十詔藝文監廣成局長
臣紹先肖其象中書參知政事知經筵事臣有壬
為之贊集賢直學士臣徯斯書其贊之辭一如其
師開府大宗師留孫故事臣有壬謹贊之曰
大圓無倪大方無隅純和内融光華四敷挹之其
淵持之若虚執道紀以御衆有世不能喙其心而
但跡其膚學硏今古業豐詩書密勿帝側翺翔天
衢為仙為儒以身為樞五十載扶正誼引善類隂
芘于衆庶有當軸之所不如衆庶不知而天子知
之是以重恩累慶眷愈近而不疏覽七袠之甫及
復俾肖像於繪圖望之堂堂白鬚丹頰若伯陽氏
之在周室貌古而神腴就之温温方瞳玉色又若
廣成子之遇軒轅不言而意已孚則知可以長生
久視明道德以贊治化和神人奉天子於萬年者
非斯人而誰與臣拜稽首祗奉明詔爰作是贊式
昭聖謨
張顯良寫鳳闕春朝圖
特進上卿吳公立朝五十餘年歴事列聖過龍樓
朝鳳闕者不知其幾矣時逢昌運念切暮年聖恩
儻賜於鑑湖圖畫更留於翰墨獲處山林之勝儼
觀天日之臨於是命弟子張顯良作鳳闕春朝圖
并象姪善為之贊曰
於赫世祖憲天立極乃都于燕卜世萬億爰有教
父應運而興維清維淨主乎誠明釐祝閟宮大弘
其教輯寧邦家綽綽厥效道啓世祖繼昌成宗武
皇仁皇恩莫比隆英君明孝保我清静文廟無為
玄風益競今皇臨御炳煥天書言懷列聖丹青是
模貝闕珠宮金碧焜燿天門洞開龍騰虎跳心遊
道德學際天人動容周旋與物為春老乎山林思
我王室展圖肅容如覩天日
顯良寫龍川曉扈圖
至元五年後己夘特進上卿玄教大宗師吳公年
踰七袠歲從兩京會慶風雲獮燕屢陪於前席光
依日月朝恩特異於外臣報效國家靡遑寢息命
弟子張顯良作龍川曉扈圖并象且曰異時聖君
憐老賜歸山林揭之高堂庶幾乎身江湖而心魏
闕也姪善為之贊曰
度居庸之積翠目有矚乎龍川浥春陽之澤澤地
乃湧乎醴泉綠樹葱龍兮團蓋碧草陂陁兮擁氊
卿雲侖囷兮五色協氣中融兮八埏望乘輿之旖
旎陳羽衛之鉤連屬車在後鸞旂在前儼幄殿之
中峙仰天容之粹然千官列從兮百辟周旋真人
入覲兮羽服蹁躚敷道德兮言五千物不疵兮登
大年玄風暢兮教以宣真人之道兮静以專握樞
機兮轉坤乾皇情悅兮錫賚駢於萬年兮贊我元
神無在而不在兮猶日星之麗天騰光耀之涏濙
兮玩神珠於九淵方雲龍之上下兮繄廣成與軒
轅慶明良之千載兮又奚羨乎凌烟
外錄
玄教大宗師吴公畫像贊第一序云名者實之賓
猶形之有景聲之有響相隨而不可離者也古之
不尚名者莫過於老子而猶龍之喻吾夫子不能
忘於言焉理之所在有不得不然者雖聖人不能
不然也若韓國李公吴興趙公巴西鄧公清河元
公亳郡李公四明袁公皆縉紳之雄者也雅與今
大宗師吳公相好故皆贊其畫象蓋用猶龍之例
也而區區亦有述於君子之後者不自知其言之
不腆也吴公門人輯錄諸贊求集書其端昔人有
言孔李通家者其吴公之謂歟噫一時人物文章
之盛如今予也獨以白髮蒼顔陪公之杖履詠歎
其詞藻(闕)有以求諸君子之彷彿而不可得見者
此右軍之所以興懷於俯仰者乎天歷庚午四月
十五日虞集序
第二序云集既作閒閒吴公畫象贊序之後八年
而贊其象者又有涼國公雲中趙公臨川先生吴
公延祐首科三進士浚儀馬公濟南張公廬陵歐
陽公太史豫章揭公又各述贊集於前序因以深
歎一時人物之盛不十年而臨川公又已去世其
在者四五人耳天光向曙少微貫落落之星山氣
横秋太華擅蒼蒼之色然而往者過而來者續善
稱德行者豈乏於方來集雖老於田里尚能為公
識之至元三年丁丑十月十五日雍虞集序
第三序云特進上卿玄教大宗師吴公畫象多出
名筆執事以對越上帝潛心以内觀神明皆由其
年容冠服之盛而各有記焉而子孫門人各持歸
名山不能會一予在京師時嘗令陳芝田齊為小
象通作一卷親為錄李韓公以下諸君子贊以附
之後八年予在山中又以趙凉公以下諸君子所
贊小象既各為序矣至元戊寅聖天子以宗師年
七十畫象以賜參知政事許公有壬奉勅述贊集
賢直學士揭公傒斯書之朝廷之盛典也陳芝田
又依放為小象而别為軸宗師以書來告云子為
我錄副于上如前兩卷之為者而不知集之老且
病不能復為此書久矣然嘗聞之老子自三皇以
來歴夏商二代世有可述其降神於周則為柱史
藏室徵諸其書而可見焉而史傳云老萊子亦楚
人或云即老子修道以養夀或云百六十餘歲或云
二百餘歲老子與孔子相見後百數十年有周太
史儋者見秦獻公或云即老子也其後千年有善
畫者皆追寫其象然則世為象固道家之所尚也
宜其屢書不一書也乎老子自隐於無名而見於
世者昭顯如此所謂猶龍者固可見諸形容也耶
然聞廣成子居空同時千二百歲而身不衰黃帝
齋三月而問道焉蓋至於修身之問而後對也聖
天子所以尊高年尚道德求諸冰雪之容者豈徒
然哉古先聖王養老乞言之事在乎是矣而廣成
老子之學者其愛君報德之盛則亦有周公無逸
之意乎至元六年四月十有五日虞集序至正
四年歲在甲申二月既望饒國諸孫顥謹錄
金蓬頭像
金蓬頭像贊
乾坤事了龍虎丹成三才貫一無臭無聲山中人
道一題
噫天地先水中之鉛與天為一虚無自然越有至
人椎髻龜息尸居神遊麾斥八極聖井武夷寄跡
宜棲玄之又玄孰知端倪王國器題
夘金之仙孰探其玄蓬首垢面中純乎天至道之
要不言之傳九曲有藏形蛻而全神其往來倏參
於前蔣堂謹贊
蓬首緘默宴坐若愚虚靈湛湛洞燭八區静法于
天動與雲俱終始靡究廓然忘吾山隂王務道謹
贊
春山暮雲碧潭夜月千載無閒有口難說耆山菴
無為題
谷之虚神其廬謹閉塞在吸呼用綿綿常有餘叱
烏兔飛天衢鞭雷霆握斗樞流精光走神珠縱玄
覽更滌除玄又玄無所如至正廿四年歲甲辰
七月朔旦訪鄭無用鍊師出其師金野菴先生小
像徵贊走筆書于上雷門唐珙
金蓬頭金蓬頭坐斷徵君三千秋喜怒哀樂都把
還赤子人我是非一掃付莊周此身倏然無所求
等閒天地一虚舟性命不屬閻王收跳出三界何
悠悠上清外史薛羲頓首
首蓬不暇櫛尸居在巖室衣被日月光朝霞勝玉
食夀期天地齊神遊隘八極塵世三十秋燕坐惟
旦夕宇宙本虚空推遷竟難測道豈有端倪人皆
睹其迹相從武夷君虹橋跨蒼璧時聞笙鶴歸清
(闕)滿崖石王蒙
槁形譎髻可死可生超然於道有所得澹然於世
無所求不於崆峒而待問不於柱下而隐名泉渴
塵湖石枯幔亭惟瓢笠之亦棄宜清風之冷冷參
學劉正卿謹題
金蓬頭先生畫像贊
頂中作髻巍巍尊高會萬于一大千秋豪武夷月
夕聖井春朝有欲見者太虚寥寥蜀郡虞集伯生
父撰嚴陵後學邵亨貞寫
聖井山高日上遲采雲甘露碧淋漓下山拾得一
莖草不見菴中金老師方外承學張雨謹贊
邈姑射山神人居焉有寂斯應而默斯淵深藏弗
市人邈而天不可見者玄之又玄學生楊車敬贊
師與不可傳者往矣其可傳者迹耳因其迹以求
其心白雲在天明月在水且莫能究其所終而可
以原其所始耶雲間孫華敬贊
頭上一髻面上三痣面目可憎非我即你天台石
橋武夷九曲泊然無為有何所欲真清真静鬼神
莫卜咦刦灰洞然難著脚方壺員嶠打乖人桂心
淵贊
髽髻蓬頭坐抱一神自清先生本不滅能枯亦能
榮幻化托此夢蛻解身已輕何時得見之禮拜參
長生古汴趙奕頓首謹題
巍巍龍虎山融結自太古篤生虚靖君道獨繼祖
武真人坐巖穴蕭然一環堵蓬首目光炯燕坐閱
衆父奚契虚靖心天風檜杉舞遂昌鄭元祐贊
有椎其結首如飛蓬浮游探玄棲神于宮湛兮古
井廓然太空孰往孰來莫知所終蘇大年贊
昭今我師應静無跡自然而然是為道式法嗣鄭
玄輔拜書
有蓬斯首返七還九别體既具終古弗朽山兮得
仙雲也失友匪金之良而克偕久孫莘
師之道大此特其跡普願學者惟師是式大癡道
僕黃公望稽首拜贊
越國進西施圖
詩言褒姒之滅周蓋女子之能亡人國也信矣夫
越之謀吳臥薪嘗膽百計以進豈直一女子而已
哉特用女子以中吳王之所慾耳使吳王能聽伍
子胥之謀先越後齊攻其心腹之疾則女子之計
將安行耶非惟不聽其言又且信讒殺之而吳遂
以亡雖然吳固以女子亡又孰知不用賢則亡也
由吳以來千有餘年蹈覆轍之跡者不可以枚舉
此圖不知何人所作而筆意精到以余觀之非但
為展玩悅目之具安知不為警世之規箴者歟而
微意亦可識矣故予復詩之辭曰
蠻夷國如虎與狼干戈吞噬相争強越憂吳滅危
一髮西施選進驚吳王花顔照春日夜醉伍相忠
謀不暇計姑蘇麋鹿殊可憐江濤怒噴銀山勢好
德如色世已無我今三歎觀斯圖何人絶筆開癡
愚國亡家破知幾(闕)至正四年歲次甲申冬十有
一月廿三日眉陽史致中書
一笑端令國為傾春風歌舞學初成此行便覺吴
為沼戰勝何須十萬兵
璧馬當年暫入虞先生此計有深圖心知指日成
功速一舸歸來泛五湖中山李桓
阿嬌合貯黃金屋雲想衣裳顔想玉君王日日醉
絲竹不計燕安藏鴆毒逆耳忠言誰敢瀆鴟彝有
賜浮江曲會稽嘗膽味亦足姑蘇臺荒走麋鹿何
人寫入丹青幅似以後來鑒前覆黃帽操舟詫神
速苧羅山空溪水綠戴順
鍾馗圖卷
老馗兀輿二鬼肩一鬼勃窣袋影懸一鬼負劍帽
帶旃一鬼頂顱雙角駢老馗之婦輿蹁躚其荷輿
者鬼婢虔猫抱掌握鬼妾妍提其奩具雌袂玄携
枕而從服飾鮮鼠蠍粘綴袴亦然擎擔最緩行李
便鬼之嬰孺盛穿聯囊包槖裹琴能僊瓠壺穹掛
吁可憐揭竿之魅愁攀緣最後甕鬼束縛椽尸而
行者猶能前肌肉消盡骨骼纏物怪種種來無邊
神禹鑄鼎今幾年罔兩在此猶翩翩吁嗟吁嗟問
老天馮海粟
若有醜類莫知所以罔有見聞疇繪其似天地良
工玄機伊使造化多裨貌鬼非鬼若有美質既冠
而巾參生兩間行列縉紳蛇虺其心怪狀莫倫隂
惡陽善貌人非人鄆人獨航
老龍觸天霹靂死夜散六鼇分海水羣妖百怪不
敢藏竄身奔命山谷底竊民之食朘民脂俶擾人
倫亂天紀亂天紀恣猖狂大妖嘯戸大耗跳梁終
南老馗汲直骨鬚如蝟毛目如鶻心秉堯時屈軼
枝嗟爾妖魅安敢忽斬妖魁啗妖腯醢妖之肉擣
妖窟爾妖爾怪焉馳突目今四海妖類多馗兮(闕)
至將如何我願老馗來(闕)元戎將一鼓天下清平
歌一鼓天下清平歌會稽王明
鍾馗以唐進士能作厲鬼著夢於三郎曾不能上
干於帝為剿豔妻於煽夏之日致令蒙塵蜀道天
下幾非唐有顧方氊包席裹役鬼作使手携杖挈
竿挑瓢藏聚鬼以為糧回顧鬼妻得一妖媚同妖
者無異鳩盤荼也政爾許事鬼亦不能忘情耶抑
鬼如影去來無形不知畫工何從而得此本或者
人鬼雜揉諳悉情状世不無鬼之董狐也偶作是
語忽有嘯於梁謂還我眷屬來彼守錢奴有能使
我者不能汝揶揄也書以一笑合沙俞焯
先君昔游錢唐觀此卷於友人鄭虚源翁處歎其
瓌怪幽𦕈曲盡鬼物之情状鄭君欲以相遺而未
果先君亦不之請也後先君没六年立至杭謁鄭
君於棲遯之室情意款洽撫問存沒不勝惻愴因
出此卷歸之且曰而翁之夙好也子其保之吁鄭
君護持此卷於兵火艱棘之中以先君有屬愛之
心不以畀人而有所待一旦識予為故人之子卒
能授之其亦庶幾延陵氏脫劍之意乎敬題始末
於後至正甲辰春三月乙酉海虞曹立書
田母拒金圖
齊相田稷子受下吏金百鎰歸奉其母母曰為人
臣不忠是為人子不孝也不義之財非吾有也不
孝之子非吾子也子出矣稷子慚而出反其金歸
於宣王請就誅王悅其母之義赦稷子罪復其位
而以公金賜其母
田稷子為齊相受下吏金歸以奉母母責其不義
而出之田母亦可謂賢母已夫及稷子慚而出反
其金請就誅於王王義其母原稷子罪復稷子位
賜稷子母以公金齊王亦可謂賢王矣夫雖然稷
子相齊受金百鎰賄莫甚矣而王迺復其位焉他
日喬木世臣之亡去迺曰吾何以識其不才而舍
之彼受金者非不才歟噫稷子之受金其亦齊王
之好貨有以啓之歟若田母者正色以拒金峻辭
以出子田母誠可謂賢母已夫臨安錢宰
齊宣千乘尊謨謀貴權利稷子位相國受金毒下
吏嗟哉田母賢質責能尚義子有遷善名君有懲
勸志良心易感發美政曷難致君臣務苟得甘受
嬴秦制社稷今已墟母名恒不替李雍
公私萬古可消沈位重黃金尚逆侵楊震四知終
克己田卿百鎰是欺心固因慈母賢如許(闕)致宣
王義亦深只恐史臣編不盡形圖畫軸迄如今甬
溪曹杰
利欲紛趨無古今畫工立意一何深三遷忽背慈
顔教百鎰甘誇下吏金猶幸齊宣賢至行直令田
子愧初心(闕)來還鮓今同轍併與貪夫示誡箴岩
栖趙宗典
楚葉公嘗以父攘羊而子證之為直躬吾夫子答
以吾黨之直者與是異父為子隐子為父隐大哉
言乎微聖人不能折以理而隨以蹈夫矯枉過正
之議者吁可歎也及觀齊宣王相田稷子受下吏
金百鎰奉母母怒之而絶其子子遂以金歸之宣
王請就誅焉則於一介不妄取諸人之義固章章
矣奈天倫至重恩勝於義何且稷子得金不以私
其妻若子而母是遺殆亦欲效慈烏返哺之所為
顧第所恨者不出於義耳詎忍揚其惡而斥之於
外而戕賊天性若塗路人然縱宣王寬之而復其
位亦獨何心哉為稷母計者隂飭(闕)俾還其金
於所致之主仍誡以慎毋再冒焉庶幾於恩義有
兼盡云爾惜乎媪之不知出此特蔽於直也與前
所謂父攘羊而子證之何異吾因以思好義而不
循乎中者厥有間矣要之母子之恩不可有所虧
也山隂趙枋
昔田稷子相齊受下吏金歸奉其母母以不義之
財出其子稷子慚而出返其金歸宣王請就誅王
悅其母義赦子罪復其位以公金賜其母原夫田
母惡子受不義金而出之蓋欲俾其遷善改過而
盡乎忠孝可謂嚴且賢矣稷子畏母之訓乃歸金於
宣王而請誅可謂知過而能責已矣宣王赦稷子
罪復其位而賜其母金是悅其義忍廢其後又使
稷子慚懼而不敢復為可謂能寬裕而善御臣下
矣且田母稷子宣王各有所處而然觀者則必有
以取之也會稽錢士鴻
名家數出忠孝子節行班班紀青史稷子相齊受
吏金奉金娱親親不喜弄權竊勢非忠臣權移勢
奪殃乃身汝雖無悔奈我何金為長物何足珍母
教君恩兩相得稷子内慚心惻惻從今盡孝須盡
忠不使此心為物易秦吴宦者獨異心得金奉
母歡愛深朝來展圖三歎息歸家欲棄囊中金魯
齋
秉鈞當國相齊宣何事貪私不赧然遺母只知金
可奉出金深賴母惟賢方慚請罪榮公賜豈料垂
名玷史編此日展圖重感歎君親恩義兩能全趙
季行
昔李景讓為顯宦御下不法母責之軍中遂安陳
堯咨典名藩以射為能母杖之金魚墮地世未嘗
不以二母為賢若田稷子為齊相私下吏金以遺
母母怒出之既而子畏懼歸金於王王感悅赦其
罪復其位以公金賜其母是能使下以忠奉上上
以誠待下則其母之賢為何如哉當其出子時惟
適以義固不計其虧恩及其下順而上悅乃知好
義者人心之同然耳論者不原其失義於子而責
其虧恩於母殊不知大義滅親君子所尚若使隂
飭勿泄俾還其金於所致之主是終於欺君也豈
賢母之心哉噫世之人惟知愛其子而不勞宜觀
於此而深省焉錢唐常士倫
稷子相齊懷金孝思母子至恩豈忍斥非恐來不
義反累母慈嗚呼噫嘻宣王赦之趙用
子孝娱親奉百金母辭不受母恩深世間不是無
田子千古難求阿母心觀幻道人
母之於其子道固在乎慈然愛而不勞非慈也過
而不箴非慈也先其公義後其私恩使不陷其子
於不忠不孝之域斯可謂之慈矣古之人有行之
者其惟田稷子之母乎稷子相齊善政未聞而受
下吏金其所以受其金者得非私一人而貽禍於
千萬人乎將受其賂而誤國家大計乎抑將由兹
萌孽而遂覆吾宗(闕)乎稷母見其金直斥其
不忠不孝而出之者非無意也稷子慚而出反其
金歸於宣王請就誅者是悟其母之訓也宣王赦
稷子罪復其位而賜之金者是旌其母之賢也夫
以一嫗之微能守大義上感之下化之君不以其
子為不忠人不以其子為不孝千古之下傳誦其
名而不已則其為母之慈孰有大於此者乎後之
人寫其真以為世玩亦可謂知稷母者矣是為跋
錢清秦榘
愚閱魏史太武使翟黑子奉使并州受布千匹事
覺謀於著作郎高允允曰公幃幄寵臣主上問當
以實對庶或見原不可重為欺罔果召問不實對
黑子於是見殺今披圖田稷子為齊國相受下吏
金百鎰歸以奉母母怒曰子為齊相不能以忠事
上私金汙我爾可將金面王請誅稷子感母訓而
悔過出金面王請誅王慨然赦稷子罪以金贈田
母賢嗟夫人生天地間為三才主參天地贊化育
心當秉至公不當以私意害其良心能以(闕)忠事
上得為臣矣嗚呼稷子既為齊國之大臣黑子能
為魏朝之奉使不以忠貞立心乃循私欺君害其
良心惜哉向使黑子聽高允之一言庶幾可逃其
罪矣若稷子母不能以訓則亦與黑子見誅矣且
以受金受布皆為私已而欺君論一律而同罪何
其黑子見殺稷子見原歟噫人之所以為人立身
有道蓋謂内有賢父兄之教戒外有賢師友之誨
益行止安得有不正邪私慾安得而害之耶雖然
稷子田氏世為齊國令臣勲業累積難比黑子在
魏為太武一時之寵臣吁此亦齊王有人君之大
度不欲絶田氏之後云武林施濟
相齊田稷子位列人臣右私受下吏金拳拳歸遺
母母見訪其由坐責即顔厚設陷路人聽隻手難
掩口心知貽君親首金陳罪咎宣王感母賢錫金
復官守汗竹載班班亘古流不朽滎陽潘存禮
稷子受金歸奉母母嫌不義柰金何此圖如落庸
人手定使貪金愧色多仙都生
稷子當時秉鈞軸歸來拜母多黃金黃金奉母期
母喜母反見金無悅心責之不忠與不孝稷子慚
出心欽欽反金歸王請誅已王悅母賢赦其死賜
金老嫗復子官至今行義垂青史人皆有母得似
稷母少人皆有子得似稷子多披圖藹然見忠義
子兮母兮奈爾何餘樂生
嗚呼田稷子之為齊相也國之安危民之休戚繋
焉曷為受金於下吏不有於其君者甚矣夫下吏
受金尚不忍為況國相哉復以不義之金歸遺於
其母母若從而納之則致母於不賢幸不納而斥
之不賢而能之乎惜母不能戒子於其先而待歸
金斥之且齊王授政于其相相受金而王不知非
母斥子子不以金返王王終不得而去之王奚赦
罪而復其位又以公金賜其母胥失之矣王之心
不責其臣是賢於母也母之心固責其子是恩於
子也君臣主義母子主恩為人臣者不可以不忠
於君君不可以不禮於臣為人子者不可以不孝
於親親不可以不恩於子若田稷子於其君於其
親忠孝不兩全母雖明於義而恩不能終君雖深
於思而義不能明豈不聞崔玄暐之母盧氏常戒
子弟仕宦者將錢物上其父母知其非理此與盜
賊何異及王密暮夜遺金於楊震則曰四知斯言
得之矣今觀是圖必欲使人興起好善之良心非
直為觀美也耶予何議故書而歸之會稽梁東
盡心無我之謂忠體行不虧之謂孝箴戒教育之
謂慈制事合宜之謂義四者能盡其一人斯為善
矣且夫瘠人肥已貪賄誤國豈忠也哉覆宗絶祀
貽禍於人豈孝也哉循情勿誨至於敗子固非慈
矣人欲恣行天理幾滅亦非義矣是故為臣當忠
為子當孝為母當慈至若處財一斷以義此亘萬
古不易之至論也嗚呼今以四者之行責望於人
知之者尚少矧全之者乎雖然吾於田稷子之母
庶幾見其盡善於四者之一也歟昔田稷子為相
於齊私下吏金百鎰歸奉其母欲希母以喜而母
見其金直峻辭斥以不忠不孝而出之使知公義
有在而慈愛之心隠然於言外見之故稷子慚而
出返其金歸於宣王請就誅者實悟其母之訓責
有所懲創而云耳宣王舍稷子罪復其位又旌母
以公金者亦由稷母之賢德有所感激而然爾噫
稷母一婦人也而能滌稷子貪汙之行使歸於義
杜齊王好貨之心使開其仁上感下化君不失為
賢君子不失為孝子至今膾炙人口誠見其盡善
於四者之一也已雖百君子殆無及焉千載之下
豈無敬慕者哉宜乎繪真以遺家學之訓非特為
世玩也因誌帙後云廣漢張紹
股肱任重如山岳秉國權衡當奉公豈意蠧綱私
賄賂度情斥子負貞忠一朝盛事流青史千古令
人感教風主聖親賢昭日月披圖熟玩阿誰同東
野生
子膺慈母訓均勵宰臣心白骨黃金盡其名獨至
今會稽雲栖錢本立
百鎰私金豈妄傳展圖三歎憶當年齊王若正田
郎罪千古誰知阿母賢王珉
稷子相齊國佐治調洪鈞但輸純且直安可欺君
親下吏餽金至不問屈與伸私金奉其母其母心
即嗔責忠又責孝聲氣何誾誾稷子内慚愧面王
能自陳返金納陛下願言誅微臣王亦悅母意復
位終其身賢母實可旌公金降紫宸母兮守大義
王者開寬仁吁嗟世間婦諵諵怨家貧吁嗟稷子母
後人宜寫真漁海生
田稷子受金奉母母斥其非而出之母可謂賢乎
不賢乎楚人之父攘羊而子證之為直者子果直
乎不直乎蓋主於國者義主於家者恩也稷子相
齊國之安危民生休戚係焉宣王好貨之非心稷
不能格今復受金遺母其於匡正之道何如哉宜
乎母不敢私必斷之以義焉田母誠可謂賢母也
夫父子相隐天理人情之至也父不為子隐子不
為父隐則天理人情逆矣又安得直哉吾故曰稷
子受金母不能隐主於國義掩恩也證父攘羊不
得為直主於家恩掩義也不獨如是舜之與象周
公之與管叔均為兄弟之倫所處有不同者事勢
固殊家與國之謂也論者不此之鑒而直以田母
出子為非不亦宜乎抑又攷稷子之事與後漢孫
性者同科性私賦民財市衣進父父怒責不受性
持衣自首於膠東相吳祐祐曰掾以親故受汙辱
之名所謂觀過知仁是也俾性以衣遺父宣王原
稷子罪復稷子位而以公金奉其母亦觀過知仁
者歟聖人名教千載不可誣也會稽山樵
田相私百金歸以奉其母母怒出其子不義非我
有子慚服至言請死齊王前王感復子位賜金旌
母賢悠悠千載下尚為人所傳之君重高義圖象
丹青妍緬懷跡易朽求文為之宣諤諤儀曹論侃
侃博士篇持用示後人永言矢勿諼西江漁者
嘗觀齊相田稷子受下吏金遺母母斥反金就罪
事而耆儒岓士代不乏論雖詳略不同其母一歸
於賢矣抑讀會稽山樵朱和齋文以漢吳祐掾以
親故受汙辱之名觀過知仁為證王宜原其子
也夫王宜原其子也夫浚儀趙士卬敬題
田稷為齊相三年百鎰金包苴無曠日柄政是初
心惟母賢堪尚論君恩太深汙名磨不得千古作
規箴蓉洲生任文信
千古高風數震賢田郎底事利心纏若無阿母兼
明主忠孝應教不兩全臨川堯安
稷子為卿受吏金母心不納示恩深旌嘉又賴君
王賜一段高情傳至今東山謝實
世人誰不重黃金難得慈親識慮深子孝母賢君
有德披圖三嘆激人心翁洲趙能
噫嘘嚱人奔奔皆為名利之所役賢反愚兮明反
昏夜却金兮尚潔擇一錢兮義同頡萊蕪甑中塵
撲飛懸魚老子肝似鐵四公皦皦何不墨圖中但
見齊田稷蠧吏虧綱勿足誇特貌慈闈耀貞德奉
金本欲娱親喜阿母怒兮驚且媿若使當年一納
間那得芳名播青史主聖親賢臣滌衷公金賜嫗
恩愛隆非獨舍之罪不誅昭昭淳化揚仁風我披
此傳重踟蹰豈獨田卿貪若斯謂語今人知不知
偷安苟富誠何如老萬翁志不渝費千金蓄此圖
此圖傳後世後世重義輕金與明威易東
雷雨護嬰圖卷
吾夫子迅雷烈風必變而莊周以疾雷破山而不
驚者為至人然則夫子驚乎曰非驚也敬也聖人
敬變於色常人驚掩其耳若周者不願為常人而
自殊於聖人者也以為不驚而不知其流於不敬
謂之至人然乎不乎然則吾黨之遇迅疾也宜如
何曰與其周也寧孔響林子陳膺
襁褓癡兒豈解驚與兒掩耳自忘生迅雷疾雨雖
堪畏不奪人間至愛情王勉
卷首有響林先生題語游夏何敢贊一詞惟有悲
感敬慕而已矣至正乙巳九月二十日諸生趙郡
蘇大年拜題
年登兒號寒恐非雷掩耳襁負免匍匐誠心全母
子清㫠李國夀
殷殷春雷起蟄潭阿㜷抱子過溪南不知風雨空
山裏亦有幽人睡正酣堅白老人
雷雨翻空只尺迷褰裳携幼欲何歸鄰家倘是魯
男子倉卒驚危未可依
凍雨欲來雲覆林一聲霹靂破玄隂英雄匕箸有
時失何況人間兒女心
澒洞奔雷山欲摧山頭雲氣怒如炊紛紛掩耳驚
欲仆正是希夷鼾睡時
雲雨埋山玉虎鳴匆匆掩耳畏兒驚幾回展卷空
長喟車馬何人到母塋俞希魯
轟雷欲破山急雨撼坤軸母兮抱兒歸掩耳趨茅
屋畫師巧為此村景了在目一時似可驚四郊想
霑足明朝雨霽還復來平疇却看秧針綠京口郭
畀
雷轟雨乍冥母急恐兒驚兒驚猶自可母急若為
情雷雨尋常惡深閨杳不聞前村今只尺如隔萬
重雲曹鑑
迅雷震空山雲黑雨迷路子驚母抱持慈愛真情
著相彼匹婦愚猶知畏天怒修省君子心矧可忘
恐懼堯岳
迅雷奮天怒神妙誠莫測氣惡或相感掩耳嗟何
及君子尚修省兢兢坐齋慄愧怍豈所懷敬畏思
有則新圖幸昭示庶以警頑惑
大雨天地晦震雷驚百里孩提彼何知慈母掩其
耳母氏豈無畏憂慮先赤子疾病良在斯惻隐誠
不已雖憐修省功乃復見天理青陽翼
四山無人雲氣黑霹靂一聲風雨集山頭竹樹不
自支天末草亭撼將仄中途美人走匍匐抱子掩
耳驚欲踣短衣百結裹兩足慈母真情見顔色畫
師經營妙莫測寫此新圖意有得深閨婦事苟竭
力何得倉惶蹊草側漢嘉楊樞
焚香敬誦昔人詩如遇空山雷雨垂老婦護兒驚
掩耳欲歸無語先茅茨(末句一作零陵燒作斵琴枝)曲江老人
錢惟善(小字自註)
京口劉侯孝章所藏雷雨護嬰圖蓋得於同郡焦
子明而焦得之于京師者也鄉先生題其卷者凡
八人而基之先大父處士府君外祖中齋龔先生
手澤在焉其六人則響林陳先生者先大父之忘
年交克明曹先生天錫郭先生君輔青陽先生用
中俞先生子泰堯先生皆大父之友而堯又先人
授業之師也基生而外祖已殁所及識者先大父
與堯俞青陽三先生而已欲考題咏歲月無所引
據撫卷燈下徘徊久之忽祖母驚視曰此予在京
口時汝祖嘗持以示我其時汝父猶在襁褓去今
六十年矣語竟因追感泣下基念京口陷没十有
一年諸老淪亡既盡先人之墓木已拱而祖母亦
八十有七矣悼歲月之易邁嗟手澤之猶存而幸
其寳藏於孝章無散落之憂也三復感慨以識其
後云至正二十六年歲在丙午春二月十六日漢
嘉楊基頓首再拜
畫便面林木蒼莽作雷雨晦冥之色一婦人抱嬰
兒走以手掩兒耳若恐兒怖者題曰雷雨護嬰圖
蓋必院畫立此為題以試工人者噫風雨雷電變
化不測鬼神莫得而知者存乎其間而畫史乃欲
繪焉何哉予觀畫譜載古人風雨圖畫多矣獨雷
雨無畫者豈以化工非可形容耶然畫風以敧畫
雨以垂而此又能畫耳為雷則亦可以為竒也矣
齊郡張紳跋
雷雨護嬰兒圖贊
朝出兮兒俱暮歸兮兒負天何為兮震怒雷馮馮
兮雨我中路歸不早兮出不視天母弗明兮致兒
懼兒雖懼兮母能護使母獨出兮兒驚誰赴嗚呼
兒兮兒兮爾能忘其母尋陽張羽造
少婦抱兒行且馳雷雨中路忽遇之兒驚欲啼手
護兒道傍逆旅因可依君不見王凝妻郯郡徐賁
兒衣單母衣濕風雨蒼黃歸意急雷忽鳴兒忽驚
抱兒與兒同死生樹聲吹迴水聲注田家尚遥無
避處不知幾許亂離人白日青天棄兒去渤海高
啓
疾風斷途零雨漂靡有婦畏雷乃掩兒耳伊婦與
兒知是母子苟非母子胡愛如是兒之云幼母保
護之母之老矣兒將何為凡爾君子載展斯卷是
覩是惟繄孝之勸太原王行
雷馮馮雨冥冥母抱兒中野行母心苦兒心驚掩
兒耳令弗聽東西迴顧屢屛營人生至愛天所生
胡為武才人獨無母子情王汝玉
蕺山題扇圖卷
老媪不識王右軍豈知六角寫云云婢羊他日能
傳帖却喜官奴書練裙楊維楨
蕺山老媪本無知恰值將軍乘興時竹扇一時光
怪動莫教低價與元規熊夢祥
題扇書裙亦偶然千年風致尚堪傳山隂道士能
諳事只乞黃庭内外篇于立
筆花閒落素紈雲(闕)映芳衢老眼昏明日曉烟生
曙色應憐不識右軍門李元珪
偶然意適坐莓苔迅筆詩成嬾更裁一握生綃價
十倍明朝老媪再應來盧震則
蘭亭墨本摩挲盡老我愁書咄咄空一自蕺山題
扇後千年誰復繼清風婁東生
一自蘭亭飛筆後昭陵風雨夜如何當年老媪能
知此扇出人間待價過張渥
先大父農圃府君手錄東維子集遺共不肖孫鼎
間見蕺山書扇一詩不肖幼不解所謂婢羊官奴
等語也丁酉大父致政還因舉質之且曰讀前輩
文字不特考見故實要識用意精詣處有議論有
法度也噫暮年人語自别歴歴在不肖耳今年甲
寅鼎入吴宿陳石湖孟實所示觀此卷厥考介菴
先生之所蔵也東維詩其右熊豫章于匡廬姚婁
東諸作次之展玩之餘得與孟實叔莊昆仲話農
圃介菴二老遺事不覺撫卷作喟兩家手澤幸皆
無恙為其後者尚慎之哉宣德九年十月望嘉禾
周鼎在石湖思養堂識
釋本誠
覺隠詩畫合卷(鈐縫俱墨林山人白文印)
一段三石圖并題(水墨三文石平坡間棘草映带)
十日畫一石觀者嫌少又作二小石高高低低俱有三
石豐年之䜟也
又題一詩客中九日
小橋流水遶迴廊獨對西風憶故鄉山崦人家秋色晚
客中無菊過重陽(右書三石圖左一紙)
一段鶺鴒圖并題(水墨蘆葦蓮房分樓二鶺鴒左有枯株上生叢草)
畤坾公能詩善畫不知何許人或隠或顯當是避世之
士與覺隠同心同德覺隠到處此公亦到覺隠本不能
畫畫皆坾仙之筆然有覺隠題坾仙方肯著筆
却有一件竒特處覺隠喫飲此公不舉箸只靜坐及乎飯畢
起身坾仙亦飽鼔腹而歌若坾仙喫飯覺隠亦飽時人皆
莫測其旨因書以誌之大同山翁凝始子題(白文右書鶺鴒圖上)
一段疎林平遠圖(水墨傍水茅居疎林環映横山遠水一舟摇櫓將泊)
疎林平遠蜀畤坾公作畫覺隠題印
余嘗為此卷坾仙亦到坾仙喜遂援筆作此圖余因題
此詩
秋晩溪上作
日暮東溪上秋深景寂寥葉稀林影薄水落岸痕高野
燒明江島漁舟入浦橋故人烟水隔悵望首空搔(圖書右角)
(上)
書齋即事六言一首大雲特索余書故書之
逕遠松篁蓊鬱日長庭院清虚大貴莫過學道至樂無
如讀書(書圖左)
造紙之法不一蔡敬仲漢文時人為上方令用魚網為
之又法用樹膚麻頭敝布又有蠶蠒楮樹為之南粤有
用海苔為紙其文理倒側因名側理紙王子年又云陟
釐紙漢人語訛耳古又用縑帛依書長短截之名幡紙
言紙者砥也其平滑如紙昔人用帛故裁其邊幅如
絮之一苫而平整也說者遂謂紙者絮一苫也求
苫之義無明說蓋苫者編茅也作去聲絮綿之不精
者古以為紙必編而後成此幅是唐時紙與常紙不
同因用筆方知似與蠒紙同
感興
賢士志弘廓不以官拘身達士理明徹不以身拘神百
年在瞬息營營徒苦辛華表鶴歸來城郭非舊人冥心
合元化庶以全吾真
清晨入鄽郭閭巷溢車馬騶哄喧市塵茫洋萬人海父
老里中舊殷勤共迎迓亦有諸弟昆更互陪語坐世故
論萬端喧哇雜碎瑣大要在功利餘一無所解勉強相
酬酢意會無不可但念道不同語久若聾啞不如返吾
廬世有誰知我(右一紙)
余嘗作二詩觀者皆喜文卿見余寫此卷俾余書之于
上
其一曰
莫造屋莫造屋何用經年興土木造屋人在堂拆屋人
在腹不知造時榮但見拆時辱莫造屋莫造屋世道由
來反覆多興廢但分遲與速
其二曰
莫買田莫買地買田置地增家計西陌東阡恣兼併不知
戸役隨田至大男小女日夜忙帶鎖擔枷了官事莫買田
莫買地生前將為子孫謀身後翻為子孫累此等言語
只好我話大似本家不喫牛肉要喫也無呵呵(朱文右二紙)
余書不能精大雲老師屢索之余亦屢書之暨問其所
得則片紙無有皆為好事者持去今又以此古紙來索
遂書拙詩與古今人格言數十首至正十七年丁酉春
輔成山人本誠道元書於畊隠軒
題友人壁
池檻水摇簾影動石床風引篆烟斜鳥聲啼足忽飛去
驚落半庭山杏花
錢塘曉渡
雨後青山展黛眉暖風無力去帆遲人家一簇臨江岸
綠樹輕烟映酒旗
貧居一首
造物非貧我欲我閒且安貧居自有樂此樂非人間蕭
然一茅宇十年臥空山山深無客來獨與雲往還芰荷
製冬衣藜藿供朝餐登山玩崔嵬臨流聽潺湲為無貪
著念隨地可盤桓但得閒中樂豈以貧為艱愈貧愈無
事無事心愈閒雖居人世中恰似出塵寰(朱文右合二紙)
生意齋銘
仲仁以生意名齋左氏曰學殖也不殖將落此言為學
則生意存焉銘以發其義銘曰
理寓乎氣體質遂形禀有厚薄生理則均彼昏不知味
扵扶植血氣益横良心日溺自暴自棄生理遂息君子孜
孜務學明理根於至善培以仁義理勝為主氣亦隨只
日進高明藹然生意天地之大舉切吾身靜而觀之萬物
皆春此銘求書者衆大雲見之而喜故書之(白文右烏絲闌一紙)
吳江長橋詩
天險不可梯白石不受鞭只疑幻人試幻術神輸鬼運
來塵寰躋濤駕浪逕空闊盤結鈎鎖金聯環又疑東海
躍出萬丈白玉虯挾風噀雨飛上天天高九萬不得上
翻身飛墮長江邊蒼雲半濕瓊瑶冷弱水不隔蓬萊境
兩岸遥分白月光中流壓破青天影江吞湖吐水勢雄
南極地缺栖魚龍橋成壯觀奪天巧却笑造化無全功
始于至正戌春丁酉良月哉生明畢事後之覽者莫
莫作等閒耳(朱文右合三紙)
余藏覺隠山水一軸似米家山與方方壺竒峰白
雲作對懸之草堂今復見此卷昔年熟玩於郁伯
承氏採入太平清話中矣覺隠即誠道原僧中高
潔之品遊心於書畫山澤中僧寶畫苑不可不載
陳繼儒
二十餘年前訪秋潭舷公於普善出此卷示予相
與嘆坾翁以泓穎說法從黑牟尼光中作爾許變
現令人生竒特想又數年舷公化去其兒孫不能
守因歸於予復經兵火流離幸不散失今日偶出
展玩俛仰疇昔如對舷公兼嘆舷公書法蒼秀不
讓坾翁而不留數語於末亦欠事也庚寅五月下
澣醉鷗李肇亨紀(白丈右二跋一紙裝後)
道張雨
張伯雨山水并題
谷翁真人當至元之初與趙榮禄所交多得其書畫往
往散逸其存者不過十之一也我友養玄道人盡以出
示稱歎竟日戲寫此圖於靈石軒中至正戊子九月廿
又三日張雨
張貞居高逸振世文絶詩清韜光山水間默契神
會點染不羣然懶於應酬遺畫甚少余曩在梁溪
周子仲處曾見靈峰山寺圖則逸而簡吾郡徐君
美家見擬蘇長公竹石則秀而竒餘未嘗見也今
觀此圖筆力圓潤高古驚人其山頽突其樹縱横
大得董北苑之意即同時黃王不能措手其氣韻
蒼兀不遜趙榮禄宜乎飄飄然若羽化而登仙
也錦川老人王瑞書於芝溪草堂
昔張伯雨寄陳惟寅雙峰含翠圖高拱辰畫錄所
載之詩黃篾樓中唯飲酒白雲廊下且題詩閒時
描得雙峰寄變幻青山是我師世稱伯雨善畫予
未嘗見今窺此圖令我駭目用筆古雅深得六朝
氣韻借使北苑復生不能為也古松道人題於鶴
翅舟中(書畫外裱絹上)
此圖筆力高古未見其匹倪迂當拜下風矣太平
清話張伯雨素不善畫嘗醉寫竒石具一種逸韻
若見此圖定無此語閒止居士雨忩漫書
張貞居潯陽歸興圖并題卷
有巾者絺有杖者藜千載高風邈焉難追東籬之菊西
山之薇蓋異世而同歸者歟句曲外史為劉淵畫
右潯陽歸興卷乃淵明歸休之圖而平江陳公立
卿之所家蔵者也公雖武弁而博雅好古(闕文)
句曲外史臨吴道子觀音立像
外錄
書畫舫云張伯雨臨吴道子觀音立像尤為品外
之竒
張伯雨寒林圖(黃紙本長一尺四寸闊一尺二寸有太玄子印)
(款書)至正戊寅九月一日為太玄道友擬趙榮祿筆意
天雨
道方從義
方方壺雲林圖
方壺為太樸老友作至元四年戊寅歲四月記
故人眇在雲林端手植梓漆陰團團不憤讀書從
鬼谷何言賣藥近長安白日定趨天禄閣青春宜
著鵕䴊冠相思洒盡金壺墨三十六峰生暮寒句
曲外史張天雨
先人危太樸屏迹雲林間河車運金液九轉成大
還苦辛三十載得道鬢已斑弱水政清淺蓬萊那
可攀嬌娥貯金屋霜露零秋山勿猜松柏操不及
桃李顔丹丘生柯九思題
抱朴先生學大還偶然為客未歸山迎陽舘裡看
圖畫夢繞白雲青樹間東陽吴師道
海上三山樓觀開壺仙蚤晩御風回畫成定勝人
間景為問何人寄得來(闞款)
雲林之高峰可望日出海君子居其間旦起餐沆
瀣三年毛骨換九載神色改翩然升雲去鸞鳳翳
五彩山中有神藥服食多所採寄語學仙人竚立
以相待邵菴虞集
方上清碧水丹山圖并題(紙本挂幅水墨)
岸花汀鳥留幽意碧水丹山共隐情方方壺作于金門
之小洞天
溪亭風致似蓬瀛古木寒泉也自清一笑相逢共
忘世此身何用絆浮名大年
地闊紅塵遠天空碧嶂遥有心懷往古無計避喧
囂坐久間情適談諧逸興飄卜鄰如可遂林下臥
吹簫會稽袁鉉
幽亭寂寂紅塵遠簷外東風柳色新四海雍熙春
晝永水邊林下屬閒人月林張九芳
外錄
珊瑚網云方壺畫家甫得之吳功甫功甫為冡宰
默泉公孫博雅豪邁共宋幾元羽皇習業嘉樹堂
余嘗與其社課而功甫以餘閒交易古玩家甫曾
購其饕餮鼎花紋粗細相壓飛翠襲人每以供此
畫商周法物正宜享上清于雲半詎意丙辰冬鄰
人不戒於火延爇吾家凝霞閣畫首亦燎去得蒼
頭舉官碙惠泉一潑而熄至明付陸象玄裝潢竟
遺失水池一宿化為烏有豈上清神丹餘紙故入
水火二煉耶抑功甫仙遊所及復收還芙蓉城耶
可慨也
方壺金鵝曉日圖
外錄
書畫舫云方方壺金鵝曉日為洪武己酉作烘鎖
潑染種種動人
方無隅戲墨山水卷
外錄
書畫舫云方壺戲墨山水一卷上有文徵仲題詠
雖精緻秀美其渾然天成處尚不如金鵝曉日逸
氣撲人眉睫間令人有搴裳濡足意
金門羽客竒峰白雲圖
外錄
書畫舫云方壺勝國羽士也畫師高米大有逸趣
湯氏所藏竒峰白雲小幀上有隸書圖額四字并
年月款識兩行筆意疎宕蕭然有出塵之致絶勝
尊生齋藏赤岸古松所惜紙頗塵垢色澤剝蝕耳
終不失為名蹟也
又云向見張羽摹小米遠岫晴雲卷竒甚方壺竒
峰白雲蓋從米筆翻出者故妙絶
方壺畫
琵琶嶺上丹經熟海岳菴頭墨法真草樹依然黃
鶴遠江南思殺未歸人沈周題
外錄
書史會要云道士方從義字無隅號方壺貴溪人
工詩文張羽來儀畫師二米品在方方壺上而不
為世所共知善古隷章草世不知也
方方壺武夷放櫂圖并識(紙本小挂幅水墨危峯孤峙亂木蕭槭扁舟溯澗以)
(草書法作畫不止衣鉢巨師)
武夷放櫂(隷書右角上)
叔堇僉憲周公近採蘭武夷放櫂九曲相别一年令人
翹企因倣巨然筆意圖此奉寄仲宣幸達之至正己亥
冬方方壺寓烏君山識(草書圖左)
方壺雲林鍾秀圖卷(紙本高七寸長三尺水墨雲蒸樹潤山色秀佳)
雲林鍾秀(隸書)方方壺畫(隸書中間石上)
洪武丁巳方壺子作贈鄧止菴還朝(隷書)
上清仙子本天仙下謫來修水墨緣聞道琵琶嶺
頭月照歸黃鶴又千年此圖方壺先生所作用
米氏之法將化而入神矣觀之正不知何為筆何
為墨必也心與天遊者始可詣此先生觀化已久
遺蹟在人間如可想見其風骨敬題是絶少寄仰
止云後學沈周
道鄒復雷
鄒復雷春消息圖并題卷(紙本二截長六尺餘高尺許水墨梅花一樹枝幹如)
(篆花蕊如珠宛然素壁紙窗月明相對)
蓬居何處索春回分付寒蟾伴老梅半縷烟消虚室冷
墨痕留影上窗來至正庚子新秋(題本身紙尾)
鶴東煉師有兩復神仙中人殊不俗小復解畫華
光梅大復解畫文全(墨蹟點去)仝竹文同龍去擘破壁
華光留得春消息大樹仙人夢正甘翠禽呌夢東
方白
余抵鶮沙泊洞玄丹房主者為雷復(墨蹟勾轉)煉師設
茗供後連出清江楮三番求東來翰墨師與其兄
復元皆能詩畫既見元竹復見雷梅㢧中有山居
老仙品題春消息字遂為賦詩㢧之端時至正辛
丑秋七月廿有七日老鐵貞在蓬蓽居試陳有墨
尚恨乏筆(紙三截大行草詩小行草跋)
隂陽之氣有清有濁人之生得其氣之清者則所
好亦清而濁者莫干焉得其氣之濁者則所好
亦濁而清莫混焉夫清之不能以濁濁之不能
以清者固自然之理也雲東鄒君復雷齋居莑
蓽琴書餘興又以寫梅是樂於是久之深得華
光老不傳之妙殊名怪状風枝雪蕊莫不曲盡
其妙且梅者至清之物也瀟灑無一毫塵俗氣
耳若發越於吟霜咏月之間不獨清(三字點去)其可
尚者不獨清而已蓋有歲寒之心也哉若復雷
者真可比德於梅之清無愧矣於是乎書此以
為序至正十年歲清龍集庚寅季春既望天台
委羽洞天山人時顯顧晏書于莑蓽居(隸書烏絲紙本裝後)
(通卷皆任氏黃氏印鈐縫)
元人合卷
倪元鎮王叔明合作松石望山圖并題(宋紙本闊幅山)
(水)
獨坐古松下蕭條遺世心青山列屏障流水奏鳴琴安
得忘機士與我息煩襟幽情寄毫楮跫然聞足音歲
辛丑四月五日東海倪瓚畫松石望山圖并賦五言奉
寄文伯友兄且以督屢約屢失期云
蒼崖積空翠怡我曠古心飛泉落深谷冷冷絃玉琴
塵鎖羣翳豁松雪灑閒襟清謠天籟發如聆旬始音
曩余為倪東海畫此圖後倪自畫以轉惠他人今
歸博廣文齋中又為略加點綴補其筆墨之未足者
復和東海生韻題識畫端以正其事云黃鶴山中樵
者王蒙
王叔明黃子久合作竹趣圖并題
僕暇日為郡曹劉彦敬畫竹趣圖甫畢而一峰黃處
士見過僕出此求印正處士以為可添一遠山并樵
逕天趣迥殊頓增深峻矣時省郎耿君督兵華亭索
僕畫甚急思拙筆弱頃刻不能就用掇此奉獻吴興
王蒙謹題
叔明公子文敏公之外孫也天姿神品其於翰墨深入
晉漢至于鑒裁尤所精詣漚波之宅相非子而誰耶至
正壬辰冬公望
王繹倪瓚合作楊竹西小像(一名雲林水墨竹西圖左一松右有小竹平坡)
(上王繹貌竹西高士方巾深衣執杖立坡間)
楊竹西高士小像嚴陵王繹寫
勾吴倪瓚補作松石癸卯二月
三泖之水東流九峯之雲高浮篤生隠人是為
楊侯楊侯之生才質具美能濟之以方來之講
學兼本之以夙聞之詩禮此所以行備而文辭
鬯而醇迺自號竹西子欲追蹤乎葛天民人謂
其草玄之遐裔而不滯于其出處進退此所以
不戚戚於賤貧不汲汲於富貴既無慚于次公
之穎脱亦無忝于大年之秀發此所以江海知
名而畎畝躬耕夸非溢美論斯稱情吾聞其初
度在邇夀星騰輝乎泖水吾題其像既以
文若揆之心宜以禮能若此則添千祀而
一成純匪但以八千歲為春秋而已也至正二
十二年壬寅歲春二月遂昌山尚左老人鄭元
祐明德甫題
汝豈無相漢之籌而遽從赤松之遊汝豈無霸越
之筴而自理鴟夷之舟仙蹤寄乎葛杖勁氣吞乎
吴鈎集車轍於戶外登歌吹于西樓不識者以為
傲世之叔夜識者以為在鄉之少游抱遺叟在雲
間小蓬臺書
前不郎於漢庭後不簿於魏府翛然泉石之間樂
與漁樵為伍泣岐之泪未乾不惑之(闕)自與久知
其為懷玉之隠仙又行將為雞窠之老父此竹西
翁所以為天地之全人有光於四知之華譜也西
磵居士蘇大年撰
須眉之蔚蒼胸懷之淵亮其所同者不異中人之
規模其所異者不同衆志之趨向抱豪傑之才而
不屑於濟用具輪囷之膽而不輕于肆放故揮金
有五陵俠士之風然愛客有四國公子之量當天
下無事託詩酒以娛嬉方海内争雄遠侯王以高
尚所以冠林宗之巾曳長房之杖放浪乎西疇南
畝之間消遥乎九峰三泖之上噫微斯人吾誰與
望扶風人馬文璧謹贊
挺立雪之標而陋執戟之卑振關西之望而識天
下之竒量江海而不畦趨烟霞而不羈輕探囊之
金玉重集戸之簪裾故瞻具乎雲間而譽流乎海
隅但見萬竹之西高樓渠渠雲山不礙有琴有書
蕭然為山澤臞矯然為列仙儒長欣欣宇宙而襟
韻自殊頫仰自如也勾吳生高淳敬贊
薰然而嚴昂然而廉有龐其眉有長其髯巾消遥
而簷服上古而襜其閒情若陸龜蒙其仙趣若劉
海蟾其動也以恬養智其静也以智養恬燕處乎
風篁之西笑傲乎雲山之尖世方酣戰乎蠻觸吾
方澹造乎羲炎其豈杜德機而物不可得覘者乎
東海艾衲散民錢&KR1364;敬贊于海上之飛鯨樓
瞳碧而方氣清而蒼髮之短不如心之長有五畮
之園一鑑之塘日宴坐於株堂物與我其相忘其
泰宇定而發天光者耶冒山人王逢敬題
雪鬢霜鬚山巾野服進不榮於軒冕退不厭於草
木種數畝之田開一區之宇圖書左右雲山几席
此非商顔之顥翁即空同之僊客也虚白道人茅
毅贊
鶴立長身大布襦綠光瞳子雪眉鬚才名恥列三
生後文物看來兩晉無牛度玉關迴紫氣龍眠滄
海抱遺珠憑君更著東維輩畫作雲林五老圖静
慧
黃子久王若水合作東山小隠圖
吳門黃公望臨安王淵合作京兆杜本題識汾亭
不巖同觀沂陽董復家藏
外錄
畫系云古畫紙本大直幅上有張無為詩箋
王若水朱澤民良常草堂圖合卷(紙本)
良常草堂(篆書)子善為德常書
良常草堂(篆書)仲穆為德常書
王若水畫
(款書)若水為德常作
朱澤民畫并題
過江山色萃良常碧樹隂森結草堂處士不知人事變
更求丹篆寫仙方澤民為德常作(書圖左角一本題名止朱澤民三字)
翩翩張公子結茅良常山緣知鍊金液足以要朱
顔玉桃花開水潺湲琅玕芝草繞池碧子復來往
三峰間三峰峨峨昔所憩積金寥寥半空峙松厓
月黑啼青猿石林丹光中夜起人間日月如流水
别來夢此三千秋茅君兄弟豈相憶張家草堂思
一遊神仙不知王伯圖紛紛喜怒無時無華陽便
問歸路熟三十六洞吾何須魯鈍生重賦(一作魯鈍生馬)
(文璧重賦)
鼂余升兮良常之顛暮棲余兮良常之下謂良為
常兮誰哉暴者余守余篋毋侈其胠篋中之藏孔
子之書謂堯湯賢謂商辛愚孰憎是言我獲其餘
孰好之者往餽一鴟子素言張德常好余古文
又(一本無又字)作良常哥(一作歌)孝光(烏絲闌紙本一本題名上有李字)
一室良常洞幽深太古茅風瓢元自寂畦甕不知
勞獨出逢騎虎初來學種桃還應白雲裏遲子共
遊遨
翠壁鄰丹竈青楓背草堂琴書聊卒歲麋鹿自成
行疊澗流杯滑飛花入座香寧無問津者及此繫
舟航倪瓚
題良常居士山居一首(居士一作張處士)
良常標名山句曲主仙洞茅君倚翠麓白雲滿高
棟上有巖棲士出入典雲共芝草鳥為耘桃花鹿
啣送茅君老兄弟夙昔勤遠夢子獨擅為鄰幽深
補其空風瓢懸雅樂靈术分仙供息我山木隂懷
人玉簫弄暫時苦勞亊非必能抱甕洗藥愛源泉
掇英比朝饔歸静其抱一知尚亦殊衆鶴馭來何
方尋君引余鞚延陵吳克恭
故人讀易向華陽萬箇松間一草堂最愛滿山春
雨後白雲晴護藥苗香韓友直
勾金壇下幽人宅斵桂為梁蔭白茅畦長藥苗過
野(闕)瀑流(闕)子入山庖鹿迒散漫春苔逕鶴影䙰
褷曉露巢池上僧碁聞竹外嶺頭樵曲落松梢舊
來長史留虹篆時過神君響鳳匏坐石修將琴别
譜焚香讀罷易諸爻盧鴻圖在宜終隠杜甫詩成
詎解嘲不待馳烟勒逋客三峰蒼翠拂雲旓河東
張翥
良常草堂詩一卷金壇張君德常家山圖也君之
尊翁鶴溪先生以高年碩德沈浮里社一家父子
兄弟自相師友文風藹然人望雅歸重之承平無
事先生携諸子諸生杖屨往來山間衣冠偉然望
之如神仙披圖尚可見彷彿也意當時繪圖賦詩
模寫其幽野閒適之趣經營慘淡惟恐不盡豈知
後來之世變無窮有不可言者哉此卷前歲失之中
吳兵間今歲得之吳中僧所父子相顧欣然譬若神明
頓還舊觀蓋畫存而草堂則無矣草堂既無而良
常之跡如掃矣臨風可浩歎也且乾坤是處可搆草堂
使今日即為之未必能如前日之可喜也此卷猶存豈
不當寶惜之乎按輞川草堂有畫無詩香山草堂
有詩無畫獨浣花草堂以杜陵名重天下非草堂
可貴直以老杜流離跋涉歴嘗險阻情可念詩可
歎而重之耳然則君之良常草堂得不與是類歟
夫草堂與世道本不相關也先生鶴骨如玉夀可
百歲天定時平行將歸葺舊隠此卷實為之張本
彼鍾山云云正可一笑揮去因閱此卷謹題其後以
志予之所感至正十八年人日趙郡蘇大年謹書
草堂價為青山重山是艮常乃結茅華屋雲低疑
洞府醍醐泉滑見春庖心清已識金銀氣世難曾
懷鳩鵲巢勾曲晝寒丹室火海鄉塵暖雪林梢冥
冥高岸深為谷汎汎生涯苦佩匏傾耳在天鈞九
奏抱情方雨鼎三爻中條晚歲需休老南岳何年
敢獻嘲近說金壇仙夢接青葱林屋擁旗旓至正
辛丑夏五月張天永寫于練江雪篷
予嘗為德常記草堂矣復見此卷誦五峯之詞甚竒
古仲穆使君之篆筆力遒勁澤民若水之畫清潤
張助教之詩流麗皆令人斂袵故為之識其後丹
丘生(一本無生字)柯九思題于王氏之(一本無之字)環慶堂
荆溪王仲德以故宋將家子孫博古嗜學延致金
壇張天民先生於其家德常蓋先生子其父子積
學能文其道行於荆溪荆溪之人為其父子買田
築室居甚充然故朋從往訪仲德必至德常之家
飲酒賦詩蓋亦極其一時之盛卷中所謂良常草
堂者德常扁其室示不忘金壇故居日接良常之
山也俯仰二十年間不惟朋從大半淪落而荆溪
更世變化為瓦礫荆棘無復人烟仲德避地入杭
聞已物故獨德常父子僅存全其中吳而德常以
文學今為吳縣尹予與德常最友善觀畫讀詩感
念存殁為之慨然遂昌鄭元祐跋(一本跋字下旁注當時二字)
桂棟梅梁結構牢秋風不怕卷重茅藥求蒼术歸
丹室飯煑香芹稱野庖靈石向人如欲語長松當
戶亦堪巢墨分内翰龍香劑畫展丹丘鳳尾梢萬
籟有時來儿席八音不用奏絲匏乾坤有象參玄
極造化冥心識變爻草屨葛衣真自得風情月思
共誰嘲夜深鸞(闕)空中語應有神君降節旓
邵肇復使君庚午監試蜀闈事畢而出購得良常
草堂圖王若水畫雜倣米高極山川之致朱澤民
全用郭熙許道寧筆法氣韻流動同時名家互有
題咏魯鈍生字類澤民是其重題也余向聞黃子
久亦畫有此圖四明趙當世昌期以百緡易去後
見胡起昆所臨本純師王董無子久本色卓然妙
品趙久物故畫亦流散不意復覩此卷語云物聚
於所好亶其然乎子久畫中有張雨嗣益釣鼇海
客及倪瓚四人詩雨詩云鄰近方隅地良常别有
天草堂朝看雨藥圃夜春泉邈矣盧鴻乙竒哉魯
仲連君看遺世者若箇是神仙嗣益詩云可歎晨
梳髮盡霜清時郎署老馮唐研坳飛出山千疊坐
占鷗沙樹影凉釣鼇海客詩云半空香翠湧樓臺
山下松花樹樹開一片三茅秋後影等閒飛出硯
池來瓚詩云石磴盤紆山木稠林泉如此極清幽
若為飛屩千峰外卜築誅茆最上頭此四詩又筆
復卷中所不載者也崇禎壬申孟夏吳門錢乘時
將跋
邵肇復自蜀中携歸元人張德常良常草堂卷示
余詩翰畫圖各臻其妙因蒐余家藏元人遺集得
考倪元鎮為張德常題良常草堂䟽云昔王錄事
寄少陵之資近代趙文敏于岳氏之助皆有實效
不事虚文今德常欲構草堂所求者柯張杜三君
或宿諾而寒盟或解嘲而調笑遄求其實則罔所
知數年之間三君已矣草堂適成載覽標題重增
嗟悼捐余珍祕永鎮山居捐捨趙榮祿正書一卷
又得處士成廷珪詩云屋下清泉屋上山獨餘猿
鶴伴高閒仙家只在松蘿外海月常懸水竹間社
甕今朝村釀熟鄰翁何處櫂歌還華陽真逸時相
覓聞道巖扉夜不關又云高人自愛山居好遶舍
清泉帶雪沙浮玉峰前常作客句金壇下即為家
仙人未採芝如草令尹將歸菊有花他日良常分
半席白頭同汝老烟霞當是兵亂之後有所散失
不止卷中此數首也兹據余所知者采其生平而
列之惟吳克恭尚候續考
張天民號鶴溪先生自荆溪徙居金壇享年九十
成廷珪題天民移居圖云舊隠荆溪第幾村手栽
松檜至今存大茅峰下千年鶴遲汝重來問子孫
德常是其子也宦游無定居與倪元鎮最善倡和
為多後任嘉定令元鎮詩云聞道之官嘉定去載
書連舸泊江濆又廷珪詩寄天民云令子已為吳
縣令先生猶是葛天民皆實錄也後德常又為松
江府判官
吳子善名思齊永康人工古文詞宋末以任子為
大府少卿入元流寓桐廬與方鳳謝翺友善無月
不遊浦陽仙華諸山遊輒連日夜酒酣氣鬱每扶
擕望天末慟哭失聲而返宋景濂為之傳
趙仲穆名雍文敏之子官至集賢待制書畫俱入
神妙有父風
王若水名淵號澹軒杭州人幼習丹青出趙文敏
門下所畫皆師古人無一筆院體為當代絶藝
朱澤民名德潤其先睢陽人占籍崑山趙子昂薦
於朝同知制誥兼國子編修官終鎮東行中書省
儒學提舉工畫山水有古作者風所著有存齋集
十卷虞伯生云澤民文章典雅惜以繪事掩其名
然識者不厭其多能也澤民子孫入國朝科甲鼎
盛子吉高帝時為給事中能直言玄孫文為御史
文子希周弘治丙辰状元為翰林侍讀
李孝光字季和自號五峰狂客美髯偉幹與茅山
張雨相倡和雨贈孝光有孰與言詩李髯叟載聞
新作過黃初之句
倪瓚字元鎮號雲林無錫人至正初飄流中輒作
詩自喜亦善畫卒年七十四葬于江隂周拙逸為之銘
韓友直字伯清吳興人隠居不仕吴興詩選
載其招隠詩云泉出珠璣千眼沸花開錦繡一庭
香又雪後詩云凍殺寒梅喚未醒東風特地到巖
扃清溪一夜都流盡明日南山依舊青可以想其
風致矣
張翥字仲舉號蛻菴晉寧人自幼豪放好蹴踘音
樂父每憂之一旦折節讀書卒以詩文名世累官
翰林學士承旨封潞國公
蘇大年字昌齡號西坡真定人僑居揚州善畫竹
石師東坡古木師廉宣仲朱澤民求昌齡畫有句
云人生多能祗自苦魯質不若曾子輿龜燋雉翳
君記取何似浮雲任卷舒謂昌齡作畫日不暇也
昌齡曾為鄭元祐作墓誌銘文甚典又不獨以畫
名耳
張天永字長年其先秦州人父官建康教授天永
奉母避兵於蘇之嘉定績學砥行文譽日隆薦授
浙江行省都事其詩書於練江雪篷云者蔡子堅
家於吳淞之上日以耕釣為樂文人才士咸與之
友嘗作漁舟江上篷窗舲屋以粉堊為飾名曰雪
篷子堅把釣垂綸得魚沽酒命客賦咏其中
柯九思字敬仲號丹丘生浙之仙居人文宗時授
學士院鑒書博士凡内府所藏法書名畫咸命鑒
定流寓吳中極工畫竹
鄭元祐字明德遂昌人生而右臂脫骱以左手作
書年十五能詩賦清麗暢逸為一時之儁後寓吳
門臺省宣閫交薦不就清談雅韻依稀晉人所著
有遂昌雜錄一卷行於世崇禎甲戌夏六月朔
徐&KR0958;興公識
夏日偶過肇復先生冶園茗椀之餘出良常草堂
展示其圖咏真跡自是希世之寶興公為考核始
末周悉實當與此卷并傳不朽者命予書之聊為
卒業以寄景仰若點畫之拙有愧前賢多矣林寵
此勝國詞翰之美盡是中遂無一人非韻士無一
人非韻語想見羊皮之詔不能招致遺民耆碩非
驕語巖穴寄情高曠即一令五斗不足置念惟是
故山猿鶴托不朽于墨池繪事間致可思也肇復
使君非戀輭紅塵者雖捉鼻未免而高枕時寄此
卷得所歸也吳下文震亨題
金陵良常山在句容小茅峰始皇東巡登此山歎
曰巡狩之樂無過于山海自今以往良為常也因
而得名山固可堂可室可詠可歌庚子予承乏監
蜀闈撤棘見有鬻卷于市者披圖觀之則勝國諸
名哲為張德常作也繪事題咏色色俱靈因購歸友
人錢時章文啓美見而擊節稱善遂為之跋徐興
公又為考覆諸家姓氏爵里索林異卿統書之時
章所錄張雨四人詩則卷中所未載而興公所錄
倪元鎮疏言成廷珪詩則又時章所未見竊思古
人篇什遺佚尚多安知後有見者不復擴錢徐二
君所未有乎予之賞鑒博奥不逮二君至其好事
一念自謂過之異日嶧山之桐柯亭之竹庶幾因
所好而旦暮焉劍津邵捷春
按銕網珊瑚載良常草堂詩卷較此略同而叙次
大異並逸去蔣堂二詩補錄于左
蕙帳空招隠者居玄猿白鶴夜愁予只今百尺長
松下何處草堂宜讀書
良常(闕)是鄉關窈窕軒窗遠近山獨有荆溪舊
時月屢隨歸夢往來間蔣堂
又節菴劉珏嘗鈔此卷自記云予舊藏張德常分
題贈行詩卷皆元季諸老手筆後句容曹廷端中
書出示良常草堂詩跋亦張氏物也因借錄於行
卷楮尾得以併攷其故家文獻云髮僧上振記
商德符李遵道合作竹樹圖
夀巖樹石黃巖竹善畫如今最得名更得二公同
一幅千金酬價尚嫌輕句曲外史
槎牙老樹根盤石楚楚霜筠護碧苔古怪清竒俱
絶筆頡頏好手為誰開偰哲篤
仁皇新寺九天上二老渭川千畆圖晩向江南逢
小米只今俱是世間無天台丁復
老木騰龍上疎雲翠作叢看圖誰伯仲二妙一清
風廬陵曹光
汴段天祐觀
王元章吳仲圭梅竹雙清圖合卷
梅竹雙清(隸書紙本引首)自樂(二印白文)
第一紙元章梅并題(紙本水墨梅花數枝畫自題詩後)
朔風撼破處士廬凍雲隔月天糢糊無名草木混色界
廣平心事今何如梅花荒凉似無主好春不到江南土羅
浮山下蘪蕪烟瑪瑙坡前荆棘雨相逢可惜年少多(墨蹟)
(多下有好色二字點去)競賞桃杏(原蹟杏下有華字點去)誇豪奢老夫欲語不忍
語對梅獨坐長咨嗟昨夜天寒孤月黑蘆葉卷風吹不
得髑髏夢老皮蒙茸黃莎萬里無顔色老夫瀟灑歸巖阿
自鉏白雪栽梅華興酣拍手長嘯歌不問世上官如麻
君不見漢家功臣上麒麟氣貌豈是尋常人又不見唐
家諸將(原蹟重寫諸將二字)圖凌烟長劍大羽聯貂蟬龍章終匪
塵俗狀虎頭乃是封侯相我生山野無能為學劍學書
空放蕩老來晦跡巖穴居夢寐未形安可模昨日冷颷
動髭須拄杖下山聞鷓鴣烏巾半岸衣露肘忘機忽落
丹青手器識可同莘野夫孤高差儗磻溪叟山翁野老
争道真松篁節操梅精神吟風笑月意自在只欠鹿豕
來相親江北江南競傅寫祝君歎其才盡下我來對面
不識我何者是真何者假祝君放筆一大笑不須攬鏡
亦自了相携且買數斗酒坐對青山恣傾倒明朝酒醒
呼鶴歸白雲滿地芝草肥玉簫吹來雨霏霏琪花亂颭
春風衣祝君許我老更竒我老自覺頭垂絲(原蹟作如絲圈去如)
(字補垂字)時與不時何以為時與不時何以為贈君白雪梅
華枝
第二紙仲圭竹并題(小方紙本竹一枝)
梅花道者列仙流落筆全無李薊丘呼酒南湖夜
燒燭一枝凉雨寫新秋曾光(書畫竹前)
圖畫書之緒毫素寄所適垂垂歲月久殘斷争寶惜始
由筆研成漸次忘筆墨心手兩相忘融化同造物軒窗
雲靄溶屛障石突兀林麓繆槎牙禽鳥翥翰翮可憐俗
澆漓摸摩竟紛出裝褫雜真贋丹粉誇絢赫千金易敝
帚十襲寶燕石米也百世士賞會神所識伶倫世無有
(原蹟倫伶鈎轉)竒響竟寥寂良樂難再遇抱恨長太息左圖
右書取其怡悅瞻視陶寫性情近好事者以為市道商
賈真贋為事反害情性盲目聾耳哀哉至正甲申梅花
道人戲墨而書
王山農之寫梅自出新意梅花盒之寫竹自得真
趣皆入妙品具二妙于一卷中又各有長詩皆自
寫其情於畫意之外可觀也竹上曾德用一絶句
梅之前一七言古詩不名而尤可觀前輩但落筆
便自不凡近時沈民則侍讀隷書梅竹雙清四字
亦不俗今此卷藏闤闠坊柳子學所又可謂具四
美矣乙巳三月丙午與黃日升王惟安惟顒同觀
嘉禾周鼎時年八十又五
野夫策杖村南復村北處處東君恡消息瞥然縞
素一枝横又見琳琅數竿碧一枝春之先數竿冬
之後俯仰天地間與爾成三友衡門掩臥不一旬
淇園大庾無精神樵青已侵翠鳳尾颶母吹散玉
龍鱗賴得吳鎮及王冕前與二友傳其真虚堂展
看僅盈尺二友居然侍吾側問之不言對以臆眉
宇蕭蕭吐佳色吾不能學范詹事西遣關中使却
寄江南春消芳悴粉何足論吾不能學家騎曹不
可一日無所至植此君封籬護籜何紛紜二友寓
我麓儼若洛下東西兩頭屋一頭翦得瀟湘雲一
頭小貯羅浮玉鎮也九咽吞吐天漿腴冕亦磊砢
節目非凡夫扶輿清氣合此圖快矣乎快矣乎此
圖此友吾不孤梅獨為百花魁而竹能離卉木
而别自成高品者以其精得天地間一種清真氣
故也竹自文湖州蘇端明後有梅道人吳仲圭以
至近代王孟端而梅則楊補之外獨推山農王元
章然吳子輩謂其命旨涉淺為境易窮而往往下
其品幾於無處生活今年六月信陽王太史祖嫡
以元章梅仲圭竹合一卷寄余開卷時令人鼻端
拂拂有玉清蓬萊想遂乞仲承諸君為詩歌美之
而余繼焉或謂戴凱之范至能所撰二譜至數百
千種且以大庾萬樹渭濱千畝而此寥寥一枝胡
取也是不然正復以簡貴勝耳卷首為沈民則學
士題元章仲圭各有詩弁尾而梅前有一歌亦自
豪麤周疑舫伯器跋第賞其語不能辨其人攷印
章有所謂會稽外史似楊維楨而詞氣亦類之苐
不聞其别號竹齋闕疑可也卷後收藏有東吳文
學世家印豈故為吳中物太史偶得之耶似有不
偶者故附記於後己卯王世貞識
元章畫梅前題七言古詩不落欵止用竹齋圖書
會稽外史二印周伯器王元美皆疑之向見元章
畫梅絹本落款下並用此二印及次詩引首方外
司馬印乃知即元章自題也髮僧上振識
元人八段圖卷
第一段張觀山林清趣圖
山林清趣寧静
(款書)張觀
張觀學馬太逼真何必今人非古人此圖又作夏
圭意杖履青山一隠淪原初
第二段沈鉉寫原初高士隔岸望山圖(秋林遠屋小橋平筆)
(墨高逸有法竟是一峰老人八段中第一品也)
(款書)沈鉉
沈鉉平生黃大癡鬼毫怪墨寫幽竒何須紙上求
形似到處雲山是我師原初
第三段無名氏江山雪霽圖
第四段無名氏古木竹石圖
第五段無名氏林塘晚色圖
右竹石圖并山水二幅不知何人所作也竹石布
置有法筆力嚴整山水亦雅淡不俗此蓋前輩所
作者昨存于此以備覽觀焉東吳野人趙衷跋
第六段子輿畫
(款書)隠望淮南子輿為原初寫
第七段原初四山粹趣圖
四山粹趣原初
第八段吳瑩之畫
此嘉禾之武塘竹莊翁所寫以與其里人唐明遠
而明遠見惠于劉陶居陶居又以惠於予者也翁
平生好古博雅文章翰墨見稱于人蓋盛世佳公
子當時才大夫者矣雖嘗承父廕為晉陵縣尉其
質性純和志尚高潔遂隠而不復仕焉其所居之
竹莊亭舘山石皆清古邃麗凡一花一木而頗有
畫趣梅花道人吳仲圭嘗寫圖以識其景翁姓吳
名瓘字瑩之竹莊老人其自號也人稱為竹莊翁
云東吳野人趙衷述
書畫彙考卷五十三
