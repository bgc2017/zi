書畫彙考卷三十四
刑部左侍郎卞永譽撰
畫四
歷代集册
六法英華册(集梁唐宋元名蹟二十幅汪氏漱六齋甲品内無欵者俱玉水題)
謝恭論畫有六法而首貴氣韻生動蓋骨法用筆
非氣韻不靈應物寓形非氣韻不宣隨類傅彩非
氣韻不妙經營位置非氣韻不真傳模移寫非氣
韻不化又前賢論畫有神逸能雅之懸以定品格
有軒冕岩穴之辨以拔氣韻乃所謂氣韻者即天
地間之英華也六要六長俱寓其間矣余故取之
顔首云
第一幅
梁張僧繇龍圖(縑素方本)
余得水墨游龍一幅頭角峥嶸雲氣泱漭絹素膩
于紙幾如古髹斷紋玄宰太史見之曰此僧繇筆
也所謂一點睛即欲飛去者蓋僧繇在天監中以
右將軍守吳興丹青馳譽于時此真骨氣竒偉規
模宏遠與顧陸争先者矣禾興汪砢玉樂卿甫識
第二幅(至)第五幅
唐李昭道金碧四景(俱縑素本)
余墮地時先大父明甫在松郡得此圖擕歸塵翳
不可辨先君世賢即付裝潢善手澡以沸液絲理
猶聯鮮彩頓復舊觀凡山川林麓樓臺人物在烟
霞縹緲間用金碧輝暎昭晰四時之景賞鑒家見
之無不曰非小李將軍安得有此一種家法砢玉
記
第六幅
李昇林壑高賢圖(絹本)
成都李昇五代時以善畫著名此幅林壑幽閒人
物高古傑作也玉水子題于凝霞閣南之釣雪舫
第七幅
周文矩修竹美人圖(縑素團扇有對版)
羽服翩翩縞袂新桃花如面玉為神若非解佩湘
中女應是天台第一人禹泉夏曰瑚(應是宋元人)
畫史稱周句容行筆瘦硬戰掣蓋學其主李重光
書法至畫仕女則無顫筆大約體近周昉而纖麗
過之此圖是已迺南唐保大五年元會大雪别展
曲燕李建勲徐鉉以下皆有倡和太弟集為曲燕
圖御容高沖古主之太弟以下侍臣及法部絲竹
周文矩主之樓閣宫殿朱澄主之池沼禽魚徐崇
嗣主之雪竹寒林董元主之無非絶筆是人物尤
周待詔所工也砢玉䟦
第八幅
黃要叔錦葵圖(縑素團扇)
余有黃少府所畫牡丹極傅染之妙兹錦葵一枝
又灼灼如生豈師滕昌祐筆耶抑資諸家之善而
兼有之也傾國名花與臨砌小豔有各極其致耳
玉水
第九幅
米友仁山水(縑素團扇)
元暉擅家學故烟雲變滅林泉點綴草草而成不
失天真蓋意在筆先正是古人作畫妙處樂卿識
第十幅
夏禹玉寒山行旅圖(絹本)
禹玉筆法蒼老而墨色如傅粉之色觀此良然玉
水
第十一幅
馬和之鶉奔圖(絹横披)
馬侍郎寫衛風鶉奔章不寫宣姜妷事但寫鶉雀
奔彊樹石動合程法覽之沖然繇其胸中自有風
雅也
第十二幅
馬和之定中圖(絹横披)
登丘相度得文公營徙之狀子來趨事得國人悦
復之象其蒼莾攸鬱則樹之榛栗椅桐梓漆也定
宿在中于以作室可想見矣此真千古句圖樂卿
第十三幅
馬和之干旄圖(絹横披)
孑孑干旄建於車後兩服兩驂而維之正見衛大
夫見賢之勤而彼姝者子罄折且前是欲以畀之
之氣象耳衣折作馬蝗描古法昭燦如覩商周法
物樂卿
第十四幅
馬和之載驅圖(絹横披)
許穆夫人本無唁衛事故不作驅馬悠悠惟指其
憂心焉而已乃猶作許大夫來告則以是夫人意
中事故不妨象外描寫若馬工部之落筆飄逸倣
吳裝法也右四册向為項又新所藏聞當時價值
百鎰砢玉
第十五幅
馬待詔春郊牧放圖(絹斗方)
躞蹀無須錦障泥柳絲不綰且長嘶落花好倩連
錢色寫出蕭蕭散牧蹊平陽龍惕子題
第十六幅
楊妹子菊花圖并題(絹横披有對版)
莫惜朝衣准酒錢淵明身即此花仙重陽滿滿杯中泛
一縷黃金是一年賜大知閤
楊娃為寧宗后之女弟故稱妹子以藝文供奉内
庭凡頒賜貴戚畫必命娃題署故稱大知閤然印
文擅用坤卦人譏其僭越王弇州以其字柔媚而
有韻乃此畫亦清妍而有致苐畫記稗乘獨遺之
不得與建炎劉夫人希並垂為欠事希掌内翰文
字善畫師古畫上用奉華堂印玉水
第十七幅
李薊國墨竹圖(縑素團扇)
人謂息齋之竹真而不妙乃此則真而妙者也玉
識
第十八幅
趙松雪古木竹石圖(絹本水墨飛白)
外錄
珊瑚網云此幅得之於項氏為挂軸下有子京題
云元趙孟頫子昂枯木竹石明嘉靖四十年秋八
月購於吳淞張氏項墨林真賞敝字號
第十九幅
柯博士山水(紙本小單條山水嶙峋淹潤)
(欵書)至正三年夏五月既望作於香光精舍丹丘柯九
思
第二十幅
盛子昭赤壁圖(絹素團扇有對題)
白露横江水接天百年餘興尚依然只今惟有江
心月曾照坡仙載酒船虚菴
虎豹虯鼉自滿胸却乘孤鷁汎秋風絶勝繞樹烏
三匝驚散江心一炬紅荷鋤散人
天地間自然之文惟畫能寓其形而并載其理故
自舜妹嫘始封膜繼焉形理無窮寫之不盡代不
乏名家也余自霞玩韻賞後復振舊藏搜新得成
册正見畫無絶筆耳然欲出則子美囊空欲處則
淵明瓶竭有如昔人所云饑不可以當食寒不可
以當衣者夫亦以左圖右史形理攸關不難更書
癡作畫癡乎漫仕汪砢玉識
丹青三昧冊(集唐宋元名蹟凡二十幅汪氏家藏甲乙品内題無欵者俱玉水題)
杜東原先生云繪畫之事胸中造化吐露於筆端
恍惚變幻象其物宜足以啟人之高致發人之浩
氣蓋繇丹青中得厥三昧耳余嘗見趙伯駒畫卷
自題標之遂于六法英華後復將丹青剔三昧焉
第一幅
王右丞雪圖(縑素小單條上舊題此欵)
偃曝餘談山水畫自唐始變古法蓋有兩宗李思
訓王維是也李之傳為宋趙伯駒伯驌以及于李
唐郭熙馬遠夏圭皆李𣲖王之傳為荆浩關仝董
源李成范寬以及於大小米元四大家皆王𣲖李
𣲖粗硬無士人氣王𣲖虚和蕭散此又慧能之禪
非神秀所及也至郭忠恕馬和之又如方外不食
烟火人另具一骨相者是摩詰雪圖足以冠斯冊
矣繡水汪砢玉
第二幅
江貫道霅川秋意圖(絹本團扇)
霅川為江參所居深得湖天之趣平遠曠蕩盡在
方寸此則兼層巒叠嶂秋意無窮不下三衢崇蘭
圖也
第三幅
貫道霅川雪景圖(絹本團扇)
江郎形貎清癯嗜香茶以為生其寫彼中雪景高
潔之况可想見其撫絃不彈時矣夗水菰蘆中人
第四幅
劉松年長樂清吹圖(縑素斗方)
錢唐暗門劉在寧宗朝以進耕織圖稱旨賜金帶
此作宫中歌吹景纖悉在目未識曾經宸覽否樂
卿
第五幅
劉松年未央捉麈圖(縑素斗方)
劉待詔師張敦禮工人物山水精妙過于師如此
圖焉乃有以劉夢松劉松老混之不知夢松所長
水墨花鳥也松老所學東坡竹枝也二人各自成
家耳
第六幅
黃居宷筍雀圖(縑素斗方)
伯鸞為黃筌季子能世其家學作花枝翎毛皆妙
得其真寫怪石山景往往過其父宋太宗朝授光
禄丞委之摉訪名畫詮定品目當時較藝者視黃
氏體製為優劣去取是所寫筍雀特其一斑不足
窺全豹也
第七幅
蘇漢臣子卿持節圖(縑素斗方)
開封蘇承信畫師劉宗古製作極工人物尤著色
鮮潤體度如生而有嫌以筆端微滯者豈但見其
寫意草草如此圖者耶
第八幅
魯宗貴黃鶯海棠圖(絹本)
紹定魯待詔善畫花鳥窠石描染極佳是幅正所
長
第九幅
陳珏觀瀑圖(絹本)
錢塘陳桂岩寳祐年待詔善著色山水人物如此
圖
第十幅
趙彝齋水仙圖(絹横披設色)
瀟疎竹徑浥香寘疑雪疑梅冷韻妍冉冉碧烟籠
玉蘂盈盈白月瀉金鈿不禁清露翩躚態每邇迴
風綽約前自是凌波拾翠種倚闈幽伴恰相憐
咏水仙花此砢玉髫年韻語也見子固筆偶憶得
題之
第十一幅
錢玉潭薝蔔畫眉圖(牋本)
舜舉花木翎毛師趙昌此幅工緻中有老意
第十二幅
吳仲圭山水(紙横披)
(欵書)至正三年春三月梅花道人戱墨(草書)
楳花菴主是吾師水墨微蹤一一竒此紙拾他餘
馥去淡烟疎樹晚離離沈周(小字書畫上)
第十三幅
黃子久山水(絹挂軸因壊其上遂截入册)
一峯每作畫必登樓觀雲氣變幻以為布置仙筆
也
第十四幅
商集賢昇平宴息圖(紙團扇)
四海一兮烟塵清休徵至兮品物亨原田兮膴膴
灌木兮青青振鷺于飛兮肅肅黃鳥和鳴兮嚶嚶
斯民兮何幸際時兮休明瞻彼樂土兮豈獨輞川
乃知開元兮不為昇平家給兮人足既安兮且寧
以遊兮以息有觀兮有亭景山可仰兮流泉可聽
朝夕晏晏兮逍遥百齡欲觀風兮此其徵猗歟帝
力兮孰得而名蘇伯衡(書圖上)
第十五幅
倪雲林竹石圖(絹單條)
此淨名菴主墨妙也與吾家舊藏篝燈聽雨圖相
似
第十六幅
曹貞素寒林白石圖(紙横披)
(欵書)至正戊辰九月作于常清淨齋雲西老人曹知白
第十七幅
盛子昭秋林垂釣圖(絹本)
(欵書)武塘盛懋
魏塘盛洪甫善畫懋其子也世其家學而過之
第十八幅
林塘生竹石圖(絹斗方對題失去詩錄存)
翠羽風前葉秋聲雨一枝詩題春粉節綳脱玉嬰
兒
第十九幅
陸天遊破窗風雨圖并題(紙横披)
四簷風雨晝昏昏小紙斜窗破墨痕翻得杜陵巫峽語
歸雲擁樹失前村陸廣
第二十幅
倪仲正牧羊圖(絹團扇一對合裱)
高友明水嘗得宋元人畫册内倪迂山水一方是
最得意者即揭出獨裝一卷餘悉作交易去余因
得其倪端二幅頗工緻然端國初人也聊以殿此
玉水
歷代名畫大觀高册(集唐宋元名蹟凡二十九幅)
第一幅
唐王摩詰雪堂幽賞圖(長方絹本著色山居雪霽高士兀坐木榻童子捧茶侍堂外松)
(竹蕭森梅花爛然階有孤鶴)
題王摩詰雪堂幽賞
雪堂有高士踞榻孰可擬若非磨鏡客定為袁安
氏門僻絶車馬庭閒饒衆美三友映四清孤鶴充
小史竒峯玉琢屏寒澗琴調水謝莊賦缺然左思
招未已千秋雪未消當年人弗起郢曲不堪聞况
乃聽下里熱心既成冰冷眼須留此半棹剡溪興
却落右丞指摹出無聲詩翩翩壓小李玄圃人如
玉鵝湖絹似紙一段輞川情借兹發長技既堪夜
讀書又合歲寒旨策蹇殊多事長卧亦太詭悠哉
兀坐翁太素具尺咫崇禎庚午孟夏十又一日清
癯外史朗白徐守和
此為右丞真蹟生平僅五見之然實深幸矣壬申
清和之望董其昌觀并識(右俱對題藏經長方紙本)
第二幅
唐吳道子佛像(唐硬黃紙本水墨佛相半身被髮衣蒲偏袒手捧經帙面目容貌備極莊嚴服)
(式衣紋既古且雅印四方模糊殘缺莫辨)
披髮編蒲淨法身手持經卷現童真法門不二無
言說慚愧毘耶彼上人大乘山比丘志恩拜贊(行書)
(圖上)芾(圖左角下)
第三幅
唐曹霸玉花驄圖(方絹本著色玉花驄跨朱衣奚官)
千里驍騰思欲馳奚官相對不相知天閑十二春
深處正是塵清瀚海時臨江習嘉言
苜蓿春深馬力強奚官牽挽勢騰驤太平無事邊
𤇺静散牧優閒樂歲康海昌王賓
第四幅
唐張萱蕉石士女圖(長方絹本著色高髻美人捉團扇憑&KR0785;瓏大石石後綠蕉數本雪描)
(探身出蕉隂)
第五幅
蘇東坡題唐崔徽自寫真(唐紙本著色崔徽自寫真烏雲欲墜秋波凝愁珠飾紺衫)
(春尖横指雖貌豐肌潤而有惨淡懷人之意)
(欵書)崔徽病中寫寄裴使君但徽不及卷中人矣
玉釵半脱雲垂耳亭亭芙蕖在秋水當時薄命一
辛酸千古華堂奉君子水邊何處無麗人近前細
看丞相瞋不如丹青不解語世間言語元非真知
君被惱更愁絶卷贈老夫驚老拙為君援筆賦梅
花未害廣平心似鐵謝章質夫見惠崔徽真(東坡)
(行書題宋闊簾紙本裝圖上)
第六幅
北宋僧巨然山居鼓琴圖(絹本水墨淡色茅屋數間古樹暎帶外圍籬落有石峙焉)
(屋中一人膝琴自鼓蕭然高寄遠山叠樹樓閣重重一人負擔山隈似有入林之狀其布置精密筆)
(底豪健真為巨僧上品)
(欵書)巨然(小楷書凡四見在圖右石壁上者二在圖左角下者二)
第七幅
宋李成秋山静釣圖(長絹本淡色秋山疎樹重溪兩舟垂釣)
第八幅
宋范寬秋山行旅圖(長方絹本著色山水秋林行人策蹇)
第九幅
宋僧繼肇溪山静釣圖(紙本淡色青松丹樹聳立溪邊舟坐一人絳衣垂釣而溪山人)
(物文秀閒雅真令人置身烟霞間蓋同時巨然可資繼起叔明實得力于此)
第十幅
宋趙昌杏花圖(長方絹本著色杏花一樹嫣然明媚)
第十一幅
宋崔子西喧晴圖(長方絹本著色垂柳數枝翻飛二雀)
(欵書)天聖甲子秋日濠梁崔白畫喧晴圖(書圖左)
押(高宗書)
黑頭禽笑白頭禽頭白多因計慮深栖向柳條尤
不稳從風斜折更關心草菴居士胡安國(書右角下)
第十二幅
宋李希成映雪讀書圖(絹本水墨淡色一閣當中湘簾高揭一人端坐匡牀几攤書卷)
(閣外崇山積素虬木凝寒一僕倚鑱呵凍蓋孫康映雪讀書圖也景明筆淨入目瑩然是學營丘而)
(酷肖者)
第十三幅
南宋米元暉雲山墨戱圖(長紙本水墨雲山重叠烟樹迷離)
(欵書)友仁(書右角下)
此幅余見之海上顧中舍家筆墨淋漓氣運生動
元暉自謂墨戱足正千古謬習信不誣也甲戌仲
春既望其昌題(對題絹本)
第十四幅
南宋林椿桂竹翠鳥圖(長絹本著色桂花竹葉遊蜂下上翠鳥偷窺振羽欲趁)
第十五幅
元趙子昂採蓮圖(長絹本著色松坡柳堤女伴方舟採蓮岸上乘馬官人遲回目送)
(欵書)延祐二年夏日寫趙孟頫(書左角上)
誰道鵝兒黃似酒對酒新鵝得似垂絲柳松粉泥
金初染就年年春雪消時候一縷柔情能斷否
雨重輕烟無力縈窗牖待看溪南隂十畆落花都
聚紅雲帚張雨(長方紙本)
趙吳興採蓮圖王弇洲先生家藏物精工類趙伯
駒而氣韻蕭遠有出藍之能足稱神品董其昌題
(藏經紙本右俱對題)
第十六幅
趙子昂蘭石圖(長紙本水墨崖石側蘭花一本小草叢棘交映珊珊)
(欵書)大德九年春松雪為叔明甥(書左角上)
第十七幅
趙子昂竹石圖(長方紙本水墨崚嶒一石石背修竹四竿枯者一坡盡處更出短梢)
(欵書)子昂(書圖左)
第十八幅
元錢舜舉林檎白頭翁圖(長方紙本著色林擒一枝八實二烏鳴啄生意儼然)
第十九幅
元高彦敬山水(長方紙本水墨雲山蒼莾林木荒率山徑行人樹杪古寺)
此高尚書真蹟師大米而以吾家北苑法參合之
者君俞年姪深於此道知有同鑒也董其昌丁卯
長至日觀因題(對題紙本)
第二十幅
元黃大癡春山圖(長絹本著色春山叠翠樹木隂鬱小橋幽居掩映林壑右角下古印殘缺)
(欵書)大癡學人(書左角上)
第二十一幅
元吳仲圭在竹圖(長方紙本水墨溪山叢竹籬落村居一老扶杖度橋)
(欵書)至正二年秋日張兄來儀訪予醉李因寫在竹圖
以贈之梅花道人(書右角上)
第二十二幅
元倪雲林碧梧翠竹圖并題(長紙本淡色茅亭雙樹叢竹清隂澄澈心目)
翠竹蕭蕭倚碧梧一亭聊以賦閒居浮杯樂飲思潘岳
藻思春江濯錦如辛亥歲三月二日寫寄贈仁仲醫師
并詩雲林生
梧竹聯隂翠欲飛茅亭雲散客初歸誰能為我擕
焦尾操作清風滿布衣永嘉陳亢宗
亭亭梧竹白沙間家在雲林近錫山今日鄉人對
圖畫尚憐風趣有高閒吳下梁用行
第二十三幅
元王叔明倣右丞湖山雪霽圖(長紙本著色崇山積雪湖水拖藍漁父垂釣遊)
(人乘騎儼有出藍之致)
(欵書)王維湖山雪霽圖黃鶴山人王蒙臨(書右角上)
第二十四幅
元曹雲西秋水釣舟圖并題(紙本長二尺闊一尺餘水墨屏山懸瀑野水疎林乘)
(舟把釣真秋湖風月中人也)
秋水拍湖魚正肥釣舟還好趁斜暉晚風拂面酒未醒
新月流光又上衣至正辛丑夏五月雲西老人曹知
白(行楷書右角上)
第二十五幅
元曹雲西平遠松亭圖(長方紙本水墨平坡古松茅茨小亭卓於松下)
(欵書)窪盈軒為良常草堂作(書左角上)
第二十六幅
元唐子華風微笛遠圖并題(長紙本水墨長松古木一客放舟吹笛中流)
雨過山色清風微笛聲遠(原蹟遠字下寫一青字首句清字點去)至正二
年二月八日舟過楚湘蓬窗無聊作此以遣孤悶子華
(書右角上)
第二十七幅
元鄭禧林泉高蹈圖(紙本水墨山深林茂長橋流水溪邊有亭數楹兀坐人一林下兩人)
(散步似訪水亭中人筆雄墨老覺有不盡之藏)
林泉高蹈
戊辰早秋畫於閒閒室鄭禧(行書圖左角上)
第二十八幅
元馬文璧春山晚翠圖(長方絹本淡色重山白雲柳堤水閤)
(欵書)至正十三年五月馬文璧為齊賢學博寫春山晩
翠圖(書左角上)
第二十九幅
元方方壺疎山圖(長紙本著色蒼山古寺雲烟縹緲)
(欵書)金峯上人來為疎山第一座訪予山中作此為贈
金門羽客方方壺(隸書左角上)
歴代名畫大觀大推&KR0963;册(集宋元名蹟凡九幅)
第一幅
宋李伯時掃象圖(推&KR0963;紙本著色白象兩奚奴執帚運水洗刷大士二朱衣卓錫旁觀一僧)
(執杖一僧捧巾威儀肅然圖左右多項氏印不錄乂三角各有古印莫辨)
稽首普賢真大士願海宏深知莫測誓度羣迷拔
有流萬行周圓妙嚴飭善攝超諸方便門刹塵徧
入無窮極變現身出毛孔香法界薰聞百千億遊
戱親乘白象王無染示同純一色靈山贊化釋迦
尊演揚清淨成十力偉哉龍眠古畫師幻理丹青
狀殊特錦幪新卸上方回微汗初乾來浣滌肉山
磊磈雪毛茸指顧奚奴輕拂拭飛龍蹴踏見雄姿
渡河兔馬那能識善來居士號如心珍襲此圖窺
聖蹟自非力建精進幢法王大寳何由得我今讚
述妙言詞禮敬十方誠靡忒願同一切諸有情如
是常稱佛功德如心居士寳藏此卷久矣今出
示於予求志一言予嘉其誠謹述長偈讚之如右
前大蘆退牧道人四明曇鍠(横題推&KR0963;紙本)
第二幅
南宋趙子固歲寒三友圖(推&KR0963;紙本水墨折枝松竹梅各一花葉參錯各自分明筆)
(畫清勁綽有餘姿)
第三幅
南宋丁野堂道場山圖(推&KR0963;絹本水墨雲山竹樹平坡間二客對坐一人度橋來水滸)
(扁舟撥棹將泊)
(欵書)野堂(隸書左角下)
道場山頂何山麓上徹雲峯下幽谷我從山水窟
中來尚愛此山看不足陂湖行盡白漫漫青山忽
作龍蛇蟠山高無風松自響誤認石齒號驚湍山
僧不放山泉出屋底清池照瑶席階前合抱香入
雲月裡仙人親手植出山迴望翠雲鬟碧瓦朱甍
縹緲間白水田頭問行路小溪深處是何山高人
讀書夜逹旦至今山鶴鳴夜半我今廢學不歸山
山中對酒空三嘆子昂(對題推&KR0963;紙本)
第四幅
元趙子昂天馬圖并題(推&KR0963;絹本著色一馬韉覆黃帕朱衣奚官控轡前導)
吾聞天子之馬走千里今之畫圖無乃是是何意態雄
且傑駿尾蕭梢朔風起毛為綠縹雙耳黃眼有紫焱兩
瞳方矯矯龍性合變化卓立天骨森開張伊昔太僕張
景順監牧攻駒閱清峻遂令大奴守天育别養驥子憐
神俊當時四十萬匹馬張公嘆其材盡下故獨寫真傳
世人見之座右久更新年多物化空形影嗚呼健步無
由騁如今豈無腰褭與驊騮時無王良伯樂死即休
比歲為容齋學士畫天馬圖忽已數年矣復索余寫杜
拾遺天育驃騎歌于後予因奉使開平日久不能應命
兹偶於舟中檢出為篆書之惜不能工也延祐四年九
月既望吳興趙孟頫識(烏絲推&KR0963;紙本篆書)
第五幅
元錢舜舉石勒問道圖(推&KR0963;紙本著色佛圖澄倚蕉隂石屏閉目坐定右袒露肩左手)
(支頥旁一童擎杖杖挂一拂注視石勒作搖手狀勒金冠朱衣俯首執恭後從武士二人捧符璽)
(欵書)吳興錢選舜舉(行書圖後)
錢舜舉畫法多出唐周昉好作古仙釋君臣高賢
(高賢二字墨蹟傍注)故實如明皇彈琵琶洪厓移居張果白
驢及石勒問道竹林七賢等圖余往往從好事家
見之不一而足此卷用筆纖勁設色古淡石虎英
雄之氣佛圖禪澄(澄字墨蹟剔上)定之容皆超超玄著非
近世仇英輩所得彷彿也萬歷丙申二月二十又
二日舟出垂虹亭下題王穉登(行楷書)
季龍(闕)兒雄略類漢高祖視劉聰輩猶孤豚乃屈
節一比丘奉命惟謹意者殺機太熾生靈肝腦塗
地世尊憐憫衆生假此髠神通特制之耶是日次
尹山重題(小行楷)
虎合掌欲前僮子作搖手狀止之乃知不獨圖澄
以虎為海鷗鳥(因測丹青用心精苦重題)
勒狀䫉不作河朔氊裘(裘字墨蹟傍注)相乃類中原偉丈
夫錢翁非以意為之必有所本二月春分日穉登
書於松院(行楷書)
又一卷亦錢作自題詩云磊磊為人天下竒來參
佛法始知機一言能悟圓通理却笑劉聰事事非
後有黃文仲字中二詩不錄登記(小行楷)
圖澄先勒後虎二石皆以澄故多所全活此卷本
畫勒乃悞作虎老人多忘事不覺自笑季龍即虎
字是歲四月初六日栟櫚舘又題登(行書)
第六幅
元柯敬仲古木寒梢圖(推&KR0963;紙本水墨古木一株竹梢數葉蕭疎其下)
(欵書)敬仲(書圖左)
短日虚窗俯遠郊高林古木見寒梢春風一去支
離久無復丹丘綵鳳巢劉堪(書右角上)
柯敬仲為鑒書博士内府歷代真蹟皆得題評故
行筆有北宋人風致雖然右軍墨池有識者曰假
令寡人耽之技不止此亦别具眼人語也其昌題
(對題推&KR0963;紙本)
第七幅
元張子正鶺鴒圖(推篷紙本水墨鶺鴒二一飛一立石上石下水荇浮葉極清曠之觀)
(欵書)至正庚子張子政作(行書圖後)
物色晩蕭森岩崖秋水深鶺鴒在原意兄弟友于
心看畫思邊景懷歸動越吟行看逐輕翼飛棹適
江隂安成周子冶(行書)
桃李紛華鶯亂啼争如原上鶺鴒飛日長一曲塤
㙈樂橘刺藤梢半掩扉金陵端木智(行草書連周䟦一紙)
秋風原上鶺鴒鳴碧花(墨蹟花字點去)草寒華夕露清寫
入畫圖看更好古今不盡弟兄情史官吳勤(行書一紙)
雙飛來去即相呼不是尋常燕雀徒人世弟兄忘
孝義試看原上鶺鴒圖錢唐高讓(行書一紙)
西風沙際鶺鴒鳴一步相呼掉尾行周悵䦧墻燃
豆者可能無愧在原情博士錢仲益(草書)
雨晴原草碧萋萋二鳥相隨不暫離急難相從思
阿弟披圖三復不勝思憲僉李顯(行草書連錢䟦一紙)
落落平原兩鶺鴒行時掉尾復飛鳴物情當有急
難意何况人間好弟兄越人茂題(草書一紙)
第八幅
元方方壺惠山舟行圖(推篷紙本水墨高山闊水蒼茫烟樹隐見三舟一揚帆中流二)
(則舟子過橋挽䌫樹杪露出兩桅足想惠山境界)
(欵書)至正戊子十月過訪白雪先生舟次惠山作此奉
贈碧溪道友方方壺(行書圖右角上)
甘河當日逄仙客七朵蓮花變金色洪崖得道隐
山東夜夜神光丹室白
聖元立極黃河清崆峒清問通神明作者七人不
可作道非常道名難名玄門後學龍虎山人吳
全節(行書藏經紙本)
第九幅
徐幼文眠雲軒圖并題(推&KR0963;紙本水墨雲山遠近林木高低中横一橋石泉滚滚左有)
(山屋數間一人兀坐其領略烟霞者耶)
谷口高人宅晴雲自卷舒閒眠好天日清夢到華胥幼
文畫并題(行楷書圖額)駕(項氏編號字在圖前角下前後鈐縫項氏諸印不錄)
眠雲軒記
余舊業九龍山山有石竇深叵測竇傍有湫淵黑
險絶相傳龍宅其中無寒署隂霽而雲生焉讀書
之暇柱頤坐石看雲去來其出也若有期還也若
有歸儵爾散也如會而離俄爾合也如附而依不
知雲之果有知果無知耶陟其高滃然在足憑其
虚薆然在腋余固不期於雲雲亦不自知也嘗名
其室曰留雲復自笑曰余留雲邪雲留余邪雲不
余留而余為雲留(留字墨蹟傍注)邪淮浙兵起奔走辟亂
與雲别且二十年每懷留雲之樂杳不可得而陵
谷遷變湫溷竇塞雲之興亦不復如曩時矣於戱
雲為山川靈氣嘘吸變化莫可窺測而猶與時盛
衰余獨何悲哉思欲即所居構小軒顔曰懷雲以
倥偬未暇而吳門施君可堂以眠雲軒記屬余為
文噫君其得我心之同然者歟抑亦厭世紛慕曠
逸而將與天游也君居城郭去山輒數十里几榻
戶牖未嘗與雲接然而君以醫濟人其利物之心
油然以生勃然以興飄飄乎如御風凌虚於偃息
之頃雲非雲何計耶他日余將歸理舊業闢留雲
之室於山下懸一榻以待君君能為我來乎君來
雲將留君矣至正丙午秋八月既望嘉陵楊基記
(行書一紙)
古弁一高士白雲與之儔性懶復好眠招雲宿林
丘下雲作簟席上雲作衾裯雲去稍舒膝雲來正
蒙頭一生無心夢與雲兩悠悠自古眠雲樂世無
一可侔浩然身欲飄若乘無倪舟朝至乎帝鄉夕
返乎僲洲寧知日月旋但覺乾坤浮□鷄呌不醒
窅窅空岩幽我觀山川氣出入不可求或逐鸞鶴
翔或從蛟龍遊或為風伯驅狼籍不得收或遭雨
師怒奔走無停休小生膚寸間大覆徧九州變化
實多狀欲算苦費籌奈何一室間爾獨解使留我
行塵霧區願出久未由舉足常防危開眼即見愁
不如閉戶眠往尋孔與周愧無山中緣雲肯相隨
不唯當去從爾一夢三千秋勃海高啟(行楷書一紙)
元末國初名流羣起以詩文著稱者高太史季廸
啟楊憲使孟載基張太常來儀羽徐方伯幼文賁
時稱高楊張徐四大家而季廸之詩尚矣三公後
精繪事孟載兼善書是又不特以詩文見長也此
卷有烟嵐杳靄之致為幼文真蹟無疑楊之記書
法直入二王之室高之詩蹟尤世罕覯皆為眠雲
軒而作圖詠文翰于焉備美可稱四絶真竒寳也
石雲居士題(行書一紙)
歷代寳繪推篷册(集隋唐宋元名蹟凡十幅)
第一幅
隋鄭法士讀碑圖(推&KR0963;絹本水墨孟德觀碑故實楊修拱立于後二武校倚馬一人抱文卷)
(來)
第二幅
唐韋偃雙騎圖(推&KR0963;漬墨絹本著色二人騎馬揚鞭控勒馳驟有神)
(欵書)唐貞觀季春韋偃畫(隸書圖左角)
第三幅
唐戴嶧逸牛圖(推&KR0963;絹本水墨二牛前者矯首奔逸後者曳索從之力仆萬夫勢不可遏)
第四幅
唐張萱明皇合樂圖(推篷絹本著色明皇卧榻上吹簫妃子坐繡墩垂鬟度曲侍姬三一)
(拍手節歌一持白團扇一欠身擎壺觴)
第五幅
宋黃齊烟雨圖(推&KR0963;紙本水墨平山蒼茫叢樹秀潤恍然烟雨之色)
第六幅
元高房山雲山圖(推&KR0963;紙本水墨雲山烟樹彷彿南宫鶻突圖)
大德初元九月十九日清河張淵甫貳車會高彥
敬御史于泉月精舍酒半為余作山村雲隐八册
頃刻而成元氣淋漓天真爛漫脱去畫工面目而
蒼石危橋白雲喬木恨不能移家寄身於此余方
棲遲塵土無山可登展玩此圖為之悵然南陽仇
遠(對題推&KR0963;紙本)
第七幅
元倪雲林慶雲寺圖(推&KR0963;紙本水墨山椒古寺江上遠帆蕭疎簡遠)
慶雲寺(書右角上)
第八幅
倪雲林江雲舘圖并題(推&KR0963;紙本水墨江上人家遠山疎樹)
江雲舘
至正十五年清明後一日風雨阻&KR0873;中寂寥偶客囊檢
出米友仁江村讀書作詩十二首偶補圖以紀之瓚(書圖)
(左)
倪元鎮補米友仁江村十二景用筆清勁勢如削
鐵雲林在舟中所作意趣甚濃故此册之工細者
也筆底荆關墨色清潤余得此册于京師以為寳
玩但恨失去米書無刻不想不意中復得米書合
為一卷尚為寳藏之唐順之識(書圖右)
第九幅
元張子正策蹇山行圖(推&KR0963;紙本水墨山樹行列樹杪小亭山腰城闕一翁策蹇行山)
(下蓬頭兒後從髣髴寫少陵蹇驢䭾醉狀)
拾遺流落錦官城故人作尹眼為青碧鷄坊西結
茅屋百花潭水濯冠纓舊衣未補新衣綻空蟠胸
中書萬卷論道欲過羲皇前談詩未覺國風遠干
戈峥嶸暗宇懸杜陵韋曲無鷄犬老妻稚子在眼
前弟妹飄零不相見此翁樂易真可人園翁谿友
胥卜隣隣家有酒邀皆去得意魚鳥來相親浣花
酒船散車騎野墻無主看桃李宗文守家宗武扶
落日蹇驢䭾醉起願聞解鞍脱兜鍪老身不用萬
戶侯中原未得平安報醉裡眉攢萬國愁生綃鋪
墻粉墨落平生忠義今寂寞兒呼不蘇驢失脚猶
恐醒來有新作長使詩人拜畫圖煎膠續絃千古
無黃鶴山樵書(行書對題推篷藏經紙本)
第十幅
元曹雲西遠山疎樹圖(推&KR0963;紙本水墨遠山一抹林木層層筆墨蒼秀)
(欵書)至正二十又二年作于常清静齋知白(書左角上)
畫苑大觀冊(高頭大冊集五代宋元名蹟凡二十五幅亦有横披可作挂軸者黃越石物也)
第一幅
五代關仝溪山烟樹圖
第二幅(至)第七幅
宋人山水(六横幅俱無欵)
第八幅
趙昌鸜鵒圖
第九幅
南宋李唐採薇圖
第十幅
馬遠松岸高逸圖
第十一幅
元錢舜舉倣趙昌栢隼圖
第十二幅
王叔明秋暉閒眺圖
第十三幅
張伯雨倣李龍眠四賢圖
第十四幅
黃子久雲壑幽居圖
(欵書)至正四年春日黃公望送伯雨鍊師歸句曲山
玄州别駕鬱巃嵸滿谷閒雲護萬松癡老留圖瓊
笈祕隐居懸誥玉函封張肯題
第十五幅
方方壺倣僧巨然山水
(欵書)雨窗談易方壺道人作於龍虎山東方丈也(介山而書)
(一行在山内二行在山外)
第十六幅
吳仲圭在竹圖
(欵書)至正二年秋日張兄來儀訪我醉里因寫在竹圖
以贈之梅花道人(一見名畫大觀高集冊第十七幅作訪予醉李)
第十七幅
倪元鎮樂圃林居圖
(欵書)甲寅六月十日倪瓚
第十八幅
徐幼文滸墅草堂圖(倣董北苑)
(欵書)西蜀徐賁作
第十九幅
陳仲美倣夏圭竹岸漁翁圖(陳琳字仲美山水人物花鳥無不各臻其妙多所資)
(益於趙魏公)
第二十幅(至)二十五圖
雲林畫(六幅)
白髮蕭蕭迂懶生每將殘墨記經行名家孫子𫝊
留得半紙千金不敢輕韓若東齋頭得世傳倪
懶小册因為賦之時正德壬申中秋晉昌唐寅書
外錄
珊瑚網云前黃規仁持大册來只十一幅後黃越
石又持是册來則多北宋人六幅倪雲林六幅及
趙昌馬遠二版也余欲易其半垂成而不果
歷代名畫高册(集宋元明名蹟凡二十三幅)
第一幅
宋徽宗柳杏白燕圖(長方絹本著色嫋嫋新柳中白燕翩躚杏花嬌吐春色化工嫣然尺)
(幅)
押
第二幅
宋繡尊者觀鶴圖(素綾長方本繡桃花樹下尊者坐石上仰觀飛鶴一侍者拊鶴一童子飼)
(魚)
第十七尊者臨水側坐仰視飛鶴其一既下集矣侍者
以手拊之有童子提竹籃取果實投水中餵魚(繡小楷字於綾)
(左)
第三幅
宋繡花草蜻蜓圖(素綾長方本繡海棠蒨麗若初放倒垂牽牛花一枝蜻蜓二銜尾相接)
第四幅
南宋馬遠觀泉圖(長方絹本淡色竒峰壁立飛泉直瀉雙松下一客仰觀童子二抱琴持釣)
(具)
第五幅
元趙子昂富春垂釣圖(小長方紙本水墨山林村落子陵臨溪垂竿)
(欵書)孟頫
富春垂釣(書圖左角上)
第六幅
趙文敏老子像(絹本淡色蟠木為椅藉以獸皮老子趺坐其上雙舄置前深得恬熙氣象𫝊神)
(大似李伯時)
(欵書)大德五年弟子趙孟頫製(小楷書右角下)
第七幅
元高房山雲山雙鶴圖(長方紙本水墨雲山澗壑中二鶴並立)
第八幅
元曹雲西幽篁古木圖(紙本長一尺五寸闊一尺水墨山水竹木間一客茅齋把卷想)
(見山空月夜之致)
(欵書)雲西老人作(行楷書右角下)
山空明月夜寂寥幽篁古木風蕭蕭安得仙人王
子晉時吹鳳管下雲霄至正辛丑三月題於上清
方丈句曲張雨(行書圖額)
第九幅
元王若水穗雀圖(長方絹本著色榖穗一枝小雀抱穗鳴啄芣苡草翠色侵人)
第十幅
元方方壺山居圖(長方紙本水墨雲山溪壑叢樹中山居數楹人迹幽閟)
第十一幅
元王叔明寄情圖并題(紙本長一尺七寸闊九寸淡色懸泉注溪秀峯列障幾樹古松)
(數間茅舍真足息煩襟而寄幽情)
獨坐古松下蕭條遺世心青山引屏嶂流水奏鳴琴安
得忘機士與我息煩襟幽情寄豪楮跫然聞足音黃鶴
山中樵者王蒙畫并題
第十二幅
明商喜秋山晩照圖(長方絹本著色秋山楓樹溪閣漁舟山外明霞暮鴉翔集)
第十三幅
明文衡山高人燕坐圖并題(長方紙本淡色晚山如沐疎樹坡陀兀坐高人秋思)
(滿目)
瑶溪涵素秋夜雨洗郊陌漁梁不通市悠然屏塵跡高
人燕坐中平坡淨於席疎樹不遮山斜陽亂寒碧正
德戊辰六月朔與震方山齋對語頗興秋山行樂之興
(原蹟興字作思字復改興字)因寫此寄意文璧(書圖上)
陋室銘
山不在高有仙則名水不在深有龍則靈斯是陋
室惟吾德馨苔痕上階綠草色入簾青談笑有鴻
儒往來無白丁可以調素琴閱金經無絲竹之亂
耳無案牘之勞形南陽諸葛廬西蜀子雲亭孔子
云何陋之有周天球書(對題長方紙本)
第十四幅
文衡山疎林雨後圖并題(小長方紙本水墨疎樹修篁蕭然淡遠)
平生最愛雲林子慣寫江南雨後山我亦雨中閒點染
疎林落日有無間徵明(書右角上)
第十五幅
明董文敏鱸鄉秋霽圖(長方絹本著色青山楓樹蘆港扁舟秋氣蕭然滿目)
鱸鄉秋霽壬子十月二十二日寫贈仲醇徵君董玄
宰(書右角上)
第十六幅
明無名氏南極圖(長方絹本淡色南極翁持卷軸身首相半眉目蒼蒼衣紋簡静)
良辰開夀域南極為增齡一卷賓雲曲祝之岡與
陵秦鳴雷(書右角上)
第十七幅
明侯夷門擕琴訪友圖(長方紙本淡色倣郭河陽筆意疎樹山家小橋流水童子抱琴)
(二客偕往)
(欵書)吳門侯懋功寫(書右角下)
第十八幅
明仇十洲雪後山茶圖(長方絹本著色倣宋人筆意枯幹柔枝紅花胃雪力弱不勝傍)
(以朱竿扶植内項氏四印不錄)
第十九幅
仇十洲芍藥圖(長方絹本著色倣宋人筆意芍藥一枝花嫣葉瘦内項氏五印不錄)
首夏薰風發幽花赤玉開芳根何處得漢使自西
來穀祥
豔朵嬌春日新梢刺曉烟隔簾風暗度疑有麝煤
然周天球(右俱書洒金箋裝畫額)
第二十幅
仇十洲秋蘭圖(長方絹本著色叢蘭滿幅花瓣正反偏側臨摹宋人極致内項氏三印不錄)
秋風楚畹暮雲深斜日幽香苦竹隂相對碧窗增
感慨似聽清操入孤琴西園(對題長方紙本)
第二十一幅
明談思重墨荷翡翠圖(長方紙本水墨荷葉荷花上立翡翠具迎風拂水之致)
(欵書)丙戌春日寫似慕江兄志伊(書圖左)
第二十二幅
明薛素素春蘭圖(長方紙本水墨春蘭一叢花態翩翻葉條飄動)
(欵書)辛丑初秋日寫薛素素(書右角下)
純是君子絶無小人深山之中以天為春錢貢題
風前碧玉樹谷口國香聞欲紉為長珮相思隔楚
雲張永昌
風搖冉冉香雨洗亭亭玉何處覓幽人幽人在空
谷周之冕
細珮江干製楚衣東風桃李正芳菲不知蜂使緣
何事競取花心向壘歸荆明璋題
深山之中高岸之側無人自芳使我心惻吳門陳
煥題
光風汎汎轉春陽碧葉紅英吐國香不是玉階無
地植美人空谷久相忘馬鳴霆
第二十三幅
噶喇巴國人畫本國風景圖(長方紙印本如烏絲羅文高樹密林林中人物狰獰)
(變幻衣履刀械種種殊異袒裼者披衣者裹衣若介胄者被髮者冠者纏頭者男女老少朱髮碧睛)
(宛然在目雖非六法正宗用以示觀覽者識職貢之一右角下横書本國字欵)
宋元名圖册(凡二十幅)
第一幅
李龍眠畫臧孫之母誨子
第二幅
李伯時畫子皮之姊諫弟
第三幅
米襄陽倣董源筆
第四幅
閻次平小景
西來白水滿南池走馬池邊日暮時橋底荷花無
限思清香乞與路人知(高宗題)
繞池曳杖擕雙鶴架水澆花課小奴(高宗又題)
東風雙鶴啄蒼苔杖履從容一徑開分付澆花莫
多水韓郎昨日染根來汴榮題
外錄
珊瑚網云觀汴句非閻將仕筆明矣殆石城韓祐
耶祐為紹興畫院祗候又善寫生染色可並石橋
王也
第五幅
馬和之棄瓢圖(陶九成題失錄)
第六幅
劉松年耕織圖(董玄宰題學丘文播)
第七幅
高房山畫(李薊丘題失錄)
房山蒙古人其子避居吾松玄宰
第八幅
趙子昂馬圖
王孫曾騎天廄驎每憶龍駒便寫真曹霸祗今那
復得丹青剥落淚沾巾尚左生題(餘為徐賁諸人所題失錄)
第九幅
趙吳興山水
第十幅
陳趙合作并題(水鳬小景殊佳)
陳仲美戲作此近世畫人皆不及也子昂題
大德五年辛丑秋仲仲美訪子昂學士於餘英松
雪齋霜晴溪碧作此如活使崔艾復生當讓出一
頭修飾潤色子昂有焉昔人有以千金換能言鴨
者此雖不能言亦非千金而輕與是年除夕題于
躬行齋南陽仇遠䟦
良工苦思可心降底事文禽不解雙欲採芳華波
浪闊芙蓉朵朵隔秋江
第十一幅
梅花老人漁舫圖
第十二幅
黃大癡溪山高逸圖(闊幅不甚真)
第十三幅
曹貞素樂陵溪山圖(此幅係真蹟)
世治多福人時危多貴人貴人乃鬼朴福人真天
民緬維曹雲西生死太平辰高秋下孤鶴想見美
丰神菀菀露櫸間幽幽水石濱槳打甫里船角墊
林宗巾往訪趙松雪滿載九峯春(酒名)斯圖作何年
援筆為嘅呻池廢餘野鴇井渫搖青薲梧溪長老
題
第十四幅
貫酸齋松圖(此幅未確)
第十五幅
元元儀倣李營丘筆(對版人物極似梁楷)
第十六幅
盛叔章山水
第十七幅
倪迂寫雲石古槎圖(此幅真蹟)
第十八幅
方方壺作蒙天荒落圖
第十九幅
方壺玄黃絪緼圖(不見佳松兩老人題失錄)
第二十幅
張觀山水
外錄
珊瑚網云欵題樹身蓋國初人也
又云崇禎四年九月十六日徽友黃規仁擕冊共
唐搨臨江帖來賞菊夜話因留冊逾日飽觀
宋元名家畫册(凡二十幅董玄宰太史集)
李成小卷得之光禄潘雲鳳趙大年對幅得之劉
金吾禧荆浩一幅得之靖江朱光禄在明郭忠恕
二幅得之顧中舍正誼趙吳興垂釣圖得之朱司
成象玄家名大韶余最愛吳興公及伯駒小景皆
聞而購之共得百幅拔之衆尤得此廿幅猶欲去
朱銳曹雲西未有可易者二十年結集之勤亦博
得閒中賞玩人間清曠之樂消受已多東坡云我
薄富貴而厚于畫豈人情哉然授非其人能不靳
固瑞生有畫才少年篤嗜非耳食者因以歸之他
日畫道成為余圖五岳不負𫝊衣佳話庚戌十月
其昌題
天啟壬戌元日至十有三日無日不隂雨冰雪戚
友相過皆嘘呵瑟縮無少歡緒因發猛思拉徐潤
卿汪玉水同兒亨過程季白齋樓煮茗團坐出觀
董氏畫册一一評賞營丘古澹蕭瑟趙大年對幅
一作近景林樾環繞一陂陀岡拾級而上作苫茅
廊房通高閣可以眺望而下止沙岸平橋不知何
適其一作遠景平林漠漠之下有三子母牛一飲
水一伸項垂胡瞪視一蔽翳叢薄間極有態而隔
水仍是半邊圯橋或云二幅相湊然無接紉處蓋
蹟分而意合當時直寫所到與所見耳天真之趣
虛搏之則散漫不屬實據之則逼塞可厭妙處正
在虛實相構有意無意間昔人嘲大年守宗禁不
能遠適有所貎染以為定是朝陵回也然妙境會
心豈必在泰山喬岳哉蘇米輩直用相嘲耳非篤
論也王晉卿梧庭霜樾四五碧梧葉已脱盡綠榦
高挺與石烟莎雨共結空寒之韻真竒作也伯駒
花溪漁隐設色鮮潤子昂青山白鷺意象高華朱
銳雪中驢堈種種纖備黃子久蒼率渾成董玄宰
疑為北苑余謂未必曹雲西王叔明倪元鎮俱未
確皆玄宰所欲去而未能者番覆諦觀間遂令神
情酣暢如昔人暮春修禊清夜遊園各各滿志無
復隂寒凝沍之嘆即黍谷召和不是過也吾輩樂
此乃至不為寒暑所困豈復有疲厭哉李日華識
外錄
珊瑚網云唐宋元寳繪册高頭此册減半向在董
處有大小册之稱
元季十二名家册(凡二十幅庚申春仲烟谿堂重裝圖名下小註俱汪玉水記)
神游目賞(八分書引首)九十七翁殳忠
第一幅
趙文敏山水并題(大幅寫高松一雙小樹二幽人策杖過橋遠水抹遥山一帶淡墨蕭疎而)
(腴澤故子昂得意筆也)
山重水複路縈迴杖策危橋暝色開定向月中尋賀老
酒船何事未歸來(下改月作越字)
第二幅
管夫人長明菴圖(菴居曠野垣内有屋三層横廊通門徑竪竿懸一燈所謂長明也傍有石)
(蓮臺作施鳥食者垣外二長松下蔭又一樹參之門外坡臨水際水間復有坡樹墨氣高古無兒女)
(子態比丘尼妙湛詩小行書題其上此尼想即菴畫中人也)
(欵書)大德九年冬十一月廿又五日仲姬管道昇作
松樹隂隂落翠巖一燈千古破幽關也知諸法皆
如幻甘老烟霞水石間比丘尼妙湛
第三幅
趙仲穆山水(著色山水一朱衣人坐鷁首艙内列圖書茶具幃間懸葫蘆童子踞梢烹茗舟横丹)
(楓殘綠之下水草叢叢遠山叠叠坡作濃翠色絶無寒酸氣)
(欵書)趙雍為如泰作
第四幅
仲穆澗樹圖(潑墨成五樹森森臨澗又是一格)
第五幅
黃鶴山樵為貞素寫句(寫閉戶著書多歲月種松皆作老龍鱗之句淋漓酣暢足盡王)
(叔明逸致)
第六幅
雲林楓林亭子圖并題(畫間層山四摺中露曠地外繞七樹向水纖勁淡玄得未曾有)
曠遠蒼蒼天氣清空山人静晝暝暝長風忽度楓林杪
時送秋聲到野亭壬子七月十又六日寫于楓林亭中
東海農倪瓚
第七幅
一峯道人筆(重山叠嶂間溪橋斷續屋樹團簇真欲界之仙都也)
第八幅
黃子久山水(著色較前幅殊空曠征帆片片暎帶間大有氣韻)
第九幅
子久山水(淺色較前幅尤空曠青林紅樹點綴其間山上一徑有浮圖矗起宛然句曲道中光景)
(欵書)大癡學人
第十幅
子久雪景圖(山前汀樹極蕭瑟閱之光搖銀海)
第十一幅
子久山水(設色山水絶似高房山山中屋宇相向流泉山凹有蘭若作霞氣)
(欵書)大癡辛丑七月寫於子茂清玩
第十二幅
吳仲圭林巒古刹圖(林巒古刹杖藜者度石梁向虛亭墨氣淋漓滿意)
(欵書)至正元年春三月梅道人戲墨
第十三幅
仲圭竹下泊舟圖并題(岸竹縱横如風樹竹下泊舟坐一人大是荒率草莾)
涓涓多近水拂拂欲宜山吁嗟此君子何地不容閒梅
道人戲墨也
第十四幅
曹貞素畫(著色高山藏梵宇下臨松巘山凹内石路層層外為溪橋一人策馬而來有奚奴相隨)
(欵書)雲西老人作於常清静齋
第十五幅
柯敬仲山水(山水間疎林小寺殊簡曠)
(欵書)甲申人日過白雪窗觀雪坐中可如道人徵畫遂
試綉兒墨為之
第十六幅
敬仲秋林曉色圖(畫秋林曉色絶壁半入天際下為重林林内一亭曠如也)
第十七幅
馬文璧倣馬和之新柳釣船圖(新柳濯濯可愛紅衣人坐釣船水邊嫰綠初放)
(宛然早春景色)
第十八幅
馬文璧山水(著色山水樓臺隐見岡麓相吞泊二賈舶小欵落嶺側)
江閣臨江夜泊船波光澹蕩遠生烟蕭蕭落木砧
聲裏翹首天涯月正圓張憲題
第十九幅
方上清倣小米雲山圖并題
石路絶經過山雲自來去欲共麋鹿羣當在幽深處方
方壺為華林先生寫
第二十幅
盛子昭山水(武唐盛懋著色山水大松二株偃蓋石徑松下一曳杖人童子迎其前舒手似報幽)
(事者坡外水紋縈迴境界絶可想)
余丱角時遂好繪事不減梁簡文詩癖嘗從先君
過順甫錢先生家縱觀名畫順甫乃謂余曰收藏
圖畫宋人不如元人之文采絹本不如紙本之綿
遠卷軸不如册葉之便覽今好事者所收册葉皆
絹本即馬夏劉李之輩難脱畫院俗氣余耽之者
勝國名家恨不多得此册余昔年在金陵時始得
黃王者五幅後遇諸名公真蹟善價收之迄今三
十年來彙成百幅内有絹素神脱者摽出名次者
摽出人物無丘壑者摽出翎毛竹石摽出有俗態
者摽出所擇者凡趙松雪以下十二家總二十幅
為一册可為勝國羣賢之墨寳也趙松雪近宋撮
諸家之妙運於毫端有李營丘遺意筆法精微駢
麗圓融管仲姬長明菴圖發景外之趣可謂運斤
成風其子仲穆二紙落筆肖乃翁誠一門三絶千
古偉人黃子久四幅皆倣董源毫鋒穎脱燦爛逼
人絶代筆也後一幅古氣蒼然令人可愛王叔明
著書圖大似趙氏之遺風無一毫塵相倪元鎮楓
野亭疎林曠遠清氣若秋水之神吳仲圭二紙墨
暈神竒夐越繢表迺巨然之門戶也曹雲西著色
雅淡意趣有餘柯敬仲二紙筆墨超軼瀟洒天然
馬扶風二幅大幅擬倣於和之小幅近唐人而高
遠盛子昭逼松雪之神方道士氣韻生動前諸名
家真凌跨百代可望而不可及也癸巳十一月廿
又七日漁隐主人金文鼎識
繪妙自余平生樂事雖不能步武古人亦能咀嚼
箇中旨味其二十幅想僅有而絶無者余往時一
聞勝國名畫輒多方覓購常有贋本不值一笑者
亦有好事家與余鬭勝致釀成非者此常明菴圖
迺吳郡高叔寳之物甚有厥名昔青城王道夫與
余争售成讐後其子汝玉與家兒同榜忝于年家
後會間兩覺汗顏而已曩同俞樂泉過武林獲趙
松雪柯丹丘畫及還舟次横塘晚遇戒心遊資罄
失囊中無半文幸畫無恙欣然而歸過魏塘于胡
長卿處稱貸長卿同余所好留榻連旬出示名公
書畫評隲真偽各半此長卿短於隻眼也是日徵
余寫漁舟圖淋漓盈卷稍有得意處長卿已故此
卷不識歸何人矣品藻最不可輕視往往有高手
偽作苐觀其氣韻然必須多蓄古人真蹟披覽或
自能動筆或潛心參究深知䆳趣方可賞鑒邇來
好事者多耳食一見有名書畫不審而圖之可笑
可笑此册選元季十二名家自余生平寳愛之師
愧不能追其萬一當為後來宗法者也次年端陽
前一日文鼎重題
金文鼎先生淞江人永樂中以繪事名海内風流
博古高尚不羣嘗見先生圖畫大得元人筆意余
亦宗之此册先生所選凡十二家二十幅各各品
定無不臻妙先生目力高也今為御史徐同美所
藏同美乃先生郎君禮部之壻擕來見示可為勝
國名家一時之賞會良足快也長洲沈周
畫册以元季四大家為難予家藏百幅僅拔其尤
物十八幅耳又有沈純父司馬之子久二十幅汪
太學景純嵇太學沖凡二册宋元各半皆為畫苑
之竒寳今又見此册原為吾鄉金文鼎所藏文鼎
畫入能品宜其具擇法眼差覺盛子昭柯丹丘未
能作諸公把臂入林侣耳然已海内不再得矣董
其昌題(右四䟦裝冊後)
外錄
珊瑚網云崇禎甲戌重九日歙友黃越石擕是册
至余家留閱再宿并示白定小鼎質瑩如玉花紋
粗細相壓雲雷蟬翅蕉葉俱備兩耳亦作盤螭圓
腹三足罏頂用宋做白玉鸂鶒烏木底有篆書云
夏鼎九象殷周禀焉小大備物用知神姦孰是愈
籖兒玉衷埏夔龍饕餮咫也序㫋載其馨饗庸永
日宣東陽識底後鐫曲水印章越石云項子京一
生賞鑒以不得此物為恨索價二千金吾里有償
之什百不肯售真希世之寳也其挂幅有李營丘
雪景十襲珍重殊甚然視吾家山水寒林猶傖父
也米敷文雲山苑屋太糢糊王叔明一梧圖亦贋
物南村草堂圖更惡甚惟文徵仲倣小米鍾山景
大軸有氣韻上題云君家住近青谿曲流水隂隂
綠樹多最愛鍾山疎雨過白雲千叠擁蒼螺時越
石欲余齋頭靈壁為漫興中名聽經鵝者以文畫
相易余不割捨渠謂米家書畫船不可少此物遂
強持去復示我宋搨閣帖硃繡白端硯坡仙雪浪
齋綠端硯哥窑彛及乳罏種種曰此皆定鼎之媵
也噫昔沈不疑寓金陵杏花村有破定彛朱蘭嵎
宗伯因名其齋曰寳定今越石之舟亦可名寳定
而余新得舊藏唐宋元畫册端可如蘇長公以寳
繪名晉卿之堂也哉雖然閱世愈深當如玉局作
糞土視之而蓬壺諸勝乃是我師耳
元明名繪大方册(刪存六幅)
第一幅
元錢舜舉山茶圖(方紙本著色山茶一枝朱花綠葉妮人豔緒)
(欵書)大德二年夏日畫吳興錢選舜舉(書右角上)
第二幅
元吳仲圭墨竹圖(方紙本水墨雨竹二枝瀟瀟盡致中有項氏三印不錄)
(欵書)梅花作雨意(書左角)
第三幅
元王叔明古木竹石圖(長方紙本水墨窠石古木新篁蒼然掩映)
黃鶴山人多意氣真是高亭老仙士揮毫髣髴如
有神怪石嶙峋筆端起琅玕玉樹生雲烟畫圖奪
得江南春爾來遨遊東海上持贈玉崖之高人兩
翁相對遂傾倒醉裏不知天地老持竿共結滄洲
期一釣猶嫌六鰲小鐵笛道人題(對題方紙本)
第四幅
明宣廟竹樹雙鳥圖(方紙本水墨疎竹寒枝側出小鳥並栖令人追思光霽之辰)
(欵書)宣德戊申御筆戱寫(書圖右)
第五幅
明邊景昭枯荷鶺鴒圖(方絹本著色枯荷鶺鴒筆意高寄原上之詩起予觀矚)
(欵書)邊景昭寫(書右角上)
枯荷殘蓼意蕭森原上秋風感二禽急難獨憐兄
弟少見禽無處不傷心雙崖
荷葉蕭疎秋已闌水清沙白鶺鴒寒自從兄弟凋
零後老去看圖思萬端頤菴
淮南尺布義多違共被姜肱世轉稀偶過西湖追
往事翠荷秋去鶺鴒歸純一
第六幅
明關何思草龕讀易圖(方金箋水墨山水松竹間卓龕如笠一老攤書其中)
草龕讀易(隸書)虚白道士思(書左角上)
書畫彙考卷三十四
