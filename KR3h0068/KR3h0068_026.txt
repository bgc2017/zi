書畫彙考卷二十六
刑部左侍郎卞永譽撰
書二十六
明
王寵
王履吉祝吳遯菴詩(舊標題賦得撫孤松而盤桓)
憶昨玉山陽恭陪錦袍宴明公降顔色腐儒略疎賤樓
&KR0742;雲端峰花滿川際甸逶迤匝金巵徙倚𫝊銀箭歸来
卧蓬蒿斗柄忽三轉惟公傑魁人嶷立端華弁深山鉅
谷間龍虎騰雄變天開棟柱姿捫腹藏組練雪峰阻岷
蜀濁河繞徐汴腰懸朱雀符手弄白羽扇赤心日月傍
青草郊原徧未拜黃覇徵俄擁疏公餞焚魚飽天和解
帶酣清燕廓落得翺翔與時而舒卷烟霞散玉質瀟洒
江湖面千載永游遨松喬何足羡正德丁丑八月朔旦
爲大參遯菴吳公七十有五誕辰敢獻短章揄揚厥美
晩生王寵謹書
王履吉還山詩(行草書)
久欲歸西山囂喧漫鞅掌當陽麗江皋菰鴈獨欣賞巖
餘白雲停水接紅霞上地軸隠墳彝天池匯泱&KR1071;鮫人
鼓安流玄牝遺清響秀色溢層巒虛光涵萬象川原信
沃膴景物初駘蕩覽化自靡窮遵性非外奬彼美丘園
賁眷言興我想
恭承休明日九軸今一家進則綰龜玉退則蟄龍蛇吾
道久不虧安用事咄嗟山川日閒曠土風頗清嘉躧步
陵孤峴流目翫歸霞鳴嚶藹以豫陽林荑漸花風光枝
上汛日采水中華感物眷彌結悟空理已遐永言徹元
寂聊以遣紛拏
環洲信&KR0785;瓏灌莾何葱蒨中有方丈室聊以酬清燕對
嶺屯白雲旁林繞碧栫時聞樵採音日覽湖山變綠蟻
忺獨持道書慵不卷玄言謝丹轂散髮却瓊弁頗懷康
樂憂幸乏子牟戀寄言賞心人歲晩同茲眷己丑上
巳日雅宜山人王寵書於石湖禪院
王雅宜題詠詩蹟
秋水百川灌雲帆楚翼飛大江離地紀旭日對天扉表裏
黃圖壯東南紫蓋非英雄徂落盡霄漢仰垂衣右渡江
瓜步臨江出鍾山不論雲風蘆吹淅瀝沙鳥拂氤氳北
控淮徐阻南瞻斗極分輕帆移過穏把酒玩峯文右
瓜步山
玉壘疑連漢牙旗認插雲樓船横海出斧鉞自天分紫
翠中原氣山河大地文我皇開日月萬古淨妖氛右
石頭城
昔誦北山文今棲鍾阜雲秋林時夜嘯天樂忽空聞弟
子胡麻薦頭佗罽席分那知江海客不亂衲衣羣右
鷄鳴寺
萬木黯成雨千崖殊欲秋魚龍成水戲巖壁亂雲流蓬累
栖窮士天心共海鷗侯生居與汝吾道付滄洲右山居
山中有流水借問不知名暎地為天色飛空作雨聲轉
来深澗滿流出小池平恬淡無人見年年長自清右
咏泉王寵
王履吉題畫諸蹟
過雨山堂蒸翠雲四簷藤竹鳥聲聞青天不動峰文坼
錦石相鮮磵道分流水桃花真隔世草衣木食自為羣
籠鵝寫帖關幽興却憶風流晉右軍
僧到清齋禮佛客来豪飲譚天但得閒消長日何須
苦計千年
生平最耽懶漫病後休苦支持或素或葷度日不巾不
櫛隨時
有客别離許久緘題相訊如何落得北忩高臥起来醉
茗狂歌
夢裏却忘家累病中始信身閒得句微吟抱膝有時枯
坐閉關
客自豫章遠過使從燕市初来為語禮文寬放應憐書
劄懶裁
我愛僧家不二僧還讓我羲皇勘破應無妄想知足便
是良方
掃逕貪看松竹攀繒喜得魚蝦恐說牀頭甕倒不覺林
間日斜
楊柳村邊小艇荷花池上清樽已遇田夫野叟何来公
子王孫
遠岸疎林斜日外春風碧水草堂前匡廬突兀開屏障
坐看銀河一道懸
石湖春色逐人来試問東林老萬回何處梅花承雪吐
誰家柳色弄烟開
夾岸青山掛玉壺桃花流水入虛無何時天上偕微禄
會向君王乞鏡湖王寵
王雅宜石湖八絶句(楷書)
石湖春色太可憐却似美人明鏡前錦甸平鋪鴨綠水
白雲飛動蔚藍天
星橋北挂瀉春流映出黃山水面浮霞石天青飛練鵲
桃花氣暖醉輕鷗
春山面面翠屏開盡繞吳王百尺臺一代霸圖憐燼滅
五湖流水恨東迴
三月莫春春服成含風疊雪越羅輕生憎乳燕撩春色
轉遣飛花蕩酒情
越来溪上柳千絲畫鼓游船晩更移一曲紫雲歌粤女
雙鬟白雪舞吳兒
數松磊落千尺強恰如天際羣龍翔吟風嘯雨中琴瑟
大澤深山藏棟梁
古木朱藤疎著花淡雲斜日静江沙黃金臺上無推轂
白石山中有歲華
登山臨水春將歸獨樹桃花猶未飛玩世繁華真倏忽
後時顔色轉霏微王寵
王履吉書枚乘七發卷(草書烏絲闌藏經紙十一幅長七尺許每幅俱有辛夷館)
(印原文不錄)
(款書)丁亥夏五與(闕二字)昆仲同寓石湖精舍山窗燕坐
爲寫此卷雅宜子王寵識
外錄
書畫舫云城南陸氏藏王履吉草書枚乘七發倣
十七帖又一好事家收文徵仲小楷古本水滸傳
全部法歐陽詢未及見之
王履吉書離騷并太史公贊卷(草書藏經紙九接高一尺長二丈經文不)
(錄卷内項氏印不具錄)
璇(項氏編號卷尾再見)
屈平疾王聽之不聰也讒諂之蔽明也邪曲之害公也
方正之不容也故憂愁幽思而作離騷離騷者猶離憂
也國風好色而不淫小雅怨誹而不亂若離騷者可謂
兼之矣其志潔故其稱物芳其行廉故死而不容自疎
濯淖汙泥之中蟬脱於濁穢以浮游塵埃之外不獲世
之滋垢皭然泥而不滓者也推此志也雖與日月爭光
可也丙戌秋七月廿一日雅宜山人王寵書
明嘉靖乙卯歲月正元日古檇李墨林山人項元
汴拜觀于博雅堂中時梅芳蘭吐甚有興趣(行書)
吳門王雅宜行草書楚屈平離騷檇李項墨林山
人家藏幽賞求書銀十五兩明嘉靖卅二年二月
得於池灣沈氏時加五兩共廿兩
王雅宜千文(楷書烏絲闌紙本)
千字文(原文不錄)
(款書)嘉靖壬辰夏日雅宜山人王寵書于石湖别業
王履吉與五嶽札(行草書紙本内項氏印不錄)
十一(隸書項氏編號帖尾再見)
僕聞溧水無轎可顧今日發舟已江行矣專此奉約幸
早命駕侍弟王寵頓首五嶽尊先生執事
王履吉與子重札(行草書紙本)
石湖風景頗佳蘆荻漁舠點綴秋色足下何不拉徵仲
丈過我况菱角雞頭可供也一咲王寵頓首拜子重社
兄
王雅宜嚮者札(草書藍箋本)
嚮者玄墓之行知減等官至不曾来相約山水佳勝處
每恨吾弟不同遊也尊事竟何如承遠惠多品甚荷多
謝令祖隠君山中風景殊佳幾時能至耶懸冀懸冀寵
頓首
雅宜山人即刻渡江札(草書紙本)
即刻渡江嚢空痴重故不能如命耳柰何奈何此復寵
頓首
王履吉詩帖(草書紙本)
錫山舟中對月
春水無邊闊揚帆月窟遊烟花迷四顧杯酒謔中流川
勢分襟帶檣標犯斗牛平生搖蕩興長嘯下滄洲
鄭博士官舍夜集
久别情何限相逄各惘然夜堂人影寂春夢燭花燃縱
飲杯無算重臨月正圓百年萍梗迹江海暫牽連
白氏園燕集
金谷王孫燕名園選日開地藏南國岨花借上林栽峰
勢三台象賓遊四海来玉杯淹坐久深媿鄴中才
晉陵夜泊懷鄭博士
入舟渾不樂追憶轉蒼凉帆帶春鷗没江連夜雨長百
年雙旅髩一日九迴腸馮藉關門水西傳淚幾行
惠山酌泉作
鼎食非吾事泠泠冰雪腸煑茶師自得折屐興偏長花
氣熏泉竇山形拱石堂江湖自有樂高詠和滄浪王寵
書似東橋先生教正
王雅宜書楞伽弔古詩帖(草書紙本)
楞伽弔古詩四章
郊臺
長嘯登高臺穹然半空倚夫差昔郊天傳聞於此地當
時英雄心北望眈虎視正朔尚周官孟冬日初至金輿
戾行宫龍旌托千騎維王御大裘珮玉垂赤屣瓚采將
奉間翼翼禮則僃嘗聞古人言斯固萬乘事天王在洛
邑子國何禋祀彼蒼豈福諂驕縱帝之棄寧知會稽山
劍戟已堪試觀此亡國君千秋可銘識
吳王井
西施自矜色曾照當年井至今碧桃花尚落嬌娥影我
来得暫窺千春一交頸願爲雙鴛鴦白首相與永佳人
難再得此樂何由騁長歌激悲風落葉銀牀冷安得青
銅瓶繫之千尺綆或有鳳皇釵沈淪拭光景
越来溪
五湖何漫漫綠水從空来經過百花洲却繞姑蘇臺吳
王全盛時日夕此&KR1335;杯玉簫天上落錦汎鏡中開云是
子夜歌曲度清且哀一朝越兵入千里如奔雷旌旗繞
碧山滿目飛塵埃朝爲黃金闕暮作青草莱千古霸圖
盡英雄安在哉不見東逝流幾時得西回秋風吹我衣
但可傾金罍興亡互起伏此理誰能推
御書亭
范公江表英功成拂衣起飄然五湖舟再見鴟夷子蛟
龍有遺迹千春照綠水當時君臣間相得乃如此中原
尚虎鬭黃鵲遽遠徙將非矰繳繁小人之所使有才不
能用自貽多壘耻(闕)馬飲河津黃屋雨金矢惻愴范公
靈此心安得死呈東橋先生王寵頓首
王履吉書薊丘覽古并酬暉上人詩帖(草書紙本)
薊丘覽古
軒轅臺
北登薊丘望求古軒轅臺應龍已不見牧馬生黃埃
尚想廣成子遺跡白雲隈
燕昭王
南登碣石館遙望黃金臺丘陵盡喬木昭王安(下有用字點去)
在哉霸圖悵已矣驅馬復歸来
樂生
王道已淪昧戰國競貪兵樂生何感激仗義下齊城雄
圖竟中失遺歎寄阿衡
燕太子
秦王日無道太子怨亦深一聞田光義匕首贈千金其
事雖不立千載爲傷心
田光先生
自古皆有死徇義良獨稀奈何燕太子尚使田光疑伏
劍殊已矣感我涕沾衣
鄒子
大運淪三代天人罕有窺鄒子何寥廓謾說九瀛垂興
亡已千載今也則無推
郭隗
逄時獨爲貴歴代非無才隗君亦何幸遂起黃金臺
酬暉上人秋夜山亭有贈
皎皎白林秋微微翠山静禪居感物變獨坐開軒屏風
泉夜聲絶月露霄光冷多謝忘懷人塵憂未能整戊子
二月望日夜坐石湖山房寫此雅宜子王寵
李夢陽
李獻吉春日東莊帖(草書絹本)
春日宴豫齊王孫之第
紫宫華宴敞春風密樹初花日映紅向暮酒闌香不斷
始知春在綺羅中
迴廓曲樹稱春游酒綠花紅白玉甌借取游絲繫西日
晩風吾上海棠樓
東莊送杭太卿兼呈其兄澤西年友
冬郊日白無風沙羣飲送客游瑯琊到時定生韋澗草
有誰同醉歐亭花我今五十半潦倒君日高貴元才華
至鄉爲問澤西子老吟何處多煙霞嘉靖四年十一月
也空同山人
張潮
張玉谿方塘翁帖(行書藍絲闌雲邊紙本)
方塘翁便人齎賜執事疏草謬及不才何德以承之况
賢俊滿朝日侍寵光何有於山林疎拙孤遠一鄙人哉
恐負知愛亦不敢不自守爲知已辱也歲時強半在山
入秋稼穫妻孥得飽饘粥明公之惠亦厚矣又何敢有
他冀便中草草裁謝不能顓人亮原幸甚不具七月十
日潮再拜
夏言
夏桂洲五言絶句帖(行書灑金紙本)
蕭蕭溪上竹湜湜溪中水何處訪幽人只在溪雲裏
曾涉清溪曲林深路轉迷幾時還載酒看竹到溪西
桂洲夏言
方鳳
方時鳴北固山詩柬(行草書紙本)
久以多事遠(闕)承候杖屨此中抱歉登潤州北固山
甘露寺得詩二首呈上請教且以致殷勤云
南歸多覽眺北固始經行殿古丹青剝巖深草樹平佛
香幽自散塔火晝還明共有紛華念無人此繫情
獨上平臺立飄然眼界寬金焦雙砥柱江海一杯盤撫
景容孤嘯披圖縱大觀歸輿山月上詩骨不勝寒晩生
方鳳頓首秋汀老先生尊丈日来秋暑肆酷貴體萬
萬調護以全百年之算至願至願
顧可久
顧與新度辰海謠二詩帖(行草書紙本)
十月廿日度辰作
繄茲孟冬日昧爽曰余降修期若恒度歴年嘆漸崇少
壯忝通藉老大植等功乃者南海堠三載更已終履危
過折阪飄跡類飛蓬豈伊生有役寧云道斯窮聖澤本
汪濊游泳咸從容片言華衮服一朝右鼓鐘疲薾自偃
蹇嘉會曷苟逄迨今歲將莫揔轡旋我躬右近作呈
海謠四章再呈司成瑞泉老先生發笑
誰謂海險可以乘桴(叶)誰謂溝小可以覆舟彼人之恚
兮將執天子之吏兮
誰謂海險波則突之誰謂溝小風則汨之彼人之拒兮將
拒天子之命兮
誰謂海險曾不撓濟誰謂溝小曾不容治珠崖之捐兮
疇昔然兮
誰謂海阻天罔弗知誰謂溝遠民罔可欺謂予不恤兮
有如皦日兮侍生顧可久頓首拜稿四月十二日寓
南雄勒具
顧與新謁張公詞詩帖(行草書紙本)
出大庾嶺謁張公祠下作
驅車出粤關今日是生還巨海尚容易一溝何阻艱蝮
蛇沮澤遠雲樹洞林閒来謁公祠下增生烈士顔右拙
稿敬錄呈泉吾老先生契史求遠教侍生顧可久頓
首四月廿二日寓南浦具
都穆
都玄敬與存禮札(行草書紙本)
使節道蘇偶以遠出不得一面殊爲怏怏所云石鼓文
等因與李後主墨竹及他碑帖等物同典其銀頗多一
時不能取贖明年夏間欲將鼓文翻刻搨以傳世此亦
存禮之志也武氏祠堂畫像僕有其(闕)字刻已及之但
急欲秘藏者錄本一挍對耳鴈塔題名乃金薤中不可
少者如欲留原本乞次第其歲月名氏急錄寄示幸甚
幸甚漢度尚魏夫子廟二碑及金薤一冊奉將遠意苦
寒惟以道自愛蜡月廿三日穆拜手存禮吏部大人老
弟侍右施子中收碑銀四兩餘二兩納去彼云碑不
用原價可索也燈下目昏作字潦草恕之餘素
南濠居士宿天王禪院詩帖(行草書)
宿天王禪院贈西洲講主南濠居士
檻秋山(原蹟山字勾在檻字上)光落經卷土岡高竹晩增幽煑茶
燒笋能延客欲去因君復少留
張衮
張補之與宫翰帖(行書灑金紙本)
侍生張衮頓首頓首宫翰與槐老先生鄉望秋中東坦
至乃承教劄雅念惓惓何以堪之感感戢戢伏讀尊翁
遺稿琅琅大雅之音實東吳第一名家惜衮小子未之
及見也東橋公誌銘足以發揚其傳必矣南畿典試滿
擬便歸故里得接言咲何以獨辭此勞有懷欲吐惟空
馳想而已飄泊賤資白髮種種迴思昨事真如夢中不
盡不盡石城先生會間乞呼賤名上覆十月七日衮
再拜餘素
楊廷和
楊介夫長小兒札(行書紙本)
長小兒因食後冐風停滯未消復食生冷過多昨日及
今日作瀉前後連共四五次乞斟酌賜煎劑一服或丸
劑一二服區區馬舍弟騎出不及躬造不罪不罪廷和
再拜陳大人先生國手藥金一錢保安丸亦乞一二
丸
楊慎
楊用修太史詞草
弓鞋一掬凌波迴冉冉盈盈羞顧影擎茶步緩乳花凝
鬭草歸遲苔露冷雪皺雲鬆倩郎整羅帳燈昏蓮瓣
暝掌中無力搦瓊枝渴思半消殘酒醒右題情木蘭
花升菴楊慎
楊升菴禹碑歌卷(行書紙本高一尺長一丈三尺)
禹碑歌
序曰慎少好古文篆籀求遺刻逸跡罔不徧嘗讀劉禹
錫寄吕衡州化光詩云傳聞祝融峰上有神禹銘古石
琅玕姿祕文龍虎形以爲碑刻莫古於此然劉實未之
目見蓋意之耳又讀韓退之岣嶁山詩云岣嶁山尖神
禹碑字青石赤形模竒科斗拳身薤倒披鸞漂鳳泊挐
虎螭事嚴跡閟鬼莫窺道人獨上偶見之我来咨嗟涕
漣洏千搜萬索何處有森森綠樹猿猱悲據其詩語
雖至其地亦未獲一見也宋朱晦翁與南軒二公遊南
岳搜竒訪異形於詩文未有一言及於禹刻者使其見
之豈應遺之其後朱子注韓文遂謂衡山實無此碑予
以茲益以爲剝泐無跡徒致畫餅之惋耳吾友碧泉張
子自楚憲拜表過家相晤執手謂予曰吾新得神禹碑
刻子豈願見之乎出墨本巨軸則整然無刓起而展之
笑與抃會其字方廣幾八寸其文云承帝曰嗟翼輔佐
卿水處與登鳥獸之門參身洪流而明發爾興久旅忘
家宿嶽麓庭智營形折心罔不辰往求平定華岳泰衡
鬱塞昏徙南瀆衍亨衣制食備萬國其寧竄舞永奔字
畫既竒文辭又古然好古如韓劉兩公不獲一見而歐
陽永叔作集古錄趙明誠著金石錄鄭漁仲編金石考
(原蹟考字點去改略)夏英公稡古篆韻未得收錄以篆學專門如
楊桓張有周伯温趙古則并其名未之省識予也生三
千餘年之後得見諸公所未見以&KR1043;耳瑰目亦厚幸矣
哉乃知古人竒書石刻咸以爲亡者未必亡而好古之
士不必以晩生於世爲恨也已往年在京得石鼓文完
本今又得茲碑斯文在天地間真有神鬼靈怪呵護保
持之而顯晦亦自有時非人力歟賞歎之餘作禹碑歌
一首雖不腆之辭不足望韓蘇二公之石鼓歌萬一然
極是刻之仰止盡此碑之顯晦非予其誰宜爲者且禹
功倍蓰乎宣王而禹篆又超絶乎史籀附驥假龍於千
古騰價爭光於二公實倩茲乎神禹碑在岣嶁尖祝融
之峰淩朱炎龍畫傍分結構古螺書匾刻戈鋒銛萬八
千丈不可上仙扃鬼閉幽以潛昌黎南遷曾一過紛披
芙蓉褰水簾天柱夜瞰星辰下雲堂朝見陽煇暹追尋
夏載赤石峻封埋古刻蒼苔黏拳蝌倒薤形已近鸞漂
鳳泊辭何纖墨本流傳世應罕青字名状人空瞻永叔
明誠兩好事集古金石窮該兼胡爲至寳反棄置捃摭
磨蟻捐烏蟾又聞朱張遊岳麓霽雪天風彯裾&KR2233;搜靈
索祕跡欲徧舂倡撞和詩無厭七日﨑嶇如有覿一字
不道那容謙非關屐齒阻險絶定是藤葛迷窺覘好古
予生恨太晩拜嘉君貺情深忺老眼增明若發覆尺喙
禁齘如交箝華岳泰衡僅剖析鬱塞昏徙尤森嚴七十
七字挐螭虎三千餘歲叢蛇蚺文章顯晦由真宰風雷
呵護從黔嬴(原蹟嬴黔乙轉)君不見周王石鼓半已泐秦家詛
楚全皆殱此碑雖存豈易得祗恐羽化難留淹欲摹拓
本鎸巖壁竊號小岣分别灊著書重訂金石考裝帖新
耀瓊英籖煙華輕翰蟬翄搨煩君再寄西飛鶼
跋禹碑
晉志云禹受綠字墨藪云禹作鍾鼎書尚書緯云元龜
負文列於背神禹第之成九類任昉述異記云崆峒山
有禹碣今淳化閣帖卷首有禹書十二字嗚呼禹功非
惟萬世永頼其制作亦文字之祖乎
再跋禹碑
劉禹鍚韓退之體狀禹篆之形曰琅玕龍虎曰拳科倒
薤曰鸞漂鳳泊皆未經目而徒想像之辭如唐人評右
軍字獨鶴遊天羣鴻戲海之語泛而不切誇而無實予
獨愛唐崔融云於鑠大禹顯允天德龍畫傍分螺書匾
刻非親見此碑深曉篆窟不能爲此言所謂匾刻尤得
其神南唐徐楚金謂篆書以螺匾爲難即螺書之遺法
也非久於墨池筆塜間者亦不能賞予此鑒耳
三跋禹碑
禹碑釋文第十六句舊讀作南暴昌言予疑文義不貫
字形亦不類思之不得是夕夢見魚首黃衣人指謂予
曰此南瀆衍亨四字也寤而觀之形義兩協其所謂思
之不通鬼神通之耶博南山人楊慎
楊用修石馬泉亭詩帖(行書灑金紙本)
九月廿六日始會於石馬泉亭二首
勝地荒蕪久華亭結構新清泉分馬頰白石動魚鱗玉
瀉琴中韻花搖鏡裏春還將濯纓意擬問釣璜人
蒼靄環城下紅雲指海東登薠臨遠水搖蕙感回風歸
望微茫外生涯爛醉中故園千萬里秋色可能同升菴
楊慎
楊升菴客途崇聖寺二詩帖(行草書洒金紙本)
奉次九日客途韻一首
兩年九日客中行泛宅浮家水上萍鴻鴈未傳滇海信
茱萸偏動蜀山情空庭露白羣鴉散古木霜黃獨鶴驚
樽酒相思搖落地江湖不隔夢歸程
崇聖寺
塵劫非人境烟霞是佛都山開銀色界海涌玉浮圖追
蠡形猶壯伽藍跡已蕪經凾飄粉蠧畫壁剝天吳零雨
頽垣草驚颷廢井梧禪心同夜寂旅望對秋孤遠目窮
千里狂歌倒百壺凭闌意無極感此歲云徂升菴楊慎
稿上時川先生詞伯改教
蔡羽
蔡林屋詩翰
老去倦茅屋五日頭不沐侵晨東家子邀我看新竹東
風吹梅落忽見燒痕綠上山雲推人下山泉湧足蒼鼠
剝古栗白羊竄深谷丹竈雖生苔紫巗尚堪宿渺哉人
間世千載見遺躅當時僧不知今日吏催促但恐有高
節無處著松菊七十二點青對酒聊一掬右春日到
鹿飲泉賦此書似尚之林屋蔡羽
人龍未逄時林臥觀元化抗館碧山隈伏檻滄浪瀉連
巖象雲壑嵌空紛石架明霞麗壁璫濺瀑飜甍瓦其隂
負縹緲其陽展銷夏山川恣凝綠乾坤莽高下端居慰
營魂散帙豐逸暇觚管閒時操觴酌巡筵䢝我躬自忘
疲樂客窮元夜時哉秉燭歡合坐同所藉右元秀樓
與諸友宴集蔡羽書
短景仍多濕殘年畏客歸白雲溪上冷紅樹雪中稀久
住應難别重逄寒暫違憑人問林屋烟霧滿征衣德
宇與余兩年往還頗密忽欲解館歸越不能爲情話别
之次賦此正德丁丑閏臘日林屋蔡羽
盈盈金屋舊時紈自小題名喚合歡照夜巧憑螢點綴
賽秋還與月團圞昭陽愛絶遮羞怯長信宫深滴淚寒
抛棄從人承素在桃花殘影自堪看右題紈扇蔡羽
陸深
陸子淵白鴈詩卷(行書紙本高一尺長二丈)
比日邑中文士並賦白鴈之詩鴈介禽也天序而一節
予感焉因有斯作一以寄東石一以寄鶴津
秋傳孤鴈過瀟湘人在南樓望故鄉顔色總疑新變態
羽毛錯認舊隨行關山雪後雲無影禾黍風前夜有霜
贏得光輝照塵世久從靈沼近文王一首感始遇也
粉烟和月下三湘呌斷天涯雲水鄉豈爲蒼蠅衣盡化
徒懷白璧夜分行北書不到勞清夢南地初寒帶蚤霜
飛近巫山甘白首肯隨行雨賦襄王二首背時好也
澄波照影度衡湘迴鴈峰高近帝鄉星陣望窮雲半沒
雪翎風急字斜行萱花深處驚逄火木葉催時護曉霜
南去北来秋色裏大開三面憶先王三首樂寬大也
白鴈是唐世相所蓄諸作祗鴈耳再爲之和用僃斯義
一爲冰姿歲浣湘不煩尺素寄江鄉愛鵝池畔聊同浴
放鶴亭前不作行老去西風閑落日啼来午夜報清霜
主人恩重終堪戀燕子猶知舊謝王四首懷故主也
哀怨何須更弔湘翻翻來自白雲鄉新籠鸚鵡堪同伴舊
日鴐鵝不共行半畆水痕供睡月滿身凉意襯啼霜憑
將縞素明心事不作禽荒有聖王五首美聖德也
絶雲緣影墮清湘足有音書出異鄉可是歲深能變色
祗緣形化遂離行階除印跡偏宜雪毛羽生寒本耐霜
記得上林棲宿處却因彤矢識君王六首識榮遇也
来從星漢下瀟湘妝點楓林入醉鄉錦字傳情通萬里
銀箏移柱送斜行溶溶月色憐孤影渺渺歸心滯晚霜
堪咲揚雄頭盡白重將羽獵責君王七首悔末技也
秋深池館拗江鄉白鴈馴来即故湘留取碧波頻照影
暫辭雲路舊排行風光最好連宵雨月色渾疑滿地霜
敢向劬勞怨憔悴且將詩句頌宣王八首頌中興也
今世詩人之敏捷者予嘗以談子東石爲第一海内能
與之敵惟棠陵方子竊比爲二難然以予之鈍而二公
輒不予鄙也予每行歸東石得與周旋出游時與棠陵
追逐于班行之末甚樂也今歲復知有鶴津談子者蓋
不徒以敏捷爲事而尤以古雅爲工駸駸乎詩人之閫
奥矣顧予方以是竒鶴津誠有口之不置手之不釋者
矣恨予老去恐無以起鶴津暇日漫書此復寄鶴津俾
世知鶴津與棠陵東石亦足以稱三絶云嘉靖丁亥九
月之吉儼山人陸深子淵父試東坡藏研書于卅六峰
之卷懷堂時年五十有一
文裕公嘗云我與松雪翁同參李北海其自負如
此然實從吾鄉沈學士得来故梁叔寳之與先世
墨蹟并藏不作野鶩視也若白鴈諸詩氣骨高邁
變化感愴直可平抗海叟矣陳繼儒題(行書紙本)
陸文裕夜燕詩帖(草書紙本)
七月十六夜燕澄懷閣次韻答時望文學
滿天雲月逓虧明又送秋風過海城一上小樓無限好
不須永夜十分晴江山自覺神爲助竹樹真疑畫不成
况近松陵多倡和更於何處覓同聲四酉齋試筆儼山
老人深稿拜
陸儼山望夫石樂府帖(行書紙本)
過車&KR4510;驛賦望夫石
望夫處近青天天高高山連連妾身化爲石夫歸是何
年夫不歸妾誰憐夫歸石能前夫有父與母高堂意
雙懸妾不能前誰炊㸑烟自唐人山頭風雨之作而
此題目盛有詠製予亦嘗有擬作(原蹟下有余字點去)爲補古樂
府一篇要止於義理焉乘楫子儼翁己丑八月三日
陸子淵書南山野倡記(楷書烏絲闌紙本)
舅氏南山先生以厚德從政長才從政當其華潤之融
結勲績之底咸往往溢出一寄之篇翰兼是者可以爲
難矣還自臨安爰得江山之助是時春秋八十餘矣陶
物寫靈日增月益尤足以騐素養之深厚卜来算之緜
遐也近世號稱詩人者尤所難及間集其詩云南山野
倡凡若干首深請而刻焉少獲從先生游得聞春秋謹
嚴之旨然先生爲人坦恕毋取於傳家刻核之論而獨
求聖人之心以顯逹宏正爲也故其詩亦復似之覽者
可以槩矣夫古人之詩務得性情不假彫刻而後工後
世藻繢勝而法禁密矣其於古道何如也昔王輔嗣好
易其學傳之外族人都稱通解今先生詩道遠過弼易
而深則有媿王氏之諸甥也雖然若洪駒父之於黃太
史陳履常之於郭大夫亦安敢諉之無從得焉而自棄
也哉病少間因記所私於簡末以告成事云正德十年
乙亥閏朔日翰林院編修文林郎兼經筵官同修國史
門甥陸深撰
陸文裕藏書目序(楷書烏絲闌紙本中線書序一序二)
江東藏書目錄序
余家學時喜收書然覼覼屑屑不能舉羣有也壯遊兩
都多見載籍然限於力不能舉羣聚也間有殘本不售
者往往廉取之故余之書多斷缺缺少者或手自補綴
多者幸他日之偶完而未可知也正德戊辰夏六月寓
安福里宿疴新起命童出曝既乃次第于寓樓數年之
積與一時長老朋舊所遺歴歴在目顧而樂焉余四方
人也又慮放失是故錄而存之各繫所得儻后益焉將
以類續入是月六日史官江東陸深識
夫書莫尚於經經聖人之書也後有作焉凡切於經咸
得附矣故錄經第一
理性之書倡于宋而盛之然經之流亞也故錄理性第二
語曰經載道史載事故錄史第三
書作于經史間而非經史可附者槩曰古書故錄古書
第四
聖轍既逝諸子競馳故錄諸子第五
質漸趨華而文集興焉故錄文集第六
四詩既刪體裁益衍按厥世代考高下焉故錄詩集第七
山包海匯各適厥用然妍&KR1126;錯焉類書之謂也故錄類
書第八
紀見聞次時事而掌不在官通謂之史可也故錄雜史
第九
山經地志具險易序貢賦寓王政矣故錄諸志第十
聲音之道與天地通禮樂所由出也故錄韻書第十一
夫不幼教者不懋成不早醫者不速起其道一也故錄
小學醫藥第十二
方藝伎術故有成書者孔子曰雖小道必有可觀焉故
錄雜流第十三
聖作物覩一代彰矣宣聖從周遵一統故也特為一錄
以次宸章令甲示不敢凟云目曰制書
陸儼山弔劉生賦(楷書烏絲闌紙本)
弔劉生賦(有序)
唐士劉蕡燕産也感激殷憂有薊丘易水之餘烈以直
言廢故有祠祀直言也在今昌平皇明正德六載日南
至史官深共承陵祀道出祠下顧瞻徘徊乃述賦焉
洵劉生之瓌偉兮已亮夫言出而旤隨誕樹虛而賈實
兮紛振古之共悲測彼蒼之倚伏兮嗟生獨罹乎此時
也當明庭而鋪詞兮既已謝乎無媒也苟忠信之自卬
兮又奚必開金石而稱竒願韜卷以有俟兮恐歲暮之
難期凌冰雪以北渡兮敬弔生之芳祠空蘋藻於寒冱
兮悵瞻遡之遲遲吁會合其猶然兮羌昧已而前之塞
河决於微穴兮當狂瀾之既頽貔虎逸而負嵎兮欲徒
手以徑批臨深淵而莫戒兮聳旁觀之屢疑佩宣王之
昭訓兮亦有道而言危曰余既知夫隠衷兮冀身却而
道垂謂將来之可恃兮竟陳言之誰施謇歴生之故墟
兮睇西山之崔嵬尋采薇之舊蹤兮路逶迤而多岐風
號寒而木怒兮恍有遇於斯須情抑鬱而欲語兮魂靡
靡以難持儻決機於轉圜兮曰獨生之所私
許初
許元復去歲札(行草書紙本)
去歲華札盛情雖嘗具謝然曷以罄報德萬一竊深銘
刻而已鶴梁歸時即審起居強勝尊嫂子舍令孫皆清
吉爲喜諸兄有書見及者鶴梁至淮被劫去竟莫知書
中有何願聞者悵怏奈何小弟自去年夏秋患痰火困
鬱無聊今春復發疥癩日夕爬搔畏出門戶北往之計
茫然可嗟將以弊廬付人則家小何所安頓欲貸則無
主欲貿則無物雖頗安命如負故人知己之望何小川
久不能出方欲勉酬老先生美意強行何期新例適嚴
禁革關文買舟不貲益算不就且作遲局矣篠澳報雖
闋久尚又緩於乃兄也屈指故舊時復彫殘若京洲兄
以去年三月抵潯州不半載即病淹滯至今春二月十
八日捐禄可傷也嗣子隨任尚稚其僕信来四月間纔
起程水陸南北未定家具粗重封鎖後堂樓庫者其次
弟久已窺伺今悉分取所有南宅四官之子名雖立嗣
亦不得專所分者十無一二訃音纔至而頃刻罄然蓋
有嫉立嗣者縱横其間乃至於此鶴梁能言之也以京
洲之存心制行豈應若是官逋私負多不可言所存大
宅計亦難支立嗣者亦虛名耳可悼可憐可悼可憐兄
在知厚漫一及之里中諸故舊承念者皆安尤可喜者
王玄静以六月十九日寅時側出一子云頗竒偉可爲
履吉有孫之慶衡翁愈健亦見丘孫矣明冬九十可無
詩寄賀耶小弟向年出京伏蒙老嫂以蘭竹便面書女
史箴緘賜荆婦荆婦村俗不敢忽易揮展况上有許夫
人之稱愚見謂至寳鄭重宜付之得人嘗聞許少華老
先生夫人識字解文義因少華公寓京時加惠於僕甚
渥遂以此爲獻取姓之相符爾公得扇感甚而又夫人
之逝遂成一詩遠寄来謝初已答云必錄以獻吾兄嫂
以見識者自知所重永傳爲一佳話也列于别紙願一
鑒之或有興作一詩寄少華公亦妙此間陜客時有便
也左右新有所聞不惜隨筆記示無(闕)拘文成叚爲妙
中元之日初弟頓首浮丘老長兄先生知厚
徐獻忠
徐伯臣與子元札(行草書紙本)
湖行彌月未得謁弔近因令叔事將謁宜菴先生併可
見足下也昨見令叔甚潦倒腰疼脚軟不得行坐其状
可憐足下何不兩勸使得寧家調理以安暮年想其心
亦非好外遊者足下啚之尊堂小像已成謹奉去想足
下日来孝思深切得無傷情否古人以理制情自是至
論幸多思之何叔毗近篤疾入死路者再其内人宋氏
誓守貞願死夫前使得見心此亦人間大竒事何子道
義行於妻子此亦可見因併奉知友生徐獻忠再拜子
元孝子足下
徐長谷五言律詩帖(行楷書紙本)
善拳洞
玉洞疎仙宇丹光掩曙雲(闕二字)大澤氣石繡紫霞文束
峽泉流細憑虛閣道分高人留内景遙貺洞庭君
張公洞
洞壑開層嶂懸巖俯碧流驚泉飛雪澗靈石起霞樓玉
笈千年閟丹光五色浮昔聞招隠去今見結廬幽
秋日陽羨舟中
秋序生江甸谿涼散午薰豔將蓮采近清有竹聲聞出
字重巒接人文聯鴈分尋常辦水錯鮮鱠落波紋長
谷山人徐獻忠書嘉靖丁未之子月
王穀祥
王酉室詩草
蘭若閟林丘花朝共此游風傳鈴閣響雨益劍池流俯
瞰千人石高憑百尺樓當歌還對酒戀賞未回舟
靈阜枕通波方舟薄晩過雨聲希澗谷霽色映松羅
秉燭還更酌飛觴不住歌歸家踏清影微月在簷阿
右遊虎丘二首穀祥
横塘别墅敞危樓結夏乘風此度游屏列蒼山開竹徑
帷齊碧樹艤蘭舟阮渾視我仍青眼王粲違時已白頭
對酒歡悰何以減山陽吹笛正悠悠游宴
逃暑應能暫閉關未消多把古賢攀欲抛杯酌方爲懶
少事篇章恐礙閒風墮一庭隣寺葉雲開半面隔城山
浮生只說潛居易隠比求名事更艱右閒居秋日禄
之王穀祥書
錢師周
錢君輔承愛帖(行草書紙本)
侍愛生錢師周頓首拜啓上承愛踰骨肉諄複欵曲非
語言所能盡第無似駑劣有孤尊意雖出處之際有不
在我者每念道懷自是芒背不能帖席耳敗北時誠有
小就之意爲諸家力阻遂爾改圖緣小道未通姑寓海
印寺因勵抵圖再奮強顔與士輩頡頏但恐力委氣屈
爾君所托僕再四熟籌乃得良策然亦陳於高明惟高
明圖之舊事去留惟君一决新畬惟謝子可托僕已道
意更不勞費惟是首肯如僕計老文自能勾當僕非不
欲爲犬馬報君自揣非其人則又不敢強力任重以貽
有道之羞僕非推避當諒小子拳拳不得已之懷不如
是不足以爲報效之道則能諒僕心曲得出入門下矣
南人歸促燈下草草不盡俟四僕回更有細談但四僕
乞峻拒不爲毫髮所誑則愛僕者多矣至囑至囑季夏
望後師周頓首
沈霽
沈子公舊日詩帖(行草書紙本)
舊日集賢里居人晦跡深一隨松菊隠幾度杏花隂洗
藥溪邊濕求醫月下尋却思晉時逸林竹寄幽心東老
沈霽子公
彭年
彭孔嘉書石湖記卷(行楷書紙本)
冬遊石湖記
吳中山水之勝大而遠者曰洞庭小而近者曰虎丘大
者險小者陿若夫遠而夷近而曠兼大小之勝者曰石
湖故洞庭非好異探竒者弗之虎丘則軒冕綺羅之所
萃大夫士清修雅尚者多爲石湖之游余竊自慶生長
太平又適遇父執諸老與二三君子辭榮故里每良辰
令序未始不游游未始不之石湖而亦未始不撰杖履
以從也今年夏四月十有三日遊焉儀制陸公子傳謂
予曰錦繡山川䕫龍人物香山洛社何以加諸盛極必
衰恐難常也時海上雖用兵尚無門庭之禍越十日賊
遽深入掠婁葑二郛五宿乃去六月四日賦再至焚戮
金閶壊萬餘室邑里蕭條人迹久絶而去從太湖溯淛
幸其意亟一草一木無犯焉然遊事遂少軍城晏開干
戈載道雖欲繼往不遑暇也蜡月十有六日偶與周君
公瑕袁君魯望張君伯起沈君道徵有事湖上宿楞伽
僧舍既而納言石川張丈自崑山至䆋卿補菴華公自
無鍚至明伯存叔兩文學侍焉開戶呼酒數酌就寢翼
日遂偕諸公步自行春橋謁范穆祠覽觀音巖經茶磨
山抵治平寺觀新發越公井松下少憩肩輿進道歴紫
薇村上方嶺涉吳山之西麓南望太湖雲濤烟嶠隠見
於涳濛杳靄之間夾路梅蕊雪英芬芳飄灑而風不甚
勁略無寒色魯望携具盧侍御園小飲而返補菴乃啟
泛舟之宴湖光山色風帆沙鳥遠落天際近拂几席羽
觴飛浮麗唱賡和可謂極臨眺之娛窮賞心之適矣華
燭屢跋雲月微明諸公乘興復席圮上酒酣樂極感慨
係之望郊臺則憤闔閭之僭竊瞰越谿則偉勾踐之刷
恥且竊怪夫吳士之輕揚剽銳勇冠荆楚古善用之則
爭盟中國今不善用則受侮島夷何古今人不相及也
華公則曰茲游擅山水之竒免風波之懼領泉石之趣
謝登涉之勞良朋萃止詞客滿座邊𤇺晝警此夕稍息
不惟得地之勝而人之勝天之勝兼有焉烏可無所述
哉於是諸公賦詩陸公繪事俾予記之時方多艱後會
難卜恐他日之視今又若今之視昨也故追念陸公之
言以適茲游之不易得嘉靖甲寅蜡月既望隆池山樵
彭年識
外錄
珊瑚網云卷首爲文夀承大書石湖春曉陸子傳
作圖于前約略彭記澹宕可觀而隆池書尤勝壬
午冬無以卒歲併陽明先生篆體古本學庸卷及
内府金字經二函端溪古硯四臺售之矣
彭孔嘉書南山之什序(楷書絹本)
南山之什序
古人以辭祿爲高懸車爲榮故漢美二疏唐欽賀監至
于兩宫賜金宸章賦别豈非以其止足恬退可尚哉然
三公皆官尊禄厚耆艾大耋而後去也然(原蹟然字點去)若夫
當強仕之秊履要劇之任而棄官營飬求志樂道嘉遯
丘園不應徵命如我考功大夫酉室先生王公者使遭
漢唐之盛則所以優異而寵褒之又當何如耶先生制
舉高選爲翰林庶吉士時制行出補工部屬位屈而坦
懷無悶名高而雋望攸屬超改文選再擢考功水鏡之
才簡要與清通並著冰玉之操耿直偕廉白俱稱時方
競趨公獨静默于是秉鈞衡者訝罕接爲疎外求速化
者觖峻絶而萋菲先生明燭幾先介不終日即以太夫人
春秋高乞歸飬焉今年秋先生夀始六旬而辭禄公朝
懸車故里者餘二十祀矣躬耕以資伏臘著述以永朝
夕臨池灑翰則置斯冰於筆端憑几戲墨則役荆關于
紙上神奪造化妙逼宗工不特守内史之家法規右丞
之畦徑而已其穎悟夙成風裁端秀粤自總丱既標峻
嶷所友皆丈人行所接皆天下士而不爲過屈之禮曾
靡取悦之色清真簡遠風流邁俗誠逸少摩詰之倫也
遐邇嚮慕名勝歸仰如毛羽之長鳳麟如川瀆之奔溟
澥雖唐水部宋著作祖烈丕顯先德崇華殆不足以方
之終養以来薦剡交騰檄召屢下而先生絶意榮進執
志堅恪視臺府若樊籠畏宦途如苦海雖未蒙廣受之
蕃錫知章之賜湖而耆英之會山水之遊日有賞月有
集(下有湖字點去)壺觴臨汎篇詠倡酬其樂豈後於三公哉八
月四日先生降誕之辰也于是大參岳長洲王公庭合
所與遊中都謝時臣高陽許初鴈門文彭文嘉文元發
汝南袁褧袁尊尼袁夢鯉平原陸師道陸安道彭城錢
穀沛國朱朗汝南周天(下有珠字點去)球吳興沈伯麐清河張
鳳翼張獻翼沛彭年輩謀介祝焉僉曰樂只君子邦家
之光樂只君子遐不眉夀此非南山之詩乎惟先生足
以當之乃即吳中山岳最靈秀者凡十有二俾善畫者
圖之善頌者歌之并題曰南山之什以爲先生夀而俾
年序其首簡年竊惟朝廷之於先生豈真忘其止足之
高恬退之亟而弗加之寵異乎是朝廷不忘大用於先
生之意也先生雖算週甲子而精神逾壯時稱晩暮而
道德日新揭斗曜于寰中播英聲于海外非邦家之光
乎非遐不眉夀乎即欲優游商巖偃息魏國未可得也
他日蒲輪再徵黃髮在位補仲山之衮闕建申伯之嘉
績則斯什也將爲崧高之先倡乎年辱愛於先生也久
故敢(下有忘字點去)不辭淺陋而書之嘉靖上章涒灘壯月穀
旦晩學彭年拜手書
彭隆池詩帖
卜築青溪館新開弄水軒宵連明月漾曉愛落花旋鶴
引携琴薦鷗盤拂酒船逹人遵智養豈復羡臨淵
相近竹參差相過人不知幽花攲滿樹曲水細通池歸
客邨非遠殘樽席更移看君多道氣從此數追隨右
五言二律彭年
翻經累歲游禾郡携錫重来住竹林貝葉如山留海藏
雨花隨地聽潮音詩成苑外碧雲合定入禪心片月沈
慚愧當時社中客醉多猶自費招尋禾僧林竹堂懷
詩過訪酬贈年
遠峰疑著雨高樹若含風水墨傳神妙樗仙繼石翁
日斜疎樹影秋淨碧谿寒隔浦山千疊詩成馬上看
落日半山紫新霜疎樹紅詩人美秋興携杖過橋東
右題畫三絶隆池
江南春色滿晴郊紫燕初飛未定巢最愛名園新柳外
一枝穠杏倚風梢題杏
君家庭下有仙樹還疑天上遠移將素枝映月裁崑璧
幽韻因風散楚香咏玉蘭
粉合胭脂作曉妝富於顔色吝於香東風不肯全分付
相對梅花各斷腸咏海棠
庾信風流賦小園碧山當戶綠池翻煑茶滌研足幽事
永日忘形與客言彭年
徐中行
徐子與送瑯琊王氏昆季詩草
海内於今有大名自耕黃穄隠茅衡論詩未必推公幹
作賦還應過長卿萬里白雲知我癖十年青眼望君情
故人西去多傾倒况復相逄愧此生
十年懷疏淚長枯兄弟伶俜滯海隅此度别離俱慷慨
不知天地有﨑嶇孤忠久抱千秋恨元惡方嬰兩觀誅
正是聖明新雨露恩波應已浹玄廬鳳洲兄弟赴闕
上書賦此送之
聖主初綱法令齊萬方歡喜報金雞豈知禁劾埋丹懇
詎有恩慈漏紫泥北折(闕)清遠徼南驅日域静遺黎
功多誰謂翻成譴汧督牙門死後題聞赦後再貽鳳
洲兄弟獻忠
外錄
珊瑚網云向譌作枝山書竹懶翁見之曰此天目
先生筆也遂改入此(向譌枝山改入子與而詩款係獻忠未詳)
袁福徵
袁履善詠梅詩帖(行書紙本)
纔過幾朝渾拆徧只消一霎又吹空何曾學舞能迴雪
便不為臺與避風
尺捶擬爲千年用滿樹空留百口酸苦心乍可虀鹽裏
粉骨那干鼎鼐間
自離京洛緇塵少一到齊梁綺語多老子七言雖澹泊
何曾一字犯隂何
有花多處便凭欄插在金瓶日日看百斛量珠真富貴
兩枝剪綵太寒酸
賦繁臺雪雲將暮歌罷庭花月未殘客至苑皆瓊作樹
兵来井用玉爲蘭(二首)
起来無頼晩風狂便恐飄零損歲芳飛䴏不持身欲去
綠珠雖墜魄猶香
江左風流屬謝家諸郎如玉女尤佳如何雪裏同聯句
不比梅花比柳花
晩作園丁身荷鋤春風披拂到吾廬且須著意憐芳潔
纔問和羹俗了渠
生長荒山野水傍何曾倚市及窺牆幽妍醜殺施朱女
高耿賢如傅粉郎
漢魏裁詩韻已卑六朝人物更何爲平生老子無蹊徑
不識蟲兒并玉兒
浮休嘆柳斫爲薪子美憐梅傍戰塵只願玉關𤇺火息
老身常作看花人
環子麗華今并去謫仙狎客兩堪悲懸知千載難湔洗
留得沈香結綺詩
百卉凋零特凛然谷風栗烈澗冰堅隂山餐雪高臣節
中野飛霜乞母憐
衰年鼻塞等薰蕕高摘濃薰各罷休奴斫長枝汲新水
老夫胡用置香篝
看来靈種聚精英占斷人間一味清喚作花王應不忝
(下有庸字點去)當時虛厠水仙兄
嘔吐心肝撚斷髭籬邊沙際步移時獠奴竊笑翁迂闊
敲斵殘詩廢午炊
錦嚢玉笛喜追從度曲聯篇雪月中老對此君無意味
欠詩無笛少花翁(謂孫季蕃)
袁䘒陽曉仙謠帖(行草書紙本)
曉仙謠
玉妃喚月歸海宫月色澹白㴠春空銀河欲傳星靨靨
碧浪疊山埋早紅宫花有露如新泪小苑叢叢入寒翠
綺閣空𫝊唱漏聲網軒天降凌雲子迢遙珠帳連湘煙
鶴扇冰霜金骨仙碧天曲盡綵霞動下視九州俱悄然
泰(原蹟下有玉字點去)王女騎紅尾鳳半空回首晨雞弄霧蓋狂
塵億兆家世人猶作牽情夢予老懷遊仙因擬曉仙
謠一篇以山人醴泉沈高士不食烟火夜駐花寮晨興
北瞻天馬雲氣靄&KR0034;若有所思而楊君逹至欲乞寫爲
寫一過歲舍乙未嘉月既望佘西䘒陽居士袁福徵
張澂
張澂舊作詩帖(行書紙本)
舊作數首錄似春山老先生請教
次荅濯川翁
菳井栽茶事已多方舟安可别煙蘿空虛也仰文章美
汲引深慙禮數過山斗自今甦遠夢蒿菜回首足清歌
重霄顔色吳中夜月白澄江路幾何
留鮑雲壁宿山中
江草江花幾夕曛燕山回首隔重雲功名遠赴鵷鴻列
野性長追麋鹿羣此日竹樽還共倒清宵梨榻願平分
松間細雨篝燈坐漫認吾昆(原蹟顛倒)劍上文
外以小作塵覽而先生不賜一字之教得非走弗
能因往知来之故耶用是不揣復書一首少見懷
私末二句以意逆之可也
剪燭高談憶舊年别來消息兩茫然通詩久負更風字
曠飲無妨破俗緣入宦多君光郡國逃名獨我足林泉
元龍百尺江城裏何夕床分上下眠嘉靖乙未季春望
前二日侍生張澂頓首拜稿
黃姬水
黃淳父詩冊(行草書)
茲山信靈氣南望接蒼梧海近罏峰暗天寒鏡水枯翠
微空玉帛丹壑隠金符猶仰玄宫在千秋片石孤右
題禹陵
共遣區中累来從物外遊溪山勝不改吳越跡空留遠
浦蒹葭晩隂崕薜荔秋寒花送歸櫂漁唱起江鷗右
石湖秋泛
春烟嫋嫋雨濛濛梁苑隋隄一夢中纖葉空憐半江水
殘絲猶怯五更風永豐園裏情無限蘇小門前曲未
終寄語飛花好栖泊莫教飄蕩恨西東長干柳
淺白深紅鬭合歡絲絲香雨晝難乾會須一日三百盞
無那東風十二闌水上新傳錦字豔樓頭長怨玉簫寒
可憐春色隨花盡歸興還應帶月看息園賞牡丹
蓬苑彯纓羡年少星装千里赴神皋王程草色催緹騎
仙闕花香待錦袍侍從雍容恩最渥文章清祕價偏高
金昌楊柳還堪折綠酒紅亭揖佩刀送姚禹門還朝
北上
嶺南才子邁華風早歲聲名動域中無用官嫌廣文冷
合知詩有拾遺工雙魚南北元非隔老驥雄心亦自同
今夜思君淮海月清光解到五湖東答歐崙山郡博
豈因貧賤事干謁閉戶著書無斗糧猶耻王孫一飯惠
未忘俠烈五陵狂黃金散盡留顔色白髮悲来歌慨慷
相對秋風都市酒青天不語泣干將贈金孝廉子坤
空自時標千里駒與君同哭阮生途足離楚國方爲玉
泣下鮫人始是珠七首風霜羞烈士馬蹄花月憶名都
各天南北應難見頭白臨岐酒一壺右送盧山人次
梗還濬縣
鶵黃綠窗下芥羽含輕粉暖風階草長呼羣入花影
右題叔平畫
黃山南麓石湖東山色湖光蕩碧空十里横塘芳草路
菱歌清唱月明中姬水
何良俊
何元朗春中東歸札(行草書紙本)
春中東歸談晤洽日殊快殊快但别後回首更憎悵惘
耳聞邑中長吏得罪巨室此華亭數百生靈含冤地下
實天假之手耳而吾鄉縉紳動輟欲邀長厚之名更無
有正言以聲其罪者坐視桑梓之民並爲魚肉何太無
香火之情耶可嘆可歎可歎可歎平老數有直氣想必
有說也側耳以俟佳報茲小僕歸聊附一耗冬米一担
少致遠意唯照入幸甚郡中近事不靳示知至望眷生
何良俊頓首紫岡兄長先生大人門下
何良傅
何叔皮與長谷札(小行楷書紙本)
良傅頓首長谷兄侍下臨行辱至意勤渠極荷骨肉之
情僕自十五日分袂廿一日至丹徒已附徽州胡主事
舟行矣一入風塵殊便鞅掌始知烟霞爲真相丘壑爲
仙區也承惠佳篇實領至教必不沈溺以負初心使淮
南招隠徒勤而北山移文復作也城南新社已結清緣
尚頼足下綜理其事以俟僕南歸耳前與議僕奉貞孝
君事此區區畢志死亦異議者承足下亦謂爲當理僕
特不能負貞孝於幽冥耳如欲沽名有如此日但恐家
父兒女情多僕去後將有别議僕歸必不能奉命者老
兄托在骨肉煩一東下細議此事已承見許敢此復申
幸不負遙望故鄉不勝戀戀水東西谷臨行促不及走
别相見煩一道意良傅頓首再拜(闕)不盡言言不盡
意
豐坊
豐道生臨續書譜并識帖(行楷書烏絲闌紙本)
類有科舉習氣顔魯公作干錄字書是也矧歐虞顔柳
前後相望故唐人下筆應矩入(闕)無復晉魏飄逸之氣
且(闕)長短小大斜正疏密天然不齊孰能一之謂如
東字之長西字之短口字之小體字之大朋字之斜黨
字之正千字之疎萬字之密畫多者宜疏畫少者宜肥
魏晉書法之高良由各盡字之真態而以私意參之耳
或者專喜方正極(原蹟旁點二點作脱字)歐顔或者惟務勻員專
師虞永或謂體須少匾則自然平正此又徐會稽之病
或云欲其蕭散則自不塵俗此又有王子敬之風豈足
以盡書法之美哉吾嘗採古人之字列之爲圖今略言
其指點者字之眉目全藉顧盼精神有背有向隨字形
勢横直畫者字之體骨欲其堅正勻静有起有止所貴
長短合宜結束堅實之者字之手足伸縮異度變化多
端要如魚翼鳥翅有翩翩(闕)之状挑剔者字之步履
欲其沈實晉人挑剔或帶斜拂或横引而外至顔柳始
正鋒為之正鋒則無飄逸之氣轉摺者方圓之法真多
用摺草多用轉摺欲少駐駐則有力轉不欲滯滯則不遒
然而真以轉而後遒草以摺而後勁不可不知也懸針者
筆欲極正自上而下端若引繩若垂而復縮謂之垂露故
翟伯夀問於米老曰書法當何如曰無垂而不縮無往而
不取此必至精至熟然後能(闕)遺墨得其一點一畫皆
昭然絶異者以(闕)用筆精妙故也大令以来用筆多失
一字之間長短相補斜正相拄肥瘦相混求妍媚於成
體之後於今世尤甚用筆不欲太肥太肥則形濁又不
欲太瘦太瘦則形枯多露鋒芒則意不持重深藏圭角
則體不精神不欲上小下大不欲左低右高不欲前多
後少歐率更結體雖太拘而用筆特偹衆美雖小楷而
翰墨灑落追蹤鍾王来者不能及矣顔柳結體既異古
人用筆復溺一徧余評二家為書法之一變數百年人
爭效之字畫剛勁高明固不爲無助而晉魏風軌掃地
矣柳氏大字偏傍清勁可喜更爲竒妙近世有效之者
則俗濁不足觀故知與其太肥不若瘦硬也
草書之體如人坐卧行立揖遜忿爭乘舟躍馬歌舞擗踊
一切應變非苟然者又一字之體率有多變有起有應如
此起者當如此應各有義理右軍書羲之字當字得字
深字慰字最多多至數十字無有同者而未嘗不同也
可謂所欲不踰矩矣大凡學書草先當取法張芝皇象
索靖等章草則結體平正下筆有源然後倣王右軍申
之以變化鼓之以竒崛若泛學諸家則有工拙筆多失
悞當連者反斷當斷者反續不識向背不知起止不悟
轉換隨意用筆任筆賦形失悞顛錯反爲新竒自大令
以来已如此矣况今世哉然而襟韻不高記憶雖多莫
湔塵俗若使風神蕭散下筆便當過人自唐以前多是
獨草不過兩字連屬累數十字不斷號曰連緜遊絲雖
出於古人不足爲竒更成大病古人作草如今人作真
何嘗苟且其相連處特是引帶其筆皆輕雖變化多端
而未嘗亂其法度張顛懷素最號野逸而不失此法近
代山谷老人自謂得長沙三昧草書之法至是又一變
流至於今不可復觀唐太宗云行行若縈春矧(矧依原蹟)字
字若綰秋蛇惡無骨也大概用筆有緩有急有鋒有無
鋒有承接上文有牽引下字乍徐還疾或往復收緩以
倣古急以出竒有鋒則以耀其精神無鋒則以含其氣
味横斜曲直鈎環盤紆皆以勢爲主然不欲相帶相帶
則近於俗横畫不欲太長太長則轉換遲直畫不欲太
多太多則神癡以捺代乀以發代辵亦以捺代之唯乀
則閒用之意盡則用懸針意盡則再生筆意不若用垂
露耳
用筆如折釵股如屋漏痕如錐畫沙如壁坼此皆後人
之論折釵股欲其屈折員而有力屋漏痕欲其無起止
之跡皆不必若是筆正則藏鋒筆偃則鋒出一起一倒
一晦一明而神竒出焉常欲筆鋒在畫中則左右皆無
病矣故一點一畫皆有三轉一波一拂皆有三折一丿
又有數樣一點欲與畫相應兩點欲自相應三點者必
一點起一點帶一點應四點者一起兩帶一應筆陣圖
云若平直相似狀如笇子便不是書又如ꇰ當泯其稜
角以寬閑圓美爲佳心正筆能正意在筆前字居心後
皆名言也故不得中行與其工也寧拙與其弱也寧勁
與其鈍也寧速然極須陶寧(原蹟寧字點去)俗姿則妙處自見
矣大要執之欲緊運之欲活不可以指運筆當以腕運
筆執之在手手不主運運之在腕腕不知執又作字者
亦須略考篆文須知點畫来歴先後如左右之不同刺
㓨之相異王之與玉礻之與衣以至秦奉泰春形同體
異理殊源本既同斯不浮矣孫過庭有執使轉用之法
執謂淺深長短使謂縱横牽掣轉謂鈎環盤紆用謂點
畫向背豈偶然哉用墨作楷欲乾然不可太燥行草則
燥潤相雜潤以取妍燥以求險墨濃則筆滯燥則筆枯
亦不可不知也筆欲鋒長勁而圓長則含墨可以運動
勁則有力員則妍美余嘗評三物用不同而理相似良
弓引之則来舍之急往世俗謂之揭箭好刀按之則屈
舍之則勁直如初俗謂之回性筆鋒亦欲如此若一引
之後已曲而不復挺又安如人意耶故長而無勁不如
勿長勁而不員不如勿勁蓋紙墨皆書法之助也續
書譜者何續孫過庭之所未僃也孫書譜中云撰爲六
篇分成兩卷是尚有下卷而代俗無傳耳尭章之續其
有見於斯乎元趙子昂嘗書此而逸其半妍麗秀拔余
賞之舊矣偶因筆墨之適對臨此卷世有識者其視趙
書爲何如耶嘉靖九年八月朔日豊坊識
豐南禺臨養生論并題(行草書紙本)
養生論(原文不錄)
嘉靖庚戌端陽日在武林京芝樓時雨初霽明窗絶塵
偶閱右軍養生論古刻爲臨此冊或云中散著論而不
保其終疑斯言之誕者夫嵇以傲物取憎遠乎明哲彼
身爲國華而惎于簒賊忠義之節昭應無窮殆賢乎遺
世而獨立者繄神仙之說古謂荒唐養生之理則易有
頤卦書有無逸黃帝有内經論語有鄉黨君子心悟而
躬行之則養德養生胥得之矣夫豈皆外道耶南禺外
史題
豐西農詠史并登瑞石山詩帖(行書烏絲闌紙本)
詠史二首
唐虞去我遠想像有遺書三苖贊敷德丹朱儆無虞如
何誹謗戮坐見指鹿愚豈不懷蒼生策名舊天衢大
厦非一支衡門聊可娛
殷宗墜妲己陳祀傾夏姬綠珠滅季倫碧玉戕知之造
端察天地禽獸决幾希王道由慎獨長生捐美姬草廬
志寧静醜婦焉足嗤
登瑞石山
紫陽仙人今何在瑞石竒峰千古留積雪經年暎紅葉
春雲滿郭縈朱樓日搖江影帆檣渺風起湖波簫鼓流
咲索丁公京鶴羽共君漫汗過瀛洲道生頓首上子和
先生請正
陳淳
陳白陽詩草
藩籬不設處吾道是吾家地僻寬行跡林深多落花興
闌覺老至力倦畏途賒最愛茅簷月依依進復斜白陽
山人道復
屋上春鳩鳴村邊杏花白持斧伐遠揚荷鋤觀泉脉新
燕識舊巢人看新歷臨觴忽不怡惆悵遠行客戊戌春
日道復書
綠蘿百轉露華輕紫翠重重繞帝城天上神宫金作屋
雲間仙樂玉爲笙澗盤九渡三天淨峰疊羣星一劍横
此日分萸嗟鶴馭月明彷彿步虛聲九日登高和作
自愧迂疎常取咎更兼多病懶經營一生落落真如寄
舉世滔滔亦可驚身外事機爭入夢眼前杯酒却關情
茅齊此夜勞相問風雨明朝未許行客過田舍奉贈
城上新月白溪邊新水深多因心跡倦不得往来吟
陳淳道復
白陽山人與東浦札(行草書藍箋本)
適朱生来接執事廿八日書展誦之餘足見親愛昨日
小孫周歲城中無一字及老夫不知乃屈執事失陪惶
恐曾有俚鄙四句寄我小孫想發一咲過矣乘便草草
比爲塵土作癢洗俗作微疾未得參候怏怏餘容面悉
不具旦晩將束裝爲城居計已經宅後當一揖而去也
十月二日淳頓首東浦尊契兄親家執事聞朱生
云昆玉皆要香橙樹當如命須早来也
陳復甫月餘札(行草書紙本)
月餘不奉面馳情昨過大姚見希徵弟知貴體違和殊
驚駭茲遣童子奉疾想當勿藥若已康勝幸即就便舟
一来有事在此傍皇不能果决須君来定奪耳倘未安
亦不敢強也乞裁照萬萬十八日道復頓首野朴契厚
先生執事餘空
陳道復梅雪詞帖(行草紙本内項氏印不錄)
楳雪(篆書)
葛姬號梅雪金陵人也年最幼性最淑與尋常姬大不
侔原其號稱情矣山人見於婁之東扣其顛末則其前
輩山人之二十年交也呼酒盡醉且作梅枝并置一詞
贈之詞調蝶戀花云
梅子花開春事早瑞雪霏霏滿目明如掃高下一天渾
是縞誰云世上無瑶島花下那人真箇好就裏温然
似玉無瑕藻人景相輝難細道多情忽地爲傾倒白
陽山人書于濠西旅館時嘉靖乙未中秋
陳白陽有鵲詩帖(行草書紙本)
有鵲巢南枝居然蔽風雨下上送好音成德流芳羽行
者皆喜聞坐者亦喜覩何當烏喙惡日来折門戶門戶
凋落時風雨乃旁午寄語同形人甚勿自相苦近作
書呈道濟老弟一咲大兄羲亝留田舍累日恨不得同
話言嘗有小詩不惜教和廿二日淳頓首
陳道復秋来札(行草書紙本)
秋来忽忽渴欲一見無緣也朱生向造宅已嘗道尊意
蓋已領之矣凉&KR0963;一節多承費心但遣匠氏爲規畫則
又過厚矣恐不當如此但得假小杉木數莖足矣旦晩
尚令朱生詣前耳金氏作弔近已行矣若必欲奉陪所
不辭也餘容面謝蕩事如此蹭蹬則我之行計又未可
必行止非人所能有弗信矣一笑一笑非吾兄介意更
仰之於何人耶子齡舍姪在宅否相見當道此情不具
七月望日淳頓首東浦尊親家先生契兄
陳復甫閒事札(行草書紙本)
僕近以閒事到松陵返棹時經宅前願一登拜計南行
未還中止茲得手教知尚未發始覺會晤之不偶爲之
悵然老太夫人何恙今既佳慰慰僕行固未就而棲止
亦未安欲結一巢以蔽弱雛而後長往而百無一僃奈
何奈何承謂塵坌不入戶文墨日相親正未然耳負媿
負媿聞行期在十五乘此佳節汎汎於江月之下直欲
登仙也欣羡東浦圖奉上細閱殊不佳玉池圖當辦還
僕欲附一事於南明後日或面&KR0548;也不具十一日淳頓
首東浦尊契丈親家先生向辱賜未謝尚容
方岳
方岳醉歌
勸君且盡一杯酒身外無窮莫開口近聞誰直白玉堂
或傳其佩黃金斗與君何干與我奚有不如雨話耕夫
烟呼釣叟問竹活無看梅開否天下事自有䕫龍人山
中居只堪麋鹿友乾坤蕩蕩呼不聞今古茫茫骨俱朽
鷄催晨兔没酉春風来時又花柳不知柳今幾青花幾
紅但見吾人成老醜吾欲採薇西山播穀南畆吾牛雖
健吾衰久只可茆柴火酒醉幾觴村田樂詩吟數首不
然空山寂寂白晝長閒殺一雙無用手
馮恩
馮子仁與孫内翰札(行書紙本)
高才博學如黃山谷尚云讀禮記月令篇然後能解子
美過時如發口句恩顧毅齋何能爲役而敢妄肆詆訶
此所以不能贊一言也恕責恕責愚意硃筆前點四
字後直一句皆决不可去者不知於尊意如何耳使回
草草奉復不宣僃内翰孫年文先生執事女帶一束
連匣付去人糖霜之拜感感恩又拜
馮大受
馮咸甫微風詩帖(行書灑金箋本)
微風庭院日閒閒問字人歸便掩關樓面四窗憑粉堞
墻頭一闕帶青山著成書繼先天後刪得詩從大雅還
禪誦罷時臨古帖蕭疎竹影研屏間馮大受
書畫彙考卷二十六
