書畫彙考卷二十七
刑部左侍郎卞永譽撰
書二十七
明
陸師道
陸子傳詩牋(行書)
人日立春前風光併作妍嶺雲鮮暎日湖水澹生烟乳
燕嬌花勝輕鷗送酒船韶華生樂事端不負諸賢為
明夫道丈書師道
山迴水轉渚宫開霸主樓船避暑来六月湖中天鏡曉
百花深處美人回鹿泉雉苑猶春色玉劍金鈿又刦灰
惟有溪邊綠楊柳千絲還拂掌中杯消夏灣作
蒙山顧渚雨前春紗帽籠頭掩竹扄禪榻風飄詩欲就
瓶笙聲轉酒初醒何人可獻驚雷荚有客曾為品水經
待汝山園生紫笋還期千里汲中泠
春光滿地百花枝烏帽承塵半醉時莫放玉鞭催馬急
瓊林還記宴歸時
坐占溪亭松樹隂紅塵不染静中心高山流水千年調
此趣應知不在琴
霜葉垂垂落木秋江城細路逐山幽扁舟載渡者誰子
溪上有人歌遠游
千山一白照人頭蓑笠生涯此釣舟不識江湖風雪裏
豈能干得廟堂憂子傳陸師道書
(闕)用
(闕)用與罄室札(行書紙夲)
屢辱手教仰荷拳拳非鄙人所敢當也高陽書中言兄
有書未至想有待耶篔谷數蒙惠顧區區微以尊意諷
之久不為此矣近時亦稍及之但不似曩時之甚耳公
事之暇輙留心古董此中頗有所得入多出少亦足喜
也聞令郎長成學業大進復得良士為舅甥畢姻想在
邇耶區區碌碌如昨惟懷抱甚適貧賤憂戚之事舉不
足以動其心所以目疾雖不減亦不增所托求石屋明
目方乞即致之真大惠也隆池正齋俱赴軍門之招建
功立業得此機會吾輩株守殊為可笑毛石壁在此以
詩酒自娱甚為儕類敬重此亦壯遊之助區區荷其雅
愛尤深故漫及之章美鐵筆甚精篔谷頗得其力三橋
在此三公而下無不倒屣迎之且古玩山積資斧日增
今歲准得嘉禾之選矣陸玄洲之恙想已平復暇中不
惜示(下有惠字點去)慰龍門海洲聞日夕聚首遥想高興數數
飛夢虎玄石湖之間而探嚢羞澁不能長往奈何奈何
玄洲書至適在西内拾紙作此不能一一用頓首再拜
上罄室老先生大人閣下
(闕)修
(闕)修與罄室札(行書紙本)
向晚奉期不能踐約即刻有河豚屈過共享不敢負盟
耳幸移玉萬萬采生望𢃄来有小亊一勞也舍甥扇想
辱揮染并希袖過極感極感五日修頓首頓首罄室契
兄先生文侍兼有要言面陳明日去領三山翁之命
恐席間道及何以應之耳修又言餘
錢允治
錢功父詩帖(楷書烏絲闌花箋本)
寄懷伯耳
金雞消息杳難期銅柱功名此一時南徼舊分陳日晃
東夷新斬莫離支烹魚不信書無字逐獸應愁路有岐
聞說樓船方出海短衣寧用怨歸遲
中秋虎丘
鐘梵聲移夜向分林端月出尚氤氲中庭紫罽千人座
下界銀濤萬頃雲刻意商歌湘竹管牽情花氣石榴裙
如何此夕杯中酒不為傷秋也易醺
秋日同周懋修諸丈登浮黛閣
越壘吴臺仿佛存湖頭烟火衛家村山浮眉黛非無主
谷剩篔簹尚有孫懸牓總嗤新署筆頹垣猶識舊題痕
相逢共是登樓客惆悵秋雲落日昏
次荅吳翁升短歌
金昌樓上偶逄君把臂匆匆一論文已驚座上霏珠玉
忽見筆底開烟雲聞君悼亡有新賦淚眼曾枮山下墳
即今吴中久不雨往往禾黍生秋蟁清風賴君曼聲起
坐令寒士無憂矣
無題
結綺成灰肉陣空裸遊寂寞野花紅枯桐不是昭華管
曾入春心醉夢中錢允治具稿
徐階
徐文貞與白谷詩帖(行草書藍絲闌紙本)
孟春五日奉候白谷老先生辱留飲從辰至申感
念今昔因成一詩錄呈博笑
尊酒凭軒竟日留白頭重續少時遊漫憐名附天閑驥
且幸身陪谷水鷗膠漆(原蹟下多漆字圈去)有情原不解丘園無
事足相求請歌伐木君徐聽一月應須一繫舟眷生徐
階頓首拜
徐少師五嶽詩帖(行草書紙本)
五嶽一首
五嶽分五方迴薄凌穹蒼遥從太極判秀色新如常中
藏古僊人玉貌無凋傷日月掩靈洞雲霞封石牀黃公
有高標拔俗心飛揚恥随家䳱食思與煙鸞翔同天不
相知投契在短章青鳥今日来報予渡江湘涉歷遍九
州躋攀覽遐荒天游捫羣岫虹度窺石梁僕本湌霞人
聞之悦肝腸但恐隂陽移人命如朝霜何不早辭家駕
鴻鞭紫凰四嶽倘歸来嵩邱是吾鄉若采三花樹行随
白鹿傍山人有超世之志將棄儒業思游五嶽邇得
覽予詩于程子逆旅喜予同志雖未悟平生而走書千
里因露本懷以要一詩予緬欽高風灑翰遥贈焉存翁
王畿
王龍溪與石山札(行草書紙本)
侍弟王畿頓首拜石山老兄丈先生道宗下昨偕尚莘
出西水深期得與兄再會悉取請益不意乃舍我而去
豈勝悵然豈勝悵然領尊惠煩轉謝尊翁東園老先生
吾兄功夫大段已知得力但一念超脱處若猶欠勇未
免以因循為自然恐後之視今或猶今之視昔年與時
馳意與歲邁不可不發深省耳弟别去不敢負知愛秋
仲之約千萬弗渝价返附謝不盡所言笋芽一裹附老
嫂(見弟婦意)五月望日畿再拜苧村翁物故吾道之傷
王汝中昨者登堂札(行草書紙本)
昨者登堂弔哭無淚可揮自謂海内相知如令尊者有
幾百凡未盡之者皆屬於賢契大概賢契繼述之大在
於學問一事其間親友交承務在從厚益光尊翁盛德
所問西湖令叔祖之事可悉憑令師體仁裁處毋使破
漏中間即未能直遂不須屑屑與園翁令祖知之以全
彼此之情方為善繼善述耳昨因同伴相絆候不及候
面一盡此懷殊怏怏尊翁襄事時或俟過此時定期入
晤慰此耿耿使至承書惠拜領草草奉復以謝不盡心
期通家生王畿再拜道卿春元大孝方先生多托致
謝所惠例不敢受幸照存又言
王世貞
王弇州書雜詩帖(行書紙本)
西山一何高高高殊無極上有兩仙童不飲亦不食與
我一丸藥光耀有五色服藥四五日胷臆生羽翼輕舉
生風雲倏忽行萬億流覽觀四海茫茫非所識
人生不滿百歲歲少歡娱意欲奮六翮排霧陵紫虚蟬
蛻同松喬翻跡登鼎湖翺翔九天上騁轡遠行游東觀
扶桑曜西臨弱水流北極玄天渚南翔陟丹丘
九州不得步願得凌雲翔逍遥八紘外遊目歷遐荒披
我丹霞衣襲我素霓裳華蓋紛晻藹六龍仰天驤曜靈
未移景倏忽至昊蒼閶闔啓丹扉雙闕耀朱光徘徊文
昌殿登陟太微堂上帝休西櫺羣后集東廂帶我瓊琚
珮潄我沆瀣漿踟蹰玩靈芝徙倚弄華芳王子奉仙藥
羡門進竒方服食享遐齡延夀保無疆瑯琊王世貞
王鳳洲與白川札(行書紙本)
年侍生王世貞頓首拜大台柱白川翁老年兄先生大
人鈞座下弟自東土獲奉顔色于今十改歲矣伏惟吾
丈以不世之才膺殊特之簡撫有東周入衛三輔旂常
是勤鼎鉉非遙甚休甚休弟今春匍匐北上為先君子
白見冤狀躑躅都門之外半歲而始獲昭雪歸葬之後
長奉洒掃間理漁樵於小人之分已足他非所計也忠
菴兄盛德長者亦有疆場之累今聞行勘以吾丈為之
代當無復他虞矣兹因舍親俞生行便聊附起居之敬
俞乃文學仲蔚子仲蔚名重吴中與弟契分非常此生
欲畢姻於大同一幕僚不能自達欲求吾丈為給力出
關仍得導騎護至彼地窮途之感不在此生而在弟矣
手記潦草不恭統惟台亮祁寒北土猶甚惟冀為道自
玉以膺大眷不宣季冬朔世貞弟頓首再拜
王元美與仲蔚八札(行書紙本)
廿五日次河間友生王世貞頓首啓仲蔚尊兄足下春
時附一詩及書知當達也賊益深無復下理貴人悉海
内兵攻之吾恐遂一擲耳仲蔚佳士顱肉作青精氣何
可著賊手吾力不能挽夢寐仙仙耳仲蔚知吳明卿謫
耶坐以談文章故當事者幾一網盡然謂僕乃其魁焉
所深恨僕則以左右死者常自厭恨業障不自割斷借
人了之明歲夏初可長得奉仲蔚也日坐樊籠訊諜滿
案作生平所無態苦甚苦甚武當笋風格袖領篔簹昨
見(原蹟見字圈出)過焦副使者雜油及蒜烹之一見欲嘔不覺
匿笑此笋亦遂當咲吾也人去便聊以問仲蔚笑佳集
頗已徵梓人苐急須管仲長公子贊耳足下不作管贊
殊未解所以新詩亦便寄来併刻之徐子與行部吳中
首當下榻仲蔚也貞又拜
昨承示徐子與誄適有客不能作荅侵晨讀之詳婉懇
䔍令人神傷蓋不獨其辭之宏麗也近舍弟所寄分書
已至後有增定一二條旬日内亦須遣人入霅故不復
寄音墓碑成足下亦不必親行但倣百衲碑例量其大
小雙鈎廓填入石可也冗次不一一世貞頓首啟仲蔚
尊兄大雅足下
連日苦瘡瘍爬搔甫畢呻吟繼之以故不獲候訊更辱
雅貺先及慰藉勤拳感甚感甚僕之此補甚乖夙懷得
遂初服快不可言所少恨者家無聲色之奉園池酒食
皆與客共而為人生排作韓熙載以此不能㤀言耳談
及子與便令人酸鼻俟櫬歸即當有茗上之行當約足
下同往也舍弟遷江西臬副想所欲聞者餘不一友弟
王世貞頓首復仲蔚老兄先生詞伯足下
隂符經信是趙得意筆雖小有刮損不妨白璧已令休
承公瑕作跋更須兄數法語前有佳紙書之可也外紙
三條求以八分書欲刻之紫檀匣并希即付去力圓覺
經六卷可揮灑否勿謂姚麟廹欲坡書換羊也世貞頓
首仲蔚老長兄大雅
前得教知苦利未平昨見王明佐道病狀甚悉今夏暑
濕不時脾家積食飲之毒得秋氣輒發宜絶滋味時以
白粥補之香連丸類恐太峻或非高年所宜也僕比飲
噉如昨體中亦無苦似得絶欲之力聊以附聞不一世
貞頓首仲蔚老兄大雅左右
得書知子與兇問詢之使者得其詳必不妄矣嗣息竟
絶二千里旅櫬人理慘酷能不痛傷若僕何足言縱彼
中狂吠不勝病疏已上决不出矣且念子與乃爾中年
以後人何可遠出歸老弇州園與足下時相聞足矣足
矣餘不次世貞頓首復仲蔚尊兄大雅足下
昨復勞神染翰結法古雅之甚明當致之苐恐此老見
姜沈慣不便識耳所喻松雪隂符經筆甚佳但跋尾名
姓及收藏前印俱為俗子刮壊而後少六十九字又無
佳跋勉以十金酬之想它人不復爾也足下以為何如
將来正須足下大加賞鑒耳餘不具世貞頓首復仲蔚
尊兄大雅足下
王世懋
王敬美與仲蔚札(行書紙本)
得書欣若面談適早得京報知家兄南都之謗不入與
王龍池俱無恙此誠為世道慶不但僕家事也唯虚江
兄在罷軟之列差為不樂耳愚兄弟素寡宦情今著此
箭誼無復出公論既明進退自由比於勒歸霄壤矣知
足下憂喜當同故不憚詳述也僕書尺牘雖小佳較梓
匠政得勝耳為家兄所強乃作班定遠窮時態可為一
噱得袠可有十二三其意在博採與足下務精之意别
(下有又字點去)欲稱雅語即古人尚多不滿人意者况唐宋暨
時人耶春日正佳兩園梅花盛發念足下不得共握麈
其間有興能買舟一到否即日世懋稽顙復仲蔚徵君
先生大雅足下
張元忭
張子藎書岣嶁山房記
靈鷲山靈隐寺之西循曲徑踰小澗有泉泠然而清有
石獅蹲而虎踞有梅數枝有竹數竿有屋數楹悠然其
間者岣嶁山房也其中為樓曰紫蓋云者岣嶁山之别
峰也樓之上下析為小室者五凡燕居款客却暑避寒
之所無不畢具樓之外插槿為籬疊石為垣刳竹為瓦
引泉從垣間瀉出日夜作瀑布聲緣籬翠竹交暎其前
盛夏凛然如秋出樓之北躋石磴而上數十步結檜為
亭曰来鶴因名為坪曰對奕又上數十步曰孤嘯臺為
白砂丹井為禮斗閣為香雪巢其外為桃蹊茶坂梅塢
橘坡蓋是山周遭不盈十畆而極備幽致入之者如遊
於蓬莱方丈而莫能窮詰也山人姓李名元昭少喜任
侠有提戈取功名之志稍長更讀古書工詩詞已而棄
去習舉子業為諸生尋以祖爵襲千戶侯亡何又棄去
始一意養生之術躬負瓢笠與其徒雲游湖海上凡名
勝之區足跡殆遍歴七寒暑然後歸構山房為終焉之
計室中刻木為小像傍列棺殮之具穴山為塜題曰岣
嶁山人墓是時山人年六十有五今七十有九矣余自
甲子歲聞山人名而訪之遂定方外交嗣是往来錢塘
必造宿於山中徘徊累日不忍去噫自余交山人迨今
十餘年矣世故撓其外欣戚盪其中役役營營竟成何
事而山人負不羈之材挟文武之器乃能早謝去獨與
造物者游等勲業於浮雲視死生若旦暮今其年益耄
神益強視聽益聰明步趨益蹻徤雖其中所深詣非余
所敢知迺以余自視年為減山人之半而神氣不逮遠
甚顧猶馳逐於夢幻之場而不知返視山人為何如雖
然山中烟景固自無恙余行且從山人偕𨼆矣作岣嶁
山房記時萬歷丁丑張元忭譔
陸樹聲
陸平泉龍潭閣札(行書箋本)
龍潭閣中憑高外望黃雲徧野秋色可飡擬約来日偕
往一舒眺也此啓眷生陸樹聲頓首拜
陸尚書海棠花帖(行書黃箋本)
海棠花柔條嫰葉而花萼纖妍如美女細腰體不勝衣
優柔裊娜之態一種花豔而枝梗堅實者名鐵梗唐詩
人杜工部工於體物而於海棠無詩故詩人咏雨中海
棠云應為無詩怨工部至今含(下有淚字點去)露作啼妝海棠
著雨花萼鮮妍此正為花神增妍逞勝乃云含淚啼妝
為此言者不幾於殺風景乎春日適園中分栽海棠值
案頭筆硯粗設就案走筆書此以記時日且為海棠解
嘲適園灌畦生陸樹聲書時年九十有二
錢德洪
錢緒山舟過札(草書紙本)
德洪頓首啓昨舟過貴鄉聞執事村居路遠且洪為廣
行期廹城中諸相知俱不通及用是懷歉書院聞林秀
水建制以龍渚可賀可賀劉龍陽天真經度頗悴心力
王禎一議得時便於事或有所濟然必得權借有力乃
可恃耳非執事任之將誰責耶龍陽書来執事必有復
也毛梅莊洪亦附去一簡矣行次悤悤布此草草不盡
所請侍弟錢德洪頓首拜石山沈大人先生道契丈
貴鄉諸同志均乞致謝幸幸初八日具餘
龔勉
龔子勤遊牛首山帖(行草書灑金紙本)
為探塵外勝載酒恰初冬逕曲可百折山深知幾重晚
烟迷古木寒月出高峰一望諸天近雲端起暮鐘
覽勝興不極穿雲宿翠微捲簾明月入倚檻遠山圍佛
偈風鈴語禪心霜葉飛灑然塵慮淨相對共忘機遊
牛首山二首毅所龔勉
莫是龍
莫雲卿筆麈(行書摺帖有數則刻舊雨集者去之)
壬午冬十二月余居長安旅邸歲晏窮愁秉燭兀坐輒
思良友與之揮麈一談而不可得也案頭信筆隨意書
得數條題曰筆麈聊當友生一夕晤言之趣耳
江南李後主嘗詔徐鉉以所藏古今法書入之石名昇
元帖此在淳化閣帖之前當為法帖之祖今遂不復得
見片紙至呼淳化初刻為祖帖盖不知有昇元刻耳漢
唐碑碣鍾王名蹟乃多有存者何為此刻獨無僅存者
也
何内翰良俊嘗言自唐以後無一好石刻蘇黃亦無佳
者趙吳興學李北海咄咄逼真但一入石便乏古意此
不知何理余謂趙吴興於北海面目全似而神氣尚隔
一塵亦山谷所謂欲換凡骨無金丹也豈待入石而後
辨哉蘇黃廢古法自成門戶惟米南宫篤意師古其書
石者便勝諸家耳
窮鴉飛數點流水繞孤村斜陽欲落處一望黯消魂此
隋煬帝野望詩也何異唐人五言絶句體耶秦少游改
作小詞(窮鴉作寒鴉)
海中有銀山生樹名女樹天明時皆生嬰兒日出能行
至食時皆成少年日中壯盛日昃衰老日沒死日出復
然若莊生所稱冥靈大椿以八千歲為春秋皆旦暮也
淵明詩云世短意長多斯人樂久生又云中觴縱遥情
忘彼千載憂且極今朝樂明日非所求使九原而可作
則願為陶公執鞭矣
昔人謂天下之智無窮盎錯之不能並立久矣初盎道
逢丞相申屠嘉密請嘉有所啓意在錯也而嘉恐以吳
事見告輒拒之既乃引為上客而請閒之說得行相從
容燕侍力陳錯惡異時嘉奏請誅錯奈何帝以錯言先
入嘉奏沮格發憤而死及七國之變盎又請閒而錯遂
不免盖其為計甚密故卒遂其所圖是錯計出嘉上而
盎計又出錯上信乎天下無第一手也吾於時事觀之
益信然
行惡見樂為惡未熟至其惡熟自見受苦行善見苦為
善未熟至其善熟自見受樂又云於可樂中生不樂想
於不樂中生可樂想于樂不樂能行捨想此等語大有
名理
宋孝宗問天竺僧云既是飛峰何不飛去荅曰一動不
如一静又問觀音手中數珠念甚曰念觀世音菩薩又
問自念自號作甚曰求人不如求已大抵禪宗機鋒決
捷入理最深故文殊師利稱維摩大士辨才無滯智慧
無礙諸佛秘藏無不得入吾儒中多從文字智解得来
非復聖賢心性學術所謂不如諸夏之亡也
古人下筆先求合已次乃求之法度今人下筆先求合
人次乃求之枝葉
文章關氣運自是千古定論方在氣運中人自不覺及
異代觀之毫髮不能掩如唐人未嘗不學漢人文章韓
柳欲振六朝之衰今其文置之遷固間有不可辨者乎
唐人未嘗不學漢魏詩法李杜遂欲憑陵陶謝今其詩
置之漢魏間有不可辨者乎惟宋諸名人於古法多不
甚句字摹擬縱其才具各成一家至謂子固本六經皆
虚談也獨我朝號為復古文師左國兩漢詩必唐人銖
銖而求寸寸而度今以為駕唐宋矣不知異代觀之竟
作何狀豈唐人之不能及漢宋詩之不能及唐其才識
皆出我朝諸公之下吾不信也然則不當師古哉曰非
然探古人之理窟用古人之法律縱吾心匠以合一代
之氣運而無徒銖銖寸寸若優孟之為叔敖其將有竢
於命世之傑者乎
山谷墨蹟一帖云近有佳會率以故不得往豈食料禁
不批放耶
又一帖云花四枝漫送餘春可賞否戴花人安否
米南宫書研山銘一幀後書云寳晉亝前軒書銘云五
色水浮崑崙潭在頂出墨雲挂龍怪爍電痕下震澤(闕)
極變化闔道門語亦竒麗可誦余甚愛之時時彷
其筆意書以示識者
淵明詩云故人賞我趣挈榼相與至班荆坐松下數斟
已復醉父老雜亂言觴酌失行次不覺知有我安知我
為貴悠悠迷所留酒中有深味此老可謂酒中見道夫
至於人我俱忘寧復有富貴貧賤得失之故可以動其
中耶
昌黎公晚年遂有聲樂而服金石張籍祭文云乃出二
侍女合彈琵琶筝既而遂曰公疾日浸加孺人侍湯藥
白樂天思舊詩云退之服硫黃一病訖不痊微之鍊秋
石未老身&KR0008;然退之嘗譏人不解文字飲而自敗於女
伎乎作李博士墓誌戒人服金石藥而自餌硫黃乎
何次道往瓦官寺禮拜甚勤阮思曠語之曰卿志大宇
宙勇邁終古何曰卿今日何故忽見推阮曰我圖數千
戶郡尚不能得卿乃圖作佛不亦大乎今士大夫身享
富貴臨老便思生天作佛鮮不為阮咲矣
近時有善召乩仙者術甚竒余偶過海上潘方伯家方
伯以他事召仙而余適入坐然余未有意求問也方伯
強余叩之因焚香稽首甫畢而仙至運乩大書曰雲卿
前揖生欲接浙何以罄悃莫生能為右軍點畫左氏文
章捫虱高談宛王景略之玩弄圍棋遣興幾謝安石之
風流眼底當服何人今乃拜手玄教欲知生前因乎生
原玉帝右史為酒中草勅待罪數年得謫今世余問何
勅曰便是立世宗勅還能記否生酒中所草者詞極佳
子但不應酒中撰代子一傳何如玉皇上清帝主勅明
天子某高帝開緒景運中天行廟多廵承祧偶乏昔黃
河清澈曾開聖世之徵安陸分藩亦是民間之養兹遣
岳瀆之神定爾山河之主嗚呼表隆天日足備聰明但
年富春秋首存欽恤速圖警蹕母讓渭橋欽此書畢便
去此文警策簡潔似不從人間来今余鄉士夫傳誦以
為竒事
曇陽事大有助名教第不幸生富貴家遂令張大聲息
所稱弟子者又多非其人恐曇陽既志後必自懴悔
人居城市無論貴賤貧富未免塵俗諠囂仰事俯育自
有親朋交際寧可絶人逃世一事不復料理吾願出郭
數里擇溪山清嘉林木叢秀處結廬三畆置田一區往
返郡邑則策蹇從之良友相尋款留信宿不見縣官面
目躬親農圃之役伏臘稍給尊爼粗供嘯歌簷楹之下
以送餘年其亦可矣
肥甘可省蔬食可樂獨酒不聖則神理多惡茗不精則
腥羶不化每赴招携酒茗不備即九鼎八珍之饌皆為
長物人久御肥甘炮炙之味不獨令腸胃受傷重令人
心氣昏濁每三日一齋素可以養生可以養心
夫富貴之士則營名利貧賤之士則營衣食鼎鼎百年
内營營以老不知此生身心俱曠飲水自適放恣形骸
之外盤礴溪山之間俯仰無累於情起居咸順其欲語
嘿不礙於俗視聽無逆於中有幾何日哉是造物者所
最吝惜也古惟巢居之徒濠濮之侶能蟬脱塵壒造物
不復能為之拘可謂遁天之民故曰不是閒人閒不得
閒人不是等閒人信夫
名利喧囂之地趨之者衆與人惟恐不多山川岑寂之
間知之者希與人惟恐不少王摩詰詩云乘興每獨往
勝事空自知此語識霞外之理余嘗呼童子入深山中
擇清流茂林人跡不到處危崖斷磵藉草踞石竟日獨
坐稍忍饑渴吞氣納津差不甚苦便謂此身與世俗了
不相關忽聞樵牧隐隠出沒遠近妄意武陵桃源非遠
他時或在朝市塵勞或應接俗子憤懣無緒輒念此一
段幽絶之景移置目前覺心地清涼矣
經史子集之外博聞多知不可無雜記錄今人讀書而
全不閱覽小說家終是寡陋俗學宇宙之變名物之煩
多出于此第如鬼物妖魅之說如今之燃犀錄暌車志
幽怪錄等書野史蕪穢之談如水滸傳三國演義等書
則焚之可也
今富貴之家亦多好古玩然亦多從衆附會而不知所
以好也且如蓄一古書便須考校字樣譌謬及耳目所
不及見者真似益一良友蓄一古畫便須如宗少文澄
懷觀道臥以遊之其他如商彝周鼎則知古人制作之
精方為有益不然與在賈肆何異今世所見古器有商
金銀及文王鼎罇匜古製便謂商周之器更無為之辨
證者盖漢人好制作今之玉器在漢人制者極為精巧
且其人近古或以三代之物用其樣式為之遂各因其
代名之耳豈必盡謂真商周耶間有為盜發古塜而出
者亦如沅江九肋鼈矣此好古博雅之士所當知也漢
人器如博山罏之類以其無青綠遂謂漢銅器不為古
豈知三代殉葬之物甚多而漢人鮮用故入土者少若
漢物入土其青綠去三代當不甚相遠今玉器血侵尸
古尚是漢代所出何銅器入土反無古色耶此可不辨
而明也
古器得土氣多者多青得水氣多者多綠水土雜者青
綠間發蓋惟古帝王之陵墓造作堅固不為水所入或
置石几上几不腐壊而器常懸虚其得土氣最清且無
泥汙故有純青翠者此上品也其他民間或卿士大夫
之家槨中不能無土且不能無水沁故青綠閒發者多
純綠者則自江海大津中或水若無土者故金銀器絶
無古者為世道流通致用之物故也可以知古今人嗜
利之心同矣
古今人不相及豈但德慧術智文章而已哉即百工技
藝一代不及一代矣
歴觀前代諸史惟善惡賢不肖自開闢以来人情想不
甚相遠春秋戰國人心之傾危隂賊在卿士大夫中最
多蓋有甚于今日者至謂人漸澆漓未為篤論余嘗謂
世道之淳漓惟有一代之興則有一代之今古如我高
皇帝造草昧時風氣尚朴今復漸漓即以一人試觀之
其為兒時以及皓首其間變幻數易人情不同甚矣况
幾百年之相去乎盖世道至於澆漓之極太朴盡散則
天生真人為之滌除一番使氣運再復旋環無端所謂
百世可知即此說也盖一代自有一代之淳漓古今宇
宙自有一大氣運之淳漓苐觀一代之淳漓最覺較此
明白易見
廷韓作散語有蘇黃之致書法米顛亦咄咄逼人
此數則乃得之不經意草草者而天真朗然中載
天上立世宗勅尤為竒話晴窗一展為之拍案竹
懶李日華識
雲卿與劉生手簡
昨夜坐偶得佳興寫小行書一紙頗有前人法度目中
無知書者苐可與足下相賞耳今奉去以償久負行書
欲令運筆不暫留滯痛去俗病自能合作學古本聖教
序不如學新本蘭亭此語大有會心也褚河南筆趣絶
羣離類枯樹賦新絶竒古便與二王抗行願足下留意
焉習舉業倦時不妨游藝此道此道若大成縱横一時
可令青紫奪氣
莫廷韓詩詞墨蹟
小閣帶溪流山深事事幽應知草玄閣寂寞向滄洲
羽客不可尋烟雲自来去時時神鴿飛誰辨丹成處
明月来何時花深露華冷酒醒去空階佳人弄花影
曉露散金液翠旗千葉開羽經堪自著客第品泉来
為懷荆汪丈書於龍潭舟次是龍
十年裘馬熟長干飛夢隨君去不難桃葉渡頭歌舊葉
木蘭舟上採芳蘭誰家明月酣春卧京兆梅花犯雪看
愁絶倚樓嬌眼在粉啼容易傍人彈雲卿
乍出蘭盆倦晚妝輕綃不掩雪肌香新纏羅襪勾春興
何用雙飛小鳳皇咏理紈美人
塗香莫惜蓮承步長愁羅襪凌波去只見舞迴風都無
行處蹤偷穿宫樣穏竝立雙趺困纖妙說應難須從
掌上看右東坡咏弓足詞調菩薩蠻并書舊雨堂中
是龍
碧山樵臨帖論文合卷
癸未三月既望雲卿臨鍾王帖于長安寓中
雪寒想勝常得張侯書賢從帷帳之悼甚哀傷不可言
疾患自宜量力不復具
得長風書靈柩幽隔卅年心想平昔痛慕崩絶豈可居
處抽裂不能自勝謝書已言日安厝即其情事長畢柰
何松等隕慟哀情頓泄亦難可言郗還未卜聊示
墓田丙舍欲使一孫於城西一孫於都尉府此繇家之
嫡正之良者也兄弟共哀異之哀懷傷切都尉文岱自
取禍痛賢兄慈篤情無有已一門同恤助以悽愴如何
如何
旦極寒得示承夫人復小欬不善得眠助反側想小爾
復進何藥念足下猶悚息卿可不吾昨暮復大吐小噉
物便爾旦来可耳知足下念
日月如馳㛐棄背再周去月穆想大祥奉瞻廓然永惟
悲摧情如切割汝亦增慕省諸酸感
近得書即日又得永興書甚慰想在道可耳吾疾故不
沈滯憂悴解日面近不具
追尋傷悼但有痛心當奈何得告慰之吾昨頻哀感便
欲不自勝舉旦復服散行之益頓之推理皆如足下所
誨然吾老矣餘願未盡惟在子輩耳一旦哭之垂盡之
年將無復理此當何益冀小却漸消散耳省卿書但有
毁塞足下念顧言散所豁多也羲之頓首
思戀觸事彌至獻之既欲過餘杭州將若比還京必視
之来月十左右便當發奉見無復日比告何喻願復盡
珍重理
衛軍猶未平和而哀勞殊未得盡消息理常以不寧僕
射得散力甚慰表解臺職不知得恕不復冠軍告懸企
新婦服地黃湯来似減眠食尚未佳憂懸不去心君等
前所論事想必及謝生未還何爾進退不可解吾當書
問也昨遂不奉面悵恨深體中復何如弟甚頓匆匆不
具獻之再拜
不審尊體復何如昨夜眠多少願盡寬喻理憂馳可復
言若得消息者
㛐等承更惡不審頃痊復不必須散時終得力耶此藥
甚佳想姊舉體不能行履服遂差安西且無恙府君屬
有和稀久滯行路同人絶得此心故當携其長糿詣汝
上下知彼絡繹有書示否足以慰吾意耶冬間必欲至
足下所居承使君明練不謂漸有勝也君數集聚然其
大都可耳吾止於月半間耶
鍾王書法妙若天成學者一日不在心手間下筆輒無
佳趣矣偶得精楮雜臨帖如右恨為世代所限不能追
古徒然三嘆雲卿(行書烏絲闌一紙)
臣違遠墳墓奄冉五載㒺極之思實結於中前去郡已
具陳聞爾時聖恩垂矜甚欲申其情事但以被徵有大
例故令曲成之仁不遂臣於朝職不同并急之制今欲
特乞假百日以泄私情猶復欲與中表少叙分張之懷
又臣姊劉氏在餘杭當暫過省若不得此不容迴展伏
惟天慈物通其志必蒙聽許以私上聞伏用祗悚臣言
外出謂公私可安耳勲賞既湊亦已息望但使明公不
遺有會不忘亦何憂便餧耶民志慕不(原蹟慕不乙轉)高情不
忘榮懇懇祈訴唯願離今任耳餘無所擇伏度朝恩不
過存愍故舊使蓬莤與蘭蕙齊榮耳明詔爰發恩已被
矣榮實厚矣必何(原蹟必何乙轉)須拜而治順許而弛今日君
臣之際差可得適願樂也若民有纖芥少禆聖化亦當
求自策效而能臨殊寵必欲免耶思之實熟万無此理
古来亦未有量力而致深罪者蔡司徒立帝主於御床
詔驛數反其不祗順正止於免黜耳此外希不矜體者
違命誠為深愆曲從實復過此伏度天海容納必當哀
許仰憑仁眷惟願垂救動成塵穢轉難為顔乃欲覲謁
忽患齒痛疼慘無頼語廹㒺知所厝冐復啓訴謹草上
呈磬謁款實謂為粗盡一豪虚矯神明殛之若民可作
尚書令而使四海摧懕者亦人誰不堪勲德蓋世尚當
有讓况民凡鄙而可寇竊耶王懷祖先輩名流作此軄
可謂僉允桓宣武窺尚書門猶言此中無人固知當之
未易也劄既不便彌不自宣故寄之翰墨益增繁忤饑
渴還旨願不作悠悠常誨耳獻之死罪州民王獻之呈
衛軍猶未平和而哀勞殊未得盡消息理常以不寧僕
射得散力甚慰表解臺職不知得恕否復冠軍告懸企
王大令開張爽朗風骨高逸此三帖在真行之間結
體尤妙(行書烏絲闌一紙)
司馬相如曰合綦組以成文列錦繡而為質一經一緯
一宫一商此賦之迹也賦家之心包括宇宙總覽人物
致乃得之於内不可得而傳
魏文帝曰文章經世之大業不朽之盛事年夀有時而
盡榮樂止於一身二者必至之常期未若文章之無窮
陸機曰其始也收視反聽耽思旁訊精騖八極心遊萬
仞其致也情曈曨而彌宣物昭晰而互進傾羣言之瀝
液嗽六藝之芳潤浮天淵以安流濯下泉而潛浸又曰
體有萬殊物無一量紛紜揮霍情難為狀辭程才以效
伎意司契而為匠在有無而僶俛當淺深而不讓雖離
方而遯圓期窮形而盡相
摰虞曰假象過大則與類相遠造辭過壯則與事相違
辨言過理則與義相失靡麗過美則與情相悖
鍾嶸曰詩有三義酌而用之幹之以風力潤之以丹彩
使味之者無極聞之者動心是詩之至也若專用比興
則患在意深意深則辭躓專用賦體則患在意浮意浮
則辭散
劉勰曰詩有恒裁體無定位隨性適分鮮能通玄若妙
識所難其易也將至忽之為易其難也方来
江淹曰楚謠漢風既非一骨魏製晉造固亦二體譬猶
藍朱成彩錯雜之變無窮宫商為音靡曼之態不極
沈約曰天機啓則六情自調六情滯則音韻頓舛
劉禹錫曰片言可以明百意坐馳可以役萬景工於詩
者能之風雅體變而興同古今調殊而理一達於詩者
知之
殷璠曰文有神来氣来情来有雅體有野體鄙體俗體
能審鑒諸體委詳所来方可定其優劣
李德裕曰譬諸日月雖終古常見而光景常新
梅聖俞曰思之工者寫難狀之景如在目前含不盡之
意見於言外
莫子曰觀前人之論如是則綴學操觚之士豈可易言
哉雖其解悟人殊取裁各異譬之探竒淵海游目五都
無非珍者可謂盡文章之變洩鬼神之祕矣暇日偶錄
數條貽之行甫行甫於藝事無所不好能於此用心焉
當必進乎技矣壬申仲冬是龍書於玄藻齋中(行楷書洒金一)
(紙)
莫廷韓真行合卷
花前麗色賦
若夫累榭搴雲層臺避風真霞萬丈文錦千重烟光熹
微夜色&KR0785;瓏度修廊以屢折廵曲墄其難窮明星皎兮
河漢雕燭燦兮房櫳孤亭孑兮環翠衆卉綻兮呈紅悲
飄零于素節餘芳馥于晩叢何其夕之未央感彼美兮
来通憶横陳于楚巫儼明妝兮漢宫奮長袖以延佇開
曠襟之冲融激清泠于皓齒送妖妙于盧瞳花無情而
欲語人解妬而羞容豈求妍於粉黛將售媸於化工借
麗春于上闌鬭羣玉于閬峰爾其貴出五侯豪傾四公
西第車旋南皮宴終客散席左儛罷池東寳瑟收兮黯
無韻瑶華寂兮俱謝空廼為歌曰洞戶秋塵起盛色變
衰蓬青霜日摧廹誰能久鮮穠自古盡然有怨何庸
秋夜與諸子集西寧邸第芳菊爛漫觴行甚歡未幾二
麗人掩袖而至曼聲而歌徘徊燭光容與花態李公子
屬余作花前麗色賦黃子占韻袁生起而觴余宋侯給
筆札命童子刻燭以竢余辭觴而受札因綴斯篇云耳
莫雲卿(賦字中楷書跋字小楷書烏絲闌紙本)
南唐李後主有研山一座其廣不盈尺前聳三十六峰
左右引兩阜坡陀而中鑿為研後主深貴重之南唐亡
後此研流轉數處竟為米老元章所得米之歸丹陽也
意將卜宅久而未就時蘇仲恭學士之弟號稱好事有
甘露寺下並江一古基竹木叢秀晉唐諸名士避地多
居之既米欲得宅而蘇覬得研於是羣賢共為之和會
蘇米竟相易米後築宅號海岳菴者是也研山藏蘇氏
未幾索入九禁矣此研山事始末見鐵圍山叢談
研山為米氏所重嘗與蘇氏易宅後蘇相易簡即其後
也又數傳而歸吴興戴氏民家此段出勝國周密烟
雲過眼錄密字公謹勝國名博古洽聞之士雲卿書(行草)
(書紙本)
周天球
周幼海詩草
山盡雲邊路林窺湖上天身疑出宇宙目已極風烟幻
迹虚舟外閒情短策前桃花春更好為憶避秦年
三月淹歸候孤帆待好風稽山望不及落日思何窮水
闊烟光外天低樹影中江蘺不能賦詩客旅愁同
扶病看山出同人載雨過寒生幽谷早暝入亂峰多孤
塔摇層靄長橋拒遠波將寒湖口勝拚為借漁蓑
巖際破雲栖高寒夢不迷數峰孤枕上片月大江西度
壑鐘聲小垂檐象緯低褰裳看未足何處報晨雞右
舊作四首天球漫書
城上高臺半切雲平臨睥睨送斜曛西山曲抱神京紫
北斗中懸帝座文晩色千門雙杵動(闕)天萬里片鴻分
黃金已改當年築綵筆何須太史聞
扶桑一𣲖碧琉璃春水溶溶漫拍隄兩岸綠蕪飛白烏
半忩紅日唱黃鸝磯頭雨歇尋漁具柳外風吹行杖藜
自愛塵纓歌濯處憑將詩酒樂幽棲
醉倚高臺雲幾重青山歷歷見江東天風忽向闌干度
一片芙蓉落掌中牛首層巒
盧鴻石榻寄嵩山竹雪松雲共洒然我欲逃名巖石去
無如此地隔風烟山居
小忩秋色滿庭階寂寞無營自煮茶賴有短墻芳草積
不教蝴蝶過鄰家秋色
繡嶺春雲拂翠文綠軒春酒醉蘭芬不知門外塵埃滿
惟挟山中鸞鶴羣周天球書
徐渭
徐文清書李杜詩帖(草書紙本帖中皆書李詩標題依原欵)
漢帝寵阿嬌貯之黃金屋咳唾落九天隨風散珠玉寵
極愛還歇妬深情却疎長門一步地不肯暫回車雨落
不上天水覆難再收君情與妾意各自東西流昔日芙
蓉花今成斷根草以色事他人能得幾時好
馬上相逄揖馬鞭客中相見客中憐欲邀擊筑悲歌飲
正值傾家無酒錢江東風光不借人枉殺落花空自春
黃金逐手快意盡昨夕破産今朝貧丈夫何事空嘯傲
不如燒却頭上巾君為進士不得進我被秋霜生旅鬢
時(下有人字點去)清不及英豪人三尺兒童重廉藺匣中盤劒
裝䱜魚閒在腰間未用渠且將換酒與君醉醉歸托宿
吴專諸
黃雲城邊烏欲棲歸飛啞啞枝上啼機中織錦秦川女
碧紗如烟隔窗語停梭悵然憶遠人獨宿孤房淚如雨
姑蘇臺上烏棲時吴王宫裏醉西施吴歌楚舞歡未畢
青山猶啣半邊日銀箭金壺漏水多起看秋月墜江波
東方漸高奈樂何
閨裏佳人年十餘顰蛾對影恨離居忽逢江上春歸燕
銜得雲中尺素書玉手開緘長歎息狂夫猶戍交河北
萬里交河水北流願為雙鳥泛中洲君邊雲擁青絲騎
妾處塵生紅粉樓樓上春風日將歇誰能攬鏡看愁髮
曉吹龍管墮落花夜𢷬戎衣向明月明月高高刻漏長
眞珠簾箔掩蘭堂横垂寳幄同心結半拂瓊筵蘇合香
瓊筵寳幄連枝錦燈燭熒熒照孤寢有使馮將金剪刀
為君留下相思(下有珊瑚二字點去)枕摘盡庭蘭不見君紅巾拭
淚半氤氲明年若更征邊塞願作陽臺一段雲
南(下有東字點去)威西施共處於一堂即鄭袖驪姬猶知避之
而况於嫫姆無鹽乎然諸娣羣姑廹之不已或牽其臂
或曳其裾則朱粉而逡廵其間者容亦不免矣陳子令
予書李杜之什而必欲附我於尾辭不得也其殆類是
徐文長書大江東去詞帖(行楷書紙本)
大江東去浪淘盡千古風流人物故壘西邊人道周郎
赤壁亂石驚(衍字)穿空驚濤拍岸捲起千堆雪江山如畫
一時多少豪傑遥想公瑾當年小喬初嫁了雄姿英發
羽扇綸巾指揮間檣㯭灰飛烟滅故國神遊多情應笑
我鬢添華髮人生如夢一尊還酹(原蹟酹字脱補書詩後)江月
徐文長評字手蹟(見第二卷書評)
青藤道士諸詩帖(行草書紙本帖内小字自注鈐縫有酬字堂運昌二朱文印不錄)
書箑贈顧鴻臚
廿載神交後尺書長跪辰涸魚幸不死閏月亦徒春碧
柳深高舘紅雲近侍臣相過不能數叔夜懶方真
贈刑部沈君
人多驄馬客君惬白雲司棘署了公事梅花作雪枝帶
寬知懶在馬重覺塵隨頗憶洞庭否烟波十二時
任琴篇為趙子賦號
豈無蘭蕙好獨結嶧陽桐訪友必囊去焚香足對儂風
雷懸一壁山水伴千重一作梅花弄都令雪滿空
賦得梨花一枝春帶雨乃是一麗人為所私留絆
不得渡桃葉而啼座上並賦
阿嬌不含笑西子却宜顰臉濕雙啼月花滋二月春拭
綃歸翠袖溜粉到朱唇欲得千金倩(謂笑也)還渠桃葉津
納妾詩
角枕覆衾長新香異舊香昔年曾射雉此日復求凰玉
靨當明鏡金陵數妙妝夫君莫早起初日未高梁
宫人入道
昭陽隊裏混鉊華垂老參師日未斜不向秋風怨團扇
却教明月進琵琶朝留楚簟身為雨夜繡茅君線作霞
笑殺緱山閒姊妹尚論恩寵舊誰家
清風嶺
赤霞城畔女郎身曾將羅袖障(闕)塵半巗竹淚猶啼月
一水菱花解照人那取藁砧還破鏡祗持完璧碎強秦
(闕)天風雨来何急似覺詩成泣鬼神
宿長春祠眺月百八仙臺
長春明月夜闌干起視當眉尺五間千里林光俱趨水
一杯江氣亦浮山(南望錢塘僅一掬)似聞隔岫吹長笛欲喚真
官語大還忽憶廣寒清冷甚有人孤珮響珊珊
朱四
昨宵聞汝樂今日聽鶯喉何事朱唇裏能為白雪流迢
迢凉夜永脉脉故鄉愁數付梅花落梁塵繞未休
訪王山人於吴門
十季多患難此日一牽裾幸免清霜委難辭白髮俱半
生三四見晩飯一雙魚復作匆匆别臨岐各黯如
陸孝子詩
一葉隨流去不還(闕)君號向大隄看阿翁風浪今如此
少婦箜篌枉自彈古柏隔祠江浩浩(謂曹蛾祠也)愁雲塞岸
海漫漫昨宵醉裏披圖畫淚落風前共燭殘
方封君七十其子刑部郎索(住山中白髮長七尺)
方山先生今七旬學道吟詩鄉里聞自(下有身字圜去)脱青山
還舉子不栽黃橘比封君髮長七尺朝梳雪門對千峰
暮掃雲既遠塵寰如此相不愁鸞鶴不為羣
天池山人書太白詩(草書紙本)
將軍出使擁樓船江上旌旗拂紫烟萬里横戈探虎穴
三杯拔劍舞龍泉莫道辭人無胆氣臨行將贈繞朝鞭
風吹柳花滿店香吳姬壓酒喚客嘗金陵子弟来相送
欲行不行各盡觴請君試問東流水别意與之誰短長
天池山人渭書於水鑑堂
金鑾
金在衡橙墩隠居行
隠居行為橙墩武翁夀頌金鑾書
龐公隠鹿門魯連蹈東海從古稱達人高風振千載先
生有官不自居清時恥曳王門裾先生有財不自蓄散
與兒孫買書讀閒来一局棋興到三杯酒慷慨發長歌
從容開笑口眼看住世七十年家有園池野有田輕將
意氣向人吐落得風流薄海傳我本逃名君避世自謂
平生心膽契憶昔青春今白頭分明異姓如兄弟君家
作德昭蒼冥幾人福夀康而寧披圖致頌何所願但願
南山相對長青青
野草舞無落閒庭閱歲華憐伊幽且&KR0870;寫意伴烟
霞陸原博
項元淇
項子瞻與三弟六札(行草書紙本前有世昌白文半印諸札前後各有項氏印不錄)
心静養客中豈真為惡耶贈行詩新年須成冊寄去張
王屋歲暮旅泊無所事亦是為貧驅使向日豪縱竟成
春夢而反奔走干謁何哉昨雪頗有佳興恨歲例俗態
累人不能有會細糖一盒乾腊四肘遣意淇再拜三弟
二官往杭何日還老灶從行否屠尚書房子賣成陸
堂此近為異聞錢海石復報書閒中来看一咲
六朝詩遣還俗輩無可與語且向蘭藉間求良友也病
中不敢抽思無所製作俟晴要仰觀来發一竒興淇拜
三弟
纔到家阻雨峡石二宿但不如雪耳應山在此即来一
談想連日雨孤懷亦不暢且共咲㖸淇拜三弟
今日頗涼爽新竹清蔭良可憩談下午相期一過欲要
仰觀恐妨下帷未必肯来虚意不若止也六朝詩十帙
遣歸共前廿帙折處宜以朱點如未錄勿即伸展亦數
日之勞也淇拜三弟
晴霽則苦蒸熱凉爽則苦風雨適意時豈得多耶纔自
鄉還劉鼻去未過一清談何如六朝詩看畢初興欲手
錄目昏竟嬾恐成虚想耳得善書者了此亦嘉事也淇
拜三弟
香餅二十不能多惡况兼之隂寒天道人事無一而可
獨坐則無聊披帙則㒺然欲行無地欲語無人何以排
此伊鬱淇白三弟
少岳山人施事札(行草書紙本内項氏諸印不錄)
施事昨已供上杭有日矣湖山春色當有待也因而得
賞俗累豈真俗哉昨暖南圃稍動此意今又隂寒矣良
辰誠難所遇皆俗陋不可堪處無可共一言者况相契
分者哉唯尚友於簡編嬰情於耕植耳閒過園一坐少
息勞擾淇拜
項子瞻蘭蕊札(行草書紙本内項氏印不錄)
姚士成蘭蕊蓄得甚少以今計之豈止五分一錢耶用
之當愛重此不足與不知者道也惜哉士成花較昨更
精神因狂飇已有先零者矣榮盛何可久先来烹茶淇
拜一錢者二五分者一
少岳南園雜詠詩帖(行草書紙本内項氏印不具錄)
南園雜詠
深林既杳靄修竹復繽紛濁酒可自適鳴琴誰與聞
繚繞植疎竹間以百花重雖無雕繪飾聊用代垣墉
槁梧據混冥吾亦忘吾形停雲抱虚牖清吹来空庭
晚涼風色和日落浮雲多鳥喧亂叢薄魚戲動新荷
夏夜敞軒屏蕙茝有餘馨一雙巢幕燕數點照書螢
游心假翰墨晦跡托林埛品水思刪譜評茶擬續經
種竹深林中竹生日以廣詎擬千戶封但資三逕賞
蔭樾如垂幄巢林當結樓寄言麋鹿友卒歲爾同游
時流好年少士籍棄微寒白髮何由變塵冠不復彈
萱草樹堂背合歡生階前冥心與物化憂憤自相捐
良木材先伐猗蘭芳見鋤芭蕉獨無心隨時自卷舒
鳥聲百種囀蝶思杳然迷隂隂桃李樹其下自成蹊
席門翳委巷几榻凝緇塵不見乘軒者還来存故人
右凡十四首閒居寡歡風雨蕭然興言成章曾無詮次
聊書之以遺知者耳少嶽山人淇三弟
學圃理荒穢抱甕汲寒泉黽勉戒餘隙汎覽無生篇前
失錄補之
項少岳送嚴少渠詩帖(草書紙本)
抗手彈冠易别離天長日遠未云疲路連燕薊平如砥
水下清淮疾似馳寒鴈幾羣衝塞起秋蓬千里信風吹
知君亦是悲歌者慷慨行游及爾時嚴子少渠北游
既發二日詩乃成豈情深不能言耶項元淇
少岳山人與二上人札(行書紙本)
蘭亭禊帖廼趙松雪所跋定武佳本奉定湖上人又趙
魏公書紈扇詠史詩賦帖此奉慧空者兹審好尚故致
左右湏當心摹手追方得此中三昧昔趙文敏欲與獨
孤結一重翰墨緣余亦爾耳頃過西丘餘留面指項元
淇拜二上人足下
項子瞻惠泉札(行書紙本)
惠泉一罈專力遣貯徐俟袖茗過院共相品試直須舌
根上討出本来無味主公方許入曹溪一派項元淇饒
舌定湖慧空二上人
項少岳與定湖札(行書紙本)
適從吳門還為得趙文敏簡中峰帖一冊此書學人不
可無者特此奉具(下有古語二字塗去)山谷云字中有筆如禪句
中有眼須一毫頭上下工夫始得餘留面賦淇草拜定
湖法座
項德純
貞玄道人近作詩帖(行草書紙本)
夜圓淨無語上方鑒羣形浮雲滓碧空萬象忽冥冥風
起浮雲去依然見太清人心洞無物情欲障明靈恬澹
忘欣戚勝理自常惺
月下步虚辭
形從圓後減光自暗中生減減到光暗生生復圓形盈
缺本禪代暝照係潛升一氣布萬象化機無停軨寂寂
悟玄虚悠悠保性靈不須假羽翼輕舉跨青冥近作
三首項德純書上雲麓丈時年四十六也
項貞玄書折楊柳詩帖(草書紙本)
折楊柳詞
山高巫峡長垂柳復垂楊同心且同折故人懷故鄉山
似蓮花豔流如明月光寒夜猿聲澈游子泪沾裳
楊柳亂成絲攀折上春時葉密鳥飛礙風輕花落遲城
高短簫發林空畫角悲曲中無别意併是為相思
嫋嫋河隄樹依依魏主營江陵有舊曲洛下作新聲妾
對長楊菀君登高柳城春還應共見蕩子太無情
萬里音塵絶千條楊柳結不悟娼園華遥同故嶺雪春
心自浩蕩春樹聊攀折共此依依情無奈年年别
萬里邊城地三陽楊柳節葉似鏡中看花如關外雪征
人遠鄉思娼婦高樓别不忍擲年華含情寄攀折
倡樓啓曙扉園柳正依依鳥鳴知歲隔條變識春歸露
葉凝啼臉風花亂舞衣攀折聊將寄軍中書信稀貞
玄道人項德純書述
貞玄道人元旦詩帖(行書紙本)
過去雖云增將来漸以減炎涼恒摧新歲命不再返年
壯恣輕肥老大徒悲感浮生多坎軻大道何夷坦青陽
品彙熙所遇欣仰俛玄寂保真虚化機同舒卷戊戌
元旦作貞玄純
項德新
項又新欲坐花前札(行書紙本)
極欲坐花前領清話偶以冒寒而止專此辭謝暇刻當
久坐高齋不虚兄念也諒之諒之制教下弟德新稽顙
項良枋
項良枋秋夜詩帖(行草書箋本)
秋夜同仲醇宿舷師房
黃花露未收聞雁五更頭此夜不聯榻一年虚度秋良
枋
項良枋九日詩帖(行草書紙夲)
九日李信父携酒雨花臺
九月九日雨花臺片片青山落酒杯青山萬古青不盡
曾見六朝歌舞来
莫道重陽無菊花與君爛醉各天涯白雲似解遊人意
遮却東南不見家項良枋具草請政
項眞
項不損臨東坡墨妙亭詩帖(金箋本)
蘭亭蠒紙入昭陵世間遺迹猶龍騰顔公變法出新意
細筋入骨如秋鷹徐家父子亦秀絶字外出力中藏稜
嶧山傳刻典刑在千載筆法留陽冰杜陵評書貴瘦硬
此論未公吾不憑短長肥瘠各有態玉環飛燕誰敢憎
吳興太守真好古購買斷缺揮縑繒龜趺入坐螭隠壁
空齋晝静聞登登竒蹤散出走吳越勝事傳說誇友朋
書来乞詩要自寫為把栗尾書谿藤後来視今猶視昔
過眼百世如風燈他年劉郎憶賀監還道同時須伏膺
題孫莘老墨妙亭蘇軾天啓癸亥七夕甓園項真臨
項不損毗陵道中詩帖(行楷書紙本)
籬疎從綠槿簷亂任黃茅壓酒移溪石煎茶拾野樵静
窗懸雨笠閒壁挂煙匏支遁今無骨誰為世外交書
於毗陵道中項真
邢侗
邢子愿書詩句
山中習静觀朝槿松下清齋摘露葵石闕在口中&KR1335;
悲不能語子愿戲寫
邢太僕雲破句帖并柬
雲破月駛舟行岸移秦公厥有深指乞作中露一聯
緊切語如此意如何侗頓首
邢子愿評祝京兆帖
祝京兆初昉鍾太傅隷中時挾古隷我朝無雙技也邢
侗評
邢子愿與昭甫札
上賓過此不能具酒貲殊愧殊愧今以一扇易得青錢
百文足下持至市上壚頭試與許孟輿共醉也昭甫年
家兄侗頓首
邢来禽醉記帖
子昂尺牘行狎妙有羲獻法但小作中峰和尚氣不免
蔬茹一段也文太史便覺生疏無員滑處一解不如二
解信然来禽醉記
邢太僕送高徵君詩
百粤牽鄉夢燕遊事事難鷫鸘經歲敝風雨去途寒度
嶺梅初發還家臘已殘故園魚稻美天末憶加餐送高
徵君
邢来禽五月即事詩
五月廿九日同昭甫座間即事
避炎樓閣晝長閒與爾開尊面遠山瓜本邵平浮素盎
巾猶郭泰折青綸天朝命相初宣制人世還山且駐顔
湖海茫茫關底事視君腰鋏有緱菅来禽侗頓首具稿
李贄
李卓吾客冬札(小楷書紙本帖前有長方白文固密二字印)
客冬賜俸本為刻書而書藳未定將俸蓋成藥師佛殿
一所朔望律僧數輩持誦藥師真經以為諸丈念福亦
不虚也兹正油漆得来賜即告成矣并以附謝李氏四
書一冊附上請教近况如此亦可知清福之不易受也
餘具訒庵書中不敢多及四月廿七日贄生頓首餘
敬
黃輝
黃昭素宣聖贊
大哉宣聖斯文在兹帝王之式古今之師志則春秋道
繇忠恕賢於堯舜日月其譽維時載雍戢此武功肅昭
盛儀海宇聿崇
黃平倩書端正好詞
碧雲天黃花地西風緊北鴈南飛朝来誰染霜林醉總
是離人淚恨相見得遲怨歸去得疾柳絲長玉驄難繫
恨不得倩疎林挂住斜暉馬兒迍迍行車兒快快隨却
告了相思廻避破題兒又早别離報道一聲去也鬆了
金釧遥望見十里長亭減了玉肌此憾誰知招隠園
歌者歌此詞隨筆書之黃輝
黃少詹題桃源圖
羅浮之山桃株藂焉隂濃香馥遊者折其一枝一幹樹
之恆山大川吐萼鮮美落英繽紛見者誣以為羅浮焉
何者以其景之一也夫景之一者無論真假即其墨機
揮染高者峰頭競秀下者淺澗争流屋舍儼然桑田具
在男女雜沓童叟憘怡恍惚如生嘗覽武陵人事千載
下猶有餘慕焉今閱桃源圖古木森森怪石磊磊恨予
不能作武陵漁人追尋舊蹟至今慨無問津者黃輝
陳夀曦
陳攖寧書姚銀臺贈汪玉水序
盖聞山與水同源山起於崑崙水亦出於崑崙固也而
終莫識其所自予敶夏書熟記山水之源并習禹本紀
言水出崑崙去嵩高五萬里外又讀爾雅云水出崑崙
墟色白并千七百川色黃已讀山海經云崑崙之丘河
水出焉東南流注于汜天之水已又讀淮南子云崑崙
之墟河水出東北陬然則水之源烏可定乎余乃縱觀
漢使窮河源之篇謂出于闐其山多玉石采来天子案
古圖書名其山為崑崙然則古所謂崑崙也因再索禹
本紀言崑崙其高二千五百餘里上有金臺玉闕鴻烈
解載崑崙之上有木禾珠樹玉樹懸圃閬風十洲記謂
弱水繞之下有瀉珠噴玉之竒種種神怪直可&KR0787;眙而
水源之出於是大都不誣也要皆揣摩遥度云爾去歲
之官奉朝命出按諸邊境歷濱海登莱等郡而見其砯
礹鼓作漰湱澩灂㵗㶔&KR2699;&KR3228;潰濩&KR0008;漷而出沒於潏湟
淴泱㶖㴸㶒瀹之中旋復往還于浟湙㶑灔浺瀜沆瀁
之内而渺瀰湠漫也乃知崑崙在西北河水出其東北
陬東南流入渤海其一源出于闐之南山北流與䓤嶺
合東注蒲昌海而有珕珋璿瑰水碧潛瑉之異斷可識
哉頃予持節便道歸故里訪汪君尊人愛荆公因識君
於凝霞閣君諱國潤年未及弱而流奕清舉測其胸次
洸洸若千頃波洵吾鄉竒士也方今聖天子在上海晏
河清目不睹波揚而耳絶瓠子之歌三十一䙫矣間者
霖澇為沴暴漲河洛茶城古洪等閘淤塞四百餘丈當
事者輒嚄唶不得其源而理之余甚憫焉汪君誠厚自
淵瀋應賢良之詔當一出而為國珪璋中流砥柱豈異
人任哉予拭目以竢汪君諏吉甫冠因號玉水而字則
源崑也予特為之溯流窮源之論如此是為序
外錄
珊瑚網云余年十三四時文會于天寧之毘盧閣
凡六載一時社友善書者為陳攖寧夀曦張華平
永昌歐怪禇妍戞戞不相下也余十七而冠值萬
歷癸卯季冬榖旦有故舊銀臺姚公欲遺贈言因
凂攖寧代草并書陳君儒雅風流健筆應驅風雨
惜久作若敖之餒每念之愴焉興感誌此式後
何三畏
何士抑送友南遊詩帖(行書灑金箋本)
行行送子將秋天秋風先到木蘭船酒酣慷慨時扣舷
自言男兒當勉㫋擬經方逾揚雄年枕戈誓著祖生鞭
子有令名元無前致身直上雲霄邊公車奏牘常三千
新詞奪得金花箋不枉讐書藜杖烟秦淮渡頭水勢便
鳳凰臺上月華鮮此時得意如登仙正與公子同翩翩
送友人南遊之作為楚菴先生書何三畏
顧應陽
顧同知與後朋札(草書紙本)
往歲拙作偶見此紙錄一過呈上請教昨小啓請訂一
日少展夙念至望至望衰朽平生所酷好者琴耳嘗刻
譜以傳近欲諸兄之高才雅致者得跋數語以彰區區
一時好尚在此而不在彼如兄超凡穎拔高出流俗萬
萬者可吝此數語以垂愛于不朽耶感刻感刻何如何
如北游仙舟發興未為晚也草草右啓大元後朋契兄
先生契我廿六日眷生顧應陽頓首拜
唐文獻
唐元徵與公覲札(小行書箋本)
别後見邸報知翼菴兄已請告矣凡銓部請告者疏一
下即行例無覆也弟以為書可無作昨舍甥道殷丈意
謂仍須備一書正與来教同頃當即修一椷附之豈敢
誤也弟病體殊不堪不止雨况凄其耳奈何公覲老年
丈侍史文獻弟頓首
王穉登
王伯榖詩卷
萬里還家一草堂佩刀猶在問王祥心同玉女寒潭水
髩著銅官曉岫霜中聖且教田種秫長生須待海成桑
春風倚杖柴門下無數南山近女墻
千里山川命駕行鶡冠魚服暫藏名詞人盡訝青雲待
關尹遥瞻紫氣迎吴苑游絲三月絮蘇隄芳草六橋鶯
還家載得詩盈箧莫道扁舟似葉輕廣長菴作二首
東山别墅半桑田夢草詩成憶惠連隔岸晚烟千嶂綠
當樓明月一洲圓林中竹葉人人酒渡口芙蓉日日船
此地不妨雲共卧戴逵誰送買山錢范仲昭别業
虎山橋外水如烟雨暗湖昏不繫船此地人家無玉歷
梅花開日是新年為愛荆先生書王穉登
龍鬚蔓引青油幕瑪瑙珠傾碧玉柈日午漢宫開暑殿
佳人共嚼水晶寒右題葡萄太原王穉登書
丁雲鵬
丁南羽詩帖(楷書烏絲闌紙本)
巾車指日赴神京千戶歡歌載道行咸謂滎陽推異政
豈從修武得能名貢賢不為眈高賞抱玉終非報主情
首課論功稱内治一時帝里動清聲
萬方玉帛會幽燕報政無如茂宰賢燕饗承恩歌湛露
簿書上計謁甘泉王春欲動宫墻柳客夜聊揮單父絃
何日刀環仍賜返三農置酒樂堯年送祝明府入計
二首
極目憑陵思不禁重雲覆檻晝隂隂黃金久失燕臺色
明月長懸國士心秋盡薊門霜樹繞寒生易水露華深
應圖腰&KR1153;騰驤入誰向天閑嘆陸沈賦得黃金臺送
祝明府北上
歲暮山寒冰雪深高軒千里託雲岑春回榛莽延佳色
臘破梅花伴苦吟滌耳繁聲鳴急溜侵簷薄靄散平林
無論寂莫眈玄草時許侯芭載酒尋冬暮携尊過訪
臧國博晉叔山居丁雲鵬
杜大綬
杜子紆望裏烟生詩帖(草書紙本)
望裏烟生是子家草堂應近鶺鴒沙江汀每恨無舟渡
野店空憐有酒賒半雨暮成風外雪孤樓春動臘中花
相思尚隔前村遠獨倚柴門數去鴉杜大綬書似之罘
世丈
書畫彙考卷二十七
