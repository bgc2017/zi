書畫彙考卷十六
刑部左侍郎卞永譽撰
書十六
元
趙孟頫
趙子昂二體千文(真書草書原文不錄)
結字難筋骨相承不爾則有斷續之態子昂書法
獨步當世備聚諸體然變態不常或者以形似求
之大類優孟抵掌耳&KR0034;題
慶梓削鐻見者驚猶鬼神非旦夕之功也或者觀
其表而不觀其裏則不足以議子昂書矣浦城楊
載題
松雪翁千文平生閱數卷未有如此本精絶直逼
永師後之書家恐難追及嘉靖庚戌歲閏月廿三
日觀於至德里之小樓嘉禾項元汴子京
趙吳興四體千文(原文不錄)
(欵書)延祐六年十月廿三日為錄事焦彦實書於松雪
齋
右文敏趙公四體書千文惜不見司馬子微五體
書道德經較此何如也近代是書為最張雨記
文敏公真草篆隸平日未嘗多寫觀此卷必為焦
侯好事而書惜其九原不復作矣唐棣敬題
趙松雪臨智永千文卷(原文不錄)
書法甚難有得於天資有得於學力天資高而學
力到未有不精奥而神化者也趙松雪書筆既流
利學亦精深觀其書得心應手會意成文楷法深
得洛神賦而攬其標行書詣聖教序而入其室至
於草書飽十七帖而變其形可謂書兼學力天資
精奥神化而不可及矣此種千文又非平日率意
之書若以鐵門限相並較之雖永師復作不能為
高下矣欽哉斯人欽哉斯人雍虞集生
王孫書法有神機漫說籠鵝繼者稀千字禅家鐵
門限何人入室更探竒楊一清
外錄
家藏集吳原博跋趙魏公臨智永千文云古今人
書千文甚多如趙魏公此卷尤秀潤可貴者按方
正學跋語宗舍人仲珩嘗評此以為公中年得意
書仲珩為國初第一手其論如此豈特他人哉此
卷初為臨海葉彜仲惠仲之物今文太僕宗儒得
之太僕之子璧好文而能書必有以識其妙矣
甫田集文徵明跋家蔵趙魏公二體千文云右趙
魏公二體千文後有跋語而無名氏驗印章為方
公孝孺永樂初禁蔵其書故當時人刮去名字以
避禍耳最後則高公遜志二公皆題為葉彜仲所
藏彜仲臨海人名見泰博學善草書仕國朝為
刑部主事此書或疑其筆弱予始亦以為然而出
規入矩有非餘人所能舒卷數日見其波法轉摺
皆傚智永因取永石本比觀了無差别遂定為臨
永書按柳文肅稱公蚤年喜臨智永千文與之俱
化入朝後乃自成家不區區泥古而無一毫窘束
之意此帖正少時書也宋中書謂中年筆恐未必
然
趙魏公臨張旭京中帖(凡五帖止存此帖)
秋深不審氣力復何如也僕疾弊何足可論河南送物
近来得京中消息承彼數年不熟憂縣不復可論不委
諸小大如何為活計歲日有京中信使去者當數報委
曲耳吳興趙孟頫臨張長史京中帖
右趙文敏公所臨張長史京中帖筆法操縱骨氣
深穏為真蹟無疑且不用本家一筆故可寳也聞
公嘗背臨十三家書取覆視之無毫髮不肖似此
公之所以名世也觀此帖信然嘉靖九年禊飲日
陸深跋於舟中
趙文敏公小楷麻姑壇記子仲穆書讀書城南詩又
書司馬温公勸學文合卷(原文不錄)
(款書)水精宫松雪齋道人趙孟頫書
(後二款)趙雍書
今年四月十九日余自華亭過松陵之甫里田舍
天氣驟熱因留度夏鄰有張君德常德機賢伯仲
伯子多蓄名蹟而希會面名蹟亦罕以示人幽居
默默如潛逃而已乃子元度亦不肯相過招邀數
次不過黽勉一來六月十六日旱久而雨一雨浹
旬茅屋上漏下濕獨坐惟有悲嘆因寄二君詩曰
積雨不為休漂摇使人愁哀吟四壁静病臥百蟲
秋何人肯相念載酒一銷憂幸有吕張叟清詩遠
見酬余六月末病臂創足痛呻吟幾及旬故云七
月四日雨止風静雲翳開朗泥潦尚没足忽叔子
来訪元度踵武亦至携趙榮禄此卷及其子趙雍
遺墨以怡悅老眼濯甕牖之凉颸臨碧江之湍激
相與玩詠不已因自念老景侵尋親朋淪落殆盡
雖近在跬步如張君伯仲父子尚不得數數晨夕
况二趙星宿光芒昭回霄漢夢寐亦所不覩安得
不見其遺蹟而大喜忭哉遂記其後以寫余之憒
憒者焉歲己酉倪瓚詩後改四句開門望原野
江湖漭交流誰能載美酒相從以銷憂為我散煩
憂
趙魏公書道德經卷(楷書原文不錄卷前白描老子立像)
(款書)延祐三年歲在丙辰廿四五日為進之高士書於
松雪齋
趙承旨書道德經卷(楷書原文不錄)
(款書)延祐六年夏五月十九日吳興趙孟頫謹製
余觀趙翰林書法深得晉人之旨故筆端蒼勁精
神煥發悅醒人目辛夘夏日獲觀良久不忍去手
因識其末云太原王穉登
墨林山人得之仲兄少谿子長手授其值七十金
子昂書高上大洞玉經卷(小楷書宋紙本横卷凡三千餘字原文不錄)
右趙松雪小楷大洞玉經後題云大德九年十月
八日書按元成宗大德九年歲在乙巳公時年五
十二歲先是公被召金書蔵經許舉能書者自隨
書畢所舉廿餘人皆受賜得官執政將留公入翰
苑公力請歸己亥改集賢直學士行江浙等處儒
學提舉正其時所書也但其體專宗元常與公平
時書微有不同而用筆之精轉折之妙則無毫髮
少異盖公於古人書法之佳者無不倣學如元魏
常侍沈馥所書魏定鼎碑亦常傚之謂其得鍾法
可愛則其於元常固惓惓矣至其晩年乃專法二
王右軍黃庭子敬十三行之外不雜他人一筆所
以深造自得為一代書學之祖也嘉禾子京項君
以重價購得此卷持来求跋遂為書此然予又嘗
見翰林孔目何君元朗所藏一卷乃金陵王南原
舊物字小如黍紙高五寸餘精妙不可言今已歸
之天府不可得而見矣猶幸得見此卷而明忩淨
几時一展玩不惟塵眼為開而沖襟遐抱亦為之
暢適古物日少子京其寳之萬歷三年四月十一
日茂苑文嘉書於歸来堂
真誥言大洞玉經讀萬遍當白日上昇楊許二掾
妙蹟不復可得吳興松雪公書此經足矣陽德觀
察出示貞焚香静閱數過覺右軍北海出入結搆
中拂拂有天際真人想異日觀察於清虛小有紫
微雲林謁諸帝真以此卷為贄乃跋尾有王生姓
名不亦大愉快哉吳郡王世貞題
外錄
嚴氏書畫記云趙子昂小楷洞玉經一卷紙高五
寸字大如黍後有虞伯生題王南原家物後歸松
江曺氏為故翰林孔目何柘湖得之余所見松雪
小楷惟永嘉趙氏馬蹄萹及此然馬蹄絹本多渴
筆此用澄心紙精緊筆墨精妙毫髮無遺恨矣
石刻字大如黃庭經與吾家道德經無異又陸儼
山亦有道德經一卷然遠不及吾家者
趙承旨書高上大洞玉經(小楷書原文不錄)
(款書)大元延祐三年歲在丙辰五月望為石唐尊師書
集賢學士資德大夫趙孟頫
此卷乃趙魏公六十三歲所書至精至妙非言辭
贊美可盡盖公之字法凡屢變初臨思陵後取則
鍾繇及羲獻末復留意李北海此正所謂學羲献
者也舊嘗獲見周侍御家侍御既坐貶竄竊意必
歸天上不知復流落人間今得披玩累日抑何幸
哉殷卣周彝而此卷不可得博雅君子尚思謹祕
而傳焉金華宋濂題
昔華陽洞中僊經多楊許二君手書結字畫符之
妙所以為洞天千載祕寳近世吳興趙公子昂書
法卓絶偏善小楷又嘗親授洞訣於茅山劉真人
所以書此其可寳不愧古人矣㒒參學以来忽焉
老至得隐地於臨川華盖浮丘壇東麓仙人茅公
修行故處將結龕誦經得見此卷猶記是年與趙
公同在京師今廿三春公與劉君各以仙去遡瞻
回風俯仰慨然大洞三境弟子虞集書
至正九年歲在己丑秋八月廿又二日拜觀於苕
溪之上趙雍
趙子昂書金碧古文龍虎妙經(原文不錄)
(款書)延祐元年七月既望水晶宫道人書
予昔年遊燕市嘗見趙文敏書龍虎經半是行草
其人即携去真贋不暇辨也此卷疑是晩年所書
得心應手非淺學可以彷彿予何幸獲觀於檇李
汪長公家惜歸廹不能手錄此經潛心筆法聊題
數語以志鴻泥之感萬歷乙未杪秋吳下杜大中
書
魏公書洛神賦(楷書原文不錄)
(款書)大德三年十二月二日書與子中孟頫
子建洛神規傚宋玉神女精麗相埒而瀏湸過之
或誣以感甄之事潛夫詩話力辯其非而東阿紀
夢形容巧絶比李長吉前後復自相反何哉余頃
見淳熙祕閣帖王令所草賦止揚輕袿之猗靡而
下筆勢飄逸殆與此賦相頡頏今學士乃楷全文
遒勁清婉尤為可愛子中得之以與通甫二君皆
早世學士晩年筆力愈竒二君不及見之矣辛酉
夏至日墻東老叟題
柳誠懸云子敬洛神賦人間合有數夲今世所見
唯自嬉至飛十三行耳蔡君謨云子敬放肆豪邁
與右軍差異臨學之家必謹其辨矣趙承旨一手
全文好事者欲考王氏父子之法此其可觀之乎
延祐中集從承旨在集賢翰林嘗出此賦真蹟九
行見示上有阜陵題字甚謹又四行别得之云是
賈相似道購諸北方者也計其歲月應是後此書
十餘年乃得之耳蜀郡虞集伯生甫識于吳郡寓
舍芙蓉洲至治二年九月十五日
篆隸變真草興羲獻獨擅厥長時去浸遠真蹟間
見今世所傳惟石刻耳而石刻又不能得其初模
者如洛神賦文字翰墨早為二美復無完本昔曾
子固記墨池謂羲之之書晩乃善則其所能盖亦
以積力自致非天成然後世未有能及者今觀趙
公子昂所書是賦全篇亹亹逼真與他本絶異非
早歲晩年可比通甫子中余皆及識之子昂固以
能書著大名於當世不假贊美二賢蚤記玉樓矣
承旨公亦既云亡欲求一字已不可得况若此賦
哉通甫子仲長出以示余感慨久之仲長宜什襲
珍收慎毋輕出至治癸亥立夏日書鳴鳳
周越法書苑王獻之字子敬羲之第七子官至中
書令正書入神品洛神賦小楷烏絲欄寫成精密
淵巧出於神智後有柳公權跋尾云子敬好寫洛
神賦人間合有數本此其一焉寳歷元年正月二
十四日起居郎柳公權記亦楷題又柳㻮題云天
祐元年五月六日堂姪孫中書侍郎同中書門下
平章事判戶部㻮續題子敬帖後越觀歐柳筆法
全出此書也又載子敬初為謝安長史太元中起
太極殿安欲使獻之題牓以為萬代之寳而難之
乃說韋仲將題凌雲臺之事獻之知其旨乃正色
曰仲將魏之大臣寧有此事使其若此知魏德之
下衰矣安遂不之逼又李嗣真論書體樂毅論太
師箴體皆真正有忠臣烈女之像告誓文曺娥碑
其容慘悴有孝子順孫之象逍遥篇孤鴈賦近遠
趣高有拔俗抱素之象畫像贊洛神賦姿儀雅麗
有矜莊嚴肅之象所謂見義以成字成字以得意
非獨研精措理實根於教化矣至治三年七月二
十五日寓齋錄記
泰定丙寅七月既望龔璛觀於吳中之寓舍於是
昂翁之殁五年矣儗之大令此則人琴未遂俱亡
者仲長寳之
洛神賦嘗屢書之世傳十三行者以其所見入石
非可遂以為據也柳誠懸謂人間合有數本則固
不止是豈它本誠懸亦未之見耶此松雪老人所
書全篇雖自用其體然應規合矩抑可謂善學大
令者歟今人觸目贋本一見便疑其非不知其中
固有不可以偽為者矣微仲長盖未足以語此東
陽柳貫識
余家所藏舊刻洛神賦累朝名人題識於後者今
錄附於此
普通三年正月徐僧權湯法象滿騫姚察
丁道矜唐懷充
中書侍郎禮部尚書平章事集賢殿大學士寉所
天嘉二年十月廿三日中書舍人朱昇姚懷珍
開元十八年三月廿七日參軍事學士諸葛穎
釋智果
咨議參軍開府學士柳碩言均(宋丙子歲正月十六日)
至正二十五年乙巳四月十二日袁泰記
趙公用意楷法窮極精密故其出而為行草縱横
曲折無不妙契古人不善學者下筆輙務為傾側
之勢而未嘗窺其用意處是以愈工而愈不及也此
賦筆法尤森嚴學書家宜守為律令仲長尚寳藏
之泰定元年六月八日金華黃溍書
子建之賦洛神麗矣然其於則遠焉子敬喜書之
而子昂亦喜書之豈其才情氣習有所相類者歟
十三行真蹟不可復見一刻本翩翩逸氣猶能動
人此全文固書中之佳者然細觀之殆少耎焉若
以越中韻士與河朔少年馳逐耳知書法者當能
辯之天全翁為石田高尚書
趙子昂書洛神賦卷(行書粉牋夲)
洛神賦并序(原文不錄)
(款書)子昂
大令好寫洛神賦人間合有數本惜乎未見其全
此松雪書無一筆不合法盖以蘭亭肥本運腕而
出之者可云買王得羊矣員嶠山人(隸書粉牋)
趙魏公行草寫洛神賦其法雖出入王氏父子間
然肆筆自得則别有天趣故其體勢逸發真如見
矯若游龍之入於烟霧中也吴城高啓(楷書紙本)
此卷審觀數日鸞飛蛟舞得二王神機者文敏一
人耳鮮于樞庫庫危素皆不及信是至寳丁亥二
月雨後跋西洛(闕)(行書紙本)
出自祕府金匱始得見此光怪奪目真沈泗之鼎
復現人間(闕)戊子五月又觀又題(行書隔水綾)
書法以代降唐失之強宋失之佚元失之勻都與
晉人隔一鄰虚塵此氣運所使莫能迴也惟松雪
中年臨二王駸駸有度驊騮前意純綿裹鐵彷彿
遘之然松雪好書有求者輒與相去三百許年流
傳世上足可八九百本此冊灼然第一如右軍作
修禊序他日重寫終莫及也康熙庚申歲九月望
日曺溶題(行書紙本)
文敏書洛神賦(原文不錄)
魏國趙文敏公書此洛神賦當是大德之時後之
學書者能闖其藩籬者盖亦鮮矣况堂奥哉君羽
其寳之後學危素燕城清淨軒題
趙魏公臨王獻之洛神賦并記(原文不錄)
余臨王獻之洛神賦凡數百本間有得意處亦自寳之
顧善夫余之愛友其家所藏者皆得意筆也揚州何進
士每以高價求余書可謂好事者遂書此賦一通贈之
至治二年秋孟子昂記
松雪晩年書洛神賦卷(原文不錄)
公藏大令真蹟凡九行嘗為余手臨於松雪齋此
卷典刑具在居石刻之右句曲外史張天雨觀至
順四年閏三月十九日玄文舘記
蔡襄云王子敬愛寫洛神賦故世多傳十三行而
已余見陸子順所藏者其筆意峭拔陸得於文敏
公且謂文敏晩年楷法之進盖得此故也或者又
謂陸蔵十三行其法往往類歐搨今較文敏所藏
書此賦誠中年臨本不同賦後所題年月當為公
最後之筆故其法度如此元統二年六月考亭陳
方題
當年子敬洛神賦歐褚臨摹不知數世人惟重十
三行真贋難分争牴牾趙公書法宗二王手寫全
篇復前古上追黃庭下樂毅善刻唐臨俱未許殘
篇斷簡久脱略趙璧隋珠獲全睹宓妃下走天吴
奔驪龍騰驤老蛟舞人間欲見不易得往往收藏
祕天府江南故家多好事一紙寕論百金估臨池
墨筆晝飛動貫月虹光夜吞吐願加什襲重珍護
却恐雷霆来下取雲門唐珙
文敏隸楷之妙俊灑飄逸盖得於洛神為多此卷
尤見其波瀾老成盖捐舘前二歲所書誠可寳也
正統八年九月十三日泰和楊士竒志
趙子昂書勉學賦并序卷(賦内字多訛脱)
古人學才學藝而極於達道今人學道之名返流入於
才藝豈道無蹊逕可入耶由死生之念不切耳且學不
至於學徒增情妄於理何益哉余故作斯賦以勉其所
謂學云辭曰三界虚廓惟念自縛念去覺存未離有作
真淨體中不容他大火聚如何湊泊雖靈鑒之可憑信
此宗而無諾見欲逃於所常理必資乎參學生死事大
一意包萬刦之輪廻迷悟報深百界隐三千之醻酢所
云學者不學六藝不學羣書孜孜矻矻惟道是需求願
樂之半偈捨所重之全軀思香花以表其誠敬粥心而
罔及形殂或五熱炙心而投火於必死之隙或半腰積
雪而刃臂於忘生之區臨寢食而終不暇顧對寒暑而
安有其餘或降己為童奴或捨身為牀座或半夜腰石
而負舂或七个蒲團之坐破或視利飬如游塵或棄功
名如涕唾或千魔萬難益勵之以精勤或積世多生頓
相忘於怠墯或驚幻影之忽遷或歎隙隂之易過或形
影相吊於空閒寂寞之庭而不見其煢孤或身世相忘
於苦樂逆順之場而不知其福禍如浮山典葉縣之厨
演祖司白雲之磨楊岐總院事而十載奔馳神照問經
王而三年折挫盖忘情於道注念於學而不暇擇利害
較優劣者也原夫道為舟航道為梯級道為家舍道為
飲食匪舟航無以越生死之迅流匪梯磴無以構涅槃
之高績微家舍何以收漂流暴露之狂蹤微飲食何以
濟饑餒孤虚之陋迹覿面不委噬臍何及法無正像未
三時之等差人何上中下三報之端的唯知進道之弗
荒不擬真切之自積古有跛蹩十里之喻正法末世之
談盖表其自強不息者也偉矣㦲學有多轍悟非一岐
子韶聞月下之蛙圓悟聽日中之鷄潙嶠潑火洞山渡
溪見桃花而更不疑擊琅玕而忘所知德嶠遇紙燭之
滅會通逢布毛之吹至若聞畫角洗鉢盂細抹將来從
遮裏入是以望影而脱聖凡之羈鎖迎刃而具齧鏃之
玄機人徒見其悟之不難而不知其學之必到苟學力
之不精何悟由之深造道離愛博其學之之心對順逆
肯存於懷抱道非取舍其學之之心遇佛魔必空其閫
奥道體等平其學之之心苟動一意即資其顛倒道或
具足其學之之心苟任馳求轉增其紛閙道非見聞其
學之之心擬涉解會而以名自暴道非有無其學之之
心苟滯一隅而誠難取效道如倚天長劍其學之之心
不能覿體混融則不免為物我是非之所籠罩道如杲
日道如太虚道如風輪道如火聚其學之之心或不具
如是之天姿縱使讀四庫書禮五十蔵吐懸河缾瀉之
詞章徒爾資其叶嚛惟道一學最妙最玄旣無義路亦
匪言傳昧之則一門異轍了之則萬里同鄽佛祖為一
大事而指鹿為馬學人走半天下而掘地尋天絶思惟
處強生節因無義味話特地加鞭逼生蛇化活龍粥飯
氣高揮大抹轉山河歸自己小兒戲羣號聚喧據七尺
單守三條椽如遇怨敵如學頭愁學之之力旣極悟之
之理不偏理必學而至悟予於是作而為賦今人徒見
前輩悟在頃刻而不思古人於未悟之先其學之心未
嘗不專精而謹懼其學之之心或不至道之洞府曰藝
曰才豈吾徒之當慕嗟師道之既微驚法歲之云暮惟
學道之為學與百家而異路毛髮忽若當情鍼壁那容
進步以絶學之學以為學以非悟之悟而為悟不涉功
勲豈容迴互死偷心於能所未形之初具正眼於联兆
不彰之戶一語臨機萬靈㒺措臨濟漫拖雷轟霆震之
喝雲門空成石裂厓崩之句曰向上之不傳總羣機而
共赴鞠其所以自來(闕)玄學而為度或不勉勵其學力未
有無因而自遇大哉能仁為學之端視勤苦而無畏對
冤親而等觀駕一乘而勇銳憫三有而悲酸垂從範而
塵沙不廣闡大猷而虛空靡寬由是四十九年弓折箭
盡二三四七唇亡齒寒性天滅沒學海枯乾古者謂不
學佛法惟務休心蓋休心乃佛法之至學也又謂於已
無事切勿妄求蓋無求亦佛法之至學也又謂學道之
門别無竒特只要洗滌根塵下無量刦來業識種子蓋
淨根塵業識乃佛法之至學也又謂參禅一著要敵生
死不是說了便休盖精勤勇猛久遠不退亦佛法之至
學也又謂參禅學非等閒語宜廢寢忘飱盖廢寢忘飱
於學之之頃曾不期然而然也又謂無佛法可學無禅
道可得無湼槃可證乃至無無亦無與無俱遣亦不外
吾學之之理也或謂道本具足安用學為本具猶璞石
之含玉安能免參學之斧鑿本具猶腴田之産禾安能
免參學之鋤犁本具猶池中之水脉安能免參學之穿
搆本具猶古鏡之藏光安能免參學之磨治本具猶木
中之火焰安能免參學之鑚擊本具猶良藥之治病安
能免參學之擣篩本具猶驪頷之夜光安能免參學之
探索本具猶扇中之風性安能免參學之握揮本具猶
貧士懷中之至寳匪參學之指導雖終身而罔知本具
猶麥為面體黍乃飯基苟不加參學之炊磨任萬刦以
難齊一旦力邁先賢功侔古聖脱參學之幻因提本來
之正令挫有作之鋒鋩擳無為之欛柄不加毫力掃生
死魔於知見之稠林靡仗寸金斬湼槃將於證臨之深
穽斥臨濟金剛王使之無地措躬驅德山木上座俾其
望風乞命或智眼之不明豈當情之能競今之學者惟
以本具之說相牽而不思實學真參即究竟原夫釋迦
不天生逹磨非自證總由積學之真致此光明之盛者
也審如是則學乎乃破生死斷煩惱證菩提出三界興
保社起叢林之不可(闕)由之經也可不勉乎可不勉乎
中峰大和上所作勉學賦言言皆實乃學人喫緊用力
下工夫之法門也豈止於老婆心切而已學者於此玩
誦而有得焉於無奈處豁然開悟則此賦亦為闇室之
薪燭迷途之鄉導矣因以中上人見示於是疾書一過
至治元年三月廿二日弟子吳興趙孟頫記
余舊藏趙魏公雪賦中有破損十餘字予昔在京
邸為弟持去不復也今觀此勉學賦筆法尤精紙
墨完好此非易得之物敬題於池尾安所雅丈請
善珍之夢萱卞士華
右趙松雪書中峰勉學賦真蹟松雪生平深得意於
中峰之道余家所刻停雲帖中松雪手札一十三紙
與中峰者言言皆有道味故嘗書此賦謂闇室之薪
燭迷途之鄉導此卷余曩見在白下徐碧泉處先待
詔欲假刻石最後為一䜿子謀去殊為夢想今得復覽
慨悦不勝敬識數語昔胡仲汲謂松雪之書上下三
百年縦横一萬里不虛耳隆慶丁夘春三月朔日文嘉
趙承旨書光福重建塔記卷
塔者西域聖人之靈廟衆生滅罪致福之具也自阿育王
建初後代震旦之來表刹興盛者莫盛於蕭梁之世焉光
福塔者實梁大同權輿唐會昌暴殄復興咸通至趙宋宋
至今朝大德中住山磻師時畢方鳥棲其巔以致鐡石瓦
甓隳哉有不可葺者住持相師謨畫鼎創真人周静翁仙
宗而尚佛来自䨇鳳作檀越主率寺鄰富而信者幼成徐
公沙門愿而幹者成徹德三公暨寺職班員涓吉命匠篾
棲鸞竹索以為綯材化羊杉縛以為架徹頂至踵革古從
新即舊基越舊制别絫層級級至五半徐公脱屣索訶相
師遷喬梵行施心願力唯静翁不移走書来曰山中住持
聞有更易倘林屋清師補處則塔緣幸甚香火幸甚既而
疏来洞庭孤雲乃起一葦未杭翁已羽化烏乎元度乎重
来乎三嘆終至至未席溫或謂塔緣幸歟不幸歟余曰佛
三祗百刦脩六度萬行以戒定慧力成舍利益衆生者塔
之謂也由塔即廟廟即貌貌佛聖德令衆歸命行檀波羅
而得福田今嗇一緣將普萬化是苻佛本願益衆生歟果
元度之類歟子知其然而不知其所以然歟於是越明年
具梵禮迎銅像出化東行首翁之兒婦魏氏母子承禎同
調無改大父之道樂助而之任洋沙頭大倉蘇臺蓂見四
薪稇載而返尋不請之檀朱公闕工施財施藝特銀其相
輪之頂復有刺血為墨書妙經者二渡長江入江淮募遠
者三大概廿餘同袍輔勢忘倦宣勞聚諸財鳩諸工一舉
而完七級自尖以還飾盖至四歲暮收工明年像復出
西募春行夏歸秋作餘層列屋皆其落成輝輝乎摩尼
圓明沓沓乎露盤屓贔碧瓦鱗集畫檐翬飛帀闌楯而
寳鈴和鳴鎮山川而人天瞻仰具功德一十五種消罪
業八萬四千不夜常光免責備於香火實一不幸而衆
幸且甚也遂書其延祐改元二月十日之建始来年五
月望日之畢工系以辭曰
阿闍世藏設利羅阿育得之出恒河八萬四千起塔婆
後世則之廣興建四方玲瓏或八面蕭梁以前世未見
我此靈廟實大同起伏二次三鳩工延祐以来又六冬
清寕仙人德相佛福緣慈緣普澤物白花巖頭橛屼屼
清也薄有銅像緣两募一舉功其圓盡未來際民福田
常光歴刦射牛斗羌椅椅兮淑吾後哿矣富人夀長久
至治元年望月二日建皇帝陛下千萬夀佛慧雄辨
大師本寺住持沙門了清撰前翰林學士承旨榮禄
大夫知制誥兼脩國史趙孟頫書并篆題
右記為松雪翁真蹟無疑盖亦是晩年得意之筆
故其筆藴風神愈見精絶出塵云通伯
子昂碑板絶似李泰和余所見無下二十本此卷
筆意虚和尤可寳也董其昌題於墨花閣
薦福興福二碑俱集右軍書而有神會天成之趣
非拘拘刻畫求肖者遠勝懷仁聖教以懷仁嗜竒
偏於王蹟中擇其峭刻頓挫者聮貫以布之雖於
鈎掣映𢃄極意求其血脉而平和淡宕之致不存
矣以故二碑乃千載碑書之模楷下是而歐顔柳
褚非拘即縱若太和益放矣松雪翁此書正用薦
福遒緊之筆視他本倣太和者大不類也玉水親
翁倍宜珍襲云崇禎元年春三月古秀李日華題
外錄
珊瑚網云先荆翁習舉業時即得趙書光福碑記
置墨牀筆格間時一展玩也己未春董太史過余
舍因觀此卷著數語後李璽卿見之以玄宰衡鑒未
確為題云趙松雪書光福重建塔銘結構用薦福
興福二碑稍鬆活耳觀者以為倣李太和則失之
矣未幾余重罹不憫君實太翁同珂雪親家来奠
款齋頭復見是卷喟然疏前之未盡焉乃余竟為
殯事所需鬻諸藏玩并去趙蹟至今猶悵先澤之
不存也第卷留汪氏印記可驗他年子孫或有遘
之者未知得合浦珠還否旹值崇禎癸酉秋余獲
文敏公翫花美人圖有歲月不我與之嘆因識所
錄碑記後云
趙魏公書湖州妙嚴寺碑記(楷書紙本横卷子昂自篆卷首原文不錄)
前朝奉大夫大理少卿牟巘譔
中順大夫揚州路泰州尹兼勸農事趙孟頫書并篆額
(德清慈相寺鐘樓下十王牌位皆公手書精楷)
右湖州妙嚴寺記一道盖趙文敏墨蹟端雅而有
雄逸之氣在其意欲託之金石故不草草湖州公
桑梓之鄉豈惜寺僧與公善而得之然得此自不
凡矣靈芝主僧雨庵得而藏焉又乞予書數語亦
豈凡僧也耶惜予語不能超凡有愧於公之書耳
成化戊子十月七日永寧一客
松雪記妙嚴寺中有云妙嚴乃佛心所見之事相
也觀此書端妙嚴重知為松雪心中所見之事相
焉又云幻十八開士於殿中金碧眩耀以此文此
字勒堅珉樹諸殿中其光彩與開士争光不直眩
耀一時而已靈芝瞻上人得其真蹟可不寳藏之
乎張震跋
趙公書寺記予昔跋之兹来雨庵又有請焉請之
意盖欲予志今昔歲月昔為成化戊子十月七日
予歸自永寕今為辛夘十月八日來自丹邱一俯
仰間四見寒暑人生聚會幾何良可嘆息公書已
不待贊予又未識幸一再閱是月十月二日燈下
公綬書于芝園深處
芝園深處予宿之屢矣兹来為成化甲午中秋雨
菴將移住上天竺竺國山前復肯著予行蹟也耶
雨菴索予送住上竺詩予歸速弗克就因出是臥
軸請再誌歲月日詩則俟予補書别紙也公綬
趙公書法晉人所以妙絶今古余謬贊公書屢矣
前此筆路猶未入公格範不意老年又復私淑公
之書法固不待贊贊之者無間於往古來今無間
於簪紱韋布則公之書得之於心應之於手通之
天下使右軍復生亦必嘆賞蘭亭褁鮓墓田等帖
料容其一著脚也雨菴以余言為何如壬寅孟夏
丑日逸史姚綬記
趙松雪書中峰懷淨土詩後系讃
讃云淨土偈者中峰和上之所作也偈凡一百八首按
數珠之一週也憫羣生之迷途道佛境之極樂或驅而
納之或誘而進之及其至焉一也弟子趙孟頫欲重宣
此義而說偈
三千大千世界中恒河沙數諸衆生一一衆生一一佛
一人唯心一淨土而諸衆生無始來因癡有欲生愛渴
根塵染纏不自覺流轉生死墮惡趣我師中峰大和上
慈悲憐憫諸衆生勤勤為作百八偈普告恒沙諸有情
如身受病等痛切若人依師所教誨一念念彼阿彌陀
一念念已復無念自然往生安飬國阿彌陀佛為接引
徑坐金色蓮花臺池中蓮花如車輪微風吹香徧法界
頻伽並命及鸚鵡白鶴孔雀播妙音黃金界道七寳臺
燕坐受兹勝妙樂諸惡苦趣咸無有悉皆我師之所度
實無衆生師度者惟衆生心淨土故是我故今稽首禮
重讃我師之弘願延祐三年歲在丙辰六月廿四日大
都咸宜坊寓舍書
趙文敏書春寒詩卷
仲春尚寒氣林花無豔滋敝裘擁衰疢風雨何凄其始
雷發東隅霽牖陽光披微風草際動落英池面移幽禽
變圓吭游魚揚四鬐我病自此愈泛舟溪水湄小輿指
南盖短笻步東毗機心不復有高踏農與羲
笠澤茫茫鴈影微玉峰高下護雲衣長橋寂寞春寒夜
祇有詩人一舸歸子昂二月十九日
子昂書詩并詞(行書)
白髮思家萬里回小軒流水為花開故應動作詩千首
知是風流楚客才
雲淡風輕傍花隨柳將謂少年行樂齋閣林間小車城
裏千古太平西洛瞻彼泱泱言思君子流水儼然如昨
但清遊天際輕輕未辦暮愁離索長記得童冠相隨
浴沂風舞吟咏鳶飛魚躍逝者如斯吾衰甚矣調理自
存斟酌清廟朱絲舊堂金石隐几似聞更作農人告有
事西疇窈窕掛書牛角右調雨中花
北隴耕雲南溪釣月此是野人生計山鳥能歌江花解
笑無限乾坤生意看畫歸来挑簦閒眺風景又還光霽
笑人生奔走如狂萬事不如沈醉細看来聚蟻功名
戰蛙事業畢竟又成何濟有分山林無心鍾鼎誓與漁
樵深契石上酒醒山間茶熟别是水雲風味順吾生素
位而行造化任他兒戲右調雨中花
昏曉相催百年忩暗忩明裏人生能幾贏得貂裘敝
富貴浮雲休戀青綾被歸與未放懷煙水不受風塵昧
右調點絳唇子昂漫書
松雪翁雜書八則
來多去多枉受奔波來少去少省些煩惱
一菜一魚一茶一飯客亦可來主亦可辦
道士桑芝田求善之先生書盤谷叙復求僕書歸來辭
惜無蜀中冷金紙對之俟有此紙别為寫過
偶畫得大士像一紙甚有圓滿慈悲之意用作林下布
施也孟頫書致習公侍者
昔徐信之製筆得名皆由出入叔父尚書門下日令縛
一枝不如意輙使拆去細究其工所以得名今人能若
是乎可為太息至大二年正月十日子昂志
昨日無錫一道友封寄惠泉即命童試新茗果是味别
明日當分送何山銕鏡老看他舌端有眼否
余與息齋道人同寓都城張氏林園日以繪事相講訂
信非人間之樂也不見十年政如隔世可歎可歎今日
其家僮迴維揚就問道人與竹平安否至大四年二月
二日戲書此閒紙時高士石可友在坐
子昂友人牟成甫之貧香嚴所謂錐也無者豐年猶啼
饑况此荒歉將何以果其腹而贍其老穉淵明乞食魯
公乞米賴古多賢可為口食仁人義士有能損魯肅之
囷而實萊蕪之甑者乎吴興趙孟頫白
趙集賢南谷二帖
孟頫頓首拜覆南谷真人尊師静侍孟頫頃到殊勝甚
儗得遂晤言然竟成交臂而失至今以為恨舊年廿六
日還舍除夜來德清新歲二日忽路家遣吏見請三日
急迴城中乃蒙隆福有書經之召今日至德清别墅明
日即過杭詣省中計事數日間即走都下區區情事吾
師所深悉政儗卜築溪上以為終老之計而情願未遂
極令人徬徨兼居行乏力尤所甚憂感尊師欲寫石壁
間大字冀遣人至杭見教所書之文便當寫納但行役
擾擾似不能一詣侍下以此為恨大不可言承惠篠至
以為感所惠書着園人附航寄往城中乃成墨池敬勒
手狀陳叙情素臨紙不勝馳神此行度已不能免然尊
師有見教者是勿惜至意乃所望也餘冀萬萬珍重不
備人日弟子趙孟頫稽首再拜林師來侍冀道意拙
稿至今抄未成當令家下寄去也
孟頫稽首再拜南谷真人尊師侍者數日來苦腹疾不
果詣前問候不勝馳仰兹被誨帖惠以新冠領次感激
無喻叔實不幸長逝昨日聞之為之痛傷聊以十两奉
之冀為轉達今晩還吳興不能詣别惟善保道體不宣
孟頫再拜
趙榮禄與覺軒六簡
孟頫連日甚欲一詣行館共談而人事絆之意未能去
知罪知罪昨日蒙惠帖下徵惡札併前者同此奉納但
竹石紙狹不可作且寫四詩續當為公作竹石也今日
又有少事明旦僭屈台重過此一飯切告勿阻至扣至
扣遲面言叙不宣
孟頫近獲晤言甚慰數年契闊之懷方欲奉陪尚羊湖
山間而微恙乃能阻之兹承惠字則知仙舟已解䌫矣
瞻望悵然惠及沙(闕)不至奪愛否秋氣著人途中厚自
愛不宣
孟頫一節疏於上記遥想樓居仙人眺八極而自得唯
有仰企而已人來得所惠書就審即日履候勝常為慰
千萬承諭以令郎文書已一如來意見之行移旦夕當
奉納也遠惠圓米細茶深仞厚意祇領感激無已草草
具復寒燠朝暮冀惟善保不宣
孟頫久别傾渴無喻伏承惠書審文旆至止不勝欣慰
蒙惠白米鵝麫茶果深見盛意祇領感戢無已台體所
苦小爾今服何藥專當詣使寓拜問併陳謝私也草草
具復不宣
孟頫得旨暫還直以家事冗擾未能奉狀計惟即日文
候勝常孟頫本為先人墓石未立所以觸熱來歸而石
尚未得至殊焦煩耳湖州前錄事宣差今還宜興稅務
提領在此為政甚平與敝家甚親今在貴里望吾兄照
覰幸幸因便奉寄草草唯加察餘冀善護不宣
孟頫奉别甚久馳仰殊深去夏得旨南還日困塵事不
得上記問候惟切傾企而已行次毗陵承專人惠書就
審即日文候勝常慰不可言且蒙過愛特貽厚贐拜領
豈勝感激舟中草草具荅漸遠惟慎護興息不宣紈
扇一握拜納付至李尚書墨竹即如來戒各題小詩其
上甚愧塵涴畫軸極用皇恐皇恐望日謹空
右趙榮禄與覺軒先生手簡共六紙有以知交誼
之深家世之舊也先生學行純正為宋瑯琊王字
仲寳之後仕至蘭溪州判官今獲觀於其孫光大
之彝齋老成典型不可復見矣尚賴翰墨文章有
以見其風流哉至正廿年歲在庚子三月望日倪
瓚謹題
余聞荆溪有覺軒王先生繇文學起家至蘭溪州
判官生晚不及識聞之四十年見其孫光大出松
雪與先生手筆凡六紙内謂樓居仙人眺八極而
自得者真可企仰光大乞書楮尾於是乎書至正
乙巳冬十月廿有四日會稽抱遺叟楊楨在卷素
齋試沈先生樂墨
義與舊閥之家得交松雪翁者元初惟王氏岳氏
兩家而已治生唐門幼學之時尚多見之到今五
十年來訖無片紙存者而岳氏之後盖亦寂寥無
聞焉又觀彝齋所藏六帖皆翁與其先大父往還
書紙墨尚新則知王氏子孫之賢視他族所守厥
有間哉因感而識之壬戌歲九月廿又二日為冬
至日馬治
子昂答子誠劄
孟頫頓首再拜知州相公子誠閣下孟頫去歲騎從來
吴興因得略吐久别之懷所恨貧家無可將接坐來簡
慢知我最深必不見咎别後賤體老病交侵藥褁不離
左右者一年於兹獨坐空齋憒悶無聊子誠聞之必能
見原耳他人前不欲道也兹承專价惠書就審履侯勝
常深以為慰承諭三皇廟碑及光福碑銘托愛如此其
敢不書但恐筆墨蕪穢不堪上石耳漫爾書付去人更
在裁之外蒙潤筆之贈子誠何必爾耶不敢引辭領次
惶愧之極草草具覆餘唯上為國家下為吏民慎謹興
息不宣孟頫頓首冄拜五月十九日
趙榮禄書過秦論卷(小楷書)
過秦論賈誼
秦兼并諸侯山東三十餘郡繕津關據險塞修甲兵而守
之然陳涉以戍卒散亂之衆數百奮臂犬呼不用弓戟之
兵鉏耰白梃望屋而食横行天下秦人阻險不守關梁不
闔長戟不㓨強弩不射楚師深入戰於鴻門曾無藩籬之
艱於是山東大擾諸侯並起豪傑相立秦使章邯將而東
征章邯因以三軍之衆要市於外以謀其上羣臣之不信
可見於此矣子嬰立遂不寤藉使子嬰有庸主之才僅得
中佐山東雖亂秦地之可全而有宗廟之祀未當絶也秦
地被山帶河以為固四塞之國也自繆公以來至於秦王
廿餘君嘗為諸侯雄豈世世賢哉其勢居然也且天下嘗
同心并力而攻秦矣當此之時賢智並列良將行其師賢
相通其謀然困於險阻而不能進秦乃延入戰而為之開
關百萬之徒逃北而遂壞豈勇力智慧不足哉形不利勢
不便也秦小邑并大城守險塞而軍高壘毋戰閉關據阨
荷戟而守之諸侯起於匹夫以利合非有素王之行也其
交未親其下未附名為亡秦其實利之也彼見秦阻之難
犯也必退師安土息民以待其敝收弱扶敗(原蹟敗字點去)罷以令
大國之君不患不得意於海内貴為天子富有天下而身為
禽者其救敗非也秦王足已不問遂過而不變二世受之
因而不改暴虐以重禍子嬰孤立無親危弱無輔三主惑
而終身不悟亡不亦宜乎當此時也世非無(下有知字點去)深慮
知化之士也然所以不敢盡忠拂過者秦俗多忌諱之禁
忠言未卒於口而身為戮沒矣故使天下之士傾耳而
聽重足而立鉗口而不言是以三主失道忠臣不敢諫
智士不敢謀天下已亂姦不上聞豈不哀哉先王知雍
蔽之傷國也故置公卿大夫士以飾法設刑而天下治
其強也禁暴誅亂而天下服其弱也五伯征而諸侯從
其削也内(下有附字點去)宇外附而社稷存故秦之盛也繁法
嚴刑而天下振及其衰也百姓怨望而海内畔矣故周
五序得其道而千餘歲不絶秦本末並失故不長久由
此觀之安危之統相去遠矣野諺曰前事之㤀後事之
師也是以君子為國觀之上古驗之當世參以人事察
盛衰之理審權勢之宜去就有序變化應時故曠日遲
久而社稷安矣至元辛夘秋民瞻自江左來謁選時
時相過慰余寂寥風雨中持黃素四幅求作小楷適案
有賈生過秦三篇乃為書之八月晦日集賢濫直趙孟
頫書
子昂篆隸正行顛草俱為當代第一小楷又為子
昂諸書第一此卷筆力柔媚備極楷則後之覽者
豈知下筆神速如風雨耶斯又古今之一竒也至
元辛夘十二月七日鮮于樞伯幾父記
子昂百技過人就中楷書尤妙絶民瞻自京師携
此卷來錢塘見之歎賞不足辛夘十二月初七日
金城郭天錫題
㒒昔在京師於子昂有文從之舊心甚敬之别來
數年於民瞻所見其翰墨不啻見子昂也淇州盧
克柔敬觀
古之帝王德莫過於堯舜功莫高於禹湯文武仲
尼兼之孟子祖述仲尼為傳道之正故自楊墨而
下皆為異端矣書法自篆籀而下楷法稱鍾繇草
法稱張芝右軍兼而有之隋唐以來善書者宗之
為法書之祖子昂之書全法右軍為得正傳不流
入異端者也元貞丙申春正月七日薊丘李衎仲
賓題
子昂善書名世求者紛至輒搔首稱苦然卒不能
不為之書民瞻盖所樂與者固應結字勻亭首尾
如一自爾有和平之氣吴興姚式題
子昂書名天下今觀小楷過秦論三篇如花舞風
中雲生眼&KR1284;又得伯機息齋二君子發明盡矣民
瞻珍之元貞丙申二月中澣題於燕山客舍濟南
張謙頓首
嗣真嘗見晉黃素黃庭經吴興公定為上清真人
楊義和作七言詩識於後此卷楷法大類楊書惜
世罕知者句曲外史張嗣真拜題
予十數年前游白石披雲菴南谷杜先生出示子
昂所書黃素黃庭經楷法端勁今復見過秦論於
民瞻字畫比黃素尤縝密實為二妙爾來子昂小
楷與前微不同年事筆力日進日益真予之畏友
也大德辛丑長至日南陽仇遠書
延祐七年八月廿六日彭城錢良右平原陸輔之
志雅齋同觀
吴興公為民瞻書此卷時年三十八惜伯機諸公
不及見其暮年書矣後公卒之五十目與民瞻同
在吴郡載玩之餘不覺悵惘至治壬戌八月四日
蜀郡虞集書
吳興公在寂寥風雨中能為民瞻父引墨所謂空
谷聞人足音云胡不喜故此卷結體精密無一筆
苟作豈但無一字無來處耶藉使古人復生亦應
為之心服今之作小楷者民瞻父試與過目自當
起望洋之嘆也後八年致和改元復以見示敬題
卷尾良右
元貞乙未予游句曲見梁中砥藏松雪翁黃素小
楷五千文盖翁居集賢時所書予今三十餘年又
得見民瞻公過秦論三篇皆一時妙筆後人罕及
之者憶翁是年秋序余拙稿及為書篆翠寒齋扁
惜不獲小楷一紙為家寳翼之携此卷見示令人
慨然有不足之嘆廣平宋无
天歷改元建子月之十日京口袁子方安岳曺克
明共觀於民瞻䨇清堂湘中劉致時中拜手書
隴西李瓚敬觀於泰宇書房
此卷余舊得之石民瞻元度見而愛之輒以相贈
其結體姸麗用筆遒勁真無愧隋唐間人至正二
年壬午歲九月望日元度自錢塘暫還山中笈以
自隨因得重觀是日潘子素同在密庸齋展玩久
之勾吴倪瓚題
字心畫也松雪齋此書要是全法右軍者風格整
暇意度清和可以觀公之心矣張敬夫謂王丞相
作字不知有許多忙時斯言雖戲大有深意况吾
儕於此可不知所鑒哉至正乙丑端陽後一日四
明姚安道謹題
右黃素過秦論趙吴興楷書第一神情蕭散結構
麗整誠希世珍也晩生甘立書
至正十四年歲次甲午夏四月初五日從華彦忠
氏借觀趙魏公過秦論親書真蹟李衍
外錄
書畫舫云昔人謂書絶於元賴子昂承旨振起之
斯道不至大寂寞然子昂好迹傳者十不得一余
錄其目覩其精美者而品第之自當以過秦論為
小楷之冠云
趙子昂書尚書洪範并圖(小楷書原文不錄)
洪範
惟有十三祀王訪于箕子王乃言曰(至)五曰惡六曰弱
吳興趙孟頫畫并書
觀此圖武王謙冲虛受之心箕子諄複指授之意
宛然見於眉目顔面之間可謂善寫聖賢授受之
際之氣象矣其字畫又精妙盖松雪翁平生得意
之筆也鏊題
右趙文敏公書尚書洪範并畫箕子武王授受之
意為圖畫既古雅而小楷精絶殆無遺恨但無歲
月可考嘗見公所書莊子馬蹄篇乃初被召為兵
部郎中時書其筆法與此正同疑此亦當時之作
維公以宋之公族仕於維新之朝議者每以為恨
然武王伐紂箕子為至親旣受其封而復授之以
道千載之下不以為非然則公獨不得引以自盖
乎公素精尚書嘗為之集注今皆不書而獨書此
篇不可謂無意也因崦西徐公出示為著此語以
備折衷不知公以為何如嘉靖乙未八月文徵明
書
子昂書秋興賦卷(行書原文見董玄宰帖)
外錄
書畫舫云項氏藏子昂秋興賦一卷筆勢婉媚姿
態動人左方有張東海跋尾佳甚然遠不及茂實
府君所收小字歸田賦卷雖點去一行而筆墨縝
密不减李泰和遺法兼包首宋繡復作採菊東籬
下悠然見南山無異劉松年筆也款云某年月日
雲間朱氏製
趙榮禄寫絶交書(較叔夜原文間有訛脱烏絲闌綠絹本有趙字方印大雅等印)
人倫有禮朝廷有法自惟至熟有必不堪者七甚不可
者二臥喜晩𧺫而當關呼之不置一不堪也抱琴行吟
弋釣草野而吏卒守之不得妄動二不堪也危坐一時
痺不得摇性復多蝨搔無已而當裹以章服揖拜上官
三不堪也素不便書不喜作書而人間多事堆案盈几
不相酬荅即犯教傷義欲自勉強則不能久四不堪也
不喜弔喪而人道以此為重已為未見恕者所怨至欲
見中傷者雖懼然自責然性不可化欲降心順從則詭
故不情亦終不能獲無咎無譽如此五不堪也不喜俗
人而當與之共事或賓客盈坐鳴聲聒耳囂塵臭處千
變百技在人目前六不堪也心不耐煩而官事鞅掌機
務纏其心世故緐其慮七不堪也又每非湯武而薄周
孔在人間不止此事會顯世教所不容此甚不可一也
剛腸疾惡輕肆直言遇事便發此甚不可二也以促中
小心之性統此九患不有外難當有内病寧可久處人
間耶又聞道士遺言餌术黃精令人久夀意甚信之遊
山澤觀魚鳥心甚樂之一行作吏此事便廢安其捨其
所樂而從其所懼哉夫人之相知貴識其天性因而濟
之禹不偪伯成子高全其節也華子魚不強幼安以卿
相此可謂能相終始真相知也足下見直木必不可以
為輪曲者必不可以為桷盖不欲以枉其天材令得其
所也故四民有業各以其志為樂唯達者為能通之此
似足下度内耳不可自見好章甫越人以文冕也自以
嗜臭腐養鵷雛以死鼠也吾頃學養生之術方外榮華
去滋味游心於寂寞以無為為貴縦無九患尚不顧足
下所好者又有心悶疾頃轉增篤私意自試必不能堪
其所不樂自卜已審若道盡途窮則已耳足下無事冤
之令轉於溝壑也吾新失母兄之歡意常悽切女年十
三男年八歲未及成人况復多病顧此恨如何可言今
但願守陋巷榮華獨能離之以此為快此最近之可得
而言耳然使長才廣度無所不淹而能不營乃可貴耳
若吾多病困欲離事自全以保餘年此真所乏耳豈可
見黃門而稱貞哉若趣欲共登王途期於相致時為歡
益一日迫之必發其狂疾自非重怨不至於此延祐
六年九月望日吴興趙孟頫書
外錄
書畫舫云趙榮禄寫絶交書真蹟范半醒藏本後
有文徵仲跋尾妙絶可愛趙書傳世頗多此其第
一帖也
趙子昂重緝尚書集註序并畫像冊(紫絲闌二紙中摺處有松雪齋)
(三字)
畫像一段(烏紗朱衣束帶執笏立像神采清腴)
(款書)延祐五年提舉楊叔謙畫時余為翰林學士承旨
年六十有五(行楷書畫右)
重緝尚書集註序
易書詩禮樂春秋皆經孔子刪定筆削後世尊之以為
經以其為天下之大經也秦火之後惟易僅全而樂遂
無復存詩書禮春秋由漢以来諸儒有意復古殷勤收
拾而作偽者出焉在書為尤甚學者不察尊偽為真俾
得並行於世若張覇之膚陋二十四篇亦以為古文尚
書小序之舛訛大悖經旨亦以為孔子所定嗟夫書之
為書二帝三王之道於是乎在不幸而至於亡於不幸
之中幸而有存者忍使偽亂其間耶又幸而覺其偽忍
無述焉以明之使天下後世常受其欺耶孟頫覈其真
而為之集註越二十餘年再一訂正手錄成書可與知
者道難與俗人言也噫余恐是書之作知之者寡而不
知者之衆也昔子雲作法言時無知者曰後世有子雲
必愛之矣庸詎知今之世無與我同志者哉但天下之
知我者易知書者難也書之為道誠邃矣漢自伏生以
下晁錯倪寬夏侯勝皆專治書而不得其旨孔安國雖
為之註多惑於偽序而討論未精蔡邕才堪釐正而其
說不盡傳孔穎達之疏曲暢附會無所折衷至宋朱子
留心雖久未遑成書蔡沈過謹而失之繁亦為才識之
所限金履祥懲之而失於簡亦以精力之所拘終不若
他經之傳註審之熟而言之確也昔文中子尚續書百
五十篇今正書止五十八篇而傳註可使之不確乎孟
頫繙閱考摭自童時今至於白首得意處或至終夜不
寢嗟夫惟精惟一允執厥中者書之道也一毫之過同
於不及安得天下之精一於中者而與之語書哉集註
始於至元十六年中更作輟成於大德元年今又二十
餘年矣衰貎頽然不能不自愛也因重緝而為之序(行楷)
(書)
先君於六經子史靡不討究而在書經尤為留意
自蚤年創草為古今文辨後三入京師而三易稿
皆謹楷細書毫髮不苟及仁宗朝議改隆福宫為
光天二字以書質之中留一本復緝是冊已精而
益精者也古人以半部論語佐太平吾先君有焉
至元後己夘不肖男雍謹識(小行書本身紙尾)
趙子昂臨十七帖冊(粉箋原文不錄)
(款書)至大三年秋九月望子昂臨
右軍十七帖唐宋名賢多有模搨但得其彷彿耳
今觀吳興趙公所臨此帖與右軍筆法纖毫不爽
真得意之書也後之學者殆難復措手今進之公
藏於進學齋真不易得也巴西鄧文原謹題(行書)
子昂絶句
古墨輕磨滿几香硏池新浴粲生光北忩時有凉風至
閒寫黃庭一兩章
松雪道人方外交疏
方外交(缺)
兹審石室書記瑛公住持昌國州隆教禅院凡我與交
同詞勸(以下缺)
處西湖之上居多志同道合之朋歌白石之章遂有室
邇人遠之嘆苐恐大瀛之小刹難淹名世之俊流石室
長老襌師學識古今心忘物我江湖風雨飽飫諸方五
味襌棒喝雷霆顯揚聖諦第一義掃石門文字之業傳
潛子書記之燈鈯斧旣已承當瓣香湏要著落望洋向
若不難浮尊者之杯推波助瀾所當鼔烝徒之檝即騰
闊步少慰交情開法筵演海潮音龍神拱聽向帝闕祝
華封夀象教常隆至治元年十二月日疏松雪道
人書
薌林居士廉希貢山村逸民仇遠北村老人湯炳
龍巴西鄧文原婺胡長孺吳興趙孟籲西秦
張楧楚龔璛長沙馮子振燕山貫雲石吳張
淵浦城章懋卿元覽道人王夀衍紫霞道士馬
臻句曲道士張嗣顯
趙魏公二帖
丈人帖
孟頫上覆丈人節幹丈母縣君孟頫一節不得來書每
與二姐在此懸思而已伏想各各安佳孟頫寓此無事
不煩憂念但除授未定卒難動身恐二老無人侍奉秋
間先發二姐與阿彪歸去幾時若得外任便去取也今
因便專此上覆聞鄉里水澇想盤纏生受未有一物相
寄二姐歸日自得整理一書與鄭月忩望遞逹不宣六月
廿六日孟頫上覆手書上覆丈人節幹丈母縣君孟
頫謹封
希魏帖
孟頫頓首希魏判簿鄉兄足下孟頫奉别誨言倏爾兩
歲追維從遊之樂丹青之贈南望懷感未知所報惟是
官曺雖閒而應酬少暇以故欲作數字道區區之情而
不可得希魏愛我甚至當不以為譴也即日毒熱伏想
水精宫中夷猶自得履候安勝孟頫賴庇如昨秋間欲
發拙婦與小兒南歸以慰二老之思是時又當致書併
以繆書為獻也家間凡百悉望照拂因便奉狀不宣六
月廿六日孟頫再拜
今人觀趙承旨書但見其晩筆縦逸為勝殊不知
妙年應規入矩有如此帖者不由規矩而縦逸是
猶疾行無善步也識者試與評之至治二年九月
廿五日後學錢良右敬題
松雪老人書法在中年時一筆不苟怡怡然得天
趣此唯識者能知之泰定元年八月廿日隴西李
晧見於吳氏文房
李西臺書名重一時而東坡乃謂雖可愛終可鄙
雖可鄙終不可棄吾嘗妄意借為子昂方寸大字
之目聞者瞿然固難為淺見寡聞者道也至其尺
牘揮灑奕奕有晉人一種風氣亦不可掩且未易
及哉未能上下古今書畫之變而窺其妙遂欲出
意品題恐不免紛紜兒輩之侮也泰定甲子季秋
蜀梁子寅書
吳興公字畫之妙不待贊詠而知也是帖盖在兵
部時所與江南故人者王謝沓拖風氣不可復作
撫卷為太息吳郡陸友仁記
自晉唐以来法帖其事率皆慰問通叙施於家人
朋友之間不過數行而已其初非用意而逸筆餘
興淋漓揮洒百態横生使人驟見驚絶徐而視之
其意度愈無窮故後世傳之往往以為竒玩而想
見其人今觀松雪仙人與月窗判簿手帖宛有古
意濃纖剛柔皆與人意會真希世之珍又非獨傳
玩而已也淳卿其善保之泰定元年九月九日隴
西李升書於静寄東軒
鐵鎖銀鈎到者稀漚波亭上墨如飛後人何處求
書法華表千年待鶴歸南陽張遜
餘不溪邊采白蘋鐵網珊瑚寸寸珍天上玉樓盛
不住虹光夜夜貫星辰遂昌鄭元祐
書中苦說候除官客舍幽州六月寒近接阿彪歸
後語婦翁強健縣君安吳僧嗣益
吳興松雪公名高當代而書法之妙盖牢籠古今
出入羲獻也此二帖雖盛年所書然其輕清流麗
之畫得超邁入神之變有非後人所可及者淳卿
寳之無忽泰定五年三月一日梁溪生王禮賓觀
松雪先生翰墨之妙名貫一代其下筆之勢出規
入矩洒落超逸非鍾王不足與議也至其晩年筆
力猶為妙絶金石所刻後學之士多所師法今觀
此二帖前人風流餘韻典刑具存不覺起敬吳門
丘宗
杜少陵云斯人已云亡草聖固難得及兹煩見示
滿目動悽惻斯言盡之載閱此卷令人悼痛不能
已也後學張淵
書法自唐顔柳以来多尚筋骨而乏於風韻然務
筋骨者則失於狂趮喜風韻者則過於輭媚求其
兼善而適中者亦難矣至宋李建中蔡君謨輩追
蹤六朝見稱於時論者猶謂未能盡善本朝趙魏
公識趣高遠跨越古人根柢鍾王而出入晉唐不
為近代習尚所窘東海内書法為之一變後進咸
宗師之或緘之篋笥或傳之金石不能悉數也此
二帖規摹羲獻其第一帖絶與聖教序相類非有
墨池筆塜之功者豈易及此披玩歎伏因識其後
至正二十五年秋七月旣望盧熊書
趙松雪跋李仲淵作劉簡州墓銘帖(附載李源道札)
僕在西州日為劉簡州作埋文今其子賫軸来欲
干先生一言以發幽堂之光幸賜數語為荷為荷
鄙文不足道也伏乞點竄李源道再拜松雪學士
先生
跋李仲淵所為劉簡州墓銘後
余讀仲淵之文知劉簡州之為人有用世之才因劉簡
州之行事見仲淵叙事有稽古之學盖古之為文者實
而不譎簡而奥理而不詡若仲淵之文真古文也哉若
劉簡州者真可於古人中求之也哉趙孟頫
趙文敏題晉齋小藁
奉題晉齋小藁
少年文藻發天葩錦繡機成自一家春日故應繁草木
空山元自足烟霞詞源浩蕩無終極理窟淵深豈有涯
知子苦心參道妙可能從我鍊丹砂吳興趙孟頫
趙魏公過西郊渡詩帖
乘月過西郊渡
遠山含紫氛春野靄雲暮值此歸時月留連西澗渡謬
當文墨會得與羣英遇賞逐亂流翻心將清景悟行車
儼未轉芳艸空盈步已舉候亭火猶愛村原樹還當守
故扄悢悢(闕)幽素子昂
趙集賢南谷先生帖
南谷先生杜尊師余自兒時識之居昇元觀来十年昇
元盖文子舊隐其地常有光怪亦仙靈所栖勝處也師
屬余作老子及十子像併采諸家之言為列傳十一傳
見之所以明老子之道將藏諸名山以貽後人余謂兹
事不可以辭乃神交千古彷彿此卷用成斯美師名道
堅南谷其自號云至元二十三年元日吳興趙孟頫
趙集賢汲仲帖
胡汲仲天資高爽發言便自超詣此賦為南谷所作文
與事稱其自邇至遠則似晉問其琢詞造語則似服賦
其高舉寥廓則似遠遊過此以往吾不知所擬矣尊師
旣仙去重為季安師聖書一通刻石山中吳興趙孟頫
書
趙吳興書編唐詩帖
詩止唐人公論一定以不易集存丁部私藏幾何而能
傳欲免徧觀盡閱之勞可無精選重編之舉因奮吾志
遂成此書自武德以迄乾符歷三百載以來始古風而終
絶句餘二千篇繕寫實難流布未廣將俾衆工以鋟木
必藉諸賢之揮金借力倚陶相與作新於文印齋名李
杜共看興起於騷壇鄭君子封出所編唐詩六十卷選
擇之精甚便後學者惜其無力板行因為書此子昂
趙子昂評宋人十一家帖
右宋人十一家書皆表表著見者嘗誠評之李西㙜書
去唐未遠猶有唐人餘風歐陽公書居然見文章之氣
蔡端明書如周南后妃容德兼備蘇子美書如古任俠
氣直無前東坡書如老羆當道百獸畏伏黃門書視伯
氏不無小媿邪秦少游書如水邊游女顧影自媚薛道
祖書如王謝家子弟有風流之習黃長睿書如山澤之
癯骨體清徹李博士書如五陵貴游非不秀整政自不
免於俗黃太史書如高人勝士望之令人敬嘆米老書
如游龍躍淵駿馬得御天然拔秀誠不可攀也丙戌十
一月廿一日大梁趙孟頫書
薛道祖薛昂之子黃長睿黃履之子二父皆邪人
而其子乃以善書知名士亦不可不游於藝哉子
昂此評乃是效米老也紫陽山方回題
趙文敏作畫帖
作畫貴有古意若無古意雖工無益今人但知用筆纖
細傅色穠豔便以為能手殊不知古意旣虧百病横生
豈可觀也吾所作畫似乎簡率然識者知其近古故以
為佳此可為知者道不為不知者說也子昂跋
趙文敏舜舉帖
舜舉作著色花妙處政在生意浮動耳邇来日夕沈埋
醉鄉吾恐久乃不復可得覺非其深藏之同郡趙孟頫
題
趙榮禄伯機帖
僕與伯機同學書伯機過㒒遠甚㒒極力追之而不能
及伯機已矣世乃稱僕能書所謂無佛處稱尊耳必明
持鵝羣帖見示使人嘆賞不能去手而又甚慶其有子
也至大三年八月廿三日將赴杭州車橋寓舍題子昂
子昂書歸去來辭卷(行書原文不錄)
趙文敏書歸去来辭南北所見無慮數十本或真
或行各極精好淵明有道而𨼆者也其為文詞皆
以發其沖澹幽逸之趣文敏居宦達中獨能好之
其志亦可尚矣方之晉人愛寫洛神賦者不賢乎
哉此卷尤妙入循正宜寳之至正十六年歲在丙
申正月廿六日槀城倪中書於杭城東橋寓舍(外曲)
(江錢惟善檇李鮑恂浚儀趙淑諸詩不錄)
外錄
書畫舫云錫山華氏藏松雪翁行書歸去来辭係
晩年書筆法圓熟墨氣淋漓足稱毫髮無遺恨波
瀾獨老成者矣後有李貞伯吴原博文徵仲等五
跋乃吾郡王文恪公之故物也
趙松雪四帖(原文不錄)
外錄
甫田集文徵仲跋趙松雪四帖云右趙公四帖中
一帖與鮮于太常有南来會晤之語盖至元丁亥
為兵部郎中奉使還家時所發是歲公年三十有
三常聞故老云公早年學思陵書及入仕後與鮮
于公往還始專法二王此帖殆初學晉人時邪若
與晉之三帖皆率易而作莫不精妙雖無歲月要
為晚年書無疑且其中有鄧善之簽浙之語鄧公
簽浙在延祐間公時六十餘矣觀者或疑此書如
出两手故為詳疏其事
子昂快雪時晴四大字
外錄
書畫舫云子昂快雪時晴四大字乃是題張伯雨
臨右軍帖者後有徐幼文畫亦佳
子昂書昌黎送孟東野序柳柳州梓人傳合卷(行書原文)
(不錄)
外錄
書畫舫云子昂行書韓昌黎送孟東野序柳柳州
梓人傳共一卷亦蔵太原王氏文休承極稱賞之
趙文敏書玄妙觀三清殿等記石(原文不錄)
外錄
書畫舫云昔人之計久遠者莫如金石刻文止矣
乃趙文敏公親書玄妙觀三清殿等記石而紙墨
若新物之係於收藏良非細故云此記乃蘇州一
大故實其真跡當善蔵之
趙松雪詩稿卷(原文不錄)
趙文敏公書出於晉詩及乎唐固一代之能事也
觀此卷令人歎慕不已德常其永保之至正二年
壬午九月十有六日丹丘柯九思題
松雪翁嘗云凡作字雖戲寫亦如欲刻金石今觀
其(闕)草點竄塗注間皆不苟且誠哉是言也濠梁
李升
趙翰林高情散朗殆似晉宋間人故其文章翰墨
如珊瑚玉樹自足照映清時雖寸縑尺楮散落人
間亦莫不以為寳也今人工詩文字畫非不能粉
澤姸媚山雞野鶩文采亦爾斑斕至其神韻則與
孔翠殊絶此無他固在人品何如耳此卷張德常
得之翰林之子仲穆處盧山甫二月廿日見過田
舍携以示僕因題倪瓚至正二年壬午歲也
宋程伯子書字時甚敬謂非欲要好只此是學人
皆知之而涵養工夫盖鮮今觀松雪翁詩遺稿一
點一畫皆昭然絶異竄改之跡想見不苟其文章
書畫為學者宗匠固亦宜哉吾友張德常敬事善
學得此卷而珍襲之其意深矣吳郡後學羅元題
趙子昂書善巴帝師碑卷(楷書原文不錄)
外錄
書畫舫云趙子昂楷書善巴帝師碑卷真跡上上
筆意略同玄妙觀二碑善巴華言祕密也膽巴碑
延祐三年書玄妙觀碑大德七年書也皆出李泰
和家法古勁絶倫品屬第一
趙魏公臨黃庭經(原文不錄)
外錄
書畫舫云吳能遠氏出趙子昂臨黃庭經前有梁
楷經相書畫皆精
又云趙子昂臨黃庭外景經白麻真蹟按公自跋
盖盛年之筆為束季博作也
趙子昂與季統札(行草書紙本)
付至紙素索及惡書適有小幹過吴門未暇寫湏伺吴
門還乃可奉命却當(傍添旣而思之恐孤来意先作大字蘭竹等奉納十七字)寄僧
判處附去外蒙口味之惠一皆珍物非(下有其餘牋紙皆不佳蘭亭絹)
(亦不佳十三字)厚意何以得此祇領感激無已英公惠椒深用
佩戢會間冀道謝先此奉復伺後書新春唯加愛不宣
十二月廿八日孟頫再拜季統山長祕書足下(下有謹封等七)
(字裁去一半并有缺印僅存子字)
趙子昂八年帖(行草書紙本内項氏陳氏印不錄)
孟頫再拜進之提舉友愛執事孟頫去家八年得旨暫
還何圖酷禍夫人奄棄觸熱長途護柩南歸哀痛之極
幾欲無生憂患之餘两目昏暗尋丈間不辨人物足脛
瘦瘁行步艱難亦非久於人間者承專价惠書遠貽厚
奠即白靈几存沒哀感託交廿年餘蒙愛至厚甚望吾
友一來以叙情苦而又不至懸想之情臨紙哽塞不具
七月四日孟頫再拜進之提舉友愛執事
趙文敏遠顧帖(行草書紙本帖内李氏董氏諸印不錄)
手書頓首復國賓山長人英足下孟頫謹封
孟頫頓首國賓山長人英坐右近承遠顧媿不能款曲
别後極深鄉仰兹得惠帖就審即日履體侍奉清適殊
以為慰發至餘緜何必爾耶領次益增愧感草草具荅
不宣孟頫再拜十六日
趙子昂舟從枉顧帖(行書紙本)
家書再拜萬戶相公尊親家忝眷趙孟頫謹封
孟頫再拜萬戶相公尊親家坐前孟頫頃承舟從枉顧
丘園自惟貧家無以將接至今以為媿别来伏計尊履
勝常孟頫三月間還城中賴芘苟安而已衛竹所入道
為中山建道院持疏門墻得蒙慨然至幸至幸前者欲
從蓼塘回舊花竹戴勝已得許諾又張萬戶處有洛神
賦後節二者併望用情求至不勝拜賜不宣四月廿五
日孟頫頓首再拜
趙魏公心腹帖(行草書紙本)
孟頫頓首晉之足下數日来心腹之疾大作作惡殊甚
令親至得所惠書知安養為慰不可言付至西洋布及
捐惠諸物一一拜領感激無喻負印冀用情昨仲美以
為必可得望以下意祝仲美委曲成就為佳沈提領處
綾亦望催促令親帶来紙素緣情緒不佳不能盡如来
戒千萬勿訝人還草草具荅餘唯珍重不宣十一日孟
頫再拜
趙松雪風采帖(行書藍牋本内李氏印不錄)
孟頫再拜埜堂提舉友舊執事孟頫不望風采恍不記
時僧来得所惠書道舊如夢其慰何可勝言且承諄諭
俾書先安人墓石極仞不鄙旣嚴命所臨又有景亮之
囑即已如戒寫付去僧但恐筆札荒蕪恐不可用以上
石然景遠學士之文自可傳遠也外承潤筆之惠尤佩
厚意感激感激草率具答不宣孟頫頓首再拜
趙松雪懷想帖(行書紙本)
孟頫書致明遠提舉賢弟坐右孟頫别來每切懷想極
寒計惟動履勝常兹有柔毛一牽牟粉十封朱橘一柈
蚤果十桶專僕馳納聊見微意一笑留之幸甚不宣孟
頫書致
趙榮禄遠賜帖(行草書紙本)
孟頫頓首上記教諭聘除賢親坐右孟頫頃承遠賜枉
顧至以為感别後伏計文候勝常近者王宅親事專屈
郎總管為掌判旬日前方来兹專託其代伸區區就有
金魚十尾荔子一柈柔毛一牽牟粉一石聊見微意笑
留幸甚霜晴惟盡珍重理不宣十一月十八日孟頫頓
首上記記事奉聞(下有趙孟頫謹封五字裁去一半)
趙子昂鄉人莘昇帖(行書紙本内李氏諸印不錄)
孟頫記事頓首再拜廉訪監司相公兄閤下孟頫近拜
答後伏想日来體候勝常孟頫託賴親愛僭越有禀鄉
人莘昇昨因事革閒今欲援再叙例告狀望吾兄以孟
頫之故持與主張改正如小弟受賜也比由會晤善保
尊重不宣九月十五日孟頫記事頓首再拜廉訪監司
相公凡閤下
趙文敏書坡仙烟江疊嶂卷(行書原文不錄文徵明補圖)
松雪大書見者絶少東吳王敬之氏有此其永寳
之正德十五年十月十一日李東陽書
正德戊辰春三月廿日衡山文璧觀槐雨先生所
藏松雪書為補此圖
趙子昂書頭陁寺碑卷(行書藏經紙三接高八寸長一丈二尺)
頭陁寺碑王蕳栖
盖聞挹朝夕之池者無以測其淺深仰蒼蒼之色者不
足知其遠近况視聽之外若存若亡心行之表不生不
滅者哉是以掩室摩竭用啓息言之津杜口毗耶以通
得意之路然語彝倫者必求宗於九疇談陰陽者亦硏
幾於六位是故三才旣辨識妙物之功萬象已陳悟太
極之致言之不可以已其在兹乎然爻繫所筌窮於此
域則稱謂所絶形乎彼岸矣彼岸者引之於有則高謝
四流推之於無則俯弘六度名言不得其性相隨迎不
見其終始不可以學地知不可以意生及其湼槃之藴
也夫幽谷無私有至斯響洪鐘虚受無来不應况法身
圓對規矩冥立一音稱物宫商潛運是以如来利見迦
維託生王室憑五衍之軾拯溺逝川開八正之門大庇
交喪於是玄關幽揵感而遂通遥源濬波酌而不竭行
不捨之檀而施洽羣有唱無緣之慈而澤周萬物演勿
照之明而鑒窮沙界導亡機之權而功濟塵刦時義遠
矣能事畢矣然後拂衣䨇樹脱屣金沙惟怳惟忽不皦
不昧莫繫於去来復歸於無物因斯而談則棲遑大千
無為之寂不撓焚燎堅林不盡之靈無歇大矣哉正法
旣沒象教陵彝穿鑿異端者以違方為得一順非辨偽
者比微言於目論於是馬鳴幽讃龍樹虚求并振頽綱
俱維絶紐蔭法雲於真際則火宅晨凉曜慧日於康衢
則重昏夜曉故能使世七品有尊俎之師九十六種無
藩籬之固旣而方廣東被教肄南移周魯二莊親昭夜
景之鑒漢晉两明并勒丹青之飾然後遺文間出列刹
相望澄什結轍於山西林遠肩隨乎江左矣頭陁寺者
沙門釋慧宗之所立也南則大川浩汗雲霞之所沃蕩
北則層峰削成日月之所迴薄西眺城邑百雉紆餘東
望平臯千里超忽信楚都之勝地也宗法師行絜珪璧
擁錫来遊以為宅生者緣業空則緣廢存軀者惑理勝
則惑亡遂欲捨百齡於中身殉肌膚於猛鷙班荆蔭松
者久之宋大明五年始立方丈茅茨以庇經像後軍長
史會稽孔府君諱覬為之薙草開林置經行之室安西
將軍郢州刾史江安伯濟陽蔡使君諱興宗復為崇基
表刹立禪誦之堂焉以法師景行大迦葉故以頭陁為
稱首後有僧勤法師貞節苦心求仁養志纂修堂宇未
就而沒高軌難追藏舟易遠僧徒閴其無人榱椽毁而
莫構可為長太息矣惟齊繼五帝鴻名紐三王絶業祖
武宗文之德昭升嚴配格天光表之功弘啓興服是以
惟新舊物康濟多難步中雅頌驟合韶濩炎區九譯沙
場一候粤在於建武焉乃詔西中郎將郢州㓨史江夏
王觀政藩維樹風江漢擇方域之令典酌龜蒙之故實
政肅刑清於是乎在寕遠將軍長史江夏内史行事彭
城劉府君諱誼智刃所遊日新月故道勝之韻虚往實
歸以此寺業廢於已安功隊於幾立慨深覆簣悲同棄
井因百姓之有餘間天下之無事庀徒揆日各有司存
於是民以悦来工以心競亘丘被陵因高就遠層軒延
袤上出雲霓飛閣委迤下臨無地夕露為珠網朝霞為
丹雘九衢之草千計四照之花萬品崖谷共清風泉相
涣金資寳相永藉閑安息心了義終焉遊集法師釋曇
珍業行淳修理懷淵遠令(下有居字點去)屈知寺任永奉神居
夫民勞事功旣鏤文於鍾鼎言時稱伐亦樹碑於宗廟
世彌積而功宣身逾遠而名劭敢寓言於彫篆庶髣髴
於衆妙其辭曰
質判玄黃氣分清濁涉器千名含靈萬族淳源上𣲖澆
風下黷愛流成海情塵為岳皇矣能仁撫期命世乃睠
中土聿来迦衛奄有大千遂荒三界殷鑒四門幽求六
歲亦旣成德妙盡無為帝獻方石天開渌池祥河輟水
寳樹低枝通㽵九折安步三危川静波澄龍翔雲起耆
山廣運給園多士金粟来儀文殊戾止應乾動寂順民
終始法本不然今則無滅象正雖闌希彝未缺於昭有
齊戒揚洪烈釋網更維玄津重枻惟此名區禪慧攸託
倚據崇巖臨睨通壑溝池湘漢堆阜衡霍膴膴亭臯幽
幽林薄媚兹邦后法流是挹氣茂三明情超六入眷言
靈宇載懷興葺丹刻翬飛輪奐離立象設旣闢睟容已
安桂深冬燠松疎夏寒神足遊息靈心往還勝幡西振
貞石南刊大德四年六月九日書與密印寺力法師
子昂
生平見趙承旨書皆不及此卷有右軍之靈和迥
出懷仁聖教序遠矣過廣陵予友嬰能吳君以宋
張端衡畫卷(原蹟畫卷旁注)易去嬰能善護持之董其昌
志(行書隔水綾)
右頭陀寺碑乃文敏書與密印寺力法師者也予
嘗藏文敏所書神仙篇諸詩筆法大與此類予重
之若連城之璧竟以貧不能存為好事者易去今
見此卷不覺熱中嬰能方事舉子業乃能賞鑒以
名畫易之其視予之不能守者不啻百尺樓上下
矣米海嶽好古常以書畫玩噐貿易令案頭改觀
嬰能殆其人哉萬歷己亥嘉平月望長洲張鳳翼
識(楷書)
讀簡栖頭陀碑未竟便低迷思寢松雪寫長卷出
入山隂無一懈筆精緊虚和如宣律師尺寸皆法
而仙人嘯樹之意自在在吳興真蹟當屬第一陳
繼儒題(行草書)
趙承旨書頭陀寺碑用聖教序十七用孫虔禮書
譜十三其峭蒨遒勁出聖教而時佐以遊絲輕颺
有裘馬少年沓拖態此盖用孫法也此卷乃董太
史物吳君嬰能以一宋人畫易之米元章以盈尺
硃砂從蔡攸易陸探微獅子不得便據船大呌欲
墜嬰能之癖故當不在襄陽下耳己亥蜡月十又
九日青箱庫題太原王穉登(行楷書)
右軍大令俱書洛神大令風華俊麗妍態溢出而
右軍蒼秀卓峙姿法具備趙文敏平日醉心大令
此碑獨摹肖右軍點畫顧盻纖毫不失乃知書家
正行旁行嚴祖親禰自分銖黍不偶然也崇禎乙
亥清和月晴忩展閱密印此諦敢以質於大方古
秀李日華題(行楷書)
文選于日種一門他不多采惟簡栖此碑與各巨
公名撰後先照映盖其翻倒三藏綴輯極其華整
最為弇州先生稱重誠為冊貝香林第一文字而
松雪公為勝國時墨苑大家樂書碑版俾龍象獰
躞者滿天下若頭陀寺碑則掃素尋丈波偃百千
莫不行鸞停而字虬舞也輝光陸離此以文副筦
之第一手也然以第一手書第一文字亦惟第一
流具眼足以珍寳之耳鹽邑姚士粦題(行書)
趙松雪喜書仙釋蔵卷如黃庭圓覺等多種寺
觀碑記大文字復多種盖以墨妙樹勝因想當日
樂不為疲也此頭陀寺碑意擬聖教而聖教特集
書有字法無章法求完錦初舒爛焉霽目無踰此
碑已檇李門年弟譚貞默題(行書連前五跋一紙)
吴興以全力師唐人此尤其賞心得意之筆龍跳
虎臥此四字亦當移寫松雪之照矣乙亥七月旣
望得觀於眉公之晩香堂因為(闕)翁老師題吉州
門人楊文驄(行書紙本)
趙子昂書歸田賦卷(行書紙本高一尺二寸長三尺餘)
張平子歸田賦趙子昂書(小隸書卷前)妙(項氏編號)
歸田賦
遊都邑以永久無明略以佐時徒臨川以羨魚俟河清
乎未期感蔡子之慷慨從唐生以決疑諒天道之微昧
追漁父而同嬉超埃塵以遐逝與世事乎長辭於是仲
春令月時和氣清原隰鬱茂百草滋榮王睢鼔翼倉庚
哀鳴交頸頡頏關關嚶嚶於焉逍遥聊以娛情爾乃龍
吟方澤虎嘯山丘仰飛纖繳俯釣長流觸矢而斃貪餌
吞鈎落雲間之逸禽懸淵沈之鯊鰡于時曜靈俄景繼
以望舒極盤游之至樂雖日夕而忘劬感老氏之遺誡
且迴駕乎蓬廬弹五弦之妙指詠周孔之圖書揮翰墨
以奮藻陳三皇之軌模苟縱心於域外焉知榮辱之所
如子昂
趙文敏書閒居賦卷(行書紙本高一尺三寸長八尺)
閒居賦
傲墳素之長圃步先哲之高衢雖吾顔之云厚猶内愧
於寗蘧有道吾不仕無道吾不愚何巧智之不足而拙
艱之有餘也於是退而閒居於洛之涘身齊逸人名綴
下士倍京泝伊面郊後市浮梁黝以徑度靈臺傑其高
峙窺天文之祕奥究人事之終始其西則有元戎禁營
玄幕綠徽溪子巨黍異絭同機礟石雷駭激矢蝱飛以
先啓行曜我皇威其東則明堂辟雍清穆敞閑環林縈
暎員海迴淵聿追孝以嚴父(原蹟父字旁注)宗文考以配天祇
聖敬以明順飬更老以崇年若乃背冬涉春隂謝陽施
天子有事於柴燎以郊祖而展義張鈞天之廣樂備千
乘之萬騎服振振以齊玄管啾啾而并吹煌煌乎𨼆𨼆
乎兹禮容之壯觀而王制之巨麗也两學齊列雙宇如
一右延國胄左納良逸祁祁生徒躋躋儒術或升之堂
或入之室教無常師道在則是故髦士投紱名王懷璽
訓若風行應如草靡此里仁所以為美孟母所以三徙
也爰定我居築室穿池長楊映沼芳枳樹籬遊鱗瀺灂
菡萏敷披竹木蓊藹靈果參差張公大谷之梨梁侯烏
椑之柿周文弱枝之棗房陵朱仲之李靡不畢植三
桃表櫻胡之列二柰曜丹白之色石榴蒲桃之珍磊落
蔓衍乎其側梅李郁棣之屬繁榮藻麗之飾華實照爛
言所不能極也菜則葱韭蒜芋青筍紫薑堇薺甘旨蓼
荽芬芳蘘荷依隂時藿向陽綠葵含露白薤負霜於是
凛秋暑退熙春寒往微雨新晴六合清朗太夫人乃御
板輿升輕軒遠覽王畿近周家園體以行和藥以勞宣
常膳載加舊痾有痊席長筵列孫子柳垂隂車結軌陸
摘紫房水掛頳鯉或宴於林或禊於汜昆弟斑白兒童
稚齒稱萬壽以獻觴咸一懼而一喜夀觴舉慈顔和浮
杯樂飲絲竹駢羅頓足起舞抗音高歌人生安樂孰知
其他退求已而自省信用薄而才劣奉周任之格言敢
陳力而就列幾陋身之不保尚奚擬於明哲仰衆妙而
絶思終優游以養拙子昂
趙文敏在元朝甚被寵遇洊歴中外勤於職事晏
息水晶宫之日較短其書閒居賦得無倦於仕進
寄蓴鱸之思歟用筆純師李北海而運以姿秀不
詭過江家法定為晩年合作倦圃老人曹溶(行書紙本)
趙松雪書七賦并識卷(行楷書九紙高八寸長二丈餘原文不錄)
上林賦司馬長卿
子虚賦
長門賦并序
羽獵賦并序揚子雲
長楊賦并序
北征賦班叔皮
射雉賦潘安仁
右賦七篇為漢長卿子雲叔皮晉安仁所作余自幼酷
喜讀古人文欲以觀其心藴以等其(原蹟其字旁注)優劣恨以
多事未能迨至元壬辰正月蒙恩進階朝列大夫出守
濟南同知府事始以公事之暇得肆力於文字間於是
留心典籍隨所好而讀之而此四子之文則嘗置之案
頭以評論其大槩長卿之文吾取其富而豔也子雲之
文吾取其博而洽也叔皮之文吾知其沉而静也安仁
之文吾取其核而實也於是乎四子之才見而所謂泛
應曲當者在我矣四子之名不由余而益顯耶或曰自
漢以来士之以文名者宜不止此四子也今而子獨取
此四子豈四子外無一可取耶余曰不然余之取四子
非謂四子之文可以繼洙泗之後也盖漢自高祖起沛
去古未遠其氣完而未散其文質而不俚而四子乃能
崛起於中敢為䧺辭異說以倡之則後士之所以能文
者皆取法於四子者也此吾所以獨於四子乎有取也
然則四子之文其可不重耶於是乎錄之用以為阿雍
法松雪道人識
右松雪翁書漢晉人司馬長卿揚子雲班叔皮潘
安仁等賦共七篇合為一卷以付其子雍者觀其
評論文體之所長無不精當則其用心於文可謂
勤矣昔韓昌黎送苻讀書城南諄諄勸戒務使成
器公之於雍即韓之於苻也古人之教子大扺如
此公去令百有餘年風俗已變如江河之水日趋
於下孰有能繼其躅者乎此卷為洞庭王居士所
藏居士有子(原蹟子字旁注)曰鏊少而能文有聲庠序行
將大就未易量也攷其所自則每取法乎四子是
松雪翁此卷之書不獨成其子而又於王氏有頼矣
然則是卷也可不保諸乎成化丙戌三月姑蘇
劉珏識(行書紙本)
趙子昂書秋興詩卷(行楷書紙本)
玉露凋傷楓樹林巫山巫峡氣蕭森江間波浪兼天湧
塞上風雲接地隂叢菊两開他日淚孤舟一繫故園心
寒衣處處催刀尺白帝城高急暮砧
䕫府孤城落日斜每依南斗望京華聽猿實下三聲淚
奉使虚隨八月槎畫省香爐違伏枕山樓粉堞隐悲笳
請看石上藤蘿月已映洲前蘆荻花
千家山郭静朝暉一日江樓坐翠微信宿漁人還汎汎
清秋燕子故飛飛匡衡抗疏功名薄劉向傳經心事違
同學少年多不賤五陵衣馬自輕肥
瞿塘峡口曲江頭萬里風烟接素秋華萼夾城通御氣
芙蓉小苑入邊愁朱簾繡柱圍黃鵠錦纜牙檣起白鷗
逥首可憐歌舞地秦中自古帝王州右少陵秋興八
首盖古今絶唱也沈君以此紙求書因為書此紙短僅
得其四耳子昂題
此詩是吾四十年前所書今人觀之未必以為吾書也
子昂重題至治二年四月十七日
趙文敏公書清麗竒絶似其神氣欲仙飄飄然有
出塵之想雖不甚工書者亦知其為佳也觀此秋
興四詩非得公重題以為證難矣哉公自至元三
年以行臺程侍御鉅夫初薦入朝歷事五帝累官
至翰林學士承旨年六十有九而卒實為至治二
年六月公自謂此詩是吾四十年前所書逆而推
之乃公初入朝為兵部郎中時筆也少年筆意未
甚精絶公重題以示後人宜矣題後不逾數月而
絶筆敬仰之餘亦可慨夫四明陳敬宗
前輩云松雪作書初規摹鍾元常後欲展大字乃
入李北海而終主於右軍余及見公作白駒圖而
書白駒之詩四章在後筆意皆出鍾此書杜秋興
詩其在習鍾之前歟而視公後來所書夐異曾子
固論右軍書亦出學力非天成也盖非學無以成
名觀公此書尤信廬陵楊士竒題
杜工部秋興詩凡八首此書其四乃趙松雪墨蹟
雖言其少時所書盖已遒䴡超俗後此則筆力益工
語云由也升堂矣未入於室松雪此書盖升堂者
歟宣德甲寅六月丁夘建安楊榮識(行楷書右三跋一紙)
右杜少陵秋興四首評者謂是趙松雪少年所書
正猶渥洼出水之駒逸態未形而骨格已具須假
九方臯之目觀之庶乎有得也篇中有一二字與
刻本不同亥豕之辨姑置勿論重題數字蒼然之
氣老而愈勁精妙入神風采自著斯為可寳想當
落筆時寕不為之一嘅耶永嘉黃淮書(行書烏絲闌)
趙文敏公天姿豪邁人品峻潔有高世氣故其翰
墨揮洒清遒竒逸人咸推重謂若河傾崑崙雪壓
太華自然流動而瑩潔也雖片紙隻字世猶愛而
玩之况駙馬都尉趙公家藏其所書杜工部秋興
四詩豈得不加寳愛宣德甲寅七月初吉駙馬公
出以示予因觀文敏自跋云此詩是吾四十年前
所書似有未滿之意然筆勢圓熟非天機所到未
易企及况諸名公為之題識後先相繼宜乎其如
天章雲錦爛然而生光也然珠璣散落恒不可多
得幸而得之又必什襲珍藏然後物不失其歸今
駙馬趙公博雅好古則是書也可謂得所歸矣因
跋而垂之永久云毘陵胡濙(楷書烏絲闌連黃跋一紙)
吳興趙文敏公孟頫以(下有書字點去)善書獨步元大德
延祐間前輩稱其行楷風神朗發深得晉人意度
今觀此卷所書杜工部秋興四詩其結構似森嚴
而婉媚過之公自云此吾四十年前所書盖無疑也
又復大書以識其後乃知公書法晩而愈臻其妙盖
出入晉唐之閫奥非專於一家者之所可以彷彿也
駙馬都尉趙公清脩博雅平昔蓄古書畫極多今以
是得巨公閣老之題識歸以珍藏而寳愛之可謂知
所重也豫章熊概書
趙松雪書少陵秋興詩二絶也駙馬都尉趙公得
之以為清玩知所重矣松雪嘗曰此吾四十年前
書今人觀之未必以為吾書也然距今若干年識
者皆知其為松雪書吁已所不知而天下後世所
共知者豈徒是哉南郡陽溥(行書連熊跋一紙)
趙文敏法書名畫册(字俱行書凡十八段畫俱水墨凡七段)
書藏經紙一段
野人自愛山中宿况是葛洪丹井西庭前有个長松樹
夜半子規來上啼子昂
書藏經紙一段
五月榴花照眼明枝間時見子初成可憐此地無車馬
顛倒蒼苔落絳英子昂
書藏經紙一段
舊日見王眉叟說長髮方今忘之常往來方寸間也子昂
書藏經紙一段
夜來風雨多松花滿深谷子昂
書藍牋一段
粉籜初翻後精神便不凡
書藍牋一段
春風吹宿雨楊柳漸成金子昂
書蔵經紙一段
竹深留客處荷净納凉時
書蔵經紙一段
杜老詩一句一事自有準繩子昂
書宋紙一段
若言絃上有琴聲放在匣中何不鳴若言聲在指頭上
何不於君指上聽子昂
書蠟牋一段
侵曉乘凉偶獨来不因魚躍見萍開卷荷忽被微風觸
瀉下清香露一杯子昂
畫草蘭荆棘一段(蔵經紙本)
書蔵經紙一段
綠葉映朝旭俗塵無地來子昂
畫枯木一段(蔵經本紙)
(欵書)子昂(畫右角上)
書蔵經紙一段
屈曲自成態豈同桃李顔子昂
畫風竹一段(蔵經紙本)
(欵書)子昂(畫左角上)
書蔵經紙一段
佇看春痕透疎枝聚翠雲子昂
畫欵冬花一段(藍箋)
(欵書)子昂(畫右)
書蔵經紙一段
僧房逢着款冬花出寺行吟日又斜十二街中春雪遍
馬蹄今去入誰家子昂
畫墨蘭三枝一段(蔵經紙本)
(款書)子昂(畫右角上)
書蔵經紙一段
風月四時足可人相對閒子昂
畫雨竹一段(蔵經紙本)
(款書)子昂(畫左角上)
書蔵經紙一段
帶雨翠欲滴數竿惟此枝子昂
畫枯木一段(蔵經紙本)
(款書)子昂(畫右角上)
書蔵經紙一段
白雲在空山絶勝行雨忙意外佳作子昂
書宋紙一段
紛紛青子落紅鹽正味森森苦且嚴待得微甘回齒頰
已輸崖蜜十分甜子昂
松雪翁胸次瀟灑每每喜弄筆於幽忩淨几間時
寫古人名言妙句以自適其興致可想而見也片
楮隻字珍藏什襲者不可勝紀若此十八帖是已
雖大小不齊殘編斷簡而種種臻妙所謂信手拈
來頭頭是佛者也尤君叔埜旣刻小楷赤壁賦而
復以此附焉誠可謂之合璧矣丙寅仲夏寄来京
師漫題而歸之衡人文彭(隸書烏絲闌)
余嗜松雪書不減叔野而此書闌漫信筆特為精
佳兼多竒語且雑卉小幅尤得象外之趣可稱三
絶真能使人意移而增嗜也叔野比来書甚佳知
其多出於此當為改觀以須乙丑長至日俞允文
謹書(小行楷書)
孫過庭論書有五合一曰偶然欲書此趙文敏十
八帖皆興到率意染翰多天真之趣其小筆花卉
咸蕭疎可愛叔野購之秣陵市中擕来玄芝舘獲
觀叔埜酷嗜文敏書所得文敏書甚富皆真蹟也
能致千里馬未嘗買死馬骨亦可詫矣丙寅上日
定靈子黃姬水書(行楷書)
往從白門市中見此冊葉書凡十八紙畫有其半
今又遺其二矣云是顧清甫氏藏本當時筆工王
文某者時時從文敏所拾得之隨短長闊狭作數
冊子孫世世寳護孝廟時黃錦衣琳聞此重購不
與致禍其家信乎神品也惠山尤叔野博雅好古
最喜趙筆所蔵如小楷赤壁賦皆世所知慕者然
蕭閒古淡略不經意中有天真爛發之妙則惟此
卷為佳丙寅人日陸楚生䄂過齋居如與故人再
面因紀其所自於末六止生周天球記(小行楷書)
松雪翁十八帖皆一時意興所到為之故用筆精
妙姿態横逸如玉樹珊瑚光采照映盖以韻勝者
也昔胡汲仲謂公上下五百年縱横一萬里舉無
此書信哉雜卉數種亦隨意點染天真爛然又在
牝牡驪黃之外叔野博雅有文此帖得所歸矣隆
慶元年春三月雲間董宜陽書(行楷書烏絲闌)
趙榮禄此卷小筆短箋興到即率意點染或書或
畫皆自神来所謂不求工乃更工耳三十年前尤
叔野携過停雲舘文休承為手橅入石流傳且久
今真蹟旣歸茂卿石刻尚留尤氏何不俾豐城龍
劍雌䧺復合乎癸夘上巳松院坐雨漫題太原王
穉登(行楷書)
信筆游戲正是古人學書得力處董其昌觀(行書連王)
(跋一紙)
文敏碎金從不著意中得法當與争坐位帖同例
曹溶敬觀(行書)
前賢筆墨之妙直奪化工是冊書畫皆不經意而
神法俱到可寳也華亭沈荃(行書)
趙文敏與中峰十一帖(附管夫人一帖)
中峰和上吾師侍者孟頫和南謹封
孟頫和南拜覆中峰和上吾師侍者孟頫歸自吳門得
所惠字審道體安𨼆深慰下情示諭陳公墓志即如來
命寫付月師矣送至潤筆亦已祇領外蒙誨以法語尤
見愛念即與老妻同看唯有頂戴而已此番杖錫恐可
還山中瞻望白毫不勝翹想不宣弟子趙孟頫和南拜
覆月師云吾師近到弊舍而弟子偶過吴門不得一
見不勝悵然(行草蠟牋本)
中峰和上老師侍者弟子趙孟頫再拜謹封
孟頫和南再拜中峰和上老師侍者孟頫汨汨俗塵中
每蒙尊者不棄時時賜問顧惟何者乃辱過愛如此當
亦是前世有緣故耶近一病兩月幾至不起得鮑君調
理方似小差然眠食未復常氣力惙惙憂之深至於死
生之說師所謂委順者固已知之矣感師提誨情何敢
忘蒙寄惠酒豉粒粒皆是禪味敬領莫知所報阿孫迴
草草道謝春深猶寒山中當益甚唯珍重珍重不宣孟
頫和南再拜廿四日良侍者前蒙惠藥甚濟所乏冀
為道謝(草書紙本)
手書和南拜上中峰大和上老師侍者弟子趙孟頫謹
封
弟子趙孟頫和南拜覆中峰和上老師侍者近數有人
自山上來知道體安𨼆慰不可言兹有少禀瀆杭州報
國寺在舊内中棟宇極大去歲九月火灾止存三門猶
足稱䧺於諸寺近笑𨼆訢老住持欲求大和上信筆草
一疏渠欲持以為興復之計弟子與訢老有文字之交
故敢干聒方盛暑中求法語者無數度老師必大厭之
而孟頫又復有請亦恃慈悲故耳唯恕之而曲從之幸
甚餘唯珍重珍重不備弟子趙孟頫和南和南六月廿
一日
中峰和上老師弟子趙孟頫和南再拜謹封
弟子趙孟頫和南上記中峰和上老師侍者孟頫得旨
南還何圖病妻道卒哀痛之極不如無生酷暑長途三
千里護柩來歸與死為鄰年過耳順罹此荼毒唯吾師
慈悲必當哀憫蒙遣以中致名香之奠不勝感激但老
妻無恙時曾有普度之願吾師亦已允許孟頫欲因此
緣事以資超度不審尊意以為如何又聞道體頗苦渴
疾不知能為孟頫一下山否若仁者肯為一來存歿拜
德不可思議以中還謹具拜覆哀戚不能詳悉併祈師
照不宣弟子趙孟頫和南上記六月十二日(行草書紙本)
和南拜覆中峰大和上師父侍前弟子趙孟頫謹封
弟子趙孟頫和南拜覆中峰和上師父侍者孟頫自老
妻之亡傷悼痛切如在醉夢當是諸幻未離理自應爾
雖疇昔蒙師教誨到此亦打不過盖是平生得老妻之
助整世年一旦哭之豈特失左右手而已耶哀痛之極
如何可言過蒙和上深念遠遣師德賜以法語又重以
悼章又加以祭文亡者得此固當超然於死生之途決
定無疑至於祭饌之精又極人間盛禮尤非所宜蒙歿
存感戢不知將何上報師恩雖亡者妄身已滅然我師
精神之所感通尚不能無望於慈悲拯拔俾證菩提此
則區區大願因俊兄還山謹此具復臨紙哽塞不知所
云六月廿八日弟子趙孟頫和南拜覆中峰大和上師
父侍前(行草書紙本)
中峰大和上老師弟子趙孟頫和南拜上謹封
弟子趙孟頫和南再拜中峰大和上老師侍者昨以中
還山草：具字陳叙下情兹承嘉上人下訪特蒙惠書
審即日道體勝常深用為慰又知以中十七日方登天
目所謂普度功德此乃先妻願心必須為之但日期未
敢定臨時又當上禀耳海印雖有登山之約然亦未可
必外承指示世年陳迹宛若夢幻此理昭然夫復何言
但幻心未滅隨滅隨起有不能自已者此則鈍根所障
亦冀以漸消散耳圓覺經尚有三章未畢一得斷手便
當寄上又恐字畫拙惡不堪入板然唯師意秋暑不欲
久滯嘉兄暫此具復餘唯盡珍重理不宣孟頫和南再
拜中峰大和上老師侍者廿三日(行草書紙本)
和南復書中峰和上老師侍者弟子趙孟頫謹封
弟子趙孟頫和南再拜中峰和上老師侍者以中來得
兩書披讀如對頂相感激慈念不覺淚流盖孟頫與老
妻不知前世作何因緣今世遂成三十年夫婦又不知
因緣如何差别遂先棄而去使孟頫栖栖然無所依今
既將半載痛猶未定所以拳拳欲得師父一臨以慰存
歿之心耳今蒙諭以病惱之故弟子豈敢復有所請賜
教普度榜文情旨仰見慈悲此事度葬事以前必不能
辦一則事緒紛忙二則氣力難辦已與以中子細商量
直伺東衡房屋完備就彼修設庶望山靈川祇方隅禁
忌亡者神識冤親之等皆霑福利耳想老師亦必以為
然也聞老師有疝氣之疾已寫方與以中恐可服也謹
此拜覆圓覺俟再寫納併乞清照弟子趙孟頫和南再
拜中峰和上老師侍者(行草書紙本)
中峰大和上師父尊者弟子趙孟頫和南拜覆謹封
弟子趙孟頫和南拜覆中峰大和上尊者尊前孟頫近
者拜書謝丹藥之惠言不盡意想蒙深察雨後漸涼山
中氣當已寒伏惟道體安𨼆孟頫自先妻云亡凡事罔
知所措幸得雍子種種用力稍寬燋煩两日來覺眠食
粗佳但衰年無緒終是苦惱小兒時去東衡營治葬事
略有次第擇九月初四日安厝勢在朔旦日起靈區區
欲躬詣丈室拜屈尊者為先妻起靈掩土亦想師父尋
常愛念之篤懃懃授記先妻於師父所言所惠字所付
話頭未嘗頃刻忘今日至此實是可憐師父無奈何只
得特為力疾出山庶見三生結集非一時偶然會合之
薄緣耳弟子本當親去禮拜而老病不可去欲令小兒
去又以喪葬事繁萃於此子又去不得故專浼月師兄
代陳下情唯師父慈悲必肯為弟子一來若蒙以他故
見拒則是師父於亡妻不復有慈悲之念而有生死之
異也孟頫復何言哉臨紙不勝哀痛涕泣徯望之至不
備八月廿二日弟子孟頫和南拜覆中峰大和上尊者
尊前(行書紙本)
中峰和上老師侍者弟子趙孟頫和南謹封
孟頫和南上覆中峰和上老師侍者孟頫紛紛塵事中
不得以時上狀惟極馳嚮漸熱伏計道體安𨼆五月十
日老妻忌辰一如前議命千江菴主主持了普度一事
只作一晝夜日誦法華夜施十燈十斛兼三時宣禮法
華懴法區區不敢祗屈尊重敢乞慈悲就山中默加觀
想庶使無情有情及亡者俱獲超度孟頫拜德豈有已
哉因幻住道者上山謹附短狀餘唯珍重珍重不宣大
拙以中來侍併冀道及下意四月廿六日弟子趙孟頫
和南和南中峰和上老師侍者(行草書紙本)
中峰和上老師侍者弟子趙孟頫和南拜上謹封
孟頫和南拜覆中峰和上老師侍者孟頫千江入城得
誨帖知杖錫以籃輿入山益深聞之甚為驚嘆頃時時
有人持法語見過每以人不識好惡與從孟頫求書者
無異是與不是必要滿幅盈卷問其所以莫知好處安
在徒使人終日應酬體疲眼暗無策可免雖吾師道大
語妙不可以此為比然其疲於應接亦豈不然耶和上
旣已入山在孟頫輩便未有望見頂相之期為之悵然
殆不容說又先妻無恙時(原蹟時字旁注)曾有普度之願滿擬
和上一到東衡為了此緣今旣不然只得請千江主其
事若其他人孟頫殊不委信想和上亦以為然也聞有
便草&KR1457;具覆臨紙不勝馳情之至山深林密地多隂濕
唯冀珍重珍重不宣弟子趙孟頫和南拜覆四月十二
日(行草書紙本)
和南再拜中峰和上老師侍者弟子趙孟頫謹封
弟子趙孟頫和南再拜中峰和上老師侍者孟頫政以
久不上狀側聞苦瘡痍之疾深助耿耿而賤體亦為老
病所纏眠食日減略無佳况大拙來收两書第二書報
以中示寂不覺失聲盖平生荷以中至為相愛今其長
往固是無可深悲但人情世諦自不能已耳和上年来
多病恐亦不必深惱人誰無死如空華然此不待弟子
言也惠茶領次知感因大拙還草草具答時中唯珍重
之祝不宣弟子趙孟頫和南再拜閏月廿日(行草書紙本)
(附)管仲姬與中峰帖
和南拜覆本師中峰大禪師法座前女弟子管氏道昇
謹封
道昇和南拜覆本師中峰和尚大禅師法座前道昇拜
别頂相動是數載瞻仰之心日積不忘年時得以中首
座來都如見師父尊顔備審道體清安甚為慰喜道昇
手書般若經報薦先父母深恩及救薦亡兒女輪迴之
苦極感謝我師大發慈悲點化亡者皆得離苦海我師
但起一念何獨道昇公姑父母兒女得生淨土一切法
界含靈皆成佛道盡證菩提矣道昇粉骨碎身生生世
世報答我師大和尚慈悲深恩耶道昇疊蒙賜書知前
年吾師所惠書及錄題經讃法語寄來至今並不曾收
得不審當元何人送去聞知怏怏道昇一面作書於家
間問舍姪去也去歲以中送去般若經五卷又蒙本師
慈悲展讀點化又各得題讃存歿重感我師道昇宿業
甚重每日人事擾擾不能安静長想我師慈悲指教尋
思話頭但提起終得受用道昇與良人誠心至願但得
到家只就家庭修設拜懇本師大和尚大發慈悲普度
一切鬼神一切有主孤魂一切無主孤魂一切冤親良
人與道昇祖上父母兒女外祖妣奴婢及一切法界含
靈莫墮三塗惡苦願皆得早生佛界此乃良人與道昇
心願已託以中兄先覆知師父大和尚今春僕回又拜
吾師惠書及心疏道昇等拜觀如心如願良人見之生
歡喜心尤增感佩我師如此大發慈悲度脱一切衆生
是道昇等七世父師之恩何以報謝深恩今因的便特
拜此書報安更乞善保愛不宣六月初七日女弟子管
氏道昇和南拜覆(行書紙本)
承旨先兄與天目中峰和上手帖并魏國夫人書
計十二紙其弟子裝池襲蔵寳護以傳久遠觀者
無不讃嘆天歷三年二月廿四日趙孟籲題
翰林承旨松雪趙公文章詩法妙天下然世獨稱
其善書何也盖書法易入眼而文與詩匪造於理
者不易識故往往稱善其字耳今觀與天目幻住
老祖書計十一紙并魏國夫人書一紙共一十二
幅深得王右軍之妙難矣今世學之者或肥似而
温潤不及之此少陵所謂龍種自與常人殊真佳
言也甲午秋八月二十二日松泉比丘幻孫永寕
拜題(行書連前跋一紙)
右趙承旨手牘十一紙魏國夫人一紙皆與天目
幻住公者承旨所云悉為夫人沒後與住商評欲
修事薦嚴時承旨老矣音詞宛惻讀之可為興感
不知當時本老答語何以寫其憂也夫人以書般
若得公讚歎致謝云云皈依之誠尤為迫切本之
徒寕通作一卷今歸黃令公淮東書院蔵之間以
相示余謂三士咸從菩薩地來所謂應以比丘宰
官信女身而得度者因緣聚會乃如此今皆還淨
土矣學士夫人不能釋然於現在之時而余為勘
破於過去之日相對一笑摩挲移日不獨以其翰
墨之妙而已也吳門祝允明跋
趙魏公書散滿天下亦時時獲觀惟夫人珍蹟為
世罕有此卷之可貴者正在是耳或謂松雪嗜好
佛法太過者彼其時宗社虚矣黍離之懷不於空
觀而焉寄此則在所當慨而不當認夢為實也弘
治癸亥十月在錦衣君清淮堂書前進士吳郡楊
循吉(行楷書連祝跋一紙)
子昂書中龍象當時與之同世者皆沾餘潤遂成
名家况畫眉閨彦寕不傳受筆訣與之俱化耶觀
魏國夫人尺一題董其昌(行書綾本)
文氏停雲舘帖從此卷真蹟摹出乃文敏最得意
書自右軍大令後直接宗𣲖非唐人所及也今為
惠生鍳蔵墨池中一叚竒事董其昌觀因題庚午
夏五望前二日
文敏公書白雲法師淨土詞十二首
白雲法師撰松雪道人書
西方好隨念即超羣一點靈光隨落日萬端塵事付浮
雲人世自紛紛凝望處決定去棲神金地經行光裡步
玉樓宴坐定中身方好任天真
西方好瓊樹聳高空彌覆七重珠寳冈莊嚴百億妙華
(闕)宫裏衆天童金地上欄楯繞重重華雨飄飄香散漫
樂音寥亮鼔清風聞者樂無窮
西方好七寳甃成池四色好花敷菡萏八功德水泛清
漪除渴又除饑池岸上樓殿勢飛翬碧玉雕欄填瑪瑙
黃金危棟間玻璃隨處發光輝
西方好羣鳥美音聲華下和鳴歌六度光中哀雅讃三
乘聞者悟無生三惡已猶自不知名皆自佛慈親變化
欲宣法語警迷人心地等圓明
西方好清旦供尤佳縹緲仙雲隨寳仗輕盈衣裓散天
華十萬去非賖諸佛土隨念遍河沙蓮掌撫摩親授記
潮陽清妙(闕)時至即還家
西方好吾佛大慈悲但具三心圓十念即登九品越三
祗神力不思議臨限盡接引定無疑普願衆生同繫念
金臺天樂共迎時弹指到蓮池
娑婆苦長刦受輪迴不斷苦因離火宅祗隨業報入胞
胎辜負這靈臺朝又暮寒暑急相催一箇幻身能幾日
百端機巧滚塵埃何得出頭來
娑婆苦身世一浮萍蚊蚋睫中争小利蝸牛角上竊虚
名一點氣難平人吾盛日夜長無明地獄争頭成隊入
西方無箇肯前行空死復空生
娑婆苦情念驟如風六賊村中無暫息二(闕)篋内更相
攻誰是主人公無慧力愛網轉關籠一向四楞低擔地
(闕)思两脚欲梢空前路更忽忽
娑婆苦生老病無常九竅腥臊流穢汚一包膿血貯皮
囊争弱又争強隨妄想耽欲更荒唐念佛看經云著相
破齋毁戒更無妨祗恐有閻王
娑婆苦終日走塵寰不覺年光隨逝水那看白髮换朱
顔六趣任循環今與古誰肯死前閑危脆利名纔入手
虚華財色便追攀榮辱片時間
娑婆苦光隂急如流寵辱悲歡何日了是非人我幾時
休生死路悠悠三界裏水面一浮鷗縦使英雄功盖世
祇留白骨掩荒邱何似早回頭至大二年秋七月八
日重書一過
趙文敏公所書白雲法師淨土詞筆法妍媚結體
淳古且紙墨完好精神煥發尤為寳愛按公於古
人書無不臨學近見其千文謂時方師沈馥魏定
鼎碑以其有鍾法則於他書臨習者多矣故能會
萃衆美書法大成至謂虞禇而下又謂上下一千
年縱横二萬里無有與並者豈虚語哉余又嘗見
公所書金剛經自題其後云欲延答祥慶俾有德
之士解說奥義增衍福德則宜乎淨土詞為公用
意之書矣凡一十二首調寄望江南云萬歷丙子
九月七日茂苑文嘉
趙子昂書盤谷詩(行書紙本)
昔尋李愿向盤谷正見蒼厓巨壁爭開張是時新晴天
井溢誰把長劍倚太行衝風吹落破(原蹟落破乙轉)天外飛雨
白日灑洛陽東蹈燕川食曠野有饋术蕨牙滿筐馬頭
溪深不可厲借車載過水入箱平沙綠浪榜方口鴈鴨
飛起穿垂楊窮探極覽頗恣横物外日月本不忙歸來
辛苦欲誰為坐令再往之計墯渺茫閉門長安三日雪
推書撲筆歌慨慷旁無壯士遣屬和遠憶盧老詩顛狂
開緘忽覩送歸作字向紙上皆軒昂又知李侯竟不顧
方冬獨入崔嵬蔵我今進退幾時決十年蠢蠢隨朝行
家請官給不報答無異雀鼠偷太倉行抽手版付丞相
不待弹劾還耕桑子昂
趙子昂書千文并題卷(草本書烏絲闌紙原文不錄)
吾甥張景亮以此紙求書千文屬吾有京師之行趣迎
上道不能作楷乃為書行草二本時至元丙戌十二月
也次年三月馳驛至崇德陳君飬民持以見示始知景
亮盖為陳君求也陳君又必欲書識其後就舘中借筆
墨記而歸之開封趙孟頫題(行書)
趙學士自號松雪道人書千文何啻千百篇未有
如此篇之著意者也宗海自庚戌年間從子昂翁
筆硯之側知其下筆處顔筋柳骨銀鈎鐵畫果是
也今之學者多有傳授學書者天下衆非止一人
然則子昂翁来從二王羲獻法帖出盖不在山谷
張即之體以求之矣眉目千里可謂無窮董仲舒
千百載之後獨仁卿先生耶延祐庚申十月旣望
會稽山人劉宗海因筆書此
行書君謨誇第一東坡云自小楷出未能楷正先
行草本末顛倒今人失君謨遠矣不可問欲問趙
侯未可得試將坡語作心法不枉臨池費筆墨心
囟潘庭玉疥卷
趙文敏書法遍宇宙雖田夫野老亦知宗尚片楮
隻字人争寳之此卷草書千文筆法師右軍特為
勁健良可寳愛鮮于伯幾所謂源深而流長者是
也好事者能刻而傳之以為學書之指南亦嘉惠
後學之一也後學袁尊尼謹識
此卷為吴門袁氏世蔵後歸潘方伯余過海上每
請一觀如觀索靖碑知名下無虚士吴興千文行
世者甚多未有瀟&KR0904;緊遒若此者惜無石本以廣
其傳耳董其昌觀因題辛丑暮春禊日
趙子昂書雜體詩卷(草書紙本高七寸長九尺餘)
田園樂五首
采菱渡頭風急策杖村西日斜杏樹壇邊漁父桃花源
裏人家
萋萋春草秋綠落落長松夏寒牛羊自歸村巷童稚不
識衣冠
山下孤烟遠村天邊獨樹高原一瓢顔回陋巷五柳先
生對門
桃紅復含宿雨柳綠更𢃄朝烟花落家僮未掃鳥啼山
客猶眠
酌酒會臨泉水抱琹好倚長松南園露葵朝折西舍黃
梁夜舂
送鄭二之茅山
水流絶澗終日草長深山暮春吠犬鳴雞幾處條桑種
杏何人
江上年年春草津頭日日人行借問山隂遠近猶聞薄
暮鐘聲
京口情人别久揚州估客來䟽潮去潯陽回去相思何
處通書
危石纔通鳥道空山更有人家桃源定在深處澗水浮
來落花
對水看山别離孤舟日暮行遲江北江南春草獨向金
陵去時
瓜步寒潮送客楊柳暮雨沾衣故山南望何處秋草連
天獨歸
清川永路何極落日孤舟解携鳥向平蕪遠近人隨流
水東西
白雲千里萬里明月前溪後溪惆悵長沙滴滴江潭芳
草萋萋
心事數莖白髮生涯一片青山空山有雪相待古道無
人獨還
日暮驚沙亂雪飛傍人相勸易羅衣強来前殿看歌舞
共待(闕)夜獵歸
(闕)王知妾不勝悲樂府皆傳漢國辭朝來馬上箜篌引
稍似宫中閒夜時
問從何處去暗從何處来但覺年光老半是此中催
趙雍
趙仲穆書母管夫人壙誌(原文不錄)
外錄
張雨輓詩云曾謁西池閟殿春賜加大國寵䟽頻
擇壻當年郗太傅能書今日衛夫人玉鏡離臺空
掩月寳衣堆桁暗擬塵千秋鄉中名不沒墓有通
兒書老銀(歐陽率更子通書母夫人墓銘夫人諱老銀)
趙待制復四忩札(行草書魚藻牋本左右項氏諸印不錄)
趙雍和南復書四忩講師道契兄座下雍别後不得修
書問動静而自杭來者每蒙寄聲皇恐感激無物足喻
人至得翰墨就審道體安𨼆慰不可言又有遠貺乳果
尤增感戢但惡札不足稱清致耳謹奉復書未間唯冀
盡消息理不具備趙雍和南復書
趙仲穆所惠翰墨帖(行書紙本)
趙雍頓首再拜復書彦清相公尊契兄閤下近因成伯
貞郎中便才(旁添十七日早四字)方附左轄一書兄長一書午後
李總領來領所惠翰墨備悉意雅不意慶門凶變伏審
老相公棄背榮飬驚悼不能自已恭唯孝心純至哀痛
奈何奈何即當躬詣靈幃申一慟之敬奈卒未可言還
弗克如願歸日專詣門牆以請不敏之罪兹因李總回
謹奉書唁伏冀節哀以襄大事不備趙雍頓首再拜
趙待制臨洛神賦(原文不錄)
先承旨好書此賦而為二妃之圖多矣至正六年冬會
子厚遺余遂倣先承旨錄是一過雍
王大令好書洛神賦而世所傳者惟十三行然墨
迹罕遇趙松雪翁亦倣為是賦則得全文遺於世
余家所收者二本一絹一紙真行皆臻其妙今得
其子仲穆摹本雖不經意以至純熟不下父風故
重裝因識厥後時正統三年七月望太常少卿忠
徹書
趙仲穆書黃庭内外玉景總經(小楷書朱絲闌紙本横卷長四尺餘闊尺)
(餘原文不錄)
大德四年春三月余暇坐小齋偶檢笥中得晉右軍書
法黃庭細閱一過誠千古筆法之宗自覺神悚遂一念
而類黃庭内外玉景總經劃算製絲掃室焚香神明其
慮每晨薰沭手書數百字并寫老𣆀像共成連幅計三
浹旬而成愧筆力未堪不能彷彿於右軍之萬一耳第
幸點畫不遺稍惬鄙願供奉齋頭以紀歲月云道弟子
吳興趙廱謹識
趙仲穆書中峰淨土詩帖(行草書紙本)
六藝俱全美丈夫畫堂終日醉相呼要知不䧟輪迴穽
莫負黃金丈六軀
一十二時機未瞥百千萬刦苦難逃雖然身在同居土
誰肯低頭禮玉毫
重重最勝黃金閣疊疊莊嚴白玉池多少衆生無夢到
鑊湯鑪炭自羈縻
勢至常談母憶兒同於形影不相違自憐一箇彌陀佛
却把黃金鑄面皮
仰扣當來父母邦導師遥指在西方草鞋不是無錢買
惟恨家鄉路易忘
一尊古佛天來大四色花池海樣寬自是衆生無眼力
當機不隔一豪端
趙麟
趙彦徵與衡唐札(行草書紙本内李氏印不錄)
今早擬欲專造緣執事昨晩云大尹兄到敝舍所以不
果而專俟舟從之来臨耳不然安敢坐待以速罪也伏
希情恕不具趙麟拜啓衡唐徵君先生衡唐先生趙
麟完
書畫彙考卷十六
