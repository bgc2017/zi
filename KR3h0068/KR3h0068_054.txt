書畫彙考卷五十四
刑部左侍郎卞永譽撰
畫二十四
明
憲宗
明憲宗御畫并題(中作白地圑扇餘地填以墨泥金書詩及年月用二小璽)
曉晴色染上林紅陣陣寒鴉喜弄風雲斂碧空秋意盡
山横野店畫橋東成化己巳孟春吉日
圖繪寳鑑云皇明宣廟御筆有山水有人物有花
果翎毛草蟲憲廟孝廟御筆皆神像及金瓶金盤
牡丹蘭菊梅竹之類今觀此山水小景瀟灑出塵
宛然勝國氣韵盖聖能天縱自各極其妙也臣砢玉
謹識
朱芝垝
三城王折枝桃花圖(著色小挂幅)
癡懶道人折枝桃花萬歴丙戌二月三日重裝
(王百穀題簽)
(款書)癡懶老人筆
王孫好文謝裘馬日影宫牆照彤瓦鈴齋晏坐春
融融過牆小桃新可寫牆頭斜亞一梢紅纖毫(闕)
春天無功露華半濕嬌靨笑金母西来呈木公沈
周為鳴歧題
冶芳作春春不語海潑生情浩無主半梢小出天
池間萬本千條面如土粉含醉痕無賴紅倚嬌相
擁嫁東風幽香返魂妃子活恨銷不盡還重重祝
允明
新桃倚牆青破萼白日深宫春漠漠纖毫聊為發
丰姝隔簾小枝顔色薄深朱借耀粉借姿露靨含
嬌額半垂宫娃捧硯驚奢豔羞對東風還自悲徐
禎卿
彤宫雨晴春婉婉妍華不隔深庭院試拈丹粉弄
春韶淡痕已破東風面醉肌暈碧曉生光脉脉閒
情眉斂黃不從徐史争新格自有湛然宫樣妝(世謂)
(滕王元嬰善畫花鳥蛱蝶而董逌獨以為滕王湛然未知孰是)衡山文璧
停書水涸龍池硯點染霞光開小殿宫娃綠鬢摇
金屏豪奪花神與春戰一枝婀娜出宫牆照影驚
鴻瞥然見疑引滕王蛱蝶飛玉闌斜倚消春倦鶯
腸啼斷怕春歸留春那許東風扇仙裙零亂晝紅
酣何物惱人回半面黃雲
英英綠殿春雲起桃花笑暎金池水王孫瀟灑花
中仙周還不獨河間醴二月珠宫錦日明一枝丹
霧毫端生紅妝嫣然媚君側瑶階窈窕聞流鶯周
山顧聞(右詩俱書絹池上下)
宋克
宋仲温萬玉莊圖卷
宋先生克字仲温長洲南宫里人書學急就章得
古人之妙尤善畫竹此圖雖寸岡尺塹而千篁萬
玉雨疊烟森蕭然無塵俗之氣允為世珍也龍惕
子識
宋南宫篔簹圖并識
予舊與野亭君作鷄栖石圖後七年復觀于松江之客
樓嗟歲月之易度慨人事之不齊為之撫圖悽惻野亭
君謂予耿耿者在豪邁之氣非復曩時酒酣出紙徵畫
為寫篔簹圖筆意從逸不計工拙然自謂差強於曩作
要知水到渠成顛瀾駭浪自有静時野亭君當示雲林
高士同一賞識也庚戌九月朔東吳宋克識
朱芾
朱孟辨蘆洲聚鴈圖并記
夜窗剪燭聽雨偶閱叔升錢君所畫古木寒鴉小景不
覺技癢因寫蘆洲聚鴈以妃之適友人黃德謙在座曰
似瀟湘水雲景也昔年過二妃廟今復觀此圖怳若重
游但少苦竹翳深耳予遂添叢篠中其間殊有天趣併
賦詩一絶云
夜窗聽雨話巴山又入瀟湘水竹間湘浦冥鴻誰得似
碧天飛去又飛還甲寅春三月修禊日朱孟辨在西掖
記
朱中舍惠麓秋晴圖并題
惠麓秋晴圖(篆書)
第二泉頭坐晚晴滿林松籟襍谿聲滌煩老去盧鴻一
謝俗歸来衛叔卿未必茶經隨火化擬尋茅屋待春耕
臥游畫裡違清賞裹茗他年石上烹甲寅秋立冬日雲
間朱孟辨為志學聘君并書詩于建業之青谿一曲(隸書)
澤國霜晴過鴈天翠微秋色淨無烟歸来好記登
臨處苜蓿盤香第二泉牛諒
惠山泉石幽深處秋日南宫畫作圖此地何年得
同隠濁醪應可為君沽東齋生劉仙客
積翠擁寒雲流泉噴飛雪細讀煮茶經松根待明
月豫章朱夢炎
湖上羣山幻九龍泉頭一客坐雙松定知别去還
相憶夢入秋雲第幾重鄉人張籌
壯遊曾飲惠山泉客裏披圖思惘然尚憶信安祠
外柳蕭條猶帶汴隄烟海門瞿莊
碧樹隂分雲外出清泉影落石間流山人獨坐西
風裏正值南天過雨秋臨川吳伯宗
滕遠
滕遠安分軒圖并題卷
安分(篆書)南陽滕權
安分者何全吾性之所固有盡吾職之所當為耳固有
者仁義禮智信是也當為者則以五常施於父子兄弟
夫婦朋友君臣也故君子求在我而不求乎人所謂安
分也吳人朱景春氏名其所居之軒曰安分其亦慕夫
君子者歟噫性也天之所以命乎人也知命知天則知
修身以立命焉富貴利達固從外至而不可以力致矣
景春勉乎哉歲在辛酉九月吳郡滕遠畫并題
安分軒銘(并序)
姑蘇朱景春謁予於金陵言其居之有軒也名之
為安分焉且曰乘堅策肥非吾分也吾知安吾徒
步斯已爾酣醲飫鱻非吾分也吾知安吾藜藿斯
已爾連榱甍接棟宇又非吾分也葺茅茨蔽風雨
吾知安焉斯已爾衆之所趨吾行也迂衆之所拘
吾行也舒願先生有以銘吾軒將始終乎勖之而
弗渝也予嘗讀无妄之易有曰不耕穫不菑畬則
利有攸往蓋以無所為於先無所冀於後安其分
者之為之也且安非勉強之謂推而上之雖聖若
賢也亦不過安其分而已借如子之於徒步也不
得其適不安也子之於藜藿也不致其甘不安也
子之於茅茨也不視之若高明廣大而樂焉亦不
安也夫恬澹寂寞安之常也寬裕優游安之地也
子之於是數者能適也能甘以樂也則予謂其能
善學者矣雖然此謂處貧賤之分也苟知其分則
夫富貴之分豈有不品節限制哉是故知貧賤之
有分則安於命而不可求知富貴之有分則安於
命而不敢越通貧賤富貴一安其分焉爾予故願
子之識之無所往而不安也抑予于是又有告焉
天下之分有所當安焉者貧賤富貴命分之謂也
有所當盡焉者仁義禮智性分之謂也要必盡其性
分之極而後能安其命分之正然則景春之欲安
分宜自盡其分始也盡而安焉而後可與論无妄
之易矣為作銘曰土之埏器量則有數絲之成帛幅
則有度欲踰其數量也斯剟欲廣其度幅也斯裂
繄嗟命分盖亦宜然衆人弗知競欲而遷我思安
之分實在我弗競弗求有永其綏无妄而行聖亦
有言勉旃企及質諸銘軒龍門山人金文徵製
安分身無辱知幾心自閒雖居人世上却是出人
間右二十字河南邵子安分吟也世人能安其
分者盖鮮矣昔者程子見牆壁間有六字曰依本分
無煩惱程子深有取焉吁貴賤各有定分人能自知
其分而不為物欲動其中則富好禮而貧亦樂矣
蘇人朱景春氏題其軒居曰安分可謂務本者乎
凡人奔走塵土中而汨沒於聲利者皆不知定分
故也若依本分則視富貴貧賤為身外一付之於
天矣又何羨慕與憂悶乎苟此心溺於貧富而不
能守是不能安其分今邵子云安分身無辱吾見
其不知分而受辱者多矣禮莫大於分不知分則
越禮妄為矣越禮妄為焉得不受辱耶所為依本
分無煩惱者其安分者歟知幾心自閒且知幾則
心清絶無羨慕憂悶矣何事可入其中澹然心自
閒矣其樂可勝言哉能知安分者有無窮之樂則
知不安分者有無窮之苦矣所謂雖居人世上却
是出人間斯豈可與俗人言耶因景春求題遂寫
邵子之吟并疏斯語於後包山樵者俞貞木
凡安分者知其分之所有而其心安於是也夫粢
糲之不及粱肉遠矣而皆可以飽裋褐之不及狐
貉遠矣而皆可以適體盖其心安於是則無不足
苟不安其分而過求焉則雖窮極侈麗而亦不足
矣吳郡朱景春為屋於所居之左以為燕娱之所
而扁曰安分其言曰吾少勤苦幸能有立今衣食
屋室與凡養生之具粗給無憂故思佚吾之老時
與族親朋儕飲酒集會于此至遇幽華佳日則清
坐徐行欣然適意自謂人生天地間其樂不過如
此吾又何求且人大小高下至不同也而樂亦無
不同故食則方丈坐則重茵出則結駟以彼視我我
實不足而彼有餘然我自視則亦有餘而樂不見
其不足也吾又何求故以安分名焉夫口體之奉
貲産之計官爵之謀衆人所役役而不知止者今
君異乎衆人盖知分之所有而心安於是也其樂
可勝道是亦可謂達也洪武壬戌三月望扶風魯
希學題
一軒安分過心事淡於秋賣藥不二價讀書忘百
憂麻衣從所好玉食尚何謀不學蘇秦術風霜惜
敝裘天台老衲宗泐
明時敦素履舊業守青氊窮達惟存道行藏只任
天山林忘俗累風月賴吟篇佩有先賢訓囊無不
義錢但能存樂地何苦問良四飲啄知前定遭逢
信宿緣萬鍾非所願隨意度閒年豫章蒲菴来復
結駟非我志避寵寧灌園陋巷一何堪屢空忘執
鞭偉兹陳仲子飽聞先哲言謝榮養沖素辭辱遠
囂諠高栖吳苑側長嘯蘇門前心清地轉幽環堵
殊蕭然白茅蔭桑樞綠蕪際層軒不圖甔石儲自
保形神全飯牛或漫歌懸鶉聊永年孰曰甑多塵
匪慙銼無烟富貴信有造貧賤理難捐庶息炎涼
趨爰居契方圓吁嗟鹿門謠肥遯見遺安所以藜
莧腸敢云饕腥鮮了觀萬物表守道極微玄逍遥
臨劒池曳杖歌飛鳶靈飈吹素裳浮嵐洒回轅肯
放濁酒杯載和歸田篇勞役恥虛心劇談笑騰騫
美哉漆園傲乾坤譽流傳茹芝誠匪耀採蕨或為
賢緬彼欹器銘昭德日月懸遵養戒罔作潛形屏
尤愆豫章外史何操
人生有定分安分固其宜安之亦有術在慎所當
為彼美景春氏端居方在兹朝餐美藜藿夕坐誦
詩書内顧良已足知命復奚疑樂哉東郭外保此
黃髮期氣與嵩潁合心將珪組辭寄云未達者庶
用此道推東臯釋妙聲
卜築向郊坰幽軒傍篠汀晴禽哢虚牖春草滿閒
庭家有簞瓢樂門無車馬停應緣人事少終日掩
柴扄隴西李勤
一室瀟瀟萬慮忘幽棲真似斛斯莊春晴野澗多
藜藿秋晚山田足稻粱待富却慙居易拙送窮應
笑退之狂看君已在羲皇上老去從教白髮長四
明田子貞
高人養素總忘憂卜築蘇門寄息游自愛遺經期
教子每慚種橘擬封侯秋風門巷蠨蛸滿春雨池
塘草樹幽不減當年龐處士至今流譽滿南洲晉
昌唐鎬
麻衣雪色新忘賤復忘貧種秫纔供酒尋梅稍出
村政期敦古道忽喜見斯人我亦悠悠者何時遂卜
鄰淮南石光霽
黃家村深茅結廬薄田數畝桑百株罷蠶小姑事
紡績帶經有子躬耕鋤黃鷄正肥白酒熟東鄰相
招西舍呼但期輸官租賦足衣食豈願長年餘止
菴
一自幽栖白板扉略無塵夢到輕肥摩挲老眼臨
書卷抖擻閒身稱布衣風竹聲迴琴響近雨苔青
滿屐痕稀客来况說雲山好處處春苗長蕨薇錢
唐陳潛夫
安分軒中安分人素居應得樂閒身平生不慕陶
朱富終歲寧甘原憲貧雨霽帶經鋤隴上天寒鼓
枻釣溪濱固窮自是書生事亦欲移家共作鄰吳
郡黃載
古有黔婁子千載稱其賢問之此何因貧窶在當
年榮華豈其厭命分知固然我居既足蔽我衣亦
苟全念兹先民訓服膺敢棄捐大鈞無私運萬有
均陶甄惟人最為貴參兩相周旋我生幸得之寧
復不勉旃紛紛世間務於我猶雲烟願言安所如
為樂難具宣蜀人王璲
林壑淨囂塵端居絶四鄰青山對幽戶綠樹繞通
津泉石多佳趣交游少故人怡然心澹泊安分復
安貧婁江釋維信
翛然一布衣真與世相違林下行應徧城中蹟每
稀固能守素(闕)安肯羨輕肥却笑陶彭澤之官始
賦歸蛟龍漁隠
登山不知高涉水不知深山水本非險履險由人
心貧窮固為謟富貴良易淫擾擾争奔趨自古恒
至今偉矣朱氏子構軒東城隂端居不妄作省已
能自箴食充藜藿腸口詠金玉音旣無簪纓慕終
免刑禍侵由来高棲鳥不作籠中禽由来知命夫
不顧鋤間金題詩美安分安分人當欽燕山曾烜
士農各有業貴賤各有命民生隨所遇順受乃為
正若人純朴姿於斯能自信介然知限量有餘奚
敢盡藝禾并種桑甘與下民並衣食不願餘麄糲
儘自慶一室野田中竹樹森相映簡易恒自居心
安身所分斯民三代間民志各有定上下無相侵
生物遂其性政化日既弛衆情日滋競何由兵訟
息家國永嘉靖吁嗟聞斯人不覺發吾咏韓奕
先生結屋尹山前安分銘軒勉自賢蔬食曲肱思
孔子簞瓢樂道仰顔淵浴沂雩舞春風裹曳杖商
歌夕照邊慨彼長安名利客蟻蜂塵海競紛然延
陵錢芹
一室古城邊居安日澹然窮通原定命出處總由
天心静無愁事躬耕有薄田却嗟趨利者碌碌自
長年彭城生
富貴非可求貧賤當所安外物既無累寵辱非我
干藜藿充我腸枲著衣我寒軒居不盈丈泰然天
地寬視彼趨競徒擾擾何足歎何如守斯分俯仰
有餘歡周傅
平生隨遇只幽棲半畝雲林構一廬存道偶偕夫
婦老甘貧翻賴子孫愚朝耕隴上身無辱暮釣溪
邊樂有餘舉世妄求名利者孰知安分不争趨瞿
緒
衰年屏跡樂閒居環堵蕭然不願餘隨分豈生麟
閣夢遺安仍荷鹿門鋤採樵觀奕真忘世種柳成
林嬾著書聞道五湖煙景好扁舟亦欲賦歸與文
山蒲璧
知君近構竹間房牆下新栽幾樹桑採藥不辭沾
雨露禦寒聊欲足衣裳春深門外車無迹秋晚籬
邊菊有香我亦林泉安分者相尋時過小池塘
敬觀諸大老所題安分軒佳什理趣宏深文義浩博韓子
所謂光燄萬丈長是也因知景春高士固能安其分矣非
至尊好何能致多如是耶雖然未有無名而有其實者
也抑未有有名而無其實者也景春可謂名實克符
矣諸大老所言亦不虚美矣眇予小子執筆題贊增
毫芒於泰山未免取大方之誚吴釋辨才題
安分軒賦(并序)
余閒居作此賦以自道適朱景春持安分軒卷請予書之
予不知景春之安分與吾之不違分者為何如然景春喜予
此賦其志亦必有所歸者因不靳而書之廬山陳繼
嗟余生之失怙兮歲始方周賴母氏之聖善兮鞠育良
優長適有知兮教勿愉偷俾植恒性兮他匪為謀殫
心講習兮古訓探搜爰得大道兮行敢莫由攀前靈
之逸駕兮恐吾步之蹶趥覽宗世之蕙茝兮懼惟吾
而為蕕持戰兢之不遑兮靡宵晝而昧修顧勞而後
食之人兮吾既取以為儔耕東臯之春風兮釣西溪之濁
流朝樵蘇而暮㸑兮採蕨薇以成羞在彼之不堪
處兮於吾樂而何尤詎青紫之不可拾兮念吾材
之輪樛矧清世之(闕)賢兮濟巨川而列舟上堯君
而下夔臣兮聞康衢於童謳吾生於斯兮遂息遂遊
不違吾分兮吾無所憂吾舍耕兮吾其將焉求
周砥
周履道銅官秋色圖卷
外錄
書畫舫云吾家周砥銅官秋色畫卷後元人題咏
極多今為嚴道普氏購去矣
張羽
張來儀懷友詩畫合卷
懷友(隸書)文彭(蔵經紙本装畫首)
山水小幅(紙本高六寸長尺餘水墨遠岫空江疎林水榭淡遠中居然大觀)
懷友詩并序
同道方殷猶歌伐木陶情無慕尚賦停雲况屬時艱久
乖朋好欲攄契闊實藉篇章自牛文學而下得廿三首
因懷成詠不以爵齒為序餘需續賦用繼末篇
牛文學諒
北人南住久學苦不求知多難居家少無媒擇婦遲名
高登第後俸歇喪親時離合雖常有今成異國悲
馮明府允實
單騎之山縣留家傍海居政諳因久仕禄薄似前除井
税重科外公田宿澇餘亂離無處問斜日下烟墟
王主簿欽
官小常拘格家貧未稱閒好吟攻近體避謗喜清班積
雨平湖浪殘陽遶郭山傷心舊遊地併在亂離間
韓徵君相
念君多苦節亂後竟悠悠古巷青衿散空闈白髮愁近
書無片紙舊業有扁舟最憶相尋處柴門獨樹秋
莘孝廉野
破宅臨湖住閒身過鶴長逢人矜侠氣遇難恥儒装有
婦頻修藥無兒解捧觴從来多遠志今日在何鄉
周先輩復
辭鄉懷薄禄失意却空回暮雨留琴别秋風寄帛来前
程唯信命後進獨稱才憶爾何由見荒城起暮埃
陳茂才恂
記誦通三傳科名行輩期早孤能育弟自學豈勞師問
字尋村遠收書出郭遲可憐逢亂日名姓少人知
陳進士堯咨
憶得前春裏尋君晚墅烟短橋青舫外疎柳白門前詩
禮由先世科名及少年從来風骨瘦亂裏定誰憐
莫秀才世安
蚤歲無知已儒宫作掾来兼精唯律學漸富見詩材白
日書中盡青年鏡裏催平時猶闕養遭亂倍堪哀
方曹長彝
作吏風塵際長懷隠遁情偷閒頻謁苦厭俗擬歸耕月
幌留賓卧花宫請客行舊書空滿箧欲覽怕沾纓
牟記室魯
蜀人吳郡住文彩擅儒林漫赴諸侯辟時操本土音空
談通外學薄禄愧初心憶爾添惆悵令人欲解簪
葉校書廣居
載筆趨戎幕風塵折壮懷相如才本富方朔語多諧覆
井安書榻開垣建藥齋瘦妻并弱子亂處可能偕
唐助教肅
送别記初春書来報哭親干戈方滿目衰墨未離身文
體高如命官程拙似人曾聞舊徒說懷德易沾巾
安文學處善
南中游宦熟異習漸能除不學旁行字曾偕上計書婦
賢貧有饌官冷出無車聞說華亭去人傳尚恐虛
朱記室武
青年獨好游馬跡遍諸州書記才堪取將軍意未酬停
杯知曲譜卓筆擅詩籌料得思親苦逢人淚不收
宇文從事材
解綬秋風裏高堂掩繐帷省曹驚報状門客製埋辭吊
服緘来日生芻致奠時何言從此别消息兩難知
董聘君在
遠道終難去歸来理舊編文章流輩許意氣衆人憐一
子成童日雙親迫暮年不知逃難日漂泊向誰前
倪山人瓚
洒掃空齋住渾忘應世情身閒成道性家散剰詩名古
器邀人玩新圖揀客呈最憐山水興垂老失時平
沙門懷渭
曾住潛龍地逢人話昔緣行高生俗敬法勝悟師傳沙
鳥聽朝梵(闕)奴伴夜禪未應愁末刦塵想自成憐
沈茂宰夢麟
命合閒中老誰令有宦情政廉官長忌賦拙吏人輕故
疾愁来發新詩假裹成何緣知在處落日閉曾城
胡參政鉉
聲譽遍時流塵沙慘敝裘泛交通侠士長揖說諸侯夜
雨菱湖舘秋風剡水舟從来為客慣漂泊可無愁
潘茂異牧
後生多好武子獨好文章出贅因秦俗行歌效楚狂愁
来悲世短衆裏喜身長料得寧親去留家寄海鄉
李逸人訥
風骨多儒相為師不嘆貧買書高著價避酒屢辭巡經
學傳門弟緦衣葬里人懷君桑梓舊寧比異鄉親至
正丁未六月一日苔軒高士過予命書鄙作懷友詩時
天氣鬱暑時事紛紛極無歡悰姑此塞命稍暇當别繕
寫尋陽張羽頓首苔軒高士先生(紙本裝畫後)
嘉靖壬午存餘堂重装
題張来儀懷友詩後
亂前草草别相知亂後風光不盡思惟我與君今
日見不堪多讀卷中詩
重讀潯陽懷友詩衆中多是我相知秋風落木鄉
園外可有人能為我思徐賁幼文撰文彭夀
承書(隸書)
萬歷庚辰七夕觀于借樹軒周祖
萬歷甲午秋日雲蘿舘重閱顧大典
先冋卿六研齋筆記中有云元張来儀不獨能詩
兼亦能畫曾臨高房山小幅感而作歌有云我縦
有心嗟欲老又云乾坤浩蕩江湖闊縦我執筆嗟
何從盖深心於是者特遺跡難睹耳今此卷前小
圖烟沙野閣中二老對談似有感嘆疇昔之意安
知非来儀自寫懷友圖偶不叙款耶然予觀宋以
前佳畫往往不著名姓使觀者見其筆意自可定
為某人至元則自為題咏又復倩人題咏多至淋漓
滿楮亦是一時習尚使然来儀獨能超然學古盖
益徵其賢矣崇禎甲申歲禁烟前三日醉鷗李肇
亨題
徐達左
徐良夫武夷九曲櫂歌圖并記卷
武夷九曲櫂歌圖
第一曲
幔亭峯三姑石大王峯真昇洞仙畫鶴
投龍洞換骨巖漢祀壇獅子峯
武夷山上有仙靈山下流泉曲曲清欲識箇中竒絶處
棹歌閒聽兩三聲(晦菴先生)
一曲溪邊上釣船幔亭峯影蘸晴川虹橋一斷無消息
萬壑千巖鎖翠煙(同上)
桃花認得釣魚船醉著歸来月滿川山鬼已磨蒼玉壁
更留名字與風煙(方秋厓)
一曲初篙上水船翠峯蒼壁挟洄川綵幢幔屋今何在
空有丹爐石鼎烟(留元剛)
山上風吹笙鶴聲山前人望翠雲屏蓬莱枉覓瑤池路
不道人間有幔亭(辛稼軒)
幔亭峯下汎仙船洞口璚華鎖翠烟一自魏王歸絳闕
至今哀怨嶺頭猿(白玉蟾)
第二曲
觀音巖車錢巖煉丹爐虎嘯巖玉女峯
三杯石
二曲亭亭玉女峯插花臨水為誰容道人不作陽臺夢
興入前山翠幾重(晦菴)
家在青溪第一峯誰牽薜茘採芙蓉漁歌未斷忽歸去
翠壁一重雲一重(秋崖)
二曲崚嶒三石峯當時秦女採芙蓉至今湯沐臨清泚
不作巫陽十二重(元剛)
玉女峯前一擢歌烟鬟霧髻動清波遊人去後楓林夜
月滿空山可奈何(稼軒)
山下于今幾代孫當時簫鼓寂無聞丹爐復爾生春草
玉女峯前空白雲(玉蟾)
昔年彫虎嘯幽巖十里清風皺碧潭虎去巖空風自遠
一林花雨落毿毿(李綱)
第三曲
架壑船試劒石
三曲君看架壑船不知停櫂幾何年桑田海水今如許
泡沬風燈敢自憐(晦菴)
仙人曾此醉觥船插向蒼厓不計年蕙帳夜寒聞鶴語
人民城郭自堪憐(秋厓)
三曲懸崖插匭船春秋八百又千年不知天地黃心木
控鶴仙人肯汝憐(元剛)
聞道仙人舊避秦愛隨流水一溪雲千崖萬壑無尋處
時有漁樵却見君(稼軒)
仙船停擢架巖頭黃鶴歸来今幾秋滿洞桃花人不見
一溪綠水為誰流(玉蟾)
第四曲
大藏巖金雞巖題詩巖
四曲東西兩石巖巖花垂露碧㲯毿金雞呌罷無人見
月滿山山水滿潭(晦菴)
宿雨畱雲被半巖晴光飄散雪毿毿沾衣不濕骨毛冷
下有老龍無底潭(秋厓)
千丈(闕)天翠壁高定誰狡獪插遺樵神仙萬里乘風去
更渡槎枒箇樣橋(稼軒)
萬頃秋光無著處滿潭清水瑩青銅金雞呌落山頭月
漠漠寒烟䬃䬃風(玉蟾)
四曲遊人款乃歌舊磯千古老漁蓑題詩巖下人来往
春雨年年長綠莎(蔡九峰)
第五曲
鐵笛亭晚對亭精舍隠求齋止宿寮
寒栖舘石門塢仁知堂觀善齋釣磯
茶竈大隠屏
五曲山高雲氣深長時烟雨暗平林林間有客無人見
款乃聲中萬古心(晦菴)
五曲雲厓有許深石門書屋著修林堂堂不泯清風在
一片寒潭印我心(元剛)
五曲溪流深復深數椽茅屋舊書林市朝山澤皆堪隠
誰識先生出處心(傅雍)
山頭有路接紅塵欲覓王孫試問津瞥向蒼厓高處見
三三兩兩(闕)人(稼軒)
聞道誰吹鐵笛聲石厓轟裂老龍驚當年人已服丹去
千古荒亭秋草生(玉蟾)
第六曲
天柱峯仙掌峯仙浴堂山門響聲巖
瀑布陷石堂仙跡巖
六曲蒼屏遶碧灣茅茨終日掩柴關客来倚棹巖花落
猿鳥不驚春意間(晦菴)
宛宛溪流疊九灣山猿時下鳥間關釣磯茶竈山中樂
大隠屏邊日月閒(韓元吉)
巨石亭亭缺齧多懸知千載也消磨人間正覓擎天柱
無奈風吹雨打何(稼軒)
仙掌峯前仙子家客来活水煮新茶主人遥指青烟裏
瀑布懸崖剪雪花(玉蟾)
危峯孤峭與天通猶有當時羽化蹤仙馭自隨鸞鶴去
玉樓金鎖白雲封(李綱)
第七曲
鑄錢巖觀山亭石梯石臺水澗
漁艇一線天遊仙溪
七曲移舟上碧灘隠屏仙掌更回看却憐昨夜峯頭雨
添得飛泉幾道寒(晦菴)
雲氣藏山雪捲灘地靈不與俗人看一篙略借秋厓便
九曲欲窮山雨寒(秋厓)
七曲催船快上灘好山留與漫郎看經行雪瀑仙屏下
怳記齊雲夜帳寒(元剛)
自有山来幾許年千竒萬怪只依然試從精舍先生問
定在包犧八卦前(稼軒)
寂寂秋烟鎖碧灣往年此地有禪關水神移入龍宫去
一夜風雷吼萬山(玉蟾)
第八曲
三層峯鼔樓巖廩石鐘模石鼓子峯
石棋盤
八曲風烟勢欲開鼓樓巖下水縈迴莫言此處無佳景
自是遊人不上来(晦菴)
莫說水窮山勢開匆匆急櫂酒船回溪山欲盡興無盡
撐入白雲深處来(秋厓)
八曲山雲斂復開長年倚櫂立裵徊俄然聽得林間語
知道新邨貰酒来(元剛)
山中有客帝王師日月吟詩在釣磯費得烟霞供不足
幾時西伯載將歸(稼軒)
幾點沙鷗泛碧流蘆花兩岸暮雲愁鼓樓巖下一聲笛
驚起梧桐飛起秋(玉蟾)
第九曲
星村市齊雲峯毛竹洞
九曲將窮眼豁然桑麻雨露見平川漁郎更覓桃源路
除是人間别有天(晦菴)
興窮九折更悠然櫂轉船頭障去川留取洞中無盡意
桃花水暖鱖魚天(葉西澗)
九曲遥岑更鬱然板橋漁市引長川喚回白馬賓雲夢
来看桑麻萬里天(元剛)
行盡桑麻九曲天更尋佳處可留連如今歸櫂疾如箭
不似来時上水船(稼軒)
山市晴嵐天打圍一村雞犬正殘暉稻田高下如棋局
幾點鴉飛與鷺飛(玉蟾)
遊武夷九曲記
天下山川之名勝崖壑水石之秀而清竒者曰洞天凡
三十又六而武夷九曲為之首予居林屋洞天之上故
少好登涉嘗慕乎武夷之勝適元季兵起寰宇割裂者
二十餘載故未遑如願皇明統一宿留歲月又二十又
二年予始戴白曳杖入閩關遊九曲時洪武己巳冬十
月也即其景信天下之竒觀世間之絶景宜神仙隠者
之所居朱子蔡氏之所愛也於是攜仙流倩篙人泛舟
泝流酌酒詠擢歌左瞻右眺而風景滿目中峯之雄偉
上方而四垂者曰慢亭陡絶而險峻上舒而下斂者曰
大王樓閣參差臺殿高下而金碧相映曰會仙觀此水
之第一曲也觀音雲髻之昂霄玉女簪華而臨水二曲
也舟駕懸厓試劒斷石三曲也夾水石壁金雞鳴晨大
小二峯若佛藏之凌空四曲也山高雲深平林烟雨峯
回而水轉鐵笛對景二亭之清麗精舍寒棲二舘遺址
釣磯茶竈界乎其中山至此而愈秀水至此而愈竒宜
朱子所愛而卜築焉五曲也天柱仙掌突兀而立瀑布
濺沬天姥留蹤六曲也石梯石臺天開一線游仙之溪
在焉七曲也鼓樓巖高三層峯起八曲也山勢兩開平
川桑麻新村市齊雲峯清微宫乘駟橋咸在烟嵐中九
曲也曲曲之間峭壁絶壑懸崖層巒飛嶠危磴磷磷然
如罨畫如屏嶂竒峯怪石幽岑崇岡森森然若瑶簮若
玉笋態状不一然皆蒼翠蓊鬱清潤秀拔古木藤蘿野
花山卉雜出其間水源自西来至此則縈迴屈曲盤旋
轉折衝崖激石湛然其清琅然其聲望之或山合而水
斷即之則崖開而水注九曲之間深則停淺則奔寬則
瀦狭則注水從峡而行峯夹水而峙山水之中仙蹤聖
跡清風幽景莫能殫記既而夕陽在山篙人返櫂予與
仙流亦皆微醉天風泠然而月上東山之樹乃從而歌
之曰山九折兮森球琳水九折兮調瑶琴兩儀秀結兮
自開闢五行秀鍾兮古迨今幔為亭兮綵為屋雲裀霞
褥兮月流金鶴鳴松端兮萬籟息清風泠然兮和玉音
雲車龍駕兮青鸞導玉皇天姥兮来登臨宴曾孫於良
夜虹橋現兮秋隂彼神仙之美景予試遊兮幽尋與仙
流兮同醉樂世外之閒心
又二年辛未冬十月既望又十日徐達左書于樵陽官舍
建武夷山奠北東大王天柱最高峯三姑屹立疑
瓊樹九曲長流宛玉虹瑶草琪花風雨外丹崖碧
石霧烟中虎龍夜氣浮丹鼎鸞鶴春聲繞絳宫船
駕壑来仙久蜕幔為亭處世無蹤洞天深廣從開
闢喬嶽孤危接混融豈似桃源人跡絶由来花島
客航通周王馳駿行應及宋氏題宫事已隆觴咏
好邀玄度共櫂歌誰繼紫陽翁神仙境域非塵界
圖畫蒼茫興未窮臨川劉廉
亭亭大王峰壁立何嶄絶昔聞武夷君於兹蜕真
骨鳳駕杳不還虹橋彩雲沒惟餘巖際松年年挂
秋月西甌馮回景淵
我昔武夷山下過好山多向馬前看晴雲墮地晚
不濕翠壁插天秋正寒巖下豈無仙子宅洞中亦
有老龍蟠即今便欲歸林壑與子相逢别更難三
山周(闕)
高節懷耿介芳情喜尋幽久作吴門隠今為武夷
遊嶔崟羣峯出汨潏九曲流傾觴對瀟洒撥棹任
夷猶風高隠屏冷木落平林秋慨彼絃誦地曠哉
榛荞丘覽勝得仙迹景仰在前修沿洄興未已山
月照蘭舟浚儀趙友士至道
經年不到武夷山風物依稀夢寐間仙樂漫聞空
外奏酒船誰向月中灣琪花萬樹閒開落雲氣千
峯自往還官舍題詩先奉寄相期他日共躋攀建
安楊惎
憶昔扁舟訪武夷水光山石過峨眉寒流地轉三
三曲翠岫天開六六竒勝槩丹青描不得仙靈今
古孰周知隠君欲識無窮興細誦文公九曲詩建
安葉季原
武夷山下萬年宫九曲溪頭一櫂通流水落花尋
古道平林過雨見羣峯幔亭人去雲連壑華表仙
歸月滿松正好相期問丹訣天風午夜客船東甌
寧葉俊
生平酷愛真山水老去凊遊入武夷托迹雲厓元
有約重来猿鶴莫相疑建安蘇垶伯厚
南州高士愛清竒倚櫂翩然入武夷雨過洞天龍
出早雲生松表鶴歸遲虹橋駕壑通蓬島瑶草垂
花拂翠微今日披圖增感慨何當載酒共追隨括
蒼張思齊
曾孫宴罷幔亭空清碧溪山入畫中攜酒幾回遊
九曲櫂歌猶說紫陽翁建安葉銘
徐君江海人雅有山林想遠遊賦幽尋徘徊税征
鞅長揖虹橋仙飄飄欲偕往牽舟泝岸迴著屐緣
厓上萬壑風泉清層巖土花長綵鸞載玉笙隠隠
遺清響幻跡杳難窮真源豁而敞永懷紫陽翁訢
然契心賞隴西李鐸振道
七閩神仙之奥區武夷山水真絶竒層巒疊巘千
萬狀波瀠九曲寒生輝扁舟蕩漾放歌去異境森
列蓬莱墟當時曾玄付遺蜕虹橋捲霧迎朝曦回
翔上下幔亭鶴雲松高處巢南枝樓臺遠近煥金
碧巖崖瀑布飛無涯上界真人樂居此嶔崟峭絶
嘗躋之考亭朱子曠世哲讀書卜築来於斯清時
大才樂幽隠千古尚得留芳譽姑蘇徐君此行樂
繪素紀咏同襟期杖藜俛首賦歸去相逢建水江
之湄我亦欲借麻姑鵬招邀猿鶴来相依乘風縹
渺視寥廓月明夜過仙人居龍虎山人梁鵠
武夷竒絶名天下詩客登臨感興多石壁雲霞開
紫錦玉清樓觀倚星河幔亭不復聞仙樂九曲誰
能繼櫂歌猶有紫陽遺構在蒼屏千古立嵯峨鉅
鹿林熙仲雍
武夷勝槩自籛鏗疊嶂層巒積翠烟古徑﨑嶇緣
絶壁小涇盤折入通川大王山背松應老玉女峯
頭花欲然丹竈臨流存古跡仙舟架壑是何年遊
人醉坐三杯石神力搖開一線天藜杖鶡冠行樂
處復疑九曲有遊仙樵川蕭子和
九曲谿頭發櫂歌青山環碧擁嵯峨洞中人去留
丹竈雲外仙還振玉珂載酒幔亭秋興逸維舟盤
石野情多畫圖遥想當時趣準擬重来訪薜蘿隴
右李裕彦容
仙境由来異溪流九曲清水從天上落舟向石間
行瀟灑一時興風流二子情翻思舊遊處彷彿櫂
歌聲樵士龍伯章
幔亭仙境隔塵蹤九曲峯巒縹緲中瑤草種雲翻
夜月瓊花吹雪散秋風欲依樓閣經遊處疑是蓬
莱第一宫為喜南州徐孺子畫圖傳寫意無窮諸
生葉勝
曾向幔亭居隠處當忩山色碧崚嶒四時嵐氣晴
不捲九曲溪流秋更澄峭壁月明林鶴唳石潭雲
沍雨龍興重遊還憶知何日一度披圖感慨增學
生李佑
一曲溪流一櫂歌幾回開卷幾吟哦幔亭月夜羣
仙下玉洞春晴有客過巖畔丹爐猶伏火林端瀑
布似懸河何時了却公家事竹杖芒鞋躡薜蘿徐
濟
曾聞武夷景未向武夷遊清溪凡九曲曲曲是瀛
洲昔賢有遺宅喬木春森寂千古仰高風百年存
故跡我欲往追尋烟花幾轉深櫂歌何處發山水
答清音青城山中人全璲
徐賁
徐幼文獅子林圖卷(涼風堂珍藏)
踞地似揚威昂藏渾欲吼猛虎見還猜妖狐寧敢
走
右獅子峯
林端斂夕霏泉石閟清景澹然娛人心相看忘日
永
右含暉峯
空山無宿雲月起當殘夜漸出一峯間分光到林
下
右吐月峯
不雨自横空低垂疑飲澗樵子過還驚神僧度應
慣
右小飛虹
扃鐍總忘機魔外自難入虚圓日夜明一塵元不
立
右禪窩
萬竹雲朝合孤亭月夜明鳳来緣覽德非為玉簫
聲
右竹谷
夜静起山深隨風舒片影漠漠覆紫床獨臥衣裳
冷
右臥雲堂
兀立夜迢迢松堂篆靄銷安心了無法徒受雪齊
腰
右立雪堂
蒼蒼庭前柏明明西来意禪翁指示人又在第二
義
右指松軒
雪中疎蘂開不知闇香發幽人試問時政值黃昏
月
右問梅閣
疏鑿傍雲根虛寒深百尺時汲煑春芽為待參玄
客
右冰壺井
非假琢磨功泓澄似鑑同朝来蓮葉盡波動覺秋
風
右玉鑑池
余友徐賁幼文洪武間為獅林如海師作此十二
景極為精妙余嘗題其上逮今四十餘年矣今默
菴上人繼獅林之席今年春来京師過余出示此
卷觀之真若隔世事幼文如海皆已謝世余髦獨
存不能不興感于懷也上人復徵余識其後故書
此以紀歲月云時永樂十五年蒼龍丁酉春三月
望日太子少師吳郡姚廣孝識
跋獅子林圖咏
此卷獅子林圖徐幼文作凡十二段有題名篆隸
寫之獨損缺其一按圖當是雪堂云各係以五言
詩凡十二首不書名氏詞翰皆簡健後有少師榮
公跋尾榮公稱余友幼文為獅子林如海作十二
景極為精妙予嘗題其上則卷中詩當是榮公手
蹟郡志之所宜有也幼文名賁仕至河南左布政
攻詩能畫吳門四傑其一也獅子林在蘇城東北
隅本元僧維則之道場最號竒勝則好聚竒石類
狻㹸故取佛氏語名一石題獅子峯者是矣或云
則得法于本中峯本時住天目之獅子巖盖以識
授受之源也姑蘇新志維則字天如姓譚氏至正
初人跋尾稱如海師豈即其人歟但榮公跋于永
樂丁酉似為其徒攜至京師而作故有四十餘年
之嘆而興感於幼文如海之没世矣嘗聞榮公以
少師還吳訪其師于獅子林至夜漏深微服往後
門求見有僧暝目端坐止以手捫其頂曰和尚撇
下自巳事却去管别人事恁麽榮公憮然而去可
謂本教中之喝棒豈即維則歟又聞榮公法名道
衍嘗學于相城之靈應觀道士盡得其兵法機事
執弟子禮豈遂其所見又應真耶顧風旨巖峻糠
粃事功異學中自有之不必深求其人亦可也暇
日偶閱此卷因重装之聊紀于此若獅子林之題
咏尚多而幼文亦自有作天如詩尤可誦乃致幾
卷以資閒中一覽嘉靖癸卯六月望儼山陸深書
北郭居士竹窗風雨圖并題
欲暝投僧舍風將雨忽来愁腸與詩思都被竹聲催東
海徐賁畫并題
風雨南禪夜那堪聽竹聲燈前同酒客但有感懷
情啟與幼文晚過南禪寺信上人留宿適風雨
灑玉竹聲摇戛深感于懷而幼文寫竹賦詩啟不
能無言故詩以識之渤海高啟
人去詩存竹更妍我當吳下想當年春風只在乾
坤裏閒向珠璣掩世賢宋濓
寫竹題詩贈老禪夜窗聽雨夢金蓮百年留得清
風在三絶令人仰大賢東吳高季迪徐幼文乃國
朝洪武初名臣于未遇時寓僧舍值風雨夜忩寫
竹賦詩曲罄懷抱到今百有餘年而遺墨如新可
愛况學士宋公復為題志可謂三絶也敬書此以
見尊重云安城劉宣(成化間翰林)
徐布政古山蕭寺圖并題
一塔高標百嶂前窗扉掩暎綠蘿烟登臨不覺傷懷抱閒
與山僧說世緣癸丑三月三日徐賁畫
幼文補快雪時晴圖
(款書)東海徐賁為之圖
趙公展快雪時晴為大書與昔人促蘭亭同一機
括如畫龍者胸中先有全龍則或小或大隨時變
化在我矣此四字公為黃君子久作子久以遺莫
君景行遂以名其齋云至正五年九月二十日黃
溍觀
右軍張侯帖唐人硬黃所臨米南宫定為神品并
叙其傳者本末而字多朽闕趙文敏公為書于後
帖中快雪時晴一語最為佳絶復展書之筆勢結
密咄咄逼真使南宫復起見當斂袵二者俱藏景
行氏嗟乎徑寸之珠盈尺之璧小大或殊皆至寳
也得而合之是豈偶然也耶河南張翥敬題於武
林史局
文敏公大書右軍帖字余以遺景行當與真蹟并
行也黃公望敬題
晉尚清言雖片言隻字亦清快雪帖首尾廿四字
耳字字非後人所能道右軍之高風雅致豈專於
書耶趙文敏公以松雪名齋特表章首四字而大
書之亦豈無謂歟此幅可與帖並傳天地間散落
異處何幸而合於莫君寳之寳之汴段天祐
晉人為書每能徑丈一字方寸千言蓋其胸中自
得全牛故或大或小皆有游刃之地若趙文敏書
法雖特起今代而其所造詣實追晉人及觀快雪
時晴四字信乎與右軍帖高致無異想當其運筆
之時意合手從亦不自知有今昔大小之間故能
得其神趣之妙使苐以形骸索諸古人惡足以及
是哉藁城倪中敬書于武林安國里之和陶軒
古人臨帖妙在得其意度不特規規于形似而已
趙文敏公臨右軍帖為尤多余家藏快雪帖久矣
公反覆題識於上可見其珍重之深也又摘此四
字展書之雖大小形似之或殊其意度則得之矣
遂揭之齋中以并傳其不朽云南屛隠者莫昌識
外錄
珊瑚網云趙文敏為子久書快雪時晴四大字幼
文補水墨雪景倣郭熙上以硃砂作一日遂覺晴
景煥發
徐幼文贈吕高士醉中圖并題
三月廿五日夜風雨中予與吕高士對酌于蜀山書舍
行觴之次邀予作畫醉中圖此政自不知醜惡也徐賁
是日宿于悟澹齋連榻話舊酒半作此圖明一日
南仲雅友意欲得之予豈凝滯于物者邪遂割愛
贈之也南仲字曾改為伯南云時洪武六年春也
志學記
幾疊蜀山雲秋林半夕曛畫中藜杖者相見只疑
君久不見幼文偶於佛慧精舍觀其所畫小圖
悵然思之遂題啟
霜葉覆亭幽相宜最是秋蜀山雖在望無處問青
丘甲寅秋九月與江邊叟過佛慧精舍因觀幼
文所畫小圖季迪有詩于上時幼文仕於朝季迪
已入鬼錄觀圖賦詩其悵惘當何如耶題畢不覺
出涕焉衍識
雲鎖蜀山秋重来佛慧遊含毫得詩句題入畫中
愁幼文寫此圖余得之轉與伯南高季迪賦詩
于上衍師兄亦有追感之句噫幼文季迪伯南皆
物故衍師之北平國師余獨守職無錫冷署嘆所
没者已矣所存者猶復離居也追古感今聊識此
云時丁卯五月廿二日重題無碍居士志學
徐北郭贈道機長老惠山圖
天寒華表鶴歸遲隔世令人起遠思偶見漪瀾堂
上畫猶看悟澹卷中詩徐幼文居姑蘇北郭時
稱十才子幼文其一也詩書文章妙冠一時畫則
餘事耳今見為道機長老寫惠山圖肆筆遒麗清
潤而帶書法幼文已矣而畫獨存道機徵題感嘆
賦此幼文所製樂府詩文若干卷籖題悟澹集漪
瀾即惠山堂扁也無錫縣庠吕志學題實洪武庚
申七月也
徐幼文一竿風月圖并題(紙本小挂幅水墨寒林野水艤棹垂竿鴈影聮翩秋)
(光隠躍筆外)
一竿風月一蓑烟雨家傍釣臺西住賣魚生怕近城門
况肯到紅塵深處潮生解纜潮平鼓枻潮落放歌歸
去時人錯認嚴光自是無名漁父剡郡徐賁(書圖左角上)
徐幼文石磵書隠圖卷(紙本水墨高八寸長三尺)
(款書)洪武二十六年四月二日徐賁補圖
僕往過採蓮里石磵書隠瞻拜俞先生遺像曾賦
五言詩一首有丘校書見示陳子平先生所作記
文謹再拜書于後里生孟頫頓首
清秋風日好一往南園廬穿紆愛深密躡曲歴幽
虛羣木既羅戶流泉亦通渠締搆繚芳蘅灌溉成
佳蔬著述懷昔人所樂山林居子孫繼先志復築
此丘墟升堂拜遺像入室讀其書先生里中賢安
敢有稱譽恨靡從杖履承訓理荒疎采菊薦秋水
肅敬歴階除德澤諒不泯霑潤有其餘
題俞先生讀易處石磵書隠
先生註易隠西城激石松風答磵聲式玉式金王
度在一寒一暑歲功成要參未畫須心悟洞釋羣
疑貴理明蔀屋見星元是晝寰瀛捩柂可無程義
精詎忍辭捫舌樂大何妨枕曲肱雨露每滋庭草
綠雲霞不碍晚山横成林詎捨千章木求友難忘
百囀鶯歲月推遷陳跡在啟蒙長憶酒同傾至正
二十四年甲辰夏四月十七日遂昌鄭元祐謹題
漸来中吳聞宋石磵俞先生著易說藏于家心甚
慕之及永嘉陳君文昭以易講授吳下暇日過陳
君所見先生之孫楨復以易受業陳君為弟子因
得謁先生之子子玉父于石磵書隠子玉色温而
貌腴粹然古君子也書隠在城西偏蕭散夷曠居
城市而有山林之趣然後知先生之傳有在是能
世其家者也昔种明逸以易學名其子孫以名將
顯先達謂其有專于易者蓋易無所不備善用易
者惟其時而已种氏顯于時故其用行子玉遯于
世故其跡隠其致一也夫孝莫大于繼志述事若
子玉之賢父子可謂善繼述矣易以消息盈虚為
道觀先生之學詘于前安知不信於後者乎後十
有五年楨以亡友子平陳君所為記徵予言噫文
昭以易經入官而終致明夷之傷子平以易道自
晦而卒遇无妄之過獨子玉當四海無虞利禄不
以入于心及天下多事世故不以煩其慮益知賢
父子之於易得處困之道矣仰先躅之高風感故
舊之淪謝因識卷末以致其景慕之意云元年秋
九月會稽姜漸書
西山讀易人何處堂構而今重有兒最喜採蓮還
舊里尤憐薦藻樹新祠華邊拂石春垂釣竹下焚
香晝奕棋總說傳家風致盛梧桐隂滿鳳凰枝番
陽董朝宗(八分書)
此圖圖石磵書隠讀易處盖徐幼文筆也幼文在
國初以詩名與高楊張三君稱四大家不以畫稱
而其畫特秀潤古雅今亦不多見此乃因趙文敏
鄭明德諸詩而補作者故尤為用意計當時更有
陳子平記惜無從考之不得名筆為補書也長洲
張鳳翼識
徐幼文以詩名勝國之季與高太史諸君齊名所
謂高楊張徐者也徐張皆善畫而徐尤出張右此
圖俞石磵讀易處也用筆清森鬱茂當與王叔明
陸天游二三君稱鴈行非趙善長諸人所得夢見
也石磵先生世善易若漢韋氏之于詩今其遺墟
漫不可識猶幸趙承旨鄭明德之咏歌與徐君之
繪事流傳人間庶幾俞先生高風尚可想見耳太
原王穉登
徐幼文天香深處圖(紙本小挂幅長三尺三寸闊一尺水墨峯巒高峙溪橋低列林)
(木蔽虧之問人家籬落鱗鱗周疊想其深處直有天香筆意髣髴大癡)
天香深處(篆書)癸丑九月三日蜀山人徐賁畫(楷書圖左角上)
叢桂擅幽妍隂隂邃館連種分仙斧後花發羽衣前涼影
敷瑤月秋香絡(墨跡點去)絡翠烟栽培今已久高折看君先
余既為遜學畫天香深處圖後七日復賦此詩蜀山人
徐賁(行楷書圖右角上)
陳汝言
陳惟允荆溪圖
東坡先生嘗曰一入荆溪便覺意思豁然欲買田
其間種橘作小亭名曰楚頌卒不遂其志杜樊川
作水榭正當荆溪之上其遺址僧結庵以居至今
歴歴可考見盖荆溪山水之勝善權離墨銅棺諸
山岡隴之起伏雲霞之吞吐具區匯于其左苕霅
引于其前凡仙佛之所宫高人逸流之所宅殆不
可以計數也覺軒王先生韞真潜德於其間修天
爵以恒貴去人欲以求仁垂子若孫皆循循雅飭
弗違先生志也其曾孫允同静而有智簡而能文
與予為姻契故予知義方之訓有自来矣河之始
達也才濫觴焉楩楠松柏千尺之材出於萌蘖之
微由其源長而本深耳允同命予友陳君惟允繪
為荆溪圖以示不忘鄉都之意他日指圖而嘆曰
某樹也吾祖之所封植也某丘也吾父之所遊登
也寧無惕然有感于中乎若允同一舉足話言而
不敢忘其祖若父者非教之有素而能然哉吾固
(闕)其中多隠君子既樂善於一世又能使其將来
之未艾盖亦山川之鍾秀粹美而致然乎歲己亥
五月十三日東海倪瓉漫書
荆溪山水昔曾遊離墨銅棺嵐翠浮任昉亭臺好
垂釣張公洞口不容舟綠蘿搖雨花飛急白鳥衝
烟浪未休今日披圖一惆悵王君住處憶風流句
吳周砥
荆溪溪上首重迴豈意人間化刦灰只有斬蛟橋
下水可曾寫入畫圖来遂昌鄭元祐
好山都在太湖西滿路風烟棘刺迷華屋燕飛今
在不市橋官柳不勝題雍虞堪
斬蛟橋下王樞府高榭連雲第一家欲向新圖問
何處客窗風雨對梨花張監
太湖西畔樹離離故國溪山入夢思遼鶴未歸人
世換歲時誰祭斬蛟祠吳興王蒙
王家宅子荆溪上回首風埃一惘然怕說當年行
樂事臥遊圖裏見山川陸大本
邵家樓子百花明袁令祠堂一水平俯仰經行春
夢破披圖能不重關情張經
環慶遺家三百年書林喜得子孫賢惟餘圖畫仍
依舊一壑風煙思惘然王光大
荆南山水照清輝客裏時時夢見之風塵澒洞歸
未得每展新圖慰我思陳植
人家綠樹繞孤城溪上風波落日明三害祠存人
已去只今豺虎却縦横張田
殺虎祠前雲尚黑斬蛟橋下水猶腥十年湖海為
羇旅夜夜相思入枕屏荆南樵人
陳秋水慈母手中線圖
外錄
書畫舫云欽生示余陳惟允慈母手中線小幅全
學馬和之上有倪元鎮書極佳即妮古錄所載者
陳經歴溪山秋霽圖卷
外錄
書畫舫云陳惟允溪山秋霽卷全學董巨題咏極
多最後文徵仲一跋尤推轂之
張觀
張可觀西清菴圖(絹本界畫桂花處所一人月下撫弦盖庵中即事圖也)
(款書)張觀(細楷樹間)
西清庵冬日桂花盛開
桂叢何自舞傳葩驚怪玄冬見此花月窟再開金
粟影天香重降玉皇家攀枝楚客歌招隠耐冷嫦
娥起散花况有清霜辟蟫蠧從兹不老是生涯遂
昌鄭元祐
盛著
盛叔章畫
春波門前水如酒十里竹西歌吹迴蓮葉筩深香
霧卷桃花扇小綵雲開九朵芙蓉當面立一雙鸂
鶒近人来老夫于此興不淺玉篴時吹鷃濫堆楊
維楨
草堂只在南湖上山色水光相與清鷗鳥不来魚
不起落花風颺讀書聲王璋
山空禽鳥樂地僻松竹秀茅屋是誰家柴門掩春
晝果育老人題
記得天台鴈蕩歸滿山松露濕人衣十年眼底無
林壑今日畫圖看翠微素軒鄭洪
烟濕空林翠颯飄渚華汀草共蕭蕭仙家應在雲
深處祗許人間到石橋仲孚
十峯繞溪嫌地迮桃源路迷尋不得應疑何處出
人間青天遙遙白雲白淵明寓言吾已知賢者辟
世夫何為太平之民總朝市猿鶴山中空怨咨邾
經
盛郎落魄已成仙畫手于今孰象賢放筆當年應
漫爾披圖此日重凄然一區白屋疎林下數點青
山落照邊便欲天台尋此境振衣飛上翠峯顛雙
湖䱷者沈文
外錄
珊瑚網云盛子昭之姪名著字叔章能全補圖畫
運筆著色與古不殊洪武中供事内府高皇帝異
之製盛叔章畫記
馬琬
馬文璧倣巨然秋巒烟樹圖
(款書)文璧為彝齋作
樹沈沈兮獨古山靄靄兮相雄思石梁兮徑度恍
隂磵兮多風雪泉先生出此畫徵題時朱旦方
有執熱之嘆故云馬治壬戌夏五月廿又五日
泉潺潺兮作壑嵐霏霏兮欲雨望江南兮嘆歸與
悵美人兮何許時亨李進士以馬孝常先生題
畫詞徵和為年九十三年後甲午乃成化十年也
閏六月十一日亦執熱而書云後學張弼
魯鈍生瀛海圖
山頭朱閣與雲連山下長江浪接天若待桃花春
水漲美人天上坐樓船抱遺叟
朱朴
朱西邨山水并題(著色畫)
松吹涼生錦籜冠鳥還雲出坐中看勾谿數畝清泠水
更著何人竝釣竿西村朱朴畫并題時年七十有八
華希賢
華以愚臥雲山居圖
(款書)東湖叟為景彰寫臥雲山居圖
幽人高臥白雲窩聞說分明是華佗嵐氣濕衣山
住近苔痕上榻雨来多身疑太華峯頭宿神向南
柯郡裏過况復傅霖人望久從龍未卜意如何延
陵吳彝
高人愛向山中住野服幽然忘俗慮門連翠巘成
比鄰席對長松作賓主石梁苔合少行蹤落花滿
地扄幽戶萬竿修竹森如束一道寒泉漱寒玉白
雲来往本無心却就君家簷下宿君家有軒堪偃
仰夜深雲臥衣裳冷滿窗雲影夢初回政值山頭
明月上榻前雲山中月與君高興皆清絶從今只
合在山中一室閒眠自怡悦朱昇
幽人構新居卜築山之陽長松翳深澗白雲藹巖
房逍遥臥其下與雲兩相忘白雲本無心卷舒奚
有常而以雲為邊於焉自徜徉披圖慕華躅願言
挹清光梁溪修學
巖阿有一士考槃遠囂氛衡門鎮長扄門外多白
雲頽然卧其間夢遊湘江濆寒生紾絺綌影落羲
皇墳無風自卷舒帶雨常絪緼收之歸肺肝吐出五
色文野心同盟久一笑忘憂勤醉呼扶搖子稽首
雲中君梁谿王亨
山雲来往潔如綿多在松扉竹逕邊雨釀曉寒侵
鶴帳月移秋影落琹絃一官奔走予將老長歲棲
遲爾獨賢便欲操觚遠相訪氤氲惟恐隔前川梅
里吕敏文題
白鸞不掃翠蘿深静宿簷端伴獨吟寂寂枕書聊
適興英英出岫信無心長年自悦便清夢萬里遙
瞻識舊林只恐内江歸覲後也從龍去作甘霖東
湖叟
黃(闕)有屋千萬間兵革由来俱瓦礫梅里有田十
萬頃惟剰家儲書五車教得兒郎成令德大兒學
成作官去為政成都大稱職小兒幹蠱能克家可
見而翁有隂隲尊翁亦作南省郎繡衣駿馬黃金
勒誰能翻笑濯紈綺隠居别業梁谿側怡然自號
臥雲叟大榜高書在幽室雲出似乎其宦游雲歸
似乎其屏迹天雲出入本無心人亦如雲皆幻質
微茫起乎膚寸間倏忽變化皆充溢乃知體物存
妙理蒸成為菌樂虚出雲飛既動歸復静心系虛
靈有喧寂翁因臥雲復自號妙理充和更綿密今
日翻翻来泮池索我題詩竟何益六十衰頽老病
餘枯硯殘篇已狼籍見善無言豈故情聊為長言
一援筆吳下吕志學
臥雲記
士之處世有篤志于學能明一經取功名如拾芥
有隠居樂善不求聞達視富貴如浮雲由其立志
不同故其立身亦異也勾吳華景彰氏别業於梁
谿之東津當其兵燹中廢為蓬蒿瓦礫所存僅餘
數楹尚可為也乃搆草堂于其南剪除荆蕪種花
藝竹眼界廓然可游可憩因晩年號為臥雲遂以
為扁于焉逍遙以終衰朽来求文以記之予以老
拙固辭請之至再勉為之說曰凡山川之氣聚而
成雲雲之為言運也觸石而起憑虛游衍象回轉
形也或從龍而行雨或無心而出岫變化萬狀舒
卷莫測非神仙者流豈能臥於其中哉臥之云者
偃休之也昔袁安臥雪以著廉士之名王祥臥冰
以全孝子之行子之臥雲將安為乎非少陵雲臥
衣裳冷之詩乎必也爵禄不及乎心榮辱不聞乎
耳高臥一室惟息之安青山在于目前白雲宿於
簷下油然而生始為白衣飄然而升化為蒼狗歘
然而散則隨風浩蕩杳莫知其所之焉嗟夫人果
能知此可謂善達觀矣既知世態如雲知人生如
夢何役役為身後計哉然則臥雲之義乃非玩春
花延秋月聊寓意于雲耳自前朝至今百年之間
岸為陵谷海為桑田者有之惟君家子孫相承基
業不墜盖由祖宗積德之隆式克至于今日嘗考
之華氏大族本齊孝子之後高曾以來貲産巨萬
至玉溪翁尤疎財仗義志獨出羣凡交游皆得時
縉紳名公故鄉先生陸子方曾為文以美之事見
牆東集觀其文可以知其人矣若是者豈非積德
之報在子孫乎景彰長子約得過庭之訓出仕成
都内江簿仲子勤於治生復善幹蠱庶幾燕息雲
間睥睨物表優哉優哉藏以待老又安知蘧蘧然
莊周夢蝴蝶乎栩栩然蝴蝶為莊周乎引而伸之
書以為記洪武己未春正月既望前中憲大夫順
德知府徐績
夏㫤
夏仲昭竹圖
外錄
珊瑚網云仲昭竹二幅一晴一雨晴者曰三逕清
風雨者曰林塘過雨濃疎偃仰各得其宜時姚友
叔祥為先君作夀叙及像贊因共宋榻黃庭經遺
之昶繇科甲歴官太常卿楷書畫竹為當時第一
番(闕)海國兼金購求故有夏卿一箇竹西凉十錠
金之謠即一時寳惜可知已
夏太常湘江風雨竹并題卷(紙本高一尺四寸餘長三丈三尺餘)
錢唐戴君文進博雅之士也善寫山水與余有舊好持
紙一卷求寫湘江風雨奈余人事紛擾久未能復一日
小酌之後頗有餘興遂作此圖殊覺粗俗可媿觀者幸
勿誚余之狂而恕其醉也般門弄斧之議其能免乎正
統元年六月望後東吳夏㫤識
題湘江風雨圖
天下之竹莫多于湘江而極竹之所以為情態者
則莫越乎風雨時也問之湘江之人其知愛而加
玩以適夫趣者盖少焉然而古今之言竹者必曰
湘江至于善寫竹者亦必作風雨然後有以盡其
妙也夫以古今之言竹者必曰湘江而湘江之人
不知所愛豈不以其多乎風雨之態生乎毫端見
者恍然耳有聞乎錦瑟之音鷓鴣之啼聲猶能興
夫感今懷古之思而湘江之人不知有此豈不以
其熟于目乎輕於多而忽于熟者豈徒湘江之人
之於竹哉夫玉世之所共寳也居崑山者以之抵
鵲物固不足論也士之猶夫是者深可慨哉吏部
考功主事玉峯夏公仲昭每當退食之暇輒事揮
灑其法盖得之于中書舍人錫山王先生孟端在
今獨步而錢唐戴君文進乃為修飾之士其于圖
繪偏得昔人所長仲昭雅推重之為寫此卷而題
之曰湘江風雨觀其水石聯延駢梢挺節遠近相
映帶爽氣蕭然襲人巾袂而竹之情態極于此矣
竹予所愛之物而仲昭文進則予所愛之人也兹
因文進以卷出示而請題焉因書此以復然予又
愛文進之獨異夫湘江之人也耶時正統二年龍
集丁巳夏五月望前一日進士文林郎大理寺左
評事兼修國史姑蘇張益題并書
湘江風雨竹一卷乃太常少卿東吳夏公仲昭所
作者也以贈錢唐畫史戴君文進學士張先生士
謙嘗為序之文進復以贈同邑高隠瞿君德宣德
宣復囑予題其後盖仲昭永樂乙未進士素工書
被選在綸閣太宗皇帝甚重其書以餘力師中書
錫山王君孟端寫竹盡得其妙孟端沒仲昭之竹
遂獨步當世四方之人得其一筆莫不寳愛之仲
昭作是時為吏部考功主事正其中年得意筆也
說者謂書與畫一法耳工書者必工畫其信然哉
予觀其平昔所作或直幅或横披不過三五竿而
止耳十數竿而止耳未見有至若干尺多至數百
竿若是卷之富者也誠以文進一代良畫史也山
水人物翎毛花卉無不臻妙是以仲昭曲盡其能
以示之以文進為具眼也文進見之能不撫卷而
愛羨之乎使其未造精妙文進名手顧肯求之予
以是知是卷之不易得也且竹之為態得水則格
益幽清得風雨則姿益活潤况湘江乃多竹之地
仲昭抽毫運思狀其景于目前鷺灘鷗渚縈迴曲
折清流激湍潺湲溶漾而叢篁密篠掩映於兩岸
之間微風搖動疎雨淋漓其幽清活潤蓋有無窮
之趣焉一開卷間真若接蒼梧暝烟而駐重華之
霓旌也真若弄瀟湘水雲而鼓江妃之瑶瑟也真
若翠羽毰毸而鳳来巢也真若長身交亞而龍欲
化也真若風淒雨霏枝翹節勁山長水遠而望不
極也竹之妙信無以加于此者矣昔白樂天作畫
竹歌贈蕭協律有云蕭郎蕭郎老可惜手戰眼昏
頭雪色自言便是絶筆時從今此竹尤難得今仲
昭年已八十餘雖欲復為此必若蕭郎之不能矣
則斯卷也得不為世寳哉德宣博雅好古君子也
文進持所愛為之贈其重德宣亦至矣予故道其
為難得俾益知珍襲焉成化四年戊子歲秋七月
既望賜進士及第禮部侍郎致仕前翰林學士左
春坊大學士侍文華殿講讀直東閣兼修國史同
邑倪謙書於静存軒
物有可賞之竒必遇鑒賞之人而後其名益稱爽
所遇矣徒多其有實之併喪名孰稱揚物之遭逢
從會信有幸與不幸歟夏太常之墨竹蔣儀曹之
題署張倪二學士之高文皆一世之竒也所謂物
華天寶人孰得而掩之文進畫妙空當時藝苑故
太常為盡心焉其寄情高山(闕)水邈乎其聽於子
期矣文進不有其有持贈德宣德宣博雅者也豈
有按劒夜光盼無因而至前耶庶矣其竒遇而萃
諸鑒賞也其是卷之稱揚而名後世無疑余心若
有感也天下之竒有需于遭逢從會者豈獨物而
已哉書以歸於德宣俾永保之以誌予心所感後
之觀者應得夫鑒賞之竒乎南京大理寺卿致仕
仁和夏時正書于北郭白蕩僑居時年六十又二
古云與可之竹妙而不真息齋之竹真而不妙其
於竹理微矣三百年以来而有仲昭真具寫生妙
手神光奕奕每對其手澤便如莊服見天帝然未
有若此卷之神妙者一縦一横大山長水咫尺萬
里矣吉甫先生篤誠高雅神物遂歸之此亦類聚
之義也展閱間不覺驚嘆天啟乙丑鹿城歸昌世
識
書畫彙考卷五十四
