書畫彙考卷五十六
刑部左侍郎卞永譽撰
畫二十六
明
王紱
王孟端湖山書屋圖并題卷
友䂖遊戲(玉柱篆四大字)徐霖子仁書
仲鏞與僕有夙昔之好嘗命僕作湖山書屋圖久羈塵
鞅未副其意兹復以佳紙見遺迺促成之因寫是圖以
歸焉吁佳紙佳畫斯為稱矣顧僕拙筆敢與此紙相輝
光哉然仲鏞知我者也必不以是誚并書此以記其歲
月云永樂庚寅仲秋望日毗陵王孟端識
友䂖先生畫品在能之上評者謂作家士氣皆備
然其人品特高能不為藝事所役雖片楮尺縑苟
非其人不可得也此湖山書舍圖聫六紙而成脩
三十尺耕漁出沒村舍近遠烟雲變滅種種臻妙
非累月構思不可成豈獨今之所少哉子和藏此
真希世之珍也正德丙子三月既望衡山文徵明
題
毗陵王友䂖此圖文公嘗為第次其品今觀其巖
巒杳靄岞崿紛披參差出沒於蒼烟白浪之中以
至溪橋林屋疏峰抗舘農田漁艇畯父村樵幽蹤
往復恍若别在世外真可謂深詣湖山之致者矣
讀書於此必能絶冥離類殊使人遙想而存之談
太常思重性好博雅相示此圖輒遂題其後云隆
慶二年夏六月十有八日俞允文記
友䂖生送行圖并題(單條水墨山水)
客裏送君歸故鄉江天秋色正茫茫扁舟一箇輕如葉
半是詩嚢半藥嚢九龍山王孟端為彦如寫并題
三江五湖口此際水痕收使節詢源委童時記釣
遊拒霜紅繞岸擺稏綠連疇晝錦榮殊甚歸承寵
渥優高得暘
我别松江幾度秋渚花汀草不勝愁華船送子松
江去夢落滄浪舊釣遊王汝玉
楚天木葉落芙蓉徧芳洲長歌一杯酒送上江南
舟孤帆帶斜日一鴈飛高秋離情與江水相逐共
悠悠王洪
吳江渺無極蕭條十月初片颿河上發竟去不躊
蹰由來君命重非為愛鱸魚楊士竒
宦遊纔賦望江南紫蠏銀魚入夢甘想得到家吟
樂處野橋籬落晚楓酣鶴城楊斌
積水渺無際送君江上還九峰何處數迢遞白雲
間舊業菱花老秋風鷗鷺閒故人能問訊相見一
開顔王偁
吳江秋水闊送君龍江别相期霜降餘來看鳳城
月胡儼
官河水滿正秋霜鴻鴈南來熟稻粱此日送君還
舊隱九峰佳處是鱸鄉姚廣孝
汀洲杜蘅歇南浦西風生美人鼓蘭楫路指江南
行南行向何許東望吳松去吳松秋水多綠遍芙
蓉渚渚外九龍山山邊三泖灣人家臨水住日暮
采菱還采菱歌易斷送子愁零亂愁來可奈何思
滿江南岸江南不可思動子情依依皇都春色早
遲子促來歸李至剛
碧水芙蓉兩岸開長卿初自日邊迴故鄉耆舊遙
相接影向孤村樹裏來翰林老友王達
秋霜忽已凝客行歸故鄉仰瞻鴻鴈唳豈為謀稻
粱丈夫誓許國冥(闕)航矧兹念桑梓浲灾勢
懷襄白生(闕)稽首師堅章解縉
畫船曉發鳳城東江上青山雲幾重秋水連天三
百里片帆一夜到吳淞王景
王中舍送行圖
(款書)友䂖生王芾畫
會際明時得壯遊故鄉雖好莫遲留春風一路看
花去山色青青在馬頭余璿
澤宫春貢選賢能萬里扶搖起大鵬上苑鶯花三
日醉夜窗風雨十年燈雪消官柳黃猶淺水暖溪
流綠漸增自古讀書期報國老夫拭目看飛騰折
肱老人錢仲益
王孟端山水卷(卷首李西涯篆書)
(款書)甲申秋日王紱寫
畫竹休將竹史看王猷家自有江山空庭莫訝千
尋影萬里烟波只尺間
高下青山遠近村清江處處繞柴門鑑湖一曲消
多少須問君王再乞恩志同少宰得九龍山人
山水長卷留予家數月不欲空返為題四篆字意
猶未已復以二絶終之正德四年秋八月戊寅西
涯李東陽賓之識
細把平生履歴看直從湘水到吳山風帆雨屐知
無數都在王郎尺素間
長林疎影照江村茅屋蕭蕭自掩門莫笑白頭無
舊業太平何地不君恩次韻二首後一首予正
德丙寅在陜西夢中得前二句明年丁卯謝病歸
江南續成之涯翁是詩韻偶相類不復别作豈吾
人同志真有所謂神交者耶䂖淙楊一清
人品還從畫裏傳舊家元識九龍山它年曾著江
行記忽漫相看尺素間
處處清江曲抱村白雲碧䂖幾柴門九峰指點青
如許偏得天家雨露恩常郡邵寶奉次
九龍山人小景并題(宋箋本水墨)
雲山淡含煙疎樹晴延日亭虚寂無人秋光自蕭瑟九
龍山人王紱
友石春谿凝翠圖
前山後山蒼翠滴層層曲曲見樓臺雲隨曉月峰
前墮鷗逐春谿樹裏來兩岸落花人蕩槳半汀殘
雨客啣杯寰區何處有此地物外四時無點埃豈
但右軍多筆法要知黃䂖是仙才奔灘觸浪飛頳
鯉絶壁凝嵐護翠苔玉室金堂疑太華紫芝瑤草
憶蓬萊相看六月不知暑一榻清風真快哉洪武
丙子耐軒居士王達題孟端畫
前山後山蒼翠深大樹小樹寒蕭森不知何處打
魚者日暮泊船溪水隂鰲叟
王舍人山水并題
山插層霄水接雲對門默坐對罏薰無邊光景無窮趣
月浸梅花夜正分
孟端耕隱圖
王舍人畫在國初如楊東里方正學之文實先輩
典則自沈啓南文徵仲始一變其法縱横姿態蓋
李何以後之文也董其昌觀因題
友䂖生喬柯竹䂖圖并題(小挂幅)
鳴吉深愛雲林先生之畫常命僕儗之而久未得一日
几間有此紙漫爾為之不覺風度灑然出人意表鳴吉
見之得無以優旃為叔敖乎呵呵永樂己丑立春日王
孟端記
空山昨夜秋琪樹芳華歇䂖上有叢篁常存歲寒
節孟端為鳴吉寫喬柯竹䂖索詩故賦如右他
日重會於寒烟古澗濱當撫掌大噱也汝玉
王孟端寄孟敷竹圖并題卷
征衣漠漠帶風沙暫得歸來重可嗟在客每憂難作客
到家誰信却無家解裝羞貰隣翁酒借榻多分野衲茶
堪笑此身淪落久夢中猶自謫天涯孟敷與僕先後
雲内南歸相去百里間不遑一見乘便寫此竹奉寄并
錄初詩去發一笑也庚辰五月四日王黻
故園歸計似團沙萬事荒荒付一嗟蟻國不須論
幻夢燕巢今已過隣家贈人墨老流離竹借榻詩
存感慨茶百歲此圖三展轉後來得失尚無涯
洪武庚辰王舍人孟端與孟敷陳先生同涉難北
歸間寫此竹及詩以寄中間曠懷歸况藹然可見
遂和其韻以識感慨弘治甲子距庚辰得一百八
年冬至日後學沈周題時年七十有八
孟端竹卷
嫋嫋烟中映夕曛疎疎䂖上拂晴雲展圖却憶西
江夜獨坐寒窗對此君五月九日題於壽椿堂
秋林雨歇輕烟開清姿濯濯無纖埃特立一竿如
玉立猗猗應是淇園來寂寞高齋當日午相對令
人轉清楚彷彿秋聲起座隅依稀碎影生庭戶嫋
葉柔梢幾許長虚心已自含冰霜莫言翠袖天寒
薄會見凌雲宿鳳凰昔年我亦嘗移植愛此青青
無改色不似東園桃李花春風一夜吹狼籍青城
山人題
孟端寄永年墨竹圖并題卷(宋經箋本横幅)
孟端寫寄永年佳友用問平安之意不知骨老近况何
如也(書卷首)
虎丘松壁無恙否泉䂖間諸公登覽之樂能相憶不無
有佳作耶
偶武孟家崑山曾到吳門相往來否可徵一詩寫於上
舊歲十月僕自北京歸聞孟敷已仙遊良可嗟也迺
嗣能繼志尤為慰情煩詢之示及(三叚散書竹下)
鳳池退直寫琅玕醉墨淋漓尚未乾寄贈故人欣
有意清風日日報平安義陽偶桓識
龍香細細霜藤滑寫出瀟湘碧玉枝傾耳風簾明
月夜飛瓊何處弄參差偶桓又識
山舘曾移玉數竿色常蒼翠影檀欒别來見說風
姿在不减當年舊歲寒梁用行書於玉堂之西序
友石竹䂖圖并題(雙鈎竹)
小雨春池濕鳳毛天孫深處織鮫綃何人更立湘江水
獨倚薰風憶舜韶王孟端寫并題
王友䂖竹枝圖并題
翠影蕭蕭鳳羽齊興狂猶復醉中題何當雪夜扁舟去
載酒相尋造竹西辛己三月友䂖生王紱為竹西先生
寫并題
九龍山人虚亭秋色圖并題
遠山淡含烟疎樹晴延日虚亭寂無人秋光自蕭瑟九
龍山人(詩見上小景圖稍異)
友䂖生茅齋煮泉圖并題
小結茅齋四五椽蕭蕭竹樹帶秋烟呼童掃取空階葉
好向山厨煑二泉友䂖生王紱
王孟端江山萬里圖卷
項子京家藏王孟端江山萬里圖一卷長四丈余
嘗見之真希世之寶也今此卷後雖失主名余以
謂非孟端不能作此余家永師書千文八百本樂
此能不憚煩乃爾此安知非孟端山水之興勃勃
不能止奮忘倦之筆再圖此卷以豁胸中未盡之
丘壑也耶不然何筆意相肖至此汪黃海擕此過
余竹中覽畢書此黃海博雅好古未審以余言為
當否智舷
庚戌秋予以訪友客黃之義水江行往返幾兩月
餘凡曉岫夕巒疎隂空霽波光草色樹影沙痕如
迎如醉若皴若抺紆偃濃淡頃刻異狀令人應接
不暇萬斛一葉張飽帆者破巨浪者或難於上天
或駛於過鳥未嘗不會心豁目詫為大觀呼濁醪
獨釂也有紀行雜體詩僅貌十二三未盡委折為
憾一日葦如大師擕示與然所藏江山萬里圖展
閱次覺曩日烟雲變幻峰嶺奇峭估裝漁舠去來
如織光景宛然在對真無聲詩可謂至寶惜楮尾
想有脱落竟失主名偶高谷傳過齋頭出與商略
谷傳謂非宋元諸家誰克辦此予賞其知言眉公
亦云以蹊徑之奇怪論則畫不如山水以筆墨之
精妙論則山水決不如畫觀是卷益信當湖洪邦
基慶之
王孟端齋宿聽琴圖并題(紙本中挂幅烏絲闌漬墨作小册一方寫齋宿聽琴)
(詩意松竹虚亭蒼茫烟月鳴琴剪燭同調為歡太平禁近待旦樂事使人仰止)
瀛洲本仙府去天不盈咫玉堂敞高閒况兹齋沐始華
鐙列簪纓濟濟衆君子高談玉屑雯文采一何綺雕盤
爇龍涎䂖鼎烹鳳髓於焉鳴瑤琴流商變宫徵大雅聲
洋洋一洗箏笛耳曲終月照席襟抱清若水相對澹忘
言和風藹窗几嗟予若有得懌悦殊未已矧兹際昌時
文化洽遐邇雅會豈云易歌咏當贊美敢效閻公圖留
芳千萬禩無錫王孟端
翰林院齋宿聽琴詩序
永樂三年春正月丁未上將祀南郊誓戒羣臣致
齋三日百官既受誓各就宿别舘於是侍讀曾公
日章脩撰錢公仲益徐公孟昭檢討蘇公伯厚沈
公民則暨無錫王公孟端與予凡七人皆會宿於
翰林之公署於時天宇澄霽月色清朗諸君子相
與秉燭坐於公署之東偏或奕棋或賦詩或談說
古今辨論人品賢否得失亦襍然而並舉然皆以
為此雖君子之所樂而未足以極一時之歡也沈
公故為雲間人善鼓琴其傳得之於其郡人劉仲
禮前數年間仲禮以善琴聞當時沈公蓋傳得其
玅因請鼓之沈公欣然就坐為作商調數引舒徐
安適疏越和暢其淳古澹泊若有三代之遺音其
清厲激烈之思若孤鶴宵唳高崖瀉泉而餘音鏘
然震發也坐者聽之莫不為之心暢神怡有不知
夫邪慢之氣之去其體者然後知琴之為妙不特
可以為君子之至樂而又足以蕩滌人之私慮也
此古之君子所以無故琴瑟不去於前歟昔三代
學者於詩書六藝之教以樂為治心養性成德之
本未嘗一日舍之而不習故其息焉游焉之際必
取適於琴瑟之間所以和悦其心志動盪其精神
且以是為文武弛張之道則琴之為用固非苟悦
其音聲之謂也今諸君子獲為斯會而樂其心於
是琴豈非幸之至者歟夫君子會而能樂者既難
樂而得其所以樂者又難琴雖予有未暇學而心
竊好之况又為諸君子之所同欲者乎乃相與分
韻賦詩以紀述其事且要孟端為之圖而予僭序
其端云翰林侍講承直郎廬陵鄒緝撰
聖皇祀南郊誠敬如丘山穆雍龍鳳姿嚴密虎豹
關祈心靡有他永言福區寰詞臣忝近職會宿瀛
洲間端居絶塵想長吟破天慳坐中鼓焦尾雅調
怡人顔高山勢嶷嶷流水聲潺潺伯牙今復見鍾
期杳難攀清朝尚文治環珮鏘晨班愧予受恩寵
宴坐玉堂閒燕山曾日章
歲時啓初歷光嶽敭芬華春晴過人日和氣盎海
涯聖君謹郊祀宸衷豫涓瑕臣僚奉明戒齋居寂
無譁會吾平生友一一瓊林葩拂拭䂖上琴輕彈
弄梅花翩翩祥鸞飛翽翽五色霞四坐發清賞孰
謂知音遐蒼頭頗解意焚香更供茶開窗看閶闔
天風振烏紗長吟寫吾抱走筆飛龍蛇番陽徐旭
(篆書)
聖君重郊祀承戒惟兢兢齋居玉堂署共集金蘭
朋談柄方亹亹熒煌燦華燈今夕復何夕同此瀛
洲登試理綠綺琴拂拭朱絲繩初如鳴岡鳳嗈嗈
日初昇又如幽磵泉泠泠瀉春冰杳渺不可狀掩
抑情何勝虞歌悵已遠襄教亦莫徵知音無高山
絶調沈廣陵寥寥太古音千載誰復能若人抱竒
材令譽衆所譝下指發妙意於何得師承况今文
明運禮樂方當興以兹絃歌化至和庶其凝嗟予
臨老大世紛非所膺忽聞陽春曲坐使煩襟澄是
時春氣微夜寒襲青綾曲罷殘月落餘煇轉觚稜
分韻紀佳會用以書溪藤錫山錢仲益
禁直夜迢遞齋居澹無為同心聿來集良友具在
兹懽言適嘉會秉燭坐彈棋華月照虚牖微風動
綺帷上客發幽興援琴揮素絲一彈孤鶴舞再鼓
心神怡清商既激烈雅調亦舒遲秋鴻唳遠空猗
蘭芳葳𬎼俯仰極餘韻邈與高山期燕賞亦云洽
傾耳遂忘疲沈吟永終夕逍遙起遐思仰觀庭戶
間爛然明星垂旭景不知曙永言歌此辭廬陵鄒
緝
玉署肅齋居盍簪諧素約坐中有鳴琴宫商時閒
作波澄楚江秋露下九皋鶴流泉響幽澗靈籟起
寥廓維時雨初霽微月映疎箔罏熏輕烟裊燭花
紅燼落春風送餘寒夜久覺衣薄清談襍今古亦
足資一噱相對意忘眠更(墨蹟顛倒作更眠)取茶甌㵸鷄
鳴整朝冠晨鐘動高閣建安蘇伯厚
金虬咽水春漏長九街皓月流清光瀛洲只尺神
仙府五夜清齋集玉堂就中佳士雲間客玉鑑冰
壺照胸臆興來為撫朱絲琴清響泠泠振金䂖初
疑遠渚之落鴻臨流欲下鳴嗈嗈又疑九皋之獨
鶴清唳一聲入寥廓宫音未斷商音連梅花萬點
爭春妍洪河怒奔滄海闊飛泉迸落危峰顛幽蘭
淥水兩清絶離鸞别鵠相騰鶱通波亭前歡宴晩
金釵扣絃意方遠寧知素女白雲歌何用嵇康廣
陵散不見雍門周鼔琴令人悲孟嘗豪傑士雪涕
空漣而不聞戴安道破琴特高妙自顧非伶人肯
赴王門召迺知彈琴有至理悲思憤鬱徒為爾玉
堂一曲世所稀聾者以聰憂者憙請君抱此獻九
重可以按七德可以諧九功致君高出重華上千
秋萬歲歌南風西江曾棨
天地明禋日君臣齋祓心羣龍嚴法駕多士集詞
林月淡雲初迥風清夜正沈蕭然坐虚室遂爾聽
鳴琴細軫温調玉新徽美粲金寒崕飛瀑布仙佩
響璆琳紫塞孤鴻唳晴霄彩鳳吟虞廷思更好孔
廟意尤深再鼔陽春調深諧律吕音已知忘世慮
豁覺淨塵襟樹拂疎簾影花移隔座隂慶成須有
約明日盍朝簪廬陵周孟簡
聖皇重禋祀法駕臨南郊齋居謹熏沐思與神明
交百辟奉嚴戒出宿聫清宵維兹玉堂署張鐙會
同袍膏雨坐來歇寶月懸林梢鳴我席上琴禁鼔
逾三敲游魚出清沼老鶴翻危巢浮雲隨桺絮商
颷振松濤彈罷澂百慮大禮思陶匏披衣坐待旦
倏聽天鷄號沈度(隸書)
王友䂖江山漁樂圖卷(紙本長二丈許高七寸水墨山水江流浩淼岩岫袤延寫)
(漁村作息之狀備極閒適他若廬舍帆檣鳬鷖游泳梅道人得意筆中不一二見圖尾二印糢糊莫)
(辨)
江山漁樂(藏經紙本隸書引首)文彭書
嘗閱孟端所作或竹䂖小幅或古木新梢清簡疎
曠筆意幽然人自有不可造及之處偶過東樓書
院乞余點全黃鶴山樵畫卷殘闕筆墨之餘復出
此圖鑒賞之下令人氣清神爽與平日所見者霄
壤懸絶繁中置簡靜裏生竒山水輳聚樹䂖縱横
自始至末屢閱屢勝且村落頓放情致交錯氣脉
貫通若長江一瀉愧拙手必不能造及端翁平生
得意之妙點染之精無出於是可與輞川同歸藻
翰東樓以余言為是請識卷尾以為他日觀者之
證也謹跋沈周
予喜孟端圖畫所畜多幅自以為勝適聞䂖田鑒
賞東樓所得此卷借閱一過若玉石不同真珍品
也物之美惡真偽可不辨哉故識之吳寬
王孟端墨竹并題卷(紙本高七寸餘長二丈四尺計十紙)
萬竹秋深(陸深題引首)
僕厭倦作畫久矣一日俞君行(闕)携此卷適予徵墨君
時小酌微醉即欣然一揮不覺紙盡其韻度雖不能盡
合古人繩墨然一種林野散逸之氣出自家意思者似
亦可取俞君天趣甚高鑒賞之餘其必舍形似而得於
驪黃牝牡之外矣永樂庚寅仲夏望前三日九龍山中
人王孟端識(楷書六行)
寫竹之法何人起乃自唐時吳道子窗間寫影李
夫人筆意源流無出此世稱絶品文湖州清風萬
古誰同流眉山學士能知識八法縱横氣味投數
公之下鳴者少吳興松雪獨通曉丹丘博士老入
神後世相承光皎皎九龍山人王中書當時寫竹
多名譽醉來為作溪園趣一掃千竿興有餘枝枝
瀟灑凌雲氣轉側低昂出新意長汀斷浦草離離
怪䂖巔崖真奇異淋漓千畆雲烟濕晝雨霏霏風
飁飁寒光閃爍虬龍升翠色婆娑鸞鳳集時時只
見春滿林歲寒那得雪霜侵瀟湘渭水同為俗都
是悠悠君子心翼雲生
中書醉灑墨寫竹意無窮妙趣誰能識貞心自不
同嬋娟凝翠靄蕭颯響清風幾度瞻淇澳悠悠興
轉濃丹陽張衡
馮外史有詩題墨君因次其韻
丹霞曉雜文光起尋訪元都馮仲子璚室翠館不
易到俗緣脫盡來過此此中宛似小瀛洲颯颯松
風天際流呼童洗鼎瀹新茗促席忘言清味投品
題重見王逸少文章翰墨兼通曉醉揮古墨成琅
玕淇澳風清湘月皎縱横枝幹備法書未讓老可
專名譽渭川千畆目不盡嶰谷萬箇春無餘汀葭
沙艸含霧氣懸崖竇䂖殊適意長波浩蕩渺天涯
籜龍吐蟄尤驚異雨飛數點蒼苔濕鳳凰欲下祥
風飁俞君得此足祕玩騷人墨客時交集今歸將
門横劍林高標勁節無塵侵凌霜傲雪色不改共
期歲晏堅貞心金華周旼
淇園春曉春風暖翡翠初鳴晴光滿琅玕箇箇拂
雲長秀色娟娟露新浣繁隂蔽地莓苔深荒荆叢
棘無相侵春雷一夜忽霹靂犢角突迸何森森九
龍山人金閨彦簪筆晚下金鑾殿興來寫此綠玉
圖葉葉梢梢誠堪羡我嘗見寫多瀟灑今見斯圖
尤異者雲氣冥濛虬忽升月影徘徊鳳欲下青原
之陽有草居别來久住東華隅居前萬竿亦如此
卷圖還客生長吁廬陵傅岫
我本山野人素抱烟霞疾何處慣經行松篁與泉
䂖晴窗偶看琅玕圖淋漓醉墨傾金壺崇岡怪䂖
相高下冷雨疎烟半有無數竿晴渭川日暖春風
輕數竿老嶰谷千年霜雪飽數竿敧楚江歲晩寒
風吹數竿側淇澳秋深雨蕭瑟千竿萬竿難盡名
林巒彷彿清風生交枝直榦平安態勁節虚心君
子情對此怡然樂清賞撫卷無言發遐想烟雨濛
濛語鷓鴣詩懷常在湘江上東軒
數竿忠心朝日月雨露天恩萬古新篩金日影江
上麗蒸紅霞霰(闕)星貫日長虹氣牛斗彩雪(闕)
披露全指日萬馬歸明淨數竿掃却平清(闕)東
園谷庵䂖坡子劉焜題
中書逸興寫琅玕墨蘸金壺濕未乾漠漠縈紆森
緣玉亭亭綽約下青鸞高風貞士心猶勁薄暮佳
人袖欲寒從此卷舒清眼底不須鄰舍扣門看沈
真
坡翁論畫竹獨推文湖州與可謂有成竹具於胷
中此可謂得其勢矣而未及於神國朝畫竹王中
祕為開山手此卷予得之玄池家先賢題跋甚多
一展卷而含烟噴霧拔䂖迸天颯颯然真不翅鮫
龍起而風雲集也畫皮畫骨兼畫神坡翁亦必以
余言為知言矣董其昌
此卷為予同年夏駕部雲間陸渭陽携長安時出
觀予者因予甚賞愛遂輟以贈聞渭陽用善價得
之陳子有太僕一旦捐所嗜贈知好較諸昔賢以
仇池䂖易韓幹馬往來商復多有恡色則渭陽之
為誼遠矣繇戊辰迄今忽忽二十餘稔愧未有以
報稱敬識歲月以竢把手笑樂再觀云戊寅三月
禊日如園宋獻題於賜貂樓
收藏善護之者為余内友纖玉樓主人余十年來
出入患難死生之際屢矣今得展玩并為書其寶
惜之勤云是日如翁又識
劉珏
劉廷美贈恥齋畫
溪山錯認瀼東西茆屋人家竹樹齊不獨米翁能
拜䂖我於遺墨便頭低此幅劉完菴先生得意
筆以恥齋之賞識故有是贈沈周借觀於松軒中
僭題紙空完庵可作亦當鑒予心伏也
完菴山水
一泓清水識天池路入千巖勢更危頭白老僧初
出定不知何事亦求詩
山頭雲起濕如炊冒雨來遊事亦奇䂖壁巉然畫
中見癡翁能事復何為吳寬題
雨裏遊驂固好奇而今我及雨晴時可傷白䂖疑
無鼓不見清蓮喜有池未許淋漓遊客酒可能裝
裱貴人詩老僧頭髮霜垂領亦效逢迎似不宜沈
周題
外錄
珊瑚網云廷美山水崇禎四年中秋日得之黃規
仁
劉西臺荷花圖
清白僉憲翁寫此花深有貞潔君子之態披玩間
或方為水仙洛神蓋未見此心之敷露耳噫世之
不見知者豈獨是花為然愈跋
劉完菴臨梅道人夏雲欲雨圖
完菴再世梅華菴官廉特於山水貪記搨此圖梅
玅品奉常寶蓄金惟南假歸洞庭小䂖室終日默
對心如憨心開手應遂捉筆水墨用事空青藍天
光慘淡雲鬱勃山影明滅雨意含重巒沓巘擁濕
潤遠岫細瑣多杉柟飛淙迸壑勢莫拗梁圯跨怒
森猶監人家雜住映深塢林蹊互接迷隂嵐梅菴
如在當嘆息逼人咄咄夫何慚有如明月映秋水
水月渾合光相函此圖傳世人共保未特珍重宜
子男我因題句感宿昔物是人非懷莫堪右原
本為夏雲欲雨圖實出梅花道人之筆(闕)蓄夏太
常所劉完菴僉憲假臨幾月始就緒當時示予為
之嘆賞奪真僉憲公亦自珍愛僉憲既觀化其孫
傳知先生所惜益加敬焉因索予疏其所自云弘
治乙丑三月修禊日沈周題
外錄
書畫舫云黃淳父藏劉廷美僉憲夏雲欲雨圖上
有沈啓南徵君題詠足稱真蹟逸品上上蓋雲山
月嶠曉煙暮靄雨弄晴晴欲雨古今畫流所難非
若晴巒雪嶺蕭灑風林淋漓雨榭猶可縱筆而成
者也今廷美之為此圖也不特上掩仲珪足可比
肩北苑且啓南長謌言言金玉字字珠璣真是詩
中畫畫中詩較之家藏放鶴圖相去何啻倍蓰耶
劉僉憲葑溪草堂十景圖
外錄
書畫舫云劉僉憲畫本當以韓氏葑溪草堂十景
為第一絶細而饒氣韻筆意在元人之上蓋出董
北苑也
完菴秋山水閣并中秋對月思親二圖
外錄
書畫舫云廷美秋山水閣一軸在予家按題為東
禪寺福公作詩文書畫皆精足稱四美具也又見
廷美夜景小幀筆法尤精題云中秋對月思親圖
成化戊子彭城劉珏畫相傳寫贈沈啓南者今在
顧氏二畫堪為伯仲
劉完菴山水
青李來禽寫未閒又將墨法畫溪山疎雲古木蒼
蒼筆猶出龍跳虎臥間沈周題
外錄
書畫舫云劉珏廷美以書畫顯天順間同時杜瓊
徐有貞馬愈沈貞吉恒吉並能寫山近世莫及瓊
字用嘉博雅清脩人倫師表其畫本世頗有之品
在徐賁之下其徐有貞字元玉以復辟勲封武功
伯山水清勁不凡馬愈字抑之亦第進士書法精
勁畫登逸品貞吉乃啓南世父畫師董源可亞劉
廷美其弟恒吉為張浩彦廣之壻所謂同齋先生
者也畫更虚和瀟灑不在宋元諸賢下苐其遺跡
絶少故不為世所知余僅見其勝感八景一冊描
寫入妙宜乎百谷徵士之嘆服也
劉西臺清白軒圖并識(紙本小挂幅水墨溪山臨流小閣閣中一僧對談艤舟檻)
(下面臨板橋背枕叠嶂林樹幽䆳筆墨高閒)
水閣焚香對遠公萬緣都向酒邊空清溪日莫遙相望
一片閒雲碧樹東戊辰孟夏朔日西田上人持酒肴
過余清白軒中相與燕樂怳若致身埃壒之外酒闌上
人乞詩畫為别遂援筆成此以歸之先得詩者座客薛
君時用也彭城劉珏識(書左角上)
十里東風吹暮春方袍來賀錦袍新閒花盡笑忘
形醉誰道山僧是故人八十三翁沈孟淵
一片閒雲出岫來袈裟不染世間埃獨憐陶令門
前柳青眼偏逢惠遠開馮篪
十載天涯作宦遊黃塵飛滿紫貂裘歸來不嘆長
塗險猶寫關山萬里秋吳興沈恒吉
理罷金經暫出遊片雲孤鶴思悠悠浮杯直到南
溪上贏得文房下榻留河東薛英
舊游詩酒少劉公人已寥寥閣已空仙鶴倘來還
感慨祗應此地是遼東完菴詩畫物故久矣沈
周後戊寅十七年歲在甲午用韻題於觀感間
完菴小洞庭圖卷
外錄
書畫舫云近聞完菴後人世傳公畫小洞庭袖卷
清逸動人名公題詠極多未及見云
金湜
金本清雙鈎竹并題(紙本挂幅)
看遍長安陌上花題詩偏憶舊生涯門前一曲南湖水
多種琅玕護釣槎朽木居士書
金本清雙鈎竹并題(紙本挂幅長四尺二寸闊一尺八寸)
生在湘江溪水邊此心曾與玉爭堅自從學得雙鈎寫
世上丹青不直錢太瘦生
平生性癖愛篔簹特下湖南泛楚航解組歸來頭
未白清風應自滿瀟湘甬上張邦奇
姚綬
姚公綬春山雲樹圖并題
春山屏風白雲障扁舟搖搖棹郎唱滄洲老樹縈薜蘿
綠色更比前年多水禽不聞格格鳴茫茫芳草終日晴
村莊路轉蘋花曲如此山川足此生君不見有朋有酒
可游衍無風無雨興非淺不游不衍且不醉虚度年光
自憔悴嘉興姚綬畫并題
姚侍御秋溪弄笛圖并題
尋山資杖藜到處勞步履落手得扁舟前溪秋似洗長
橋臥波如臥龍嶺有篠樹無深松數峰青出自雲杪玉
笛祗今吹曲終曲既終人不見紫毫束絹墨色光日月
畫圖長見面
姚穀菴讀書圖并題
青山白雲繞碧篠蒼烟横茅茨短簷外時有松風鳴悠
然讀書人琅玕吾伊聲所惜者分隂默契千古情
公綬梅花圖并題(推篷本)
昔日西湖上老梅花正開香從篷底過影自水邊來笑
若巡簷索詩如倚閣裁重看恨官繫夢想獨徘徊
雲東逸史桃源圖并題
僊源久已隔風塵未識山中有避秦人面恐非前度客
桃花只是舊時春入深且自抛漁艇誌路空懷復問津
笑展新圖論往事知誰容易奪天真
姚侍御水竹居圖并題
宦途跋涉利途危偏愛江南水竹居萬疊滁山都入畫
一窗周草不教除空濛氣挹胸襟爽清冷光搖几席虚
人世紅塵浮衮衮難從屏障上衣裾
丹丘朱竹圖并題(一作元人畫)
亦是檀欒池上枝却緣殊色借胭脂清隂忽訝繁紅藉
勁節難從染絳移結實定為朱鳳食騰空堪作赤龍騎
多應血淚湘妃盡客賦梁園總未知
穀菴松圖并題
根梢都不見上下有雲遮願我三千歲山中學服花
公綬筠䂖圖并題
老節拂高雲卑枝含宿雨托根湖䂖畔時有清風起
丹丘先生竹枝圖并題
開徑便見竹對人閒賦詩泠泠風觸佩正是雨晴時
姚仙癡瓜蔓圖并題
瓜熟蒂自落未落復如何採摘離藤去當無念舊窠
此語可作道眼猶得魚兔而㤀筌蹄之意也弘治紀元
戊申元夕仙癡
雲東溪山横錦圖并題
遠山遙望有空青溪口花横錦繡屏住在此鄉無一事
日長閒錄煑茶經
公綬春波載酒圖并題
楊柳風微水不波放船載酒樂如何浮生百歲同春夢
清鏡年來髮易皤
姚丹丘秋亭樹䂖圖并題
亭如篛笠安溪口日似銅鉦掛樹頭但得有山兼有水
古來何處不宜秋
穀菴山樵暮歸圖并題
松枝挑滿擔頭春䂖路崎嶇足苦辛薄暮敢投山路宿
城中多少待炊人
穀菴空江釣雪圖并題
樹木蕭疎雪欲消空江水冷不生潮遊魚未出虚垂釣
蓑笠迴舟不待招
丹丘晩山烟水圖并題
長橋臥波如臥龍皛皛秋水類吳淞此客悠然曳杖去
看盡晚山烟色濃
姚公綬夕陽古寺圖并題
紺園臺殿出樹杪山半斜陽磬幾聲野客乘舟何處去
綠蘋洲上水波平
穀菴江行棹歌圖并題
汲江然竹尋常事款乃一聲何處歌泛宅浮家無限樂
世途空說有風波
雲東逸史高閒釣叟圖并題
一竿坐釣清如許志在高閒不在魚借問富春山下路
行人誰厭子陵居
姚侍御雲水漁家圖并題
水花浮滿白鷗沙山麓連雲迤邐斜客盪輕舟歸去後
一川風景屬漁家
丹丘草澤垂竿圖并題
茫茫草澤望中寒末必全輸七里灘此外紅塵深似海
清風獨上釣魚竿
姚公綬贈曹竹西畫并題
白下追遊記昔年青山如畫樹如烟郭家歌舞楊家酒
一度尋思一悵然
穀菴竹西凉影圖并題
閒看脩竹過鄰家翠色娟娟亂紫霞掃䂖坐來㤀却去
一坡凉影日西斜
雲東逸史竹泉松壑圖并題
竹不遮泉松閟壑倚樓日日有餘清雲東逸史雖能寫
難寫風聲與水聲
雲東竹枝鷓鴣圖并題
茸茸碧草滿平坡春事相將一半過山鷓飛來人不在
竹窗風雨落花多
姚穀菴竹溪啼鳥圖并題
東風吹竹滿前溪溪竹叢深路欲迷日日雨多泥滑滑
不堪鷄鶻再三啼
姚公綬竹樹流泉圖并題
山中竹樹總清妍漱䂖灘頭寂寂泉眼底塵埃無著處
天風環珮獨泠然
丹丘先生巖上竹枝圖并題
孤巖兀兀長莓蘚上有竹枝清可人歴盡歲寒俱挺拔
眼中誰是百年身
雲東逸史柴門竹色圖并題
茂草萎萎生竹根竹隂分綠到柴門清樽堪比松花釀
絶勝田家醉瓦盆
公綬幽篁怪䂖圖并題
高原獨樹天邊趣怪䂖幽篁畫裏情莫笑王維成老懶
只從筆底著秋聲
姚侍御古木碧篠圖并題
巖頭古木纏薜茘下有碧篠相因依向晩秋烟共秋雨
暝光一派入柴扉
丹丘紫藤墨篠圖并題
娟娟亂篠翠交加路入山中草暎沙一賞頓㤀塵土夢
清風吹落紫藤花公綬在振衣亭作紫藤墨篠丙申
十月五日
雲東雨後新笋圖并題
人家種竹自然佳不對茅堂便對臺最愛一番新雨過
春泥又見筍穿階
姚穀菴倣梅花老筆并題
竹有清風䂖有苔是誰勾引此中來笑談忽聽梅花老
何處吹蕭月滿臺
公綬墨竹圖并題
寫竹常煩提徤筆柔枝密葉自生風誰知無限蕭森意
不在湘南渭水東
雲東竹圖并題
逸史畫竹如寫字枝葉皆從八法來苦苦欲求形似者
清風安得掃塵埃
丹丘生菜圖并題
年來為圃菜多嘗夢不思分漢署香堯韭禹糧如可食
何愁不跨五仙羊自閒居食菜得趣故無漢署分香
之想五仙之羊不跨猶跨
公綬團扇仕女圖并題(臨舊)
濃黛消香澹兩蛾花隂試步學凌波專房似得傾城色
不怕凉風到扇羅
公綬荷花仕女圖并題(臨舊)
消受南風一味凉藕絲新織舞裙長臨池試展凌波步
只恐紅蓮妬豔妝
姚丹丘脩竹仕女圖并題(臨舊)
瑤臺無信托青鸞一寸芳心思萬端莫向東風倚脩竹
翠衫經得幾多寒
丹丘芭蕉仕女圖并題(臨舊)
羅襪生香踏軟莎釵横玉燕髩鬆鴉春心正是芭蕉葉
羞見宜男並蒂花
軟繡屏風小象牀細風亭舘玉肌凉含情學寫鴛鴦字
墨洗蕉花露水香
姚公綬老圃秋容圖并題
秋深老圃霜初下秋空自然不俗幻它風景妝我清閒
雅稱幽人茅屋玉樹後庭玉簪更綠嘆杞菊子芙蓉歴
陸鴈來紅葉葉照人雙目酒熟興來最宜野飲喜楓
林春花簇簇不類三秋分明二月戲筆寫成一幅莫道
無情此際豈真冷澹誰解天留晩况翻憐衰颯盡空悲
宋玉弘治六年九月雲東逸史畫并調望遠行
姚公綬秋風晚笛圖并題(紙本小挂幅水墨寫意孤柳蕭疎野塘清遠扁舟横)
(笛遠鴈驚飛)
船頭晩吹笛鴈衝蘆荻秋風高柳枝脆江水空悠悠逸
史(書右角上)
姚雲東江南春雨圖并詩卷(紙本高九寸長四尺水墨叢竹閒亭遠岫前坡)
(雨色淋漓欲濕)
江南春雨圖逸史畫(書圖末)
弘治壬子初春之夕與世姻錢壺隱飲玄同軒談笑破
風雨預飲者壺隱同里福源羽人沈碧淵陳生天常其
姪山予西隣趙生文佩予仲子旦凡七人時夜未央興
各豪甚僉曰醉亦不辭庶無負千金之刻於是且奕且
飲如監史戒之曰主勝則飲客客勝則得詩壺隱曰金
谷之罰先生其得辭耶予雖醉而奮為之趣亦不少李
白所謂但得醉中趣勿為醒者傳其斯之謂歟雲東逸
史識
癡雲暗四野急雨梢四簷且飲且奕碁二者何以兼因
之較勝負於酒不復嫌杯到君莫辭請以君手拈盤中
有何物一味水晶鹽歡然至深夜燭影晃湘簾
寒不知春尚擁爐新篘為客笑相呼竟㤀青草池塘雨
夜半敲棋似昨無
誰家笑語破春愁風雨殊難秉燭游試問梅花君到否
人間唯我有丹丘
翌日子旬聞予留壺隱於丹丘自雲西携酒來雲東之
世恩堂酒酣壺隱索書前作予乘興書小引當此酣餘
未免行間欠正又次日對雨書三詩請題大字遂以春
興命之乃復為春興詩綴尾焉逸史
詩思如泉湧還愁墨未濃只今春富貴已不似窮冬
一别幾兩月千山隔萬重君來剡溪棹予老左巖松燭
妥芙蓉燄書緣荳蔲封片雲因雨黑應不為詩濃
春來興不淺酒半獨哦詩共惜歡娛處都㤀去住時暖
將催柳眼寒尚勒花枝此卷長留在非君更屬誰
老去風情少春來雨意多若教新醉減其奈舊愁何遠
嶠還青黛長溪已綠波雲消星歴歴猶自學吳歌
芳草青猶短紅螺飲尚長酒深濃易醉梅落細留香客
路雲雙棹人情紙半張同儕亦兄弟風雨共西堂
秋興見老杜詩春興之作昉於予乎廿九日壺隱將别
去且曰春尚有仲與季紙尚有空俟重扣雲東乃請紹
續其音予因重記之耳逸史時年七十又一(右俱書别紙裝圖後)
外錄
珊瑚網云嘉善姚御史綬字公綬其父封公頗好
善宅西大雲寺有侍者老矣常受公賑施一日公
於田中觀刈穫忽見此侍者肩襆從宅後直入怪
察之則細君就舘産子又詣寺中消息云侍者病
三日頃化去矣公心知是其托生及長而獧黠不
若於訓年十六尚未識字其伯仲二兄咸舉茂才
公令季子踐更縣尉怒其狂率杖之歸乃憤發就
師傅日夜程書不休如是十年登進士第為監察
御史請告還家悟前身是大雲侍者因自號雲東
逸史
吕紀
吕廷振松鶴圖并題(絹本挂幅)
不向雲霄汗漫游昂然獨立倚高秋一聲喚起天邊月
便覺清光遍九州弘治己酉仲冬九日四明吕紀為
金陵故人傅克敬先生寫題
杜瓊
杜用嘉月舟圖
倣荆關體成化四年仲冬十一月鹿冠道士杜瓊寫
月舟上人見疑舫居士於松陵之穆溪戊子秋暮
又見於吳城中居士以其能詩樂與之見出東原
先生月舟圖於袖有不樂與之詩而略以緇流乎
新住法雲院阿師名月舟去來原不繫身世總成
浮印徹千江水觀空萬頃秋相逢問有漏資斧待
誰脩行舟江上月觀我鏡中天皓魄初弦後微波
欲定前倦遊收釣具吟穏得詩禪曾到珠涇否三
生舊有緣此夜聞乘月長風謾引舟有僧如惠遠
何樹是閻浮飛鏡三千界推蓬五月秋扣舷能見
許予亦事清脩
嘉禾周伯器
出定何招礙舟行月在天交游千里外樽酒十年
前白社誰非客曹溪即是禪搖搖無住著從此謝塵
緣泊胥門月舟上人以圖索和和中無舟子解事
語擊空明泝流光在上人自為之壬辰三月綬誌
一棹清江近塵途更不由烟光分遠渚秋色自中
流偶作有為偈非關無酒謳歸來有别箇猶自未
迴頭東原先生贈月舟上人詩畫清絶一時山
隂余玠見之遂和
杜東原山水并題
紛紛畫債未能償日日揮毫不下堂郭外有山閒自在
也應憐我為人忙杜瓊
外錄
珊瑚網云杜淵孝先生明經博學家貧道尊貞澹
醇和粹然為丘壑之表得朱長文樂圃東偏地結
亭聚䂖號曰東原故曰郭外有山然云日日揮毫
而所存者無幾余僅有其玄墓看梅圖倣趙善長
山水而已
淵孝先生贈劉草窗畫并題
河圖一畫人文現書畫已在羲皇時鳥跡蝌蚪又繼作
象形取義日以滋肖形求賢在商世書畫從兹分兩岐
秦漢畫工可指數筆蹤世遠不可追顧陸張吳後先出
六法盡得誇神奇山水金碧到二李水墨高古歸王維
荆關一律名孔著忠恕北面稱吾師後苑副使說董子
用墨濃古皴麻皮巨然秀潤得正傳王詵寶繪能珍奇
乃至李唐尤拔萃次平彷彿無崇庳海岳老仙頗奇怪
父子爭妙名同垂馬夏鐵硬自成體不與此派相和比
水晶宫中趙承旨有元獨步由天姿霅川錢翁貴纖悉
任意得趣黃大癡雲林迂叟過清簡梅花道人殊不羈
大梁陳琳得書法横寫竪寫皆其宜黃鶴丹林兩不下
家家屏障光陸離諸公盡衍輞川脉餘子紛紛不足推
予生最晩最嗜畫不得指引如調饑友䂖臞樵真仙骨
落筆自然超等夷葵丘爛漫文鼎潤心醉獨數寒林姿
綿州寓意最深遠數月一幀非為遲我師衆長復師古
揮灑未敢相馳驅溷縑涴楮且不厭寫就一任旁人嗤
鹿冠道人友松圖卷
虯髯燕頷總堪憐歲久交情似漆堅都尉不驕能
刮目大夫雖老是㤀年笑迎高蓋疎簾外坐挹春
風短榻前昨夜分明來入夢公侯自此有超遷劉
珏
聊把畫圖為苑囿更將吟韻當笙歌就隂息影甘
終老曝日餘誠空自多予嘉靖戊戌進士庚子
授處郡節推踰四載以急缺被召召檄既至當途
者憾予不能曲為承順故尼其行凡六閱月始得
離任考選愆期類補刑屬既而以便養陳情改南
兵歴職方武庫車駕三署年資積累甲寅拜九江
之命則科第十有七年矣守郡六載入覲者再事
竣類轉福建憲副歲在己未科第凡二十有一年
矣初補清軍協堂缺未蒞任旋改福州兵備舊福
寧一道兼制福興泉三郡氣勢聫絡既三分鼎峙
肝膽楚越矣二道離省稍遠猶得各自專制惟福
州分道建治省城兵將俱軍門統之號曰標下軍
門遣將發兵道惟授成擁虚而已雖時或建白亦
謾不加省且目為紛紛多事平居不得一有所為
有事則出兵將俱非素統未免蒼皇失措又日與
倭寇對壘從事踰年而勅寢閣不下責重而權輕
將驕而兵惰城社憑依事多掣肘坐是力自策不
前指使論列才非軍旅難任保障銓曹題覆素履
雖慎振作未聞俱擬調簡是皆有曲全之意也有
司欽遵明旨親知每為勸駕予謝之曰燭之武云
臣之少也尚不如人予今老矣無能為也六載以
來百念俱灰日惟就隂息影待盡餘生而已又拙
於治生拮据湫隘居無隙地可以舒眺偶展小景
臺榭參差山林掩暎恍然置身其間而與二三野
老相遇自笑真成畫餅矣竊自念兄弟頡頏科第
叨冒臺省無補清明之治而今老於菟裘歲時惟
北望嵩祝而芹曝莫獻已矣已矣聞昔愚公懲太
行王屋之塞欲徙之渤海之尾荷畚運土䂖寒暑
易節一返年且九十矣或謂之曰汝以殘年餘力
曾不能毁山之一毛其如土䂖何愚公曰吾之後
有子子又生孫子而又子孫而又孫子子孫孫無
窮匱也予老矣已矣已矣庶幾子子孫孫如愚公
之言哉嘉靖乙丑三月上已安里散人題跋
此吾吳先達杜東原先生之筆也先生名瓊字用
嘉有隱操善畫詩與文皆稱能在景泰天順間傳
斯文之脉至於今而始大其行誼不苟尤為人所
重故當時得其片楮隻字經其標識家有筆蹟必
良士善門也豈特直以藝名哉今觀此卷拙逸相
半意趣超絶有非凡俗可儷玉芝兄得而襲藏之
蓋有為也若今紈綺輩隨時高下因輒少之孰知
其源流之自乎間委作跋乃為表之同時有劉秋
官名珏沈徵君名貞吉恒吉馬清癡名愈陳醒菴
名寬皆善畫名品相同而有陳季昭名暹者則不
及諸公隆慶己巳仲秋五日五峰山人文伯仁書
東原先生為其姊丈魏友松寫號圖當有詩不知
何緣脱落尚賴劉完菴長句具存足稱藝林雙璧
也嘉靖乙丑幸為大父約之府君所購跋其後以
自况大父沒而此卷軼去隆慶己巳歸之玉芝生
伏讀文五峰題識雖能闡發爾時諸名家畫品惜
乎失叙圖贈友松一節猶是未闚前人用意之妙
故為補書於末時萬歷己酉歲十月晦日寓吳門
慶雲里張丑獲於常賣舖中篝燈錄藏以志之
周臣
周舜卿畫
鯉魚風急繫輕舟兩岸寒山宿雨收一抺斜陽歸
鴈盡白蘋紅蓼野塘秋唐寅題
外錄
瑚瑚網云周舜卿繪事余有竹溪秋色寒林讀易
濠樂等圖谿山淹潤草木華滋人物閒雅生色
殆入宋人之室但俱乏題語不似勝國以來諸名
碩王肯堂曰唐子畏畫多周臣筆要在巨眼别之
子畏師周臣而青於藍雅俗之别也或問周畫何
以俗曰祗少得唐生數卷書耳是論覺太過焉王
伯穀云東邨畫山水人物峽深嵐厚古面竒妝蒼
蒼之色一時稱為作者若夫蕭寂之風遠澹之趣
非其所諸斯言也庶乎近之
周東村滿目雲山圖(紙本小挂幅淡色崇山飛瀑黃葉村居客來掃徑秋興撩人出)
(落處純運焦墨能得北宋遺意)
(款書)東村周臣為叔賓顔尊兄寫意(書左角上)
滿目雲山秋不碍草橋流水曲通邨兩翁清話林
堂靜俗客何由得到門都穆(書右角上)
陳頤
陳克養剪菖蒲圖
早起虚庭賦考槃稻田新納十分寬呼童摘取菖
蒲葉騐到秋來白露團陳克養畫剪菖蒲圖在
光懋處已及二十餘年矣正德己巳與克養之高
徒陳良器展觀之存沒升沈不勝慨嘆重為書此
而不知再得後二十年為何如也九月二十日蘇
門唐寅
姜立綱
姜廷憲畫并題
功成已得繡為衫萬里青雲入笑譚回首九峰天際碧
可能無夢到江南東谿姜立綱題
書畫彙考卷五十六
