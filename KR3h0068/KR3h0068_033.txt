書畫彙考卷三十三
刑部左侍郎卞永譽撰
畫三
歷代集册
唐宋元寳繪册(董太史題籖集唐宋元人名蹟凡二十幅)
宋以前人家都不作小幅小幅自南宋以後始盛
又僧巨然筆絶少丈餘畫卷長卷亦惟院體諸人
有之此册皆北宋名蹟及吳興趙文敏之筆余于
馬夏李唐性所不好故不入選佛場也董其昌
第一幅
王維雪溪圖
沈啟南先生題江山雪霽圖有曰平生所見沙溪
孫氏所藏雪渡圖盈尺而已正此圖也或筆誤以
溪為渡耳有徽廟御題有歴代小璽無復遺論當
為希世之寳此册開卷右丞營丘便足壓一世收
藏賞鑒家知其不朽玄宰題
第二幅
李成晴巒蕭寺圖
宋時有無李論米元章僅見真蹟二本著色者尤
絶望此圖為内府所收宜元章畫史未之及也石
角有臣李等字余藏之二十年未曾寓目兹以湯
生重裝潢而得之本出自文夀承歸項子京自余
復易于程季白季白力能守此為傳世珍令營丘
不朽則畫苑中一段竒事戊午夏五之望玄宰題
外錄
珊瑚網云眉公妮古錄李成晴巒蕭寺文三橋售
之項子京大青綠全法王維今歸董玄宰余細視
之其名董羽也此錄刻已久豈玄宰未之見耶乃
玉林裱時在戊午春矣何又有此一番新話
第三幅
子昂東洞庭圖并題(前幅)
洞庭波兮山崨嶪水可以濟兮不可以涉木蘭為舟兮
桂為檝渺予懷兮風一葉
子昂西洞庭圖并題(對幅)
山之凹兮水之涯沙稜稜兮石礌礌有媺人兮如彼蘭
茝思之不來兮使我心痗
畫洞庭不當繁于樹木乃以老木緣岸楂枿數株
居然搖落湖天寥闊之勢從此畫出是子昂章法
迥絶宋元處是構凌雲臺手董其昌
外錄
珊瑚網云子昂洞庭兩山二小幅各題以騷語四
句全學董巨川為玄宰所藏
第四幅
關仝雪圖
因觀王右轄雪溪圖始知此圖為王維伯仲玄宰
第五幅
米芾雲山圖
此畫法謂之潑墨王洽作祖意米老時猶及見之
否則米老雖狂無此大膽獨創也旁有薛氏家藏
印殆是老米為紹彭墨戲者耶玄宰題
第六幅
倪元鎮設色圖并題
紫溪翁過甫里先生舉酒屬和而歌曰一丘之木其棲
深也屋我容不辱一溪之石其居平也席吾勞以息一
竇之泉其音清也絃吾方在懸得乎人得乎天吾不知
所以然而然先生弁而賡之曰采江之魚兮朝船有鱸
采江之蔬兮暮筐有蒲左圖且書右琴與壺夀與夭與
貴與賤與歌與而(闕)至順三年春三月松雲隐倪
珽書
余為希賢作此圖今已七年至元四年秋希賢携以示
余不復記憶因題詩于左方怡神息繁隂洗耳臨長
流縱情丘壑間聊以寫我憂瓚重題
觀此圖知雲林子初名倪珽其書法初年精楷後
乃流便雲林畫世無設色者此更一竒玄宰
第七幅
倪雲林六君子圖
(欵書)至正丙戌歲二月倪瓚寫
幾年曾識倪徵士能寫雲林作畫圖今日摩挲雙
老眼青山彷彿是東吳東吳趙淑
幾個臨流樹滄波落翠隂幽人不可見獨立望雲
林彦常
能與米顛相伯仲風流還只數倪迂應將爾雅蟲
魚筆寫此喬林澗石圖句曲外史
余家有荆蠻民喬林古木圖為天下倪畫之冠晩
得六君圖亦堪鬭勝也玄宰題
第八幅
王蒙秋林書屋圖
元季四大家黃鶴山樵小幅絶少予有青弁圖為
叔明得意筆晩而獲此圖莽蒼飛動不讓青弁自
有此入册無復遺恨矣董其昌
第九幅
曹知白吳淞山色圖
一片吳松江上秋澹雲凉葉思悠悠何時蓴菜鱸
魚膾却向先生畫裡遊潘純
終南求捷徑少室索高價唯有孏雲西山深無俗
駕陸居仁
曹雲西吾郡人與倪迂同時以畫相倡和山水師
馮覲覲宣和時宦官大都似右丞之娟秀玄宰
第十幅
王安道蒼崖古樹圖
古樹蒼蒼楓葉丹此中别似一人間如何忽起思
鄉念不是台山是鴈山(闕欵元人題)
王安道名履婁江人精于醫不讓丹溪訪藥秦中
不得遂遊華山作詩紀竒絶有華山圖四十幅尚
在武揮使家王弇洲先生曾令陸叔平摹二十許
幅及俞質父錄其詩與序此圖細潤古雅非華山
圖筆法更自超也玄宰題
第十一幅
趙元山水
趙善長畫師董元僅見于此董其昌
第十二幅
商德符畫
(欵書)至正三年浴佛日鳳翔曇公以李廷珪墨見贈作
此
元集賢商琦與子昂同時玄宰
第十三幅
陸天游丹臺春賞圖并題
江南風物軼颷塵天際曾峰意出羣乳竇雨晴飛玉液
顛崖露冷&KR0008;松雲丹砂勾漏何年受璚笈靈符此日聞
借問安棲珠樹鶴山居如畫個中論陸廣
陸天游徐幼文皆師黃子久此圖尤天游善者機
也玄宰題
第十四幅
巨然山水
僧巨然江山晩興卷宣和殿所收董其昌
第十五幅
范寬江山蕭寺圖
第十六幅
郭忠恕摹王右丞蜀山圖
卷後有宋景濓小楷䟦余剪去謂恕先畫不一精
此自可物色耳其昌
第十七幅
黃公望畫并題(横幅)
善士尚友尚論古人誦詩讀書如炙如親與善人居如
入芝蘭室久而不聞俱化而一之子好友珍閟簡書以
褫以襲庋之室廬有扁其顔辟諸芬苾玉朗冰壺知非
二物鹿鳴呦呦停雲藹藹匪今斯今友道之在右芝
蘭室銘(楷書畫上)
淳熙戊申余居是山夏初與二三子相羊瀑流間得芝
草三偶相比如卦畫成華如蘭玉明冰潔洞徹照眼乃
悟芝蘭者非二物也因銘錢氏芝蘭室故併及之至正
二年夏五月望大癡道人黃公望寓雲間玄真道院造
又題象山先生玉芝歌(按室銘末欵及又題等字不卜是子久或汪氏今仍鈔本)
(以俟真蹟)
黃子久小楷如此逼古不減晉唐當行家而題畫
右欵草率具體竟掩其真書古人深遠善藏不必
一一自見至如此畫之老以取力此書之嫩以取
態皆變體也壬子九日其昌題
第十八幅(團扇本)
大癡姚江圖
子久之學米家山能變米法故足並峙玄宰
第十九幅
高彦敬山水
元時以房山鷗波並稱趙文敏于高尚書數有題
咏倪元鎮亦以黃子久不及房山為其脱盡畫師
習氣所謂逸品也玄宰題
第二十幅
梅道人畫
吳仲圭學巨然自稱梅花和尚為已得其衣鉢如
曹溪一派自許不小觀此圖非妄也董其昌
外錄
珊瑚網云此册在萬歷丁巳春仲董太史玄宰携
至吾地余同項又新孔彰過其舟中得閱翌日太
史挈雷仁甫沈商丞至余家更携黃子久畫二十
册與先子觀越宿始返之也後是册歸程季白於
己未秋余復閱于交遠閣已去馬文璧一幅元人
著色櫻桃白頭翁鳥一幅補入王摩詰雪溪圖用
五百金得之青浦曹啟新者又入王叔明秋林書
屋圖太史因題其籖云今日始得加一唐字矣余
時錄其題語未幾季白遭魏璫毒手其家裝還歙
崇禎壬申冬聞售于東倉王遜之并叔明青弁圖
諸幅僅償千金未及原值之半也噫十餘年間滄
桑之變一至此人與畫殆相閱而成古歟
書畫舫云玄宰公品畫首推王維李成荆關董巨
大小米以迄高趙大癡元鎮凡十二家不惜餅金
懸購彙選宋元寳繪一册凡廿幀筆法古雅氣韻
神竒余次第記之首為李成晴巒蕭寺小幅其後
則關仝踏雪小册郭忠恕摹王維蜀山巨然江山
晚興范寬溪山蕭寺俱短卷米芾雙峰小幅趙孟
頫東西兩洞庭小對幅高克恭溪山返照黃子久
姚江曉色俱團扇又芝蘭室圖銘層巒叠嶂吳鎮
竹居俱短卷倪瓚喬林澗石小幅種種皆在焉其
七幀則予忘之矣如王維山居張璪松石俱小幅
荆浩峻峰董源秋山俱短卷李公麟西園雅集團
扇有米芾小楷記一篇馬和之范蠡五湖小册王
蒙華溪漁隐小幅並公極口印可者而不以入兹
編豈尚有祕密部與凡唐宋名筆除大幅長卷不
論其零星妙迹最宜作册子展玩既便增添掄選
兼免蹙折弸損之患亦好古者所當知也
董氏集古畫册(集宋人名蹟凡十四幅題者五幅)
第一幅第二幅
宋周文矩畫
第三幅
宋顧閎中畫
荷葉如錢三月時幅巾藜杖一追隨爾來勝事知
多少惟有風標公子知(宋高宗書)
第四幅
宋趙大年畫
第五幅
南宋趙千里畫
第六幅
南宋趙伯驌畫
蓮開宫沼年年盛香染斑衣葉葉新願借琴音奏
清雅薰風凉殿夀雙親(楊妹子題)
第七幅
南宋夏圭錢塘觀潮圖
此幅畫錢塘觀潮圖乍見之即定為閻次平及諦
視始得細欵于柳梢則夏圭也又復展之於石角
中亦註夏圭名意禹玉自愛不欲以姓名借客者
與然次平之去夏圭乃不盈只尺矣丁酉秋九月
二十一日龍游舟中書玄宰
第八幅
南宋趙千里畫
第九幅
南宋趙希遠畫
池上疎煙籠翡翠水邊遲日戲蜻蜓賜志忠(宋高宗題)
第十幅
南宋馬遠列子御風圖
第十一幅(至)第十三幅
南宋劉松年畫
第十四幅
南宋馬麟畫
(欵書)臣馬麟
南望青山滿禁闈曉陪鴛鷺正差池共愛朝來何
處雪蓬萊宫裏拂松枝(宋高宗書)
靖江朱光禄得婁江王敬美家藏畫册九十二幅
余購之先後七年始得合併又汰其紙素渝損者
及畫品不甚超者與夫樓臺鞍馬花卉禽魚之非
余所習者僅存十有四幅皆唐宋名手神采奕然
余所見海内收藏家畫册甚多然非衆尤之尤也
此本或無愧焉董其昌題
婁江尚有王元美所藏宋畫册四十幅逸季以歸
王辰玉首有董元畫如大李跡餘皆院體梁谿嵇
氏七十八幅帷李唐最精好余舊得三十六幅于
長安以西園雅集伯時畫元章書為最趙伯駒畫
杜詩次之後亦失去項氏頗無可憶者其昌
名畫大觀(第一册集唐宋元名蹟凡二十五幅)
第一幅
唐鄭虔山居說聽圖(團扇絹本著色山林茅茨二客晤言右角上古印糢糊)
言者不知知者默此語吾聞於老君若道老君是
知者緣何自著五千文(宋高宗泥金草書對題團扇剔墨絹本左有泥金小)
(方印莫辨)
第二幅
唐周古言金谷園圖(團扇絹本著色虛亭張幔花柳繁隂石崇綠珠繁華如夢)
第三幅
唐荆浩臂鷹人物圖(斗方絹本淡色荒原草樹中一人臂鷹初縱)
荆浩臂鷹人物圖其昌(對題藏經方紙本)
第四幅
唐尹繼昭漢宫春曉圖(團扇絹本著色宫人曉粧綠隂深院上有古印糢糊)
名花傾國兩相歡長得君王帶笑看解釋春風無
限恨沈香亭北倚欄干(宋高宗泥金草書對題團扇藍絹本)
第五幅
北宋李咸熙雪圖(團扇絹本水墨江山雪景有人乘舟似入剡溪)
李咸熙雪圖董其昌觀(對題藏經圓紙本)
第六幅
北宋李咸熙雪渡圖(團扇絹本水墨山水寒林蓑笠翁刺舟樹下)
李成雪渡圖雲鵬題(對題紙本)
第七幅
北宋許道寧寒林戴雪圖(團扇絹本水墨雪路迷濛一行行李策蹇數人擁鼻篤束)
(不禁寒色)
第八幅
北宋董源萬木竒峰圖(團扇絹本著色層巘羣峰松杉樓閣)
吾家北苑畫追蹤晉唐各家而集其大成用筆渾
厚蒼古不為纖靡細軟之習此幅乃用解索皴萬
木竒峰仙山樓閣無不備具實所僅見今購得之
以為世寳亦云幸矣其昌識(對題藏經圓紙本)
第九幅
北宋郭忠恕車棧橋閣圖(團扇絹本淡色山溪村落水車舂碓橋畔吏人乘騎張蓋)
(咄咄指顧)
郭忠恕畫絶類右丞其昌(對題洒金白圓紙)
第十幅
北宋郭河陽煙景圖(團扇絹本水墨風林烟靄飛泉有聲屋外三人仰觀指屬)
郭河陽煙景玄宰(對題洒金圓粉箋)
第十一幅
北宋李公麟西園雅集圖(團扇絹本著色圖下及左方二古印殘缺)
李伯時效唐小李將軍為著色泉石雲物草木花
竹皆絶妙動人而人物秀發各肖其形自有林下
風味無一點塵埃氣不為凡筆也其烏帽黃道服
捉筆而書者為東坡先生仙桃巾紫裘而坐觀者
為王晉卿幅巾青衣據方機而凝竚者為丹陽蔡
天啟捉椅而視者為李端叔後有女奴雲鬟翠飾
侍立自然富貴風韻乃晉卿之家姬也孤松盤欝
上有凌霄纏絡紅綠相間下有大石案陳設古噐
瑶琴芭蕉圍繞坐于石盤傍道帽紫衣右手倚石
左手執卷而觀書者為蘇子由團巾繭衣手秉蕉
箑而熟觀者為黃魯直幅巾野褐據横卷畫淵明
歸去來者為李伯時披巾青服撫肩而立者為晁
無咎跪而捉石觀畫者為張文潜道巾素衣按膝
而俯視者為鄭靖老後有童子執靈夀杖而立二
人坐於盤根古檜下幅巾青衣袖手側聽者為秦
少游琴尾冠紫道服摘阮者為陳碧虚唐巾深衣
昂首而題石者為米元章幅巾袖手而仰觀者為
王仲至前有鬅頭頑童捧古硯而立後有錦石橋
竹逕繚繞於清溪深處翠隂茂密中有袈裟坐蒲
團而說無生論者為圓通大師傍有幅巾褐衣而
諦聽者為劉巨濟二人並坐於怪石之上下有激
湍潨流於大溪之中水石潺湲風竹相吞爐煙方
裊草木自馨人間清曠之樂不過於此嗟乎洶湧
於名利之域而不知退者豈易得此耶自東坡而
下凡十有六人以文章議論博學辨識英辭妙墨
好古多聞雄豪絶俗之資高僧羽流之傑卓然高
致名動四彛後之攬者不獨畫圖之可觀亦足彷
彿其人耳芾(對題團扇絹本)
第十二幅
北宋趙大年扁舟載玩圖(團扇絹本著色蘆汀柳岸扁舟中流鼎彛書畫横陳蓬檻)
擁棹逄鷗舞憑欄見雨來(宋光宗對題團扇絹本)
第十三幅
北宋米元章雲山圖(團扇絹本淡色雲山江樹度影流聲)
米元章雲山其昌題(對題宋紙圓箋)
第十四幅
北宋李公言日出長江圖(斗方絹本著色長江洶湧山外紅日半規)
日照元氣天清太空(宋理宗對題團扇絹本)
第十五幅
南宋李唐風帆圖(團扇絹本淡色江山松石三舟挂帆中流乘風)
潮平兩岸闊風正一帆懸(宋孝宗對題描金雲龍圓牋)
第十六幅
南宋朱銳雪莊行騎圖(團扇絹本淡色雪中山水一人乘騎循山莊行蒼頭後隨一童)
(子前導似尋幽探勝者)
雪吹醉面不知寒信脚千山與萬山天甃瓊街三
十里更飛柳絮與君看賜大少保(楊后對題團扇絹本)
朱銳畫宗右丞楊后題詩真蹟玄宰審定(書藍絹籖標册)
(邊)
第十七幅
南宋趙千里倣鄭虔山居說聽圖(斗方絹本著色山水茅茨二客晤言較鄭)
(本運色稍重亦尹邢也)
趙千里竹院圖其昌
趙伯駒畫所從唐二李來於此册中然具種種意
較之是册不類衆態行筆高古設色蒼潤予疑為
王右丞作予嘗見右丞苔磯静釣水閣閒棋是册
誠襲其派故特辨此以俟來者政之雲鵬識(右二䟦對)
(題藏經方紙本)
第十八幅
南宋馬和之伐木圖(斗方絹本淡色空山老樹二客執柯仰聽黃鳥圖右古印半方莫辨)
馬和之伐木圖董其昌題(對題藏經紙斗方)
第十九幅
南宋馬遠觀泉圖(團扇絹本淡色科頭一老箕踞松下兀對流泉嗒然觀聽)
馬遠觀泉圖玄宰(對題宋圓牋本)
第二十幅
南宋夏珪夜潮風景圖(團扇絹本淡色高城傑閣有客憑闌觀潮風樹蕭颯金塗圓月)
(㶑灔喧豗中聲色俱動)
定知玉兔十分圓已作霜風九月寒寄語重門休
上鑰夜潮留向月中看賜趙佑(宋理宗對題團扇絹本)
夏珪風景玄宰(書藍絹籖標册邊)
第二十一幅
南宋劉松年風雨歸莊圖(團扇絹本淡色江山風雨一人艤舟斷岸一人張蓋渡橋)
(欵書)劉松年(書左角下)
初披之以為北宋范中立已從石角中得劉松年
欵蓋松年脱去南宋本色作中立得意筆法耳其
昌(對題藏經圓紙本)
第二十二幅
元趙子昂夏木垂隂圖(團扇絹本水墨雲山灌木一人曳杖行吟)
(欵書)子昂
文敏學吾家北苑作夏木垂隂圖乃秀穎出其右
所謂師法捨短也董其昌書(對題藏經圓紙本)
第二十三幅
元吳仲圭野亭歸艇圖(團扇絹本水墨一亭四樹扁舟欲泊)
(欵書)梅道人
吳仲圭野亭歸艇圖雲鵬題識(對題藏經圓紙本)
第二十四幅
元倪元鎮長松絶壁圖(斗方紙本水墨平坡松一枯木一隔水作石壁)
(欵書)長松絶壁倪瓚寫
第二十五幅
元王叔明雨後嵐新圖(團扇紙本水墨峻嶺長松山居幽䆳嵐光欲滴)
(欵書)叔明為德機寫
磵響風前激嵐光雨後新何人深此趣黃鶴山中
人瓚(書圖額)
叔明平日多繪長幅不耐作紈扇小圖此頁不徑
(原蹟徑字點去)盈尺而規格宏遠筆墨蒼潤迥出尋常畦
徑之外可與青弁圖並垂千古宜迂翁之擊節不
置也玄宰識(對題藏經圓紙本)
名畫大觀(第二册集唐五代宋元名蹟凡二十五幅)
第一幅
唐李昭道明皇幸蜀圖(團扇絹本著色宫殿連延花樹掩映中道赭袍按轡者明皇徒)
(步前導十餘人提燈擎扇從騎二人貴嬪宫監二人貴妃乘玉驄力士僕御數人西幸出宫風景倉)
(皇圖左右印莫辨譜據對題詩此圖為幸蜀初出都門時事宣和畫載昭道又有摘瓜圖乃幸蜀)
(道中時事也)
侍兒扶起跨金鞍聖主頻頻顧玉顔西出都門猶
並轡奈何掩面馬嵬山(唐蘇靈芝行書對題團扇絹本)
第二幅
後五代關仝秋峯聳秀圖(絹本小長幅淡色絶巘遥岑三人倚杖立平原行李陟山)
(徑者二人圖左角下方印莫辨)
右關仝秋峯聳秀(原蹟秀字上有翠字點去)圖關蹟近代絶少
不啻鳳毛麟角余購得之真如拱璧因裝諸册首
以為祕玩甲子夏五董其昌(對題藏經方紙本)
第三幅
後五代胡翼水閣晴樓圖(團扇絹本著色山水環峙樓觀樓中人奕棋者觀捕魚者)
(界畫簡貴圖左右印殘缺莫辨)
五代胡翼畫其昌(對題藏經圓紙本)
第四幅
北宋李咸熙寒林歸晩圖(斗方絹本淡色村居密雪行者張蓋挈榼紆迴林際歸鵶)
(翔集暮色生寒)
天啟二年歲在壬戌二月十日予與米參知仲詔
同觀於晉陵舟次昔白香山守杭元微之以守越
州過杭都人士聚而觀者如堵墻曰非欲觀相公
欲觀世所謂元白者耳余與仲詔皆有煙霞之癖
世有南董北米之稱或不愧元白故事收藏者新
安程繼白亦以雅道為東南顧阿瑛曹雲西輩人
也董其昌題
自米海嶽時已欲作無李論營丘真蹟之難得久
矣余此幀乃潘光禄家藏前後有名人題䟦本作
一卷自余獲之遂割去題䟦裝為册葉以冠諸畫
丁酉秋九月二十一日典試江右歸次蘭谿舟中
題玄宰(對題藏經方紙本)
第五幅
北宋李咸熙雙騎沖雪圖(團扇絹本淡色深山古木兩騎冐雪度橋)
李咸熙雙騎沖雪圖丁雲鵬(對題藏經圓紙本)
第六幅
北宋范寬雪景寒林圖(團扇絹本淡色蒼松石壁一人踏雪行轉山坳)
范中立雪景寒林圖玄宰(對題藏經圓紙本)
第七幅
北宋許道寧暮山行旅圖(團扇絹本淡色山行晚景一人引四騎度林麓道傍小籬)
(落髣髴旅泊處)
第八幅
北宋董源採芝圖(斗方絹本著色青山縹緲白雲瑩净道人置鍤洞口採芝雲中孤鶴蹁躚)
(高舉)
家北苑採芝圖筆意從小李將軍得來其昌拜識
(對題藏經方紙本)
第九幅
北宋趙幹北窗高卧圖(方絹本淡色松亭捲簾一人北窗高卧童子倚闌看鶴右角有)
(缺印莫辨)
林間無事可裝懷晝睡功勞酒一杯殘夢不能全
省記半隨風雨過東街(宋高宗對題方絹本)
第十幅
北宋燕文貴柳莊觀荷圖(方絹本著色綠柳村莊紅蓮浦溆菰蘆中人倚舷吟眺)
萬片綠荷流水西亂風飄雨濕人衣前村竹樹田
家密時見軥輈屋後飛(宋高宗對題方絹本)
宋高宗題燕文貴圖(董文敏籖題册邊)
第十一幅
北宋王詵幽谷春歸圖(團扇絹本著色山水間梅花籬落二客從蒼頭挈榼提壺度橋)
(西去)
晴野花侵路春陂水上橋賜藍大正(宋光宗對題團扇絹)
(本)
第十二幅
北宋趙大年秋塘羣鳬圖(斗方絹本淡色荒樹寒塘羣鳬唼喋林外歸鴉數行)
趙大年秋塘羣鳬圖玄宰(對題藏經方紙本)
第十三幅
北宋郭思散牧圖(團扇絹本著色綠樹平燕散牧四馬一脱羈滚塵一回顧一嚙草一隔岸)
(飲水)
此郭思散牧圖也思為河陽令子不愧家學上有
宋代寳璽董其昌(對題藏經圓紙本)
第十四幅
北宋陸瑾漁家風景圖(方絹本淡色茅茨酒家扁舟泊岸老漁携魚換酒)
翠嵐迎步興何長笑領漁翁入醉鄉日暮渚田微
雨後鷺鷥閒暇稻花凉(宋光宗對題方絹本)
第十五幅
北宋巨然煙江晩渡圖(團扇絹本淡色溪山村市渡口横舟岸上人語欲響)
僧巨然畫其昌(對題洒金圓粉箋)
第十六幅
南宋楊士賢遥岑煙靄圖(團扇絹本淡色江山村㠘有乘騎者捕魚者荷戴度橋者)
(上方遥岑煙樹隐隐梵刹)
楊士賢遥岑煙靄圖坐對終日方知古人用筆之
妙直擬化工玄宰(對題藏經圓紙本)
第十七幅
南宋朱銳訪戴圖(團扇絹本淡色雪後江山村莊蕭瑟一客蓬窗引望若指揮長年發棹圖)
(左右角下長圓朱文印莫辨)
(欵書)朱銳(書圖左)
朱銳學王右丞多雪綱盤車之屬此圖筆(真蹟筆字上有)
(雖字點去)法高簡非李唐所能夢見董其昌(對題洒金界畫圓粉)
(箋)
第十八幅
南宋馬和之柳堤待渡圖(團扇絹本淡色一人立柳下待渡童子勒馬臨流中流一)
(舟揚帆風勢甚駛)
馬和之畫其昌(對題洒金圓粉箋)
第十九幅
南宋馬遠夜山圖(團扇絹本淡色絶壑奔泉紅梅翠竹間一鶴立石窺泉一鶴雲中欲下)
馬遠夜山圖其昌(對題洒金圓粉箋)
第二十幅
南宋劉松年竹樓說聽圖(團扇絹本著色松竹茂密籬落山居一翁與老衲黃冠圍)
(爐對談隔溪山樹人家雲烟晻靄)
小書樓下千竿竹深火爐前一盞燈此處與誰相
伴宿燒丹道士坐禪僧賜林恕(宋高宗對題團扇絹本)
第二十一幅
南宋戚仲雪麓蚤行圖(團扇絹本淡色寒林雪堈行人篤束驢後)
(欵書)戚仲(二字反書石根)
第二十二幅
元盛子昭清溪垂釣圖(方絹本著色雲山叢樹一舟坐釣溪邊)
第二十三幅
元黃子久深山亭子圖(方絹本淡色春山半壁山椒一亭右角下古印莫辨)
(欵書)大癡(書圖額)
深山亭子曙光遲蘿蔦蕭森蔽四垂大木百圍隂
滲漉青谿千仞碧淋漓政須潤色煙嵐語為洗蒼
頑林壑姿祗憶莆田陳應奉争墩會有寄來詩張
天雨(對題宋紙本)
第二十四幅
元吳仲圭雙松圖(團扇絹本水墨長松二樹倚石臨流)
(欵書)梅道人戲墨
吳仲圭山水小景可為册者絶少此二幅竒古秀
潤足稱逸品其昌(對題藏經圓紙本)
第二十五幅
元馬文璧佳意圖并識(長方紙本水墨嘉樹同岑白雲遶屋)
至正癸卯元日信筆亂塗頗有佳意因憶子肅索畫遂
以此寄之扶風馬文璧識(題左額)
老樹如龍石如虎長護書聲出翠微一片閒雲未
為雨時時來傍屋頭飛王文麟(題右額)
名畫大觀(第三册集梁唐五代宋元名蹟凡二十五幅引首二幅)
引首一
宋刻絲香櫞秋鳥圖(藍地長方本組織如寫運色簡貴樹果生香棲鳥欲起)
克絲作盛於唐貞觀開元間人主崇尚文雅書畫
皆以之為標帙今所謂包首錦者是也宋仍之靖
康(闕)難多淪於民間好事者見光彩絢爛繢縟精
緻雖繪事所不逮遂緝成卷册以供清玩元人尤
工之有裁為衣衾者我聖祖見其似作滛巧始禁
之而人間乃為罕物矣此幅方尺餘其體表皆纖
細猶引單蠶絲具五彩游綴委曲出乎天巧其鍼
工之良哉定為宋製無疑已練川劉廷噐獲而裝
潢成卷奚但供覽正以思古人不可得而見見其
製作猶之見古人也其好古道類此可嘉用書而
歸之弘治柔兆執徐如月朏吳門張習志(對題方紙本)
引首二
宋繡石榴飛蝶圖(素羅方本繡石榴花二枝一蝶集花上一蝶栩栩飛來四角項氏印不錄)
第一幅
梁張僧繇月仙圖(團扇絹本著色仙女跨鳳月中含桂兔影)
第二幅
唐胡瓌奚官習馬圖(團扇絹本著色奚官坐樹下馬三一背立一正面立一囓草)
第三幅
後五代袁㠖蠏圖(方絹本淡色沙石葦藻中一蠏舉螯露臍索索如生)
第四幅
後五代黃筌橙黃橘綠圖(團扇絹本著色澗石間橙橘二樹鳴鳥棲枝枯荷折水)
第五幅
徽宗桃鶯圖(團扇絹本著色桃花黃鳥以墨漆點睛浮動縑素)
(欵書)御筆押
第六幅
徽宗籠鷂捕雀圖(團扇絹本淡色翠縧籠鷂踞爪雀背雙睛下注力滿於身殺犧勃勃四角)
(項氏圖書不錄)
第七幅
北宋周文矩合樂士女圖(團扇絹本著色樹隂石畔二姬並坐一姬鼓琴小鬟侍側)
今夜調琴忽有情欲彈惆悵憶崔卿何人解愛中
徽上秋思頭邊八九聲(宋孝宗對題團扇絹本)
第八幅
北宋趙昌虞美人花圖(團扇絹本著色虞美人數枝施粉調朱盈盈綽約)
綺霞初結處珠露未稀時賜趙思恭(宋光宗對題團扇絹)
(本)
第九幅
北宋徐熙夏葵圖(團扇絹本著色紅粉蜀葵翠葉掩暎灼灼如生)
第十幅
北宋徐崇嗣沒骨牡丹圖(團扇絹本著色正面紫牡丹一枝週邅綠葉拍塞滿幅)
已過穀雨十六日猶見牡丹鬭淺紅曾不争先及
開早能陪芍藥到薰風(宋光宗對題團扇絹本)
第十一幅
北宋易元吉引雛戲猿圖(團扇絹本淡色喬木鷺巢三猿戲雛老鷺飛鳴而下)
第十二幅
北宋崔子西杏花雙鵝圖(方絹本著色杏樹下一鵝欲鳴一鵝臨流唼花片)
第十三幅
北宋劉宷芙蓉桃花圖(團扇絹本著色桃花數枝綠葉紛披游蜂下上)
第十四幅
北宋趙仲佺柳燕圖(團扇絹本著色春柳迎風乳燕雙栖)
第十五幅
北宋樂士宣銀杏白頭翁圖(方絹本著色倒垂銀杏一枝上立白頭翁)
第十六幅
南宋馬和之風柳蟬蝶圖(團扇絹本著色風柳蕭蕭蟬坐枝間蝶飛葉底)
第十七幅
南宋閻次于梅林歸牧圖(方絹本淡色野梅數樹牧童拍歌牛背)
(欵書)閻次于筆
閻次平畫其昌(對題方紙本畫欵次于次平弟題誤)
第十八幅
南宋蘇漢臣嬰兒鬭促織圖(團扇絹本著色桂樹菊花石闌外嬰孺四蹲踞鬭蟋)
(蟀天機爛漫)
第十九幅
南宋毛松山茶雙鳥圖(團扇絹本著色山茶一枝白花綠葉雙鳥交栖圖右白文古印)
(殘缺)
第二十幅
南宋楊補之紅梅圖(方絹本著色紅梅一枝疎花細蕊嫣然)
去年枝上見紅芳約略紅葩傅淺籹今日亭中足
顏色可能無意謝東皇賜貴妃(宋光宗對題方絹本)
第二十一幅
南宋林椿杏實圖(方絹本著色杏實四枝紫色爛然蟲穿綠葉極寫生之妙)
(欵書)林椿(書圖左角下)
第二十二幅
南宋李廸枸杞鶺鴒圖(方絹本著色帶雪枸柅朱實纍纍草際鶺鴒翹翹欲起)
第二十三幅
南宋吳炳水紅野鳥圖(方絹本著色菱藻間亭亭紅蓼水鳥下上)
第二十四幅
元趙子昂猗蘭圖并題(長方紙本水墨猗蘭一叢莖葉翩翩花蕊簡貴極力寫根似寓)
(懷土之義)
(欵書)子昂戱作(書圖右角下)
猗蘭在深谷綠葉何青青春風長新茁葳蕤三四莖涪
州黃太史終焉愛嘉名紉佩香益揚樂彼幽人貞松雪
道人(對題淺綠花綾本)
第二十五幅
元管仲姬修竹圖(團扇絹本水墨陂陀修竹秀色如沐)
(欵書)道昇(書竹幹)
名畫大觀(第四册集唐五代宋元名蹟凡二十五幅引首二幅)
引首一
南宋朱克柔刻絲山茶圖(藍地方本織水紅山茶綠葉掩映一蝶飛來針神絶枝足)
(使黃徐閣筆)
朱克柔雲間人宋思陵時以女紅行世人物樹石
花鳥精巧疑鬼工品價高一時流傳至今尤成罕
購此尺幀古澹清雅有勝國諸名家風韻洗去脂
粉至其運絲如運筆是絶技非今人所得夢見也
宜寶之鴈門文從簡書(對題方紙本)
引首二
宋繡海棠戲禽圖(素綾方本繡西府海棠兩禽飛動驗其表裏組織如一鳥起花明了無端)
(緒殆神針鬼工矣)
第一幅
唐張萱游行士女圖(長方絹本著色碧山雲樹中仙媛撚枝花珊珊來遲圖下項氏二印)
(不錄)
閒來洞口訪劉君緩步輕擡玉線裙細白桃花擲
流水更無言語倚彤雲(宋光宗對題方絹本)
第二幅
唐戴嵩歸牧圖(方絹本淡色林野間牧童騎牛弄笛一犢逐後意象荒遠)
雨晴綠野黃昏月短笛一聲風滿林(張旭對題方絹本)
第三幅
唐周昉梅花神女圖(團扇絹本著色碧天圓月梅竹臨波美人倚樹凝眸)
周昉梅花神女圖雲鵬鑒賞(對題圓紙本)
第四幅
後五代黃筌雪竹文禽圖(長方絹本著色雪竹風枝枝上並栖雙雀)
素菴(書圖額)
第五幅
後五代黃居寳寒菊圖(團扇絹本著色菊一本黃英綠葉具凌霜傲雪之致)
金風飄菊蕊玉露泫萸林賜穆之(宋光宗對題團扇絹本)
第六幅
徽宗櫻桃黃鬭圖(方絹本著色櫻桃一株盈盈朱顆枝門黃鬭偷窺蓋墨漆點睛云)
第七幅
徽宗雪柳鴝鵒圖(團扇絹本淡色雪中枯柳立鴝鵒掉頭欲語寒羽毵毵)
第八幅
北宋丘慶餘木香圖(團扇絹本著色木香一株素花綠葉宛轉遊蜂)
第九幅
北宋陶裔柳雀圖(方絹本著色垂風弱柳枝間小鳥窺過蝶振羽欲捕)
第十幅
北宋徐熙夭桃圖(團扇絹本著色桃花滿樹游蜂栩栩)
活色生香第一流手中移得近青樓誰知豔色終
相負亂向春風笑不休子昂(對題團扇花綾本)
第十一幅
北宋崔子西秋塘雙鵝圖(團扇絹本著色紅蓼清波雙鵝游泳)
蓼岸飛寒蝶汀沙戱水禽(宋光宗對題團扇絹本)
第十二幅
北宋崔慤枯荷鶺鴒圖(團扇絹本淡色枯荷一莖葉上鶺鴒捕啄青蟲)
第十三幅
北宋吳元瑜白牡丹圖(方絹本著色白牡丹一枝綠葉翩翻圖右古印莫辨)
第十四幅
北宋劉宷戲藻羣魚圖(方絹本淡色藻荇紛披羣魚游泳)
第十五幅
南宋韓祜山查白鳥圖(團扇絹本著色山查小樹垂垂紅顆白鳥窺枝)
第十六幅
南宋毛益柳杏山鳥圖(方絹本著色垂柳外紅杏一枝枝頭山鳥臨風弄語圖右角下)
(朱文方印莫辨)
(欵書)毛益(書柳梢)
第十七幅
南宋林椿芍藥圖(團扇絹本著色紅藥一枝翠&KR1929;盛暎圖旁項氏四印不錄)
(欵書)林椿(二小字書圖下葉底)
第十八幅
南宋林椿戱禽集果圖(團扇絹本著色花紅一幹四實爛漫小雀啄殘驚飛欲起)
林椿戱禽集果圖雲鵬題(對題洒金黃箋)
第十九幅
南宋李廸古木竹石圖(方絹本著色綠隂高樹石竹叢生)
(欵書)李廸(細書木石間)
第二十幅
南宋李廸鷹熊圖(方絹本淺色峭壁荒岩鷹熊顧盼隐隐動犄角之僟圖右古印莫辨)
李廸寫花木鳥獸尤出人意表此圖是矣其昌觀
(對題方紙本)
第二十一幅
南宋李廸寒塘鸂鶒圖(方絹本著色梅花修竹掩暎山塘石上鸂鶒枝頭小鳥隐約飛)
(鳴)
(欵書)李廸(細書角下)
李廸寒塘鸂鶒圖雲鵬(對題洒金黃箋)
第二十二幅
南宋趙孟堅水仙圖(方絹本水墨水仙一叢玉英香粉凌波宛在)
第二十三幅
南宋樓觀映月梅花圖(方絹本著色梅花如雪明月懸枝清光一輪恍如持照)
(欵書)臣樓觀(細字書梅枝隙處)
芳意饒呈瑞寒光助照人(宋理宗對題方絹本)
第二十四幅
元錢選榴花戴勝圖(方紙本著色白榴一枝栖戴勝令人對之感懷物候)
第二十五幅
元賈策棘鶉圖(方絹本著色草花棘刺中兩鶉一立一梳翎振振躍動)
唐宋元人畫册(凡十四幅玄宰鑒定)
第一幅
戴嵩驅牛圖
春雨烏犍破綠疇牧童牽飲傍松楸而今洗耳無
巢父千萬休教飲上流儉齋
第二幅
李贊華人馬衝雪圖
第三幅
徐熙文禽戱水圖
第四幅
巨然平湖舟泊圖(絹素本)
遥岑矗矗水潺潺茆屋松風晝掩關落日鐘聲來
遠寺行人初向石橋還適齋
第五幅
宋徽廟茘枝圖(對幅)
第六幅
李伯時毛女圖(對幅)
第七幅
趙千里卧雪圖
疎林茅屋掩閒雲瀑雪懸崖霽色新好是杜陵詩
興逸蹇驢隨意樂行春適齋
第八幅第九幅
劉松年田園樂圖(二幅)
第十幅
馬遠觀瀑圖
第十一幅
馬麟奕棋圖
第十二幅
趙松雪山水
(欵書)子昂
陸瑾有山隂高會圖吳興此小景是臨陸瑾者吾
松朱象玄司成家物董其昌觀
第十三幅
盛子昭溪山曳杖圖
積水潛通渭連村不近城青雲浮野闊春氣與人
清鸎響出幽谷琹歌非遠征客心在三益山木向
人鳴雲莊吳炳
第十四幅
盛子昭停舟觀鴈圖
秋色澹江(闕)晴林風未凋遠村雲際擁孤島沼中
搖鴈影雙翻水漁歌半倚潮停橈正回首霜信晚
迢迢雲莊吳炳
墨花閣霞上寳玩册(集唐宋元名蹟凡二十幅汪氏甲品内䟦無欵者係玉水題)
唐詩緒言霞上開夫玉屑霏霏尚有天際真人之
想况繪事洩胷中造化恍惚變幻不啻赤城上動
金光沈綠綺夾月貫日綺散爛不收也玩之允宜
寳之
第一幅
荆浩交泰圖(絹本細膩如南朝官紙)
世論洪谷子畫為唐末之冠此幅得之於高友明
水樹石蒼古三羊有生動之趣因相傳為交泰圖
真有筆有墨不獨善為雲中山頂以山水專門也
砢玉識
第二幅
周昉採蓮圖(縑本古色闇然)
𫝊稱仲朗長安人傳家閥閱善屬文善畫貴遊人
物乃此雙女採蓮有穠麗之致而無豊肥之態是
窮丹青之妙者也家藏已久尚有昉作折桂美人
玉水題
第三幅
郭忠恕寒巖積雪圖(團扇絹本)
雒陽郭恕先雖善畫師關仝然少能屬文能篆隸
是非尋常工藝所及也在周為博士在宋為監簿
夫亦曼倩陸沈金馬意乎卒之忤旨流登州中道
便尸解去矣吾於所作寒巖積雪每想像其丰神
不已玉水
第四幅
黃筌八仙花圖(絹碎惟存花朵枝葉)
孟蜀待詔黃要叔畫資諸家之善而兼有之故即
一花而千年神彩依然不脱蓋其花竹師滕昌祐
也然鶴師薛稷而時諺云黃筌畫鶴薛稷減價筌
嘗畫四時花鳥于八卦殿鷹見畫雉連連掣臂蓋
疑于神矣卒之隨孟昶詣宋闕雖恩賞不替而傷
心黍離竟至不起其人品豈諸畫師所能及哉樂
卿題
第五幅
崔白花下鵝羣圖(絹本微染徵白)
余既有崔子西横幅為桃澗雛黃極傅染之妙此
册則花枝紅蔭間一鵝雄者鼓翅相對呼其羣一
鵝雌者伏地仲頸引其雛一雛唼母喙欲食二雛
蹲倚若俟生動之趣儼然畫史謂白長于寫生尤
工于鵝誠然哉余何幸獲此雙璧砢玉䟦于三山
草堂
第六幅
李營丘江山雪眺圖(絹素斗方)
繪雪者無非在峯頭樹杪積粉堆素而已斯則漬
焦墨成黯淡之色覺雪意恍然一云古人最喜畫
雪如王摩詰林亭雪岫趙幹江行初雪關仝關山
積雪宋徽宗雪江歸棹黃大癡九峯雪霽現在人
間皆守常法惟李營丘作峯巒林屋皆以淡墨為
之而水天空處全用粉填此其超衆長而獨自標
竒即吾家江山雪眺變局也故當年吳功甫極珍
此册價頗不貲樂卿
第七幅
朱羲桃村雨牧圖(絹素斗方)
北宋朱羲江南人畫牛得名作斜陽芳草村落荒
閒之趣雖望戴嵩不及亦自名家此為桃花村舍
烟雨中綠蓑牽犢而過正羲得意筆也桃花潭水
人䟦
第八幅
徐熙花鳥圖(紙本設色)
人言道院屬江西古一真人卧水湄可是瑞蓮花
葉大載他書册汎漣漪(思陵御書對版)
論畫者謂黃筌之畫神而不妙趙昌之畫妙而不
神兼二者一洗而空之庶徐熙歟熙所作荷枝水
禽於葉觔翎毣俱用金泥染倩殘芰焦色儼然奕
奕生動真妙奪造化寶鑑以其畫多在澄心堂紙
上乃此幀瑩淨膩細所謂南朝官紙女兒膚也萬
歷甲寅重九後余設湯餅會坐客出是册為吳功
甫物余以玉巵一犀觥二易之項又新程季白俱
欲此前後數幅而未能奪予好也玉水記
第九幅
宣和帝御繪稻雀圖(絹本)
徽廟好書畫興學較藝如取士法繇其天縱之妙
得晉唐風韻尤注意花鳥是册稻穗垂垂寒雀啄
食點睛以墨漆隐然豆許高出縑素幾欲活動一
云用李廷珪墨所謂百年如石一點如漆也押字
用天水葫蘆御畫小璽此幅亦功甫物先君用兼
金得之砢玉
第十幅
趙子固水仙圖(紙本)
翠帶懸璫重凌波步步輕春深不成怨錦瑟夜無
聲翠屏道人
冰肌玉骨照清波瑟瑟塵生襪底羅自是仙娥招
不得滿江春雨夜如何孟載題
避風無語步凌波翠壓輕綃鬱綺羅江上醉歸環
佩重玉英香褪粉㾗多鄭升
玉骨冰肌不染塵霜風凜凜倍精神凌波翠袖輕
移步彷彿桃源洞裡人金溪陳妥
良工筆意奪天工寫出仙葩玉一叢窅窕凌波何
處去却將餘種媚冬風玉阜性閑
幾日東風雨乍晴獨騎官馬繞湖行詩成酒力都
消盡人與仙花一樣清松軒(右詩俱對題)
外錄
珊瑚網云此係掛幅用價二十金得之馮氏裝册
時無端中截湊入其詩題滿紙不能盡留至今追
悔不已(截去詩錄于左)
翠袖金鈿白玉姿芳心無奈雨雲時陳王不作襄
王夢解佩江頭欲贈誰
盈盈羅襪凌波淨淡白光含月色新香散蘃珠春
寂寂却疑姑射是前身徐賁
淡墨輕風玉露香水中仙子素羅裳雲鬟霧鬢無
纏束不是人間富貴粧歷山老人
金鈿玉質綠羅衣素襪凌波月下歸解道仙人誰
可伴水晶瓊樹兩依依倪輔
第十一幅
李公麟湘君湘夫人圖(紙本白描有對版)
伯時作畫多不設色此白描湘君湘夫人綰髻作
雪鬆雲繞更細如針芒佩帶飄飄凌雲雲氣載之
而行真足照暎千古對題即書騷經二則欵為嘉
靖丙辰正月穀旦長洲文徵明篆于玉蘭堂樂卿
記
第十二幅
李晞古秋山策蹇圖(團扇絹本)
遥山耶遠水耶吾望其色浮浮然玉水題
第十三幅
李唐青林盤礡圖(團扇絹本)
高宗嘗題其畫云李唐可比唐李思訓觀此信然
砢玉
第十四幅
李河陽携琴訪友圖(團扇絹本)
𫝊稱李老筆意不凡年近八十猶待詔畫院是烟
雲供養亦可作地行仙也樂卿識於葯房
第十五幅
夏圭山雨欲來圖(團扇紙本)
溪雲初起日沈閣山雨欲來風滿樓其景象盡於
禹玉筆端矣西吳菰蘆中人
第十六幅
馬遠松澗盤桓圖(縑素本)
松身墨痕堆起應用易水輕烟也畫法臻妙不必
言
第十七幅
李廸楓林石壁圖(小斗方絹本)
廸在孝光朝大有時名觀此何山水小景有不迨
耶
第十八幅
吳仲圭北固風帆圖(絹本)
楊子北固為米氏留意處乃得入梅花老手覺江
山勝槩在几席間矣千頃生識于采石磯邊
第十九幅
夏九山滄江釣叟圖(團扇絹本)
滄江釣叟(書圖前)至正庚寅九月七日九山夏考昌寫
觚不觚錄以畫當重宋而近忽重元價驟增十倍
蓋取其氣韻勝也此幅氣韻大似倪迂
第二十幅
王孤雲龍舟圖(絹本掛幅截入册)
(欵書)至治辛酉夏月孤雲居士筆
界畫細整至王孤雲而極第龍舟為順帝所創迺
至治間何以有此樂卿贅言
東坡云凡事不欲勝人而惟書畫當為勝事愚父
子於萬歷間集諸名畫半出家藏半易諸友内得
之吳功甫為多合選各自成册自謂頗殫心力乃
求其精妙如霞上寳玩者能幾何哉然東坡又云
我操其勝則諸畫家皆負矣擕李罨畫居士汪砢
玉識
韻齋真賞册(集唐五代宋元凡二十幅汪氏家藏甲乙品内跋無欵者係玉水題)
畫之鑒賞在人心目所會各有去取若此册品别
有我以為甲而人以為乙有我以為乙而人以為
甲似未可定然總屬真賞中無妨於甲乙之也畫
册向藏月香居右為自韻齋取風來絃自韻句内
人於此習琹今藏東雅堂後為韻石齋竹懶翁以
題所供靈壁總之為韻齋耳故名焉然竹松花影亦
自寫韻不盡
第一幅
關仝春郊遊騎圖(團扇絹本古色闇然)
山含嫰綠水拖藍桃李隂隂如欲酣矗矗漁&KR0699;村
舍釀畫橋香逕且停驂砢玉題關穜團扇小景
第二幅
戴嵩牧䜿籠禽圖(絹本樹隙小欵存半)
畫牛自韓滉後為戴廵官及厲歸真裴文睍然裴
寡合之性孑立于當年厲掉尾之圖見嗤于田父
斯牛鼎足背立回顧儼若足為大武君傳神而童
䜿舍牧登樹以籠接蓄禽嵩乎野趣悠然不獨盡
牛野性也
第三幅
劉松年秋林訪道圖(斗方絹本)
結廬在山水訪乘秋氣新豈知讀易者抑亦草玄
人
第四幅
趙令穰荷亭美人圖(團扇絹本)
柳亭面面撲香風無暑冰肌花暎紅故是大年柔
嫰筆荷鄉清夏得無同月香居士題
第五幅
趙昌薝蔔畫眉圖(絹本)
畫史稱昌之所作不特取其形似直與花鳥傳神
也
第六幅
趙子固三香圖(絹本)
彛齋居士善水墨白描斯作水仙梅花瑞香清而
不凡秀而雅淡望而知其為孟堅筆也天門掃花
人
第七幅
陳居中絶塞嬉春圖(絹本)
嘉泰畫院陳待詔專工人物番馬此又多山坡綠
野
第八幅
楊士賢秋山松屋圖(團扇絹本)
楊待詔多作小景勁挺可取是圖石壁古松偃蓋
屋宇幽人兩兩對坐廣除竹樹蕭疎間懸泉縈階
下而遠山一抹外長空極目無盡誰云雄偉不逮
郭熙耶玉水
第九幅
李唐山齋幽話圖(團扇絹本)
竹扉臨石澗紅樹隔虚亭危岫如雲壓選騷對坐
聽
第十幅
蕭照松壑清隂圖(團扇絹本)
蕭濩澤本知書善畫值靖康中失身綠林嘗掠李
唐簡其行槖惟粉奩繪筆因叩知其性氏雅聞唐
名即辭黨隨之南渡唐感其生全盡以所能授焉
紹興中待詔畫院賜金紫繇妙得唐之神也是圖
森松絶壑梵宇高下其間遥山在天末如層波真
景會意先筆遊象外者乎夗水松隐子䟦于青人
巢
第十一幅
夏禹玉瀟湘晚渡圖(小斗方絹本)
高低醖藉筆寫出瀟湘色竹浪晚山横歸帆不可
息
第十二幅
馬遠獨酌吟秋圖(絹本)
馬氏世擅丹青遠在院中尤稱獨步觀此作墨氣
淡蕩洒然塵外足徵家學之妙
第十三幅
馬麟高山流水圖(絹本)
人謂馬麟之畫不逮父猶夏森之於珪也遠愛其
子多於己畫上題作馬麟此幅則為麟自欵作撫
琹者於高山流水間一松横偃如虬龍蟠空筆意
高古奚必借重阿翁延譽耶平陽里不因人熱者
䟦
第十四幅
馬騤卿蘆汀泛月圖(絹本)
騤卿不見畫苑而在宋元名繪冊内為吳功甫鑒
藏豈即興祖後裔耶淺黛如約眉迴瀾若截銕篆
寫千蘆景懸一月的是勝國以前筆也千頃生識
第十五幅
錢舜舉得子圖(紙本)
高懸碧玉枝得子是鳳實用賢則生蓍霅川筆寫
出
第十六幅
管道昇竹石圖(紙本有沈周寶玩印章)
魏夫人又再當年疏綺風情苔石烟濃淡墨痕眉
嫵樣身依修竹總嬋娟(仲姬封魏國夫人)方流玉水子(小字)
(自註)
第十七幅
梅道人溪山偕隐圖(絹本)
余幼時習業藤花閣欲糊屏幛風父執沈澄甫以
吳仲圭山水邊景昭花鳥二幅見遺俱碎如冰裂
邊畫即遇飈成烏有仲圭畫久淹廢紙内矣歷三
十餘年始簡裝入册依然梅老復生也畫亦有幸
不幸歟樂卿
第十八幅
黃子久江村漁樂圖(絹本)
漁船相問欵中流細語風吹上遠樓不為江頭蝦
菜事星辰昨夜應羊裘為魏塘徐舜舉題秀水吕
㦂
第十九幅
王若水秋塘鸂鶒圖(紙本小斗方)
澹軒花鳥竹石稱當代絶藝則自糿得趙文敏指
授也觀淵此册天機逸發肖古而不泥古者乎脉
望生
第二十幅
吳瓘梅雀圖(紙本)
吳瑩之為吾禾人多藏法書名畫寫梅學楊補之
頗有逸趣其寒雀爪喙更生動宛然不下錢玉潭
也
外錄
珊瑚網云崇禎戊辰春為先人窆厝費因出家藏
書畫宋元昭代名蹟各百餘册卷軸稱是併虎耳
彛雉卣漢玉犀珀諸物易貲襄事而古繪兩函尤
時在念也至甲戌秋黃越石忽持前二册來云得
之留都俞鳳毛已售去十餘幅為王右丞團扇小
景許道寧繪池草鳴禽句張擇端作興慶宫五王
奕棋圖周昉折桂美人黃筌紅蜻淡竹花趙幹梨
花趙昌月上海棠蘇漢臣貨郎擔其閨人兩兩粧
束即宋詞平頭鞋子雙鸞小也又二嬰鬭促織三
孺子放風筝從訓養子石壁松亭界畫極工緻柱
上細欵三朝供奉李嵩錢舜舉牡丹雙枝梅道人折
竹諸册時越石欲余貫休應真卷為宋王才翁題
偈馬和之破斧圖思陵楷毛詩吳仲圭寫明聖湖
十景册及本朝諸名公畫二十幅文沈落花圖咏
長卷青綠商鼎漢玉兕鎮諸件余遂聽之易我故
物即汰去其半不但頓還舊觀幅幅皆胡麻飰仙
子矣
書畫彙考卷三十三
