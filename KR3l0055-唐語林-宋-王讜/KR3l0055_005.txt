唐語林卷五
宋王讜撰
𥙷遺(起高祖至代宗門案以下𥙷遺四卷並采自永樂大典原分目已不可考見今略以時)
(代為次無時代者編附于後)
高祖既受隋禪坐太極前殿會朝之次忽報南山急賊
不測安南大首領馮盎前奏曰急擊之必退散無能為
也遣百騎禦之俄頃報賊南遁上召盎曰卿安能遠料
賊果敗退盎曰奏報之時臣望氣雲形似𣗳辰在金金
能克木擊之必勝上喜面賜金帶
武德末年突厥至渭橋控弦四十萬太宗初親庶政驛
召李衛公問策時發諸州府軍未至長安居人勝兵者
不過數萬突厥精騎騰突挑戰日數十合帝怒欲擊之
靖請傾府庫邀其歸路帝從其言突厥兵遂退於是據
險邀之遂棄老弱而遁獲馬數百匹金帛一無遺焉
李密掛漢書牛角行且讀
隋大業中李衛公上書高祖終不為人臣請速去之後
高祖入京師靖與滑儀衛文升等俱見收衛滑既死太
宗慮囚見靖引與語因請於高祖免之始隨趙郡王孝
恭南征清巴漢擒蕭銑蕩一揚越師不留行皆靖之力
也
英公始與單雄信俱仕李密結為兄弟密既亡雄信降
世充勣來歸國雄信壯勇過人勣後與海陵王元吉圍
洛陽元吉恃膂力每行圍世充召雄信告之酌以金椀
雄信盡飲馳馬而出槍不及海陵者一尺勣惶遽連呼
曰阿兄此是勣主雄信乃攬轡而止顧笑曰胡不緣爾
且竟死世充既平雄信將就戮英公請之不得泣而退
雄信曰我固知汝不了勣曰平生誓共灰土豈敢相忘
但將身許國義不兩合雖不死之且顧兄妻子如何因
以刀割其股肉以授信曰示不虧前誓雄信食之不疑
高宗立武后禇河南謀於趙公無忌英公勣將以死爭
趙公請先入禇曰太尉國之元舅脱事不如意使上有
惡舅之名不可英公勣請先入褚曰司空國之元勲有
不如意使上有遂良臣之名不可逐良出自草茅無汗
馬之功蒙先帝殊遇以有今日自當不諱之時躬奉遺
詔若不效其愚衷何以下見先帝揖二公而入帝深納
其言事遂中寢
中宗正位後有武當縣丞夀春周憬慷慨有節義乃與
王駙馬同皎謀誅武三思事發同皎見害憬逃於比干
廟中刎死臨死謂曰比干紂之忠臣也儻神道有知明
我以忠見殺
虬鬚客姓張氏赤髮而虬鬚時楊素家紅拂妓張氏奔
李靖將歸太原行次靈橋驛既設牀爐中煑肉張氏以
髮長垂地立梳牀前靖方刷馬忽虬鬚客乘驢而來投
革囊于爐前取枕攲卧看張氏梳頭靖怒未決張氏熟
視其面一手映身搖示靖令勿怒急急梳頭畢斂衽前
問其姓氏卧客曰姓張張氏對曰妾亦姓張合是妹遽
拜之問第幾曰第三亦問第幾曰最長遂喜曰今日幸
逢一妹張氏遥呼曰李郎且來拜三兄靖驟拜之遂環
坐客曰煑者何肉曰羊肉計已熟矣客曰飢靖出市胡
餅客抽腰間匕首切肉共食之竟以餘肉亂切飼驢客
曰何之曰將避地太原客曰有酒乎曰主人西則酒肆
也靖取酒一斗既廵客曰吾有少下酒物李郎能同食
乎靖曰不敢遂開革囊取出一人頭并心肝却以頭貯
囊中以匕首切心肝共食之曰此天下負心者也銜之
二十年今始獲之吾憾釋矣又曰觀李郎儀形器宇真
丈夫也亦聞太原有異人乎曰嘗識一人余謂之真人
也其餘將相而已曰其人何姓曰某之同姓年幾曰僅
二十曰今何為曰州將之子也曰李郎能致吾一見乎
曰靖之友劉文靜者與之善因文静見之可也然兄欲
何為曰望氣者云太原有奇氣使吾訪之李郎何日到
太原曰靖計之某日當逹曰逹之明日方曙候我于汾
陽橋言訖乘驢而去其行如飛廻顧已失矣公與張氏
且驚且懼久之曰烈士不欺人固無畏也促鞭而行及
期入太原候之相見大喜偕詣劉氏詐謂文靜曰有善
相者思見郎君請迎之文靜素奇其人方議匡輔一旦
聞客有知人者其心可知遽致酒延之使回而到不衫
不履裼裘而來神氣揚揚貎與常異虬鬚默然于坐末
見之心死飲數杯而起招靖曰真天子也吾見之十得
八九矣然須道兄見之李郎宜與一妹復入京某日午
時訪我于馬行東酒樓下有此驢及瘦騾即我與道兄
俱在其上矣又別而去之靖與張氏及期訪焉宛見二
乘攬衣登樓而虬鬚與道士方對飲見靖驚喜召對環
飲十數廵曰樓下匱中有錢十萬可擇一深隱處駐一
妺某日復會我于汾陽橋下靖如期至則道士與虬鬚
已先到矣仍俱詣文靜時方奕棋揖起而話心焉文靜
飛書迎文皇看道士對奕虬鬚與靖旁立焉俄而文皇
到來精彩驚人揖而坐神氣清朗滿坐風生顧盼偉如
也道士一見慘然失棋子曰此局輸矣輸矣于此失却
局竒哉救無路矣復奚言奕罷請去既出謂虬鬚曰此
世界非子世界他方圖之可矣勉之勿以為念因共入
京虬鬚曰計李郎之程某日方到到之明日可與一妺
同詣某坊小宅相訪欲令新婦祇謁兼議從容無前却
也言畢吁嗟而去靖策馬而歸遂與張氏同往見一小
板門扣之有應者云三即令候李即一娘子久矣延入
重門門愈壯麗奴婢四十餘人羅列庭前奴二十人引
靖入東廳婢二十人引張氏入西廳廳之陳設頗極精
異巾箱糚奩冠蓋首飾之盛非人間之物巾櫛既畢又
請更衣衣甚珍奇既畢傳云三郎來乃虬鬚也紗帽禓
裘亦有龍虎之狀歡然相見催其妻出拜蓋真天人也
于是四人對坐牢饌畢陳女樂列奏其飲食妓樂若自
天降非人間之物食畢行酒而家人自堂來舁出兩牀
各以錦繡帕覆之既呈盡去其帕乃文簿鑰匙耳虬鬚
指謂曰此珍寶貨泉之數吾所有悉以充贈向者本欲
于此世界求事或當一二十年建少功業今既有主住
亦何為太原李氏真英主也海内即當太平李郎以奇
特之才輔清平之主竭忠盡行必極人臣一妹以天人
之資藴不世之藝從夫之貴榮極軒裳非一妹不能識
李即亦不能存李郎非李郎不能遇一妹亦不能榮一
妹起陸之漸際會如斯虎嘯風生龍吟雲起固當然也
將予之贈以佐真人贊功業也勉之哉此後十餘年東
南數千里外有異事是吾得志之秋也妹與李郎可瀝
酒相賀因命家僕列拜曰李郎一妹是汝主也言畢與
其妻戎裝從一奴乘馬而去數步乃不復見靖據其宅
遂為豪家得以助文皇締構之資遂匡大業貞觀十年
靖以左僕射同平章事東南蠻奏有海賊以千艘帶甲
者十萬人入扶餘國殺其主自立國已定靖知虬鬚之
得志也歸告張氏具禮相賀瀝酒東南祝拜之是知真
人之興非英雄所覬況非英雄乎人臣之謬思亂者乃
螗臂扼轍耳我皇家垂福萬葉豈虚言哉或曰衞公之
兵法半乃虬鬚所傳信哉
太宗征遼李衞公病不能從帝使執政等召之不果起
帝曰吾知之矣明日駕臨其第執手與別衞公曰老臣
宜從但犬馬之疾增甚帝撫其背曰勉之昔司馬仲逹
非不老病竟能自強立勲魏室公叩頭曰老臣請輿病
行至相州疾篤而不能進上至駐驛山高麗與靺鞨合
軍四十里太宗有懼色江夏王進曰高麗傾國以拒王
師平壤之守必弱請假臣精卒五千覆其本根則數十
萬之衆可不戰而降帝不應既合戰為敵所乘殆將不
振還謂衞公曰吾以天子之衆困于蕞爾之夷何也靖
曰此道宗所解時江夏王在側帝顧之道宗具陳前言
帝悵然曰當時忽遽不憶也
太宗謂尉遲敬德曰人言卿反何故對曰臣反是實臣
從陛下討逆伐叛惟憑威靈幸而不死然所存刃鋒也
今大業已定而反疑臣乃悉解衣投于地以見所傷之
處帝對之流涕曰卿衣矣朕以不疑卿故以相告何反
以為恨太宗謂敬德曰朕將嫁女與卿稱意否敬德笑
曰臣雖鄙陋亦不失為夫婦之道臣每聞古人云富不
易妻仁也竊慕之願停聖恩叩頭固讓帝嘉之而止
薛萬徹尚平陽公主人謂太宗曰薛駙馬無才氣因此
公主羞之不同席者數月帝聞之大笑置酒召諸壻盡
往獨與薛歡語屢稱其美因對握槊賭所佩刀帝佯為
不勝解刀以佩之酒罷悦甚薛未及就馬主遽召同載
而還重之踰于舊日
中書令馬周以布衣上書太宗覽之未及終命召之乃
陳世事莫不施行
太宗嘗以飛白書賜馬周曰鳳鸞冲霄必假羽翼股肱
之寄要在忠力又高宗嘗為飛白賜侍臣戴至德曰泛
洪源俟舟楫郝處俊曰飛九霄假六翮李敬元曰資啟
沃罄丹誠崔知悌曰罄忠節贊皇猷其詞皆有比興
率更歐陽詢行見古碑晉索靖所書駐馬觀之良久而
去數百步復還下馬佇立疲倦則布裘坐觀因宿其旁
三日而去
李太史與張文收坐忽見暴風自南而至李曰南五里
當有哭者張以為音樂左右馳馬觀之則遇送葬者有
鼓吹焉
褚遂良貴顯其父亮尚在乃別開門敇嘗有所賜遂良
使者由正門而入亮出曰渠自有門
太宗宴近臣戲趙公無忌令嘲歐陽率更曰聳膊成山
字埋肩不出頭誰教麟閣上畫此一獼猴詢應聲曰索
頭連背煖完襠畏肚寒只由心溷溷所以面團團帝斂
容曰歐陽詢汝豈不畏皇后聞耶趙公后之弟
侯君集為兵部尚書以罪流嶺南于其家得二美人容
色絶代太宗問其狀曰自小常食人乳而不飯
侯君集家有金簟二甚精妙御府所無隱而不獻後君
集獲罪乃于其家得之
太宗朝泥婆羅獻娑羅𣗳一名菩提葉似紅藍實如蒺
藜
太宗病出英公為疊州都督謂高宗曰李勣才智有餘
屢更大任恐其不厭服于汝故有此授我死後可親任
之若遲疑顧望便當殺之勣奉詔不及家而去
唐貞觀元年長安客有買妾者居之數年嘗忽不知所
之一夜提人首而告夫曰我有父冤故至此今報矣請
歸涕泣而訣出門如風俄頃却至斷所生子喉而去
袁利貞為太常博士高宗將會百官命婦于宣政殿並
設九部樂利貞諫曰臣以前殿正寢非命婦宴會之地
𧰼闕路寢非倡優進御之所請命婦會于別殿九部樂
從東西而入散樂一色伏望停省若于三殿別所可備
極恩私高宗即令移于麟德殿至會日中書侍郎薛元
超謂利貞曰卿門傳忠鯁所獻直言不加厚賜何以奬
勸賜綵百匹遷祠部員外
高宗腦癰殆甚待詔秦鳴鶴奏曰須針百會方止則天
大呼曰天子頭上可是出血處上曰朕意欲針即時眼
明云諸苦悉去殊無妨也則天走于簾下自負銀錦等
賞賜如向未嘗怒也
高宗將下詔遜位于則天攝知國政召宰臣議之郝處
俊對曰禮經云天子理陽道后理陰德然則帝之與后
猶日之與月陰之與陽各有所主不相奪也若失其序
上則謫見于天下則禍成于人昔魏文帝著令崩後尚
不許皇后臨朝奈何遂欲自禪位天后況天下者高祖
太宗之天下非陛下之天下正合謹守宗廟傳之子孫
不可持國與人有私于后惟陛下審詳中書侍郎李義
琰進曰處俊所引經典其言至忠惟聖慮無疑則蒼生
幸甚高宗乃止及天后受命處俊已歿孫𧰼竟被族誅
始則天以權變多智高宗將排羣議而立之及得志威
福並作高宗舉動必為掣肘高宗不勝其忿時有道士
郭行真出入宫掖為則天行厭勝之術内侍王伏勝奏
之高宗大怒密詔上官儀廢之儀因奏天后專恣海内
失望請廢黜以順天心高宗即令儀草詔左右馳告則
天則天遽訴詔草猶在高宗恐有怨懟待之如初且告
之曰此並上官儀教我則天遂誅儀及伏勝等並賜太
子忠死自此政歸武后天子拱手而已
閻立本總章元年以司平大常伯拜右相有文學善寫
真
高宗朝太原王范陽盧榮陽鄭清河博陵崔隴西趙郡
李等七姓恃有族望恥與諸姓為婚乃禁其自婚娶于
是不敢復行婚禮密裝飾其女以送夫家
武后時投匭者或不陳事而謾以嘲戲之言乃置使閱
其書奏然後投之匭匭之有司自此始也初置匭有四
門其制稍大難于往來後遂小其制度同為一匭依方
色辨之漢時趙廣漢為穎川太守設缿筩言事者投書
其中匭亦缿筩之流也梁武帝詔于謗木肺石函旁各
置一凾横議者投謗木函求逹者投肺石函即今之匭
也初則天欲通知天下之事有魚保宗者頗機巧上書
請置匭以受四方之書則天悦而從之徐敬業于廣陵
作逆保宗曾與敬業造刀車之屬至是為人所發伏誅
保宗父承暐自御史中丞坐貶儀州司馬明皇以匭字
聲似鬼改匭使為獻納使乾元初復其舊名
洛東龍門香山寺上方則天時名望春宮則天御石樓
坐朝文武百執事班于水次
國有大赦則命衛尉𣗳金雞于闕下武庫令掌其事金
雞為首建之于高橦之上宣赦畢則除之凡建金雞則
先置鼓于宫城門之左視大理及府縣囚徒至則撾其
鼓案金雞魏晉以前無聞焉或云始自後魏亦云起自
呂光隋百官志云北齊尚書省有三公曹赦日建金雞
蓋自隋朝廢此官而為衞尉所掌北齊每有赦宥則于
閶闔門前𣗳金雞柱下取少土云佩之利官數日間遂
成坑所司亦不禁約武成帝即位其後河間王孝琬為
尚書令先時有謠言河南種榖河北生白楊𣗳頭金雞
鳴祖孝徵與和士開譖孝琬曰河南河北河間也金雞
言孝琬為天子建金雞也齊主信之而殺孝琬則天封
嵩岳大赦改元萬歲登封壇南有大𣗳𣗳杪置金雞因
名𣗳為金雞𣗳
宋璟劾張昌宗等反狀武后不應李邕立階下大言曰
璟所陳社稷大事陛下當聽后色解即可璟奏邕出或
讓曰子位卑一忤旨禍不測邕曰不如是名亦不傳
蘇安恒博學尤明周禮左氏長安二年上疏請復子明
辟奏疏不納魏元忠為張易之所構安恒又申理之易
之大怒將殺之賴朱敬則桓彦範等保護獲免後坐節
憫太子事下獄死睿宗即位下詔曰蘇安恒文學立身
鯁直成操往年陳疏忠讜可嘉屬回邪擅權奄從非命
興言軫悼用惻予懷可贈諫議大夫
近代言樂衞道弼為最天下莫能以聲欺者曹紹䕫與
道弼為樂令比監郊享御史有怒于紹䕫欲以樂不和
為之罪雜叩鐘磬使闇別之無誤者由是反歎服其能
洛陽有僧房中磬子夜輙自鳴僧以為怪懼而成疾求
術士百方禁之終不能已曹紹䕫素與僧善適來問疾
僧遽以告俄頃輕擊齋鐘磬復作聲紹䕫笑曰明日盛
設饌余當為除之僧雖不信其言冀其或效乃置饌以
待紹䕫食訖出懷中錯鑢磬數處其聲遂絶僧苦問其
所以紹䕫曰此磬與鐘律合故擊彼應此僧大喜其疾
便愈
裴知古自中宗武后朝以知音律直太常路逢乘馬聞
其聲竊曰此人即當墜馬好事者隨而觀之行未半坊
馬忽驚墜殆死又嘗觀人迎婦聞婦佩玉聲曰此婦不
利姑是日有疾竟亡其知音皆此𩔖也又善攝衞開元
十三年終且百歲
曹懷舜金鄉人父繼叔死王事懷舜授遊擊將軍歷内
外兩官則天嘗云懷舜久歷清資屈武職後轉右玉鈐
衞將軍
則天時郎吏王上客自恃才藝意在前行外郎後除水
部員外頗懷憤惋同列張敬忠以詩戲曰有意嫌工部
專心覓考功誰知脚蹭蹬幾落省牆東議者戲云畿尉
有六道入御史為佛道入評事為仙道入京尉為人道
入畿丞為苦海道入縣令為畜生道入判司為餓鬼道
左史東方虬每云二百年後乞爾西門豹作對
蘇味道詞亞于李嶠時稱蘇李崔融嘗戲蘇曰我詞不
如公有銀花合也蘇即答猶不及公金銅釘謂今同丁
令威也
劉希夷詩曰年年歲歲花相似歲歲年年人不同其舅
即宋之問也苦愛此兩句知其未示人懇乞此兩句許
而不與之問怒以土囊壓殺之劉禹錫曰宋生不得死
天報之矣
張文瓘之為大理獲罪者皆曰為張卿所罰不枉也
張柬之等既遷則天于上陽宮中宗猶以皇太子監國
告武氏之廟時累日陰翳侍御史崔渾奏曰方今國命
初復當正徽號稱唐順萬姓之心奈何告武氏廟廟宜
毁之復唐鴻業天下幸甚中宗深納之制命既行陰雲
四霽萬里澄廓咸謂天人之應
中宗時兵部尚書韋嗣立新入三品侍郎趙彦昭假金
紫吏部侍郎崔湜復舊官上命燒尾令于興慶池設食
至時敕衞尉陳設尚書省諸司各具綵舟遊勝飛樓結
艦光奪霞日上與侍臣親臨焉既而吏部船為仗所隔
兵部船先至嗣立奉觴獻夀上問吏部船何在崔湜步
自北岸呼之遇戸部雙舸上結重樓兼聲樂一部即呼
至岸以紙書作吏部字貼牌上引至御前上大悦以為
兵部不逮也俄有風吹所帖之紙為嗣立所見遽奏云
非吏部船上令取牌探紙見戶字大笑嗣立請科湜罪
上不許但罰酒而已
薛令之閩之長溪人神龍二年趙彦昭下進士及第後
為左補闕兼太子侍講時東宮官冷落之次難進令之
有詩曰明月夜團團照見先生盤盤中何所有苜蓿長
闌干飯澁匙難綰羹稀筯易寬只可謀朝夕那能度歲
寒明皇幸東宮見之不悅以為諷上援筆酬曰啄木觜
距長鳳凰毛羽短若嫌松桂寒任逐桑榆暖令之遂謝
病歸及肅宗即位召之詔下而令之已卒
景龍初有韓令珪起自細微好以行第呼朝士尋坐罪
為姜武略應云且扺承曹大無煩喚姜五流何故遽行
此姜武略應云且抵承曹大無煩喚姜五
兵部尚書韋嗣立景龍中中宗與韋后幸其莊封嗣立
為逍遥公又改其所居鳳凰原為清虚原鸚鵡谷為幽
棲谷
中宗崩既除喪吐蕃來弔或曰若擇宗室最長者素服
受禮于彼其可乎舉朝稱善而從之
徐彦伯常侍睿宗朝以相府之舊拜羽林將軍徐既文
士不悅武職及遷謂賀者曰不喜有遷且喜出軍
和元祐為貞化府長史景龍末元祐獻詩十首其詞猥
陋皆寓言嬖幸而意及兵戍韋氏命鞫于大理而將戮
之月餘而韋氏伏誅其詩言若符讖景雲初以元祐為
千牛衞長史
韋鏗初在意司邵炅蕭嵩同昇殿神武皇帝即位及詔
出炅嵩俱加朝散獨鏗不及炅鼻高嵩鬚多並𩔖鮮卑
鏗嘲之云一雙獠子著緋袍一箇鬚多一鼻高相對衙
前捺且立自言身品世間毛鏗白肥而短他日忽于承
天門風眩踣地炅詠曰飄風忽起團團㢠廻倒地還如脚
被鎚莫怪殿上空行事直為元非五品才
郗昂性捷直源乾曜嘗戲之曰謝安云郗生可謂入幕
之賓矣豈非遠祖否郗曰猶勝以氏為秃髮若不遇後
魏道武稱曰同源賜之源氏豈可列姓苑乎源遂屈後
與杜黃裳同學于嵩陽二人同中第郗以安禄山偽官
貶歙縣尉黃裳入相後除中書舍人
源乾曜因奏事稱旨上悅之驟拔用歷戸部侍郎京兆
尹以至宰相暇日上獨與力士語曰汝知吾拔用乾曜
之速乎曰不知也上曰吾以其言語容貎𩔖蕭至忠故
用之力士對曰至忠豈不嘗負陛下何念之深上曰至
忠晚乃謬耳其初立朝得不為賢相乎上之愛才宥過
聞之者莫不感悅
魏知古性方直景雲末為侍中明皇初即位獵于渭川
時知古從駕因獻詩以諷手詔褒美賜物五十段後兼
知吏部尚書典選事深為稱職所薦用人咸至大官
倪若水為汴州刺史明皇嘗遣中官往淮南採捕鵁鶄
及諸水禽上疏諫手詔答曰朕先使人取少雜鳥其使
不識朕意將鳥稍多卿具奏之詞誠忠懇深稱朕意卿
逹識周材義方敬直故輟綱轄之重委方面之權果能
閑邪存誠守節彌固骨鯁忠烈遇事無隱言念忠讜深
用喜慰今賜物四十段用答至言
汝南王璡寧王長子也姿容妍美明皇鍾愛授之音律
能逹其旨每隨遊幸常戴砑絹帽打曲上摘紅槿花一
朵置于帽上笪處二物皆極滑久之方安遂奏舞山香
一曲而花不墜樂家云定頭項難在不動搖上大喜賜
金器一廚因曰花奴(原注璡小字)資質明媚肌髮光細非人
間人寧王謙謝隨而短斥之上笑曰大哥過慮阿瞞自
是相師(原注上于諸親嘗親稱此號)夫帝王之相且湏有英特越逸
之氣不然湏有深沈包育之度若花奴但英秀過人悉
無此狀故無猜也而又舉止淹雅當更得公卿間令譽
耳寧王又笑曰若如此臣乃輸之上曰若此一條阿瞞
亦輸大哥矣寧王又謝上笑曰阿瞞贏處多大哥亦不
用撝挹衆皆歡賀
開元二十七年八月詔策夫子為文宣王改修殿宇封
夫子後為文宣公仍長任本州長史代不絶先時廟夫
子在西牖之下武德初并祀周公周公南面故夫子配
坐西方貞觀中廢祀周公而夫子西位不改至是移就
兩楹南面正位十哲東西侍立又封顔子為兖公閔子
為費侯伯牛為鄆侯仲弓為薛侯冉有為徐侯子路為
衞侯宰我為齊侯子貢為黎侯子游為吳侯子夏為魏
侯曾參以下並為伯其兩京文宣廟春秋二仲釋奠軒
懸之樂八佾之舞牲以太牢州縣以少牢而無樂
學舊六館有國子館太學館四門館書館律館算館國
子監都領之每館各有博士助教謂之學官國子監有
祭酒司業丞簿謂之監官太學諸生三千員新羅日本
諸國皆遣子入朝受業天寶中國學增置廣文館在國
學西北隅與安上門相對廊宇粗建會十三年秋霖一
百餘日多有倒塌主司稍稍毁撤將充他用而廣文寄
在國子館中尋屬邊戈内擾館宇至今不立
明皇時羽林將劉洪善騎射嘗對御使人于風中擲鵝
毛洪連箭射之無有不中
蘇味道初拜相門人問曰方事之殷相公何以燮和味
道但以手摸牀稜而已時謂摸牀稜宰相
明皇在東都宮中有怪明日召宰相欲西幸裴稷山張
曲江諫曰百姓場圃未畢請待冬仲是時李林甫初為
相竊知上意及旅退佯為蹇步上問何故脚疾對曰非
疾願獨奏事乃言二京陛下東西宮也將欲駕幸焉用
選時假使有妨刈穫獨可蠲免沿路租稅臣請宣示有
司即日西幸上大悦自此車駕至長安不復東旬日耀
卿九齡俱罷而牛仙客進
自古帝王五運之次凡有二說鄒衍則以五行相勝為
義劉向則以五行相生為義漢魏共遵劉說唐承隋代
火運向為土德衣服尚黃旗幟尚赤常服赭赤也赭黃
色之多赤者或謂之柘木其義無取高宗時王勃著大
唐千年歷國家土運當承漢氏火德上自曹魏下至隋
室南北兩朝咸非一統不得承五運之次勃言迂闊未
為當時所許天寶中上書言事者多為詭異以冀進用
有崔昌採勃舊說遂以上聞上納焉下詔以唐承漢自
隋以前歷代帝王皆屏黜更以周漢為二王後是歲禮
部試土德惟新賦即其事也及楊國忠秉政自以為隋
氏之宗乃追貶崔昌并當時議者而復&KR0566;介二公焉
扶風太守房琯申當郡苖損國忠怒以他事推之自是
天下有事皆潛申國忠以取可否
楊國忠嘗會親知吏部銓事且欲噱以娛之呼選人名
引人于中庭不問資序短小者道州參軍鬍者與湖州
文學簾中大笑
明皇好神仙往往詔郡國徵奇異之士有張果者則天
時聞其名不能致上亟召之乃與使俱來其所為變怪
不測有邢和璞者善算術視人投算而究其善惡夭夀
上使算果懵然莫知其甲子又有師夜光者善視鬼後
召果與坐密令夜光視之夜光奏曰果今安在臣願見
之而果坐于上前久矣夜光終莫能見上謂力士曰吾
聞奇士至人外物不足以敗其中試飲以堇汁無苦者
真奇士也會天寒方甚便以汁進果果遂引飲三巵醺
然如醉顧侍者曰非佳酒也乃寢頃之引鏡視其齒盡
焦且黧命左右取鐵如意擊齒盡墮藏之于帶乃于懷
中出神膏色微紅傅諸墮齒空中復寢久之視鏡齒皆
生粲然潔白上方信其不誣也
明皇時亢旱禁中築龍堂祈雨命少監馮紹正畫西方
未畢如覺雲起生梁棟間俄而大雨
羅公遠多秘異之術最善隱形明皇樂隱形之術就公
遠勤求而學公遠雖傳不盡其妙上每與公遠同為之
則隱没人莫能測若自為之則或遺衣帶或露頭巾脚
宮人每知上之所在也百萬錫賚或臨之以死公遠終
不盡傳其術上怒命力士裏以油幞置于榨下壓殺而
埋弃之不經旬有中官從蜀使回逢公遠乘騾于路笑
而謂曰上之為戲一何虐耶
明皇幸東都秋宵與一行師登天宫寺閣臨眺久之上
四顧凄然歎息謂一行曰吾甲子得終無患乎一行曰
陛下行幸萬里聖祚無疆及西廵至成都前望大橋上
乃舉鞭問左右曰是何橋也節度使崔圓躍馬進曰萬
里橋上歎曰一行之言今果符合吾無憂矣或曰一行
開元中嘗奏上云陛下行幸萬里聖祚無疆故天寳中
幸東都庶盈萬數及上幸蜀至萬里橋方悟焉一行和
尚滅度留一物封識命弟子進于上發而視之乃蜀當
歸也上不諭其意及幸蜀間乃知其深意方歎異之
明皇嘗幸東都天大旱且暑時聖善寺有竺乾僧無畏
號曰三藏善召龍致雨之術上遣力士疾召無畏請雨
無畏奏曰今旱數當然爾召龍興烈風雷雨適足暴物
不可為也上使強之曰人苦暑久矣雖暴風疾雷亦足
快意無畏辭不獲已遂奉詔有司為陳請雨具而幡幢
像設甚備無畏笑曰斯不足以致雨悉令撤之獨盛一
鉢水無畏以小刀于水鉢中攪旋之梵言數百呪水須
臾之間有龍其狀如指赤色首瞰水上俄頃没于水鉢
中無畏復以刀攪水呪者三有頃白氣自鉢中興如爐
烟徑上數尺稍引去講堂外無畏謂力士曰亟去雨至
矣力士馳馬去而四顧見白氣疾旋自講堂而西若尺
素騰上既而昏霾大風震雷暴雨如瀉力士馳及天津
之南風雨亦隨馬而至矣街中大𣗳多拔力士復奏衣
盡沾濕孟温禮為河南尹目見其事温禮子嘗言于李
栖筠與力士同在先朝吏部員外即李華撰無畏碑亦
云前後奉詔禳旱致雨滅火回風昭昭然遍諸耳目也
明皇紫宸殿櫻桃熟命百官口摘之
明皇命射生官射鮮鹿取血煎鹿腸食之賜安祿山哥
舒翰
虢國夫人就屋梁懸鹿腸其中結之有宴則解開于梁
上注酒號洞天聖酒
明皇時以林邑國進白鸚鵡慧利之性特異常者因暇
日以金籠飾之示于三相上再三美之時蘇頲初八相
每以忠讜厲已因前進曰記云鸚鵡能言不離飛鳥臣
願陛下深以為志
申王有高麗赤鷹每獵必置之駕前目之為抉雲兒
明皇嘗三殿打毬榮王墮馬悶絶黃幡綽奏曰大家年
幾不為小聖體又重儻馬力既極以至顛躓天下何望
何不看女壻等與諸色人為之如人對食盤口眼俱飽
此為樂耳傍觀大家馳逐忙遽何暇知樂上曰爾言大
有理後當不復自為也
明皇問黃幡綽是物兒得人憐是物兒者猶何人兒也
對曰自家兒得人憐時楊妃號安祿山為子肅宗在東
宮常危懼上俛首久之上又嘗登北樓望渭見一醉人
臨水卧問左右是何人左右不對幡綽曰是年滿令史
又問曰爾何以知之對曰更一轉入流上大笑上又與
諸王會食寧王噴飯直及上前上曰寧哥何故錯喉幡
綽曰此非錯喉是歕帝或曰鄭滁州臚于曲江見令史
醉卧池岸云更一轉入流又開元中上與内臣作歷日
令高力士挾大胾置黃幡綽口中曰塞穴吉幡綽遽取
上前叵羅内靴中走下倒内財吉上歡甚即賜之上好
擊毬内廐所養馬猶未甚適與幡綽語曰吾欲良馬久
矣誰能通馬經者幡綽奏臣能知之今丞相悉善馬經
上曰吾與丞相言政事外悉究其旁學不聞有通馬經
者爾焉知之幡綽曰臣每日沙堤上見丞相所乘皆良
馬是必能通知上大笑又黃幡綽滑稽不窮嘗為戲上
悅假以緋衣忽一日佩一兔尾上怪問答曰賜緋垂魚
袋上謂曰魚袋本朝官入閤合符方佩之不為汝惜竟
不賜
打毬古之蹵踘也漢書藝文志蹵鞠二十五篇顔注云
鞠以韋為之實之以物蹵蹋為戲鞠陳力之事故附于
兵法蹵音千六切鞠音距六切近俗聲訛謂鞠為毬字
亦從而變焉非古也開元天寶中上數御觀打毬為事
能者左縈右拂盤旋宛轉殊有可觀然馬或奔逸時致
傷斃永泰中蘇門山人劉鋼于鄴下上書于刑部尚書
薛公云打毬一則損人二則損馬為樂之方甚衆何乘
兹至危以邀晷刻之歡耶薛公悦其言圖鋼之形置于
左右命掌記陸長源為贊以美之然打毬乃軍州常戲
雖不能廢時復為之耳今樂人又有蹋毬之戲作彩畫
木毬高一二尺女妓登躡毬轉而行縈回去來無不如
意蓋古蹋鞠之遺事也
拔河古謂之牽鉤襄漢風俗常以正月望日為之相傳
楚將伐吳以為教戰梁簡文臨雍部禁之而不能絶古
用篾纜今代以大麻絙長四五十丈兩頭分繫小索數
百條挂于胸前分兩朋兩向齊挽當大絙之中立大旗
為界震聲呌噪使相牽引以却者為勝就者為輸名曰
拔河中宗曾以清明日御梨園毬場命侍臣為拔河之
戲時七宰相二駙馬為東朋三宰相五將軍為西朋東
朋貴人多西朋奏勝不平請重定不為改西朋竟輸韋
巨源唐休璟年老隨絙而踣久不能興上大笑令左右
扶起明皇數御樓設此戲挽者至千餘人喧呼動地蕃
客庶士觀者莫不震駭進士河東薛勝為拔河賦其詞
甚美時人競傳之
明皇開元二十四年八月五日御樓設繩技技者先引
長繩兩端屬地理鹿盧以繫之鹿盧内數丈立柱以起
繩之直如絃然後技女自繩端攝足而上往來倏忽望
若飛仙有中路相遇側身而過者有著履而行從容俯
仰者或以畫竿接脛高六尺或蹋肩蹋頂至三四重既
而翻身直倒至繩還往曾無蹉跌皆應嚴鼓之節真可
觀也衞士胡嘉隱作繩技賦獻之詞甚宏暢上覽之大
悦擢拜金吾衞倉曹參軍自兵寇覆蕩伶官分散外方
始有此技軍州宴會時或為之
明皇在禁中欲與姚元之論事時七月十五日苦雨不
止泥濘盈尺上令左右以步輦召之
宋開府璟雖耿介不羣亦知音樂尤善羯鼓(原注鼓樂部行丐亂)
(云南山起雲北山起兩者是宋開府所為)嘗與明皇論羯鼓事曰不是青州
石末即須魯山花甆撚小碧上掌下須有朋(原注去聲)肯(原注)
(去聲)聲據此乃漢震第二鼓也且顙用石末花磁固是腰
鼓掌下朋肻聲是以手拍鼓非羯鼓明矣(原注第二鼓左以杖右以)
(指)開府又曰頭如青山峯手如白雨點此即羯鼓之能
事山峯取不動雨點取碎急上與開府兼善兩鼓而羯
鼓偏好以其比漢震稍雅細焉開府之家悉傳之東都
留守鄭叔則祖母即開府之女今尊賢里鄭氏第有小
樓即宋夫人習鼓之所也開府孫沇亦知音貞元中集
樂錄三卷德宗覽而善焉又知是開府之孫遂召對賜
坐與論音樂又召至宣徽張樂使觀焉曰設有舛乖悉
可言之沇沉吟曰容臣與樂官商摧條奏上使宣徽使
就教坊與樂官參議數日二使奏上樂工多言沇曾不
留意不解聲調不審節拍兼有聵病不可議樂上頗異
之久之召對且曰臣年老多病耳實失聽若迨于聲律
不致無業上又使作樂曲問其得失承禀舒遲衆工多
笑之沇顧笑者忽忿怒作色奏曰曲雖妙其間有不可
者上驚問之即指一琵琶云此人大逆戕忍當即去不
宜在至尊前又指一笙云此人神魂已遊墟墓不可更
留供奉上大駭令主司潛伺察之既而琵琶工為人訴
稱六七年前其母自縊不得端由即令按鞫遂伏罪其
笙者乃憂恐不食旬日而卒上益加知遇面賜章綬累
召對每令沇察樂樂工悉惴恐不敢正視沇懼罹禍辭
病而退
李龜年彭年鶴年弟兄三人開元中皆有才學盛名鶴
年能歌詞尤妙製渭州彭年善舞龜年善打羯鼓明皇
問卿打多少杖對曰臣打五千杖訖上曰汝殊未我打
却三豎櫃也後數年又聞打一豎櫃因賜一拂枝杖羯
鼓棬後留傳至建中三年任使君又傳一弟子使君令
取江陵漆盤底瀉水棬中竟不散以其至平故也又云
人聞鼓棬只在調豎慢此棬一調之後經月如初今不
如也
天寳中樂章多以邊地為名若涼州甘州伊州之𩔖是
焉其曲遍繁聲為破後其地盡為西蕃所没破其兆矣
上愛幸安禄山呼之為兒常于便殿與楊妃同樂之祿
山每就坐不拜上而拜楊妃上顧而問之不拜我而拜
妃子何也祿山奏云外國人不知有父只知有母上笑
而赦之祿山豐肥大腹上嘗問此腹中何物而大祿山
尋聲而對腹中但無他物唯赤心而已上以其真而益
親之
張廵將雷萬春于城上與廵語次被賊伏弩射之中萬
春面不動令狐潮疑是木人諜問之知是萬春乃言曰
向見雷萬春方知足下軍令矣然其如天理何廵與潮
書曰僕誠下材亦天下一男子耳今遇明君聖主疇則
屈腰逢豺狼犬羊今須展志云云請足下多服續命之
散數加益智之丸無令病入膏盲坐親斧鑕也
張廵之守睢陽明皇已幸蜀賊氛方熾孤城勢蹙人困
食竭以紙布煑而食之時以茶汁和之而意自如其謝
金吾將軍表曰想峨眉之碧峯豫遊西蜀追綠耳于懸
圃保夀南山逆賊祿山戮辱黎獻羶臊闕庭臣被圍四
十七日凡一千二百餘陣主辱臣死當臣致命之時惡
稔罪盈是賊滅亡之日忠勇如此激勵將士嘗賦詩曰
接戰春來苦孤城日漸危合圍侔月暈分守效魚麗屢
厭黃塵起時將白羽揮裹瘡猶出戰飲血更登陴忠信
應難敵堅貞諒不移無人報天子心計欲何施又聞笛
詩曰岧嶤試一臨鐵騎附城陰不辨風塵色安知天地
心營開星月近戰苦陣雲深旦夕更樓上遥聞横笛吟
時雍丘令令狐潮以書勸誘不納其書有曰宋七昆季
衞九諸子昔斷金成契今乃刎頸相圖云云時劉禹錫
具知宋衞耳剽所得濡毫有遺所冀多聞補其闕也又
說許遠亦有文其祭纛文為時所稱所謂太一先鋒蚩
尤後殿蒼龍持弓白虎捧箭又祭城隍文云眢井鳩翔
危堞龍護皆文武雄健士氣不衰真忠烈之士也劉禹
錫曰此二公天贊其心俾之守死善道向若救至身存
不過是一張僕射耳則張廵許遠之名焉得以光揚于
萬古哉廵性明逹不以簿書介意為真源宰縣有豪華
南金悉委之故時人語曰南金口明府手及廵聞之不
以為事
吳道子訪僧不見禮遂于壁上畫一驢其僧房器用無
不踏踐僧知道子所為謝之乃塗去
王維畫品妙絶工水墨平遠昭國坊庾敬休所居室壁
有之人有畫樂圖維熟視而笑或問其故維曰此是霓
裳羽衣曲第三疊第一拍好事者集樂工驗之一無差
舛
王維為大樂丞被人嗾令舞黃獅子坐是出官黃獅子
者非天子不舞也後輩慎之
或有人報王維云公除右丞王曰吾畏此官屢被人呼
不解作詩王右丞
王縉多與人作碑誌有送潤筆者誤致王右丞院右丞
曰大作家在那邊
天寶中天下無事選六宫風流艷態者名花鳥使主飲
宴
杭州房琯為鹽官令于縣内鑿池構亭曰房公亭後廢
(案唐書房琯傳琯河南人亦未為鹽官令此疑有誤)
驪山華清宮天寶中植松栢徧滿巖谷望之鬱然朝元
閣在北嶺之上最為嶄絶次南即長生殿殿東南湯泉
凡一十八所第一即御湯周環數丈悉砌白石瑩徹如
玉石面皆隱起魚龍花鳥之狀四面石座階級而下中
有䨇白石甕連腹異口甕口中復植䨇白石蓮泉眼自
蓮中涌出注白石之面御湯西南即妃子湯湯稍狹湯
側有紅石盆四所刻作菡萏于白石之面餘湯迤邐相
屬而下鑿作暗竇走水出東南數十步復立一石表湧
出灌注一石盆中後人為也
潞州啟聖宮有明皇攲枕斜書壁處并腰鼓馬槽並存
張弘靖為潞州從事皆見之
北邙山玄元觀南有老君廟殿臺高敞下瞰伊洛神仙
塑像皆開元中楊惠之所製世稱奇巧
鄴西鼓山東北有石鼓俗傳石鼓鳴則兵起左思魏都
賦云神鉦迢遞于高巒靈響特驚于四表案說文鉦似
鈴小者為鐃周禮以金鐃止鼓然則鉦鼓雖同𩔖鉦乃
以金為之直謂石鼓為神鉦失其義矣高齊時石鼓鳴
未幾而齊滅隋季又鳴無何海内崩亂近天寶末石鼓
復鳴俄而幽燕俶擾記傳臨海零陵南康建平天水諸
處皆有石鼓其說多同晉武帝時吳郡臨平湖岸崩出
一石鼓扣之不鳴張華云取蜀郡桐木作魚形擊之則
鳴于是聲聞數十里後十六國迭據三百餘年攻戰不
息是石鼓之鳴咸非吉徵也
費縣西漏澤者漫數十里每歲時雨降即自浮溢蒲魚
之利人實賴焉至白露應節即如掃一夕而乾焉蕭穎
士以年代莫詳記載所闕信殊異也
蕭功曹穎士趙員外驊開元中同居興敬里肄業共有
一靴久而見東郭之跡趙曰可謂疲于道路矣蕭曰無
乃祿在其中
賀監為禮部侍郎時祁王贈制云惠昭太子補齋挽郎
賀大納苞苴為豪子相率詬辱之吏遽掩門賀梯牆謂
曰諸君且散見說寧王亦甚慘澹矣
李白開元中謁宰相封一板上題曰海上釣鰲客李白
宰相問曰先生臨滄海釣巨鼇以何物為鉤線白曰風
波逸其情乾坤縱其志以虹蜺為線明月為鉤又曰何
物為餌白曰以天下無義氣丈夫為餌宰相竦然
宋昌藻考功員外郎之問之子天寳中為淦陽尉刺史
房琯以其名父之子常接遇會中使至州琯使昌藻郊
外接候須臾却還云被額房公顧左右何名為額有參
軍亦名家子斂笏對曰查名詆訶為額房悵然曰道額
者已可笑識額者更奇近代流俗呼丈夫婦人縱放不
拘禮度者為查又有百數十種語自相通解謂之查語
大抵多近猥僻
肅宗在春宮嘗與諸王從明皇詣太清宫有龍見于殿
之東梁上目之問諸王有所見乎皆曰無之問太子太
子俛而未對上問頭在何處曰在東上撫之曰真我兒
也
禮記祭法累代祭名不聞有戟神節神是知無拜祭之
禮也近代受節置于一室朔望必祭之非也凡戟天子
二十四諸侯十今之藩鎮即古之諸侯在其地則于衙
門及罷守藩閫雖爵位崇高亦不許列于私第上元元
年宰相吕諲立戟有司載戟及門諲方慘服乃更吉服
迎而拜之頗為有識者所嗤則知辱命拜賜可也拜戟
祭節大乖于禮
海州南有溝水上通淮楚公私漕運之路也寶應中堰
破水涸魚商絶行州差東海令李知遠主役脩復堰將
成輒壤如此者數四勞費頗多知遠甚以為憂或說梁
代築浮山堰頻有壤決乃以鐡數千萬片填積其下堰
乃成知遠聞之即依其言而堰果立初堰之將壞也輒
聞其下殷如雷聲至是其聲移于上流數里蓋金鐵味
辛辛能害目蛟龍護其目避之而去故堰可成
越僧靈澈得蓮花漏于廬山傳江西觀察使韋丹初惠
遠以山中不知更漏乃取銅葉制器狀如蓮花置盆水
之上底孔漏水半之則沈每一晝夜十二沈為行道之
節冬夏短長雲陰月晦一無所差
嚴武少以強俊知名蜀中坐衙杜甫袒跣登其几案武
愛其才終不害然與章彝善再入蜀談笑殺之及卒其
母喜曰而後吾知免為宮婢矣
杜相鴻漸之父名鵬舉父子而似兄弟之名蓋有由也
鵬舉父嘗夢有所之見一大碑云是宰相碑已作者金
填其字未作者刊名于柱上因問有杜家兒否曰有任
自看之記得姓下有鳥偏旁曳脚而忘其字乃名子為
鵬舉而謂之曰汝不為相世世名鳥旁而曳脚也鵬舉
生鴻漸而名字且前定矣況官與夀乎
杜亞在淮南競渡採蓮龍舟錦纜之戲費金千萬杜鴻
漸為都統并副元帥王縉代之鴻漸謂人曰一箇月乞
索兒一萬貫錢蓋計使料多以此詰俸錢都數也
代宗賜郭汾陽九花虬馬子儀陳讓者久之上曰此馬
高大稱卿儀質不必讓也子儀身長六尺餘九花虬即
范陽節度使李懷仙所獻額高九寸毛拳如鱗頭頸鬃
鬛如龍每一嘶羣馬聳耳身被九花故以為名
郭汾陽雖度量廓落然而有陶侃之僻動無廢物每收
書皮之右𠢐下者以為逐日須至文帖餘悉卷貯每至
歲終則散與主守吏俾作一年之簿所𠢐處多不端直
文帖且又繁積吏不暇剪正隨斜曲聯糊一日所用剺
刀忽折不餘寸許吏乃銛以應召覺愈于全時漸出新
意因削木如半鐶勢加于折刃之上使纔露鋒榼其書
而剺之汾陽嘉其用心曰真郭子儀部吏也(原注言不廢折刃也)
時人遂效之其製益妙
武后已後王侯妃主京城第宅日加崇麗天寳中御史
大夫王鉷有罪賜死縣官簿錄鉷太平坊宅數日不能
遍宅内有自雨亭子簷上飛流四注當夏處之凛若高
秋又有寳鈿井欄不知其價他物稱是安祿山初承寵
遇敕營甲第瓌材之美為京城第一太真妃諸姊妹第
宅競為宏壯曾不十年皆相次覆滅肅宗時京都第宅
屢經殘毁代宗即位宰輔及朝士堂權爭修第舍頗為
煩弊議者以為土木之妖無何皆易其主矣(原注續世說明皇為)
(安祿山起第于親仁坊敕令但窮極壯麗不限財力既成其幄帟器皿充牣其中布帖白檀牀二皆長一丈闊)
(六尺銀平脱屏風帳一方一丈八尺于廚厩之物皆飾以金銀金飯甕一銀淘盆二皆受五斗織銀絲筐及笟)
(籬各一他物稱是雖禁中服御之物殆不及也上令中使護役常戒之曰彼眼大勿令笑我)中書令
郭子儀勲伐蓋代所居宅内諸院往來乘車馬僮客于
大門出入各不相識詞人梁鍠嘗賦詩曰堂高憑上望
宅廣乘車行蓋此之謂郭令曾將出見修宅者謂曰好
築此牆勿令不牢築者釋鍤而對曰數十年來京城逹
官家牆皆是某築祗見人改換牆皆見在郭令聞之愴
然遂入奏其事因固請老
張曇為郭汾陽從事家嘗有怪問于術者對曰大禍將
至唯休退可免曇不之信及方宴席上見血有尼者聞
之勸其杜門不納賓客屏遊宴曇怒而杖之其後曇言
語有失汾陽銜之又屢言同列事或獨後見多值方宴
罷在姬所不可白事必抑門者令通汾陽謂其以武臣
輕忽已益不平後因謂公去所任吏遂發怒囚之以聞
竟杖死
李太尉光弼鎮徐北拒賊衝急總諸道兵馬征討之務
皆自處置倉儲府庫軍州差補一切並委判官張傪傪
明練庶務應接如流欲見太尉論事太尉輒令判官商
量將校見傪禮數如見太尉由是上下清肅東方晏然
天下皆謂太尉能任人
代宗時百寮立班良久閤門不開魚朝恩忽擁白刃十
餘人而出曰西蕃頻犯郊圻欲幸河中如何宰臣以下
不知所對給事劉某出班抗聲曰敕使反也屯兵無數
何不捍寇而欲脅天子去宗廟仗内震聳朝恩大駭而
退因此罷議
顔真卿為尚書左丞代宗車駕自陜府還真卿請先謁
五陵孔廟而後還宮宰相元載謂真卿曰公所見雖美
其如不合時宜何真卿怒而前曰用舍在相公言者何
罪然朝廷事豈堪相公再破除耶載深銜之
代宗欲相李泌元載忌之帝不得已出泌約曰後召當
以銀為信忽除銀青光祿大夫泌知載敗已且相矣未
幾果然
柳相初名載後改為渾佐江西幕嗜酒好入鄽市不事
拘檢時路嗣恭初平五嶺元載奏言嗣恭多取南人金
寶是欲為亂陛下不計試召必不入朝三伏中追詔至
嗣恭不慮請待秋凉以修覲禮渾入泣諫曰公有功方
暑而追是為執政所中今少遷延必族滅矣嗣恭懼曰
為之奈何渾曰健步追還表緘公今日過江宿石頭驛
乃可從之代宗謂元載曰嗣恭不俟駕行矣載無以對
元相載用李紓侍郎知制誥元敗欲出官王相縉曰且
留作誥待發遣諸人盡始出為婺州刺史又曰獨孤侍
郎求知制誥試見元相元相知其所欲迎謂常州曰知
制誥可難堪心知不我與也乃薦李侍郎紓時楊炎在
閣下忌常州之來元阻之乃二人之力也
元伯和李騰騰弟淮王縉時人謂之四凶劉宗經執經
兄弟入八元數
李紓侍郎好諧戲又服用華鮮嘗朝回與同列入坊門
有負販者呵不避李罵云頭錢價奴兵輙衝官長負者
顧而言曰八錢價措大漫作威風紓樂採異語使僕者
訪八錢之義答只是衣短七耳同列為言紓甚慙
元載擅權多年客有為都盧緣橦歌欲諷其至危之勢
覽之泣下
鄭相珣瑜方上堂食王叔文至韋執誼遽起延入閣内
珣瑜歎曰可以歸矣遂命駕不終食而出自是罷免
元載敗妻王氏曰某四道節度使女十八年宰相妻今
日相公犯罪死即甘心使妾為㫪婢不如死也主司上
聞俄而亦賜死元載于萬年縣佛堂子中謂主者乞一
快死也主者曰相公今日受些汚泥不怪也乃脱穢襪
塞其口而終
顔真卿集和政公主神道碑詩美下嫁書傳築館貴其
中禮載籍稱焉漢魏已還寂寥罕嗣以蕩陵德則維其
常皇唐勃興王道丕變平陽起娘子之軍于司竹襄城
行匹庶之禮于宋公常樂糺匡復之師于武后皆前古
之所未有其或生知禮樂周旋法度躬行婦道以懋大
倫克順天經光昭懿烈名言之所莫究書記之所未聞
聚衆美于一身鄰太虛而獨立者其唯和政公主乎公
主姓李氏隴西成紀人皇唐玄宗大聖大明孝皇帝之
孫肅宗文明武德大聖大宣孝皇帝之第二女帝女之
崇于斯為盛今天子之同母曰章敬皇太后后之在襁
褓也后父贈太尉吳君曰令珪嘗游宦蜀中使道士勾
規占之規驚起曰此女貴不可言是生二子男為人君
女為公主嫁于柳氏其後竟配肅宗生今上及公主神
所命也厥惟舊哉公主三歲而孤即能孺慕育于儲妃
韋氏純孝過人幼而聰惠長而韶敏穠華秀整令德芬
馨婉嫕發于天姿肅雍形于鑒寐奉今上以悌逹事韋
妃如所生繇是特為肅宗之所賞愛至若左右圖史開
示佛經金石絲竹之音繢畫工巧之事耳目之所聞見
心靈之所領略莫不一覽懸解終身不忘天寳九載春
三月既望封和政公主降于河東柳潭既笄之三載矣
潭周太保敏之五代孫皇唐蘄州刺史懷素之曾孫贈
祕書監岑之第四子衣冠地胄輝映當朝初以美秀承
家中以名聲華國道勝而貴能下善謙尊而休有烈光
士林偉之解褐左内率府胄曹轉穎王府戶曹陳留郡
司功參軍以人門第一選尚公主拜太子洗馬亦既好
合雅相敬貴雖柳侯秉彛有度能降帝女之心而公主
率履由衷每抗古人之節故宗族胥睦不獨親其親先
後大同莫敢私其子竭力供侍不務華采服無金翠之
飾居有冰雪之容每至朔月六參朝天旅進嫣然班叙
之内迴出神仙之表亦非希企之所及也洎凶羯亂常
潼關不守玄宗幸蜀妃后駿奔姊曰寧國公主孀嫠屏
居誰或訃告乃棄其三子取其夫之乘以乘之柳侯徒
行公主愧焉下而同趨者日且百里每臻坎險必先濟
寧國而後從之柳侯辭公主曰我若先涉脱有危急不
能俱全則棄我姊矣柳侯感歎躬負薪之役公主怡然
親饋餼之事伯姒華陰楊氏太真妃之姊也貴倖前朝
勢傾天下公主交無諂黷思未綢繆楊且云亡以孤見
託馬嵬之役無噍𩔖焉感其一言悉力營贍男登服冕
之位女獲乘龍之匹出入存恤過于己子雖其密親罔
或能辨柳之親眤伯仲姑姊隱儭將迎唯恐不至糾逖
疏屬撫循惸嫠繇内及外終始如一孤窮滿目榮悴殊
倫居薄推厚未嘗懈倦衣服飲食等無有差互或未周
嬰孩罔及每至伏臘礿祠丞嘗必具禮衣花釵之飾以
躬中饋堂室之奠式燕孫謀豈無婢使姿性純儉不以
迄成先聖休之寶書清問秋八月玄宗至蜀仍舊邑而
冊公主以潭為駙馬都尉銀青光祿大夫太僕卿屬狂
將興禍稱兵向闕玄宗親御闉闍臨視誅討駙馬率領
家豎折衝張義童等鬭于門中公主及寧國彀弓迭進
駙馬乘勝突刃所向無前斬馘擒生殆逾五十節使時
宰具以表聞玄宗自繫誥示先帝懇讓莫當策勲遂寢
今上之為元帥也躬擐甲胄率先將卒舉兩京若拾遺
摧兇寇如振槁勞旋方及帑藏其空公主貿遷有無億
則屢中數逾千萬悉畀縣官論者難之肅宗彌留衆皆
迭侍主獨瞻依不去于旁帝有間䀌而謂之曰汝之純
孝乃能至是遂賚莊一區帝愛季女曰寳貞公主因奏
曰八妹未有請以賜之泣而諫焉哀動左右西陵遷窆
上戒主曰凡厥親身之物必誠必信勿之悔焉主罄家
有無以邑入千萬潛充經費上深感歎焉上既宅亮陰
未忍臨政人之疾苦事之得失豈嘗私謁動必以聞上
敬異之朝廷賴焉廣德元年冬上既東幸主志期扈蹕
廻兵充斥咫尺不通因至荆南慰薦諸將方隅載謐職
貢以修主有力焉上之在陜憂主乏匱乃命中使屢敕
節度及轉運使隨主所須務令肅給主以國用罄空退
而歎曰吾方竭家財以資戰士其能饕餮首冒國經唯
請名香數斤施于佛寺為上祈福而已王公戚屬相携
而至者藍縷膩囊襁負鱗次竭其資斧親自瞻恤聚而
泣之悲感行路初次商於頓于傳置羣盗蝟起奄及驛
亭呼而犒之曉以禍福一言革面願比家奴之死靡他
至今猶在緬惟罔極無所寘哀從母薛氏遺孤四人分
宅居之皆俾成立萊莘兄弟盡列通班二女有行克配
良士主之慈忠悉皆若是親臨稼穡躬儉節用不憚煩
縟雅好組紃駙馬裳衣必親裁紩爰及子女罔衣綺紈
綻新皆成主手每加訓誨惷廸檢押廣德二年春二月
歸于上都諸主高會議際夫黨覿其親族多曠周旋咸
以為時經百罹粗略可也主抗詞曰女之移天遂成他
族怙貴長傲何以律人上方理定聞必不悦諸主蹶然
競崇討習禮之降殺親之薄厚翕然一變職主之由夏
六月才生魄屬邊候不謹烽及京師城中震驚圜視無
色主既彌月體未甚安曰事亟矣其入言之駙馬請間
主曰吾業已行矣駙馬獨無兄乎因乘檐子直至寢殿
乃悉索闕遺備陳利病以奏之上欣然嘉納所言未䆒
傍或負來因爾退歸遲明誕育展轉怊悵不能彌忘時
屬炎暍熱病有加聖情憂軫起坐失次天醫内官相繼
旁午彼蒼不惠以其月二十有五日辛卯薨于常樂坊
之私第春秋三十有六嗚呼皇上友愛天深痛毒兼至
砉然一呌聲淚俱咽哀動木石豈伊人倫漣漣孔懷如
失于臂曰予此妹國之鴻寳方期同樂云如何殂嗟哉
天實為之胡寧忍予乃輟朝三日命京兆尹監護喪事
一以官供務從優厚柳侯掐膺永悼氣索神傷心苦而
忽然忘生泣盡而繼之以血況乎五男三女或齔或孩
呼阿母而哭無常聲籲昊天而仁覆永絶哺以滋旨嗌
而莫就其為酷痛曷愈子斯以是思哀哀可知矣自朝
及野知與不知聞之失聲罔不震悼棧有青牛素服轅
軛主之薨也踣地哀鳴仰天屑淚三日不秣畜猶若是
臣僕可知主之將薨馭馬先殞捐館之夕游神別墅乘
之周麾徧勞憗遺俾屏不逮田客兼從數騎久已云亡
衆皆驚起髣髴猶見雖所憑則厚而精氣何多主于駙
馬大義敦肅不恃俔天之貴每極家人之禮駙馬雅性
夷簡恬于名利願究衞生之經庶臻久視之道主志深
婉順始慕真宗故于他時並受法籙嘗謂之曰易崇積
善詩貴起予不以忠孝數事迭相告勗者則心有慊焉
率而行之曷嘗廢墜又以為死生恒理先後之間若幸
啟手足必當禭我以道服瘞我于支提往來行言時見
存恤則所懷足矣子若不諱我若此身未亡酒掃塋壠
出入窀穸奉君周旋噫嘻于斯之時以為謔浪豈悟今
者皆符昔言有司奉詔將厚其禮駙馬疏陳皆蒙允許
粵以秋八月十九日甲申其男試太常少卿賜紫金魚
袋晟鴻臚少卿暈試祕書丞賜紫金魚袋杲試殿中丞
昱及三女等虔窆公主于萬年縣義豐之銅人原從理
命也嗚呼風詠褧裳史稱彤管纖微之善載籍猶稱況
乎七葉帝女分形歸妹貴能逮下忠以導君躬德言容
功之美服女師母儀之訓訂之緜古孰與我京昔馬遷
著記謂之實錄有道見述亦云無愧某學于舊史少識
前載歷考往代釐降之盛未有如公主者焉雖壷則家
風每挹如賓之敬而勤崇垂懿敢忘傳信之辭銘曰穠
矣公主玄元之緒聖皇之孫肅宗之女今上之妹生人
之矩德言容功義仁孝忠温良恭儉敬讓弘通率履弗
越高明有融下嫁于柳猗那自久金石著盟瑟瑟斯友
家道以正人倫斯厚鳳凰于飛梧桐是依雝雝喈喈福
祿攸歸和樂既孺德音莫違麟之趾定振振子姓方紹
母師奄摧邦令一人痛毒九有悲詠詔葬于何銅人之
阿支提鬱起宰樹誰過空餘好合來往滂沱
永泰中大理評事孫廣著嘯旨一篇云其氣激于喉中
而濁謂之言激于舌端而清謂之嘯言之濁可以通人
事逹情性嘯之清可以感鬼神致不死故太上老君授
南極真人真人授廣成子廣成子授風后風后授務光
務光授舜舜演之為琴以授禹自後或廢或續有晉大
行仙君孫公得之以得道無所授阮嗣宗所得少分其
後不復聞矣按高氏緯略嘯有十五章一曰權輿二曰
流雲三曰深溪虎四曰高柳蟬五曰空林鬼六曰巫峽
猿七曰下鴻鵠八曰古木鳶九曰龍吟十曰動地十一
曰蘇門孫登隱蘇門山所作也十二曰劉公命鬼仙人
劉根所作也十三曰阮氏逸韻阮籍所作也十四曰正
章十五曰深遠極大非常聲也畢盡五音之極而大道
備矣廣云其事出道書余按人有所思則長嘯故樂則
詠歌憂則嗟嘆思則嘯吟詩云有女仳離條其嘯矣顔
延之五君詠云長嘯若懷人皆是也廣所云深溪虎古
木鳶狀其聲氣可知矣若太上老君相次傳授舜演為
琴崇飾過甚余不敢聞也按詩箋云嘯蹙口出聲也成
公綏嘯賦云動唇有曲發口成音而今之嘯者開口卷
舌略無蹙舌之法孫氏云激于舌非動唇之謂也天寳
末峨眉山道士姓陳來遊京師善長嘯能作鼓霹靂之
引初則聲發調暢稍加散越湏臾穹窿砰磕寫雷鼓之
音忽復震駭聲如霹靂聞者莫不傾慄
至德二年敕天下州縣重定酤酒隨月納税建中二年
更加青苖大歴初税每十文三年加五文敕以御史大
夫充使其後割歸度支使
開元已前有事于外則命使臣否則止罷自置八節度
十採訪始有坐而為使者其後名號益廣大抵生于置
兵盛于興利普于銜命于是為使則重為官則輕故天
下佩印有至四十者大歴中請俸有至百萬者在朝有
太清宮太微宫度支鹽鐵轉運知匭宮苑閑廐左右廵
分案監察館驛監倉監庫左右銜外任則節度觀察諸
軍押蕃防禦團練經略鎮遏招討𣙜鹽水陸運營田給
納監牧長春宮有因時而置者則大禮禮儀禮會刪定
三司黜陟廵撫宣慰推復選補會盟冊立弔祭供軍糧
料和糴此其大略經置而廢者不錄宦官内外悉謂之
使舊為權臣所綰州縣所理後屬中人者有之
大歷中刑部即中程皓家在相州宅前有小池有人造
劒于池内淬之池魚皆死余家井中有魚數十頭因有
急家人以藥臼投之信宿魚皆浮出知魚亦畏鐵焉
大歷末北方有白虹夜見東西屬地封演曰凡虹見皆
當日之衝朝見則在西常與日相近不差分毫今此虹
見之時日在癸則虹見當在丙常時虹影穹崇舉目而
望今虹在北又可平視知日在北方去兹遠矣略計此
當在斗極之北斗極天中也故北方可得而見而日更
在虹之北又甚遼闊故北方不得而見之
苖夫人其父太師也舅張河東也夫延賞也子弘靖也
壻韋太尉也近代衣冠婦人之貴無如苖氏者
唐語林卷五
