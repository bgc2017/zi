唐語林小說家𩔖一(雜事之屬)
提要
(臣)等謹案唐語林八卷宋王讜撰陳振孫書
錄解題云長安王讜正甫以唐小說五十家
倣世說分門三十五又益十七門為五十二
門晁公武郡齋讀書志云未詳撰人效世說
體分門記唐世名言新增嗜好等十七門餘
皆仍舊馬端臨經籍考引陳氏之言入小說
家又引晁氏之言入雜家兩門互見實一書
也惟陳氏作八卷晁氏作十卷其數不合然
陳氏又云館閣書目十一卷闕記事以下十
五門另一本亦止八卷而門目皆不闕蓋𫝊
寫分併故兩本不同耳讜之名不見史𫝊考
書中裴佶一條佶字空格注云御名宋惟徽
宗諱佶則讜為崇寧大觀間人矣是書雖倣
世說而所紀典章故實嘉言懿行多與正史
相發明視劉義慶之專尚清談者不同且所
采諸書存者已少其裒集之功尤不可没惜
其刊本久佚故明謝肇淛五雜組引楊慎語
謂語林罕𫝊人亦鮮知惟
武英殿書庫所藏有明嘉靖初桐城齊之鸞所
刻殘本分為上下二卷自德行至賢媛止十
八門前有之鸞自序稱所得非善本其字畫
漫漶篇次錯亂幾不可讀今以永樂大典所
載參互校訂刪其重複增多四百餘條又得
原序目一篇載所采書名及門𩔖總目當日
體例尚可考見其梗槩蓋明初全書猶存也
惟是永樂大典各條散於逐韻之下其本來
門目難以臆求謹略以時代為次補於刻本
之後無時代者又後之共為四卷又刻本上
下二卷篇頁過繁今每卷各析為二仍為八
卷以還其舊此書久無校本訛脱甚衆文義
往往難通謹取新舊唐書及諸家說部一一
詳為勘正其必不可知者則姑仍原本庶不
失闕疑之義焉乾隆四十九年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
