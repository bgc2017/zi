珊瑚網卷二十二
明汪砢玉撰
法書題跋
宋宣和癸夘御府所藏(見鐵圍山叢談)
晉二王破羌路神諸帖首為竒絶唐人用硬黃臨二
王帖至三千八百餘幅顔魯公墨蹟至八百餘幅歐
虞褚薛及名臣李太白白樂天等書字不可勝會(命宋喬年)
(掌之後繼以米芾輩)
宋潤州蘇氏家藏(見淮海張邦基墨莊漫錄)
太宗賜易簡御書宋玉大言賦并名真戒酒批答鍾
繇賀吳滅關某上文帝表王右軍答會稽内史王述
書雪晴寄山陰張侯帖獻之秋風詞梁蕭子雲節
班固漢文唐褚遂良模本蘭亭李太白天馬歌
賀知章醉中吟張旭書逸人壁顔魯公進文殊碑
讀李陽冰篆新泉銘永禪師真草千文齊已
題贈(以上皆真蹟)
米南宫書史(元章云余閱書白首無魏遺墨故斷自西晉)
晉賢十四帖檢校太師李瑋於侍中王貽永家購得第
一帖張華真楷鍾法次王渾次王戎次陸機次郗鑒次
陸統表晉元帝批答次謝安次王衍次右軍次謝萬兩
帖次王珣次臣詹晉武帝批答次謝方回次郗愔次謝
尚内謝安帖有開元印縫兩小璽建中翰絲乾筆所書
鋒勢鬱勃揮霍濃淡真如烟雲變怪多態清字破損余
親臨得之
濮州李丞相家多書畫其孫直秘閣李孝廣收右軍黃
麻紙十餘帖一樣連成卷字老而逸暮年書也略記其
數帖辭一云白石枕殊佳物深感卿至一云卿事時了
甚快羣凶日夕云云此使鄴下一日為戰場極令人惆
悵豈復有慶年之樂耶思卿一面無緣可歎可歎一云
九日以當力見一云重熙八日過信安一云祠物皆治
護信到便遣來謝云善錯也一云忽書云忽今送一云
鶻等不佳令人弊見此輩吾衰老不復堪此餘不記也
後有先君名下一印曰尊德樂道先君嘗官濮與李柬
之少師以棋友善意其奕勝之予時未生此帖世未見
其此故是右軍名札又有歐陽詢故事十餘帖老筆相
連其子通書評書一卷又張顛絹帖一卷七八帖乃少
時書並在孝廣處
王羲之來戲帖黃麻紙字法清潤是少年所書滿一幅
其間數字難辨六朝寫經褊字注之後人復以雌黃塗
蓋歲久膠落字見五分在丁晉公受繪像恩澤者房下
云晉公故物也欲以二十千見歸余即以其直取君以
與余往來議此帖書粘于後質于其鄰大姓賈氏得二
十千蓋意其可贖今在賈氏十五年矣曾經人用薄紙
搨書墨即透數行仍汙净地可惜其家又有韓擇木八
分一卷唐人薄紙摹五帖一幅
王羲之筆精帖内兩字集在諸家碑上縫有貞觀半印
王獻之日寒帖有唐氏雜蹟印後有兩行謝安批所謂
批後為答也唐太宗不敬獻之慰問帖故于帖上括去
不次獻之白字謂之羊欣以應募而以前帖為薄紹之
書跋尾書官姓名云大歷某年日月下刮去古姓名五
代人題曰薛邕記之後題一行曰某年和傳遺余押字
是薛丞相居正此是和凝丞相改為薛氏故物以遺薛
也其後歸王文惠家文惠孫居高郵并收得褚遂良黃
絹上臨蘭亭一本乏貲之官許余以五十千質之余時
遷葬丹徒約王君友壻宗室時監羅務令輥亦欲往别
約至彼交帖王君後余五日至予方襄大事未暇見之
事竟見云適沈存中借去吾拊髀驚曰此書不復歸矣
余遂過沈問焉沈曰且勿驚破得之當易公王維雪圖
其父嘗與見許也余因不復言後數日王君携褚書見
過大歡曰沈使其壻以二十星資其行請以二十千留
褚書余因不復取後十年王君卒其子居高郵欲成姻
事因賀鑄持至儀真求以二十千售之後蘇頌丞相家
與沈之子傳毅同會問所在白分與其弟矣翊日蘇舜
元子云屢見之
王獻之送梨帖云今送梨三百顆晩雪殊不能佳上有
梨幹黎氏印所謂南方君子者跋尾半幅云因太宗書
卷首見此兩行十字遂連此卷末若珠還合浦劍入延
平大和三年三月十日司封員外郎柳公權紀細題一
行云又一帖十二字連之余辨乃右軍書云思言叙卒
何期但有長歎念告公權誤以為子敬也縫有貞觀半
印世南孝先字題孝先是本朝王曾丞相字劉季孫以
一千置得余約以歐陽修真跡二帖王維雪圖六幅正
透犀帶一條硯山一枚玉座珊瑚一枝以易劉見許王
詵借予硯山去不即還劉為澤守行兩日王始見還約
再見易而劉死矣其子以二十千賣與王防太宗書竊
類子敬公權能于太宗書卷辨出而復誤連右軍帖為
子敬公權知書者乃如此其跋馮氏西昇經唐經生書
也乃謂之禇書者何也蓋能書者未必能鑒予既跋定
之蘇子曕于是題曰家雞野鶩同登俎春矧秋蛇總入
奩君家兩行十二字氣壓鄴侯三萬籖蓋以晉史太宗
贊貶子敬也然唐太宗力學右軍不能至復學虞行書
欲上扳右軍故大罵子敬耳子敬天真超逸豈父可比
也關景輝家刻石子敬帖節過觸事云云甚竒妙真跡
在越州石尤之大夫家今在其子孫尉處
晉庾翼稚恭真跡在張丞相齊賢孫汝欽家古黃麻紙
全幅無端末筆勢細弱字相連屬古雅論兵事有數翼
字上有竇蒙審定印後連張芝王廙草帖是唐人偽作
薰紙上深下淡筆勢俗甚語言亦俗遂使至寳雜于瓦
礫可歎余屢言與汝欽不拆也
中貴高樓楊氏收數帖蕭思話表一思話字有鍾法此
乃無而武帝批答四字君臣筆氣一同紙古後破前完
此是唐人所為然亦佳作今人不能為也又王珉書真
草是真蹟有鍾張法張翼當是作宋翼魏人非真又阮
硏草帖竒古非偽又一帖如竹片書亦好事者為之並
無古印䟦可考
陳僧智永真草書歸田賦在襄陽魏泰處後有一跋題
云開成某年白馬寺臨一過潭記白麻紙書世人收智
永書未有若此真也虞世南出於此書魏誤題曰虞世
南書耳
智永千文唐粉蠟紙搨書内一幅麻紙是真跡末後一
幅上有雙鈎摹字與歸田賦同意也料是將真跡一卷
各以一幅真跡在中搨為數十軸若末無鈎填一字固
難辨也是賈安公物作潤筆送王荆公其弟安國得之
今在葉濤處安國壻也有古䟦云契闊艱難不敢失墜
學歐陽訽行體
唐摹皇象急就章有隸法在故相張齊賢孫直清處右
軍唐摹四帖一帖有裹鮓字薛道祖所收命為裹鮓帖
兩幅是冷金硬黃一幅是禇薄紙摹右軍摹年更妙帖
也其一幅云欲與彦仁集界上平自可且何所諮人乃
王道平平其平字音便又見晉人語氣上有弘文印印
在帖心面上不印縫四邊亦有小開元字印御府帖也
宋子房收得唐開元摹右軍帖末有李林甫等臣䟦今
歸王詵翰林印皆在也内異熱一帖歸薛紹彭
唐人摹右軍丙舍帖暮年書在吕文靖丞相家淑問處
法書要錄載是臨鍾繇帖薛紹彭模得兩本一以見贈
唐摹右軍帖雙鈎蠟紙摹末後一帖是奉橘三百顆霜
未降未可多得韋應物詩云書後欲題三百顆洞庭更
待滿林霜蓋用此事開皇十八年三月二十七日參軍
學士諸葛穎諮議參軍開府學士柳顧言釋智果䟦其
尾
馮京家收唐摹黃庭經有鍾法后有褚遂良字亦是唐
一種偽好物
歐陽詢黃麻紙草書孝經是馬季良龍圖孫大夫直温
所收今歸薛紹彭家又率更令碧牋草聖四幅在故相
齊賢張直清處
吕夏卿子通直君有歐陽詢草書干文蔡襄䟦為智永
通直出示余欲䟦答以必改評乃䟦君欣然遂于古紙
上䟦正通直君失其名字
李錞收歐陽信行書兵箴是劉冲之丞相家物
虞世南頭眩藥方雙鈎模本在鮑思傳家後為俗人添
入羲之兩字傳入晉州法帖以為右軍書聾聵可笑
世南汝南公主銘起草洛陽王護處見摹本云真蹟在
洛陽好事家有古䟦後十年見真蹟在故相張公孫直
清處其後止貞觀十年十一月丁亥朔十六日小字注
云赫赫高門在裴丞相家是其銘然此幅文但至半而
止行下有空白紙猶空十一字此蓋卒日猶未言葬也
闕文尚多安得便言赫赫高門不當後幅却與前幅不
相連屬也其前褾紅綾色如新有名幾玄題其標云故
祭酒崔十八丈綽常與寇章賀拔惎皆以鍳賞相尋每
稱伏膺虞書多歷年所自會昌以來時覩斯帖因致其
真隸有加頃年崔文送予兄弟下第東歸必云此去獲
見汝南帖亦何減于昇第耶所惜者闕其銘文耳咸通
二年春于存神室輟獻子凝良足嗇愛也幾玄不知
為何人虞帖為時所重如此今好事家絶不曾見真蹟摹
本枕卧積時蚛牙頭風四摹帖一關中刻石帖今法帖所
載耳世最少者子敬虞帖今好事家一字亦無耳
有人收得虞永興與圓機書一紙剪開字字賣之至礬
卿二字得麻一斗鶴口二字得銅瓶一枚房村二字得
芋干頭隨人好之淺深
唐中書令河南褚遂良所搨晉右將軍王羲之蘭亭集
序并諫議大夫柳公權所得羣賢詩御史檢法李公麟
製圖皆駙馬王晉卿家所藏所謂三絶
褚登善枯木賦是粉蠟紙搨書後有未能二字予辨是
雙鈎唐人不肯欺人若無此雙鈎二字則皆以為真矣
在承議郎壽春魏綸處余于潤州見之
文勛有一軸黃麻紙李陽冰少時書
吕穆仲侍郎收李陽冰白麻篆一卷筆細與縉雲石刻
相似
劉涇倅吳時得摹帖一卷乃李懷琳偽作七賢帖後人
所撰也内摶赤猿帖云僕不想歘爾夢摶赤猿其力甚
于貔虎良久反覆余乃觀天背地覩穹亦當不爽但僕
之不達安得不憂吉乎報我凶乎詳告三日阮藉白繇
君此帖比今刻石字多乃懷琳所撰語也而法書要錄
所載七賢帖太宗知其偽愛之以貞觀字印之入御府
孫過庭草書書譜甚有右軍法作字落脚差近前而直
此乃過庭法凡世稱右軍書有此等字皆孫筆也凡唐
草得二王法無出其右又有千文一本是少年書不逮
書譜並在王鞏家今歸王詵
張伯高五帖黃經紙少時書辭云往往興來五指包管
等是也在楊傑家傑父學草故收得逐語斷處即剪作
一軸黃油拳經紙與王仲至千文一同並無古印䟦伯
高名犯廟諱予與皎然請集中得之
唐坰處黃楮紙伯高千文兩幅與刁約家一同是暮年
真蹟每辨六七字刁氏者後有李玉徐鉉䟦為人偽刻
建業文房之印印之連合縫印破字每見令人歎息又
薛紹彭收伯高少時絹上草書兩幅
蘇子純藏張顛草書又蘇泌房所藏詞云國士何日得
至南中皆非伯高真跡亦無古印䟦
光八郎帖今歸王詵吕公孺處李邕三帖第一改少傅
帖深黃麻紙淡墨淳古如子敬第二縉雲帖淡黃麻紙
第三碧牋勝和帖以尚書戶部印印縫古印有陳氏圖
書勾德元圖書記唐氏雜迹印丙子歲第一歸薛紹彭
第二歸高公繪第三歸余
張長史虎兒等三帖非真蹟在王詵家
蘇子才收碧牋文殊一幅曾公妙蹟又有與夫夫帖一
幅當是其㛐今在王詵家
唐越國公鍾紹京書千文筆筆圓勁在丞相恭公孫陳
幵處今為宗室令穰所購諸貴人題皆作智永千文予
騐出唐諱闕筆及以遍學寺碑對之更無少異令穰于
是盡剪去諸人䟦余始䟦之
太師顔真卿不審乞米二帖在蘇澥處背縫有吏部尚
書銓印與安師文家争坐帖責峽州别駕帖縫印一同
争坐位帖是唐畿縣獄状磓熟紙韓退之以生紙錄文
為不敏也生紙當是草土所用内小字是於行間添注
不盡又于行下空紙邊横寫與刻本不同此帖在顔最
為傑思想其忠義發憤故頓挫鬱屈意不在字天真罄
露在於此書石刻粗存梗概爾余少時臨一本不復記
所在後二十年寳文謝景温尹京云大豪郭氏分内一
房欲此帖至折八百千衆乃許取視之縫有元章戲筆
字印中間筆氣甚有如余書者面喻之乃云家世收久
不以公言為然
峽州别駕帖白麻紙真字云疎拙抵罪也聖慈含弘猶
佐列藩不遠伊邇是字類糾宗碑清甚又祭濠州使君
文鹿肉帖並是魯公真蹟
山陽簿張君齊賢丞相之後收魯公二帖云奏事官至
又田為憲之功後帖張淑郎官求辟類乞米帖及李太
保帖
曾公一軸五帖見石裔言在兄處
送劉太冲序碧牋書王欽臣故物後有王參政名印王
云因與唐坰兩出書各誤收卷去坰以將才不偶命而
德其無鄰字剪去碧牋宜墨神彩豔發龍蛇生動覩之
驚人不裝背揭去背紙以厚紙散卷之略出即卷去其
子云與智永千文柳公權書柳尊師誌歐陽鄱陽帖並
同葬矣亦可歎息也或謂密為王詵購去
劉涇在宿州平生初收白麻紙臨顔書太冲序乃其秘
笈第一物至潤收封敖行李文饒太尉告許渾詩次得
智永板本千文其後得余家十七帖曰本書及曰本告
吳融司空圖贈𧦬光歌張顛𧦬光亞棲等書韓馬戴牛
柳公權書隂符經有會昌日月姓名為馬玘借去未還
今知其子永稽能保惜在合肥江南文房物也
王仲修收唐湖州刺史楊漢公書有鍾法與襄州羅讓
能書碑同余家亦收一紙後題會昌年臨寫鍾表今易
歸薛紹彭家
懷素絹帖第一帖胷中刺痛第二帖恨不識顔尚書第
三帖律公好事是懷素老筆並在安師文處元祐戊辰
歲安公携至留吾家月餘臨學乃還後有吕汲公大防
已下題今歸章惇
懷素絹帖一軸雜論故事後人分剪為二十餘處王詵
累年遂求足元數又一云史陵者絹帖以六朝古賢一
幀易與王詵
懷素草書祝融高坐對寒峯綠絹帖兩行此字最佳紫
微常刻石有六行今不見前四行問夷庚云與王欽臣
家雜色纈絹背以詩代懷帖同軸今聞王之子為宗室
所購是懷素天下第一好書也
懷素草書楮紙三幅在故相洛陽張公孫直清家
晁端彦收懷素與皇少卿柬大紙一軸筆勢簡古
吕昌道家有懷素兩帖少年所書也今歸錢勰家又王
欽臣有懷素以詩代懷寄浩公碧綠地雜色纈上草書
老筆特妙
馮京家收懷素絹上詩一首
薛紹彭有懷素一軸絹書肅宗行書綾紙千文購於錢
景湛處又王仲至處褚書麻紙一幅楊凝式小字黃麻
紙一幅余皆見之歐陽詢孝經一卷薛臨寄錢公未見
真蹟
洪元慎集右軍越州寺碑真蹟在越州僧正子文處嘗
通書許借未果余託提刑喬執中携告往質看亦不肯
出欲㳂幹至越為家難不果去今要度牒易
張直清家楊凝式數帖真行甚好劉瑗收碧牋王帖上
有勾德元圖書記保合太和印及題顯德歲嘗愛吾家
顧愷之净名天女欲以畫易吾答以若有子敬帖便可
易伯玉答曰此猶披沙揀金此語甚妙
劉涇收許渾烏絲攔手寫詩一百篇字法極不俗第一
篇湘潭雲盡暮烟出巴蜀雪消春水來盡是面覩西南
世界一段物色自有識者知之剪前一幅易與杜介一
幅在王詵處
唐彭王傳徐浩書贈張九齡司徒告付九齡之孫在其
後曲江仲容處用一尺絹書多渴筆有鋒芒辭云主大
厦者柱石之力匡帝業者輔相之功生則保其雄名殁
猶稱其盛德飾終未冗于人望加贈特至於國章故荆
州大督都張九齡維岳降神濟川作相開元之際寅亮
成功讜言定於社稷先覺合於耆蔡永懷賢相可謂大
臣束帛所加樵蘇必禁荆州之贈相府未崇爰從八命
之秩更重三台之位可特贈司徒嘗借留余家半月
王詵收勅一道是賜浙西節度旌節與顔魯公前中書
門下如今制後郭子儀書名立人無下一畫字長題月
日到真卿二字名如今落日押字左手下角孔目官名
又知唐勅制皆真名不花押今時以片紙黏於前頭連
勅落日書押字如常式文牒似不敬也三公第一等人
各書名雖大紙吏文亦足收也許彦先有南州刺史告
真卿二字吏部尚書時字甚淳勁
唐人臨智永千文半卷在丞相蘇頌家
蘇州邵元伯收蘇沂所摹張顛賀八清鍳帖與真更無
少異又摹懷素自叙嘗歸於家今歸吾友李錞一如真
蹟程師孟語余四十千置得古摹蘭亭一本白玉軸欲
出示竟不曾取今在子宏處
無錫唐氏有雙鈎右軍十七帖有精彩錢唐僧了性收
一卷楮紙一同唐坰家有一卷是錢氏物紙白唐氏又
收碧綾黃庭經云是褚遂良書非也上有江南李重光
清輝二字小印云是丁晉公家族人所質錢氏所收浩
博帖云臣節分嚴外無掌之所故不薄上而諸位咸有
法書臨搨甚多常州使君景湛房下往往為人購去薛
紹彭收肅宗千文字也上皆有希聖字印忠孝之家圓
錢印錢氏書堂印錢勰房下有史孝山出師頌題作蕭
子雲亦竒古又有寫白樂天詩一首是唐人書亦秀潤
天氣殊未佳顔魯公帖綠棗花綾是唐人勾填圈深墨
淺夫金玉為器毁之則再作何代無工字使其身在再
寫則未必復工蓋天真自然不可預想想字形大不為
篤論有人若問此中妙懷素自言初不知却是造妙語
既再作不可復得搨而藏諸何陋之有
王詵每余到都下邀過其第即大出書帖索余臨學因
櫃中翻索書畫見余所臨王子敬鵝羣帖染古色麻紙
滿目皴紋錦囊玉軸裝剪他書上䟦連於其後又以臨
虞帖裝染使公卿䟦余適見大笑王就手奪去諒其他
尚多未出示又予少時使一蘇州背匠之子吕彦直今
在三館為胥王詵嘗留門下使雙鈎書帖又嘗見摹黃
庭經一卷上用所刻勾德元圖書記乃余騐破者
劉原父收周鼎篆一器百字刻蹟焕然所謂金石刻文
與上古書相表裏字法有鳥蹟自然之状
李公麟收購亦多余皆嘗賞閱如楚鍾刻字則端逸遠
高秦篆果可冠古今法書之首
米襄陽鍳收法書
余白首收晉帖止得謝安一帖開元建中御府物右軍
二帖貞觀御府物子敬一帖有褚遂良題印又有丞相
王鐸家印記
晉將軍會稽内史金紫光禄大夫王羲之字逸少官舍
尚書二帖第一帖易于今坊州使君劉涇第二帖易于
禮部員外楊傑唐貞觀御府物至予家貞觀二小璽復
合神物離合真有數耶自丙寅至壬午十七年間以紙
毛三洗䟦時崇寧紀元五月十五日
劉涇於楊傑處得貞觀御府内史官奴帖余以十七帖
以下諸物易歸余家先于唐坰處得右軍尚書帖云
得於僧清道亦有貞觀印印文遂復合仍帶元截紙痕
一條故一物也林希見余家此軸歎云秘府所有殆不
過是嘗見閣下一卷貞觀字印相去五寸許不相連若
真印印則四枚理無平均若偽雕必只一鈕用皆齊一
也余聞之愠甚懶展閱愠極試取視之左右上下無一
相當者疾呼林過與語所以公擊節曰公此書愈妙也
方是時劉涇不信世有晉帖後十五年始得子鸞字帖
云是右軍余云恐陳子鸞未經余目後薛紹彭亦云六
朝書
王羲之桓公破羌帖有開元印唐懷充䟦筆法入神在
蘇之純家之純卒其家定直久許見歸而予使西京未
還宗室仲爰力取之且要約云米歸有其真見歸即還
余遂典衣以增其直取回仲爰已使庸工裝背剪損古
䟦尾參差矣痛惜痛惜
快雪晴時帖云羲之頓首快雪時晴佳想安善未果為
結力不次王羲之頓首山陰張侯是真字數行帶行今
世無右軍真字帖末有君倩二字疑是梁秀縫有褚氏
字印是褚令所印蘇氏有三本在諸房一余易得之一
劉涇易得無褚印
晉太宰中書令王獻之字子敬十二月帖黃麻紙辭云
十二月劄至否中秋不復不得想未復還慟理為即甚
省如何然勝人何慶等慶等大軍下一印曰鐸書是唐
相王鐸印後有君倩字前有絹小帖是褚遂良題曰大
令十二月帖此帖運筆如火筯畫灰連屬無端末如不
經意所謂一筆書天下子敬第一帖也元與快雪帖相
連蘇太簡家物上有國老才翁子美題䟦云遼僧守一
所藏先令以命服得之子美子激與余分藏以書畫寳
玩易之
李氏衛帖云衛稽首和南近奉勅寫急就草遂不得與
師書耳但衛不能拔賞隨世所學規摹鍾繇遂多歷年
二十著詩論草隸通解不敢上呈衛有一弟子王逸少
甚能學衛真書咄咄逼人筆勢洞精字體遒媚師可詣
晉尚書館書耳仰憑至鍳大不可言弟子李氏衛和南
此帖比今閣帖字亦多亦其所撰也次無名帖次郗超
帖亦摹入閣帖中次陸機衛恒帖衛亦摹入閣帖也後
余以畫易于劉涇分前四帖與李錞皆貞觀間一種偽
好物
樂毅論智永䟦云梁世摹出天下珍之其間書誤兩字
遂以雌黃治定然後用筆今世無此改誤兩字本流傳
余於杭州天竺僧處得一本上有改誤兩字又不闕唐
諱是梁本也
蘇耆家蘭亭三本一是參政蘇易簡參贊第二本在蘇
舜元房上有易簡子耆天聖歲䟦范文正王堯臣參政
䟦云才翁東齋書嘗盡覽焉蘇治才翁子也與余友善
以王維雪景六幅李王翎毛一幅徐熙梨花大折枝易
得之毫髮備盡少長字世傳衆本皆不及長字其中二
筆相近末後捺筆鈎迴筆鋒直至起筆處懷字内折
筆抹筆皆轉側𥚹而見鋒暫字内斤字足字轉筆賊
毫隨之於研筆處賊毫直出其中世之摹本未嘗有也
此定是馮承素湯普徹韓道政趙模諸葛貞之流搨賜
王公者碾花真玉軸紫錦裝背在蘇氏舜元房題為禇
遂良摹余曰䟦樂毅論正書第一此乃行書第一也觀
其改誤字多率意為之有禇體餘皆盡妙此書下真蹟
一等非深知書者未易道也第三本唐粉蠟紙摹在舜
欽房第二本所論數字精妙處此本咸不及然固在第
一本上也是其俗人所摹蓋第二本毫髮不差當世有
十餘本一絹本在蔣長源處一紙本在其子之文處是
舜欽本一本歸余家一本在之友處
米姓秘玩天下蘭亭法書第一唐太宗獲此書命起居
郎褚遂良檢校馮承素韓道政趙模諸葛貞湯普徹之
流模賜王公貴人著于張彦遠法書要錄此軸在蘇氏
題為褚模觀其意易改誤數字真是褚法皆率意落筆
餘字皆鈎填清潤有勁秀氣轉搨毫鋩備盡與真無異
非深知書者所不能到世俗所收或肥或瘦乃是工人
所作政當以此本為定壬午閏六月文江濟川洲亭艤
寳晉齋艎對紫金浮玉羣山迎快風銷暑九日手装
宗室叔盎收蘭亭遂不及吾家本在舜欽本上因重背
易其後背紙遂乏精彩然在都門最為佳本王(闕)求見
余家印本曰此湯普徹所摹與贈王詵家本一同今甚
思之欲得此以自解爾錢唐關景仁收唐石本蘭亭佳
於定本不及余家板本也
泗州南山杜氏父為尚書郎家世杜陵人收唐刻本蘭
亭與吾家所收不差有鋒勢筆活余得之以其本刻板
回視定本及近世妄刻之本異也此書不亡於後世者
頼存此本遇好事者見求即與一本不可再得世謂之
三米蘭亭
羲之玉潤帖是唐人冷金紙上雙鈎摹連在稚恭帖後
字大小一如蘭亭想其真蹟甚妙
智永臨右軍五帖獲于吳郡末云玄度忽腫至可憂慮
疾候自恐難耳史稱玄度服巨勝實莫知所終此可鍳
也因托薛紹彭書考妣會稽公襄陽丹陽二太夫人告
贄為潤筆薛以書畫還往出處必同每以鍳定相高得
失評較
宗室令穰收歐陽詢三軸第一軸蘇彦語箴次幅故事
兩段有開元縫印翰林之印李林甫臣等䟦及知書樓
官字末後唐賊蔣元暉題宣徽兩院使印余以智永三
行帖陸柬之頭陀寺碑一幅易得語箴第二軸草帖五
紙第三軸行書故事皆有開元姚宋印䟦草帖乃暮年
書精彩動人行書少時書也
唐司議郎陸柬之書頭陀寺前少兩幅獲於吳郡世未
有此書内空山字後筆以氏族志檢之父名山才及王
詵處收錢氏陸臨蘭亭皆遂空山字王仲孜收蘭亭詩
一卷詞云悠悠大象運殆是一種分開物
李邕勝和帖余以六朝古賢韓馬銀博山金華洞天
石古鼎復忘記數物易得于吕公孺孫端問處余予嘗
以碧牋臨李三帖與真無異吕攜去裝褫矣
朱巨川告顔書其孫灌園屢持入秀州崇德邑中不用
為蔭余以金梭易之又一告類徐浩書在邑人王衷處
亦巨川告也劉涇得余顔告背紙上有五分墨至今装
為秘玩然如徐告粗有徐法耳王詵與予厚善愛之篤
一日見語曰固願得之遂以韓馬易去尋于劉涇處換
一石也此書至今在王詵處
楊凝式類顔魯公争坐位帖秘閣校理蘇澥家有三帖
第一白麻紙曰景度上大仙第二第三小字與薛紹彭
家所藏正書相似余三次易得後以第一易與王詵第
二易與劉涇余家今收楮紙上詩云春來冰未冸冬至
雪初晴為報方袍客豐年瑞已成王以畫易于趙叔盎
元章所收尚有王右軍初月帖大令中秋帖陶隠居朱
陽帖司空圖贈廣歌吳融博士歌歐陽詢度尚庾亮二
帖張長史秋深帖懷素去夏帖
關蔚宗有褚河南所模虞永興枕卧帖落筆精微
僅如絲髮既存骨氣復有精神米見而愛之崇寧間遇
其子長源于京口時蔚宗已下世米從長源求此帖
長源靳之曰惟得公陸探微師子乃可從之長源復
靳曰此畫不足以當此帖更得公案上盈尺硃砂乃
可又從之長源又靳之曰細思二物皆有愧於虞帖
非得公頭不可乃移書曰頃在揚州蔚宗待我甚厚
示以此帖追想筆法寫一通去較其所藏妙若刻楮
不復能辨
米嘗以九物換劉季孫藏子敬帖不獲其意歉然張
芸孫作詩云請君出竒帖與此九物并今日投汴水
明日到滄溟又有破紙博珠玉之句亦可謂膏肓於
書畫者
米西清元暉謂其父所藏晉唐真蹟無日不展于几
上手不釋筆臨學之夜則以小笈寘枕榜每見古帖
不論貲用以購之
米禮部寳章待訪錄(首段本末前見畫史)
晉武帝以下諸名臣十四帖真蹟武帝王戎書字有
篆籀氣象竒古墨色如漆紙皆磨破美哉不可得而加
矣世之竒書也在駙馬都尉李公炤第
謝奕謝安桓温三帖真蹟麻紙書在李公炤家上有
鍾紹京書印竇蒙審定字印印謝安一帖為後人恐墨
淡復用深墨填過使人惋怛與前卷並有絹帖書爵號
自為名筆
庾翼帖全幅上有竇蒙審定印
張芝王翼二帖非真仝庾帖在張汝欽處
王右軍筆陣圖前有自寫真紙緊薄如金葉索索
有聲章公自云借于趙竦
羲之雪晴帖真蹟在承務郎吳郡蘇激處集賢校理
舜欽子也帖尾有古䟦君倩字及褚氏字印
逸少稚恭進鎮帖真蹟麻紙書著作郎王仲修藏
官奴帖雙鈎麻紙本亦在仲修學士處
桓温破羌帖筆法竒絶與稚恭帖同是神物有開元
印懷充䟦在蘇澄道淵之子之純判官處
又王書千文楮紙上筆力圓熟在宣州觀察支使王
詵處故相珪之侄謬題賀知章書于韻字下
王右軍紙妙筆精帖有貞觀印王大令今日寒帖有唐
氏雜迹印為故相王曾家物在其孫景融處後為前
龍圖侍制沈括存中取之古䟦右軍作羊欣大令作薄
紹之仍將大中歲䟦刮去數字填為薛邕記之而故相
薛居正題曰和傳遺余此蓋和凝為薛氏故物歸居正
耳唐太宗雅不喜子敬故時人以他名名之以應摹所
謂紹之書曰乃於耳字不刮去及不次獻之頓首字猶
在一分許可識大中所䟦既不能辨復為不鍳之人所
收遂使至寳永失其真好可痛也(與前畫史所載有異)
王獻之送梨帖有黎氏印連柳公權䟦羲之言叙帖兩
行有貞觀半印徐僧權字在左藏庫副使劉季孫處
據柳公權䟦於唐太宗書前雜出獻之書乃將其父
書却黏于獻之帖後云又一帖柳誤以父為子矣况
不知書者乎
逸少來戲帖麻紙上六朝人所臨寫旁注小真字數
枚復以雌黃覆之在蘇州故相丁謂孫景處後以一萬
質于鄆州梁子志處故相梁適孫也又有唐雙鈎橅帖
亦在丁景處某皆有題䟦
黃素黃庭經是銛鋒筆行書恐非右軍殆六朝人所
作界行有鍾紹京書印卷末真寫胎仙二字用陳氏圖
書又有錢氏忠孝之家印紙䟦云山隂道士劉君以羣
鵝獻右軍乞書黃庭經此是也逸少真書此經與樂毅
論太史箴告誓文累表也蘭亭洛神賦皆行書其他並
草書也草十行敵行書一字行書十行敵真書一字耳
又續題云此乃明州刺史李振景福中罷任過浚郊遺
光禄朱卿名友文即梁祖之子後封博王王薨予獲于
舊邸時貞明庚辰秋也晉都梁苑因重背之中書舍
人陶榖記是日降麻以京兆安彦威兼副都統米某䟦
云印小字乃唐越公鍾紹京印也此書在李太師第固
是甲觀
蘭亭燕集序唐粉蠟紙雙鈎摹本在蘇激處精神筆
力毫髮畢備下真蹟一等此係馮承素輩搨賜大臣者
舜欽父集賢校理耆購於蜀僧元靄某與激友善每過
公必一出遂親為背飾
皇象急就唐橅竒絶在故相張公齊賢孫名直清字
汝欽處今為楚州山陽主簿
陳僧智永真草書歸田賦真蹟在襄陽魏泰處故南
昌人裝題曰虞世南白麻紙有古䟦曰開成五年白馬
寺臨一過潭記某官潭遊湖外携行賞䟦累日
智永千文唐粉蠟紙搨書有古䟦云契闊艱難不敢
失墜信好事也在前國子監直講楊褒處得於外舅王
安國某元豐五年過金陵見之内二真字雙鈎填者然
人猶未信為搨焉
又智永千文楮紙書唐人臨寫在宣德郎陳幵處恭
公侄作梵夾冊雖非真蹟秀潤圓活逼真今已罕得某
嘗三閱
智永千文半卷黃麻紙唐人臨書在刑部尚書丹陽
蘇頌處
辯才弟子草書千文黃麻紙在龍圖閣直學士吳郡
滕元發處滕以為智永書某閱其才空兩才字全不書
固已疑之復空永字遂定為辨才弟子所書故特闕其
祖師二名耳
唐率更令歐陽詢書衛靈公天寒鑿池帖真蹟麻紙
在魏泰處
信本書荀氏漢書節楮冊小楷在潭州南楚門胡氏
淳處
又書道林之寺碑在潭州道林寺筆力險勁勾勒而
成有刻板本又江南廬山多裴休題字塔諸額雖乏筆
力皆種種可愛
歐陽詢碧牋四聖草帖仝後虞帖在張汝欽處秘
書少監虞世南書汝南公主墓誌真蹟
虞永興積時帖古雙鈎摹本在承議郎洛陽李熙處
翰林學士維之孫亦縫有儲氏印某借橅石
伯施枕卧帖雙鈎唐摹本在朝奉大夫錢唐關把處
上有儲氏圖書古印關嘗謂某曰昔越州一寺修佛殿
亍樑棟内龕藏一函古橅數十本所可記者王右軍十
七帖世南枕卧帖十鬭九帖禇遂良奉書寧帖上皆有
儲氏圖書字印致功精絶毫髮乾濃畢備關與僧善購
得枕卧十鬭九書寧三帖
中書令褚遂良書枯木賦唐粉蠟紙搨書也在承議
郎合肥魏倫處收以為真蹟魏氏刻石某官杭過潤借
觀于甘露寺
孫過庭草書干文真蹟黃麻紙書縫有梁秀才收閱
字印王氏圖書隨圈四轉其異製也在王詵處
李邕多熱要葛粉帖真蹟白麻紙上有唐氏雜蹟字
印陳氏圖書字印勾德元圖書記字印紫微舍人石揚
休故物今在其孫前宿州支使夷庚處
李北海四帖内一幅碧牋有唐氏雜迹勾德元印記陳
氏圖書與石夷庚所藏多熱帖同在章子厚家
唐禮部尚書沈傳師書道林詩在潭州道林寺四絶
堂以杉板薄略布粉不蓋紋故歲久不脱裴休書杜甫
詩只存一甫字某嘗為杜板行以記其事沈牌某官潭
借留書齋半歲搨得其石本為橅石僧希白務于勁快
多改落筆端直無復縹緲縈回飛動之勢
率府長史張旭四帖真蹟在杭州陸氏大姓也舊有
五帖第一秋深第二前發第三汝官第四昨日第五承
須今所存四帖汝官後有一古印文記不可辨昨日承
須一帖襞紙也陸氏子素從奉議郎關景仁學關因借
橅三大帖余丱見石本於鎮戎軍及冠官桂林朝奉大
夫關把為使者語及始知石在關氏二十五官潭杞通
判邠州以石本見寄三十五官杭而景仁為錢唐令陸
氏子登進士第者來謁與關謝而閱之既見真蹟獨秋
深一帖詰之良久顰蹙而言嘉祐中太守沈文通借觀
拆留不還自此不復借出遣工橅得之即歸詰遘弟遬
時為郡從事乃言在其侄延嗣處今歸余家
張右史季明賀八清鑑等帖真蹟楮紙上筆法勁古
不類他書世間季明第一書也在承務郎蘇液處世多
石刻
伯高虎兒等三帖真蹟在王晉卿家
太師顔魯公書嶺南刺史綾告真蹟在朝奉郎臨江
許彦先處
真卿與李大夫奏事張溆二帖在張汝欽處
顔書送辛子序真蹟楮紙上在寳文閣學士謝景温
處前後為好事者以筆描二大印其文亂仍書鉉字其
中不合縫鍳非鉉筆甚累墨寳某佐寳文于潭屢經賞
閱
顔尚書頓首夫人真蹟楮紙破爛過半在駙馬都尉
王晉卿家
與郭定襄争坐位第一帖真蹟用先豐縣先天廣德
中牒起草秃筆字字意相連屬飛動詭形異状得於
意外也世之顔行第一書也縫有顔氏守一圖書字印
在宣教郎安師文處長安大姓也為解鹽池勾當官携
入京欲背予得見之安自云李明文鹿脯帖在其家
祭叔濠州使君文真蹟楮紙多改抹安氏携至京
顔平原乞米帖真蹟楮紙上在朝清郎蘇澥處度支
郎中舜元子也得于關中安氏士人多有臨搨本此卷
古玉軸縫有舜元字印范仲淹而下題䟦某嘗十餘閱
清臣疎拙帖麻紙書真字清勁秀發亦與李大夫時
顔貴硤州别駕此顔第一帖也
唐彭王傳徐浩書張九齡司徒告真蹟在其孫曲江
人嶺南縣令張仲容處某官於桂林借留半月仍以覆
裹欲為重背仲惜其印縫古紙不許九齡神道碑亦浩
書
楊凝式書三帖在張汝欽處
陳賢草書六七帖字竒逸難辨如日本書上亦有唐
氏雜蹟印在駙馬都尉李公炤家
韓擇木八分真蹟楮紙上在丁景處第二行書官位
以大字改為中字
懷素書任華草書歌真蹟絹書兩幅字法清逸歌辭
竒偉在駙馬都尉王晉卿第尚方有三幅乃其後幅適
完嘗請出第觀復歸尚方
懷素詩一首真蹟絹書亦在王晉卿第
懷素千文真蹟在蘇液處沈遘刻板本是也
懷素自序在湖北運判承議郎蘇泌處前一帖破碎
不存其父舜欽補之
懷素草書祝融高座帖在王洙參政家
又三帖絹帖云貧道胸中如刀刺第二帖見顔公第
三帖律公彂懷素不與世之第一帖也在安氏
又書三幅在故相張公齊賢孫汝欽處
唐僧高閑草書千文楮紙上在承議郎李熙處
右目覩
王右軍書家譜在山陰縣王氏家越州教授王渙之
以書抵某言其有此書
逸少玉潤帖蘇州教授閭丘籲云在承議郎建安王
實處有古䟦令裝書人背久不還及剪却半䟦皆唐名
公也付理不可得匠人願陪四十千即知其竊真得金
已多
中書令王獻之已復此節帖在朝請大夫新昌石元
之家關景仁屢見之橅石某見兩本精妙
王子敬帖宣義王碩云其父所收
蘭亭橅本正議大夫章惇䟦蘇激所收蘭亭云此與
吾家所收同
洪元慎集右軍越州兩碑真蹟在越州僧正子文處
嘗通許借未果
晉葛玄飛白天台字見石本真蹟聞在台州
晉王惲真草帖晉張翼帖宋阮研帖宋蕭思話表連文
帝批答在駙馬都尉李瑋處某並見石本後見李云在
高橋楊氏未獲見
宋羊欣宋翼二帖并禇遂良摹蘭亭見中書舍人蘇
軾云在故相王隨之孫景昌處橅石在湖州墨妙亭屢
見石本今在沈存中括家
老子西昇經褚遂良書閻立本畫在觀文殿學士洛
陽馮經處
禇河南書黃庭經聞綠綾所書丁謂孫倩處質在無
錫民家為邑官借出
褚臨王右軍二帖在錢唐唐坰處自云未肯輕出
登善奉書寧帖在關把某見石本
虞世南書經在越州上虞
伯施書汝南公主銘起草在通直郎洛陽王護處見
橅本云真蹟在洛陽好事家有古䟦
歐陽詢鄱陽帖真蹟在唐坰處摹石在靈隠寺
信本二帖在朝議大夫晁端彦處其本與蘇州進士
周沔
歐陽率更四帖真蹟在洛陽人家
東宫長史陸柬之書十八學士贊西京留臺王瓘云
在舍弟珪處
張長史全本千文見臨淮令曾孝蘊云在京師謝氏
亦寳文公遠族也
伯高千文三帖在唐坰處模石為洛陽李師中
顔魯公書韻海聞大書朱字魯公書小字他人作蘇
駒云在其父刑部尚書處
真卿寒食帖綾書在中書錢勰處世多石本
清臣書一軸五幅見湖州巡檢供奉官石裔駙馬之
孫云在其兄處
柳公權紫絲靸蘭亭詩二帖侍制王廣淵橅石䟦云
龍圖大諫李公帥府暇日出書請橅石李師中也洛
陽人
柳誠懸書柳尊師墓誌真蹟在錢塘唐坰處
懷素自序在朝奉郎蘇液處杭州沈氏嘗刻板本泌
激皆舜欽之子蘇氏自參知政事易簡之子耆耆子舜
欽欽之子激四世好事有精鍳亦張彦遠之比已上三
事並激云見之
素師書蕭常侍日下三帖在晁端處
高閑書令狐楚詩真蹟在戶部尚書康季常家某見
石本在湖州右的聞元祐丙寅八月九日米芾元
章譔(詮次與世本異)
王子才英孫號修竹所藏(見周公謹雲烟過眼錄)
雪竇和尚親書詩一卷(後有浮休居士米襄陽諸䟦)米老自作自
書上清儲祥宫碑(川紙上大書甚佳)弁陽老人云余家亦有
米老自畫自書天衣禪師第二碑字畫絶妙為德生豪
奪去甚惜之
喬達之簣成號中山所藏
智永真草千文(一本徽宗題有政和宣和印一本永興軍節度使印韓侂冑印)顔魯
公馬抐帖(高宗題簽)李伯時女孝經(伯時自書惜不全)
焦達卿敏中所藏
晉王逸少十七帖真蹟五紙不出戶帖唐孫過庭書譜
真蹟上下全(徽宗滲金御題有政和宣和印)
張受益謙號古齋所藏
李西臺書新竹詩(後有蘇子美䟦是賈秋壑故物)米元章帖十二冊
各以其類為冊如手簡家書詩文各分類内有與友仁
者有與寅哥者所為虎兒是也花押迺兩樣(是韓侂胄故物有閱)
(古珍玩大印其後歸使衛王府)
王子慶所藏
五字不損本蘭亭墨花滿面後一行空處有李秀巖
䟦夢鷗堂二䟦䟦上有白石生四&KR1231;之印又有鷹揚周
郊鳳儀虞廷印甚竒及會稽内史等三古印(原係堂後官盧宗邁)
(家物後歸碑驛童道人姜堯章自童處得之繼歸蕭千巖之侄况介文最後為趙子固所得喜甚乘舟夜歸至)
(湖中弁山舟覆幸值淺港行李俱渰子固獨持此卷立淺水中示從者曰蘭亭已在其他不足憂矣其䟦語亦)
(詳載且題八字于卷首曰性命可輕至寳是保嗣歸賈氏悦生堂至王子慶處轉屬李叔固家其子仲庸棄悦)
(生堂屬之他人弁陽老人識)趙太祖御批三卷真宗御書封泰
山禁音樂批仁宗飛白便面六枚哲宗御書便面(掬水)
(月在手二句有御押)英宗舊名宗實監押侍禁私書及齒藥方
云生乾地黃細辛白芷蛀皂角各一兩去黑皮并子入
藏瓶均用黃泥固濟用炭火五六斤煆令炭盡入白僵
蠶一分甘草二錢並為細末早晩楷齒堅固治衂血等
方李西臺古篆并行書風后廟碑(印文用此一進士)欽宗圍
城日絹上蠟丸徵兵御書高宗御書損齋二字并御
製損齋記(左僕射沈該已下連名書後)
張與可斯立號繡江所藏
陶隠居小字黃庭外景經張旭草書真蹟(六一翁䟦)揚
凝式干文元微之轉官誥
王介石虎臣所藏
晉陶弘景書板帖見東觀餘論唐劉良騵告及江南
周宗卿詔用書詔之印咸通中吳通微書莽贊告禮體
甚佳米老自䟦宋太宗御書十餘卷上用内合同印
太宗尹京時檄打捕榜後有御押及行移開封府印
真宗數紙其後臣僚奏收既無銜位只押而不書名徽
宗數幅皆處分中省進呈短奏皆親書照已畫旨欽宗
御批示付程振用御前之寶李建中書絶句鶯已無
聲花已老誰知三月盡頭時東坡書蔡君謨二小詩又
杭妓周韶詩
郝清浦清臣所藏
蕭子雲出師頌真跡唐模禊帖孫過庭草書千文
五色紙上其縫内各有珍字印或謂唐太宗或謂宋太
宗印中唐弘文館印張旭秋深不審帖上雙龍團印
前後宣和政和印記
張張所藏名帖
御府蘭亭類考十冊凡百餘種及高宗十七帖内臨八
帖後有䟦
鮮于伯機樞所藏
晉武帝真蹟有唐人䟦宣和御府物王右軍與桓温
薦謝玄真蹟用繭紙書字輕清不類逸少後有駙馬蔡
璀䟦為楊和王故物牡丹錦標首儼然著色畫蓋宣和
法錦也索靖月儀帖短卷下有希世小印永興節度
使印沈傳師書積雪山隂馬過難殘更深夜鐵衣寒
將軍破了單于陣更把兵書仔細看右御史大夫沈傳
師書寄太府兄侍書(此二字甚新)吳彩鸞書切韻一本其
書一先為廿三先卄四仙不可曉字畫尤古文思博
要帝王一部唐類書也所引薊子慎子尸子敏皆古書
也天寳十年十二月楷書臣胡山甫書字極遒麗至唐
大中年間方自館中雜書揀出是時止存一卷後有史
館山甫印用麻紙列館中典掌之人及三校姓名滿卷
皆紹聖間人題䟦其後如張元長周美成晁說之薛紹
彭及諸人在内(按文思博要一千三百卷太宗貞觀年間詔左僕射高士廉特進魏徵等十四人取)
(歷代載籍摭其精義至十年書成)東坡書詞一云東武城南連堤就郟
湛初溢今刊本作漣漪初溢非也雜帖一冊内有劉涇
墨蹟印文曰劉巨濟符(符字甚新)孔子廟堂碑京兆府本
無裂又饒州錦江書院本太平州重刻本瘞鶴銘
郭祐之天錫號北山所藏
晉右軍得告帖又快雪時晴帖皆真蹟有米老䟦遂
以名齋且刻石葉森曾見此二帖神韻精彩梁人臨
重告等五帖唐徐浩寳林寺詩真蹟唐模蘭亭又
千文迺李山房故物有米老印又有李常擇長印南唐
椒閤錦標首歐陽詢碧紙竹書詠陳主詩又夢奠帖
(陳德翁物葉森芸齊所收)虞世南汝南宫主墓誌後有米老䟦皆
真蹟也褚中令小楷西昇經後有遠山重叠傳古龍
畫
徐容齋俟午方所藏
唐人雙鈎蘭亭孟簡細書六賦顔魯公自書行部
尚書告大歷十二年(乃紙書不可曉)朱希真雙鈎力命帖黃
庭經
李士弘倜號圖嶠所藏
黃山谷大字語溪詩有序又草堂書嵇康詩
高仲器鑄所藏
唐模蘭亭極瘦而自然高子竒云此馮承素等所臨柳
公權小楷清净經開元五年書于上都昭成觀蘇子
曕書杜少陵驃騎圖詩後子由䟦山谷二絶句
馬子卿號性齋所藏
蕭遘幽公帖(明昌題)張芝九問帖(宣和題)許渾烏絲闌
上大軸洪元慎集王書勝業讚東坡翰苑樂語草
書一大卷上有開封趙與懃小印及齋齋印又大字
德威堂銘黃絹烏絲欄書甚佳石曼卿大字籌筆馹書
甚竒黃山谷草書鸚鵡賦家書數幅一帖云近
有佳會率以故不得往豈食料禁不批放耶呵呵又
一帖云花四支謾送餘春尚可賞否戴花人安否前輩
風流可想也米帖一云胡不入城單外恐不堪久(單外)
(二字甚新)
天台謝奕修養浩齋所藏
陶隠居小楷大洞真經隠訣(後有林希父子題)虞永興頭眩
帖(有機暇清賞文洽公言珍玩蓑笠軒印亦有紹興印)顔魯公鹿脯帖乞米
帖(倩仲䟦)唐良騵元陵挽郎誥(貞元八年三月卄四日)三省長
官董晉領吏部選杜黃裳右丞趙景郎中韋夏卿
唐陳尚庭縣尉告天寳三載丞相李林甫韋陟景融又
稱陳尚庭四十三載改乎為而人歲亦然可怪也告身
乃用羅紋紙殊不可曉後有向若水䟦楊少師手帖
周越書劍器行吳越王判状二並贊寧状忠懿王
書判字一花押吳越承旨大略如誥勅後書天下兵
馬元帥尚父吳越王銜李西臺詩蘇滄浪草書
蔡君謨朱書青紙上大字蘇長公書繡觀音贊又
醉草温公帖東坡救月帖(并贊畢良文印小米攻媿齋䟦)蘇氏譜
系帖自源明坡穎而下凡五世世各十餘帖為六巨帙
生平所覩蘇帖未有如是之多也秦少游數帖李
伯時九歌曹偉吳傳朋䟦王晉卿八帖皆與親賢宅諸
王書内有送酒一帖云瀑釀四器納上以酒稱釀可謂
好竒米南宫小揩三帖又十帖珊瑚等帖元章書楷
書法并青山白雲老米辨印帖
三十八代天師張廣微與材所藏
絳帖第九卷大令書第四行内面字右邊轉筆全不成
字正在石破與隠然可見今迺無其面字下一字與第
五行第七字亦不同又第七行第一字舊本行書正字
今本乃草書心字筆法且俗以此推之今之所見多非
舊本江南李後主常詔徐鉉以所藏前代墨蹟古今
法帖入石名昇元帖然則在淳化之前當為帖之祖(禇伯)
(秀)褉序有大業間石本其後有隋諸臣銜位(龔聖予)
總管太中灤陽趙伯仁舉收藏(見逄澤湯允仲謨謀雲烟過眼續錄)
王右軍屏風帖硬黃紙書徽宗泥金簽首尾天永宣政
内府圖書等印並全
又司州帖古黃紙書章宗泥金簽明昌七印全
楊元誠家所藏
唐王建宫體小書宫詞一百二十首極其宛轉妖麗今人
罕能及後有錢肅王印押龍蓋宣和内物也其字皆章章
余家舊藏
司馬文正公父手錄富鄭公使北日抄一卷其長五六
丈字畫雖若古拙而首尾端書如一豈像其生平行止
耶史稱公之至誠可以動天地此卷見之丞相益國公
周必大子充為之䟦賈師憲物也
本朝金閶城西張氏所藏(見都玄敬寓意編)
鍾元常薦季直表上有晝錦堂米芾賈似道等印元人
䟦云是宋僧存此山物又薛紹彭四帖元張伯雨藏趙
松雪金蓀壁䟦後伯雨歸倪雲林今在石田翁家李少
卿近䟦鍾書定為真蹟予不敢以為然
宜興尹氏所藏
禇模褉帖中縫折處鈐墨寳小印後蘇易簡題有若象
夫子一首後范文正蔡君謨裴煜馮當世䟦富鄭公梅
都官吕汲公蘇氏兄弟米海岳諸公題(名)小米鍳定此
卷後歸陳祭酒緝熙燬于火(觀此則前開皇蘭亭蘇䟦偽矣)
朱性父所藏
米老臨黃庭經今歸石田翁虞丞相允文手帖今歸黃
應龍又有虞文靖公楷書金剛經一卷
李少卿貞伯所藏
懷素酒狂帖後楊疑式鑒定王晉卿䟦山谷題名是光
福士人家物非真蹟山谷草書一卷後有黃真字䟦
紙墨如新為黃書之最少卿嘗奉使湖湘道過江西於
石亭寺僧處得之
寧波謝氏所藏
文丞相書其遠祖敬齋先生論蘇章事并丞相䟦字約
千餘行草稱後學文天祥書無印章王伯厚題語
馬主事抑之所藏
顔魯公争坐位帖上有賈似道印為元人袁文清公物
公䟦云坐位帖真蹟在京兆安氏嘗刻以傳世吳中復
守永興謂安氏石本未盡筆法因再摹刻安氏分析坐
位帖乃剖為二此帖至僕射指下平分為兩以右刻較
之正居其半蘇公見安師文時帖尚全嘗手搨數十本
書遂大進余嘗得坡公搨本無毫髮失真米襄陽少年
亦常臨之此卷筆法絶類米老往見乞米帖於子昂子
昂以重資得之心有疑而不敢言今得此帖紙色行墨
絶相類遂定為米老所臨無疑至治二年秋七月桷記
後書云予歸真後蘇本付璀米本付瑾以免安氏兄弟
之誚按米氏書史云争坐位帖在顔最為傑思年少時
臨一本不復記知所在後二十年謝景温尹京云大豪
郭氏分内一房欲此帖至折八百千衆乃許取視之縫
有元章戲筆字印中間筆氣甚有如予書者面諭之乃
云家世收久不以公言為然觀袁䟦及書史此帖豈真
是耶山谷書陰真君詩一卷亦馬主事家藏谷有䟦
云中州丰都山仙都觀朝金殿西壁有天成四年人書
陰真君詩三章予同年許少張以為真漢人文章也偶
得佳紙為抄此詩與王瀘州之季子紹聖四年四月丙
午黔中禪月樓中書
南京梁中書藏
陸宣公書陸士衡文賦小字章草東坡謝陳后山惠
巾詩(上有大方印曰趙郡蘇氏江陰薛堯卿藏)陸放翁大行書詩一卷字
畫遒勁(山陰杜思永䟦)
崑山項方伯家藏
朱文公李泰發二帖泰發名光宋參知政事卒諡莊簡
後人䟦其帖見有光字遂以為司馬筆可發一笑
常熟劉以則所藏
張長史宛陵帖李西臺蘇才翁䟦江陰卞氏物非真老
米作朱樂圃墓表一卷亦非真
元李雪菴絹書唐絶四軸真字大可數寸學顔魯公
海鹽張黃門静之藏
顔魯公祭侄文(杲卿子)宋人雙鈎唐摹蘭亭(漢中趙氏諸印)
袁戒卿所藏
張伯雨自書時五十五首一冊䟦一冊(楊廉夫而下共五十五人)
顧少參所藏
懷素草書千文一冊(少參得之河南民家)
遼東蕭黃門文明藏
宋錢文僖鄒忠公任伯雨而下二十一帖
松江曹涇楊氏藏
蔡蘇王米真跡一卷陸放翁自書詩一卷金王華
書絶句詩七首(大字行盧廷壁物)
宜興徐閤老藏
東坡小楷乞居常州奏状謝采伯䟦
蘇郡王氏藏
五代楊凝式書神仙起居法草字真跡小米鍳定上有
永興軍節度使印及賈丞相悦生堂圖書
范氏所藏
范文正公書伯夷頌黃絹小楷宋元名人題識甚多世
謂首陽之節韓子之文與文正之書仝為三絶范氏子
孫嘗模以刻石真蹟今藏義莊
姚氏所藏
歐陽公寄蘇子美詩真蹟姚少師嘗為僧洪武中住北
平慶壽寺得此帖戌家自有䟦今藏于其孫廷用
侍郎吳公原博藏
唐林藻深慰帖宋秘府物
僉憲劉公廷美藏
宋黃巖叟李樂菴梁克家趙令畤范石湖李泰彂諸名
賢手帖共一冊
相城沈啟南家藏
蘇滄浪蔡端明蘇文忠文定黃文節米海岳諸賢遺墨
共一冊王文正秦淮海米襄陽樓攻媿楊慈湖諸賢手
帖一卷林和靖與僧二帖蔡端明自書絶句詩
蔡蘇黃米真蹟一卷蘇子瞻前後赤壁賦李龍眠
作圖隸字書旁注云是海岳筆共八節惟前賦不完
山谷大字馬伏波詩一卷谷自有䟦山谷書老杜律
詩二首(亦大字真)米元章自書詞一卷李忠定張忠獻
趙忠簡吕忠穆李莊簡五公手札一卷張忠獻父子
與虞丞相劄子鄧侍郎程雪樓徐子方虞疎齋諸
公詩蹟
吳江史明古家藏
唐趙模集晉字千文禇河南書文皇哀冊文硬黃紙
米友仁鑒定歐陽率更夢奠帖行疑是臨本元郭異
天錫藏後入楊東里家郭楊皆有䟦顔魯公與劉中
使帖凡四十一字(行)元王芝張晏政白湛淵鮮于樞
田師孟諸䟦為嘉興故物蔡端明八帖洪興祖范大
年䟦胡珵等顯名宋賢諸帖一卷李西臺周益公胡
邦衡文文山而下九十八人王佚老二帖(大字行)朱文
公與六十郎帖(行)貢尚書楊鐵崖䟦宋孝宗賜虞
丞相手詔趙子固書梅竹詩三首趙子真葉士則董
楷䟦元張師道書木蘭花慢詞一卷後元人題識
子昂臨大令帖并自書詩一卷松雪書歸去來辭一
卷鮮于伯機自書詩文一卷(小楷)有鄧文肅龔子敬
䟦周伯温書四體千文一卷前畫伯温小像門人蔣
冕侍立旁有自贊蓋周公書以貽冕者冕蘇郡人亦
精篆書
明古復有薛尚功摹鐘鼎欵識真蹟二十卷後題云
嘉熙三年冬十有一月望後十一日外孫朝請郎新知
臨江軍事楊伯岳拜觀于卄四叔外翁書室後二十年
弁陽周密得之外舅泳齋書房趙孟頫鍳定白野不華
周伯琦題名張伯雨柯九思䟦此帖舊為吾鄉沈雄仲
藏雄仲名洪元巨室號萬三之後善草隸書老而貧故
史氏得之成化戊申予館授史氏九月其家火作書畫
多付煨燼惟此帖及歐褚趙模書數卷獨存豈竒寳
鬼神固衛之耶南濠都穆識
崑山黃應龍家藏
吳傳朋游絲書宋高宗賜岳武穆手詔金顯宗雨
竹上有張疇齋䟦
嘉興王廷槐家藏(都玄敬記)
張長史春草帖白麻紙真跡入宋秘書題名䟦甚多顔
魯公祭姪文(杲卿子)在海鹽張黃門静之處
梁溪華氏真賞齋法書(文太史徵仲叙名)
鍾太傅薦季直表(貞觀珍秘)王右軍袁生帖(祐陵題)謝靈
運書古詩帖虞永興汝南公主墓銘起草王方
慶通天進帖(上有建隆史館印)顔魯公朱巨川誥(宣和譜藏)真
卿與劉中使帖(一曰嬴州帖)徐季海絹上楷書道經蔡
君謨手牘黃山谷真行劉賓客經伏波神祠詩冬
日二士兩柬草書諸上座帖太白憶舊遊詩高
宗黃素黃庭經岳鵬舉與奉使郎中劄子趙承旨
臨鵝羣帖(有鄧善之貢仲章龔子敬等䟦)臨大令洛神賦(有虞伯生李鳴鳳袁)
(仲長柳道傳等䟦)虞雍公蚊賦邵菴行書金石有周穆王
壇山古刻蔡中郎石經殘本夏承婁壽漢碑
樂毅東方晉刻定武蘭亭帖(賦云小楷諸帖則樂毅紳刻之真朔贊初鐫之)
(勝黃庭遺字之精洛神全賦之夐與夫虞之破邪歐之白鹿心經禇之陰符度人柳之尊勝清净又云爛玄真)
(之丹識以樂毅論有青箬笠綠蓑衣印為張志和也)淳化祖刻(賦云廷珪墨色之占銀錠束木)
(之紋坡老硃書之辨趙公姓印之文又有太清所搨)豐道生真賞齋賦中云暨
乎劉氏史通玉臺新咏(上有建業文房之印)則南唐之初梓也聶
崇義三禮圖俞言等五經圖說乃北宋之精帙也荀悦
前漢紀袁宏後漢紀(紹興間刻本汝陰王銍序)嘉史久遺許嵩建康
錄陸游南唐書載紀攸罕宋批五禮五米如新古註九
經(俞石謂藏守溪䟦)南廱多闕蘇子容儀像法要亟稱於諸
子張彦遠名畫記鍳收于子昂相臺岳氏左傳建安黃
善夫史記六臣註文選郭知達集註杜工部詩(共九家曾噩校)
曾南豐序次李翰林集(三十卷)五百家註韓柳文(在朱)
(子前齊中諸書文選韓柳尤精)劉賓客集(共四十卷内外集十卷)白氏長慶集
(七十一卷)歐陽家藏集(删繁補缺八十卷最為真完)三蘇全集王臨
川集(世所傳止一百卷惟此本一百六十卷)管子韓非三國志(大字本淳)
(熙乙巳刊于蜀潼川運司公帑)鮑參軍集(十卷)花間集(紙墨精好)雲溪
友議(十二卷范攄)詩話總龜(一百卷阮閱編)經鉏堂雜志(八卷靈川)
(倪思)金石略(鄭樵著笪氏藏)寳晉山林拾遺(八卷孫米憲刻)東觀
餘論(樓玫等䟦宋刻初印紙墨獨精卷帙甚偹世所希見)唐名畫錄(朱景刻)
五代名畫補(劉道醇纂)宋名畫評蘭亭考(十二卷葉世昌集)皆
傳自宋元遠有端緒若齋中紫桑小几寳晉舊物下
有芾字押白金羊鼎乃商時諸侯所用之器子石研
色紫如嫩肝一眼徑寸餘有黃暈淺深八重間以白質
青花點傳葉三藏自西域歸過蛾眉寳見溪見兩石子
鬭攬得其一以為硯常有五色光又古玉小熊長不及
寸腹下篆刻文曰能使人不衰細如粒米古玉印章有
東漢楊彪文先四代相印朱文虎鈕雕刻精工神韻生
動旁皆碾花又一印曰三槐之裔通身古卧蠶朱文螭
鈕刻深而竒温潤無比高宗吳后二印賢志堂印白文
螭鈕賢志主人覆斗卧蠶俱精絶其白玉螭鈕三印改
刻瓢印曰真賞方印曰華夏一曰真賞齋印扁則李西
崖八分書以米元章有平生真賞印也嘉靖二十八年
南禺外史豐人叔為叙賦
分宜嚴氏書品掛軸目(嘉靖四十四年籍)
張長史草書俞紫芝墨跡晦翁墨妙宋局畫壽
字趙子昂真蹟詩字六軸元刻絲早朝詩四軸
織字晝錦堂一軸大朝名筆太學總章四軸草書
四軸憲宗御製判字一軸金山農書歸去來辭
徐霖晝錦堂記歸去來辭四景詩八軸李東陽
詩楊譓隸字胡恭草書徐承祖字(二軸)馬一龍草
書三軸陳道復草書四軸王穀祥文武成功詩一
軸石刻東林寺詩福壽康寧字百福字各一軸
嚴氏書品手卷目
定武蘭亭一卷唐宋墨蹟一卷蔡君謨茶錄四
大家書二卷陳氏家教一卷文賦墨迹二卷元
名人游仙詩卷俞紫芝讀書譜馮海粟一卷趙
子昂書常清净經一卷趙仲穆古篆千文一卷本
朝宣廟御書石刻一卷沈度書聖學傳心一卷宋
克温書陶詩徐子仁赤壁賦喬白巖詩草沈周
昌黎記一卷李西崖真草墨蹟五卷祝枝山文賦
草聖二卷鄭元吉書游仙詩一卷古今墨妙名
賢翰墨各一卷
嚴氏書品冊葉目
鐘鼎臨本四冊松雪真蹟四冊錦囊佳製張即
之墨妙虞世南墨蹟懷素帖静林書譜宣和
御書翰墨清趣吳下草聖拙政園十二篇
其石刻法帖共三百五十八誥勅及欽賜詩賦外聖諭
至二千八百七十八道累朝實錄八部計五百七本手
抄宋元書籍二千六百十三本沒入大内一應經史子
籍等書計五千八百五十二部套發各儒學貯收一應
道佛各經訣計九百一十四部套發各寺觀供誦而
所籍錠金條金餅金葉金沙金碎金及金器金識共三
萬四千五百餘兩内首飾之竒者有大珠猫睛天上長
庚人間壽域二副净銀及銀器銀飾共二百二萬七千
二百餘兩玉器計千件最古者有漢始建國元年注水
玉匜晉永和鎮宅世寳紫玉杯盤玉帶計二百餘條犀
象毒瑁諸香帶稱是金鑲牙筯二千餘雙珠寳琥珀共
重五百七十餘兩珍竒器玩共三千六百五十餘件内
有嵌寳金象駝水晶燈二架上具寳蓋珍珠絡索柴窑
計二十四件外有珊瑚樹六十株金鑲龍邜甕五個古
溂水薔薇露十三礶空青五枚硃砂計六百四十餘斤
沈檀竒南計五千餘斤織金粧花段絹綾紬紗羅絨葛
𤨏幅蕉幅共一萬四千三百三十餘疋男女衣服及
貂裘襖共一千三百餘件内宋錦二百餘疋弓鞋之珍
麗者至一千八百雙金銀鉸川扇墩扇襄扇倭扇團扇
戈折扇玳牙諸香扇共一萬七千六百餘柄名琴共五
十四張有清流春雪寒玉激玉響泉冰泉秋月垂月霜
鐘秋風調古一天秋萬壑松雪下鐘秋澗泉玉琮琤玉
壺冰清廟之音咸通之寳鳴雷震殿九霄鳴佩月下冰
玉萬壑松聲流水高山蒼龍噴玉寒江落雁及鎏金古
銅琴大理石琴餘盡斷紋金徽水晶玉軫足古硯除端
溪龍尾外有漢未央宫硯銅雀臺硯唐天策府製硯貞
觀上苑硯宣和殿硯蘇東坡天成硯玻瓈石二面硯崑
壁硯白玉硯都承文具六副内佳玩不可枚舉古銅鼎
彛樽壺之類計一千一百二十七件而寳翰樓之象簟
金絲幛百禄堂之隋間大紅毯與宴處之肉雙陸香唾
壺銀美人溺器不列也畫品亦甚侈乃墨蹟法帖僅此
足徵嚴氏之好尚矣
王弇州爾雅樓所藏法書(䟦載四部稿及續稿中)
魏鍾太傅薦季直表晉王右軍三帖(大熱此月淡悶于嘔)逸
少鶻不佳帖(鶻是其諸孫小字)王大令送梨帖(有柳誠懸文與可䟦)
隋賢書出師頌(史孝山古章草法)虞永興汝南公主墓銘槀
唐文皇哀冊禇河南書又臨蘭亭真蹟(在黃絹上)顔
文忠公送裴將軍書書吳興竹山潘氏堂聮句柳
誠懸書蘭亭詩文懷素千文又宗室家藏本雜古
墨蹟(右軍帖劄智永劄禇河南斷簡家眉山第二衰陽諸詩元諸名書)六大家十
二帖(顔真卿帖蔡忠惠安樂扶護二帖黃文節眉州畢大事二帖蘇文忠送梅花帖米襄陽令名帖薛翠)
(微三札趙文敏騎從帖弭節帖合一卷所云竭資力二十年數得數汰不易也)宋名公二十
帖(李學士宗諤送腹兄詩范希文蘇眉山牘黃涪翁米南宫詩薛紹彭與趙大年借墨帖沈與求知潭州丐)
(祠韓靳王與司農總領虞允文恢復議學士汪彦章右相葉衡龍圖王龜齡待制蔣燦樞密王淮大參張剛范)
(文穆成大張状元孝祥樓宣獻鑰魏秦公了翁張秘間印之各詩劄)宋賢遺墨(温公蘇文定米)
(父子修撰鮮于樞司諫鄒浩参知孝伯王盧溪庭珪胡宗翰湯思退)范文正公楷書道
服贊又題伯夷頌與尹舍人書及忠宜公誥敕(䟦者皆名賢大)
(夫三帖為范氏質百金于瑯耶數靑以原價莫償竟舉而還之)和靖處士手書七言
近體五首(蘇題詩如東野不言寒書似留臺差少肉)洓水司馬温公宛陵梅
都官金陵王荆公副車王尉墨蹟王司諫告身蘇
滄浪真蹟蔡蘇黃米趙帖(趙為子昂)蘇文忠公書烟江
疊嶂歌東坡書四古體(以有意成風格以無意取姿態或離或合乍少乍老不擇)
(紙筆皆能如意)大舅多買書畫竒物扎與蒲傳正扎書
三絶句子瞻書洞庭春色中山松醪二賦又書歸去來
辭黃山谷雜帖書墨竹賦此君軒詩雜詩二
卷雙井伏波神祠詩臨本(元美以囊澁不能得扎王君載雙鈎俞仲蔚廓填原)
(本為嘉興項氏重價購去之佳人屬沙叱利矣可憐)又書昌黎詩真蹟米元
章書卷䟦奕棋圖貽坡老竿尺薛道祖墨蹟雪
頂山詩帖上清達年帖通泉帖蘭亭二絶又翠微居士
與大年三帖(米老所貽詩云世言米薛或薛米)羔羊居士書飲中八
仙歌(居士姓王名升字逸老在宣和中以草書進御得官)雜宋元墨蹟(蔡忠惠及元人)
(䟦小米書)米元暉手書叙語詩六章思陵御書養生
論真蹟范文穆吳中田園雜興卷張秘閣即之書
老栢行又温甫擘窠書徐内翰小楷蓮經(號自信居士)
宋元人墨蹟(内吕嘉問錢端禮不成字)米趙四帖(米敷文一紙趙承旨三紙)
趙吳興書心經又法華經文敏公書四十二章經
濟禪師塔銘又大通閣記子昂草書千文(折裏永素)
真書千文又篆書千文書歸去來辭(趙稱蘭亭能乘退筆之勢而用)
(之此書正是退筆疎密師意不堕貞伯奴書誚)書洛神賦又歸田賦書枯
樹賦又書秋聲賦行書二贊二圖及詩䟦書十五
詩(延祐五年書付從子价)松雪行唐詩(六觀堂藏)擬古五首十絶
句詩畫䟦書詹舍人告又于歸帖行書諸尺牘
趙承旨與婦魏國管夫人子仲穆總管三扎(各寄中峰禪師)
鮮于伯機書千字文游高亭巖詩記困學翁詩
記真蹟為子去矜書雜詩卷虞道園賜碑贊(為柯九思)
虞貫二學士真蹟(伯生與雲石)柯敬仲隸古詩十九首
張伯雨書諸公贈言俞和紫芝臨樂毅論銕崖
湘竹龍吟老容婦謠元名人墨蹟(趙孟頫鮮于樞鄧文原胡長儒戴表)
(元巙巙虞集揭奚斯顧安吾衍喬簣杜本張伯淳李簡饒張天雨汪澤民台哈巴哈鄭元祐周伯琦楊維禎倪瓚)
(介王蒙陸緒雪菴僧溥光)國朝名賢遺墨蹟五卷(自宋文憲公濂至徐中行子與)
(共百人手蹟)有名三吳楷法二十四冊(宋仲温至方袍大林金賓婦及石刻)
(七姬瘞志)又三吳楷法十冊(民第一册團初陳文東壁沈則學士沈民望大理所謂)
(雲閒沠也達第二冊徐元玉臨楮周伯器䟦錢溥原吳原博蔡九三人第三冊祝京兆書賦及古近體詩)
(雜詩中第四冊黃道中字致甫用秃筆作楷而間帶行法道即淳父姬水晩年書益雅緻精密其尊人五嶽)
(公舊第五冊文待詔小楷甲子雜稿蓋徵仲每新歲輙書詩文一冊至老無復遺没後分散諸子矣第六)
(冊亦衡山小楷彭第七冊王履吉楷拙政國賦陳第八冊文壽承休承孔嘉許元復書第九冊為道復)
(小楷千文陸子傳俞仲蔚書王第十冊顧德育牡丹賦周公燬莫雲卿袁魯望舜華張伯起書)三
吳墨妙上下卷(自沈學士度弟大理少卿粲至陳方伯鎏手蹟又三吳墨妙另一卷)三
吳諸名筆扎(原博希哲啟南貞伯道復履約履吉禄之孔嘉陸子淵顧華玉金元玉輩)吳
中諸帖(吳文定公寬祝京兆允明文待詔徵明陳太學道復王徵士寵)諸賢雜墨(李文)
(正張東海匏庵石田文祝都南濠為范菴藏與子冇六諸事便當如我死一貧正不要人知)名賢
遺墨(自宋文憲公景濓至羅文恭公達夫凡三十六人)宋太史手書鄭濓
名解宋仲衍方希直書宋克書張長史筆意仲
温急就章文書畫帖沈民望書姜堯章續書譜凌中
丞金剛經臨洛神賦姜太僕立剛書四子全文句讀
(各有圖精甚當是在先朝春宫進講本)李伯貞游滁陽山水記又書
古選祝希哲音釋後天全翁靈巖勝游卷又聮句
詩卷詞卷李文正陸文裕墨蹟又文正公詩翰
卷雜帖(吳文定之眉山沈啟南之豫章祝京兆翩翩時有大令風文待詔韻頗勝王履吉善取態)
沈石田倣雙井書(僅得其竦肩寒儉耳不得勢也)李范庵書卷祝
京兆六體書又諸體書隸書卷又真行雜詩賦希哲
草書月賦書太白傳又青蓮詩杜紫微詩書夷
堅志操縞稿一卷豔詩一卷雜詩三卷秋興
八首為王明輔題灌木圖歌季静園亭卷書唐
七詩(京兆生平好書晚唐句獨此王右丞岑嘉州杜少陵錢左司劉随州諸公七章乃唐人第一才情詩)
(其所作行章則吳下第一風骨書)書感知詩(以古體懷逝者以近體懷近者)枝山
為華氏成趣園記茂苑英華卷(希哲徵仲履吉道復四家)文太
史小楷周召二南詩又三詩寫金花古局牋徵仲行
書詩篇游白下詩絶句卷四體千文歐體千文
蘇黃米三體書赤壁二賦卷(休承補圖)小楷趙飛燕
外傳精楷蘇鶚杜陽編書進學解衡山手扎二
十八紙書程鄉令遺愛碑墨蹟陸文裕公儼山手
札張東海冊金元玉卷陳復甫手書詩稿白
陽書陶詩又赤壁賦王履吉詩墨又雜詠卷書
五憶圖歌小楷四六雅宜書江文通擬古詩書
長恨歌白萑帖馬太史書東封紀行徐髯仙墨
蹟葉民懌卷豐存禮手扎(病痱顫筆)又病馬行擘
窠行草俞仲蔚書金剛經黃淳父書田園雜興
卷古隸風雅(華茂才之方共周茂才之冕書)古選古隸(長洲陳道易共玉山)
(程孟孺書)章藻摹瑯琊法書十卷朝鮮三咨(弘治嘉靖萬歷間所)
(咨)外國書旅獒卷(為西天女真韃靼高昌回回西番百夷緬甸八百媳婦共九紙多類)
(籀草)續名賢遺墨(楊提舉廉夫王學士達善解舍人禎期劉參政欽謨余太保子俊陳太常)
(鼎&KR0595;羅祭酒明仲張修撰亨父蕭僉事文明謝文肅鳴治李文安世賢謝文正于喬程侍郎敏政林貞肅待用)
(邵文莊國賢陸太宰全卿顧文禧公廉王文定廷獻劉清惠元瑞顧康文九和魏恭簡子材夏文愍公謹)
扇卷甲之一(為法書凡十六人徐髯仙子仁李西崖賓之白洛原貞夫朱射陂子价詐高陽元復)
(吳匏菴元博顧東橋華玉金赤松元玉唐六如伯虎王前峯繩武王&KR0636;峯履約袁胥臺永之馬孟河負圖吳霽)
(寰峻伯)扇卷甲之二(祝京兆王雅宜陳道復王子新蔡林屋九達諸人書)扇卷
甲之三(為文徵仲及壽承書)扇卷甲之四(俞仲蔚周公瑕文休承陳子兼朱子价黃)
(淳父莫雲卿王敬美張伯起袁魯望彭孔嘉程應元各小楷選賦共十五面)扇卷乙之一
(王文恪濟之周康僖伯明夏文愍公謹袁谷虚補之石田希哲徵仲雅宜白陽)扇卷乙之二
(高唐王篆書王前峯繩武陳雨泉子兼許元復朱子价馬孟河俞仲蔚周公瑕)扇卷乙之三
(湯湖州世賢陳布流鎏沙秀才魯梁禮部考俞山丿允文王山人逢年陳山人演王太學穉登文司訓嘉)
扇卷乙之四(宗提學臣徐方伯中行張少參九一吳提學國倫吳中丞維嶽董宗伯份皇甫僉憲)
(汸俞廉憲憲王太守可大仲舍人春龍張比部燭李茂才言恭周袁州璞)扇卷乙之五(少師)
(華亭徐公宋中丞望之曹中丞子誠莫方伯子良張中丞肖甫吳大參明卿王大參陽德張孝廉伯起王太學)
(百谷歐博士禎伯俞山人仲蔚莫太學云卿魏解元懋權毛山人仲章顧茂才儉德其人多昭代耆德清時勝)
(流或擅長城或精臨池偶以所得早晚第居是耳非有所短也)墨刻為淳化閣帖
至道御書法帖十一卷(宋太宗晩年筆)秘閣續帖(元祐中刻)太
觀太清樓帖絳帖汝帖鼎帖臨江二王帖雜
二王帖秘閣續帖東書堂帖寳賢堂集古法帖
廬山陳甲秀堂帖真賞齋帖文氏停雲館法帖
小酉館選帖十卷(王元美家刻)搨本為禹碑(衡麓本長沙本紹興)
(木本)石鼓文秦相嶧山碑西嶽華山碑漢泰山
孔廟碑漢隸張蕩陰碑漢景君銘漢司隸校尉魯
峻碑漢圉令趙君碑魯相晨廟碑(在孔子廟中建寧元年立)
漢隸校官(光和四年漂陽長潘乾碑)蔡中郎九疑碑又夏仲兖
碑後漢桐栢廟碑(分法古雅)皇象天彂碑吳天璽書
(出篆入隸昔時中國書流讓皇象六朝文物重徐陵)急就章(皇象書)孔子廟記
(魏文帝立碑)梁鵠書受禪碑(鍾繇刻石)鍾太傅賀捷表戎
路表(思陵手搨)督軍勸進碑(亦繇書)索靖幼安月儀表
古蘭亭帖賜潘貴妃蘭亭卷真定武蘭亭(元陳直齋)
(物)又肥本蘭亭宋搨禇摹褉帖草書蘭亭叙
周邸契史初搨宋搨黃庭經(又舊木本)宋搨樂毅論
(二石本外先堯于損齋手搨付石為修内史第一品)小楷曹娥婢右軍筆陣
圖周孝侯墓碑唐本有勅字十七帖宋搨聖教
序心經棲霞寺碑銘(梁江總撰宋沙門懷則集王書)綘州夫子廟
碑(宋人集右軍書)王大令十三行洛神賦舊搨子敬辭尚書
令帖智永真草千文(宋永興漕司刻)瘞鶴銘陶隠居入
山帖(晉元時)茅山許長史碑(隠居書首一行餘文為弟子書)青州大
佛寺碑(高齊武平四年建)隋八分書孔廟碑唐文皇屏風
銘玄宗御書太山銘又篆書考經開元帝書凉
國公主碑兖州夫子廟碑(八分書)秦王告少林寺書
武后書昇仙太子碑(筆意軟媚)孔子廟堂碑虞永興書
大唐宗室觀帖(歐陽率更筆)九成宫醴泉銘虞恭公
碑邕禪師碑(化度最小不易得)皇甫君碑(以上俱信)禇河南
孟法師碑銘(雖贉池零落乃唐刻唐搨)禇書聖教序記歐陽通
玄書道因法師碑(蘭臺瘦怯于父)趙模子文(貞觀開供奉)絳
州篆書碧落碑(在石像背今别刻置廟)易州鐵像碑頌(景龍間州錄事)
(蘇靈芝書)少林寺通靈禪師碑唐御史臺精舍銘(八分書)
韓擇木書新桐栢觀碑(崔尚文)孫過庭書譜(石刻凡三)
史侍御惟則書大智禪師碑張長史千文(葛邲丞相家物)
(禙紙宋戶口冊)又千文數行(後河滿子為高閉筆)顛旭郎官歷記又
肚痛帖王縉書清源公忠嗣碑裴懿公㴶書少林
寺碑李北海書法華寺碑(伏靈芝刻)東林寺碑岳麓
寺碑娑羅樹碑雲麾將軍碑唐隸夫子廟碑(李邕)
(撰文張廷珪書)韓少卿秀弼書臧希晏碑李陽冰書三墳碑
又篆書謙卦僧懷惲實際碑(天寳)顔尚書摩崖碑中
興頌書凉國武昭公李抱玉碑文忠公家廟碑(今隸)
(中有玉筯篆)書東方畫像贊碑陰記顔清臣八關齋功
德記書千福寺多寳佛塔碑魯公書宋文貞碑側
記書元次山墓銘帖(自撰文)金天王廟題名茅山碑
干禄字碑臧懷恪碑顔平原汝越帖祭濠洲
刺史伯父文祭侄文稿與郭僕射争坐位帖
河東公書北嶽恒山祠記柳誠懸書西平王碑玄
秘塔碑復東林寺碑集柳書普炤寺碑柳僕射
公綽書諸葛武侯祠記柳拾遺懷素書濟安侯廟記
懷素聖母帖(陜石堅好)藏真律公三帖(乃游絲書)懷素自
叙帖又行草千文元結峿臺銘圭峰禪師碑(裴丞)
(相休書)尉遲祠祈雨碑王士則書成德節度紀功碑
通微院體楚金碑蔡有隣書章仇玄素碑華陽
十二頌(紫陽觀主劉行矩立)徐浩書心經徐季海古體嵩陽
觀記聖德感應頌李劍州碑唐人書董宣傳僧
彦修詩帖僧夢英篆書偏旁字源英太師杪高僧
傳序郭忠恕三體陰符經宋真宗書先天太后贊
楊待詔遵度書淮瀆廟記吳待詔郢大相國寺碑
韓魏公書北岳廟碑歐陽文忠集古錄䟦(石刻三卷)
蔡端明書萬安橋記忠惠公荔枝譜晝錦堂記
大觀御製五禮并書蘇文忠公書表忠觀碑坡翁
三十六峯賦帖松醪賦帖書絶句三十首書黃
州二詞荔枝丹帖馬券帖告史全節語書金
剛經書歸去來辭陶詩帖(在天池亂石中)書連昌宫詞
喜雨豐樂二亭記草書醉翁亭記行草定惠院
海棠詩海市詩乳母銘(公自書于石在黃州)臨王右軍桓
大司馬懷素雜帖與文與可詩三十首黃文節公
中興頌碑後詩書狄梁公碑(范文正公作)書東坡大江
東去帖書東坡卜筭子祠登七祖山次周元翁韻
食時五觀帖山谷草書雜記涪翁書廬山高歌
蔡汴靈巖寺䟽行書曹娥碑米南宫天馬賦
元章雜帖襄陽父子詩筆吳中夫子廟碑元暉書
金王庭筠書劉先主廟碑元侍制吳炳重書淮源
廟碑杜侍制書清真觀碑趙吳興書湖州推官廳
記書文賦服食帖松雪永福寺碑書玄教宗
傳碑書杭祐聖觀碑孫真人碑番君廟碑子
昂雜帖(東倉陶氏治地得藏石凡十卷)盧崇望書嵩嶽廟碑銘重
建廬山東林禪寺碑記虞文靖書垂虹橋記王學
士利用書馬丹陽碑姚牧菴璲書王重陽仙跡記
鮮于太常千字文羽士李道謙書王重陽碑雪菴
茶榜(元僧溥先撰并書)明宋璲書千文俞紫芝四體千文
宋克七姬帖前後出塞詩祝京兆六體帖書
唐初諸君子帖枝山十九首帖味泉賦帖書王
文恪公墓誌銘祝書毛中丞夫人墓誌銘文待詔
書華氏義田記王新建紀功碑(勒石南昌)陽明先生君
子亭記(謫龍場為亭竹間書)王子裕先生五墨刻(先生之子汝明刻石齋中)
(寓思羹墻)豐人翁筆訣
王敬美澹圃書品䟦載奉常集
王大令送梨帖蹟歐陽詢千字文真蹟永師真草
千文東坡酒經趙氏三帖(子昂管仲姬仲穆)趙文敏千
文(篆書草書真行草)洞玉經陰符經黃庭經般若經
中峰歌渼陂行十五詩于歸帖臨羲之東
方畫蹟宋中翰仲珩書卷宋仲温書畫帖吳
賢帖祝枝山草書月賦王雅宜楷書文太史書
原道休承書後十九首曇陽太師蹟泰山崕碑
黃庭内外景經古搨羲獻法書玉兔文禊帖
宋搨褚河南度人經變相題字禇登善書孟法師碑
唐本虞永興孔子廟堂碑李懷琳書嵇叔夜絶交
書顔清臣麻姑壇記鐫玉蘇長公雩泉記坡仙
宸奎閣記并銘(一帖後歸先荆公)東坡書髓(成都西樓下石刻蘇公法帖十)
(卷擇其尤)
吳門韓宗伯存良所藏(見妮古錄)
陸士衡小東墨色有綠意紙亦百雜碎矣其書乃得索
靖筆始知閤帖刻陸雲書亦後人為之陸更古也鮮于
伯機草書昌黎琴操四章及秋興十一首真蹟後題云
為國寳先輩書國寳書法臻妙家藏秘蹟甚竒惡扎何
足以汙几案愛忘其醜長者事也
嘉郡項氏所藏(子長子京兩公所收法書不下寳晉清閟此偶見于太平清話者)
蔡君謨手題一卷其後後二柬即亭雲館刻澄心堂紙
帖也宋高宗手書龍王勅向在龍淵寺寺僧信源質
子京處子昂亭林碑真蹟曾粘村民屋壁上王野賓
得之以售項氏
項希憲所藏(希憲為子長之仲子此亦仝前見)
柳誠懸書度人經押縫有大觀印宣和璽米芾楷大
行皇太后挽詞其字與哀冊同子昂書秋興賦行蹟
一卷筆法全出獻之後有張東海䟦
項復初所藏(復初為子京之叔子此見眉公筆記)
王羲之草書二帖顔行書定襄王郭公帖蘇長公
天際烏雲卷黃太史墨妙
項玄度所藏(玄度為墨林第五子此亦陳仲醇記)
宋搨懷素千文一册薛道祖字一幅韓絳字一幅
歐陽元字一幅沈文通秋杪帖幅吳傳朋節婦
詩一幅蘇端明郎中帖王晉卿謝餽帖一幅蘇
文忠公禱雨帖又潤筆帖東坡乞田帖一卷書
阿育王宸奎閣碑文蘇文定公和詩帖一幅又穎
賓帖二卷黃文節公詩帖一卷又山谷維清道人
帖米南宫臨蘭亭又竇先生帖書杜詩山水歌一卷
趙文敏公書文賦一卷書吳興賦一卷
其間如蘇明允題懷素詩鄒志完建平東張南軒薦游
城之書皆生平未見之翰墨也諸蹟中宜以東坡手柬
六紙為輔而以懷素苦筍帖後有米敷文䟦者冠之庶
得次量矣(眉公云是日為八月十有五日)
岳州諸法帖(見妮古錄)
岳州諸名家可為書法者篆則李斯二十八字(玉女池後)
宣和大定二碑額(岳祠)會真宫李白詩四面碑八分則
開元磨崖御書葉彬補書百八字回馬嶺三字崖巔有
開元紀秦山銘四字如斗申旞補書秦始皇紀秦山銘
皆有古法楷則張待制宣和修廟(岳祠)宋真宗御書青
帝贊陰字碑行則錢襲遊覽記尹待詔祥符四碑(俱岳祠)
草則黃廣洋(詩刻延禧殿前)魏閑許應元詩刻環亭
珊瑚網卷二十二
