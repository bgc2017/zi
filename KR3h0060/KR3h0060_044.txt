珊瑚網卷四十四
明汪砢玉撰
名畫題跋二十
宋徽廟題院畫冊
瑶臺無信託青鸞一寸芳心思萬端莫向東風倚修竹
翠衫經得幾多寒右修竹士女圖
消受南薰一味凉藕絲新織舞裙長臨池試展淩波步
只恐紅蓮妬艷粧右荷花士女圖
羅襪生香踏軟沙釵横玉燕鬢鬆鴉春心正是芭蕉葉
羞見宜男並蒂花右芭蕉士女圖
軟繡屏風小象牀細風亭館玉肌凉含情學寫鴛鴦字
墨洗蕉花露水香右滌硯士女圖
濃黛消香澹兩蛾花陰試步學凌波專房自得傾城色
不怕凉風到扇羅右團扇士女圖
思陵題馬遠畫冊
桃李無言春告歸落紅如海亂鶯啼西村渡口斜陽裏
渺渺烟波綠拍堤
閒來洞口訪劉君緩步輕抬玉線裙細白桃花擲流水
更無言語倚彤雲
高山流水意無窮三尺雲絃膝上桐默默此時誰會得
坐凭江閣看飛鴻
月午江空桂花落華陽道士雲衣薄石壇香散步虚聲
杉露清泠滴棲鶴
不禱自安緣夀骨人間難得是清名淺斟仙酒紅生頰
永保長生道自成
是畫竹下有冠者道士持酒杯侍以二童一鶴烟泉
之間賜王都提舉為夀上有辛巳長印下有御書之
璽唐寅識
思陵題畫冊花草四幀
香蜜裁葩分外工疎枝幾點綴雛蜂嬌黃染就宫粧樣
香煖尤宜愛日烘右蠟梅
寒花婀娜露凝香風葉摇秋鳳尾凉夢入畫堂銀燭下
翠屏深處隠紅粧右修竹芙蓉
墨花垂兔穎千古尚漓漓翠羽風前葉秋聲雨一枝詩
題春粉節䙀脫玉嬰兒湘浦人何在空聞鳳管吹右
墨竹
名出本南山來依瓊苑間陳主歌前𣗳楊妃醉後顔為
嫌脂太赤故著粉微斑共言攀折處已獲寳枝還右
雪中山茶
思陵題趙伯駒團扇月宫圖冊
清凉境界火雲蔵但覺仙家日更長千歲夀松誰宴坐
星君午夜吐光芒賜王都提舉
又題李唐畫冊
月團初碾瀹花甆啜罷呼兒課楚辭風定小軒無落葉
春蟲相對吐秋絲
又題馬麟畫冊
已過糓雨十六日猶見牡丹開淺紅曾不争先及開早
能陪芍藥倒薰風
趙松雪山水二冊(子昂二字欵)
陸瑾有山陰高會圖吳興此小景是臨陸瑾者吾松朱
象玄司成家物其昌觀
錢玉潭仇書圖冊
兩兩挾策遊康衢聚戲不異同隊魚忽然兒態起争競
捐棄篋笥仇詩書吳興錢選舜舉畫并題
吳仲圭山水冊
古藤陰陰抱寒玉時向晴窗伴吾獨青青不改四時容
絶勝凌霄倚凡木梅花道人戲作并題
又漁父圖冊(三詩不在前卷内)
紅葉村西夕照餘黃蘆灘畔月痕初輕撥棹且歸與挂
起漁竿不釣魚梅老戲墨
點點青山照水光飛飛寒鴈背人忙衝小浦轉横塘蘆
花兩岸一朝霜
醉倚漁舟獨釣謠等閒入海即乘潮從浪擺任風飄束
手懷中放却橈
梅花道人畫師巨然多以船子和尚川撥棹詩題之
吳門王文恪家蔵其漁樂圖入妙品本與盛子昭比
門而居四方以金帛求子昭畫者甚衆而仲圭之門
閴然妻子頗笑之仲圭曰二十年後不復爾果如其
言盛雖工實有筆墨畦徑非若仲圭之蒼蒼莽莽有
林下風氣所謂氣韻非耶玄宰題
盛懋溪山曳杖圖册二幀
積水潛通渭連村不近城青雲浮野闊春氣與人清鶯
響出幽谷琴歌非遠征客心在三益山水向人鳴雲
莊吳炳
子昭停舟觀鴈圖
秋色澹江臯晴林風木凋遠村雲際擁孤島沼中摇鴈
影雙翻水漁歌半倚潮停橈正回首霜信晚迢迢雲
莊吳炳
曹真素疎林寒色冊
嘉定乙丑十月雲西曹知白
晴窗偶閱雲西畫今昔相殊感慨多桃李上陽春寂寞
何如古木老巗阿子輿
鐵石根柯螭虬資質風雷忽來變化莫測志古齋
雲西山水師馮覲亦似郭河陽家貲富盛而文采有
餘嘗築臺以銀塗之名瑶臺月夜攜客痛飲倪王諸
名士時為下榻以書畫相賞會焉
雲林春山過板冊(欵云延陵倪瓚壬子春)
狂風二月獨凭闌青海微茫烟霧間酒伴提魚來就煮
騎曺問馬只看山汀花岸柳渾無頼飛鳥孤雲相與還
對此持杯竟須飲也知春物易闌珊(自題)
倪迂今已矣真跡在人間無限天然趣白雲滿遠山
楊士竒題
凝霞閣舊蔵畫冊(愛荆居士鑒定)
野水參差落漲痕疎林欹倒出霜根扁舟一棹歸何處
家在江南黃葉村東坡書李世南畫
襄陽松瀋未曾乾十里瀟湘五尺寬樵徑不禁苔露滑
漁蓑長帶水雲寒澄澄僧眼連天碧澹澹蛾眉隔霧看
恐為醉翁當日寫平山堂上雨中觀希哲題小米雲
山
雨後菰蒲翠色分水邊舒鴈已離羣杜陵對酒吟詩愛
更憶山陰贈右軍静學題崔白鵝
石根夭矯出寒梢明月空山舞翠蛟散作江湖墨風雨
曾隨海浪去南交(仲賓曾使交趾故云)大德二年春巴西鄧文
原題於寓意齋(李衎墨竹)
帝子不沉湘亭亭絶世粧曉烟横薄袂秋瀨韻明璫洛
浦應求友姚家合讓王殷勤歸水部雅意在分香錢
選(右題自畫水仙花後有枝山二絶)
罷散天花下紫壇露横秋袂水鳴環凌波欲接君王去
又恐繁霜不耐寒八斗才中畫洛神翠羅輕颺襪尖
塵霅溪老子真能事更比陳王寫得親允明
勇决端為士論怡青松黃菊是歸時心中惟有方寸赤
巾下可無雙髻椎句曲外史題吳興公歸來圖
木葉蕭蕭半欲空竹竿裊裊不成叢絶憐意匠經營處
都在風烟慘淡中王紱題
黃鶴不得意來棲珠𣗳中仙嶠隠光輝萬里空天風
東海徐憲題前畫
聞有風輪持世界可無筆力走山川巒容盡作飛來勢
丈室居然擲大千吳鎮
蒼洲老𣗳碧山前秋水茫茫一釣船昔日畫師非俗士
東菑莊子在藍田雲東逸史題
有竹之地人不俗而况軒窗對竹開誰謂墨奴能倒景
一枝獨上紙屏來梅道人自題
淇園一枝春雨足渭川千畝秋風高先生青眼對君子
撚落吟鬚如鳳毛允明題
淡墨淋漓粉節香清風彷彿見瀟湘一般紅杏沾恩澤
别有濃陰蓋草堂徵仲和詹仲和題梅道人竹冊
湖州逸法共東坡友石於今不可過一叚天機真假際
詹公妙手即詹何枝山和詹仲和題梅道人竹冊
𣗳欲化龍先帶雨泉將歸海已如濤直恐化人移幻境
莫誇墨瀋與霜毫祝允明題吳仲圭畫冊
湖州昔在陵州日日日逢人寫竹枝一段枯梢三作折
分明雪後上窗時顧阿瑛題竹册
林木森森枝葉交小亭寂寂似書巢手中一卷皇易
讀到先天第幾爻京兆杜瓊題陸天游畫册
石徑過雲棲鶴冷松堂留客煮茶香瓚題自畫
誰劚巖巖華岳根幽竒又見竹成文急呼米老拜石文
更喚坡翁友墨君海漁題王叔明竹石
西門春如東門春九山鳳凰刺眼黃孃人家花似錦
白衣參府酒如銀廉夫題畫
花下抛書枕石眠起來閒𠻳竹間泉紙窗石鼎灰猶煖
殘燼時飄一縷烟元僧覺隠題自畫
野市騎驢久凉風席帽人逍遥甘避地不肯問通津
艷愛江南楊補之每將尺素寫冰姿暗香疎影渾如舊
遮莫高樓玉笛吹曲江錢惟善(題元人畫梅前五絶另題山水)
老樹重開雪裏花倚風臨水見横斜馬蹄踏遍西湖路
誰識林逋處士家陋齋題前册
江閣披風受暑降蓮歌隔水送新腔小姬且莫遮團扇
老我懸眸正倚窗海西逸叟費昌題元人畫
縹緲霞衣玉女裁珮摇華月下仙臺庭聞自是陽和早
歲晩碧桃千樹開元人題仙女圖
山中老樹秋還青山下漁舟泊淺汀一笛月明人不識
自家吹與自家聽元人題漁笛圖
竹樹色依稀蒼蒼擁翠微枝頭應帶潤疑是泣湘妃
元人自題畫古木竹石
古木昂藏怪石傍湘筠幾箇色蒼蒼歲寒共守冰霜操
絶勝春花鬭艷陽尋樂(題前册)
雲根磥砢紫苔封老樹蒼蒼倚碧空相友此君同歲晚
不隨凡卉閙春風麟齋
鳳凰刷雨壓晴峯過雨湘江迥不同一日風雲從地起
化龍飛在九霄宫翰林倪謙題元人畫竹
月白湘江寒風生悵幽獨何處結同心情人在空谷
季廸高啟題元人寫蘭
三吳吹殘集有儀霓裳縹緲玉參差月明花下如相見
好似羅浮夢裏時巢雲子題團扇梅月美人
半生無事傍烟霞策杖來追隠者家百舌鳥鳴山遠近數聲
人語路横斜鬱葱佳氣春長曉靉靆禎雲錦又華盡日凭
闌天外看水光山色艷仙槎豫章巢雲子題元人山水册
可人山外更加山望遠朝朝凭玉闌樓外垂楊條又綠東
風渾不放春閒崆峒太史題團扇山水
柳隂樓畔好青山拂拂南董入畫闌一點紅塵飛不到
清凉世界玉人閒步蟾子題前册
樓臺突兀柳隂中樓外青山圖畫同此景不知何處是
凭闌我欲納凉風艮齋題前册
先君凝霞閣有畫屏二架面面俱宋元人筆一為斗方一
為團扇各百葉如列廬山九疊屏又何有紀亮雲母武秋
琉璃也哉歴四十餘年屏畫漸霉脫至天啟丁夘余轉運
山左聞艱旋里於讀禮之暇付湯子裝潢成册一曰屏山
餘曲原厥所自取唐句屏山六曲郎歸夜也畫即前抄欵
識約半一曰藝圃晶英内多舊人臨本有題語者僅崆
峒太史巢雲子數板餘選入英華三昧兩册為小李金碧
四景江貫道諸幅未幾病餘需參適徽友何秘書攜官
㨂數斤來正欲余屏山册遂以相易迨己巳秋納言姚公
伯仲過余西垞閱畫品石欲得余白玉秋葵杯為陸子剛
所碾而未果時秋海棠盈庭敷艷徘徊玩賞不已數年
後岱芝公乃倩錢君偕駱友天遊見訪言及藝圃冊因取
質於姚司寇以宿所寓目也彙珊瑚網至此追思當年一
屏圖畫中援琴動操有衆山皆響之致今何如耶蕭子
雲飛白十二牒雖尚掩映五松然或不能韞匵至徒四
壁立猶百城自擁作書淫能免人揶揄哉砢玉記
宋元名圖(凡二十餘幅)
李龍眠畫臧孫之母誨子子皮之姊諫弟二則(真蹟)
米襄陽倣董源筆
閻次平小景高宗題云西來白水滿南池走馬池邊日暮
時橋底荷花無限思清香乞與路人知又題繞池曳杖
攜雙鶴架水澆花課小奴又汴榮題東風雙鶴啄蒼苔
杖履從客一徑開分付澆花莫多水韓郎昨日染根來
觀汴句非閻將仕筆明矣殆石城韓祐耶祐為紹興
畫院祇候尤善寫生染色可並石橋王也砢玉
馬和之棄瓢圖陶九成題(真蹟)
劉松年耕織圖董玄宰題學丘文播(真蹟)
高房山畫李薊丘題玄宰云房山蒙古人其子避居吾松
趙子昂畫馬尚左生題云王孫曾騎天廐驎每憶龍駒
便寫真曺霸祇今那復得丹青剥落淚沾巾餘為
徐賁諸人所題又吳興山水一幅
陳趙合作文敏公題云陳仲美戲作此近世畫人皆不及也
南陽仇遠跋云大德五年辛丑秋仲仲美訪昂學士於
餘英松雪齋霜晴溪碧作此如活使崔艾復生當讓出一
頭修飾潤色子昂有焉昔人有以千金換能言鴨者此
雖不能言亦非千金而輕與是年除夕題於躬行齋
又詩云良工苦思可心降底事文禽不解雙欲採芳
華波浪闊芙蓉朵朵隔秋江(是幅水鳬小景殊佳)
梅花老人漁舫圖
黃大癡谿山高逸圖(闊幅不甚真)
曺真素樂陵溪山圖梧溪長老題云世治多福人時危多貴
人貴人乃鬼朴福人真天民緬惟曺雲西生死太平辰高
秋下孤鶴想見美丰神菀菀露櫸間幽幽水石濱槳打甫
里船角墊林宗巾往訪趙松雪滿載九峯春(酒名)斯圖作何
年援筆為嘅呻池廢餘野鴇井渫搖青薲此幅係真蹟
貫酸齋松圖(未確)
元元儀倣李營丘筆對板人物極似梁楷
盛叔章山水
倪迂寫雲石古槎(真蹟)
方方壺作蒙天荒落
又作玄黃絪緼松雨老人題(不見佳)
張觀山水欵題樹身蓋國初人也
崇禎四年九月十六日徽友王規仁攜冊共唐搨臨
江帖來賞菊夜話因留冊逾日飽觀砢玉記
畫苑大觀(凡二十冊大幅高頭或横披可作掛軸)
五代關仝谿山烟樹北宋人山水六横幅(無欵)
趙昌鸜鵒圖南宋李唐採薇圖
馬遠松岸高逸元錢舜舉倣趙昌栢隼
王叔明秋暉閒眺張伯雨倣李龍眠四賢圖
黃子久雲壑幽居至正四年春日黃公望送伯雨張
鍊師歸句曲山張肯題云玄洲别駕鬱巃嵸滿谷閒
雲護萬松癡老留圖瓊笈秘隠居懸誥玉函封
方方壺倣僧巨然山水雨窗談易方壺道人作於龍
虎山東方丈也(介山所寫一行在山内二行在山外)
吳仲圭在竹圖至正二年秋日張兄來儀訪我醉里
因寫在竹圖以贈之梅花道人
倪元鎮樂圃林居甲寅六月十日倪瓚
徐幼文滸墅草堂圖西蜀徐賁作(倣董北苑)
陳琳倣夏圭竹岸漁翁(琳字仲美山水人物花鳥無不臻妙多資益於趙魏公)
又雲林畫六冊唐六如題後云白髮蕭蕭迂懶生每將
殘墨記經行名家孫子傳留得半紙千金不敢輕
韓君東齋頭得世傳倪懶小冊因為賦之時正德壬
申中秋晉昌唐寅書
前黃規仁持大冊來只十一幅後越石又持是冊來
則多比宋人六幅倪雲林六幅及趙昌馬遠二板也
余欲易其半垂成而不果玉水記
勝國十二名家(凡二十冊堂庚申春仲烟谿重裝)
神遊目賞九十七翁殳忠(八分書引首)
第一趙文敏大幅寫高松一雙小樹二幽人策杖過橋
遠水抹遥山一帶淡墨蕭疎而腴澤子昂得意筆也
自題云山重水複路縈迴杖策危橋暝色開定向月
(下改作越)中尋賀老酒船何事未歸來
第二管夫人長明菴圖菴居曠野垣内有屋三層横廊
通門徑豎竿懸一燈所謂長明也傍有石蓮臺作施
鳥食者垣外二長松下蔭又一樹參之門外坡臨水
際水間有坡樹墨氣高古無兒女子態夫人欵云大
德九年冬十一月廿又五日仲姬管道昇作有比邱
尼妙湛詩云松樹陰陰落翠巗一燈千古破幽關也
知諸法皆如幻甘老烟霞水石間小行書題其上此
尼想即菴畫中人也
第三趙仲穆著色山水欵云趙雍為如泰作一朱衣人
坐鷁首艙内列圖書茶具幃間懸葫蘆童子踞梢烹
茗舟横丹楓殘綠之下水草叢叢遠山叠叠坡作濃
翠色絶無寒酸氣
第四亦仲穆潑墨成五樹森森臨澗(又是一格)
第五黃鶴山樵為貞素寫句閉戶著書多歲月種松皆
作老龍鱗淋漓酣暢足盡叔明逸致
第六為雲林筆自題云曠遠蒼蒼天氣清空山人静晝
冥冥長風忽度楓林杪時送秋聲到野亭壬子七月
十又六日寫於楓林亭中東海農倪瓚
畫間層山四摺中露曠地外繞七樹向水纖淨淡玄
得未曾有(時余展翫此幅不已越石云可拆易也余瞿然曰若是則風雅罪人)
第七一峯道人筆重山叠嶂間溪橋斷續屋樹團簇真
欲界之仙都也
第八黃子久著色山水較前殊空曠征帆片片映帶漁
舟大有氣韻
第九是子久淺色山水較前尤空曠青林紅樹點綴其
間山上一徑有浮圖矗起宛然句曲道中光景欵云
大癡學人
第十是子久雪景山前汀樹極蕭瑟閱之光摇銀海
第十一亦子久設色山水絶似高房山山中屋字相向
流泉山凹有蘭若作霞氣欵云大癡辛丑秋七月寫
為子茂清玩
第十二吳仲圭林巒古刹杖藜者度石梁向虚亭墨氣
淋漓滿意欵至正元年春三月梅道人戲墨
第十三亦仲圭寫岸竹縱横如風樹竹下泊舟坐一人
大是荒率草莽自題云涓涓多近水拂拂欲宜山吁
嗟此君子何地不容閒梅道人戲墨也
第十四曹知白著色畫高山蔵梵宇下臨松巘山凹内
石路層層外為溪橋一人策馬而來有奚奴相隨欵
云雲西老人作於常清静齋
第十五為丹丘柯九思山水疎林小寺殊簡曠欵云甲
申人日過白雲窗觀雪坐中可如道人徵畫遂試繡
兒墨為之
第十六亦敬仲作秋林曉色絶壁半入天際下為重林
林内一亭曠如也
第十七為扶風馬文璧倣馬和之新柳濯濯可愛紅衣
人坐釣船水邊嫩綠初放宛然早春景色
第十八亦文璧著色山水樓臺隠現岡麓相吞泊二賈
舶小欵落嶺側張憲題江閣臨汀夜泊船波光澹蕩
遠生烟蕭蕭落木砧聲裏翹首天涯月正圓
第十九方上清倣小米雲山欵云方方壺為華林先生
寫題云石路絶經過山雲自來去欲共麋鹿羣當在
幽深處
第二十為武塘盛懋著色山水大松二株偃蓋石徑松
下一曳杖人童子迎其前舒手似報幽事者坡外水
紋縈迴境界絶可想後有總䟦
余丱角時遂好繪事不減梁簡文詩僻嘗從先君過
順甫錢先生家縱觀名畫先生乃謂余曰收蔵圖畫
宋人不如元人之文采絹本不如紙本之綿遠卷軸
不如冊頁之便覽今好事者所收冊葉皆絹本即馬
夏劉李之輩難脫畫院俗氣余躭之者勝國名家恨
不多得此冊余昔年在金陵時始得黃王者五幅後
遇諸名公真蹟善價收之迄今三十年來彙成百幅
内有絹素神脫者標出名次者標出人物無邱壑者
標出翎毛竹石標出有俗態者標出所擇者凡趙松
雪以下十二家總二十幅為一冊可為勝國羣賢之
墨寳也趙松雪近宋撮諸家之妙運於毫端有李營
丘遺意筆法精微駢麗圓融管仲姬長明菴圖發景
外之趣可謂運斤成風其子仲穆二紙落筆肖乃翁
誠一門三絶千古偉人黃子久四幅皆倣董源毫鋒
穎脫燦爛逼人絶代筆也後一幅古氣蒼然令人可
愛王叔明著書圖大似趙氏之遺風無一毫塵相倪
元鎮楓野亭疎林曠遠清氣若秋水之神吳仲圭二
紙墨暈神竒夐越繢表迺巨然之門戸也曹雲西著
色雅淡意趣有餘柯敬仲二紙筆墨超軼瀟洒天然
馬扶風二幅大幅擬倣於和之小幅近唐人而高遠
盛子昭逼松雪之神方道士氣韻生動前諸名家真
淩跨百代可望而不可及也癸巳十一月廿又七日
漁隠主人金文鼎識
繪妙自余平生樂事雖不能步武古人亦能咀嚼個
中旨味其二十幅想自有而絶無者余往時一聞勝
國名畫輙多方覓購常有贋本不值一笑者亦有好
事家與余鬭勝致釀成非者長明菴圖迺吳郡高叔
寳之物甚有厥名昔青城王道夫與余争售成讐後
其子汝玉與家兒同榜忝於年家後會間兩覺汗顔
而已曩同俞樂泉過武林獲趙松雪柯丹丘畫及還
舟次横塘晩遇戒心遊資罄失囊中無半文幸畫無
恙欣然而歸過魏塘胡長卿處稱貸長卿同余所好
留榻連旬出示名公書畫評隲真偽各半此長卿短於
隻眼也是日徵余寫漁舟圖淋漓盈卷稍有得意處
長卿已故此卷不識歸何人矣品藻最不可輕視往
往有高手偽作第觀其氣韻然必須多蓄古人真蹟
披覽或自能動筆或潜心參究深知邃趣方可賞鑒
邇來好事者多耳食一見有名書畫不審而圖之可
笑可笑此册選元季十二名家自余生平寳愛之但
愧不能追其萬一當為後來宗法者也次年端陽
前一日文鼎重題
金文鼎先生松江人永樂中以繪事名海内風流博
古高尚不羣嘗見先生圖畫大得元人筆意余亦宗
之此冊先生所選十二家二十幅各各品定無不臻
妙先生目力高也今為御史徐同美所蔵同美乃先
生郎君禮部之壻攜來見示可為勝國名家一時之
賞會良足快也長洲沈周
畫冊以元季四大家為難余家蔵百幅僅拔其尤物
十八幅耳又有沈純父司馬之子久二十幅汪太學
景純嵇太學冲凡二冊宋元各半皆為畫苑之竒寳
今又見此冊原為吾鄉金文鼎所蔵文鼎畫入能品
宜其具擇法眼差覺盛子昭柯丹丘未能作諸公把
臂入林侣耳然已海内不再得矣董其昌題
崇禎甲戌重九日歙友黃越石攜是冊至余家留閱
再宿并示白定小鼎質瑩如玉花紋麤細相壓雲雷
蟬翅蕉葉俱備兩耳亦作盤螭圓腹三足罏頂用宋
做白玉鸂鶒烏木底有篆書云夏鼎九象殷周禀焉
小大備物用知神姦孰是兹器貌玉衷埏䕫龍饕餮
咫也序旃載其馨薌庸永日宣東陽識底後鐫曲水
印章越石云項子京一生賞鑒以不得此物為恨索
價三千金吾里有償之什百不肯售真希世之寳也
其掛幅有李營丘雪景什襲珍重殊甚然視吾家山
水寒林猶傖父也米敷文雲山茅屋太模糊王叔明
一梧圖亦贋物南村草堂圖更惡甚惟文徵仲倣小
米鍾山景大軸有氣韻上題云君家住近青谿曲流
水陰陰綠樹多最愛鍾山疎雨過白雲千叠擁蒼螺
時越石欲余齋頭靈璧為漫興中名聽經鵝者以文
畫相易余不割捨渠謂米家書畫船不可少此物遂
強持去復示我宋榻閣帖硃繡白端硯坡仙雪浪齋
綠端硯哥窰彛及乳罏種種曰此皆定鼎之媵也噫
昔沈不疑寓金陵杏花村有破定彛朱蘭嵎宗伯因
名其齋曰寳定今越石之舟亦可名寳定而余新得
舊蔵唐宋元畫冊端可如蘇長公以寳繪名晉卿之
堂也哉雖然閱世愈深當如玉局作糞土視之而蓬
壺諸勝乃是我師耳重九後二日西吳菰蘆中人
汪砢玉識
吳仲圭寫明聖湖十景冊(縑素上)
此冊曾見項又新齋頭又新墨竹師法仲圭得其手寫
竹譜廿幅天真爛漫真竒品也仲圭山水不多見一松
石泉壑在余處一重林漁汀在池灣沈氏此冊又新不
知從何得之蒼率簡易大都規模巨然豈揮灑風枝風
葉之後弄其餘瀋耶又新墓木已拱偶於玉水處展閱
不能無黃公酒壚之感也崇禎己巳四月雨窗漫識
竹懶李日華
天啟丁邜歲余自歴下歸至冬得冊於又新家偶覩
馮開之快雪日記有云己邜四月廿九日看項氏所
蔵法書名畫有趙千里丹青三昧圖馬和之毛詩十
二叚閏四月初一日看吳仲圭西湖十景冊文與可
晚靄横看高卷則斯冊見重於當時可知得後至癸
酉春余往婁江訪故扺蘇門顧友青霞招飲汗漫亭
偶攜是冊在舟索閱欲得之而未果廼以易還故物
為霞上寳玩竟并去此冊及今念之猶悒悒也砢
玉記
珊瑚網卷四十四
