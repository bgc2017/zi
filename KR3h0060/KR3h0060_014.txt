珊瑚網卷十四
明汪砢玉撰
法書題跋
吳文定公懷脩竹書隠詩卷
春雲漠漠雨溟溟假寐書牀午夢醒十載客居便巷陌
一時鄉思繞園亭繁花照檻知堪賞亂石鈎衣憶所經
恰有古苔三畝綠都來脩竹萬竿青當窗好鳥通人語
挂樹危藤學字形日射韭畦朝可翦香凝椶室晝長扄
鹿場舊築猶存號鶴冢新封未刻銘架上殘篇歸擬讀
移文不待北山靈鹿場居士
匏菴書所詠詩册
籊籊猗猗竦雨立豈獨衞風名始識倏將長身託放曠
水墨似嫌依六逸臨風首肯對以臆謂我此言人莫敵
歲寒雅操從少習玉版禪機尤秘密毛髮蕭蕭垂紺碧
湘江新沐如膏濕鷓鴣日暮啼且集任公東海登釣石
高竿未斫礙雲石運思正慰王猷憶深林溟濛烟雨滴
風動仍聽無孔笛湖州已遠休物色蘇州無復齋名息
百年筆法尚能傳箧中喜為鄒陽得右題畫竹
湯翁愛茶如愛酒不數三升并五斗先春堂前無長物
只將茶竈連茶臼堂前無事常煑茶終日茶杯不離口
當筵侍立惟茶童入門來謁惟茶友愛茶有詩學盧仝
烹茶有賦擬黃久茶經續篇不借人茶譜補遺將脱手
平生種茶不辦租山下茶園知幾畝世人肯向茶鄉遊
此中亦有无何有右茶歌
世間只有雲疎懶不道君猶懶似渠載雨從龍雲有意
出家離俗子何疎雲常隨爾棲巖穴爾亦隨雲參太虚
願爾與雲毋拆伴千秋萬古永如如右贈人
霜染秋林葉未紅白雲如海晝溟濛山中鷄犬無塵到
谷口漁樵有路通雙屐行蹤留蘚逕五絃靈籟響松風
浩歌招𨼆披圖畫目斷冥飛縹緲鴻右題山水
累月不出門西山了無見新圖偶攜來如見西山面積
雨過初晴疎雲藹層巘林堂接溪橋有客來獨便况有
釣魚人不作臨流羡石湖在吾前卧遊殊未倦偶為
陳冷菴憲副題石田山水以巖過醫俗亭見之請書于
扇遂為執筆書之匏庵吳寬
張汝弼翰墨
友弟張弼頓首貳教用亨先生執事禮闈之火區區幸
得無恙不勝幸矣秋間事尚未知何如今日仝羡執事
之優游清適猶誇鸞鶴而翔寥廓也何可得哉火後移
館偶賦栽杏一詩敢呈左右用發八千里外之一笑詩
曰玉河東畔春坊裏借得閒齋寄此身偶見攜來山
杏好買栽不計客囊貧孤根元荷乾坤力嫩葉都含雨
露春擬醉紅雲香霧底曲江風景一番新右蔵本朝
名公詩翰一卷為張汝弼徐楨卿聶大年吳元博祝允
明陳道復願璘王履吉陳沂王榖祥今只存汝弼一簡
尚憶元博句有塵遠筆牀臨禊帖凉生湘簟理南華也
諸名賢垂虹别意詩并叙
休寧宗弟戴生昭年富質美予教紹興府學時與其父
思端有同譜之好往來情義甚篤然思端業賈什九在
外不能内顧昭恐昭廢學負所禀因挈來游于吳訪可
為師者師之初從唐子畏治詩又恐不知一言以蔽之
之義乃去從薛世竒治易世竒仕去繼從雷東以卒業
昭為人言動謙密親賢好士故沈石田楊君謙祝希哲
輩皆吳中名士昭悉得與交交輒㤀年忘情及昭學漸
就緒去家且久不能無庭闈之思將告歸衆作詩送之
君謙詩云垂虹拂帆過因題卷云垂虹别意盖垂虹者
吳地石杠之名也送昭必於此地為别使送者可及夕
而返故也昭自來請序予曰丈夫立身莫先於學不則
縱富且貴不過血肉之軀耳富則敗禮亂俗貴則敗政
厲下富貴將安用哉死則人皆垂詈不已其所過之地
如孤鴻雪泥指瓜易滅人亦不齒也惟人幼而能進於
學以明其理以修其身故能入孝出弟行謹言信窮則
善家厚俗出則忠君澤民生則人化之死則人思之所
歴之地人皆稱述而歌咏之非私也人心之公道也古
今之直道也昭生來游吳中而以明經講學為務吳之
士夫亦樂與游及其去而送之以詩即昭他日所歴而
使人思慕之權輿也不然則贈昭之言豈徒然耶昭歸
以予言諗諸父兄宗族當必以予言為然昭字明甫同
余出唐道國忠公胄之後盖徽之雙溪世家云正德
戊辰中秋吉旦浙江紹興府儒學訓導長洲戴冠拜手
序
垂虹不是灞陵橋送客能來路亦遥西望太湖山閣日
東連滄海地通潮酒波汩汩翻荷葉别思忙忙在柳條
更欲傳杯遲判袂月明倚柱喚吹簫沈周
雲外晴虹類石橋送君歸省去程遥樹聲撼地天將雨
颿影拖風晚帶潮短棹載書維古渡長亭折柳剰殘條
離愁無限相思意其奈分襟月下簫謝表(次韻)
把手江南竒絶處石欄高拍袂初分胸中故有長虹在
吐作天家補衮文祝允明
卷束殘書上短槎臨行不用嘆摶沙惟餘似水交情在
相逐雲帆送到家古吳練同惪
白社㤀年交子久臨期握手思難禁垂虹橋下有流水
别意與之同此深八十七翁雪厓陳儀
楓落江隄晩帶烟行人把袂買歸船溪分野色東西路
橋跨東西上下天酒為錦心澆磊塊詩憑玉軸寄留連
何時又是逢君日夜雨聯牀語昔年東吳厚齋朱侗
芙蓉動清秋凉颸拂衣袖遊子輕别離執手不可又長
虹灔灔吳雲低闌干插漢天為齊君不見臨卭橋柱侈
今古相如亦是尋常題吳門陸稷
秋江水清兮秋日明送所眤兮將遠行判兩袂兮何征
營指歸岑兮雲英英羌道祖兮江之程酒拍拍兮滿兕
觥君再飲兮延我情射續徐子立
久客懷鄉井陽陽不遂留自知歸計好何用别時愁酒
盡鐘聲𤼵詩成夜氣浮相逢惜相别猶用上江樓黃
紋
秋雲隨彩動蛟龍客子行蹤氣貫虹無奈離杯重留戀
不禁吹雨冷江楓臯橋浦䃤
相逢憶昔自花村今忍相違賦此吟怨鳥啼殘歸去恨
清風歆動仰高心(垂虹亭上有三高祠)
半江寒送蘋花雪一路香浮桂子雲有約明年重過我
不妨杯酒話更深山唐吳龍
久客懷歸辭舊知扁舟江上欲行時多情最是垂虹月
千里悠悠照别離長洲文璧
相送江頭水映空孤舟渺渺下垂虹秋深無限江楓思
欲贈相思苦未工陳湖陳鍵
柳脆霜前綠橋垂水上虹深杯惜離别明日路西東歡
笑辜圓月平安附便風歸家說經歴挑盡短檠紅蘇
門唐寅
書劍客金閶梧桐葉又黃蛩歸催思早江渺去途長餘
暑庇山影西風來桂香垂虹拂帆過鳬鴈滿銀塘文
學戴明父將歸新安詣草堂言别輒賦此為贈前進
士弘農楊循吉
垂虹橋下碧流長送子明經返故鄉道向南歸傳易學
水流東去過吳江卦爻象著分竒耦交誼情深各慘傷
婺邑晦翁生長地隣封英俊有餘光雲厓顧福
秋風振喬柯客子歸意扤落日垂虹橋停橈待明𤼵渺
渺兮予懷望望兮水闊暌違不足道鄙吝誰我豁一脉
情衷𤼵短篷西風飄泊任行蹤于今莫問江南事夜月
晨鐘兩地同長洲俞符
臨流祖席正清秋歌罷新詞不自由此日送君和興去
何須風雪夜乘舟練全璧
臨岐慷慨擲離觴仗劔南歸發棹郎情似三忠橋下水
遠隨君夢過錢塘魯參
送君歸去上垂虹霜落吳江幾樹楓堂上有人真倚望
布帆休挫送潮風太原祝續
身懷親舍遠身上客船忙脉脉情千種匆匆酒一觴江
波摇落日楓葉著餘霜顧此垂虹影種愁誰短長漕
湖俞金
送别江楓日已斜倚欄把酒思無涯驚心白髮思鄉國
觸目青山感物華渺渺烟波牽客恨迢迢秋浦亂蘆花
不堪回首天空闊一鶩棲飛𢃄落霞吳釋德璇
客子匆匆買棹回臨岐相别思悠哉石梁照水垂虹遠
澤國涵空鳴鴈哀星斗光鋩堪淬劔風霜牢落且銜杯
吳門䞉有相知在開遍梅花擬復來邢參
乾坤上下恣遨遊獨鶴高横萬里秋劔化延平津水上
釣垂嚴瀨石磯頭時清不進圮橋履月白曾攜赤壁舟
不似呂巖空誑世帆飛直過岳陽樓長洲戴冠
七澤三湘作勝遊楚天涼雨值新秋江湖來往多青眼
山水登臨半白頭赤壁磯荒重弔古武昌城晩更維舟
元之雖去清風在復讀遺文上竹樓廬山陳儀
終歲覽江山得得逾復游閒雲澤國天埜鶴林泉秋予
少從親繼為宦急流勇退旋田頭足迹天下曾無半猶
勝出門莫觧舟九垓汗漫擬黃鵠何時叙問城東樓
長洲周同人
新安十日程足為千里游江湖志汗漫仗劔氣横秋昨
逢阿戎與之語知君楚尾并吳頭不須琵琶潯陽郭泊
此書畫滄江舟飄然明發向何許長笛一聲黃鶴樓
長洲朱存理
壯懷未易惬直作汗漫遊長嘯楚江晚浩歌彭蠡秋一
函圖書隨所適相逢誰不甘低頭春風帆檣薄南郭飄
作咸陽神仙舟為問賢郎讀書處古濠東畔元龍樓
吳郡俞金
人生亦弧矢志已在天遊彼昏罔克知苟延春與秋佳
山佳水目未覩種種白髮已滿頭幡然便欲出門去光
景又若逝水舟何如戴君遊汗漫朝登楚閣暮秦樓
江楓未摇落江水正澄清水色君顔色相思無限情
應祥
瑟瑟西風透客衣懷鄉情與㕍南飛夕陽楓葉吳江上
一片秋光送馬蹄海觀陸南
寳帶秋波啓别筵垂虹晩日送行船白雲似與越山隔
明月還同吳地懸後夜相思各杯酒來年重會賸詩篇
殷勤再寫橋頭景江冷丹楓歲暮天長洲朱存理
相見無幾又送君江楓釃酒話殷勤艣聲摇落山頭日
帆影沖開溪溆雲柳剰殘枝猶可折詞將前意不堪聞
歸家談及吳中事挑盡寒燈坐夜分葑涇顧桐
重别垂虹秋正雲相思從此散鷗盟東南一水分吳越
書劔十年如弟兄黃葉不堪風雨路孤舟忍共酒杯情
歸來有夢君何處明日杭州第幾程城南欽遵
松陵一水卧長虹多少行人感慨中此日送君無限意
蕭蕭黃葉與丹楓昌谿王俸
跋垂虹别意卷後
蘇徽古吳越地今俱直隸為隣封故徽之客于蘇者甚
衆且久至歴幾星霜忘歸者必其山川人物可嘉而可
樂歟蘇多名士善詩賦為諸藩稱首戴君明甫與之遊
獲其詩累卷抑明甫之言語事為忠信篤敬可欲而可
慕與不然何客蘇者非一明甫别垂虹者亦非一明甫
而獨能致諸名士重之以辭若是也明甫得此誠知重
璠璵矣使徒知重之而不知所以重恐非贈言者之本
意惟勉于學慎于行所謂忠信篤敬者益加修省而精
進焉則徽士將不忍與之别而去蘇士又不忍與之别
而歸矣豈非吾徽之光斯卷之華哉竊億贈言者之意
固如此余敢附言於卷末者意亦如此也若夫紀述之
詳勉進之切則橡庵先生之意言誠然余復何言正
德甲戌孟冬月既望眷生顧齊汪昱書
沈啓南謝祝希哲詩卷(附贈楊子詩)
疎林葉盡秋日晴與子把手林中行蕭條此地不足枉
賁我一來林壑榮君今文名將盖代蹤跡所至人争迎
青袍獵獵風滿袖知者重者無公卿老夫朽憊人所棄
子謂差長加其情臨分日落渺野水扁舟南騖迷孤城
弘治甲寅十月二十四日希哲冒寒過訪申謝此卷
不足罄懷沈周楊子勸秉良攻詩略於琴我勸
併二者手彈口還吟琴詩本性情淵淵入人深推自三
百篇被樂為雅音雅音宣其文成古復成今悠然南薰
詞煦矣當舜心
石田行書中秋月詩(掛幅)
少年漫見中秋月視與常時不分别老來珍重不易觀
要把深杯戀佳節老人能得幾中秋信是流光不可留
古今換人不換月舊月新人風馬牛後生茫茫不知此
年年見月年年喜老夫有眼見還同感慨滿懷聊復耳
今宵十四已爛然七客賓争天下先庭空衣薄怯露氣
深簷穗坐仍清圓東風軋雲輕浪作驀把太清渣滓却
浮雲雖欲忌吾人酒政有律無譁賓逓歌李白問月句
自覺白髮欺青春青春白髮固不及且捲酒杯連月吸
舒菴與我六十人更問中秋賖四十沈周
石田看花吟行草(單條)
花下一壺酒人與花酬酢樹上百枝花花對人綽約昨
日顔色正新鮮今朝少覺不如昨人若無花人不樂花
若無人花寂寞看花不是久遠事人生如花亦難託去
年花下看花人今年已漸隨花落花且開酒且酌催花
鼓板撾芍藥醉他三萬六千觴我與花神作要約沈
周
又書諸歌行卷
今日九月九無菊且飲酒明年九月九有菊亦飲酒有
花還問酒有無有酒不論花無有好花難開好時節好
酒難逢好親友一杯兩杯常在手六印何消金握斗三
杯五杯不離口萬事莫談瓶且守瓶云罄矣我即休載
欲謀之已無有天應私我身獨在天不全人花乃後遲之
明日興還存紫萼青苞得開否倘看爛漫即重陽借問
東墻惱隣叟右九日無菊歌
春暖秋涼山邊水隈訪黃菊尋白梅秋月自與我慮净
春雲自與我懷開晝遊之地吾蓬萊夕息之處吾夜臺
以殤視我吾老大以彭視我吾嬰孩信夀天吾何以外
請享此見在不樂胡為哉右尋樂行
打魚鼓唱道情說生說死說功名唱道情打魚鼓說神
說仙說今古仙家自有山中樂凡家自有世間憂年頭
年尾憂不休今夜又當年尾頭唱要高鼓要急主勸賓
酧忘拜揖蠟梅爍爍白璧光酒波濯濯青袍濕客莫言
辭主須醉多情送年恐不及年送去還復來漁鼓聲中
白髮催白髮不可變莫放掌中杯鼓砰蓬杯絡繹不知
東方之既白舊年已盡客已散門前又接新年客新年
别唱賀新郎送舊迎新漁鼓忙右送歲歌
去之歲來之年一迎一送燈火邊迎新送舊大家事覺
與老者偏無緣黃雞未號霜滿天一心百感誰愀然小
兒自喜時節至催理靴服誇新鮮固知老者已異趣青
春似因兒女妍青春懸老不多地白髮紅顔俱眼前去
之歲來之年譬如傳言相絡繹又如車輪相回旋誰從
箇裏饒不死嚥氣苦苦修神仙我於所去已五十其來百
歲亦倘焉使我五十不為夭使我百歲不為延尚有大
而去者與來者在我先後計萬不計千其間豪傑夢幻
耳冥冥漠漠真堪憐惟有汗竹數行墨待來追去名可
傳勸兒必讀牀頭編莫惜買書吾無錢男兒所立須及
早老夫代爾耕春田右除夕歌沈周
沈啓南詩牋墨蹟(五言律四首)
結廬城郭遠静勝此溪邊鷗鷺分家住烟波入簟眠釣
魚償酒劵買藕補傭錢只隔斜陽岸經遊須倩船
又
舊有讀書處杏花深雨中人歸髮未白春好樹仍紅富
貴浮生外弟兄吾道同眼前千樹合屋下兩陶翁
又
九十春將半陰陰何日收花含無蝶戀苔濕礙人游樹
蔭呼朋鵲簷多逐婦鳩催詩應是酒何必與添愁
詠人影
愛欲揮杯勸其情有唱隨無違起居地尚保死生期明
月成三處清波化百時冥然通契誼曾莫假言辭
書七言律諸作
掃地焚香習燕清蕭然一榻謝將迎坐移白日花間影
睡起春禽竹外聲心遠不妨人境寂道深殊覺世緣輕
問竒尚有門前客却怪青山不撩名沈周書於獨墨亭
今日都非昨日時紅消綠長不容私初驚雨過佳人夢
漫送春歸老子詩繞樹空憐雙蛱蝶戲波忙殺小魚兒
明年更有尋芳酒何用臨川費所思
春風不到小樓前花事闌珊又一年處處插秧梅子雨
家家繅繭竹枝烟荷知有暑先擎盖柳為無寒已脱綿
莫道山家無意味鳥聲啼破落花天
城郭重來秋半過世情看熟歲應磨後生氣大輕人易
老者心寬奈事多空自感懷成永嘆不如對酒付高歌
韓休共是雙顛客松竹相依奈晩何
風波境界立身難處世規模要放寬萬事盡從忙裏錯
此心須向静中安路途平處經行稳人有常情耐久看
直道世間無悔吝纔生枝葉便多端
渺渺扁舟入浦雲琳宫一到愜前聞春泥夹道縈人跡
野水交陂亂鴨羣洞裏朝元郭道士城中行樂鮑參軍
相尋兩度俱相失石上留題漫有文
上人何事作生涯半是仙家半出家丹竈火紅煨白术
戒壇烟黑煑硃砂杏林春透菩提樹橘井泉涵優鉢花
賣藥歸來無個事月明窗下誦蓮華右贈醫僧
高隠白雲深復深階除晴晝亦生陰山藏暝色迷歸鶴
窗捲朝嵐恐潤琴忽爾去留那有迹飄然舒卷絶無心
道人只自聞怡悅俗客要來難便尋右贈顔魯南隐君
之作詩成三年未嘗寄適魯南持紙來索畫卷因糸此
篇沈周
顛毛脱盡野僧如世事多歸一懶除欲博晏眠高著枕
圖便老眼大抄書屋須矮小茅須厚窗要清虚竹要疎
心與陶翁有相得時歌吾亦愛吾廬
憨憨無役老人懷春日烘門晏始開游衍太平初試杖
安排樂事且拈杯世情花黨富家𤼵公道燕均貧戶來
識字不多強不識小軒聊與物追陪
昭明臺下芒鞋緊虞仲祠前石路迴老去登臨誇健在
舊遊山水喜重來雨乾草愛相將發春淺梅嫌瑟縮開
傳取梁前檜神去袖中疑道有風雷虞山至道觀有
所謂七星檜者相傳為梁時物也今僅存其三餘則後
人補植者而三株中又有雷震風擘者尤為詭異真竒
觀也成化甲辰日周記
爛漫初看蜀錦堆却疑春色隔墻來酒逢知己何辭醉
花笑貧家不稱開紅亞較風憐弱榦粉含清露濕重臺明
朝只恐多零落為轉長生託紙胎辛丑牡丹爛開余
與允輝同賞有此詩壬寅開余不及往喜允輝亦凭闌
因書前作以寄孤興沈周
衆客巡籬待菊開吾家阿弟足清醅莫嫌蕊小劖先賞
若使花殘悔後來宿雨尚摇枝上葉新香初入掌中杯
頭巾墮地秋襟濕不怕傍人笑醉回乙夘十月四日
賞翼南莊上半開菊因有是詠古梅莊座為錄一過沈周
誰放春雲下曲瓊一重薄隔萬重情珠光蕩日花無語
𤨏影通風吹有聲外面令人倍惆悵裏邊容眼自分明
知無緣分難輕入敢與楊花燕子争右咏簾
滿城風雨近重陽寂寂寥寥破草堂彭澤花枝待晴把
雲安麴米帶生嘗梳頭髮應吾年白潤屋金從别姓黃
漸與潘郎續遺句沈郎瘦不似潘郎沈周為冷菴先生作
滿城風雨近重陽車轍何人顧草堂此日衣成聊自授
明朝酒熟共誰嘗秋深澤國蓴空紫霜落洞庭柑未黃
底怪白頭甘寂寞子雲曾是校書郎徵明奉次
石田先生行書單條尋芳詩
老子尋芳挑酒錢樂哉斯丘青嶂邊若教即死便埋我
更是可生還聽天人生一日過一夢花下百壺酬百年
還將醉墨寄絶壁風雨不洗山蒼然右題墓上絶壁
沈周先荆翁最喜此幅歲朝懸霞閣設梅蘭水仙于
商彛周鼎間古翠新香作供不以題墓有嫌也又有啓
南題磨詩在扇上余尚憶其中聯兩象合來分動静一
心存處得中庸理趣盎然故尋芳行樂無礙生死深有
契於先子耳砢玉記
沈啓南雜題絶句墨蹟
湖北歸來日落扁舟滿載西風目送一行白鷺秋懷欲
與天空
衣冠瀟洒本吾儒也學玄真作釣徒風月一竿休占盡
客星昨夜照東吳
酒盞詩聯不厭頻梅花已報滿城春疎燈一夜山窗雨
却寫鄉心與故人
不將綠醑醉春寒但把黃庭讀夜闌三月溪亭新漲滿
廬山瀑布捲簾看
百尺飛泉木數章茒椒回互茯苓香白頭漁父抛魚舫
結得盧鴻一草堂
溪流泯泯帶斜汀樹色沉沉綠未明大似城南春雨歇
碧山浮動晩烟生
山路迢迢過翠微楓林斜日映人衣笻枝兀兀藤花去
不得詩成且不歸
樹裏幽亭久不來舊時行徑有蒼苔溪風四面涼如水
袖得葩經手漫開
艾葉葵榴亂插瓶虚堂風約虎符靈樽前蒲玉須教醉
溷俗由來忌獨醒
溪頭待渡心不忙日落高人猶偃仰歸來只恐到家遲
隔岸行人豈吾黨
鳩一聲兮鵲一聲鳩能唤雨鵲呼晴老天亦是無張主
半日陰來半日晴
春日春山春水流春田春地放春牛春花開在春園裏
春鳥飛來春樹頭
如來如來太乙裁掛鉢披裟海上來不為一身南北走
願超千衆上蓮臺
出入行藏要三思世情更變斗星移常將有日思無日
莫待無時思有時
富友高親莫去攀他來問我奉承還錢財入手非容易
用去方知來處難
自家只道是童兒誰信光陰驀地移算來三萬六千日
總成四十九年非
分中自有魚羹飯意外休編虎口鬚莫怪老夫為妄語
一生夢寐慣江湖(此首題寄儀姪)
楊柳青青江水平聞郎江上唱歌聲東邊日出西邊雨
道是無情却有情
風前一曲動離愁那個行人不舉頭手把花枝半遮面
不令人見轉風流
毛簇黃茸嫩似鋪頸長高閣玉胡慮老夫此筆非無意
留與賢郎學弄雛甲午春三月望為冷菴憲副作
沈周
買書賣畫出春城著破青衣白髮生四海固無知我者
空教啼殺樹頭鶯
吳淞江上老迂疎自笑年來活計無只有硯田耕未了
雲山還向筆端鋤秋日同友人步虎丘倦坐可中庭
上值談空上人持筆索書漫錄舊作二首長洲沈周
饑時思飯倦思眠只在茅簷日晷邊此是老夫真法計
十年修得在家禪此石田先生詩也予愛其真率書
之許光祚(靈長)
沈石田詞蹟
誰道金強焦亦稱兩朵芙蓉浸在玻璃鏡頭白老翁尋
此勝過江先盡金山興隔水焦山闌小凭寄語西風後
日來當定白鶴如期參我乘一聲獨唳江聲静右春
日登金山望焦山有作沈周
殘葉林梢風瑟瑟秋波照眼通天碧南北東西聊泛宅
人不識江湖自有江湖客裊裊釣竿三百尺金龜未換
鱸魚白船本窄一般自有容身策右調漁家傲
天地一癡仙寫畫題詩不換錢畫債詩逋忙到老堪憐
白作人情白結緣無興是今年浪泊茅堂水漫田筆硯
只宜收拾起休言但說移家上釣船右寄南村張處
士白石翁
柴門晴也喜山意方舒春湖堪寫拄著藤條門外走見
打鼓喧村社逐&KR0008;隨行南閭北巷儘趁兒童耍強於遊
宦去鄉萬里羸馬但願年年康健百年依舊白首甘田
野天上多桃根杏柢處有裁培者儂柘雲屯儂秧雨潑
未便風斯下將他博換都未各自難捨右暮春試筆
和楊儀部無俗念一闋因錄寄德澂云(無俗念即念奴嬌)沈周
楊用修太史詞草
弓鞋一掬凌波迥冉冉盈盈羞顧影擎茶步緩乳花凝
鬭草歸遲苔露冷雪皺雲鬆倩郎整羅帳燈昏蓮瓣暝
掌中無力搦瓊枝渴思半消殘酒醒右題情調寄木
蘭花升庵楊慎
蔡林屋詩翰
老去倦茅屋五日頭不沐侵晨東家子邀我看新竹東
風吹落梅忽見燒㾗綠上山雲推人下山泉躡足蒼鼠
剥古栗白羊竄深谷丹竈雖生苔紫巗尚堪宿渺哉人
間世千載見遺躅當時僧不知今日吏催促但恐有高
節無處著雲菊七十二點青對酒聊一掬右春日到
鹿飲泉賦此書以尚之林屋蔡羽
人龍未逢時林卧觀元化抗館碧山隈伏檻滄浪瀉連
巖象雲壑嵌空紛石架明霞麗壁璫濺瀑翻甍瓦其陰
負縹緲其陽展銷夏山川恣凝綠乾坤漭高下端居慰
營魂散帙豐逸暇觚管間時操觴酌巡筵亞我公自忘
疲樂客玄秀夜時哉秉燭歡合坐同所藉右玄秀樓與
諸友宴集蔡羽書
短景仍多濕殘年畏客歸白雲谿上冷紅樹雪中稀久
住應難别重逢寒暫違憑人問林屋烟霧滿征衣德
孚與余兩年往還頗密忽欲觧館歸越不能為情話别
之次賦此正德丁丑閏臘日林屋蔡羽題
盈盈金屋舊時紈自小題名喚合歡照夜巧憑螢點綴
賽秋還與月團欒昭陽愛絶遮羞怯長信宫深滴淚寒
抛棄從人冰素在桃花殘影自堪看右題紈扇蔡羽
碧筠精舍記并詩卷(秀水汪氏凝霞閣鍳藏)
天王寺洽南洲為精舍竹二畝池倍之閣十尋軒五竹
之一客之造南洲先於軒次竹次池次閣還休於軒古
器像充焉暑之月池於濯竹於巾窗於書席於琴於奕
閣於風酒食之會則於軒其霄也池明竹明窗明席明
而閣又極明城中之臺榭城外之雲山皆在閣其晦也
池暝竹暝窗暝而閣亦暝聞蘋藻之聲竹之韵而已余
之卧是軒也當壬午六月洞心澄觀則得之池焉灑襟
臆颯毛髮則得之竹焉細書昏誦則得之窗焉馮空御
遠觀中吳之氣雲物之變則得之閣焉憩息舒卷守神
則得之軒焉彌月居得已久多使終身居之得又何如
也書以為碧筠精舍記嘉靖八年己丑三月二十九
日林屋山人蔡羽書于玄秀樓
六月望日過寒翠軒避暑水滿清池竹滿樓長疑六
月是深秋山僧愛客頻頻到受盡薰爐與茗甌應禎
雨中同李范菴過天王寺看竹二首步來禪榻畔涼
氣逼團蒲花雨檐前亂茶烟竹下孤乘閒攜畫卷習静
對香罏到此忽終日浮生一事無
又
老禪趺坐處疎竹翠泠泠秀色分隣舍清陰覆佛經蕭
蕭日暮雨曳履繞方庭吳寬
宿天王禪院贈西洲講主檻外秋光落經卷土岡高
竹晩增幽煮茶燒笋能延客欲去因君復少留南濠
居士
辛巳八月朔過碧雲精舍偶題次韻疎篁今歲似添稠
不雨簾前翠欲流莫怪秋來涼思早暑中相過也如秋盧雍
坐碧雲精舍高幘短袍雲霞光扁舟繫纜野籬傍焚
香潔坐了無語山寺閉門春竹長太白山人孫一元
陪林屋師宴碧筠精舍遠公能愛客高會兔園才畫
室香貂滿天華寳樹開林端迷塹谷象外徹樓臺對此
復能長醉歌甘草萊雅宜山人王寵
日出池光欲上樓雨餘脩竹似鳴秋湘簾捲處龍團熟
坐吸清風翠滿甌右和范菴先生韻
隂敷鴨脚樹翠剪虎鬚蒲境寂心同遠僧閒興不孤
覆碁松下石破茗竹間罏欲舉無生話相忘話亦無
又
雨苔春寂寂風鐸晝泠泠有客來看竹山僧自看經經
殘客亦去秋鳥下空庭右和匏菴先生韻
愛此森森竹萬頭涼陰覆榻草堂幽香消瓦鼎春眠覺
何處一聲黃栗留右和南濠少卿韻
覽勝平生雙不借穿林老去一扶留白雲每借高僧榻
黃葉時留野時秋右和盧師召韻
竹影參差滿日光市僧不到定僧傍楞嚴轉罷殘陽在
始覺空門白晝長右和孫太初韻
上相遊行地羣賢賦咏才殘碑侵蘚卧遺跡自花開風
遞清齋磬雅鳴施食臺故宫愁入望落日滿蒿萊右
和王履吉韻徵明屢遊天王寺未嘗作詩戊戍南洲
師出示諸賢留題詩卷因悉用韻和之共得七首所謂
雖多亦奚以為也文徵明識
珊瑚網卷十四
