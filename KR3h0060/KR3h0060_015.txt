珊瑚網卷十五
明汪砢玉撰
法書題跋
文太史楷書老子傳跋(前寫清净經白描太上像)
嘉靖戊戌六月十有九日為崑山煉師補書此傳於是
余年六十有九矣歐陽公嘗言夏月據案作書可以消
暑忘勞然余揮汗執筆祗覺煩苦爾豈公自有所樂也
是日午後微雨稍凉但苦忩暗故首尾穠纖不類不免
觀者之誚云丁酉七月望日文徵明書
徵仲書赤壁賦小跋
嘉靖癸夘歲秋八月既望静坐玉磬山房時日將昃凉
颸拂衣桐葉飛地展卷自適誦長公此賦不覺有憑虚
御風羽化登仙之興乃命童子滌硯檢笥獲扇書之聊
紀暮年之筆畫也長洲文徵明識
文太史書前後赤壁在烏絲黃宋牋工盡楷法之妙
休承為補兩圖云作於歸來堂覺逸趣横溢毫端可
稱珠聫壁合萬歷丙辰春梁溪陶碎虚來客余家為
煉秋石諸服食藥因攜此帖及徵仲山水二卷貫休
應真像胡子霑所製瓶合售之先子時置賦于紫檀
榻右坐卧展玩不休松色花光并扇頭所書相映𤼵
今一且咸作銀杯羽化可勝惋惜雪巢居士汪砢
玉識鶴夢軒
衡山書拙政園記并詩長卷
槐雨先生王君敬止所居在郡城東北分婁齊門之間
居多隙地有積水亘其中稍加濬治環以林木為重屋
其陽曰夢隠樓為堂其隂曰若墅堂堂之前為繁香塢
其後為倚玉軒軒北直夢隠絶水為梁曰小飛虹踰小
飛虹而北循水西行岸多木芙蓉曰芙蓉隈又西中流
為榭曰小滄浪亭亭之南翳以修竹而西出於水澨有
石可坐可俯而濯曰志清處至是水折而北滉漾渺瀰
望若湖泊夾岸皆佳木其西多柳曰柳隩東岸積土為
臺曰意遠臺臺之下植石為磯可坐而漁曰釣磯遵磯
而北地益迥林木益深水益清駛水盡别疏小沼植蓮
其中曰水花池池上美竹千挺可以追凉中為亭曰净
深循净深而東柑橘數十本亭曰待霜又東出夢隠樓
之後長松數植風至泠然有聲曰聽松風處自此繞出
夢隠之前古木疎篁可以憩息曰怡顔處又前循水而
東果林彌望曰來禽囿囿盡縳四檜為亭曰得真亭亭
之後為珍李坂其前為玫瑰柴又前為薔薇徑至是水
折而南夾岸植桃曰桃花沜沜之南為湘筠塢又南古
槐一株旉隂數弓曰槐幄其下跨水為杠踰杠而西篁
竹隂翳榆槐蔽虧有亭翼然西臨水上者槐雨亭也亭
之後為爾耳軒左為芭蕉檻凡諸亭檻臺榭皆因水為
面勢自桃花沜而來水益微至是伏流而南踰百武出
於别圃藂竹之間是為竹澗竹澗之東江梅數百植花
時香雪爛然望若瑤林玉樹曰瑤圃圃中有亭曰嘉實
有泉曰玉泉凡為堂一樓一為亭六軒檻池臺塢澗之
屬二十有三總三十有一名曰拙政園王君之言曰昔
潘岳仕宦不達作閒居賦自廣以築室種樹灌園鬻蔬
為拙者之政余自筮仕抵今餘四十年同時或起家至
八座登三事而余僅以一郡倅老退林下其為政殆有
拙於岳者園所以識也雖然君於岳則有間矣君以進
士高科仕為名法從直躬殉道非久被斥其後旋起旋
廢迄擯不復其為人豈齪齪自守視時浮沉者哉岳雖
漫為閒居之言而諂事時人至於望塵雅拜乾沒勢權
終罹咎禍考其平生蓋終其身未嘗暫去官守以即其
閒居之樂也豈惟岳哉古之名賢勝士固有有志於是
而際會功名不能解脱又或升沉遷徙不得遂志如岳
者何限哉而君甫及強仕即解官家處所謂築室種樹
灌園鬻蔬享有閒居之樂者二十年於此矣究其所得
雖古之名賢勝士有所不逮也而何岳之足云所謂區
區以岳自况則聊以宣其不達之志焉耳而其志之所
樂固有在彼而不在此者是故高官膴仕人所慕樂而
禍患攸伏造物者每消息其申使君得志一時而或横
罹災變其視末殺斯世而優游餘年果孰多少哉君子
於此必有所擇矣徵明漫仕而歸雖蹤跡不同於君而
潦倒末殺亦略相似顧無一畆之宫以寄其栖佚之志
而獨有羡於君既取其園中景物悉為賦之而復為之
記嘉靖十二年癸巳九月既望長洲文徵明著
若野堂在拙政園之中園為唐陸魯望故宅雖在城市
而有山林深寂之趣昔皮襲美嘗稱魯望所居不出郛
郭曠若郊墅故以為名會心何必在郊埛近圃分明
見遠情流水斷橋春草色槿籬茅屋午雞聲絶憐人境
無車馬信有山林在市城不負昔賢高隠地手携書卷
課僮畊
繁香塢在若墅堂之前雜植牡丹芍藥丹桂海棠紫璚
諸花孟宗獻云小築繁香塢雜植名花旁草堂紫
蕤丹豔漫成行春光爛漫千機錦淑氣薰蒸百和香
自愛芳菲滿懷袖不教風露濕衣裳高情已在繁華
外静看游蜂上下狂
倚玉軒在若墅堂後傍多美竹面有崑山石倚楹碧
玉萬竿長更割崑山片玉蒼如到王家堂上看春風觸
目總琳瑯
怡顔處取陶詞盼庭柯以怡顔云斜光下喬木睠此
白日遲微人不可即暮景聊自怡青春在玄鬢莫待秋
風吹
夢隠樓在滄浪池之上南直若墅堂其高可望郭外諸
山君嘗乞靈於九鯉湖夢隠隠字及得此地為戴顒陸
魯望故宅因築樓以識林泉入夢意茫茫旋起高樓
擬退藏魯望五湖原有宅淵明三徑未全荒枕中已悟
功名幻壺裏誰知日月長回首帝京何處是倚闌惟見
暮山蒼
聽松風處在夢隠樓北地多長松疎林漱寒泉山風
滿清聽空谷度凉雲悠然落虚影紅塵不到眼白日相
與永彼美松間人何似陶弘景
園有積水横亘數畆類蘇子美滄浪池因築亭其中曰
小滄浪昔子美自汴都徙吳君亦還自北都蹤蹟相似
故襲其名偶傍滄浪構小亭依然綠水遶虚楹豈無
風月供垂釣亦有兒童唱濯纓滿地江湖聊寄興百年
魚鳥已忘情舜欽已矣杜陵遠一段幽蹤誰與争
志清處在滄浪亭之南稍西背負修竹石磴下瞰平池
淵深泓渟儼如湖澨義訓云臨深使人志清愛此曲
池清時來弄寒玉俯窺鑑須眉脱屨濯雙足落日下迴
塘倒影寫修竹微風一以搖青天散&KR2560;渌
小飛虹在夢隠樓之前若野堂北横絶滄浪池中雌
蜺連蜷飲洪河落日倒影翻晴波江山沉沉時未雩何
事青龍忽騰翥知君小試濟川才横絶寒流引飛渡朱
欄光炯搖碧落傑閣參差隠層霧我來彷彿踏金鰲願
揮塵世從琴高月明悠悠天萬里手把芙蓉照秋水
意遠臺在滄浪池北高可尋丈義訓云登高使人意遠
閒登萬里臺曠然心目清木落秋更遠長江天際明
白雲渡水去日暮山縱横
釣磯在意遠臺下白石净無塵平臨野水津坐看絲
裊裊静愛玉𥻘𥻘得意江湖遠忘機鷗鷺馴須知縯綸
者不是羡魚人
來禽囿在滄浪池南北雜植林禽數百本清隂十畆
夏扶疎正是長林果熟初珍重筠籠分贈處小窗親榻
右軍書(此詩别見他畫)
桃花沜在小滄浪東折南夾岸植桃花時望若虹霞
種桃臨野水春暖樹交花時見流殘片常疑有隠家微
波吹錦浪曉色漲紅霞何必玄都觀山中有歲華
槐雨亭在桃花沜之南西臨竹澗榆槐竹柏所植非一
云槐雨者著君所自號也亭下高槐欲覆墻氣蒸寒
霧濕衣裳疎花靡靡流芳遠清蔭垂垂世澤長八月文
場懷往事三公勲業付諸郎老來不作南柯夢獨自移
牀卧晚凉
爾耳軒在槐雨亭後吳俗喜疊石為山君特於盆盎置
土水石植菖蒲水冬青以適興語云未能免俗聊復爾
耳有拳者石弗崇以巖上列萑莽下引寒泉有泉涓
涓白石齒齒豈曰高深不遠伊邇言敞東軒睨彼藂棘
君子于何惟宴以適青青者蒲被于崇丘歲云暮矣式
宴以遊君子于遊匪物伊理古亦有言聊復爾耳豈不
有營我心則勞載欣載遨以永逍遙
芭蕉檻在槐雨亭之左新蕉十尺強得雨净如沐不
嫌粉堵高雅稱朱欄曲秋聲入枕凉曉色分忩綠莫教
輕剪取留待隂連屋
槐幄在槐雨亭西岸古槐一株蟠屈如翠蛟隂覆數弓
舊種宫槐已十圍密隂徑畆翠成帷夢回玄蟻争穿
穴春盡青蟲對吐絲
湘筠塢在桃花沜之南槐雨亭北修竹連亘境特幽迥
種竹遶平岡岡迥竹成塢盛夏已經秋林深不知午
中有遺世人琴樽自容與風來酒亦醒坐聽瀟湘雨
京師香山有玉泉君常勺而甘之因號玉泉山人及是
得泉於園之巽隅甘冽宜茗不减玉泉遂以為名示不
忘也曾勺香山水泠然玉一泓寧知瑤漢隔别有玉
泉清修綆和雲汲沙缾帶月烹何須陸鴻漸一啜自分
明
瑤圃在園之巽隅中植江梅百本花時燦若瑤華因取
楚詞為名春風壓樹森琳璆海月冷掛珊瑚鈎寒芒
墮地失姑射幽夢落枕移羅浮不奈東風惡酒醒參横
山月落千年秀句落西湖一笑閒情付東閣只今勝事
屬君家開田種玉生琪華瑤環瑜珥紛觸目琅玕玉相
樹交加我來如升白銀闕綽約仙姬若冰雪彷彿蓬萊
萬玉妃夜深下踏瑤臺月瑤臺玄圃隔壺天遠在滄瀛
縹渺邊若為移得在塵世主人身是瓊林仙當年揮手
謝京國手握寒英香沁骨萬里歸來抱雪霜歲寒心事
存貞白嗚呼歲寒心事存貞白憑仗高樓莫吹笛
嘉實亭在瑤圃中取山谷古風江梅有嘉實之句因次
山谷韻高人夙尚志脱冠謝名場中心秉明潔皎然
秋月光有如江梅花枝槁心獨香人生貴適志何必身
巖廊不見山木災犧罇漫青黃所以鼎中實不愛時世
嘗曾不如苦李全生衢路傍惻惻不忍置悠悠心自傷
竹澗在瑤圃東夾澗美竹千挺夾水竹千頭雲深水
自流迴坡潄寒玉清吹雜鳴球短棹三湘雨孤琴萬壑
秋最憐明月夜凉影共悠悠
得真亭在園之艮隅植四檜結亭取左太冲招隠詩竹
栢得其真之語為名手植蒼官結小茨得真聊咏左
冲詩支離雖枉明堂用常得青青保四時
珍李坂在得真亭後其地高阜自燕移好李植其上
珍李出上都辛勤遠移植却笑王安豐當年苦鑚核
玫瑰柴在得真亭植玫瑰花名花萬里來植我墻東
曲曉雨散春林濃香浸紅玉
薔薇徑在得真亭前窈窕通幽一徑長野人緣逕擷
羣芳不嫌朝露衣裳濕自喜春風屐齒香
水華池在西北隅中有紅白蓮方池涵碧落菡萏在
中洲誰唱田田葉還生渺渺愁仙姿净如拭野色淡於
秋一片横塘意何當棹小舟
深净亭面水花池脩竹環匝境極幽邃取杜詩云綠
雲荷萬柄翠雨竹千頭清景堪消夏凉聲獨占秋不聞
車馬過時有野人留睡起龍團熟青烟一縷浮
柳隩在水花池南春深高柳翠烟迷風約柔條拂水
齊不向長安管離别綠隂都付曉鶯啼
芙蓉隈在坤隅臨水林塘秋晚思寥寥雨挹紅蕖淡
玉標出水最憐新句好涉江無奈美人何
待霜亭在坤隅傍植柑橘數十本韋應物云洞庭須待
滿林霜右軍黃柑帖亦云霜未降未可多得倚亭嘉
樹玉離離照眼黃金子滿枝千里勤王苞貢後一年好
景雨霜時向來屈博曾留頌老去韋郎更有詩珍重主
人偏賞識風情原許右軍知右拙作前有行書已錄
似槐雨先生矣先生因畫烏絲精絶命再書小楷一過
務欲盡其醜也甲午春二月望衡山居士文徵明題
文衡山今日歌行草
今日復今日今日何其少今日又不為此事何時了人
生百年幾今日今日不為真可惜若言姑待明朝至明
朝又有明朝事為君敬誦今日詩努力請從今日始
徵明
余就塾師時先君以此詩掛齋壁余雖不敢不努力
然下劣徒虚今日耳崇禎改元成淵兒習業藤花閣
余偶簡得前軸仍懸昔年故處為兒師高公玄和之
云明日復明日明日何其多明日待明日萬事成蹉
跎世人皆被明日累明日無窮老將至晨昏滚滚水
東流古今悠悠日西墜百年明日復幾何請君聽我
明日歌讀之益深余明日之感也撫髀廢人識於伏
櫪處
文徵仲題詠遺蹟卜築清溪上𥻘𥻘玉一灣開門迎
曉日隔浦見西山春浪桃花亂晴沙白鳥閒思親意無
限遺澤釣遊間右清溪春思文璧
境寂晝偏永心清暑氣微老兼疎筆硯性復懶裳衣隠
几雙桐轉褰簾獨鳥飛茗薰聊自適不怪客來稀右
夏日停雲館作文璧
積雨浮宿潤新晴人意適消搖竹忩中啼禽破幽寂初
陽動簷瓦殘溜時自滴曲巷行跡稀苔花繡深壁右
即事一律徵明
探梅山寺日斜時二月梅花尚滿枝勒雨故教開獨後
尋春却恨到來遲香撩短鬢風前韻水洗微脂雪後肌
悔不淹留到深夜坐看殘月上疎籬
惆悵羅浮夢破時居然消息在南枝餘寒雪逕春迴淺
薄晩林塘月上遲翠竹參差明縞袖冷雲依約護香肌
山公早辦風前醉不恨歸來倒接籬右竹堂寺看梅
花之作徵明
澹烟蒼靄晝沉沉白髮青春好自禁寂歴梅花猶勒雨
蹉跎人日苦多隂步來野逕緣谿静愛此茅堂入竹深
車馬不驚魚鳥樂居然城市有山林壬辰人日與之北
城别業小集是日風雨寂寥梅萼未破故詩及之徵明
木末層軒倚泬寥西風白首不勝搔天垂一鏡蓬壺近
雲擁千峰佛刹高雨後新波浮碧落烟中遠渚見黃茅
晩晴長嘯下山去一徑松風萬壑濤右登玄墓閣
天池日暖雨烟生上已行遊春服成試向水邊修禊事
忽聞花底語流鶯空山靈迹千年秘勝友良辰四美并
一歲一回春不厭故園光景有誰争右上巳日
短簿祠前樹鬱蟠生公臺下石孱顔千年精氣池上劒
二壑風烟寺裏山井冽羽泉茶可試草荒支磵鶴空還
不知清遠詩何處翠璧苔花細雨斑右虎丘
島嶼縱横一鏡中濕銀盤浸紫芙蓉誰能胸貯三萬頃
我欲身遊七十峰天遠洪濤翻日月春寒澤國隠魚龍
中流彷彿聞雞犬何處堪追范蠡蹤
半醉高樓徙倚中葛巾平岸欲凌風山横天際晴雲碧
錦爛城頭落日紅千里關河都會壮萬家烟火歲年豐
望京懷古非吾事病目猶堪送遠鴻右登樓
簷前朝雨疎疎落階下春泥活活生懶不出門驚樹合
醉能開閣看雲行幽深獨有閒諳得迂僻都緣病養成
報道東風三月盡一場花事却關情右雨中偶述
夕陽樓上看新晴凌亂歸雲冉冉明萬里快瞻飛鳥沒
一番又是錄隂成帶城碧瓦參差去隔水蒼烟繚繞生
懷袖欣然風拂面醉聽乾鵲語前楹右新晴
綠隂如水夏堂凉翠簟含風午夢長老去自於閒有得
困來每與客相忘松忩試筆端溪滑石鼎烹雲顧渚香
一鳥不鳴心境靜此身真不愧羲皇右夏日睡起
傍市柴門鎮日開心閒車馬不驚猜雨中秋事芙蓉盡
霜後時新橘柚來張翰未誇菰米飯陶潜自醉菊花杯
近來較似嵇中散滿架殘書懶更裁右秋日閒居
江上疎疎梅子雨烟中嫋嫋竹枝歌暖風初汎青蓮舫
新水平添綠玉坡南去春光啼鳥寂西來山色過橋多
美人只在横塘曲手把芙蓉奈遠何右即事
一枕清風卧北忩高樓六月似秋凉陶情圖史忘貧病
夾耳笙歌欲老狂客至僅能修茗供心閒聊爾續罏香
淹留不覺斜陽盡月印花梢上短墻
急雨中宵六月凉朝來新水滴横塘一番白苧生秋意
無數青山上野航日暖晴沙鳬&KR0146;亂風來前浦芰荷香
曾探世事驚塵土轉覺江湖興味長右夏日
小齋如翼兩楹分短折分明玉磬陳蹈海要非平世事
過門誰識有心人屋頭日出烏棲曉簷隙泥香燕壘春
手種雙桐才數尺濃隂已見綠勻勻右偶作
睡起西齋片雨過綠隂庭院晩凉多烏衣春盡渾無語
白苧秋來謾有歌世態風雲從變幻山林日月未蹉跎
却憐逸少猶多事時寫黃庭換白鵝
永夏茅堂風日嘉凉隂寂歴樹交加客來解帶圍新竹
燕起衝簾落晩花領略清言蒼玉麈破除沉困紫團茶
六街車馬塵如海不到柴桑處士家右為松泉書
曾攜書册住東甌此日因君憶舊游落日亂山斜帶郭
碧天新水静涵洲從知地勝身如隠近說官清歲有秋
西北浮雲應在念乘間一上謝公樓右贈槐雨先生
文璧
我生辛苦不逢辰見說丁年積漸亨力命相持懷御寇
行藏無主卜君平尋常藥願空成感老大邅迴正坐名
勞謝微言知騐否秋風相送不勝情右贈日者徐生
文璧
三十相將始洗兒百年回首即非遲祖書敢謂今堪託
父道方慚我未知願魯難憑蘇子論勝無聊有樂天詩
人間切事惟應此對客那無酒一巵
春風一笑錦綳兒共道頭顱較我竒門戶關心能不喜
賢愚有命可容期百年正賴培來久萬事誰云足自兹
五十老親遺世網從今都是弄孫時賤子今年四月
十又三日始舉一兒彌月之次薄有湯餅之設因識二
詩邀在席諸君同賦是歲弘治丁巳予年二十又八徵
明書
文待詔書十美詩卷
傾國多因有美姿扁舟載去亦宜之戲瓢尚想當時事
深涉何曾讀衛詩西施
浮生難比草頭塵常托千金視此身若使琴心桃得動
不知匪石是何人文君
高抱琵琶障冷風淋漓衫袖濕啼紅安邊重用和親計
駕馭英雄已不同明妃
倚竹眠牀態自嬌夜深銀燭正高燒不將春舞歸長袖
宜自輕身好折腰飛燕
飛絮無憑只趁風也知相逐水流東璃璃瓶薄珊瑚脆
毁不求全妾命同綠珠
徙倚閒庭暗淚垂不須再讀寄來詩已知一代容華盡
地下相逢未是遲碧玉
梅花香滿石榴裙祗用微頻艾納熏仙館已於塵世隔
此心猶不負黃昏梅妃
欲與君王共輦還馬嵬路狹轉頭難早知怨自生萌蘖
悔不當時乞賜環太真
閨門出入有常經女子何須獨夜行詩月西廂誰唱始
至今傳說見分明鶯鶯
短長闊狹亂堆牀細染輕槌玉色光豈是無心戀針線
要將姓氏托文房薛濤徵明題
文内翰諸絶墨蹟
試茶初動蟹眼臨帖更盡烏絲啜罷冷淘槐葉漸吟雙
調柘枝
擁褐一瓢濁酒支頤半卷南華消受誰堪伴侣紙忩殘
雪梅花右幽居二絶徵明
黃金宫闕鬱嵯峨秋色盈盈月漾波吳下高枝元有種
天香莫怪屬君多已酉七月敷求將試應天賦此奉
贈徵明
千山疊翠斜陽外萬壑争流春雨餘景色撩人歸未得
高情原不在溪魚
三月光隂修禊後千村桃李杖藜中何時去覓王玄度
把卷臨流一笑同
解帶禪房春日斜曲闌供佛有名花高情更在樽壘外
坐對清香薦一茶
小病淹愁百念慵時時清夢越城東春風閒石草如積
落日倚樓山滿空
落落高松下午隂静聞飛澗激清音幽人相對無餘事
啜罷茶甌再鼓琴
木多長夏翠交加野客孤吟坐日斜縱有殘春供醉眼
碧波深暎紫薇花
滿眼青山迹未塵百年臺殿已沉淪只應寂寞蓮池水
曾照當時入社人
松葉滿山行逕微幽居更在竹藂西綠隂深寂詩成處
愛惜新筠不忍題
流泉争瀉作狂瀾樹色蒼蒼帶遠山高閣清幽人共坐
不知日月幾摧殘
小□登臨眼境竒水雲沙樹渺差差猶憐興淺匆匆去
不見湖中月上時
水展晴空秋色遠樹沉平野日光寒生綃萬幅天開盡
澄碧樓中暮倚闌
秋江雨過水潺潺疎樹平臯帶遠山正是幽人詩就處
小舟閒我夕陽還
傳呼曲巷使君來樹底柴門懶自開老病迂疎非傲客
直愁車馬破蒼苔
誰見金鳬水底墳空懷香玉閉佳人君王情愛隨流盡
只有寒溪尚姓陳
殘冬相見還相别燈火幽幽燦玉缸正自多情眠不得
忽聽風雨打西忩夜與德孚坐小樓記此徵明
文徵仲三題吉祥菴卷
徵明舍西有吉祥菴往歲嘗與亡友劉協中訪僧權鶴
峰過之協中賦詩云城裏幽棲古寺閒相依半日便思
還汗衣未了奔馳債便是逢僧怕問山徵明和云殿堂
深寂竹牀間坐戀椶隂忘却還水竹悠然有遐想會心
何必在空山越數年過之則協中已亡因讀舊題追思
其韻塵蹤俗状強追閒慚愧空門數往還不見故人遺約
在黃梅雨暗郭西山時弘治十四年辛酉也抵今正德
庚辰又二十年矣菴既燬于火而權師化去亦復數年
追感昔遊不覺愴昔因再疊前韻當日空門對燕閒傷
心今送夕陽還劫餘誰和邢和璞老去空悲庾子山他
日偶與協中之子穉孫談及因寫此詩追圖其事付穉
書藏為里中故實云時十六年辛已二月八日也
衡山詩餘墨蹟
富春山下畫舫新來正雨過青林波生碧渚千峰日照
兩岸花開北郭池塘東門楊柳二十年前幾往還重登
眺愛風烟如畫臨水樓臺追思少日情懷猶憶先人
舊郡齋向范老祠前春風走馬客星臺上雪夜觀梅往
事分明故交零落嘆惜光隂一瞬哉佇立久念白雲芳
草頻去徘徊右調沁園春徵明
輕風驟雨捲新荷湖上晩凉多行春橋外山如畫緣山
去十里松蘿滿眼綠隂芳草無邊白鳥滄波夕陽還聽
竹枝歌天遠奈愁何漁舟隠映垂楊渡都無繋來往如
梭笑道玉堂金馬何如我短棹輕蓑右調風入松泛
湖作為紫溪書徵明
紅雨鏖花綠隂鏤日名園景色撩人游衫初試汗揜薄
羅新節候今年差晩蹭歲閏四月猶春應無那煖烘韶
麗微翠惹游塵向尊前花下聽歌掩冉接笑逡巡古
來四事難得是良辰起坐何曾問主斜陽亂主亦忘賓
拚沉醉太湖石畔翠軟草敷茵右初夏賞牡丹調寄
滿江紅徵明
珊瑚網卷十五
