珊瑚網卷二
明汪砢玉撰
法書題跋
孫虔禮草書千文帖(在白麻紙上)
垂拱二年吳郡孫過庭書第五本
右衛胄曹參軍孫過庭字虔禮唐垂拱時人草書專
學二王余初得郭仲微所蔵千文一軸筆勢遒勁雖
覺不甚飄縱然比之永師所作則過庭已為奔放矣
而竇臮謂過庭之書千紙一類一字萬同余固已深
疑此語既而復獲此書研窮之久視其興合之作當
不减王家父子至其縱任優游之處仍造於疎此又
非臮所能知也顔魯公與夫人書今亦在吾家皆蘇
子由吉祥閣所見因復記之保寧賜第王詵晉卿
李北海縉雲三帖(真蹟已刻不錄)
黃長睿評張從申書出于北海趙子固又以北海學子
敬病在欹側若張從申無此矣然從申書實似北海之
法華寺碑而北海出竒不窮故當勝三舍余嘗謂右軍
如龍北海如象世必有肯余言者董其昌題
張長史春草帖
春草青青千里餘邊城落日見離居情知海上三年别
不寄雲間一紙書
右唐張伯高春草帖鋒穎纖可尋其源而麻紙松煤
古意溢目真足為唐人書法之冠晉蹟不可復見得
見此蹟其末世之希世珍乎顔平原書之集大成者
猶言杜詩韓文顔法亦出于此也因與袁君子英獲
觀陳侯康民賞歎竟日壬子人日倪瓚題
又濯烟帖(上有明昌寳玩御府寳繪羣玉中秘讚印)
濯濯煙條拂地垂城邊樓畔結春思請君細看風流意
不是靈和殿裏時
按明昌有七印其一曰内府葫蘆印其二曰羣玉秘
珍其三曰明昌寳玩其四曰明昌御覽其五曰御府
寳繪其六曰明昌中秘其七曰明昌御府又宣和天
水雙龍印有方圓二樣法書用圓名畫用方更宣和
明昌二帝題籖法書用墨名畫用泥金又高宗御府
手卷畫前上白引縫間用乾卦圓印其下用希世藏
方印畫卷盡處之下用紹興二字印墨蹟不用卷上
合縫卦印止用其下希世小印其後仍用紹興小璽
偶攷印記及此維時春雨方霽正顛旭蘭馨動也
汪岡樂卿父識於滴翠軒
顔魯公真書朱巨川告身真蹟(眉公極稱陸跋精核辨博)
此唐德宗建中三年六月給授中書舍人朱巨川告身
符年月職名之上用尚書吏部告身之印計二十九顆
世傳為顔魯公書按唐式書符令史事也代宗之喪魯
公以吏部尚書為禮儀使楊炎惡其直換太子少師領
使事及盧杞益不容改太子太師并使罷之是時適在
間局而其忠義書法巍然為天下望巨川欲重其事特
求公書亦知今世士大夫得請誥敇封贈多求善書者
操筆同一意也米元章書史載朱巨川告顔書其孫灌
園持入秀州崇德邑中余以金梭易之劉涇得余顔告
背紙上有五分墨裝為秘玩王詵篤好顔書遂以韓馬
易去此書今在王詵處宣和書譜載顔書亦有朱巨川
告今卷中並無宣和印記獨存梁太祖御前之印前後
壓縫有宋高宗乾卦紹興印耳豈舊蔵御府靖康之亂
流落人間南渡收訪應募者截去本朝璽跋耶然五代
時既入御府則宋時不應在灌園處豈王詵所得乃别
本耶不可得而知矣此卷作字雖小而與東方朔贊用
筆同其為顔書無疑告中細書不知出何人唐制惟侍
中中書令為真宰相其曰同中書門下平章事雖行宰
相事而未為真中世以後藩鎮節使多授中書令故勅
後細書首行云太尉兼中書令臣在使完是年四月盧
杞忌張鎰出之鳳翔故第二行云守中書侍郎同中書
門下平章事臣張使其第三行云守給事中臣關播奉
行杞愛播和柔易制是年十月即同平章事矣牒後細
書首行云侍中闕第二行云守門下侍郎同平章事杞
即盧杞也又吏部正員尚書一人侍郎二人其屬有四
曰吏部司封司勲考功吏部郎中一人掌文官階品朝
集禄賜告身尚書左右丞各一人掌辨六官吏戶禮左
丞總焉兵刑工右丞總焉故牒尾尚書侍郎左丞俱云
缺而云判吏部侍郎范陽郡開國公翰者盧翰也後此
二年為興元元年正月亦進同平章事符後書云判郎
中滋者劉滋也貞元二年正月從吏部為左散騎常侍
末後書令史不名亦可驗此告非令史筆矣一展閱間
而唐之典故歴歴可考且魯公書得其背紙墨蹟尚裝
為秘玩况真蹟耶宜如何寳愛也正德丁丑五月望
日陸完跋(此跋雖刻眉公筆記然在真蹟後不可去)
右為魯公真蹟余始見摹本頗怪其神采未遒及是與
仲醇同觀如探驪得珠為之一快萬歷壬辰二月三
日錫爵書
魯公此書古奥不測是學蔡中郎石經平視鍾司徒所
謂當其用筆每透紙背者仲醇得此自題其居曰寳顔
堂昔米襄陽得王略帖遂以寳晉名齋顔書固不減右
軍王略而伯醇鑒賞雅意又不獨在紙墨間也壬辰
春二月董其昌題
壬辰元旦後三日展此計大字一百八十一小字百四
十一通總三百二十二字書譜唐神品三人篆李陽冰
草張長史楷顔平原褚虞歐柳皆列精品中不得與公
駕寳顔堂居士陳繼儒志
余不知書嘗妄論書古人具妙莊嚴質即疾趨僂行神
觀偉如今人似束芻戴冠纓能仰不能俯古人如俊鶻
搏鵁鶄瞑目納爪盤飛虛空今人如下劣拳師口中叱
叱時作乙勢古人如造凌風臺雖欹斜欲墮却自銖兩
適均今人如百衲錦采色爛然絲理却絶比仲醇出顔
魯公朱巨川誥觀之其頂足懸而相抱鬚鬛怒而不張
以斜表正以拙布巧以緩運遒與前所云三法皆合此
不待陸全卿校勘其為的的魯公無疑然持以示人疑
信參半蓋字學之衰久矣其法蓋盡壊於長洲之文氏
字取勻美圓淨而止其頓挫抑揚用而不盡用之際多
所未講即如此誥一經模勒使塌拖如肉鴨都無可觀
驊騮氣喪豈不惜乎姑為拈出紙尾歸仲醇蔵之以待
識者辰玉王衡
告身在絹上并鄧喬二跋已刻停雲館中不錄有瑯
琊王士騏鑒定孫克弘范允臨僧鴻恩諸留名
顔真卿鹿脯帖真蹟(又作深慰帖)
此帖有三本字形大小不倫其文亦小異一云為天台
謝奕脩養浩齋所蔵一云宋時在李觀察士衡家今為
辰玉所蔵一云有王冲隱題跋王名持字正叔長安人
惜辰玉有帖而無跋崇禎癸酉春三月廿五日余獲觀
鹿脯帖於金閶旅舍無題跋并觀懷素客舍三帖俱為
項玄度物漫誌之以俟鑒定玉水
柳城懸楷書度人經卷(真蹟神品)
翰林學士諫議大夫知制誥賜紫金魚袋柳公權書於
上都昭成觀永充供奉讀誦昭成觀内供奉經法大
德三洞道士孫文杲校勘觀察支使給事郎殿中侍御
史内供奉長孫公受界造有唐開成三年歲在戊午
正月十六記
卧雲道士來相辭相辭倏忽何所之紫閣當春凝煙
靄東風吹折花枝枝藥成酒熟有時節寒食恐失松
間期冥鴻復見傷分翼高飛展轉心無疑滿瀉數杯
酒狂吟幾首詩留不住去不悲醯雞蝣蜉安得知
大順元年二月十九日華山道士魚又玄題
右軍曾寫換鵝經珠黍仙書骨氣清看到柳公心正
處千年筆諫尚馳名趙巖魯詹圓印
硬黃小字臨黃庭曩晨見之獨小字度人經未之見
此開成年柳誠懸得意細楷也有宣和題標可証時
一展誦便到黍珠鬱羅蕭臺又何必太清頂𩕳之表
前集賢待制馮子振奉皇姊大長公主命題
正書之擅名者自魏鍾繇而至於宋得四十四人而
唐柳誠懸實錚錚乎其間則夫墨妙筆精有不待贊
矣其入宋秘書凡六帖而書人經者二此卷特其一
爾是經乃晉宋人偽作至誠懸時相傳已久故信而
書之近代紫陽方回則謂五季蜀王建時道士王喬
始造且確然勿自疑不幾甚可笑歟使回見誠懸書
此吾知其顙有泚矣洪武九年六月十五日翰林
學士承旨金華宋濓謹記
深頓首頓首辱不鄙棄馳示柳誠懸真蹟希世之寳
也前題後跋皆佳我師尊篤好致此異品掩然一拂
過目已若刮金篦何當得把玩累日也大寳不敢久
留竊恐穿壁飛去幸檢入合璧事類容别作報草草
上記少宰相公蒲汀老師函丈門生陸深百拜
蔵真草書清淨經(在紙上)
貞元元年八月廿有三日西太平寺沙門懷素蔵真書
時年六十一歲蘇耆家蔵
懷素居零陵以蕉葉代書日菴曰綠天自叙云醉來
得意兩三行醒却欲書書不得又云人人來問此中妙
懷素自云初不知皆透徹向上一步語所謂一拳打
透虚空不為律縛者也禪與書念頭逸發故宜其然
哉大梁劉世昌謹題
右唐僧懷素草書清淨經筆法高古其為真蹟無疑
先君子於石田先生處嘗見之每與余言其妙云後
有劉世昌跋尾者是也石田没歸鄒氏屢欲物色一
觀不可得鄒氏没又不知流落何處己未秋客來有
示者精神煥發真有驟雨旋風之勢惜先君不得再
見為憾卷後有蘇耆家蔵四字耆字國老其父子兄
弟賞鑒精確所蔵法書名畫甚多素師自叙亦嘗在
其家又有紹興小璽曾入思陵秘府韓平原當國時
内府珍秘多入其家晝錦堂印是也在元為喬仲山
所蔵故有喬氏簣成印僕平生最好素書所閱甚多
未有如此之妙者也展卷累日不忍釋手因題其後
而歸之嘉靖三十八年長洲文彭記
唐釋懷素食魚帖
老僧在長沙食魚及來長安城中多食肉又為常流所
笑深為不便故久病不能多書實愧予報諸君興善之
會當得扶羸也即日懷素蔵真白
素公草書超妙自得筆老而意新在當時已為獨步
雖散流人間甚盛然自唐迄今二百餘年士大夫家
所蔵罕有完者而此帖首尾皆具尤可珍也宣和
甲辰七月中中浣竹西吳喆書
東坡先生評蔵真書云此公能自譽觀者不以為過
信乎其書之工也然其為人倘蕩本不求工所以能
工如此没人操舟無意于濟否是以反覆萬變而舉
止自若近于有道者耶今觀此帖有食魚食肉之語
蓋倘蕩者也至于行筆遒勁如屋漏如屈鐵非工其
能如是乎竹西又題
蔵真既食魚肉公然舉以向人計其胸中當無一毫
諱所以書法超妙至于如此士大夫日拙于偽遮護
百出乃欲以其餘力辦天下事何可得耶靖康二
年四月丙子李璜題(後張宴沈石二跋巳刻亦硯亝三筆)
素公客舍等帖(宋徽宗御書金字題簽)
吾自旦及今食噉苦不下非常悶悶復在客舍所求者
並乏加以年老期汝等復得年月耳一日
圓而能轉字字合節同桑林之舞也(此段項子京刻研右圓字甚竒)
常以憂悶為其勞也冬熟將船取米物必寄千斛乃可
時也藥物十月内示采取之還人不復耳三月一日報
懷素小草客舍等帖唐代絶倫世亦罕見子孫宜寳
之乾德二年五月四日開封曹用家蔵
懷素唐朝草聖超羣所謂筆力精妙飄逸自然非學
之能至也熙寧九年二月一日河東薛紹彭
帖首及接縫處俱有宣和政和紹興天水雙龍二小
璽尾有内府圖書之印又有秋壑圖書
懷仁集王聖教序
古人摹書用硬黃自運懷仁書聖教序特為姿媚唐時
稱為小王書若非懷仁自運即不當命之小王也吾家
有宋舍利塔碑云習王右軍書集今為習正合余因此
自悟有會其昌
高閑上人千文
閑之書不多存于世其學出張顛在唐得名甚顯董逌
謂旭之縱横振發超忽滅没若雨雪霜雹雷轟雷激非
有意于喜怒哀樂而于書發之者觀閑此書可知其善
學旭矣乃米老欲懸之酒肆何耶世賢子識
杜樊川書張好好詩并序(有刻不錄)
末有洒盡滿襟淚短歌聊一書字漫不可摹樊川此書
深得六朝人風韻余所見顔柳以後若温飛卿與牧之
亦名家也其昌
韓致堯手簡十一帖
昨日奉示及不任悚荷渥以風毒脚氣發動今日亦不
任入謁彼此抱病徒切詠思出得且以相面為意幸甚
幸甚謹狀八月二日渥狀某所聞甚不恒勿惜示
及渥今日衰迫情地旦夕難勝况又孤侄已下兼與
小男等四處分散中夜往往驚呌便達曉號咽衰邁之
年不自堪忍計申令聞此冤慟必賜軫念不更滯留亦
望眷私委曲見為仰托仰托小版計日夕相見諸郎君
學問當進自此分飛未知何時復遂相見言及此黯然
久之珍重珍重謹狀渥狀轉家筆可以賜及十數
管否特惠粉藥無非濟安不任佩荷之至楊氏方寫
了竟未勘畢既承切要徐送的何故又忽急徵此方也
本欲來拜謁見取藥方或慮無暇接客以俟别日香粉
合複并裹半袜複并元樸陽子方複子伏奉撫渥熱躁
甚曲不成字此信渥狀右紅花複子共三个(廿日)王
信之行更俟面復蛇藥神效已顯驗紫微不小悉兒
必達中喜蛇垂不濟入口便拔特謝謹疏乞不容易與
人必恐所言詮處切託切託不是惡心肚蓋名方神藥
自古皆禁妄傳縮水法亦乞不泄見有人相尤竟未見
他非試驗不敢發大道無事且下訪何太疎徐所不會
恡十二日渥狀眷憶諸郎君言極熱悶甚欲略出人
馬若閒伏願一借若可允遂稍早令來免衝甚熱苟或
有幸他使亦乞在賜斯處謹狀廿一渥狀燈下狀曲
不成字旬日前所諮啟乞一書與建州為右司李郎
中經過希稍延接况承舍人亦與正郎舊知聞必切于
施分今晩有的的人去若可踐言速乞封示幸甚幸甚
渥雖承建州八座眷私自是旅客難于託人伏惟照察
渥狀十月十五日渥狀楊學士兄弟來此消棃子
兩日前已尋得花時伏望拴拔謹狀十四日渥狀
今日若不他出可以略借人馬否先冀到宅兼别行一
兩處人事脫或有所拘牽即乞不垂形迹以俟後期伏
惟昭察謹狀六月廿七日早渥狀前者三賢采戲
共輸弟羅吾弟主辦渥偶先擲五隻深覺巋然幸有輸
右省長行三儇輒欲助成一味適舍人傳語來使今謹
送上所以在前狀中不言今特修此伏惟照察謹狀
廿六日渥狀乏楮具小簡甚欲拜侍且是怕惱亂此
會不知何時定為之眷私借及女使衣服不任悚荷
來早令入州人馬必希踐言泉州書謹封納書中亦說
託皆諮託必望周而述之幸甚謹狀九月渥狀憂
眷借及米貳碩不任濟荷鈍拙無謀惟撓知與不勝愧
赧之至即冀拜謁它冀面述謹狀廿二日渥狀春憶
明珠
余觀韓致堯出内庭後詩忠義感激詩語亦清壯超
一時體律未嘗不嘆賞也今觀十一帖字字筆到亂
離中借衣乞米真復可憐囑李右司狀情至曲折可
喜元祐元年十月己亥黃庭堅
温陵人韓奕出其祖致堯詩稿數十篇字正類此元
祐丁卯九月望吳興天聖院竹軒林希題同觀者九
人王公約莫士先姚舜諧李詢吳景淵盛師仲魯百
能莫砥
嘗見韓書乃為詩數十章其優游不及此也丙辰五
月十四日西閣觀長樂冲元題
韓偓借米與魯公乞米何異哉蔣之竒穎叔題
元祐五年三月十四日孫元忠王揚休朱世英觀太
學北齋
與人簡牘事盡則言止至唐末尚然元祐庚午三月
丙子繡江李格非題
薊丘李衎拜觀
右韓渥手書紹興九年四月七日臣米友仁恭覽審
定
每愛歐陽詢緊結無比倫不意韓公手雍容解寫真
紫山(桃花源裏人家)
舊聞韓渥有香奩集意其為人才情風調而已今觀
此心畫與其簡中所及亦骨鯁之人是可尚也至元
辛卯夏六月戊寅因之江西拜别吾有清臣侍御于
真陽獲觀滏陽馬昫題
唐韓致堯手簡十一帖計其歲月四百餘年矣觀古
人率爾而作八法俱備今人雖盡思為書不能到也
中有楊學士一帖簡齋慕其姓職相同因以市之為
拾襲之蔵暇日出示命識其後云延祐丙辰冬十
月既望後三日張仲夀題於有何不可之閣
崇禎辛巳留觀此卷於韻石齋五日玉水記
楊少師韭花帖真蹟
晝寢乍興輖饑正甚忽蒙簡翰猥賜盤飡當一葉報秋
之初乃韭花逞味之始助其肥羜實惟珍羞充腹之餘
銘肌載切謹修狀陳謝伏惟鑒察謹狀(七月十一日)
大德壬寅忠宣後人張宴嘗收宣和書譜載楊凝式
正書韭花帖商旅般渡紹興以厚價購得之故傳之
于江南可與參政淛西迴攜來相惠大德八年歲在
甲辰三月初十日集賢學士嘉議大夫兼樞密院判
張宴敬書
此帖元奎章閣舊蓄也頒賜與封巨鹿王時公元杜
屋時王弟攜避通許蘆氏里國初希朱高祖文稿中
有此題跋决唐物無疑也今其孫塘興其壻崔應奎
秀才始售之聞被賜時有蘇武牧羊圖一玉壺印一
今止存此帖云正德壬申夏通許人賈希朱記
自顔柳氏没筆法衰絶加以唐末喪亂人物凋落文
采風流掃地盡矣獨楊凝式筆勢雄傑有二王顔柳
之餘可稱書之豪傑不為時代所汩没者其昌
楊少師韭花帖米元章一見得正書之變余與董思
翁見秀州項鑑臺齋中今年辛丑八十子毗攜過山
中老眼摩挲頓覺一番明淨陳繼儒記
楊凝式夏熱帖(在麻紙上字模糊不可錄)
右楊凝式墨蹟一紙字畫竒古筆勢飛動天地間尤物
也公字與顔公一等俱稱絶異然公素不喜作尺牘後
人罕能見之益可寳也紫薇閣王欽若定戜題時
大中祥符三禩天祝節書(以上皆隸書)
右楊景度行書山谷有云俗書祇識蘭亭面欲換凡骨
無金丹誰知洛陽楊風子下筆便到烏絲闌為前輩推
重如此王欽若在祥符天祝節尚有暇及此耶此帖絶
無發風動氣處尤可寳也大德五年七月十九日直
寄道人鮮于樞獲觀信筆書
楊景度書出于人知見之表自非深于書者不能識也
此帖沉著而又瀟洒真竒蹟可寳延祐丙辰歲十月
十三日吳興趙孟頫題
楊凝式字景度華陰人登唐進士第為秘書郎歴梁後
唐晉漢至周遷太子太保時人以楊風子呼之喜作字
尤善顛草居洛下十九年凡琳宫佛祠牆壁間題記殆
徧然揮洒之際縱放不羈或有狂者之目宋歐陽修嘗
跋其書以謂凝式筆跡猶為雄強與顔真卿行書相上
下此凝式夏熱帖若與平原劉中使帖合契要皆造極
精妙之書汴也晩年何幸覿此不能不著其本末以喻
來世云時癸未孟夏望前二日墨林項元汴敬識
徐季海寳林寺詩蹟(季穆家蔵書記柯九思印)
兹山昔飛來遠自瑯琊臺孤岫龜形在深泉鰻井開越
王屢登陟何相傳詞才塔廟崇其巔規模稱壯哉禪堂
清溽潤高閣無恢炱照耀珠吐月鏗轟鐘隱雷揆予久
纓弁末路遭邅迴一棄滄海曲六年稽嶺隈逝川惜東
駛馳景憐西頽腰帶愁疾減容顔衰悴催賴居兹寺中
去士多盧能洗心聽經論禮足蠲久灾永願依勝侣清
江乘渡杯徐浩(保大文房之記臣鍇鑒定)
飛來瑯琊峯突兀天光臺金鰻龍變化一竅滄溟開萬
古共登眺作賦皆竒才春宫壓贔屭勾踐何雄哉混沌
忽開闢窮徼連甌台湖波盪明鏡江流極奔雷人生如
驚濤百折無一迴月出鯨海東日落崦嵫隈不畏蜀道
難但傷嶺曄頽萋萋原上草苦為霜雪催靈均亦何心
紉蘭重修能西山采蕨薇我獨罹其灾放浪任天真日
飲三百杯
五代末徐浩有書名觀其寳林寺詩無虛士也惜乎
悲嗟無聊感慨功名之流落其亦寡于聞道者矣因
走筆用其韻千古一時無哂由也黃鶴山樵王蒙書
祗園不見凡草木只有芭蕉近僧屋南風幾番吹雨晴
小窗忽分新上綠僧常吟成恨無紙旁葉何妨裁半幅
濡毫倚窗揮洒餘字借芳華潤如玉有時窗前枕書卧
夢在白雲非在鹿嗟予夙落風塵寰今亦逃禪願空谷
跫然足音僧必喜喜我之來不待速移牀&KR0008;坐蕉陰中
隔窗呼茶有童僕請為我賦蕉窗吟研池波寒墨花馥
我欲借榻此窗下學作禪談閒秉燭縱遇催詩雨忽來
蕭瑟還能慰孤獨吟成亦書蕉葉上謂吐驪珠三百斛
由來善幻在僧家詩裏機鋒我獨觸公綬書于寳林
寺之南軒成化七年閏九月八日
東坡行書學徐季海真書學顔清臣兩家書相似徐
稍圓耳觀寳林寺墨蹟信然時崇禎癸酉春社友項
公定出此帖并元人手札二卷欲售留余處月餘恨
未能模寫徒入寳山而已尊拙漫士識於金粟澤
之汪岡九仞間
珊瑚網卷二
