珊瑚網卷十七
明汪砢玉撰
法書題跋
王雅宜賦得撫孤松而盤桓并書
憶昨玉山陽恭陪錦袍宴明公降顔色腐儒略疎賤樓
銜雲端峯花滿川際甸逶迤匝金巵徙倚傳銀箭歸來
卧蓬蒿斗柄忽三轉惟公傑魁人嶷立端華弁深山鉅
谷間龍虎騰雄變天開棟柱姿捫腹藏組練雲峰阻岷
蜀濁河繞徐汴腰縣朱雀符手弄白羽扇赤心日月傍
青草郊原徧未拜黃霸徵俄擁䟽公餞焚魚抱天和解
帶酣清燕廓落得翺翔與時而舒卷烟霞散天質瀟洒
江湖面千載永游遨松喬何足羡正德丁丑八月朔
旦為大參遯庵吳公七十有五誕辰敢獻短章揄揚厥
美晩生王寵謹書
履吉還山詩行草
久欲歸西山囂喧漫鞅掌當陽麗江臯菰鴈獨欣賞巖
餘白雲停水接紅霞上地軸(闕)墳夷天地滙泱漭鮫人
鼓安流玄牝遺清響秀色溢層巒虚光涵萬象川原信
沃膴景物初駘蕩覽化自靡寵遵性非外奬彼美丘園
賁眷言興我想
恭承休明日九軸今一家進則綰龜玉退則蟄龍蛇吾
道苟不虧安用事咄嗟山川日閒曠土風頗清嘉右
鷄鳴寺
萬木黯成雨千崕殊欲秋魚龍成水戲巗壁亂雲流蓬
累栖窮士天心共海鷗侯生居語汝吾道付滄洲右
山居
山中有流水借問不知名映地為天色飛空作雨聲轉
來深澗滿流出小池平恬澹無人見年年長自清右
咏泉王寵
王履吉題畫諸蹟
過雨山堂蒸翠雲四簷藤竹鳥聲聞青天不動峰文坼
錦石相鮮磵道分流水桃花真隔世草衣木食自為羣
籠鵝寫帖關幽興却憶風流晉右軍
僧到清齋禮佛客來豪飲譚天但得閒消長日何須苦
計千年
生平最眈懶謾病後休欲支持或素或葷度日不巾不
櫛隨時
有客别離許久緘題相訊何如落得北忩高卧起來醉
茗狂歌
夢裏却忘家累病中始信身閒得句微吟抱膝有時枯
坐閉關
客自豫章遠過使從燕市初來為語禮文寬放應憐書劄懶裁
躧步陵孤峴流目環歸霞鳴嚶藹以豫陽林荑漸花風光
枝上汎日采水中華感物眷彌結悟空理已遐永言徹
玄寂聊以遣紛拏
環州信玲瓏灌莽何葱蒨中有方丈室聊以酬清燕對
嶺屯白雲旁林繞碧栫時聞樵採音日覽湖山變綠蟻
忺獨持道書慵不卷玄言謝丹轂散髮却瓊弁頗懷康
樂憂幸乏子牟戀寄言賞心人歲晚同係眷已丑上
已日雅宜山人王寵書于石湖禪院
又題咏墨蹟
秋水百川灌雲帆楚翼飛大江離地紀旭日對天扉表
裏黃圖壮東南紫蓋非英雄徂落盡霄漢仰垂衣右
渡江
瓜步臨江出鍾山不論雲風蘆吹淋瀝沙鳥拂氤氲北
控淮徐阻南瞻斗極分輕帆移過穏把酒玩峯文右
瓜步山
玉壘疑連漢牙旗認插雲樓船横海出斧越自天分紫
翠中原氣山河大地文我皇開日月萬古净妖氛右
石頭城
昔誦北山文今棲鍾阜雲秋林時夜嘯天樂忽空聞弟
子胡麻薦頭陀罽席分那知江海客不亂衲衣羣右
鍾阜
我愛僧家不二僧還讓我羲皇勘破應無妄想知足便
是良方
掃逕貪看松竹扳罾喜得魚蝦恐說牀頭甕倒不覺林
間日斜
楊柳村邊小艇荷花池上清樽已遇田夫野叟何來公
子王孫
遠岸疎林斜日外春風碧水草堂前匡廬突兀開屏障
坐看銀河一道懸
石湖春色逐人來試問東林老萬回何處梅花承雪吐
誰家柳色弄烟開
夾岸青山挂玉壺桃花流水入虚無何時天上偕微綠
會向君王乞鏡湖王寵
王雅宜楷書石湖八絶句
石湖春色太可憐却似美人明鏡前錦甸平鋪鴨綠水
白雲飛動蔚藍天
星橋北挂瀉春流映出黃山水面浮霞石天青飛練鵲
桃花氣暖醉輕鷗
春山面面翠屏開盡繞吳王百尺臺一代霸圖憐燼滅
五湖流水恨東迴
三月暮春春服成含風叠雪越羅輕生憎乳燕撩春色
轉遣飛花蕩酒情
越來溪上柳千絲畫鼓游船晩更移一曲紫雲歌粤女
雙鬟白雪舞吳兒
數松磊葉千尺強恰如天際羣龍翔吟風嘯雨中琴瑟
大澤深山藏棟梁
古木朱藤疎著花淡雲斜日净江沙黃金臺上無推轂
白石山中有歲華
登山臨水春將歸獨樹桃花猶未飛玩世繁華真倏忽
後時顔色轉霏微王寵
陳白陽詩草
藩籬不設處吾道是吾家地僻寬行跡林深多落花興
闌覺老至力倦不途賖最愛茅簷月依依進復斜白
陽山人道復
屋上春鳩鳴村邊杏花白持斧伐遠揚荷鋤觀泉脉新
燕識舊窠舊人看新歷臨觴忽不怡惆悵遠行客戊
戌春日道復書
綠蘿百轉露華輕紫翠重重繞帝城天上神宫金作屋
雲間仙樂玉為笙澗盤九渡三天净峯叠羣星一劍横
此日分萸嗟鶴馭月明彷彿步虚聲(九日登高和作)
自愧迂疎常取咎更兼多病懶經營一生落落真和寄
舉世㴞㴞亦可驚身外事機争入夢眼前杯酒却關情
茅齋此夜勞相問風雨明朝未許行(客過田舍奉贈)
城上新月白溪邊新水凉多因心跡倦不得往來吟
陳淳道復
陸五湖行書詩牋
人日立春前風光併作妍嶺雲鮮映日湖水澹生烟乳
燕嬌花勝輕鷗送酒船韶華生樂事端不負諸賢為
明夫道文書師道
山迴水轉渚宫開霸主樓船避暑來六月湖中天鏡曉
百花深處美人回鹿泉雉苑猶春色玉劍金鈿又劫灰
惟有溪邊綠楊柳千絲還拂掌中杯(消夏灣作)
蒙山顧渚雨前春紗帽籠頭掩竹扄禪榻風飄詩欲就
瓶笙聲轉酒初醒何人可獻驚雷莢有客曾為品(闕)
汝山園生紫笋還期千里汲中泠
春光滿地百花枝烏帽承塵半醉時莫放玉鞭催馬急
瓊林還記宴歸時
坐占溪亭松樹隂紅塵不染静中心高山流水千年調
此趣應知不在琴
霜葉垂垂落木秋江城細路逐山幽扁舟載渡者誰子
溪上有人歌遠游
千山一白照人頭蓑笠生涯此釣舟不識江湖風雪裏
豈能分得廟堂憂子傳陸師道書
王酉室詩草
蘭若閟林丘花朝共此游風傳鈴閣響雨益劍池流俯
瞰千人石高憑百尺樓當歌還對酒戀賞未回舟靈阜
枕通波方舟薄晚過雨聲希澗谷霽色映松蘿秉燭還
更酌飛觴不住歌歸家踏清影微月在簷阿右遊虎
丘二首榖祥
横塘别墅敞危樓結夏乘風此度遊屏列蒼山開竹徑
帷齊碧樹艤蘭舟阮渾視我仍青眼王粲違時已白頭
對酒歡悰何以减山陽吹笛正悠悠游宴
逃暑應能暫閉關未消多把古賢扳欲抛杯酌方為懶
少事篇章恐礙閒風墮一庭隣寺葉雲開半面隔城山
浮生只說潜居易隠此求名事更艱右閒居秋日
祿之王榖祥書
徐子與送瑯琊王氏昆季詩草
海内於今有大名自畊黃穄隠茅衡論詩未必推公幹
作賦還應過長卿萬里白雲知我癖十年青眼望君情
故人西去多傾倒况復相逢愧此生
十年懷䟽泪長枯兄弟伶俜滯海隅此度别離俱慷慨
不知天地有﨑嶇孤忠久抱千秋恨元惡方嬰兩觀誅
正是聖明新雨露恩波應已浹玄廬鳳洲兄弟赴闕
上書賦此送之
聖主初綱法令齊萬方歡喜報金雞豈知禁劾埋丹懇
詎有恩慈漏紫泥北折天驕清遠徼南驅日域静遺黎
功多誰謂翻成譴汧督牙門死後題聞赦後再貽鳳
洲兄弟獻忠
向偽作枝山書竹懶翁見之曰此天目先生筆也遂
改入此玉記
黃士雅行草詩册
兹山信靈氣南望接蒼梧海近罏峰暗天寒鏡水枯翠
微空玉帛丹壑隠金符猶仰玄宫在千秋片石孤右
題禹陵
共遣區中累來從物外遊溪山勝不改吴越跡空留遠
浦蒹葭晩隂崕薜荔秋寒花送歸櫂漁唱起江鷗右
石湖秋泛
春烟嫋嫋雨濛濛梁苑隋堤一夢中纖葉空憐半江水
殘絲猶怯五更風永豐園裏情無限蘇小門前曲未終
寄語飛花好棲泊莫教飄蕩恨西東長千柳
淺白深紅鬭合歡絲絲香雨晝難乾會須一日三百盞
無那東風十二闌水上新傳錦字艷樓頭長怨玉簫寒
可憐春色隨花盡歸興還應帶月看息園賞牡丹
蓬苑彯纓羡年少星装千里赴神臯王程草色催緹騎
仙闕花香待錦袍侍從雍容恩最渥文章清秘價偏高
金昌楊柳還堪折綠酒紅亭揖佩刀送姚禹門還朝
北上
嶺南才子邁華風早歲聲名動域中無用官嫌廣文冷
誰知詩有拾遺工雙魚南北元非隔老驥雄心亦自同
今夜思君淮海月清光解到五湖東答歐崙山郡博
豈因貧賤事干謁閉戶著書無斗糧猶耻王孫一飲惠
未忘俠烈五陵狂黃金散盡留顔色白髮悲來歌慨慷
相對秋風都市酒青天不語泣千將贈金孝廉子坤
空自時標千里鈎與君同哭阮生途足離楚國方為玉
泣下鮫人始自珠七首風霜羞烈士馬蹄花月憶名都
各天南北應難見頭白臨岐酒一壺右送盧山人次
楩還濬縣
雛黃綠忩下芥羽含輕粉暖風階草長呼羣入花影
右題叔平畫
黃山南麓石湖東山色湖光蕩碧空十里横塘芳草路
菱歌清唱月明中姬水
彭孔嘉書冬遊石湖記卷
吴中山水之勝大而遠者曰洞庭小而近者曰虎丘大
者險小者隘若夫遠而夷近而曠兼大小之勝者曰石
湖故洞庭非好異探竒者弗之虎丘則軒冕綺羅之所
萃大夫士清修雅尚者多為石湖之游余竊自慶生長
太平又適遇父執諸老與二三君子辭榮故里每良辰
令序未始不游游未始不之石湖而亦未始不撰杖屨
以從也今年夏四月十四三日遊焉儀制陸公子傳謂
予曰錦繡山川䕫龍人物香山洛社何以加諸盛極必
衰恐難常也昔海上雖用兵尚無門庭之禍越十日賊
遽深入掠婁葑二郛五宿乃去六月四日賊再至焚戮
金閶壊萬餘室邑里蕭條人迹久絶而去從入湖溯淛
幸其意亟一草一木無犯焉然遊事遂少軍城晏開干
戈載道雖欲繼往不遑暇也蜡月十有六日偶與周君
公瑕袁君魯望張君伯起沈君道徵有事湖上宿楞伽
僧舍既而納言石月張丈自崑山至秋卿補菴華公自
無錫至明伯存叔兩文學侍焉開戶呼酒數酌就寢翌
旦遂偕諸公步自行春橋謁范穆祠覽觀音巖徑茶磨
山抵治平寺觀所發越公井松下少憩肩輿進道歷紫
薇村上方嶺涉吴山之西麓南望太湖雲濤烟嶠隠見
於涳濛杳靄之閒夹路梅蕊雪英芬芳飄洒而風不甚
勁略無寒色魯望攜具盧侍御園小飲而返補菴乃啓
泛舟之宴湖光山色風帆沙烏遠落天際近拂几席羽
觴飛浮麗唱𢋫和可謂極臨眺之娱窮賞心之適矣華
燭屢跋雲月微明諸公乘興復席地方酒酣樂極感慨
係之望郊臺則憤闔閭之僣竊瞰越谿則偉勾踐之刷
恥又竊怪夫吳士之輕揚剽銳勇冠荆楚古善用之則
争盟中國今不善用則受侮島夷何古今人不相及也
華公則曰兹游擅山水之竒免風波之懼領泉石之趣
謝登涉之勞良朋萃止詞客滿座邊烽畫警此夕稍息
不惟得地之勝而人之勝天之勝兼有焉烏可無所述
哉於是諸公賦詩陸公繪事俾予記之時方多艱後會
難卜恐他日之視今又若今之視昨也故追念陸公之
言以適兹遊之不易得嘉靖甲寅蜡月既望隆池山
樵彭年識
卷首為文壽承大書石湖春曉陸子傳作圖于前約
略彭記澹宕可觀而隆池書尤勝壬午冬無以卒歲
併陽明先生篆體古本學庸卷及内府金字經二函
端溪古硯四臺售之矣玉記
彭隆池詩帖
卜築青溪館新開弄水軒宵連明月漾曉愛落花旋鶴
引攜琴薦鷗盤拂酒船達人遵智養豈復羡臨淵相近
竹參差相過人不知幽花欹滿樹曲水細通池歸客邨
非遠殘樽席更移看君多道氣從自數追隨右五言
二律彭年
飜經累歲游禾郡攜錫重來住竹林貝葉如山留海藏
雨花隨地聽潮音詩成苑外碧雲合定入禪心片月沈
慚愧當時社中客醉多猶自費招尋禾僧林竹堂懷
詩過訪酬贈
遠峰疑著雨高樹若含風水墨傳神妙樗仙繼石翁日
斜疎樹影秋静碧谿寒隔浦山千叠詩成馬上看落日
半山紫新霜疎樹紅詩人美秋興攜杖過橋東右題
畫三絶隆池
江南春色滿晴郊紫燕初飛未定巢最愛名園新柳外
一枝穠杏倚風梢題杏
君家庭下有仙樹還疑天上近移將素枝映月栽崑壁
幽韵因風散楚香玉蘭
粉合胭脂作晚粧富於顔色吝於香東風不肯全分付
相對梅花各斷腸咏海棠
庾信風流賦小園碧山當戶綠池翻煑茶滌硯足幽事
永日忘形與客言彭年
文三橋詩帖
心愛躬耕好身於畎畆宜辛勤自食力骯髒已非時征
役吴民困風塵戍卒悲一燈論世事不覺淚交頤文
彭題扇凝霞閣藏
風雨來何迅山堂白晝昏斜飛愁入座縣溜訝飜盆望
望委疇黍哀哀何處村皇天應有意且罄手中樽文
彭書屏墨花閣供
八月燕山颯素秋華堂高宴亂觥籌圍棋不賭山隂墅
看月常懷太白樓萬里飛騰心已盡一時佳會興難酬
淹淹不醉歸無計卜夜應須暫爾留
月上瑶臺興轉高此時直欲數秋毫持杯無奈金波灧
晤語何妨玉漏迢帝里風光開勝賞天涯鴻雁下青霄
孟公不必先投轄忍使良霄漫寂寥楊通政宅看月
二首文彭
燕山西南擁皇都曲曲樓臺罨畫圖瑶草琪花紛玉澗
璇題金榜映珊瑚烟霞自昔稱靈境風物如聞入化區
咫尺紅塵不能到夢遊何日訪蓬壺劉羽泉約遊西
山不果作文彭
鏡湖湖水如鏡平峯巒罨畫摇空明浮雲靉靆自來往
輕舟迅邁勞逢迎白鷗飛飛暎山遠青蒲曲曲隨洲生
風流賀入已千載轉憶悠悠身後名鏡湖
仲夏新晴事事宜定罏香爇海南竒雙鈎淳化羲之帖
細讀開元杜甫詩石鼎颼飀閒鬭茗楷枰剥啄試圍棋
新篁脱粉芭焦綠不怕星星兩鬢絲壽承
幽谷質不變入室竟無香所以君子心兩兩自相忘
錦江春色麗錦樹艷生輝婀娜臨風處偏增蜂蝶飛
瓊花開六尺雪片舞千枝清夜撩明月穠香入蕙帷
五月敷新艷朝暉麗紺粧空庭有佳色密葉映斜陽
千蕊復萬蕊初疑安石榴分房出韶艷循玩及清秋
秋葵有佳色日吐淡鵝黃楚楚山亭下孤雲映淺粧
清露下江臯秋光净如洗中有弄珠人盈盈滴秋水
素足明寒水輕盈雲裏身凌波何處去闌住軟香新
右題畫蘭花海棠梔子石榴紫薇秋葵芙蓉水仙共
八絶句三橋居士書
犖确高岡細路環離離樹影夕陽間分明秋日龍江道
馬上遥看隔岸山
十日春隂不裹巾喜看庭際綠苔新山齋聽雨惟高卧
忘却門前問字人
玉色吳牋勝陟釐端州古硯墨花垂試拈閣帖閒臨草
不是羲之即獻之雁門文彭
文文水書澄心窩銘
一間房六尺地雖沒莊嚴都也精緻蒲作團布作被日
裏可坐夜裏可睡燈一盞香一炷石磬幾聲木魚幾記
龕常關門常閉好人放參惡人迴避髮不除肉不忌道
人心腸儒者服製上無師下無弟不傳衣鉢不立文字
不談禪不說偈但無妄行亦無妄意不貪生不圖利了
清净緣作解脱計無罣碍無拘繫閒便入來忙便出去
省閒非省閒氣在家出家在世出世佛何人佛何處此
即上乘此即三昩日復日歲復歲畢我這生任他後裔
文嘉
文休承詩草
夜半羣動息五更有夢殘天雞呌一聲萬枕不遑安一日
一百刻能有幾日閒當其閒睡時作夢更多端窮者夢
富貴達者夢神仙夢中亦役役人生良尠歡文水道
人謾語
江南五月暑未足終日只聞霖雨聲閉門愁坐自蕭索
前溪水滿菰蒲生故人落寞忽在眼登堂一笑空相驚
相驚猶未歇雲暗關山月君今棄我去令我心如缺欲
止不可扳欲留不可說始知會合各有時何必淋漓託
酒巵君今歸去自結湖山游我今落落復作城市儔感
君佳意為君說說罷不覺令人愁
乘興叩禪關蕭然竹樹閒路應迴九折屋只住三間齋
白月懸鏡花明菊破顔茶香解留客深夜不知還訪
道園上人月白齋文嘉
御史登埤白羽揮將軍出戰錦征衣已驚墅菽能留馬
復訝舟桅似伏機嚦嚦胡笳悲遠塞蕭蕭鐵騎散重圍
聖王𤼵縱唯常道不遣窮追逞殺威
即看北敵去雲中清漠真同衛霍風急遣遼陽安反側
莫令赤子再從戎驕盈自取誅夷慘感格應知禱祀功
千古華夷元不混萬年歷服正無窮
湖上洞庭秋可憐玉方壺浸兩青蓮輕舠獨濟欣無浪
病骨驚寒欲絮緜閒展白詩愁漫興偶題黃雀入新篇
近來我亦開涓滴半醉懷人一惘然
二月竹堂梅夢明倚簷千樹雪濤平春隂漠漠江樓迥
日暮迢迢湘水清長憶深杯臨古樹肯拚棋局對殘英
閉門逸興何由遣坐看階前綠草生
歸來三徑未全荒拂拭重開舊草堂棐几净楷平似鏡
硯池新浴燦生光客來親戚情多悦老去詩篇竟未忘
莫道歸遲遲亦好猶勝終老滯他鄉茂苑文嘉書
周幼海詩草
山盡雲邊路林窺湖上天身疑出宇宙目已極風烟幻
迹虚舟外閒情短策前桃花春更好為憶避秦年
三月淹歸候孤帆待好風稽山望不及落日思何窮水
闊烟光外天低樹影中江蘺不能賦詩客旅愁同
扶病看山出同人載雨過寒生幽谷早暝入亂峰多孤
塔摇層靄長橋拒遠波將寒湖口勝拚為借漁蓑
巖際披雲棲高寒夢不迷數峯孤枕上片月大江西度
壑鐘聲小垂檐象緯低褰裳看未足何處報辰雞右
舊作四首天球漫書
城上高臺半切雲平臨睥睨送斜曛西山曲抱神京紫
北斗中懸帝座文晚色千門雙杵動秋天萬里片鴻分
黃金已改當年築綵筆何須太史聞
扶桑一𣲖碧流溪春水溶溶漫拍堤兩岸綠蕪飛白鳥
半忩紅日唱黃鸝硯頭雨歇尋漁具柳外風吹行杖藜
自愛塵纓歌濯處憑將詩酒樂幽棲
醉倚高臺雲幾重青山歴歴見江東天風忽向闌干度
一片芙蓉落掌中牛首層巒
盧鴻石榻寄嵩山竹雪松雲共洒然我欲逃名巖穴去
無如此地隔風烟山居
小忩秋色滿庭階寂寞無營自煑茶賴有短墻芳草積
不教蝴蝶過鄰家秋色
繡嶺春雲拂翠文綠軒春酒醉蘭芬不知門外塵埃滿
惟挾山中鸞鶴羣周天球書
莫雲卿筆麈(行書摺帖有數則刻舊兩集者去之)
壬午冬十二月余居長安旅邸歲晏窮愁秉燭兀坐輙
思良友與之揮麈一談而不可得也案頭信筆隨意書
得數條題曰筆麈聊當友生一夕晤言之趣耳
江南李後主嘗詔徐鉉以所藏古今法書入之石名昇元
帖此在淳化閣帖之前當為法帖之祖今遂不復得見片
紙至呼淳化初刻為祖帖蓋不知有昇元刻耳漢唐碑碣
鍾王名蹟乃多有存者何為此刻獨無僅存也
何内翰良俊嘗言自唐以後無一好石刻蘇王亦無佳
者趙吴興學李北海咄咄逼真但一入石便乏古意此
不知何理余謂趙吴興於北海面目全似而神氣尚隔
一塵亦山谷所謂欲換凡骨無金丹也豈待入石而後
辨哉蘇黃廢古法自成門戶惟米南宫篤意師古其書
石者便勝諸家耳
窮鴉飛數點流水繞孤村斜陽欲落處一望黯消魂此
隋煬帝野望詩也何異唐人五言絶句體耶秦少游改
作小詞(窮鴉作寒鴉)
海中有銀山生樹名女樹天明時皆生嬰兒日出能行
至食時皆成少年日中壯盛日昃衰老日沒死日出復
然若莊生所稱冥靈大椿以八千歲為春秋皆旦暮也
淵明詩云世短意長多斯人樂久生又云中觴縱遥情
忘彼千載憂且極今朝樂明日非所求使九原而可作
則願為陶公執鞭矣
昔人謂天下之智無窮盎錯之不能並立久矣初盎道
逢丞相申屠嘉密請嘉有所啓意在錯也而嘉恐以吴
事見告輙拒之既乃引為上客而請間之說得行相從
容燕侍力陳錯惡異時嘉奏請誅錯奈何帝以錯言先
入嘉奏沮格發憤而死及七國之變盎又請間而錯遂
不免蓋其為計甚密故卒遂其所圖是錯計出嘉上而
盎計又出錯上信乎天下無第一手也吾於時事觀之
益信然
行惡見樂為惡未熟至其惡熟自見受苦行善見苦為
善未熟至其善熟自見受樂又云於可樂中生不樂想
於不樂中生可樂想於樂不樂能行捨想此等語大有
名理
宋孝宗問天竺僧云既是飛峰何不飛去答曰一動不
如一静又問觀音手中數珠念甚曰念觀世音菩薩又
問自念自號作甚曰求人不如求已大抵禪宗機鋒决
捷入理最深故文殊師利稱維摩大士辨才無滯智慧
無礙諸佛秘藏無不得入吾儒中多從文字智慧得來
非復聖賢心性學術所謂不如諸夏之亡也
古人下筆先求合已次乃求之法度今人下筆先求合
人次乃求之枝葉
文章關氣運自是千古定論方在氣運中人自不覺及
異代觀之毫髮不能掩如唐人未常不學漢人文章韓
柳欲振六朝之衰今其文置之遷固間有不可辨者乎
宋人未嘗不學漢魏詩法李杜遂欲憑陵陶謝今其詩
置之漢魏間有不可辨者乎惟宋諸名人於古法多不
甚句字摹擬縱其才具各成一家至謂子固本六經皆
虛談也獨我朝號為復古文師左國兩漢詩必唐人銖
銖而求寸寸而度今以為駕唐宋矣不知異代觀之竟
作何状豈唐人之不能及漢宋詩之不能及唐其才識
皆出我朝諸公之下吾不信也然則不當師古哉曰非
然探古人之理窟用古人之法律縱吾心匠以合一代
之氣運而無徒銖銖寸寸若優孟之為叔敖其將有俟
於命世之傑者乎
山谷墨蹟一帖云近有佳會率以故不得往豈食料禁
不批放耶
又一帖云花四枝漫送餘春可賞否戴花人安否
米南宫書研山銘一幅後書云寳晉齋前軒書銘云五
色水浮崑崙潭在頂出墨雲掛龍怪爍電痕下震澤(闕)
極變化閤道門語亦奇麗可誦余甚愛之時時彷
其筆意書以示識者
淵明詩云故人賞我趣挈榼相與至班荆坐松下數斟
已復醉父老雜亂言觴酌失行次不覺知有我安知物
為貴悠悠迷所留酒中有深味此老可謂酒中見道夫
至於人我俱忘寧復有富貴貧賤得失之故可以動其
中耶
昌黎公晚年遂有聲樂而服金石張籍祭文云乃出二
侍女合彈琵琶筝既而遂曰公疾日浸加孺人侍湯藥
白樂天思舊詩云退之服硫黃一病訖不痊微之鍊秋
石未老身&KR0008;然退之嘗譏人不解文字飲而自敗于女
伎乎作李博士墓誌戒人服金石藥而自餌硫黃乎
何次道往瓦官寺禮拜甚勤阮思曠語之曰卿志大宇
宙勇邁終古何曰卿今日何故忽見推阮曰我圖數千
戶郡尚不能得卿乃圖作佛不亦大乎今士大夫身享
富貴臨老便思生天作佛鮮不為阮笑矣
近時有善召乩仙者術甚竒余偶過海上潘方伯家方
伯以他事召仙而余適入坐然余未有意求問也方伯
強予叩之因焚香稽首甫畢而仙至運乩大書曰雲卿
前揖生欲接淅何以罄悃莫生能為右軍點畫左氏文
萃捫虱高談宛王景略之玩弄圍棋遣興幾謝安石之
風流眼底當物何人今乃拜乎玄教欲知生前因乎生
原玉帝右史為草酒中勅待罪數年得謫今世余問何
勅曰便是立世宗勅還能記否生酒中所草者詞極佳
子但不應酒中撰代子一傳何如玉皇上清帝主勅明
天子某高帝開緒景運中天行廟多巡承祧偶乏昔黃
河清澈曾開聖世之徵安陸分藩亦是民間之養兹遣
岳瀆之神定為山河之主嗚呼表隆天日足備聰明但
年富春秋首存欽恤速圖警蹕母讓渭橋欽此書畢便
去此文警策簡潔似不從人間來今余鄉士夫傳誦以
為竒事
曇陽事大有助名教第不幸生富貴家遂令張大聲息
所稱弟子者又多非其人恐曇陽既志後必自懴悔
人居城市無論貴賤貧富未免塵俗諠囂仰事俯育自
有親朋交際寧可絶人逃世一事不復料理吾願出郭
數里擇溪山清嘉林木叢秀處結廬三畆置田一區往
返郡邑則策蹇從之良友相尋欵留信宿不見縣官面
目躬親農圃之役伏臘稍給尊爼粗供嘯歌簷楹之下
以送餘年其亦可矣
肥甘可省蔬食可樂獨酒不聖則神理多惡茗不精則
腥羶不化每赴招攜酒茗不備即九鼎八珍之饌皆為
長物
人久御肥甘炮炙之味不獨令腸胃受傷重令人心氣
昏濁每三日一齋素可以養生可以養心
夫富貴之士則營名利貧賤之士則營衣食鼎鼎百年
内營營以老不知此生身心俱曠飲水自適放恣形骸
之外盤礴溪山之間俯仰無累于情起居咸順其欲語
嘿不礙於俗視聽無逆於中有幾何日哉是造物者所
最吝惜也古惟巢居之徒濠濮之侣能蟬脱塵壒造物
不復能為之拘可謂遁天之民故曰不是閒人閒不得
能閒不是等閒人信夫
名利喧囂之地趨之者衆與人惟恐不多山川岑寂之
間知之者希與人惟恐不少王摩詰詩云乘興每獨往
勝事空自知此語識霞外之理余嘗呼童子入深山中
擇清流茂林人迹不到處危崖斷磵藉草踞石竟日獨
坐稍忍飢渴吞氣納津差不甚苦便謂此身與世俗了
不相關忽聞樵牧隠隠出沒遠近妄意武陵桃源非遠
他時或在朝市塵勞或應接俗子憤懣無緒輙念此一
段幽絶之景移置目前覺心地清凉矣
經史子集之外博聞多知不可無雜記錄今人讀書而
全不關覽小說家終是寡陋俗學宇宙之變名物之煩
多出于此第如鬼物妖魅之說如今之燃犀錄暌車志
幽怪錄等書野史蕪穢之談如水許傳三國演義等書
焚之可也
今富貴之家亦多好古玩然亦多從衆附會而不知所
以好也且如蓄一古書便須考校字樣譌謬及耳目所
不及見者真似益一良友蓄一古畫便須如宗少文澄
懷觀道卧以遊之其他如商彛周鼎則知古人制作之
精方為有益不然與在賈肆何異今世所見古器有商
金銀及文王鼎罇匜古製便謂商周之器更為無之辨
證者蓋漢人好制作今之玉器在漢人制者極為精巧
且其人近古或以三代之物用其樣式為之遂各因其
代名之耳豈必盡謂真商周耶間有為盗發古冡而出
者亦如沅江九肋龞矣此好古博雅之士所當知也漢
人器如博山鑪之類以其無青綠遂謂漢銅器不為古
豈知三代殉葬之物甚多而漢人鮮用故入土者少若
漢物入土其青綠去三代當不甚相遠今玉器血侵尸
古尚是漢代所出何銅器入土反無古色耶此可不辨
而明也
古器得土氣多者多青得水氣多者多綠水土雜者青
綠間發蓋惟古帝王之陵墓造作堅固不為水所入或
置石几上几不腐壊而器常懸虚其得土氣最清且無
泥汙故有純青翠者此上品也其他民間或卿士大夫
之冢郭中不能無土且不能無水沁故青綠間𤼵者多
純綠者則自江海大津中或水若無土者故金銀器絶
無古者為世道流通致用之物故也可以知古今人嗜
利之心同矣
古今人不相及豈但德慧智術文章而已哉即百工技
藝一代不及一代矣
歴觀前代諸史惟善惡賢不肖自開闢以來人情想不
甚相遠春秋戰國人心之傾危隂賊在卿士大夫中最
多益有甚於今日者至謂人漸澆漓未為篤論余嘗謂
世道之淳漓惟有一代之興則有一代之今古如我高
皇帝造草昩時風氣尚樸今復漸漓即以一人試觀之
其為兒時以及皓首其間變幻數易人情不同甚矣况
幾百年之相去乎蓋世道至於澆漓之極太樸盡散則
天生真人為之滌除一番使氣運再復旋環無端所謂
百世可知即此說也
蓋一代自有一代之淳漓古今宇宙自有一大氣運之
淳漓第觀一代之淳漓最覺較此明白易見
廷韓作散語有蘇黃之致書法米顛亦咄咄逼人此
數則乃得之不經意草草者而天真朗然中載天上
立世宗敇尤為竒話晴忩一展為之拍拍竹懶李
日華識
雲卿與劉生手簡
昨夜坐偶得佳興寫小行書一紙頗有前人法度目中
無知書者第可與足下相賞耳今奉去以償久負行書
欲令運筆不暫㽜滯痛去俗病自能合作學古本聖教
序不如學新本蘭亭此語大有會心也褚河南筆趣絶
羣離類枯樹賦新絶竒古便與二王抗行願足下留意
焉習舉業倦時不妨游萟此道若大成縱横一時可令
青紫奪氣
莫廷韓詩詞墨蹟
小閣帶溪流山深事事幽應知草玄閣寂寞向滄洲羽
客不可尋烟雲自來去時時神鴿飛誰辨丹成處明月
來何時花深露華冷酒醒去空階佳人弄花影曉露散
金液翠旗千葉開羽經堪自著客第品泉來是龍
為懷荆汪大書於龍潭舟
十年裘馬熟長干飛夢隨君去不難桃葉渡頭歌舊葉
木蘭舟上採芳蘭誰家明月酣春卧京兆梅花犯雪看
愁絶倚樓嬌眼在粉啼容易傍人彈雲卿
乍出蘭盆倦晩粧輕綃不掩雪肌香新纏羅襪勾春興
何用雙飛小鳳凰咏理紈美人
塗香莫惜蓮承步長愁羅襪凌波去只見舞迴風都無
行處蹤偷穿宫樣穏竝立雙趺困纖妙說應難須從
掌上看右東坡咏弓足詞調菩薩蠻并書於舊雨堂
中是龍
王伯穀詩卷
萬里還家一草堂佩刀猶在問王祥心同玉女寒潭水
鬢著銅官曉岫霜中聖且教田種秫長生須待海成桑
春風倚杖柴門下無數南山近女墻
千里山川命駕行鶡冠魚服暫藏名詞人盡訝青蓮待
關尹遥瞻紫氣迎吴苑游絲三月絮蘇堤芳草六橋鶯
還家載得詩盈篋莫道扁舟似葉輕廣長庵作二首
東山别墅半桑田夢草詩成憶惠連隔岸晩烟千嶂綠
當樓明月一洲圓林中竹葉人人酒渡口芙蓉日日船
此地不妨雲共卧戴逵誰送買山錢范仲昭别業
虎山橋外水如烟雨暗湖昏不繫船此地人家無玉歷
梅花開日是新年為愛荆先生書王穉登
龍鬚蔓引青油幕瑪瑙珠傾碧玉盤日午漢宫開暑殿
佳人共嚼水晶寒右題蔔葡太原王穉登書
白石山樵詩詞諸蹟
步步穿危磴幽蘿引蔓長竹深山瓦綠松老羽衣香珍
果從猿摘清泉共鶴嘗石罏趺坐久松壑忽斜陽入
山一首似愛荆先生陳繼儒
綠髮丹臺生結廬長松側仙客未通名對奕不相識雲
來棋局暗雲去分黑白獨有雪髯猿旁觀無怖色右
題仙奕圖
山上多松柏上下多花果松老已千年果熟垂百顆擘
茶染異香鑚石傳新火寫徑未終函已得前生我右
寫經作
樹底息微躬才容静者通終朝醉花露無價賣松風采
藥山中相註經河上公往來不一里隣比竹谿東右
避暑作
不惜杖頭錢買花栽滿路愛花如愛子一步一回顧花
前扳折人酷於風雨妬勸君莫乘花還作花都護右
種花示客
大隠在城市仙人好樓居四五百竿竹二三千卷書竹
可題名書可讀况有新松翠如沐就中上座是阿誰君
與梅花兩尊宿陳繼儒似玉水詞兄正
我有好山長苦出少年羡汝獨安禪閉門刪草不辭倦
對月讀經猶未眠藥竈夜留桑柘火茒堂秋淡荻蘆烟
穿林有伴攜琴至聽到松風第幾絃眉公
仙女吹簫忽下樓問年十七尚含羞五銖錢串同心結
百和香勻半臂韝鏡裏見人驚却步夢中索母學梳頭
起來笑點花簮戴多子先教采石榴友人五月納姬
之作
春風久唐突花事亦支吾猶有蘼蕪路青來范蠡湖
春風蘸柳枝宿鳥棲不定笑踏斜陽中折花以相贈
右暮春遊檇李二絶書似愛荆先生陳繼儒
閒往閒來獨和歌柳花燕子水微波西湖堤上平如坻
春草青青放白驢憶西湖作
蕭蕭洒洒枝兩頭磊磊落落千章松晩坐竹忩無過客
隔溪明月打山鐘迎秋早坐
寂寂山堂報晩鐘繞身三匝見獰龍戲將帶縳龍腰上
明月尋來是老松解脱偈
燕燕于飛補葺舊巢堪宿草寮寬何須華屋水兒一曲
山兒一曲翠微中鬚眉皆綠拄杖敲門有客來看修竹
但家饒園蔬野蓛菊花蕊足松花飯熟日三竿圖些清
福眉道人陳繼儒書於山陲喜庵
陳眉公冬餘記(書絹軸上)
余願為冬餘處士文逋俗逋不復叩門擁爐炙日濁酒
陳書此目前輕安法三十年不能得也伯承以歲抄踏
冰霜訪余草堂信宿信宿非特高義實以五十婚嫁皆
畢二子皆秀才閉門讀書史無煩檢課伯承真冬餘處
士也是晩同玄宰雜論因言知天命非有别法但安命
不扳緣耳順亦非有别法但機稱順逆如風相似不分
别耳龍溪子謂八十不踰規余以為即百歲决不踰矩
平天下止言絜矩耳庚戊十二月二十日陳繼儒記
湯隣初仿蔡蘇米四大家書燈夕詩一堂
瑶京五夜溢寒光散落清輝滿下方無限素娥親剪就
半天霞錦半霓裳鄰初煥
光生碧海(闕)天空萬井晴摇玉樹風誰捲石家紅錦帳
一時移入水晶宫湯煥
水晶簾箔夜光珠隠映虹橋落九衢已見台階符泰運
更看人壽比方壺鄰初道人
霓裳隊裏按歌聲散作人間鼓吹鳴坐聽西樓更漏盡
不知東海曙光生堯文
吾家有文太史元旦早朝詩四大軸與此四體燈韵
春王之月得輝映一堂也壬子芙蓉宵玉記
張元汴書岣嶁山房記
靈鷲山靈隠寺之西循曲徑踰小澗有泉泠然而清有
石獅蹲而虎踞有梅數枝有竹數竿有屋數楹悠然其
間者岣嶁山房也其中為樓曰紫蓋云者岣嶁山之别
峯也樓之上下折為小室者五凡燕居欵客却暑避寒
之所無不畢具樓之外插槿為籬叠石為垣刳竹為瓦
引泉從垣間瀉出日夜作瀑布聲綠籬翠竹交映其前
盛夏灑然如秋出樓之北躋石磴而上數十步結檜為
亭曰來鶴因名為坪曰對奕又上數十步曰孤嘯臺為
白砂丹井為禮斗閣為香雪巢其外為蹊桃茶坂梅塢
橘坡蓋是山周遭不盈十畆而極備幽致入之者如遊
於蓬萊方丈而莫能窮詰也山人姓李名元昭少喜任
侠有提戈取功名之志稍長更讀古書工詩詞已而棄
去習舉子業為諸生尋以祖爵襲千戶侯亡何又棄去
始一意養生之術躬負瓢笠與其徒雲游湖海上凡名
勝之區足跡殆遍歴七寒暑然後歸構山房為終焉之
計室中刻木為小像傍列棺殮之具穴山為冢題曰岣
嶁山人墓是時山人年六十有五今七十有九矣予自
甲子歲聞山人名而訪之遂定方外交嗣是往來錢唐
必造宿于山中徘徊累日不忍去噫自余交山人迨今
十餘年矣世故撓其外欣戚盪其中役役營營竟成何
事而山人負不羈之材挾文武之器乃能早謝去獨與
造物者游等勛業於浮雲視死生若旦暮今其年益耄
神益強視聽益聰明步趨益蹻健雖其中所深詣非余
所敢知迺以余自視年為减山人之半而神氣不逮遠
甚顧猶馳逐于夢幻之場而不知返視山人為何如雖
然山中烟景固自無恙余行且從山人偕隠矣作岣嶁
山房記時萬歷丁丑張元汴譔
贈汪君源崑號玉水序(附錄)
蓋聞山與水同源山起於崑崙水亦出於崑崙固也而
終莫識其所自予讀夏書熟記山水之源并習禹本記
言水出崑崙去嵩高五萬里外又讀爾雅云水出崑崙
墟色白并千七百川色黃已讀山海經云崑崙之丘河水
出焉東南流注于汜天之水已又讀淮南子云崑崙之
墟河水出其東北陬然則水之源烏何定乎余乃縱觀
漢史窮河源之篇謂出于闐其山多玉石采來天子案
古圖書名其山為崑崙然非古所謂崑崙也因再索禹
本記言崑崙其高二千五百餘里上有金臺玉闕鴻烈
解載崑崙之上有木禾珠樹玉樹懸圃閬風十洲記謂
弱水繞之下有瀉珠噴玉之竒種種神怪真可&KR0787;眙而
水源之出於是大都不誣也要皆揣摩遥度云爾去之
官歲奉朝命出按諸邊境歴濱海登萊等郡而見其砅
礹鼓作漰湱澩灂㵗㶔&KR2699;&KR3228;潰濩泧漷而出没于潏湟淴
浹㶖㴸㶒瀹之中旋復往還于浟湙㶑灩沖瀜滉瀁之
内而渺瀰湠漫也乃知崑崙在西北河水出其東北陬
東南流入渤海其一源出于闐之南山北流與葱嶺合
東注蒲昌海而有珕珋璿瑰水碧潛珉之異斷可識哉
頃余持節便道歸故里訪汪君尊人愛荆公因識君於
凝霞閣君諱國潤年未及冠而流奕清舉測其胸次洸
洸若千頃波洵吾鄉竒士也方今聖天子在上海晏河
清目不睹波揚而耳絶瓠子之歌三十一禩矣間者霖
澇為沴暴漲河洛茶城古洪等閘淤塞四百餘丈當事
者輙嚄唶不得其源而理之余甚憫焉汪君誠厚自淵
瀋應賢良之詔當一出而為國珪璋中流砥柱豈異人
任哉予拭目以竢汪君諏吉甫冠因號玉水而字則源
崑也予特為之遡流窮源之論如此是為序余年十
三四時文會于天寧之毘盧閣凡六載一時社友善書
者為陳攖寧壽曦張華平永昌歐怪褚妍戛戛不相下
也余十七而冠值萬歷癸夘季冬榖旦有故舊銀臺姚
公欲遺贈言因凂攖寧代草并書陳君儒雅風流健筆
應驅風雨惜久作若敖之餒每念之愴焉興感誌此式
後長水方折為玉子謾書
珊瑚網卷十七
