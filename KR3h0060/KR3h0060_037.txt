珊瑚網卷三十七
明汪砢玉撰
名畫題跋十三
姚侍御春山雲樹圖
春山屏風白雲障扁舟搖搖棹歌唱滄洲老樹縈薜蘿
綠色更比前年多水禽不聞格格鳴茫茫芳草終日晴
村莊路轉蘋花曲如此山川足此生君不見有朋有酒
可游衍無雨無風興非淺不游不衍且不醉虚度年光
自憔悴嘉興姚綬畫并題
公綬秋溪弄笛圖
尋山資杖藜到處勞步履落手得扁舟前溪秋似洗長
橋卧波如卧龍嶺有篠樹無深松數峰青出白雲杪玉
笛秖今吹曲終曲既終人不見紫毫束絹墨色光日日
畫圖長見面
公綬自題讀書圖
青山白雲繞碧篠蒼烟横茒茨短簷外時有松風鳴悠
然讀書人琅琅吚吾聲所惜者分隂默契千古情
推篷梅花圖
昔泊西湖上老梅花正開香從&KR0963;底過影自水邊來笑
若廵簷索詩如倚閣裁重看恨官繫夢想獨徘徊
雲東逸史自題諸畫(俱七言律)
仙源久已隔風塵未識山中有避秦人面恐非前度客
桃花只是舊時春入深且自抛漁艇誌路空懷復問津
笑展新圖論往事知誰容易奪天真(右桃源圖)
宦途跋涉利途危偏愛江南水竹居萬叠滁山都入畫
一窗周草不教除空濛氣挹胸襟爽清冷光搖几席虚
人世紅塵浮衮衮難從屏障上衣裾(右水竹居)
亦是擅欒池上枝却緣殊色借臙脂清隂忽訝繁紅藉
勁節難從染絳移結實定為朱鳳食騰空堪作赤龍騎
多應血淚湘妃盡客賦梁園總未知(題朱竹一作元人)
穀庵題松
根梢都不見上下有雲遮願我三千歲山中學服花
筠石圖
老節拂高雲卑枝含宿雨托根湖石畔時有清風起
竹枝
開徑便見竹對人閒賦詩泠泠風觸佩正是雨晴時
瓜蔓
瓜熟蔕自落未落復如何採摘離藤去當無念舊窠
此語可作道眼猶得魚兔而忘筌蹄之意也弘治紀
元戊申元夕仙癡
姚雲東自題諸畫(俱七言絶)
遠山遙望有空青溪口花横錦繡屏住在此鄕無一事
日長閒錄煑茶經(溪山横錦)
楊柳風微水不波放船載酒樂如何浮生百歲同春夢
青鏡年來髮易皤(春波載酒)
亭如篛笠安溪口日似銅鉦掛樹頭但得有山兼有水
古來何處不宜秋(秋亭樹石)
松枝挑滿擔頭春石路崎嶇足苦辛薄暮敢投山舍宿
城中多少待炊人(山樵暮歸)
樹木蕭疎雪欲消空江水冷不生潮游魚未出虚垂釣
蓑笠迴舟不待招(空江釣雪)
長橋卧波如卧龍皛皛秋水類吳淞此客悠然曳杖去
看盡晚山烟色濃(晚山煙水)
紺園臺殿出樹杪山半斜陽磬幾聲野客乘舟何處去
綠蘋洲上水波平(夕陽古寺)
汲江然竹尋常事欸乃一聲何處歌泛宅浮家無限樂
世途空說有風波(江行棹歌)
一竿坐釣清如許志在高閑不在魚借問富春山下路
行人誰厭子陵居(高閒釣叟)
水花浮滿白鷗沙山麓連雲迤邐斜客盪輕舟歸去後
一川風景屬漁家(雲水漁家)
茫茫草澤望中寒未必全輸七里灘此外紅塵深似海
清風獨上釣魚竿(草澤垂竿)
白下追遊記昔年青山如畫樹如烟郭家歌舞楊家酒
一度情思一悵然(為曹竹西寓)
閑看脩竹過隣家翠色娟娟亂紫霞掃石坐來忘却去
一坡凉影日西斜(竹西涼影)
竹不遮泉松閉壑倚樓日日有餘清雲東逸史雖能寫
難寫風聲與水聲(竹泉松壑)
茸茸碧草滿平坡春事相將一半過山鷓飛來人不在
竹窗風雨落花多(竹枝鷓鴣)
東風吹竹滿前溪溪竹叢深路欲迷日日雨多泥滑滑
不堪鷄鶻再三啼(竹溪啼鳥)
山中竹樹總清妍潄石灘頭寂寂泉眼底塵埃無着處
天風環佩獨泠然(竹樹流泉)
孤巖兀兀長莓蘚上有竹枝清可人歷盡歲寒俱挺拔
眼中誰是百年身(巖上竹枝)
茂草萎蕤生竹根竹隂分綠到柴門清樽堪此松花釀
絶勝田家醉瓦盆(柴門竹色)
高原獨樹天邊趣怪石幽篁畫裏情莫笑王維成老懶
只從筆底着秋聲(幽篁怪石)
巖頭古木纏薜荔下有碧篠相因依向晚秋烟共秋雨
溟光一𣲖入柴扉(古木碧篠)
娟娟亂篠翠交加路入山中草映沙一賞頓忘塵土夢
清風吹落紫藤花(公綬在振衣亭作紫藤墨篠丙申十月五日)
人家種竹自然佳不對茒堂便對臺最愛一番新雨過
春泥又見笋穿階(雨後新笋)
竹有清風石有苔是誰勾引此中來笑談忽憶梅花老
何處吹簫月滿臺(倣梅花老)
寫竹常煩提徤筆柔枝密葉自生風誰知無限蕭森意
不在湘南渭水東(自題墨竹)
逸史畫竹如寫字枝葉皆從八法來苦苦欲求形似者
清風安得掃塵埃(仝前)
年來為圃菜多嘗夢不思分漢署香堯韭禹糧如可食
何愁不跨五仙羊(自閒居食菜得趣故無漢署分香之想五仙之羊不跨猶跨)
濃黛消香澹兩蛾花隂試步學凌波專房似得傾城色
不怕凉風到扇羅(團扇仕女圖)
消受南風一味凉藕絲新織舞裙長臨池試展凌波步
只恐紅蓮妬豔粧(荷花仕女圖)
瑤臺無信托青鸞一寸芳心思萬端莫向東風倚修竹
翠衫經得幾多寒(修竹仕女圖)
羅襪生香踏軟莎釵横玉燕鬢鬆鴉春心正是芭蕉葉
羞見宜男並蒂花
軟繡屏風小象妝細風亭館玉肌凉含情學寫鴛鴦字
墨洗蕉花露水香(芭蕉仕女圖二絶)
姚公綬老圃秋容
秋深老圃霜初下秋空自然不俗幻他風景粧我清閒
雅稱幽人茅屋玉樹後庭玉簮更綠歎杞菊與芙蓉歷
陸雁來紅葉葉照人雙目酒熟興來最宜野飲喜楓
林春花簇簇不類三秋分明二月戲筆寫成一幅莫道
無情此際豈真冷澹誰解天留晚况翻憐衰颯盡空悲
宋玉弘治六年九月雲東逸史畫并調望遠行
姚榖庵蕉池積雪
古蕉池積雪云者海昌勾曲外史張伯雨得漢銅洗後
得白石樹水蕉其上置之洗中因有是名夫蕉所真有
者池則洗為之亦有者積雪則以白石為之似有而實
無者無非真無有非真有故曰有無相形伯雨其真知
道者歟寫圖賦詩伯雨首倡羣公和之僅存劉師魯二
篇以之成卷元社既屋伯雨亦亡流散而去為吳江村
叟周氏所得遺什華盖洞隱者饒介之錄焉其卷今屬
予世姻陶君文式文式博雅好古裝裭愛護又付善畫
者摹寫于册俾予志本末伯雨師魯之作在卷不錄予
追和伯雨一首乃書之作社中諸老宿之分弘治元
年十月朔日嘉禾姚綬書
仙人銅洗不復見翰墨淋漓天粟零蕉生池上有新綠
雪滿嶺頭無故青追和清詩聊適興苦求遺卷亦勞形
何如瀹茗澆喉吻帶月分江入大瓶雲東逸史
好事品題亦小巧古來風韻未凋零仙人掌上一團碧
摩詰圖中四序青静對栽培供坐嘯懶教磨洗是㤀形
何當月下仍招我贈子中泠水滿瓶文式以書來滁
陽索和其所謂蕉池卷者詩成踰年未有以寄之者予
還乃得觀其古卷固不敢題前詩文式強之既不得已
書之卷尾而又書是册者非區區本意哉弘治庚戌
春仲吕㦂識
長稍羅展翠雲屏曾聽燕山夜雨零何處蕉池綠雪色
也留詩句落丹青筆端造化空禆世眼底風花浪肖形
誰寫西湖清氣味一枝香露浸銅瓶嶺南林光
門前雪花大如手庭下百草皆凋零陶君何從得此本
芭蕉雪裏仍青青峭拔自存堅白操巖寒不損孤高形
丹青誰是王摩詰便欲輸君玉胆瓶嘉善周澤
曉起支頥静倚屏蕉池生意不教零皚皚雪積雲根白
颺颺風翻露葉青我向吟邊偏得趣誰于物外却忘形
一般清味亭臺上絶勝梅花浸玉瓶新淦蕭子鵬
人間芭蕉葉最大雪花一沾無不零云何池上數片葉
戴雪不减天家青乃知仙翁有幻術山骨偷來玄化形
何當掬取九霄露洗根供上琉璃瓶王准
大化洪罏孰真宰範金削玉紛飄零雙魚傳來漢家洗
孤鳳飛墮仇池青花層六出本無象秀聚三奇真有形
重煩摩詰作詩畫小杓分清歸硯瓶姚江魏瀚
樹濕雨初過天青雲已收主人尋友去門掩一山秋
一木
嘉善姚御史綬字公綬其父封公頗好善宅西大雲寺
有侍者老矣常受公賑施一日公于田中觀刈穫忽見
此侍者肩襆從宅後直入怪察之則細君就館産子又
詣寺中消息云侍者病三日頃化去矣公心知是其托
生及長而獧黠不若于訓年十六尚未識字其伯仲二
兄咸舉茂才公令季子踐更縣尉怒其狂率杖之歸乃
憤發就師𫝊日夜程書不休如是十年登進士第為監
察御史請告還家悟前身是大雲寺侍者因自號雲東
逸史其蕉池積雪原卷已載六硯齋筆記矣汪㒺氏
識
沈石田乾坤四大景
我所憶兮匡廬泉飛空直下香罏巔銀河為源彭蠡委
萬古騰沸東南天左潨右射五老却蹇裳濡足愁攀緣
崖傾石走霹靂鬭枯藤怪樹虬龍懸丹青洗出屏風叠
跳珠濺玉聲鏘然誰能置我巖石間仰面落雪水底眠
酒酣戲作五里霧山精嘯雨空中旋嗚呼我歌兮歌始
放九江茫茫日在望(倣趙松雪筆)
我所憶兮泰山松秦皇避雨駐六龍根如鐵石皮青銅
千秋萬歲枝蒙茸瞳瞳掛日扶桑小隱隱𠫭天翠黛濃
鸞雛鳳㝅不知數和鳴上下如笙鏞潮聲真與東海應
絶頂正見蓬萊峰金膏玉液散入地茯苓芝艸生隆冬
采而食之可不死雲車何日來相從嗚呼我歌兮歌正
長黃河日暮流商商(倣李晞古筆)
我所憶兮黃鶴樓瀟湘洞庭生素秋登高抉眥極萬里
烈風震蕩無時休九疑連緜似屏嶂白日黯慘蒼雲愁
東攀枯木枝巃嵸西望雪嶺寒颼颼珠簾繡柱九天上
倒影却射滄江流仙人坐弄紫玉笛往往飛花鸚鵡洲
青蓮居士莫搥碎便須縱飲成糟丘嗚呼我歌兮歌愈
急鴻鵠冥冥楚天碧(倣黃鶴山樵筆)
我所憶兮峨嵋雪六月隂崖凍欲裂仙人赤脚翠巖行
鶴氅飄飄玉光潔迴飈吹散五谿雲落絮飛花滿城闕
滴博蓬婆西海頭隂風惨澹旌竿折萬里雲凝雲不流
層冰皓皓冬夏結我思仗劍游其巔石棧天梯殊斗絶
六龍迴日不敢過寒光凛冽千丈鐵嗚呼我歌兮歌益
豪太白不動金天高(倣吳仲圭筆)
弘治戊午仲春閒居精舍漫摹古人筆意長洲沈周
石田翁作山水好衍為長卷此其一也翁胷藏丘壑
妙合造化出之筆端不煩意而自有無窮之趣且四
景摹古人筆法鏘鏘如對前人面目也覽此卷不覺
慨然有所興起墨池王渙
沈啟南谿巒秋色圖
每憶西禪地城中人不知香爐供課佛茗碗博題詩嗜
淡黃金遠心閒白髮遲勞生堪自薄令我羡吾師予
雖江鄉人歲入郭無虛月然未嘗一假居㕓市假必明
公所往來逾三十年明公無煩于予予亦無所憚也今
年夏五月一别迨十月下浣始相見出紙索畫與題以
志契闊因寫谿巒秋色應之寫畢瀹籬豆茶為供時夜
已過半矣庚寅沈周
錦帆涇上千年寺水殿雲廊半不存只有老僧明月下
立當清影夜敲門陶庵沈貞吉(陶然道人)
交游愈久愈情深方外于今數道林清白不移人自老
雙娥峯下月如心吳興沈恒吉
明公何處好安禪城市山林别有天昨日隣家分與地
便開亭子看雲眠完庵(延美)(藕華居)
月寒山亦白人語磵微譍傳取詩禪去前身我亦僧
池上白蓮花又開情深應不厭頻來白頭却被青山笑
投老相逢得幾回明師與予有夙契每入城必訪師
師亦不憚予之煩也壬辰秋仲廿又四日午飲山房見
石田詩畫重題以紀一遊云方内陳蒙
枯筆礬山頭氣象磅礴下作竹樹蕭森間小亭跨之
意甚疎秀乃倪黃合併而出者碧苔箋題
沈啟南自題天池亭月圖
天池有此亭萬古有此月一月照天池萬物輝光發不
特為亭來月亦無所私緣有佳主人人月兩相宜還如
庾公樓其興亦不淺把酒醉月華夜夜作沉湎我是好
詩人咏月三百首此亭不厭我將詩侑君酒
石湖書院老樹圖
范公亭東有古樹有身莫可限尺度只憑長六不長長
邊老婪酣遺醜肚一幹朽盡皮肉空一幹輪囷葉麄蔽
盤根到處走虬蛇風雨不驚知得地坐根納蔭且移時
靜玩氣機成感寓人生安得如此頑不死不用常在世
圖石湖書院老樹題沈周
秋山圖
秋至無所適牛峯期峻攀攜手相魚貫極力凌孱顔東
來望城郭北指鬱江關凉風振木末葉飄巾履間俯見
行旅人役役往復還如我二三子逍遙意自閒其中有
達德高誼雲薄天投簪在急流此道今則慳成化丙
申歲八月朢奉陪味芝先生游西山牛頭峰謬以詩畫
記其清賞沈周
端居秉高志道與黃綺謀耿耿千歲懷安能一朝酬青
陽肇嘉節羲馭逝不留樹木發華滋綠葉揚芳柔上有
鳴春鳥嚶嚶求匹儔踟蹰不能寐攬衣起行遊况復有
良朋分若金石投攜手出西郭眷言山水幽祓除激清
波眺遠陟高丘西北臨廣路巍巍列飛樓誰人為燕會
交親結綢繆光景忽西馳娛樂殊未休豈不念合併欲
邁路阻修顧望勿復道迴身駕輕舟折彼蕙蘭花聊以
忘我憂味芝以石田畫索予題予許諾踰日詩成書
之乃春眺詩非秋眺詩也不覺失笑若予者真諺所謂
不辨春秋者也豸史劉昌
巴山圖
吳之為國水所涵有山平衍無巉巖我家多水少山處
悵望翠微心所貪時能借墨補不足數紙連絡長番粘
峯巒重複間溪溆雜樹列布多楓楠或開大壑浸山足
其椒半為浮雲含僧廬隱映遠木杪聽泉採藥我亦堪
嘗聞巴蜀天下險未可一往尋鳬蠶子長之興浩不淺
感此老鬢霜鬖鬖聊因圖此識所見卧遊一生還自甘
存一留余有竹莊數日每談巴山之勝輒為踴躍酒
半出素命筆圖成并為書此沈周
南川高士圖
連峯何窈窕浚谷深且幽中有高識士樂兹逍遙遊長
勤事竹素抱志徯其時(叶)芙蓉製重襟約以珊瑚鈎搴
芳古桂林翔聲籍南州鳳鳥不可狎乃在崑崙丘矯首
望光塵遐鄙即無由信思聊致言墨卿慚謬悠惟謙
吳君才德茂優為東崑名流也相别良多歲月懷思不
能置聊以拙畫鄙言通其知也癸巳沈周
鶴聽琴圖
余見王叔明畫鶴聽琴圖喜其命意高古嘗臨摹三四
幀殊自會心昨于友人處見梁楷亦有鶴聽琴圖雪中
洞壑意趣超曠始知古人一樹一石必有所本固非流
俗率意妄誕而無忌憚也歸卧北窗下懷思無己乃想
像援筆觀者幸勿誚其效矉焉時天順癸酉七月念日
也沈周
余昔年得石田畫頗多然旋得旋去如此幅其一也
更有寄竹鶴翁圖瀟洒有致詩亦真率有味書作擘
窠書極雄快竟歸之漢碧云玉水記
倣倪迂山水(為高太巖所藏)
迂翁畫為戲簡到存清臞學者豈易得紛紛墮繁蕪名
家百餘禩所惜繼者無况有沖雅篇數語弁小圖吳人
助清玩重價呼沽諸崔子強我能依樣求葫蘆墨澁不
成運林慚磵與俱何敢惜典型虎賁寔區區醜惡正須
裂捲去莫須臾今夕秋燭下再見眼糢糊妄意加潤色
泥塗還附塗崔子詎不見愛及屋上烏淵甫嘗索此
小景盖倣倪雲林筆意為之特草草耳今徵題持來燈
下更添數筆雖曰潤色之終不能掩其陋也弘治辛亥
九月前一日長洲沈周
倣吳仲圭筆意
層岑交亂雲歷歷映羣樹雲山互相依青白娟朝暮下
有土著者静居氣鬱聚修竹蔭高宇細草被紆路幽深
疑世違時復通杖履鳴琴值客來語歇客還去天機發
所樂漠然非人故吳仲圭得巨然筆意墨法又能軼
出其畦逕爛漫惨澹當時可謂自能名家者盖心得之
妙非可易學余雖愛而恨不能追其萬一間為此幅生
澁自不足觀猶邯鄲人學步而併失其故矣沈周
又倣梅沙彌山水
秋風吹大澤落籜亦蕭蕭塊坐默無語衷抱還寥寥仰
面睇高天冥鴻不堪招白石翁
沈石田水墨梅王理之補勾勒竹
平生有眼厭桃李但托梅花是知己小橋初春帶淺水
青鞋布襪從此始看花嚼蕊冰雪中清浹肺肝香沁齒
歸來拈筆弄清真淡墨依稀春繞指花光補之今不作
我欲師之竟誰是横梢的歷寄疎略自我意為聊爾耳
正如北人煮床簣笋味茫茫舉其似理之嫌我太草草
斜補竹枝成玉倚要知君子德不孤勿謂畫圖而已矣
崑山士人多畫梅與王理之論其用墨太重殊失清
雅足有累于梅矣因短縑在幀史德徵從容謂曰清雅
果何似丈人當示一梢與梅出氣何如遂安弄此筆理
之亦作錯刀數葉間于疎處仍題之以贈德徵弘治甲
寅歲端午日沈周
沈啟南自贊畫像
王生見我精神熟照寫今吾瘦于竹問年初及六十人
享世渾無半分福一味躭農百不便門前湖水漲低田
飢來讀書不當飽静裏安心惟信天風昴雨壁溪堂破
貧賤生成貧賤過隱服還勞郡守遺私篇或辱尚書和
艸木當衰那復真紙間坐上兩遊塵是非非是都休辨
聊記明時無用人周自贊
沈啟南送吳文定公行卷并圖
贈君恥無紫玉玦贈君更無黃金箠為君十日畫一山
為君五日畫一水欲持靈秀擬君才坐覺江山為之鄙
峙而不動衍且長惟君之心差可比君初如蕡躓場屋
復曾如郊失三子方其處逆自有道泰然委命而已矣
時來獻策入明光兩元到手著探囊長裾本不利疾走
三年一鳴驚鳳凰當時聞者皆喜忭意閒心小無矜張
胷中所養已浩大盡付得喪于茫茫訊求細行無不合
似此淳全何可當截瓊作柱豈摘齒用著終須推皇堂
歸來哭親哀毁足鎮日聊生惟菜粥我因羸瘦勸進肉
輒見麻袍淚相續琴和服吉當北行鄕人載道羡登瀛
家中買書學教子地下丈人寧不榮文章祇今老更成
浩蕩豈類今之作夜雪淮西躡亂鵝秋風赤壁招孤鶴
其言則古人則今要將根底重詞林隆阡為我表先子
發潛闡幽故誼深緘詩亦為閔蟄溺推我曷忘天下心
聲光固是天下士先憂後樂君須任吳太史原博奔
其先大夫之喪還蘇制甫終告别鄕里以行友生沈周
造此追餞于祖道之末辭鄙曷足為贈太史寧無敖我
乎
君不見白石翁墨花破萬紙散落世眼中其間方寸地
貯一太史公是時太史稱吳儂三載磊塊蟠翁胸太史
趨朝天青雀凌春風有淚不作李都尉有賦不擬江文
通直將三寸管五丈素寫出江南千峯與萬峰盡收蜀
錦囊壓倒太史之奚僮絶壁直上高穹窿呼吸似足開
天聰忽復下墜數千尺俯身欲入黿鼉宫意者徑路絶
乃有雲霞封萬古不盡流洗出玉玲瓏側耳將聽之疑
是縑素間迸作羣靈霳長飈無形百草龐茸列缺崩崖
吐出怪松歷亂羽葆屈蟠虬龍將崩未崩石似舞欲斷
不斷橋飛虹迺有詞家酒人樵青釣童或騎蹇驢或駕
□舼或躡蠟屐或策短笻高者穿木末若蜚鴻下者蹣
跚勃窣如孤蜂兩儀不能主乍闢而乍蒙二曜不定光
倏西而倏東木棧與鳥爭道人家擬鵲開窗漸窮至杳
靄但有去路無來蹤猶云紙盡意未盡亂石拳點波洶
洶真宰泣訴神無功太史不能長將向天去流落人間
成楚弓菊亦召主城芙蓉但令居士緗几上秀色欲滴
青濛濛擊節董源隕涕關仝筆底一掃傾宗工沈翁豪
翰何其雄嗚呼隆凖之孫豈必隆白石翁生平石交
獨吳文定公而所圖以贈文定行者卷幾五丈許凡三
年而始就草樹水石橋道無一筆不是古人而以胸中
一派天機發之千奇萬怪種種有真理至于氣韻神彩
觸眼若新落墨皴點了絶蹊逕予所閱此老畫多矣無
有如此者令黃鶴山樵梅道人見之却走三舍董北苑
巨然師當驚而啼曰此子出藍掩吾名矣鑒賞者亦以
予為知言否白石翁畫聖也或曰此卷尤是畫中王
也毋論一文進唐伯虎即勝國諸名家疇能及之或又
曰東莊園可以狎主齊盟然是十三幅幅各非一體此
卷如萬里長江千山夾之當是翁第一筆瑯琊王世貞
沈石田雪館情話
成化己巳十一月二十有一日適周生辰宿田兄攜殽
尊過厚遠來展祝翌旦雪作連有八日之留遂寫雪館
情話圖系之詩贈座客洎諸子弟軰因倡而和得若干
章為一卷若夫蔡州道清虛堂之雪蘇長公每與子由
同處况皆有詩傳世為不磨之稱是知名勝之士然後
可以致此耳今雖人品之殊而事緣之偶亦有雪可賞
兄弟可樂推而論之未必長公不同此心也但蔡州有
語下馬作雪詩滿地鞭箠痕清虚堂云出門自笑無所
詣呼酒持勸惟君家一在途旅一在王定國所似自家
情話之真今周之樂疑有倍于長公者其果有倍乎果
無倍乎彼此一寫也彼此一樂也未始有過不及也迨
其稱與傳者則不無彼此之間矣易曰君子以同而異
此之謂歟詩復借蔡州韻以表仰止非敢強其同云
仲冬卄一日陽已吁枯根我生届其辰梳髮臨朝暾伯
氏來展祝留我西小軒誓為忘歸草復為忘憂萱燕次
雪作凍日夕呼酒温開窗看玉樹剪刻千花痕澄懷挹
清冽亦可助丹元坐鄙附熱徒何地容趨奔逍遙有書
卷僵手尚可掀願保歲寒節終老同丘園長洲沈周
鷗波凍合棹難行亭館無如此處清下榻更逢連夜雪
挑燈同話卄年情飛籌送酒忘賓主呵筆題詩羡弟兄
不獨蔡州成勝會亦傳今日是佳盟陳佃
寒雲江郭路沉沉客在蓬門雪正深我欲留人天亦阻
冷須添火酒加斟陶家莫說煎茶事王子難為返棹心
此夜此情何處見溪山如玉照清唫沈豳(修竹所)(翊南)
文會何所似苞桑合元根倡和雜長幼不肖慚劉暾時
維仲冬月飛雪滿西軒易氣不害生宜先及勾萱韓休
居首席意誼成春温摛章動四座彌紙醉墨痕比肩志
六朝下視唐開元得雋成軒渠不及汗且奔千奇出腹
笥豈待故紙掀後之覽斯文將以繼梁園雲鴻沐手
拜書(沈印雲鴻)(清白傳家)
郊居屬歲暮積雪在草根窗虛白于晝積素迎初暾梅
花破清夢蹶起開瓊軒軒階玉成砌潑凍尋初萱熾炭
見故舊滿室如春温隂氣為消融塵慮無留痕陳蕃過
黃憲得探萬物元酒酣爭劇辨雄如怒馬奔我獨不成
章醉把長髯掀但喜披鶴氅泮奐遊西園陳九韶
(琴水漁夫)(白屋青衫)
飄風吹樹杪密雪擁墻根北隴含冬景東窗失曉暾空
厨炊破甑窮巷絶高軒龜手君臣藥憂心兒女萱清茶
童子供濁酒故人温枯梗瓊瑤蕊茒簷牙爪痕塵難紅
我足山亦白其元地擁岡相槩波凝海不奔棹須留客
繫簾莫倩人掀遙想蔡州道終非獨樂園沈璞
吾兄仲冬卄一日初度今年值小寒話到深情别非易
酒逢知己量應寬清時喜得同鄕老瑞雪真宜作畫看
莫謂今人偏讓古草廬聯榻兩袁安沈木(東陽沈春伯印)
寫雪為圖坐雪晨匆匆應笑剡溪人出門措足渾無地
開甕澆寒自有春燈照素麻千嶂出筆呵微凍六花新
天時人事如相約打合清虛好主賓沈觀大
寒林森聳石坡重複林下多作翠篠緣坡雪屋數椽
二老促膝于其下屋後林背作一亭純用子久畫法
卷端大書雪館情話極類徐季海
沈啟南婁江雪櫂圖(在紙上卷首陳瑄篆題)
我寫雲中意平林帶遠巒倩誰看玉潤呼酒破風寒因
爾獨歸去令人殊未安山燈今夜榻聊作小盤桓秉
智為余外甥其誼尤篤十二月二日自東崑來郡中慰
余久客是夕雪作明日伺晴欲行小酌燈下寫婁江雪
櫂圖系詩送之凡在座者皆連聲和響于後天寒歲晚
殊解寥落沈周
别酒未閣手臨行意萬重江山寫新雪試看丈人峰
諸中
已富三冬學青衫稱少年遠尋東老寓獨羡外甥賢雪
變寒江雨鍾鳴野寺天又驅羸馬去離思遶長川燕
山陸堇
鬢絲將滿鏡恥近覺非年四海少兄弟一杯從聖賢索
詩煩許子倚劍在吳天歸路薄風雪扁舟當濟川三
日雪不輟秉智尚阻宿承天僧寓是夕古狂陸君自巖
天院來因繼拙惡而有二妙秉智請為和遂和之如右
周重題
入郭頻相見余當旅食年生涯休說隱王道正求賢唫
寄春前酒寒增雪後天便應留信宿孤棹倚前川再用
前韻以答秉老堇
沈徵君南湖草堂圖(十名人蹟御李齋裝)
楊湖不在北楊湖今在南開門見湖光一鏡空碧涵日
午照黃襖月過陪清酣魚鳥相友于物物無不堪匪特
主人愛客到意亦貪何當夾水誌相與一縱談沈周
南湖新綠漲平堤闌壓春雲雨過時花片浮紅搖暖影
柳絲垂碧蘸晴漪泥融紫燕營巢急風動金鱗出穴遲
適興行吟知幾度荻溪驚滿錦囊詩延陵吳寬
結得幽居寄此生鷗波千頃漾前楹坐觀雲物日千變
卧聽波濤夜幾更風起巽離宜夜永月臨子午正潮平
何當買棹尋真隱醉倚蓬窗一笛横習齋朱旦
雨過南湖漲綠波湖光皎皎鏡新磨門遮樛木無塵到
人對薰風結釣蓑檢齋桑瑜
浪紋鋪錦漫鷗沙四遶春隂翠柳遮燕愛輕風頻掠絮
魚吹細雨却飛花般遊勝賞嘗移棹美景清歌自浣紗
占斷東吳奇絶處鑑湖一曲並堪誇晉昌唐寅
君住楊城北湖在君家南惟愛薰風和更喜宵月涵
有魚供盤餐有酒終日酣出處固難同在我思亦堪高
人偶家此擇勝非所貪欲問湖鄕樂尚欠一宿談沈
芾又次
草堂住湖上門對離方開白鳥銜魚去溪翁放棹來渚
花靜若我水色青于苔雅趣許誰得綠楊垂釣臺楊
恩
溯洄東上一茅堂堂枕晴湖沃土(淮南子南次州曰沃土)長波濺
珠璣通北海(東漢書孔融文才守北海)景含詩畫帶西莊(唐王給事别業)川
禽(蟹蜃之屬見國語)戀戀潛春渚沙鳥嘈嘈還夕陽笑把明窗
塵(仙藥)漫理主翁原是賀知章海虞桑翹
謙虛麗澤觀于水浩嘆南湖樂可湛出沔入河春潑潑
印箕落斗夜厭厭斯干美室人應美平秩堪畊釣亦堪
得景不須窮望外乞完却笑賀狂貪常熟吳寅
西湖風致人皆仰我獨南湖景可觀花落無聲波影動
鳥飛不動鏡光寒天垂星斗千尋下浪湧銀山萬頃寬
意欲與君分一曲荻蘆深處恣盤桓桑榮
右南湖草堂詩畫一卷啟南盛年更妙蹟也萬歷癸丑
春獲于相城施氏漫搆俚言鑒定之不知其寫贈王原
禹先軰也近讀吳寬桑翹長句始知四十九年之非因
剪却舊跋重裝述贊云石田老仙畫法屢遷草堂圖引
祖述恕先烟雲若斷竹木還連王家之珍於萬斯年是
歲十月朔張丑記
癸未重九日寒山趙子惠攜其家藏名蹟來吾里余
得觀是卷又其母文淑大幅花石殊不凡玉記
石田話别期菊圖
葵南親家遠顧荒落傾倒連日臨别甚覺不忍為圖與
詩少志眷眷且期看菊一致報謁未知葵南能醉我否
弘治庚申九月後一日姻生沈周一見話契闊心親
迹似疎江湖木蘭棹燈火白茒廬夜郭溪先淨秋林露
氣虛名園菊花繞逕造問何如
匡山新霽圖
吳山沈周作匡山新霽圖用巨然筆法水墨固戲事
山川偶流形輟筆信人捲妍醜吾未明摹擬亦云贅所
得在性情今在百尺樓彌筆雲烟生把酒重相對短鬢
秋風生弘治己丑孟冬八日沈周重題
翁昔少年初畫山蒼松黃竹雜潺湲直疑積雨得深潤
不暇浮雲相往還世外空青秋一色巗前遠黛曉千鬟
天台鶴鹿同人境尚恐翁歸向此間唐寅
金山寺圖(以下俱石田自題)
常惜忙未到到來方悟閒過江如隔世入寺不知山風
氣薄詩骨夕陽浮醉顔古人誇一宿三宿我方還
山居圖
甲申菊月倣黃鶴山樵山居圖余詩以贈原已先生
秋山骨稜層秋樹枝槎牙尚有餘霜葉點綴如春花緩
步亦足賞何須坐亭車行行日將夕微吟酬物華
江閣看山圖
避俗躭幽僻逃名學古狂深松無六月江閣有餘凉策
杖詩將就看山意自長何須尋絶島此地即仙鄉
碧梧山館圖
東風一夕至吹散麥秋寒花落春愁盡鶯啼午夢殘碧
梧山館静白葛道衣寬飯後吹新汲雲鐺試月團
幽居秋意圖
焚香净掃地隱几細開編取足一生内汎觀千古前風
疎黃葉徑露發夕陽天物理終消歇幽居覺自妍
秋窗月色圖
老去不信老自然筋力疎忙緣一頓飯髮病十朝梳掃
地風無力推窗月晒書秋蟲不解静千聒夜凉初
花沼禽魚圖
野外着秋色因尋静者居短垣花塞路曲沼鷺窺魚入
坐無塵蹟堆床有道書自忘軒冕累端為世情疎
許由棄瓢圖
一物有一累吾形猶贅然區區此勺器亦合付長川浩
浩天地間吾亦一瓢耳吾哉與瓢哉大觀何彼此
元遺山擲瓢圖云不知黃屋不知堯喧寂何心寄一
瓢我是許由初不爾只將盛酒杖頭挑較石田詩更
進一籌繡水汪砢玉鑒藏并識
珊瑚網卷三十七
