珊瑚網卷一
明汪砢玉撰
法書題跋
魏太傳鍾繇戎輅宣示帖真蹟(有宣和政和雙龍小璽米董諸印)
臣繇言戎路兼行履險冐寒臣以無任不獲扈從企仰
懸情無有寧舍即日長史逯(音錄)充宣示令命云云建安
廿四年閠月九日南蕃東武亭侯臣繇上
御府所蔵魏鍾繇宣示帖淳祐十一年歲在辛亥至
朔同日裝池松題記俞松印章
尚書宣示已入閣帖薦季直表亦鐫華氏真賞齋矣
此則宣示戎輅真跡為吾禾項氏所蔵是宣示有二
種也遂昌鄭元佑以戎路作戎輅世遂名戎輅帖耳
余考廣川書跋以昔人辨鍾元常書謂字細畫短而
逸少學此書最勝處得于勢巧形密然則察真偽者
當求之此其失於勁密者可遥知其偽也賀表畫䟽
體枝鋒露筋絶不復結字此决非元常之為也永叔嘗
辨此謂建安二十四年九月關侯未亡不應先作此
表論辨如此然鄭遂昌以成侯戎輅表楷法傳世為
不可及又以季直表其法度與戎輅無少異今三帖
具存鑒别自在惟是墨本為閏月九日非九月也或
誤以九日作九月抑閏在冬捷時耶有識者宜詳辨
之嘉禾龍惕子汪砢玉鑒於城南之蓮登草堂
晉右將軍王羲之敬和帖
想清和士人佳也此平安安石過停數日日無為樂益
增想想孔長史安善足下令知問累有書也足下入年
衰得俱還不思遲以日為歲
元素將還翰苑子瞻欲赴高密與寳臣來同遊法會
至言師舍同觀熙寧七年九月十七日題
元祐四年七月廿五日復至法會言公化去已七年
矣見其小師微惘然如夢耳子瞻書
熙寧八年八月朔過雪峯謁言師觀此帖莆陽蔡元
度隴西李無悔寺僧潛聖
微上人自西菴攜過山林因得一觀襄陽米黻甲
子三月十九日
泥金籖題宋御府秘藏有宣和政和印
王右軍思想帖真蹟
羲之頓首不復見君甚有思想得告慰之故吾乏氣兼
以㿃下憂深不佳尅面王羲之頓首
大德二年二月廿三日霍肅清臣周密公謹郭天錫
佑之張伯淳師道廉希貢端甫馬昫德昌喬簣成仲
山楊肯堂子構李衎仲賓王芝子慶趙孟頫子昂鄧
文原善之集鮮于伯機池上佑之出右軍思想帖真
蹟有龍跳天門虎卧鳳闕之勢觀者無不咨嗟歎賞
神物之難遇也孟頫書(小楷)
右軍真蹟世所罕見此思想帖與余舊蔵平安帖行
筆墨色略同皆竒蹟也平安帖有米海嶽簽題此帖
無簽題而有趙魏公跋秉同觀者自霍清臣而下凡
十有三人皆鑒賞名家咸咨嗟歎賞神物之難遇如
此余何幸得附名其後哉嘉靖丁巳冬十一月十
又三日長洲文徵明題時年八十有八
王右軍此事帖(明昌御鑒睿山谷道人黃長印)
比有此事以與卿共事每思不以法和欲不可長
右軍瀟洒更清真落筆奔騰思入神裹鮓若能長住
世子鸞未必可驚人蒼藤古木千年意野草閒花幾
日春書法不傳今已久楮君毛穎向誰陳揭徯斯
拜題
黃伯思辨帖文精别毛髮理析毫釐華光禄尚古嘗
刊其所著行于時今收王帖片掌必有見于中耳昔
人相馬妙盡神凝驪黃為别者未必良工也余何能
為言唐寅
王右軍二謝帖
二謝書云即以七日大斂冥冥永畢不獲親臨見痛恨
深至也無復己巳武妹修載在道終始永絶道婦等一
旦哀窮並不可居處言此悲切倍劇常情諸不能自任
未遂面緣撫念何已不一一羲之頓首
熙寧九年十一月十四日趙抃閱越州清思堂之西
至樂齋觀
右軍真蹟近世漸少觀二帖紙扎尚完殊可愛也案
貞觀日錄洎淳化法帖皆不收此豈當時為好事者
秘蔵不出耶熙寧丙辰冬至日丹陽蘇頌子容餘
杭郡西閣題
假守徐師回丁巳仲春十日覽之郡倅朱正民同
觀
熙寧九年七月六日書會稽關景暉
存中熙寧九年五月廿五日三司北軒觀
華陽王仲修觀(丙辰仲夏旦日)
清河崔彦博唐公元豐乙丑五月望日觀于西安縣
東齋
朝議大夫致仕何昌世元祐二年八月十七日觀衢
州衙之大廳
武夷范鏜觀元祐二年八月十有七日三衢龜峯廳
筆
右軍書法萬世所宗昔人稱歐虞之體謂如壯士美
人者但能精于一偏尚且傳之後代而况得其全者
哉是知此字當使好事寳之也元豐乙丑五月望
日西安縣齋丹陽崔希仲德舉題東陽鄭汝言無
伐同觀
貞觀尤愛右軍書訪求殆盡其後并葬昭陵今所存
法帖人謂皆哀疚之間故不復進上得傳于後豈其
然乎此書亦然又法帖之所遺也當用文錦玉軸重
裝以遺子孫寳之海陵曹輔子方信安郡齋書
曹使君借觀出示通守郭庭誨與觀者五人林師醇
醇仲余廙肅之梁秉文憲古林季淵萬宗葉常權之
紹聖五年三月二十日
元符二年季秋九月鄭子猶出此帖于滎陽尉舍以
示余因得以觀右軍筆畫之妙第有嘉歎而已吳
興劉欽止繩祖書
樂安李炳崇寧元年十二月初九日滎陽澤思軒敬
觀
張子和高適正梁濟道李海叔毋仲山同觀于陳留
大觀元年五月廿五日
此右軍二謝帖結構疎緩紙弊墨渝了無晉人風度
迨後人贋本宋諸公之題俱佳恐非原帖余嘗見黃
素上眠食帖用章草後趙文敏公題識亦用章草又
月半帖惜縑素殘裂不害為神品偶錄此帖因并及
之墨林項元汴
王右軍瞻近帖墨蹟(在硬黃紙上)
右羲之瞻近帖行書之狎隣于草者也典午沖靚放曠
之風烏衣諸王富貴居養之素藹然見豪楮間宜其名
百世也第宋淳化宣和蒐羅晉帖靡遺此帖獨不見有
所表識豈非金源得宋故物易故以新而然歟明昌七
印籖帖金書全倣宣和其篆籀朱法精粗不侔後世瞭
若在目假令當時不相師法政未為失觀辨章良公成
甫家清玩見右軍之真蹟二帖當亞快雪至正丁酉
閏月己未廬陵歐陽玄識
余居秘府時閱歴晉諸名家帖而右軍羣昆季居多荷
華裏鮓神俊天出評者至以龍跳天門虎卧鳳闕褒之信
不誣矣此帖骨相益豐豈操觚時在來禽喜色之前耶
不見賞於徽宗而見珍于完顔臨風撫卷足為世道一
嘅前翰林孫&KR0034;
都昌宋天章嘗示余獻之鄱陽帖每憾其絹素未古此
帖與金華宋仲珩所收周益公家喜色帖紙墨相類筆
法精妙真可無疑良金美玉可得而此卷不可得寳之
寳之丙寅夏日孟夏鄱陽劉昺
晉右將軍王羲之每思帖
右軍瀟灑更清真落筆奔騰思入神裹鮓若能長住世
子鸞未必可驚人蒼藤古木千年意野草閒花幾日春
書法不傳今已久楮君毛穎向誰陳揭徯斯拜題(重)
黃伯思辨帖文精别毛髮理析毫釐華光禄尚古嘗刊
其所著行于時今收王帖片掌必有見于中耳昔人相
馬妙盡神凝驪黃為别者未必良工也余何能為言
唐寅(重)
南濠都穆觀於松陵史氏淡心齋
墨林主人項元汴用價五十金得于無錫安氏時隆
慶三年八月朔日飫字號(前敬和帖子京定價三百金)
二王行穰中秋兩帖
萬歷戊午于吳江周敏仲舟中獲觀右軍行穰帖止存
二行約二十餘字在黃麻紙上書法精彩異常惜無前
賢跋後項子京自敘數行董玄宰題云此帖所至處常
有青雲覆其上但肉眼自不見耳又大令十二月帖截
中秋三行紙色與行穰相似書法遒密亦無跋語玄宰
題數行後書君家子敬十六字氣壓鄴侯三萬籖繡
里汪砢玉識於潄六齋
王大令送梨帖真蹟
子敬後幾百年而為柳誠懸誠懸又幾百年而為文與
可前者紙渝故當墨敝後者筆近乃宜色鮮然而墨色濃
淡文不及柳柳不及王前後幾如倒置乃知古今人不
相及非獨用筆用墨亦然仲將之墨一點如漆吾不得
而見也幸有子敬片楮在持是以觀凡稱右軍墨蹟墨
瀋昏淡者皆贗品也王世懋
晉桓大司馬旱燥帖(楮上)
臣温言今東道地梁間又旱燥殊艱難人力可速而於
公松為美謂不在便台臣温言
右旱燥帖晉臣温手蹟字法淳古無俗韵亦一代佳
札臣之事君以忠而已非貴于虚拘苛禮也古者奏
事乃用親札而不以繁文盡恭蓋君臣之義同父子
各無所疑通其情實之為美於温此帖可以見紹
興戊午四月初四日臣米友仁恭題
謝康樂古詩帖
東明九芝蓋北燭五雲車飄颻入倒景出没上煙霞春
泉下玉雷青鳥向金華漢帝看桃核齊侯問棘花(集作棗花)
應逐上元酒(集作上元應送酒)同來訪蔡家
北闕臨丹水(丹集作玄)南宫生絳雲(生集作坐)龍泥印玉簡(作策)大
火鍊真文(大集作天)上元風雨散中天歌吹分虚駕千尋上
空香萬里聞(右二首見庾信集步虚詞)
謝靈運王子晉贊
淑質非不麗難以之百年儲宫非不貴豈若上登天王
子愛清曠區中實囂諠既見浮丘公(既集作異)與爾共紛繙
(集作繽翻)
簷下一老公(集作翁)四五少年贊
衡山采藥人路迷糧亦絶忽過巖下坐正見相對說一
老四五少仙隱不可别其書非世教其人既賢哲(既作必)
伯英妙迹永絶之後隋唐能書者論草聖惟言永禪
師張長史而已今觀此卷始知元氣在天壤間代不乏
人但藝有專兼流傳有顯晦耳豈謝公以佳詩雅韵
掩其書名耶况宣和宸翰内外僉題玉璽於軸幹皆
全譜中論評又極備推奬慶仰神物感惠難勝值而
有之此生之倖會也不媿惡拙僭書卷末時至正庚
午蕤賓節日前翰林國史院檢閱官滎僧肇薰香敬
題
右題中已極詳備如此余又嘗見宋嘉祐年不全拓
墨本亦以為臨川内史謝康樂所書妙入神品今幸
獲覩真跡殆不虛語筆勢縱逸使人真有凌雲之想
書於五色箋上其箋大不盈尺上有五代以前印璽
為庸人擦去可惜裝背錯序細尋繹之方能成章第
前二篇見近世所刊六朝人詩庾信集味其詞氣頗
不類謝公為可疑深媿淺陋不能考訂以破數百年
之惑而使妙蹟不遇知音悲夫墨林子項元汴
梁摹樂毅論真蹟
余所見樂毅論宋搨本及唐貞觀摹真蹟二本皆無付
官奴三字獨此有之初甚完好聞吳氏購時主人故漫
之殊可惋惜智永跋所云梁世摹出天下珍之即此帖
自余定為梁摹以俟知者董其昌觀并題
唐人雙鈎稱為絶詣余往亦嘗見鍾太傅薦季直表與
右軍快雪時晴諸帖時不免有滯膩處獨此樂毅論筆
勢流麗神彩煥發無異書者非工書家又非不問歲月
必逼古人安能為此即使右軍復生當為撫掌矣毘
陵唐鶴徵
余生平好古所見法書頗多海内所藏真楷惟韓宗伯
家有墨蹟樂毅論韓長公攜都門每過官舍必出一玩
較之余蔵者字稍大賈亦貴重余此卷已著蘭亭考米
友仁跋乃米元章所蔵之物梁摹樂毅論為正書第一
其卷有異朱僧權鑒賞紹興印信又有米氏印章非此
卷而何不知何幸得落余手王太史宇泰多方欲得之
余實不能割舍借摹入石雖曰刻成與餘清齋石刻差
别遠絶此卷在余所蔵三十載尚未盡知深奥處偶病
間細閱數次神彩煥發而肥瘦相停余年六十有一方
真知其妙也宋搨本余有至佳者安能與此卷比論真
稀世之物非千金不可輕棄也當同定武蘭亭行書第
一並傳此二卷真是性命可輕至寳是寳餘清齋有此
藏書之願足矣子子孫孫宜世守不負余生平苦心蹤
跡海内竒品也餘清齋主人吳廷敬題
昔人書估以雙鈎廓填為下真蹟一等樂毅論是王右
軍正書第一而此卷鋒鎩精到神明邁逸與墨蹟無異
不意垂老覩此罕物天啓初同錢宫諭觀褚河南真蹟
于吳蹇叔家以為妙絶然字稍大當知此更為逼真矣
連叔持示余西湖僧舍命顓兒嚮搨一過書而歸之崇
禎戊寅小暑偈菴道人陳嘉燧書
濟南邢侗二跋已刻餘清齋法帖内故不贅入時崇
禎己卯夏仲項氏出此帖索價六十金較吳江村定
值三百鎰廉矣恨乏阿堵僅留覽數日(玉記)
唐馮承素臨本樂毅論(在黃麻紙上摺表)
右搨本樂毅論是貞觀十二年四月九日勅内出樂毅
論是王右軍真蹟令將仕郎直弘文館馮承素模寫賜
司空趙國公長孫無忌開府儀同三司尚書左僕射梁
國公房玄齡特進尚書左僕射申國公高士廉吏部尚
書侯君集特進鄭國公魏徵侍中護軍安德郡開國公
楊師道等六人於是在外乃有六本並筆勢精妙備盡
楷則也
彦遠家有馮承素蘭亭元和十三年詔取進書畫遂入
内今有承素樂毅論在並有太宗手批在後張彦遠
記
隆慶三年元旦焚香盥手謹觀文彭夀承甫記
是日有禁不得賀節明窗淨几展玩數日甚樂甚樂
再觀索幼安出師帖頌蓋天地間二寳也文彭再
記
山谷老人論書要字中有筆此帖近之然非有研臼
筆簏者不足以知此隆慶己巳春日從三橋寓齋
攜歸諦觀因題其後歸之建業胡汝嘉記事
唐模蘭亭墨蹟
長樂許將熙丙辰孟冬開封府西亝閱喬氏簣成
中山甫印
臨川王安禮黃慶基同閱元豐庚申閏月十日
至元甲午三月廿日巴西鄧文原觀
唐模蘭亭余見凡三本其一在宜興吳氏後有宋初諸
名公題語李范菴每過荆溪必求一觀今其子孫亦不
輕出示人其一蔵吳中陳緝熙氏當時已刻石傳世陳
好鈎摹遂搨數本亂真而又分散諸跋為可惜耳其三
即此神龍本也嘉靖初豐考功存禮常手摹使章正甫
刻石于烏鎮王氏然予未見真蹟惟孫鳴岐抄得郭祐
之詩跋鮮于伯機長句每誦二詩慨然欲思一見而不
可得蓋往來予懷者五十餘年矣今子京項君以重價
購于王氏遂令人持至吳中索余題語因得縱觀以償
夙昔之願若其摹搨之精鈎填之妙信非馮承素諸公
不能也子京好古博雅精於鑒賞嗜古人法書如嗜飲
食每得竒書不復論價故東南名跡多歸之然所蓄雖
多吾又知其不能出此卷之上也萬歷丁丑孟秋七
月三日茂苑文嘉書
朱光裔李之儀觀元豐五年三月二十七日
李柜王景通同觀戊戌七日
元豐四年孟春十日又同張保清馮澤縱觀文安王景
修題
仇伯玉朱光庭石蒼舒觀元豐五年四月廿八日
定武舊帖在人間者如晨星矣此又落落若啓明者耶
元貞元年夏六月僕將歸吳興叔亮内翰以此卷求是
正為鑒定如右甲寅日甲寅人趙孟頫書
右唐賢摹晉右軍蘭亭宴集敘字法秀逸墨彩艷發竒
麗超絶動心駭目此定是唐太宗朝供奉搨書人直弘
文館馮承素等奉聖旨于蘭亭真跡上雙鈎所摹與米
元章購于蘇才翁家褚河南檢校搨賜本張氏石刻對
之更無少異米老論精妙數字皆具有之毫鋩轉摺纖
微備盡下真蹟一等予家舊藏趙模搨本雖結體間有
小異而義類良是然各有絶勝處要之俱是一時名手
摹書前後二小半印神龍二字即唐中宗年號貞觀中
太宗自書貞觀二字成二小印開元中明皇自書開元
二字作一小印神龍中中宗亦書神龍二字為一小印
此印在貞觀後開元前是御府印書者張彦遠名畫記
唐貞觀開元書印及晉宋至唐公卿貴戚之家私印一
一詳載獨不載此印蓋猶搜訪未盡也予觀唐模蘭亭
甚衆皆無唐代印跋未若此帖唐印宛然真跡入昭陵
搨本中擇其絶肖似者秘之内府此本乃是餘皆分賜
皇太子諸王中宗是文皇帝孫内殿所秘信為最善本
宜切近真也至元癸巳獲于楊左轄都尉家傳是尚方
資送物是年二月甲午重裝于錢塘甘泉坊僦居快雪
齋壬子日易跋贊曰神龍天子文皇孫寳章小璽餘半
痕鸞飛離離舞秦雲龍驚蕩蕩跳天門明光宫中春曦
温玉案卷舒娛至尊六百餘年今幸存小臣寧敢比璵
璠金城郭天錫祐之平生真賞
君家褉帖評甲乙和璧隋珠價相敵神龍貞觀苦未遠
趙葛馮湯總名迹主人熊魚兩兼愛彼短此長俱有得
三百二十有七字字字龍蛇怒騰擲嗟予到手眼生障
有數存焉豈人力吾聞神龍之初黃庭樂毅真跡尚無
恙此帖尤為時所惜况今相去又千載古帖消磨萬無
一有餘不足貴相通欲抱竒書求博易鮮于樞題
趙參軍摹晉千文(篆書周天球題)
太子右監門府鎧曹參軍臣趙模上(行書千字文)
趙供奉所書千文如謹敕士不敢毫髮自縱在繩束
外至今見者為之斂衽退步及觀困學翁跋則如神
龍天馬殆不可羈其間法度出于自然噫此筆亦不
可多得矣我輩何敢仰望下風因乘興效顰值子玉
千文卷錄以還延祐庚申夏五玉霄滕賓拜手
吳郡錢佑觀于西湖寓舍吳伯顔觀
大梁班惟志與仲亨子正敬思同觀
嚴陵汪鵬升永嘉薛漠同觀
大德九年吾道觀
山陰繭紙入昭陵江右空傳瘞鶴銘賴有貞元供奉
筆硬黃雙勒集儀型丹丘夏克復
晉人之書見于今日者大抵石刻耳如趙公者去晉
未遠其所摹集多予昧于平生者固宜蓋褒鄂已没
庶幾見其英姿飄爽於縑素間者曹將軍之功也明
古其謹藏之吳寬題
吳郡楊循吉觀
七月之望彭年觀于雙蛾寺夀承讀書樓
禇登善有自書聖教序筆法極類右軍後人遂謂唐
集聖教序非集聚之集乃學習之習也是殆不然今
觀趙供奉所摹千字文一鈎一畫步武右軍極似聖
教序乃知前人所集真集而書之者非習字書奴明
矣千古之疑一朝盡釋快哉此筆今不可再得仲宣
其寳之勿輕示人也天啓壬戌初夏范允臨題
歐陽率更夢奠帖真蹟
仲尼夢奠七十有三周王九齡俱不滿百彭祖資以道
養樊重任性裁過盈數終歸冥滅無有得停住者未有
生而不老老而不死形歸丘墓神還所受痛毒辛酸何
可熟念善惡報應如影隨形必不差二
右唐銀青光禄大夫太子率更令渤海郡歐陽詢字
信本書仲尼夢奠帖七十八字前後御府法書二小
印後有紹興二小印合縫處古印甚多下跋一吉字
未曉誰氏庚寅十月購于楊中齋家悅生圖書亦曾
入賈秋壑文府率更初學王逸少書後漸變其體筆
力嶮勁為一時之絶人得其尺牘咸以為楷範張懷
瓘云歐陽真行出于大令自羊薄已後略無勍敵獨
永師恃兵精銳議欲旗鼓相攻歐惟猛銳長驅永則
破膽奪氣法書苑亦云信本行書蟬聯起伏凝結遒
聳裁蕭永之柔懦拉羲獻之筋髓比之諸勢出于自
然此本勁嶮刻厲森森然若武庫之戈戟向背轉摺
渾得二玉風氣世之歐行第一書也辛卯二月辛未
重裝九日丁丑跋於嚴陵官舍金城郭天錫審定
真蹟秘玩
歐陽信本書清勁秀健古今一人米老云莊若對越
俊若跳擲猶似未知其神竒也向在都下見勸學一
帖是集賢官庫物後有開元題識具全筆意與此一
同但官帖是硬黃紙為異耳(信本為歐陽字)至元廿九年
閏月望為右之兄書吳興趙孟頫
韋續墨藪歐陽正行書在中上品歐教作書有八訣
最利初學學者觀古人書必觀墨跡乃見妙處此夢
奠帖七十八字真人間絶無僅有希世寳也蓋嘗入
宋御府矣趙文敏公所題考碑志是三十八歲筆故
與後來特異吾家蓄古墨蹟此為最久正統八年
四月六日楊士竒謹書
虞伯施東觀帖(伯施世南字)
虞永興嘗自謂于道字有悟蓋于發筆處出鋒如抽刀
斷水正與顔太師錐畫沙屋漏痕同趣前人巧處故應
不傳學虞者輒成算子筆陣所訶以此余非能書能解
之耳其昌(墨禪室)
唐文皇哀冊褚遂良墨蹟(戲鴻堂止鐫冊文)
褚遂良書在唐賢諸名世士書中為秀穎得羲之法最
多者真字有隸法自成一家非諸人可以比肩此書蓋
其晩年紹興丙辰十二月初五日臣友仁審定
褚公初以善書見知文皇後數直諫補益國事殊多遂
受顧命以大節著為唐名臣卒之書為餘事此其書文
皇哀冊文蔵于吳江史明古氏明古喜讀書能陽秋古
人不獨貴其書也然于古人知所愛則得其模刻之語
亦深玩之况其手跡哉則雖謂貴其書亦可也此卷于
大行與崩字皆加塗改蓋嘗有入前代御府者為上諱
爾成化戊戌歲二月庚申吳寬書
唐中書令河南公褚登善文學忠讜為貞觀人品第一
觀其叩頭諫立武氏置笏殿陛乞歸田里不以禍福死
生動其心古之所謂大臣與回視當時暖姝自悦為身
謀者特狐鼠耳公書法之妙乃其餘事書家况之瑶臺
青瑣窅映青春嬋娟美女不勝羅綺蓋狀其富艷之極
文皇哀冊覽之三嘆不已書法絶矣世鮮有知者惟米
南宫知之米學褚最久知之為最深宜乎虎兒一見即
賞鑒也(哀冊初落江南深山中且諱避不登御故得脫金燼)著雍敦牂七月望
日吳郡陳深書(王元美跋已刻四部稿中)
褚河南書枯樹賦真蹟(趙松雪補圖賦鐫戲鴻堂)
右枯樹賦世皆以夀春魏氏為真丹陽蘇丞相辨識之
墨帖既藏魏氏今所傳蘇丞相跋尾者亦模勒也至或
以雍元直所臨仿為魏本而系蘇跋其後余此本得之
壻汶陽梁正夀正夀雅好筆墨且自精賞魏鄭公嘗云
褚河南下筆遒勁甚得逸少體資此本皆蘭亭筆法識
者寡云開封丁禹錫毘陵胡承之以勒石大野晁無
咎記乙丑中冬丙午松菊堂
舊見陳了翁筆法精勁嘗疑其創自為家今乃知彷彿
出枯樹賦耳豫章金陵所刻何曾有毫髮似哉晁補之
字僅見此跌宕亦自有意况經前輩鑒定重以省印郡
記累累無不可考胡氏世家在東南為盛世將摹刻又
不一所此真蹟尤其所寳故所在用意識之歴官大略
備焉壬午五月廬陵劉辰翁題
褚公書擥六朝衆長而成一家千代何獨枯樹賦而已
子昂後五百年一振豪頃奪其符而代之豈規規學楮
而能之抑胸中有所謂擥者也謂予不信有木居士在
錢塘白珽(以下俱跋松雪臨本乃同前合一卷者)
褚登善書用隸法結體方嚴枯樹賦稍變乃從容於法
度之中子昂落筆便得其意所謂不同而同者又繪圖
于前樹雖枯而潤蓋其根本而生意存焉爾觀此信不
徒作矣所感當甚子山也吳郡陳深(寧極齋)
木生天地間為風霜之所夭折不能竟其天年不幸甚
矣而騷人名士形諸賦咏著之翰墨精彩百倍垂于無
窮實枯中之榮也予老且衰撫卷為之一嘅九山人
崈古(無盡菴)白文
褚書此為精妙子昂晚筆最得其意嘗聞賈師憲以江
上功景定初元拜右相錫宴宣勸内府出金寳器賜甚
厚中有枯樹賦真蹟似道獨受此卷不敢辭今不知流
落何所信人間世曾何足以把玩哉喜見以人而慨然
者係之矣至大二年季春為吳門錢翼之題谷陽龔
璛書
褚河南多書枯樹賦猶王子敬多書洛神賦褚書僅見
為燕公本亦猶王書止傳十三行異哉此本舊藏華補
庵氏球得諦視之然亦雙鈎填廓想出柳誠懸手非褚
初筆也其遒勁俊逸大都如褉帖臨本聖教碑刻骨立
中氣韻自足非易窺者趙文敏綜擥晉唐法書舍筏登
岸乃能師其意不泥其迹按臨本整密秀潤不少露北
海姿態亦盡氣為褚敵者若武延秀時有此當亦取續
屏脚矣王元美邃于書學得褚鈎本屬球鈎趙本合刻
以傳球乏馮承素之藝多失趙神彩尚須具法眼者鑒
之隆慶元年夏六月既望吳郡周天球題
庾子山枯樹賦有盛聲于江左如許小公輩皆習之褚
河南書此賦掩映斐亹極有好致武延秀集右軍大令
墨迹于屏以此書裝脚其見重若此真蹟在無錫華戸
部處嘗命許元復雙鈎垂入石而戶部物故真蹟落盜
手余所有趙吳興臨本亦一時妙品因請于華戸部之
子明伯乞許本入石而趙本則周公瑕所鈎也褚書既
極秀逸有美女嬋娟不勝羅綺之態趙則穩密端潤往
往得筆外意俱在山陰堂室間正不當以時代論也元
復公瑕俱名能臨池者故不啻作定武冡嫡耳隆慶
改元八月天&KR0758;居士王世貞識
崇禎辛酉春仲訪友玉峯婁水間花生日與成淵兒
過東倉楊棘丞汝邁攜遊王氏雜花林返飲深柳堂
會其舅吳庭堅出墨蹟三卷為褚河南書哀冊及枯
樹賦子昂書歸去來辭又出古佩玦種種内有漢玉
天馬羊脂美質沁血縷縷成細毛真竒物也然當年
屬先君價只五十金今云百鎰矣歸蓬偶閱唐語林
以褚遂良為太宗哀冊文自朝還馬誤入人家而不
覺是其摛詞工苦非獨書法擅絶也砢玉識於垂
虹舟次
褚登善兒寬贊真蹟
河南三龕孟法師二刻早年所書房公喬聖教序記長
安同州本並晩年書此兒寬贊與房碑記序用筆同晚
年書也容夷婉暢如得道之士世塵不能一毫嬰之觀
之自鄙束縛于毫楮間耳諸王孫趙孟堅子固書
羣玉帖中帝京篇贋迹可笑蓋枯且露矣河南晩年書
雖瘦實腴孟堅又書
褚河南漢兒寬贊正書三百四十字中刮去字蓋宋國
諱也河南書豈待贊而顯子固所謂容夷婉暢者殆得
之矣至順四年閏三月廿四日柳貫識
子固以此贊與三龕孟法師碑用筆不同定為河南晩
年書碑有歲月誠可信不疑然石刻視真跡自不無少
異蓋其轉折精神處有非摹勒之巧所能盡也至正
元年夏四月廿三日黃溍記
褚河南書清勁峻嶷平生大節蓋已見于筆墨之間古
謂書類其人信哉豫章揭法記
潛溪宋先生題褚河南書云登善初師虞世南晩入右
軍之室故唐之能正書者僅二十八人而登善居三四
之間其温潤似虞結體則法右軍人徒見所書或與薛
稷類者遂疑之不知先哲有兼人之才而作字或不拘
一體張顛善草書至其小楷極端謹有法傳其學者惟
顔真卿得之觀登善者宜以是求之此題識唐太宗哀
冊文也余長見之此所書兒寬贊筆意正同趙子固柳
道傳先生黃文獻公揭伯防跋語皆真跡但柳先生以
刮去五字為宋國諱則又見宋以前文字亦諱此不知
何也此書非深識者不達其妙又試以余書求之翰
林學士解縉大紳書
褚河南工隸楷尤為當時所重近世罕見真蹟此有以
枯樹賦墨本示余殊不足以啓人意見其偽無疑今觀
此書筆勢翩翩神爽超越大勝家姪帖諸刻誠可為希
世之玩也永樂辛卯春正月庚寅廬陵胡廣觀畢拜
手謹識
褚遂良字登善善書與虞齊名世南嘗薦之文皇世南
死登善獨擅大名當時御府所收右軍真蹟贋者相半
他人不能識登善輒能辨之至纖悉不爽後遇有所購
必經登善審鑒為定及其自書乃獨得右軍微意評者
謂其字裏金生行間玉潤變化開闔一本右軍其諸帖
中西昇經是學黃庭度人經是學洛神陰符學畫像湖
州獨孤府君碑越州右軍祠記同州雁塔兩聖教序是
其自家之法世傳蘭亭褚本亦與率更不類蓋亦多出
自家機軸故也今觀永新文學鄧仲經甫所蔵兒寬贊
正與蘭亭聖教記諸相似筆意婉美似瘠而腴似柔而
剛至于三過三折之妙特加之意誠褚法也後有趙子
固及柳道傳黃晉卿揭伯防諸跋尾皆信而可徵柳公
謂中間刮去弘字為宋國諱信然宋人以弘為弘是也
(弘宣祖諱)永樂辛卯二月獨山王偁觀畢書于鍾山書舍
唐人寫字多用硬黃其次則用槌熟紙蓋韓退之以為
生紙綠文為不敏是也烏絲闌唐界墨而細宋人淡墨
而理麄此唐界宋界之别惟作方眼格子為對待書則
自唐始六朝以前無有也米元章嘗病此蓋一時之宜
云偁又識
褚河南博雅通識工隸楷初師虞永興晩得右軍筆法
正書遒勁直班歐虞貞觀中諫議大夫兼起居注文皇
嘗問曰朕有不善卿亦記耶對曰守道不如守官職在
載筆君舉必書其為人忠直貞諒可知矣觀此書兒寬
贊瑶臺青瑣春林綺羅之喻不虛也而剛方正直之氣
溢于翰墨之間誠類其為人千載之下其流風餘韻即
此可想見矣山東憲使雲間黃汝申出以見示不勝喜
幸杜子美詩有云金鐘大鏞在東序冰壺玉磬懸清秋
余于褚書亦云汝申其寳之正統四年七月丙辰豫
章胡儼謹題
此卷舊藏故人鄧宗經所宗經為廬陵永新潛山三縣
學官攜以自隨洪武壬午予獲觀于廬陵永樂丁亥又
獲覩于永新是時學士解公赴桂林任余送至彼解公
題此卷深欲效河南筆意題畢自謂與平日所書迥異
從行有黃生學書于公熟識公字公戲以手掩其名召
生試觀問為誰書生錯愕莫能辨因撫掌大噱後五年
辛卯春宗經攜至南京寓予官舍中翰林諸公俱來就
望而檢討王公孟陽欣然許題其後且以就望為不足
借歸觀之往返數四一日大雨中學士胡公肩輿來
索而卷適留孟陽所亟命院吏二人荷氊衫往取留其
家二日所題字亦異平日書蓋觀此而有以啓人有新
意也今少傅東里楊先生時在春坊以少暇未及觀最
後始與宗經攜卷詣其私第值暮秉燭展玩良久會公
冗勿果題識宗經嘗闕然于懷宣德乙巳予至潛山宗
經抽此卷欲以遺予且曰君子不留意于物吾老矣付
之得人則於此卷無負矣余辭以素不善書當求善書
者付之庶幾不負今年冬余至雲間大參黃公汝申忽
出此卷示余自言前此兩月過安慶得之秀才李生生
名善嘗從宗經遊豈宗經屬以擇人而授生生知黃公
好古博雅而又長于法書故竟以歸乎黃公然則李生
亦可謂能知人宗經亦無負于此卷矣展玩之餘俛仰
今昔非但河南之墨蹟足為寳玩而當時二三君子之
餘韻猶可想見因詳著于卷尾正統二年丁巳十一
月晦廬陵周忱書于雲間之三陸書院
褚臨右軍曲水序(世稱天歷蘭亭)
唐相褚河南臨褉帖白麻墨蹟一卷曾入元文宗御府
有天歷之寳及宣政紹興諸小璽宋景濓小楷題跋吾
鄉張東海先生觀于曹涇楊氏之衍澤樓蓋雲間世家
之藏也筆法飛舞神采奕奕可想見右軍真本風流實
為希世之寳瑯琊王世貞
薛稷書真蹟
悠悠洛邑𦕈𦕈伊瀍屢移寒暑頻經歲年丹壑幾變陵
谷俄遷不覩碑碣空悼風煙
薛稷為褚河南甥書法似河南三蔵聖教序玄宰
唐通天進帖模本(唐李綽尚書故實云宰相石泉公王方慶進時萬歲通天二年)
摹書得在位置失在神氣此直論下技耳觀此帖雲花
滿眼奕奕生動并其用墨之意一一備具王氏家風漏
泄殆盡是必薛稷鍾紹京諸名手雙鈎填廓所云下真
蹟一等項庶常家蔵古人名蹟雖多知無踰此文徵仲
髦年作蠅頭跋尤可寳也萬歷壬子董其昌題(宋元以來)
(諸跋已刻真賞停雲二帖内)
珊瑚網卷一
