珊瑚網卷四
明汪砢玉撰
法書題跋
蘇文忠公天際烏雲卷(在白粉箋上中行草書)
天際烏雲含雨重樓前紅日照山明嵩陽居士今何在
青眼看人萬里情此蔡君謨夢中詩也僕在錢塘一日
謁陳述古邀余飲堂前小閣中壁上小書一絶君謨真
迹也綽約新嬌生眼底侵尋舊事上眉尖問君别後愁
多少得似春潮夜夜添又有人和云長垂玉筯殘妝臉
肯為金釵玉指尖萬斛閒愁何日盡一分真態更難添
二詩皆可觀後詩不知誰作也
杭州營籍周韶多蓄竒茗常與君謨鬭勝之韶又知作
詩子容過杭述古飲之韶泣求落籍子容曰可作一絶
韶援筆立成曰隴上巢空歲月驚忍看回首自梳翎開
籠若放雪衣女長念觀音般若經韶時有服衣白一坐
嗟歎遂落籍同軰皆有詩送之二人者最善胡楚云淡
妝輕素鶴翎紅移入朱欄便不同應笑西園舊桃李強
勻顔色待東風龍靚云桃花流水本無塵一落人間幾
度春解佩暫酬交甫意濯纓還作武陵人固知杭人多
慧也(巖隱圖書)朱文(鑒定法書之印)朱文
袛今誰是錢塘守頗解湖中宿畫船曉起鬭茶龍井
上花開陌上載嬋娟(白樂天蔡君謨陳述古蘇子瞻皆杭守也)
老却眉山長帽翁茶烟輕颺鬢絲風錦囊舊賜龍團
在誰為分泉落月中
三生石上舊精魂邂逅相逢莫重論縱有繡囊留别
恨已無明鏡著啼痕
能言學得妙蓮花贏得春風對客誇乞食衲衣渾未
老為題靈塔向金沙
丹丘柯敬仲多蓄魏晉法書至宋人書殆百十函隨
以與人弗留也他日獨見此軸在几格間甚怪之及
取觀則吾坡翁書蔡君謨夢中詩及守居閣中舊題
也第三詩以為不知何人作其軒轅彌明之流歟陳
太守放營妓三詩亦辱翁翰墨傳流至今信亦有緣
耶卷後多佳紙敬仲求集作詩識其後賦此四首是
日試郭玘墨但目疾轉深不復能作字又不知年歲
後雖若此者亦尚能作否臨楮慨然至順辛未二月
望日蜀人虞集書
山中覆鹿拾蕉葉眼㡳生花二月明不道人生俱夢
裏新詩猶話夢中情
綠窗度曲初含笑銀甲彈筝不露尖人生莫待頭如
雪華屋春宵酒屢添
雲中初下勢如驚白鳳蹁躚雪色翎多少舊游謌舞
地不堪回首又重經
桃花扇底露唇紅不復梳粧與衆同一曲山香春去
也荼䕷無語謝東風
一顆摩尼不染塵瑶池玄圃度千春昭陽殿裏雲深
處誰是當時解珮人
三月旌旗幸玉泉牙檣錦纜御龍船千官車馬如雲
湧楊柳梢頭月色娟
長憶眉菴鶴髮翁舊時阿閣贊皇風如今流落那堪
說黼黻文章似夢中
鼓瑟湘靈欲斷魂洞庭風浪不堪論遥知舊賜宫袍
錦雙袖龍鍾總淚痕
興聖宫中坐落花詩成應制每相誇廬山面目秋來
好自杖青藜步白沙
此卷天歷間得之都下予愛坡翁所書之事俊拔而
清麗令人持玩不忍釋手故侍書學士虞公見而題
之予攜歸江南會荆谿王子明同予所好攜之而去
他日再閱於環慶堂俯仰今昔為之慨然因走筆盡
和卷中之詩以舒其悒鬱之氣傍觀者子明之兄德
齋淮南潘純金壇張經長安莫浩至正三年夏五
月丹丘柯九思書(柯敬仲氏)朱文
日將公事湖中了醉入重城列炬明自古天藩財賦
地古人偏得賦閒情
謝女嬌吟雪比鹽北臺馬耳見雙尖衲衣政索歌姬
笑不道春寒繡被添
寫韻軒中塵不驚與誰同躡鳳皇翎采鸞可惜情緣
重祗合清齋寫道經
釵頭新綠荔枝紅那與江桃色味同聞道端明新進
譜一時殿閣起薰風
香辟春寒玉辟塵流蘇斗帳醉和春一雙明月都無
價寂寞人間第二人
江南在處烟波好浪迹先生不上船近就闔閭城外
宿可憐霜月夜娟娟
青城樵者一衰翁寫罷烏絲滿袖風消得玉堂金研
匣至今傳入畫圖中
聽碾龍團怯醉魂分茶故事待誰論纖纖玉腕親曾
見祗有春衫舊酒痕
白公種竹蘇公柳談笑功名後世誇依舊葑雲三萬
丈斷橋誰與築隄沙
奉同柯丹丘前後用韻凡九章言無倫次且有廣平
媚語之罪信識法者懼也癸未冬十二月九日吳郡
張兩為子明王君寫
盈盈秋水眼波明脉脈遠山螺翠横西北風帆江路
永片雲不度若為情
雨挾江潮來浦口霜凋木葉見山尖寒波曾照飛鴻
影髭雪朝朝與恨添
風雨翻江夢裏驚忽思風馭絳霄翎世間安得麻姑
爪癢處爬搔憶蔡經
湖邊窗戶倚青紅此日應非舊日同太守與賓行樂
地斷碑荒蘚卧秋風
奎章閣下掌絲綸清淺蓬萊又幾春三十六宫秋寂
寂金盤零露泣仙人戊申十月十七日瓚
蔡公閩嶠雙龍壁蘇子儋州萬里船何似歸田虞閣
老醉吟清浦月娟娟
嗜酒狂吟秃鬢翁華陽壇館百花風晚年傳得登真
訣歸卧南山磵谷中十九日又追和虞奎章韻
東閣小書詩夢破後堂殘醉燭花明春風客散茶香
在寂寞人間萬古情
紅入兩顴春意滿翠籠雙袖曉寒尖雖知别後情難
減也覺愁中醉易添
彩筆詩成舉坐驚素衣新剪鶴毛翎多生應是蓮花
女留得銀箏金字經
透海丹沙一粟紅前身宜與後身同就中只換神仙
骨塵業何由到素風
滄海桑田復幾塵東風獨見落花春須知剰水殘山
外冰雪肌膚别有人
蜀人文彩相先後多在西湖載酒船腸斷至今湖上
柳空殘眉翠簇連娟
三百年來此兩翁詩人情性道人風醉中還似毘耶
老花雨紛紛一笑中
梅花香冷返冰魂往事茫茫迹未論寳劍已隨龍化
去誰憐水上刻舟痕
賦罷仙人萼綠華金聲玉色衆中誇歸來世上空塵
土雲白江清月滿沙洪武十四年歲次辛酉秋九
月朔義興馬治
此卷向在項又新處余嘗獲觀今為越石售去
坡翁行書四詩真蹟
蟹眼已過魚眼生颼颼欲作松風鳴蒙茸出磨細珠落
旋轉繞甌飛雪輕銀缾瀉湯誇第二未識古人煎水意
君不見昔時李生好客手自煎貴從活大發新泉又不
見今時潞公煎茶學西蜀定州花甆琢紅玉我今貧病
長苦飢分無玉盌捧蛾眉且學公家作茗飲甎罏石罀
長相隨不願撑腸拄腹文字五千卷但願一甌長及睡
足日高時煎茶
大絃春温和且平小絃廣折亮以清平生未識宫與角
但聞牛鳴盎中雉登木門前剥啄誰扣門山僧未閒君
莫瞋歸家且覓千斛水淨洗從前箏笛耳聽賢師定
慧琴
云何見祖師為識本來面亭亭塔中人問我何所見可
憐明上人萬法了一電飲水能自知指月無復眩我本
修行人三世積精練中間一念錯受此百年譴摳衣禮
真相感動淚雨霰借師瓶錫泉洗我綺語研過南華
寺
我欲乘輕舟東訪赤松子蓬萊不可到弱水三萬里不
知金山去清風半帆耳中有妙高臺雲峰自孤起仰觀
初無路誰信平如砥臺中老比丘碧眼照窗几巉巉玉
為骨凜凛霜入齒機鋒不可觸千偈如翻水何須尋德
雲即此比丘是長生未暇學請學長不死妙高臺
子瞻
煮茗聽琴而神遊于南華妙高臺之上真蓬萊瀛洲
方丈謫仙人也就爇龍麝作嬰香供已時夜將半月
出房心間風露浩然曲肱就睡夢與先生遇且賜余
犧尊二義墨一鼠鬚筆三雪蠒紙二十六曰汝往哉
後二年五月當喚汝于集英龍池汝勿怖東嘉石樓
後學徐龍友善大識
文天祥陳文龍伏觀至再謹書(篆書)
戊辰三月初七蒙二先生留名此卷二百餘年流
傳之自其詳已載張果老卷中(此文山先生書惜不記名歲月)陳
懋欽堯俞鄭文寶仲登同三山林天覺彥修拜
觀壬午冬至日謹誌
東海宗斗以南宗魯以禮宗文以道宗裕以仁同觀
于跳珠軒怡怡如也立春後一日金謹誌
熙寧五年壬子先生在杭八月監試進士試院煎茶
七年甲寅先生同於潛毛令方尉遊西菩提聽賢師
琴元豐八年乙丑七月自常赴登題金山妙高臺紹
聖元年甲戌冬十月抵南過南華寺合四詩而觀相
去二十三年事何緣一時迸在紙上山谷云東坡極
不惜書遇紙無精粗書遍乃已坡亦自言春蚓秋蛇
隨意畫往往一時隨意隨寫又安知好事者寳藏傳
為萬古美觀哉雖然此紙既錄題南華詩却是過海
後書有風濤洶湧之氣龍友
蘇文忠公文章字畫妙天下點墨落人間例能裹去
為榮僕遊京師三十年乃獨未之見兹非恨與甲戌
暮春於蜀人王君見公惠州帖二越翼日又得見公
詩於石樓君家惠帖乃信筆書詩乃公作意書也流
麗阿娜之態皆具顧思壯歲誦公之文景慕公平生
大節願為執鞭豎而不可得一旦獲覩翰墨遺芳於
二百載之下世所謂洞心駭目之觀有踰是耶始知
連城白璧未足為貴後學耦耕子王夢高敬附賤姓
名於下方(彌卿朱文)
先生居海外尚以了論語書易謂是措大餘業今此
疑有闕後學辟世東海之濱雖食無肉病無藥出無
友冬無炭正先生所謂大率皆無爾然亦一意冊間
以志先生之志者勿忘也丁丑良月朔日書于容膝
所
黎蜑雜居無復人理置之不足道此先生鐵石處變
之夙心也今夏秋患孔殷腥羶泥潦亦汙及于香翰
意先生以素患難之心處之又豈為之變色動容哉
飛馭九霄度必有取於愚言戊寅冬至作皇象書
後學龍友謹識
右四詩毫采飛動真遇羽衣道士乃得孤鶴横江蹁
躚之句後五百餘年得獲展玩累日是何多幸敬仰
敬仰墨林項元汴
蘇長公行書二詩真蹟(詩雖刻以行款故錄之)
江上愁心千疊山浮空積翠如雲烟山耶雲耶遠莫知
烟空雲散山依然但見兩崖蒼蒼暗絶谷中有百道飛
來泉縈林絡石隱復見下赴谷口為奔川川平山開林
麓斷小橋野店依山前行人稍渡喬木外漁舟一葉江
吞天使君何從得此本點綴毫末分清妍不知人間何
處有此境欲往置買二頃田君不見武昌樊口幽絶
處東坡先生留五年春風摇江天漠漠莫雲卷雨山娟
娟丹楓翻鴉伴水宿長松落雪驚醉眠桃花流水在人
世武陵豈必皆神仙江山清空我塵土雖有去路尋無
緣還君此畫三歎息山中故人應有招我歸來篇書
王定國所藏王晉卿烟江疊嶂圖一首
東坡先生未歸時自種來禽與青李五年不踏江頭路
夢逐東風泛蘋芷江梅山杏為誰容獨笑依依臨野水
此間風物君未識花浪翻天雪相激明年我復在江湖
知君對花三嘆息次韻王晉卿送梅花一首僕去
黃州五周歲矣飲食夢寐未嘗忘之方請江湖一郡書
此二詩寄王文父子辨兄弟亦請一示李樂道也元
祐四年三月十日(趙郡蘇氏印)
行狎書四傳而至逸少七百年後始得的孫中豈無
人歐虞禇薛諸公顧得其韻度標格耳筆諫公雖知
此妙頗覺強獨東坡老人操甚銳筆一點一畫鋒藏
不露而右軍神氣骨力如合左契世不知入木之妙
久矣僕特妄言之又不審孰能妄聽之旃蒙作噩九
芝山道士書于雲莊時二月八日辛酉之星夕曝于
交游風月堂西偏
蘇子瞻書武昌西山贈鄧聖求詩蹟
春江渌漲蒲萄醅武昌官柳知誰栽憶從樊口載春酒
步上西山尋野梅西山一上十五里風駕雨掖飛崔嵬
同遊困卧九曲嶺褰衣獨到吳王臺中原北望在何許
但見落日低黃埃歸來解劍亭前路蒼崕半入雲濤堆
浪翁醉處今尚在石臼抔飲無樽罍爾來古意誰復嗣
君有妙語留山隈至今好事除草棘常恐野火燒蒼苔
當時相望不可見玉堂正對金鑾開豈知白首同夜直
卧看椽燭高花堆江邊曉夢勿驚斷連環玉鎖鳴春雷山
人悵空猿鶴怨江湖水生鴻雁來願作君詩寄父老往
和萬壑松風哀右武昌西山贈鄧聖求一首
子瞻内翰昔竄謫黃岡遊武昌西山觀聖求所題墨
迹時聖求已貴處北扉而子瞻方忤時遠放流落窮
困不二年遂與聖求對掌誥命並驅朝門同優游笑
語於清切之禁在常人固足感歎有文而賦於情者
宜何如哉此前詩之所以作也元祐丁夘二月因
會飲子功侍郎宅子瞻為予筆此遂記而藏之江
陵岑象求巖起跋
西山詩碑止有坡谷張右史三篇近歲鄧公裔孫曾
以前輩和篇數十首相示輒不揣次韻附見於後時
在翰苑仍效周益公用印章蓋南渡以來官府印多
更鑄惟翰林院猶用承平舊印鑄於景德二年蘇鄧
二公俱曾用此也
黨論一興誰可回賢路荆棘爭先栽竄留多能擅筆
墨因拘或可為鹽梅雪堂先生萬人傑論議磊落心
崔嵬向來羅織脫一死至今詩話存烏臺憑高望遠
相宏放眼界四海空無埃黃岡踏遍興未盡絶江浪
破琉璃堆鄧郎神交信如在石為窪樽勝金罍鄧矦
先曾訪遺迹銘文深刻山之隈山荒地僻分埋没工
分前後搜莓苔元祐一洗人間怨天地清寧公道開
玉堂同念舊遊勝筆端萬物挫欲摧時哉難得復易
失弟兄遠過崖與雷北歸天涯望陽羨買田不及歸
去來我為長歌弔此老慟哭未抵長歌哀嘉定四
年重陽日四明樓鑰書于攻媿齋
有松自作山中醅有橘欲向江東栽未畫東坡滿堂
雪且賞西山千樹梅探竒覽勝遍吳楚直從浩渺登
崔㟴偶來此地騁遐矚風景不論凌虛臺酒酣一吸
漢江山淨洗萬斛胸中埃神文遠到玉堂署歸夢忽
驚金粟堆揮毫日對掌綸綍話舊夜共開尊罍遺篇
斷墨半流落不在山巔還水隈何人傳襲得此本幸
免石壁漫蒼苔因懷故鄉訪舊蹟使我一見心神開
人才絶代可指數仕路觸眼多傾摧誰令青蠅點白
璧已聽夜蟄鳴春雷終為列星天上去或化孤鶴横
江來文章氣節兩不朽安用弔古生悲哀
宫保都憲陸君全卿得坡翁此詩乃為岑象求書贈
鄧聖求者岑跋云子瞻謫黃岡遊西山觀聖求墨迹
時聖求已處北扉不二年對掌誥命作詩感歎樓大
防和章并及元次山遺迹有二公先後搜訪同念舊
遊之語今坡集載此詩序之嘉祐中聖求為武昌令
居黃相望常往來溪山間元祐元年十一月會宿玉
堂偶話舊事而其詩乃有金鑾相望不可見之句意
者聖求先入坡亦隨召其題武昌西山者則賦舊事
為贈非山遊時作也集又載次韻一首序云和者三
十餘人今皆不復見樓詩又出其後而坡亦不之見
矣聖求名璧其在翰林為學士承旨云正德八年
七月四日長沙李東陽書
東坡行草端硯詩墨蹟(在宋楮上小横卷)
披雲離北巖度嶺入中夏重藉剪楚茅方亟斵英檟騷
壇意莫逆匠石語(缺一字)奓匪堊勞運斤如帶防毁銙礪
(缺四字)觀隅整同厦津津剖馬肝索索模牛觟氣逼松滋
豪姻聯雪濤姹登堂却蹣跚飲水何&KR1766;谺守墨面豈黥
含貞(缺一字)終啞靜惟有壽焉玷尚可磨也魯史記獲麟
晉帖題裹鮓供給到唐文護持等商斝眉形空愛纖風
字仍嫌哆載觀七八評咸本六一寫退然敢摩肩信矣
俱出跨始知尹公他不媚王孫賈銘詩與器傳篆刻當
碑打巖韻拾子遺微才任聊且軾趙郡蘇氏朱文
端硯聯句既成暮歸復拾餘韻别賦一首附錄卷後
書法大抵拘則取俗縱則失度蘇長公深知此法上
追秦漢次造晉唐宋元來稱為諸名家班首今觀所
書端硯銘帖尤勝于平昔他書宜傳後也至正三
年上月望日吳興唐棣謹題(子華)朱文
坡仙詞蹟
虛飄飄畫簷蛛結網銀漢雀成橋塵漬雨桐葉霜飛風
柳條露凝殘點見紅日星曳餘光横碧霄虛飄飄比浮
名利猶堅牢
虛飄飄花飛不到地虹起漫成橋入夢雲千疊游空絲
萬條唇樓百尺横滄海雁字一行書絳霄虛飄飄比人
身世猶堅牢
虛飄飄風寒吹細浪春水暖冰橋勢緩霜垂散聲乾葉
下條雨中漚點隨流水風裏綵雲横碧霄虛飄飄比時
富貴猶堅牢東坡居士
虛飄飄飛絮風中捲游絲空外遥浮雲欲歸岫别葉
下辭條殘雪舞空風漸暖碧烟凝樹日將高虛飄飄
比浮名利猶堅牢
虛飄飄莊周夢裏蝶蘇武節中旄五色慶雲現百匝
月華交宫中野馬隙駒過海上樓臺蜃氣消虛飄飄
比浮名利猶堅牢文嘉和(又見衡山筆)
此玉幼時所錄致失題跋不免遺珠之嘆
蘇玉局養老篇墨蹟
軟蒸飯爛煮肉温羹湯厚氊褥少飲酒惺惺宿緩緩行
雙拳曲虛其心實其腹喪其耳忘其目久久行金丹熟
坡翁此卷筆意似徐季海尤覺天真爛漫也癸丑中
同王學耕觀於徐良夫之耕漁軒倪瓚
端明蘇子瞻書天慶觀乳泉賦(賦見集中不錄欵云庚辰七月十二)
(日書)
軾數日病痢不果往謁想起居佳勝餞行詩輒跋尾匹
紙亦作數百字餘皆馳納不一軾再拜晦夫推官閣
下七月十三日乳泉賦切勿示人切切懇懇
蘇長公以紹聖四年丁丑二月責授瓊州别駕安置
儋州六月渡海七月十三日至儋僑寓城南鄰於天
慶觀觀有乳泉故公為援筆賦此元符三年庚辰公
居儋已四年會正月祐陵登極大赦天下五月移公
廉州六月遷瓊州渡海至廉七月又以皇長子生國
有大慶遷舒州團練副使重移永州八月終方自廉
治行賦後題云庚辰七月十三日書則正在廉時也
十一月行至英州又復朝奉郎提舉成都府玉局觀
任便而居公遂渡嶺南還明年為建中靖國元年辛
巳五月至毗陵六月因疾告老以本官致仕十月廿
八日遂薨公之書是賦年已六十有五距其薨僅隔
一歲實為晚年之筆李侍郎微之謂其筆老墨秀挾
海上風濤之氣當為海内蘇書第一誠知言也哉濓
嘗見漳水酈元輿跋公眉子石硯頭四十五字斷簡
謂日百閱而弗之厭使其見此吾知其日百拜而不
止也然公之薨未幾辭翰皆為世大禁而狗鼠之徒
如霍漢英軰猶鳴吠不已磨剗焚毁無所不用其極
而斯卷無纖毫不完豈公妙墨所在誠有鬼物呵獲
之耶金華宋濂謹書
趙京兆所藏此軸竒偉特甚以歲月騐之蓋蘇公元
符北歸所書也時方厄于章蔡之餘而人之貴重如
此豈待百年而後定耶若夫筆老墨秀挾海上風濤
之氣以平生所見論之當為海内蘇書第一紹定
癸巳歲九月七日陵陽李心傳謹書
天一生兮上浮羽人竢兮丹丘遡儋耳兮東注夾昆
侖兮倒流嘉熙三年四月旦王遂題
尤焴劉厚南蔡杭林希逸王璞趙時&KR0008;高時得徐霖
同觀于道山堂淳祐丙午季夏
此卷舊藏霅川向澤民家澤民以遺施武子甲戌歲
同醉白記歸三桂晦夫姓歐陽梅聖俞嘗有詩贈之
作八分體東坡數語於後今亦藏向氏云端平丙
中暮春朔錫麓尤煓
蘇公早聞道文章乃其戲乳泉出重海作賦聊記異
玉池嚥中夜挈瓶非小智氣者水之生此語可深味
淳祐甲辰孟夏朔峴山王亞夫書于西湖孤山之
陽
坡翁謫海上人傳已仙去道逢章子厚遄復返塵路
至言想世驚猶閟乳泉賦遥憐嵩山丘千古不可駐
是日仙居陳仁玉同書後
萬籟既寂一氣孔神吸彼沆瀣沃此肺膺至陽之精
天一所生欽哉此詞展也大成煓
乳泉賦不待多贊特恨此軸尚有餘紙安得起坡翁
書滿卷後耶天台謝奕修書于西湖淳祐甲辰首
夏望後二日
腥波暗天濁浪翻日蛟蜃黿鼉之所出没有屹其島
清泉中𤼵靜涵太虛寒浸孤月汲之無窮元氣所泄
古今正理不可冺滅仰斯泉也為斯人設會稽孫
子秀書
蘇文忠公書韓舍人帖勤禪師帖(草書不錄)
重到招提十七年吟題墨色又成嫣蟠虬老檜枝垂舞
刻像前碑石載鐫留賦縱然常滿壁玄機竟莫悟枯禪
道場法子藂居盛奚復蘆花施釣船子固戊申載題
道場已題壁素更留照師以傳永遠
秋泊禪扉夜清吟入興頻風生水鱗甲雲放月精神禪
有玄機祕詩無句法新舊題尋不見吹遍壁間塵
此壬辰歲子固漫題也照師不以為謬戊申重來請
書與重題共存每不自知醜耳孟堅再拜
右蘇長公二帖其一與韓舍人議論切當合乎經傳
筆勢翩翩若行雲流水略不介意千載之下想見其
風采使人起敬起慕其一與勤禪師雖病中信筆而
書亦不易得子固題道場二詩附于後詩律字體别
有一種風韻亦自可觀顒上人持以見示俾題於左
方展讀數四勉書以歸之時永樂七年己丑秋姑
蘇釋得完識
崇禎甲戌秋抄王越石持此帖并東方朔像贊洛神
賦二帖觀於細種諸名菊間秀古秋嘯翁識
東坡病眼帖(與徐得之札)
軾春時病眼不能開眉黃夢軒舊事露足下想已知之
葛明塘添情告府昨求於僕此事不知錢君錫肯為一
解不若果庶不難耳日來園中桃李顔色無塵同輩應
移坐雪堂前可作一絶強支歲月何如僕夜夢中有一
杭人多惠龍團幾斛盡皆一時飲之請解意何也昨周
澹閑見訪送二水底余遂書落花詩二首暫酧軾上
得之(三月十六日)
昔山谷老人云蜀人極不能書而東坡獨以翰墨妙
天下觀其字畫已無塵埃氣蓋其天資所𤼵此豈與
今世翰墨爭衡哉如是翁周景遠書
蘇長公居黃州自號東坡居士在城南築一白雪堂
四百三十步前有桃李林泉後有果菜堂大治長者
往還惟徐得之陳季常張懷民參寥子乾明寺中菴
可為莫逆餘者皆先輩也此札在黃州與徐得之者
公為人風流弘暢日以詩酒騁雄所謂強支歲月者
是也又夢中杭人多惠龍團盡食復守杭龍團作記
蓋其騐云甲辰二月既望梁山高殿識
東坡先生在當時諸公間第一品人也余每于人家
見尺牘片紙未嘗不愛賞得其遺迹猶可想其風度
况筆精墨妙耶紫芝生俞和
又一怗
蘇軾啓近人回奉狀必達比日履兹春候豈弟之化想
已信服吏民坐歗之樂豈有涯哉無緣陪接但深馳仰
尚冀若時保練少慰區區不宣軾再拜
質翁朝散使君老兄閣下(正月廿四日)
蘇子瞻書離騷九辨卷
東坡先生中年愛用宣城諸葛豐鷄毛筆故字畫稍加
肥壯晚歲自儋州回挾大海風濤之氣作字如古槎怪
石如怒龍噴浪竒鬼搏人書家不可及也郭畀拜觀
于靈濟寺
山谷云坡書中年圓勁而有韻大似徐會稽至於老大
精神可與顔魯公楊少師方駕觀此帖者當有味其
言云泰定丁夘端陽日高郵龔璛子敬甫書于甫里堂
之西序
自悲哉秋之為氣也蕭瑟予起止憑鬱鬱其何極
凡五篇字大於折二錢紙墨精神詳二跋語子京
坡翁九歌卷真蹟
東坡先生書楚詞乃黃州時書世人多購晚年書先生
晚年字畫老勁雄放元豐中作字華麗工妙後生不見
前作往往便謂贋本先生昔與猶子書論作文教其師
法應制文章且曰至于書字亦然也松年自蚤歲尊慕
先生家藏先生之文甚富近年購先生之書尤多獨此
乃先生舊所書耳信可寳也宣和四年二月初八日
劉沔書
先生每論楚辭下風雅一等至鮮于子駿所作且歎稱
之況九歌九辯乎筆墨之咏歌之尚何疑晉國張珗
淵於書不識真贋獨識此書為先生真蹟三歎三歎倪
嘗借觀於永康得助堂二月中澣日倪書
右九歌與前九辯蓋先生一時書也跌宕超軼殆若
神駿翩翩不可控御惜亡去大司命東君河伯國殤
禮魂等五章字大于錢紙墨如新何緣遺逸不害為
墨寳也元汴
蘇長公書陶靖節清晨聞叩門詩一首
元符庚辰九月廿五日東坡先生醉書
李北海學王而飄逸者也東坡學顔而飄逸者也
戒庵老人漫筆
東坡先生大楷書卷
紹聖乙亥中元日書淵明飲酒詩一首
右坡翁大字書淵明飲酒詩一卷乃過海後北歸時
所作已駸駸絶筆矣曩昔醉翁亭記等書皆當退舍
第玄黃牝牡能令凡目生華願武卿珍藏什襲以俟
九方臯勿輕出以貽俗子嗤耶紹熙改元良月上
澣尹猷識
蘇文忠公手書唐方干詩卷
東溪别業寄叚郎中前山含遠翠羅落在窗中盡日
人不到一尊誰與同凉隨蓮葉雨暑避柳條風豈分長
岑寂明時有至公
寄李頻衆木又摇落望君還不還軒居在何處雨雪
滿前山思苦文星動鄉遥釣渚閒明年見名姓唯我獨何顏
懷州客誤飲覃懷酒誰知去滯程朝昏大行色坐卧
沁河聲白道穿秦甸巖鼙似戍城隣鴻莫相促游子自
晨征
中路寄喻鳬求名如未遂白首亦難歸送我尊前酒
典君身上衣寒蕪隨楚盡落葉渡淮稀莫笑干時晚前
心豈便非
送趙明府還北故國路不住(國一作林)劍鶴在扁舟盡室
無餘俸還家得白頭鐘催吳岫曉(一作月晚)送(一作照)渭河流
曾是栖安邑恩期異日酬
過朱協律故山地下無餘恨人間得盛名殘篇續大
雅稚子託諸生度日山空莫緣溪鶴自鳴難收故交意
寒笛一聲聲
途中寄劉沆登車誤相遠談笑與何因路入瀟湘樹
書隨巴蜀人斂衣寒犯雪傾篋病看春莫負髫年志清
朝作獻臣
送班主簿入謁荆南韋常侍束書成遠去還計莫經
春倒篋惟求醉登船自笑貧波移彭蠡月樹没漢陵人
試吏曾趨府旌幢自可親
夏日登靈隱寺後峰絶頂無煩暑登臨三伏中深蘿
難透日喬木更含風山疊雲霞際川傾世界東那知兹
夕興不與古人同
聽新蟬寄張晝細聲頻斷續審聽亦難分彷彿應移
處從容却不聞蘭棲朝咽露樹隱暝吟雲莫遣鄉愁起
吾懷只似君
送喻坦之下第還江東文戰偶未勝無令移壯心風
塵辭帝里舟楫到家林過楚寒方盡浮淮月正沉持杯
語來日不聽洞庭砧
送姚舒下第還蜀蜀路何追逓憐君獨去遊風煙連
北虜山水似(一作勝)東甌九折盤荒坂重江遠漠洲臨卭
一壺酒能遣(一作浣)長卿愁
旅次錢塘此地似鄕國堪為朝夕吟雲藏吳相廟樹
引越山禽潮落海人散鐘遲秋寺深我來無舊識誰見
寂寥心
别喻鳬知心似古人歲久分彌親離别波濤闊留連
槐柳新蟇陵實貰酒漁浦夜垂綸自此星居後音書豈
厭頻
送相里燭相逢未作期相送定何之不得長年少那
堪遠别離泛湖乘月蚤踏雪過山遲永望多時立翻如
在夢思
君不來閒夜未零落心緒已紛紛久客無人見新禽
何處聞舟隨一水遠路出萬山分夜月生愁望孤光必
照君
將謁商州吕郎中出楚中留獻章中丞江流盤復直
浮棹出家林商洛路猶遠山陽春已深青雲應可望白
髮未相侵才小知難薦終勞許郭心
金州客舍遠箔羣峰暮蕭條未掩關江流嶓冡雨路
入漢家山落葉欹眠後孤砧倚望間此情偏耐醉難遣
酒罍閒
途中逢孫轄因得李頻消息灞上寒仍在柔條亦自
新山河難渡臘雨雪未知春正憶同袍者堪逢共國人
銜杯益無語與爾轉相親
送從兄郜道路本無限又應何處逢流年莫虛擲華
髮不相容野渡波摇月空城雨翳鐘此心隨去馬迢逓
過千峰
送許渾壯歲分彌切少年心即同當聞千里去難遣
一尊空翳燭蒹葭雨吹帆橘柚風明年見親族盡集在
懷中
鏡中别業二首寒山壓鏡心此處是家林梁燕窺春
醉巖猿學夜吟雲連平地起月向白波沉猶自聞鐘角
棲身可在深世人如不容吾自縱天慵落葉憑風掃香秔
倩水舂花朝連郭霧雪夜隔湖鐘身外能無事頭宜白
此峰
經周處士故居愁吟與獨行何事不傷情久立釣魚
處惟聞啼鳥聲山蔬和草嫩海樹入籬生吾在兹溪上
懷君恨不平
贈喻鳬所得非衆語衆人那得知才吟五字句又白
幾莖髭月閣欹鐘夜霜軒正坐時沉思心更苦恐作滿
頭絲
蚤發洞庭長天接廣澤二氣共含秋舉目無平地何
心戀直鉤孤鐘鳴大岸片月落中流却憶鴟夷子當時
此泛舟
貽錢塘縣路明府志業(一作學)不得力至今猶苦吟吟
成五字句用破一生心世路屈聲遠寒溪怨氣深前賢
多晚達莫怕鬢霜侵
湖上言事寄長城喻明府吟霜與卧雲此興亦甘貧
吹箭落翠羽垂絲牽錦鱗(一作爇葦蒸菰米垂絲牽錦鱗)滿湖風撼月
半日雨藏春却笑縈簪組勞心字遠人
涵碧亭(洋州于中丞宰東陽日置)高低竹雜松積翠復留風路極陰
溪裏寒生暑氣中閒雲低覆草片水靜涵空方見洋源
牧心侔造化工
山中寄吳磻十韻莫問終休否林中事已成盤飱憐
火種歲計付刀耕掬水皆花氣聽松似雨聲書窗翹足
臥避險側身行果傍閒軒落蒲連濕岸生禪僧知見理
妻子笑無名更擬教詩苦何曾待酒清石溪魚不大月
樹鵲頻驚砌下通樵路窗間見縣城雲山任重疊難隔
故交情
贈許牘山人才子醉更逸一吟傾一觴支頥忽有得
摇筆便成章王粲實可重禰衡爭不狂何時應會面夢
裏是瀟湘
贈功成將定難在明略何曾勞戰爭飛書慰強寇計
日下重城深雪移軍夜寒笳出塞情苦心殊易老新髮
早年生
白艾原客原上桑柘瘦東來還見貧滄洲幾年隱白
髮一莖新敗葉平空塹殘陽滿近隣閒言說知巳半是
學禪人
朔管寥寥落何處一夜過胡天送苦秋風外吹愁白
髮邊望鄉皆下淚久戍盡休眠寂寞空沙曉開眸片月
懸
憶故山舊山長繫念終日卧邊亭道路知已遠夢魂
空再經秋泉涼好引乳鶴靜宜聽獨上高樓望蓬身且
未寧
冬夜泊僧舍江東寒近臘野寺水天昏無酒能消夜
隨僧早閉門照牆燈燄細著瓦兩聲繁漂泊仍千里清
吟欲斷魂
新秋獨夜寄戴叔倫遥夜獨不卧寂寥庭戶中河明
五陵上月滿九門東萬里親朋散故園滄海空歸依正
南望此夕起秋風
送沛縣司馬丞之任舉酒一相勸逢春聊盡歡羇遊
故交少遠别後期難路上野花𤼵雨中春草寒悠悠兩
都夢小沛與長安
送盧評事東歸萬里楊柳色出關隨故人輕烟覆流
水落日照行塵積夢江湖闊憶家兄弟貧徘徊灞亭上
不語共傷春
清明日送鄧苪還鄉鐘鼓喧離室車徒促夜裝曉厨
新變火輕柳暗翻霜轉鏡看華髮傳杯語故鄉每嫌兒
女淚今日自沾裳
送崔拾遺出使江東九門思諫諍萬里采風謠關外
逢秋月天涯過晚潮鴈飛雲杳杳木落浦蕭蕭空怨他
鄕别迴舟莫寂寥
重陽日送洛陽李丞之任為文通絶境從宦及良辰
洛下知名早腰邊結綬新且傾浮菊酒聊拂染衣塵獨
恨滄洲侣愁來别故人
江州送李侍郎歸東洛獨乘驄馬去不並旅人還中
外名卿貴田園高步閒莫春經楚縣新月上淮山道路
空瞻望軒車不敢攀
送郭太祝歸江東鄉人去欲盡北鴈又南飛京洛風
塵久江淮音信稀舊山知獨往一醉莫相違未得解羈
旅無勞問是非
送李恬及第後還貝州成名年少日就業聖人書擢
桂誰相比籝金已不如東城送歸客秋日待征車若列
清潭畔儒風變里閭
收兩京後還上都兼訪一二親故離堂千里客歸騎
五陵人路轉函關晚煙開上苑新天涯將野服闕下見
鄉親問得存亡事裁詩寄海濱
送汶上王明府之任何時别故鄕歸去佩銅章親友
移家盡閭閻百戰場背關餘草木出塞足風霜遺老應
相賀知君不下堂
湖南使院遣情送江夏賀侍郎雲雨一消散悠悠關
復河俱從泛舟役遂隔洞庭波楚水去不盡秋風今更
過無由得相見却恨寄書多
過申州作萬人曾戰死幾戶免刀兵井邑初安堵兒
童未長成涼風吹古木野火燒殘營寥落千餘里山空
水復清
汝南過訪田評事移家近漢陰不復問華簪買酒宜
城遠燒田夢澤深莫山逢鳥入寒水見魚沉與物皆為
累終年愜本心
送道上人遊方律儀通外學詩酒入玄關煙景隨人
别風姿與物閒貰花留靜室呪水渡空山誰識浮雲意
悠悠天地間
送王翁登科後歸江東南行無俗侣秋鴈與寒雲野
性自心愜鄉名人共聞吳山中路斷淅水半江分此地
登臨慣含情一送君
送饒州王法司之任兼寄朱處士莫辭還作吏且喜
速回車留醉悲殘歲含情遠寄書共看衰老近轉覺宦
名虛遥想清溪畔幽人得自知
詹碏山居愛此棲心靜風塵路已賖十餘莖野竹一
兩樹山花遶石開泉細穿蘿引徑斜無人會幽意來往
在煙霞
曉角畫角吹殘月寒聲𤼵戍樓立霜嘶馬怨攢磧泣
兵愁燕鴈鳴雲畔胡風冷草頭罷聞三會後天迥曉星
流
冬日燒火掩關坐窮居客訪稀凍雲愁暮色寒日淡
斜暉穿牖竹風滿遶庭雲葉飛已嗟周一歲羇寓尚何
依
殘秋送友蚤為千里别况復是秋殘木葉怨先老江
雲愁莫寒交情如水淡離酒泛杯寬想料還家後休吟
行路難
客行藕葉綴為衣東西泣路岐鄉心日落後身計酒
醒時觸目多添感凝情足所思羈愁難盡遣行路一低
眉
山中即事趨世非身事山中適野情野花多異色幽
鳥少凡聲樹影搜凉卧苔光破碧行閒尋采藥處仙路
漸分明
秋夜度鴻驚睡醒欹枕已三更夢破寂寥思燈殘零
落明空窗閒月色幽碧靜蟲聲况是離鄉久依然無限
情
新月入夜天西見蛾眉冷素光潭魚驚釣落雲雁怯
弓張隱隱臨珠箔依依上粉牆更憐三五夕仙桂滿輪
芳
嘉興縣内池閣指畫應心成周迴氣象清牀前沙鳥
語案下錦鱗驚細柳風吹旋新荷露壓傾微芳緣岸落
迸笋入波生舴艋舟中醉莓苔徑上行高人莫歸去此
處勝蓬瀛
鏡湖西島言事寄陶校書樵獵兩三戸凋疎是近隣
風雷前壑雨花木後巖春文字不得辨桑麻難救貧山
禽欺稚子夜犬吠漁人未必聖明代長將雲水親知音
不延薦何路出泥塵
此宋學士蘇文忠公手書唐方干詩也干在咸通乾
符廣明中和間為詩家工匠江之南未有及者五代
人評其詩為高堅峻拔故坡公手書六十餘章為趙
子固家蔵舊物今為仇清父所得余在京時嘗見此卷
或有議公書太肥而公自云短長肥瘦各有度玉環
飛燕誰敢憎又云余書如綿裹鐵今觀此書雖肥而
無墨猪之狀外柔内剛真所謂綿裹鐵也清父其寳
之元貞三年五月一日水晶宫道人題
蘇文忠公早師顔魯公大書醉翁亭袁州學記不改
魯公家法晩喜李北海則稍去圭角今觀公手書唐
玄英先生方干詩變為圓熟舊時方剛筆仗不能盡
脱故小字難于寬綽有餘此書俊逸神雅顔李交離
趙文敏跋為綿裏鐵信然洪武辛亥夏五月十日
李善長
右蘇長公真行小字方干詩有趙文敏李學士鑒定
真蹟無疑然小字筆畫艱于疎爽此卷全類九歌楚
頌筆法余昔年見小字前後赤壁賦於錫山華氏與
此卷相似而内多模糊字想在當時有所避諱也
後學文徵明跋
蘇端明小楷錄方干詩一卷癸亥長至次日觀其
昌
余刻晩香堂蘇帖恨得此最晩坡公有赤壁歸去來
辭皆精楷異常方干隱于嚴州范文正祀之於客星
間宜老坡手錄其詩無一字放過也眉公晁無咎
言蘇公少時手抄經史皆一通每一書成輒變一體
卒之學成而後已乃知筆下變化皆自端楷中來爾
不端其本而欺以求售吾知書中孟嘉自可默識也
萬歷辛亥季秋望後長洲後學張丑跋
天啟癸亥初夏獲觀是卷及漢玉天熊為王越石物
余時匆匆北征以方詩無刊錄而返之不及細玩蘇
書後又見子昂跋公記蹟與此題語大同小異殊可
怪也姑兩存之以俟鑒别焉玉記
崇禎癸未夏社友屠用明為鹽官胡赤城刊唐詩統
籖隻句必錄因丐玄英卷并趙書杜子美神駿歌及
韋泌諸詩去玉再記
東坡書醉翁亭記
北宋學士蘇公東坡之筆趙子固家蔵舊物也今為伯
田馮先生所得余在京時嘗見此卷於高仁卿家前後
有子固印識今業已乏想為俗工裁去詎謂神物而灾
亦見侵如是然而字畫未損猶幸甚耳或者議坡公
書太肥而公却自云短長肥瘦各有度玉環飛燕誰
敢憎又云余書如綿裏鐵余觀此帖瀟洒縱横雖肥而
無墨猪之狀外柔内剛真所謂綿裹鐵也夫有志于法
書者心力已竭而不能進見古名書則長一倍余見此
豈止一倍而已不意伯田之所自得又幾何元貞二
年四月初一日持來求跋聊為書之吳興趙孟頫
蘇長公兄弟祭黃幾道文
坡老兄弟祭黃幾道文一通傳襲至錫山華尚古氏福
偕弟祚得伏覩之知非坡老不能及也幾道未能悉其
為人而坡老稱許至謂天實媿之當自有見嘗稱穎濱
黃樓賦稍振勵人徹謂其代作要亦自知有辨福讀古
史頗覺其議論不合處與吾弟評訂之兹同見此乃書
以歸尚古弘治辛酉九月三日華亭後學錢福敬識
穎濱先生詩帖(内胡跋有異)
朝議戴公遊宦蜀中愛其風物遂卜居成都方未能歸
因其西還為短篇送之眉山蘇轍上
岷山招我早歸來劒閣横空未許迴北叟忽驚鶗鴂晩
西園欲及海棠開避仇賦客親田畆厭亂詩翁著酒杯
但愛江山無一事為言父老莫相猜
兩蘇公帖平生多見之蓋真&KR0915;相半也從季所蔵如
淵明詩一紙雖擲棄瓦礫當自有神光發見乾道
七年十一月廿九日洪邁書
坡寫淵明詩藍縷茆簷下豈無旨哉銓案欒武子云
若敖蚡冒篳路藍縷以啟山林杜預云藍縷敝衣言勤儉以
啟土然則坡老之旨微矣乾道改元四月仲潘廬
陵胡銓識
二蘇兄弟行如冰雪足以下照百世望如九鼎足以
坐銷羣奸學士大夫得以片文隻字輒蔵弆以為榮
蓋非特取其華藻也質翁帖是中年書南至帖疑叔
黨輩代作寄米帖淵明詩遒媚秀傑晩年精妙蓋如
此黃門嘗贊其兄云人言吾兄我曰吾師讀戴公詩
便知斯言為實錄乾道己酉五月一日東里周必
大書
兩蘇公醉墨斷藁不自愛惜求者輒予往時士大夫
多有之近歲有力者喜奪人所好蔵書者至不敢示
人趙從季所蔵甚富何以能然蓋所謂廉者不求貪
者不與能如是所以得久存也乾道乙酉冬至後
二日盧溪王庭珪書我思古人起于峨岷瑞我昭
代鳴鳳儀麟揮毫落紙天葩吐芬端拜拭目我思古
人乾道三年冬至後二日樂備書
葉少由來過告其季父恭叔死矣且出其所蔵坡帖
二紙相示余欲留之諦玩而愴然感舊不暇也姑識
歲月於卷末而歸之庶他日冀復覽焉嘉定辛未
中和節後八日趙汝談
眉山二蘇先生文章氣節光曜典冊後世獲見其書
翰如親侍焉安得妄言以取不自量之譏乾道諸公
墨蹟亦不易得况洪内翰周益公之確論蔵者寳惜
之東干周泰識
兩蘇翰墨貫文章瑞鳳祥麟奕世昌十襲珍蔵傳不
朽一天星斗燦光芒崧叟王敬力題
珊瑚網卷四
