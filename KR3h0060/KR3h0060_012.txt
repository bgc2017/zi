珊瑚網卷十二
明汪砢玉撰
法書題跋
元天目山禪師劉順法語(真蹟小真行書)
蕭路教深達聖賢之道嘗以委順子自省其旨世間萬
物各有數初不以逆而彊致焉在乎知時識變樂天知
命者固能隨順世緣無甚罣礙孔聖以此一貫之道呼
示曾子領其旨一唯而已維摩居士以一然而談其不二
吾之諸祖或擎拳豎指或捧或喝皆示其委順之一方
便也老氏以天得一以清地得一以寧而發揚委順之
道從上聖賢莫不以此而傳之後世倘欲别起一念殊
勝竒特之見以屬彊為則不委順也其順之之理一委
之於造化豈聖人能轉之而凡人可料之唯貴深造遠
詣堅確不易其正念之士方能如是與凡聖混同一區
来去自由於萬象之表豈不慶快平生也哉又為之銘
曰天地萬物混同一區無罣無礙靈妙自如用之於世
不束不拘行之於時圓同太虚樂天知命逆順同途不
委不順吾何所圖風清月白洞澈吾廬天歷二年西
天目山師子正宗禪逆流沙門劉順敬書
中峰禪師書九字梅花詠
昨夜西風吹折千林梢渡口小艇滚入沙灘㘭野橋古
梅獨卧寒屋角疎影横斜暗上書窗敲半枯半活幾箇
壓雪榦欲開未開數點含香芭縱使畫工竒妙也縮手
我愛清香故把新詩嘲
天有月兮地有松可堪松月趣無窮松生金粉月生兔
月抱明珠松化龍月照長空松挂衲松回禪定月當空
老僧笑指松頭月松月何妨一處供右詠松月
琦楚石詩翰
船上見月如可呼愛之且復留斯須青山倒影水連郭
白藕作花香滿湖仙林寺遠鐘已動靈隠塔高燈欲無
西風吹人不得寐坐聽魚蟹翻菰蒲中秋後二日與
覺隠諸老曉過西湖率爾口占廷玉郎官索書錄呈求
教梵琦再拜
興化打克賓只要法戰勝我遮裏不然掃除佛祖令住
山五十載撲碎軒轅鏡鑽飯香滿堂有衆齋厨盛捧了
出院人悟去也不定徒弟珠維那職事美滿悦可衆
心一偈送之參方行脚了吾宗生死大事勉旃楚石
道人梵琦
元名公翰墨卷
余讀姚江吴氏三葉墓志文而因知世運之有高下也
始銘南堂老人者唐公震也其言雖仙而猶清狷可喜
時蓋去乾道中興未遠也中銘鴈峯隠人者陳公著也
其言萎甚蓋宋就衰矣及觀銘天台賞官者臧公夢解
也其言約以則蔚乎有古章時則聖元一統已五十年
矣於虖文章高庫與世運推移豈不信哉高庳弗傳求
事狀不朽難矣雖然纘承義烈使光遠而有耀則在吴
氏後人也季章父為三葉後也隠居行誼無忝其先其
能光遠而有耀者哉至正丁亥秋一日鐵厓山人楊
維楨書
昔人謂百年之計樹之以德若吴氏之三世行誼其樹
之也遠矣其枝葉之蕃碩也必矣夫勲舊之家豈無累
數葉躋顯仕者然德或不繼雖如潁川陳氏猶不免公
慚卿卿慚長之譏况其他乎此士君子之所以有取於
吴氏也歟永嘉高明則誠甫謹識
南唐三世獨傳書世禄雖微德有餘莫問幾多喬木在
海棠已可著巢居靈石山人張雨
青山堂上和尚清遠禪師侍者賤跡留小溪三載劇辱
寵睠所謂待我以國士者是也臨别承厚贐感媿兼極
别來四載世殊事異思一會面而不得南望青山未嘗
不惻愴悽然去歲聞從者留宣城復聞青氊復舊喜而
不寐但山川阻修音聞夐絶可恨邇來不審起居輕利
否世事可忍否衆生易度否去年令法眷用章和尚示
寂法門不幸良可慟哭近聞宗遠和尚赴五竺之選可
為宗社之賀此老别來已二十餘年矣雖欲一見其可
得乎如會次望引情不尚聞居粗迷亦遠庇所及也自
前年五月來日念彌陀祈生淨土不識他年果如願否
亦欲吾老師知吾近况何如故言及此曾作彌陀讚别
紙求教會晤何時臨書惘惘惟覬明時保愛為大法夀
重不盡元旭頓首奉書谷水二瓶附上
竹深纔五六歲方從吴兄行之以學予見其骨秀神清
知其異時不碌碌也歲改月易儆齋定齋俱已謝世予
寓水北衛史君書塾忽唫僧觀西岩見過談及近日詩
人多稱竹深予因省記舊游信口一律乘興挐扁舟偕
西岩過石湖適值竹深他之悵然而返今又八九載西
岩亦已圓寂矣昨暮偶訪曾兄心傳而竹深在焉相與
道舊欣慨交心因舉舊作竹深亦不能無所感力請呈
醜就書以贈時元貞乙未仲冬十有九日也谷陽
陸定龍頓首
永夜無寐起步階除明月在天西風入懷凄然知其為
秋也輒用高韻勉賦一章以寫余心以希印可併簡座
上諸公應元秋高氣清水露石濁潦淤泥俱隠迹
感時忽忽夜不寐明月已向東山出出門仰瞻天無雲
漸覺薄寒微中人須臾清光入庭戶炯炯顔色疑如君
萬物已非前所視慨念榮枯動幽思玄蟬寂寞噤無聲
寒雁嗈嗈向南至河流洋洋山峩峩朝見花開暮辭柯
相思美人隔秋水君兮不知可奈何獨立彷徨無所得
自慚在君珠玉側明月西沉愈思憶積余鬱鬱其無極
無欵五言一律(前有鮮于伯機數段失錄)
修竹深深處人間俗慮消時將碧玉調寄在白雲謠雪
乳臨風瀹冰花對佛燒思君不可見乘興動蘭橈
有感一詩寫奉則敬兄弟賢姪左瞽感爾多堂弟
參之同翺翔翩翩西復東昌以鴻雁行攸居沙渚暖菰
蒲生新芳秋風順節序亦復飽稻梁我獨有一弟去我
竟誰將念之不可招血淚霑衣裳攖寧先生見之仁
者之念亦不能不為我潸然也朝陽當亦相與興歎殊
可悲耳乙夘十二月在金夀堂書
揚子江頭十尺廬望中渾是小方諸八窗籟(闕)含清氣
一水空明倒太虚邊草不栖(闕)露莖真濕玉蟾蜍
晉家車胤如(闕)安事囊螢去照書席帽山人王逢
題於樂意生香之亭時歲己酉秋八月五日也
右頓首拜復潁川教授先生尊座右自十九日因新令
尹定役而入城日在縣治故未能往謁為慊昨晚從孟
達親丈家飲散歸領尊翰且承英嗣見過惜不得見頃
又來過我問信足仞不遺之盛心吴中搢紳先生求如
尊先生文章道德指不一二屈尚欲以閒暇日與遂昌
公諸老過笠澤徜徉數日併聽教誨幸甚僭易就禀區
區欲購得歐陽文忠公大全集一部煩因便於舊人家
所藏者詢及示望分情連日稍涼計尊體納福聞微恙
不克往問候須稍暇專謁屏著以謝不備沈右頓首
拜令嗣甚聰俊必能多讀書此先生積德所致也右
也年四十矣甚為寒心右贅言
余又見沈仲說書致叔方教授後云小兒多蒙戒諭
感感城中人来對右言小兒朝暮穢語責罵姚媪萬
乞嚴訓不使肆縦幸幸是仲說四十後得子也蓋仲
說之室鄒有賢德嘗為夫買妾殊美仲說詢知為故
人女即擇配嫁之其室隨育子信食報之不爽哉而
不為䑛犢愛更難矣
此卷久為先荆翁藏玩前有米襄陽山水横幅高君
明水見之即囑戴老以靖窑壇盞十二求易附二佳
箑作裝潢之資愚父子受盞却其箑竟為居間者所
沒义有元名翰為張紳張文在程璠鮑恂王東諸人
先後被此輩購去嘗憶文在句高公山水趙公書今
代何人與此馳及漁父詞云我是箇不識字煙波釣
叟恍然在目也玉記
元賢翰劄疏
右前海寧州同知楊性所藏先友遺迹一卷凡十一人
詩文若干篇性曰先君子字伯振至正間從事淛省一
時名大夫士多與往來為詩文性收藏甚富兵火之後
往往散失此其僅存者且以先友不著字與官爵劣於
柳記求余記之以余嘗游諸公間也盛熙明字熙明能
書辟奎章閣書史著法書攷傳於世堵簡字無傲能書
畫淛省掾吴溥字溥泉以才識自負喜結交海内名士
兵興福建守臣承制署為其省參知政事楊維楨字廉
夫丁夘進士江淛儒學提舉俞氏兄弟者吴人杰字俊
平江路推官庸字子中華亭縣尹書有晉人風葛元喆
字元喆戊子進士翰林編修官高明字則誠乙酉進士
柯九思字敬仲奎章閣鑒書博士劉基字伯温今御史
中丞黃溍字晉卿甲寅進士翰林學士諡文獻文章為
世推重此致政後所書謙恭端謹足為後進取法觀之
猶可想其儀形嗚呼余嘗謂人子欲顯其親至錄其所
與交若柳子者可謂孝於其親無所不用其心然所記
不過姓名爵里而已能併存其遺文如此可謂有加前
人者哉東坡謂先友記六十七人考之於傳卓然知名
者二十人今楊氏先友十一人其文章事業鮮不載國
史者性言其所散去者趙文敏公康里巙公仲宏楊先
生衆仲陳先生道士張伯雨則又無愧柳記多矣伯振
君諱祖成仕至山隂縣尹嘗從學須溪劉先生性字彝
仲學於廉夫少學詩於文獻齊郡張紳拜手謹題
元人竹深處賦并叙諸詩卷
姑蘇劉孟功先生性嗜竹種之數萬竿蔚然成林孟功
日居其中同志者過之輒留終夕或信宿而去迺取杜
少陵竹深留客處之句顔其所居曰竹深處蓋心有以
契乎竹也鴻儒碩生咸為之品題余與先生相知之久
因為之賦以貽之且以為竹逸之一助云爾繄予生
之好竒負磊落而不羈嘗縦懽乎淇水之湄弔古於嶰
谷之蹊過瀟湘登九疑斐然武公之想邈焉伶倫之思
慨重華之不作二妃徒悵悵以增悲因物懷人屢觸乎
目惟凜凜之高風托娟娟之修竹是竹也禀君子之貞
抱幽人之獨鶴兮斯巢鳳兮斯宿宜雨宜晴宜寒宜燠
挺蒼烟之萬竿散涼颷於三伏夜月篩瑣瑣之金秋聲
戛鏘鏘之玉此其竹之可愛不一而足者也時有種竹
主人謂予曰子徒知愛其竹而嘗造於竹之奥區乎迺
披蒙茸拉榛蕪遂探其幽遂造其虚肩摩足躡性逸情
娱顧枝葉之繽紛覺蹊徑之縈紆綠雲垂幾尺之琅玕
素濤拂萬籟之笙竽蕭蕭森森雅雅魚魚空翠浸毛骨
湛露濕衣裾匪隠者之盤谷實神仙之奥都抗纖塵於
朝夕鎔百慮於須臾主人於是設枕簟具壺觴于以嘯
歌于以翺翔或鼓瑟而嬉或擊缶而歌或敲棋以剥啄
或臨流以徜徉不知天壤之大日月之長茫乎桃源之
迷沓乎橘林之藏未足以形容其彷彿適所以貽笑其
荒唐豈若斯竹之深處迺可以晦吾跡而韜吾光也予
曰深乎深乎其竹之處乎昔靈均于蘭深乎其君之愛
也靖節於菊深乎其身之退也濓溪於蓮深乎其道之
大也之三子者皆其植物之深而子尤得其所以深真
有以契其古于今所謂不以其迹而以其心者歟主人
乃喜而為之歌曰竹之虚中兮惟吾身之容兮竹之勁
外兮惟吾竹之介兮予續而歌之曰匪竹之容我將奚
從匪竹之介吾將奚賴歌畢賓主交歡遂鑽其言於竹
間錢唐張時
高風星市門植竹千篔簹蒼雪下庭砌玄隂翳齋房晴
旭龍聚島鮮颷鳳鳴陽碧滋潤簡編翠浥浮冠裳
又
披圖有真趣夙抱非羇寓遊蹤自南北夢寐還相遇朝
哦栖遁詞暮誦琳琅句恍即故園居森森竹深處宙
亭石宇
種得琅玕萬個蒼滿林烟霧似瀟湘九秋露滴琴書潤
六月風侵枕簟涼肯為潯陽留勁節佇看金府散清香
掛冠有約來相訪並坐吹笙引鳳凰廬陵王復原
樂彼數畆園青青萬竿竹中有讀書人開軒伴幽獨軒
前輕隂掃不開軒後繁聲疑雨来春風澹蕩拂翠羽白
露泠泠生莓苔八窗無塵從不掃吐蓐在地璚花老夜
深對月任光微晝永乘風覺涼好有時早起坐石牀口
中吹笙鵝管長有時枕書卧軒中清興窅入蓬萊宫蓬
萊宫闕幾千里紅塵不到看書几彩鸞紫鳳情翩翩一
段清光照流水昨日我來造竹下主人開門笑相迓山
殽滿盤酒滿壺醉歌一曲為君謝豈不見園中桃又不
見道傍柳昔日媚春華今日成衰朽何如此君含彩故
青青獨向軒楹托根久勸君更種松與梅歲寒清絶成
三友隆谿黃仲瑶
萬玉深中構草堂風清幽致逼瀟湘羣龍垂影秋無際
獨客高吟興正長雲壓四簷飄翠雨暑消三㐲隕玄霜
清芬不許紅塵入寒溢苔花滿石牀三山江輻
一室幽偏半榻宜四邊修竹綠漪漪通宵明月無塵到
長夏清風只自知每喜王猷同玩賞更從蔣詡共襟期
階前忽見分龍角疑是春雷夜雨時安城彭敷恂
碧琅玕下覓幽蹤行盡齋居路始通煙斂月梢金瑣碎
風生雲幹玉琤琮秋光滿座隂長合靛色清神暑自空
淨掃蒼苔夜留客解衣磅薄興無窮秀州金灝
我愛高人賦考槃買山結屋種琅玕烟梢影落虚窗寂
風葉涼生翠簟寒已喜秋深存節操更期歲晚報平安
何當吹徹參差玉共看朝陽宿鳳鸞吴郡朱復吉
公家種竹一萬箇已喜此中堪結茅珊瑚戛玉天籟動
翡翠蔽空雲氣交呼僮去尋化龍杖留客坐看棲鳳巢
何當開徑延益友共論大易明羲爻劍江徐疇
種得篔簹數百竿築亭深處伴秋寒危梢滴露清堪掬
密葉籠雲翠作團夜月虚濤翻素璧晚風清佩響雕欄
漪漪絶勝淇園好會看窗前宿鳳鸞文江鄧資深
帶雨含烟碧玉枝蕭森偏與静相宜風生萬壑秋無際
月到孤亭客未知遠憶楚山吹笛夜迥疑湘水泊舟時
此君自昔持高節長結幽人歲晩期甫里趙宗文
琅玕三徑綠成林瑟瑟涼生漠漠隂蔣詡琴尊閒自適
王猷車馬窅難尋四簷蒼雪翻鸞彩一榻清風引鳳吟
客去浩歌淇澳罷永言同結歲寒心長洲沈元
種竹雲深處迢迢一徑通清隂湘浦月高韻渭川風節
操宜幽客逍遥稱老翁晚來丹鳳下栖向綠雲中余
學䕫
金臺名宦姑蘇客客裏相逢見顔色手持詩卷錦離離
珠玉聮篇光耀日自言平昔愛此君手栽十畆吴江濆
蒼龍起舞淇園夕彩鳳長鳴湘水春客來倒屣邀偕去
擊筑彈棋不知暑紅塵半點飄不來好鳥一雙向人語
逍遙深處深復深等閒忘却樊籠心何時買棹東歸去
願借繁隂事討尋閩中陳潤
劉侯愛客仍愛竹種得琅玕滿書屋一片湘江雨外青
千年嶰谷春前綠三徑縈迴蒼雪深四時晴翠生繁隂
過門二仲偏知已假榻羣公自盍簪元龍逸去真湖海
肯學尋常兒女態禄米長捐佐酒資錦囊不惜供詩債
清心獨有此君知搖落冰霜也不移為籬擬護新梢長
掃籜應教舊幹滋邇來阿閣增光價五彩郇雲見揮灑
振佩終隨鸞鳳羣投閒暫寄風塵下漫說當年六逸溪
鳥啼烟草碧萋萋風流文采如君少自有丹崖為品題
三山林誌書于玉堂之署
君家舊住東吴上百畆篔簹繞簷長月明影拂青珊瑚
箇箇凌雲絶塵想宦游南北今十年朝回幾立春風前
虚心不忘久要好夢魂常役霜筠邊故託高人寫高致
翰墨淋漓湧空翠屈鐵交加篆籀文真假相資元不異
披圖渾似故園看枕衾六月生隂寒脱巾露頂聽靈籟
鏗金戛玉來雲端葆羽亭亭鳳鸞翥日上天門不知曙
肯容借我洗煩囂便訪君家竹深處元虚(金山長老)
萬玉蕭森蔽草堂惟通鶴徑破蒼蒼繁隂滿榻琴長潤
秋色凝窗地自涼幽静窅然居物外虚閒渾訝是仙鄉
一從高步青霄上楚雨湘雲思渺茫吴僧湧(西源)
修竹千竿一草堂幽深偏愛水雲鄉碧隂滿地春簾濕
蒼雪侵幃夏簟涼詩刻粉筠初解籜聲傳茶臼遠飄香
宦遊十載天南北猶想園林思不忘竹樵(實積中)
吴門煙雨掩荆扉湘楚清分一徑微藂也蔽空忘晝永
涼生入夜覺寒歸王猷疎散人皆羡劉向操持世不違
儒業已聞沾寵渥休將宦思戀初衣倪維哲
先生幽趣在琅玕手種窗前可萬竿三伏清隂不受暑
一天明月自栖鸞翠濤夜捲瀟湘雨蒼雪晴飄嶰谷寒
珍重鳳池留直節青青常與後人看紹興王鉉
萼軒瀟灑傍林巒萬玉扶疎護石欄雨沐風披看舞鶴
山窗月白聽鳴鸞時調焦尾清聲遠曉閣芸編綠字寒
佳趣可人君獨得肯分三徑共盤桓天台陳璲
高人適幽趣羨此琅玕清新梢和露滴舊葉迎鳳鳴結
屋住深處時見茶煙横焚香手遺編詎有塵慮縈一自
綰章綬夢入吴中行覺來尚幽意滿抱涼吹生天水
趙次進
舊家吴下住萬玉俯澄溪翠色連花圃清隂接柳堤稀
稠無隙地宛轉自成蹊琴就聲前和詩從節下題拂雲
蒼幹直承露碧梢低佳趣王兼馬高情阮與嵇豈容卑
鷃集早見瑞鸞栖斑籜堪冠製玉牙或饌韲林林森畫
戟矗矗列文犀門有軒車過亭多枕簟攜久晴鼯鼠出
積雨鷓鴣啼瞻綠同淇澳分青若瀼西編籬須代篠截
杖勝扶藜密葉縈香篆繁枝爨茗畦嫩書蝸畫健枯幹
蟻行齊新譜憑誰撰遺編必自稽栽培忘歲月暌别隔
雲泥得信忻無恙牽思夢欲迷青班聮玉筍何日聽黃
鸝好乞還山假從容欵碧閨同郡釋啟
分得瀟湘數畆隂中藏茅屋往來深半窗色淨涼偏入
一榻聲清暑不侵雨長子孫金個個風生頭角玉森森
此君今向圖中見時報平安慰客心方外釋冏(竹菴)
憶昔山行到竹深綠凝清合晝隂隂塵衣欲挂應難入
樵子興懷每見尋驟雨洗枝添秀色微風翻葉墮清隂
笑看來往驅馳者休息誰從此處唫中吴釋&KR1364;(書記鄧尉山)
客至頻留醉僧過只對吟渭川多雅興淇澳有遺音節
操常應在冰霜老更禁七賢堪並美六逸漫同心遊宦
今來往多情憶舊尋(起有闕文)三衢金關
知君雅性恒愛竹幾年封植當華屋此君結根羨得所
風雨年年長蒼玉綠隂滿地蔭階墀拂雲香葉何參差
萬竿總含霜雪操數畆盡帶瀟湘姿芸窗晝啓無俗客
秀色時能暎緗帙猗猗堪比衛武賢青青差擬王猷宅
我來薊北正天寒雪中無處尋琅玕坐想居家最深處
便擬敲門試一看盧陵周崇厚書
跋竹深處卷後
劉孟功甫世家吴山水之間其先大夫退軒公嘗植竹
數百本于庭清隂勁色照暎几席蕭瑟檀欒之聲恒接
于耳退軒公既捐館孟功以其竹有先人之遺澤瞻之
敬之封之植之竹日以蕃迺揭其宴息之軒曰竹深處
示不忘也既而宦遊四方雖欲有事于竹而不可得逮
扈從北京去竹益遠蔑以舒其婉孌之懷遂屬其所交
名卿鉅儒作為詩文圖畫以發其思竹之藴余得觀其
卷焉灝灝乎其文之雄也渢渢乎其咏之長也沕乎穆
乎不見其端倪也若竹之綿亘杳藹連畛接町綠雲際
天一目千頃者也鈎章棘句詞嚴義正若竹之密而不
倚昧而不離森然而陣挺然而列峙振風不能搖其根
祁寒不能易其節者也聲律清婉格調高妙若竹之簸
弄皓月戛擊鮮颷摐然而琳球鳴鏘然而韶鈞作者也
意趣沖澹思致超軼若竹之中虚外直與道消息豐本
擢枝樹德務滋跂之弗可及撓之弗可移者也此詩文
之大略竹固有之矣以書而言之則竹深處三大字去
篆而從隸戟立槊横戈揮石墜若竹之含貞屬氣藏鋒
蓄銳毅然而不可屈者也以圖而言之則為方弗逾咫尺
而曲盡萬竹之幽邃將不求其象於圖中而欲得其意
於象外者也以是言之則竹之於人而不為無遇也夫
竹植物也向使生於遐陬僻壤荒閒閴寂之濱雖蕃若
渭川盛若淇園音諧嶰谷之律材儷柯亭之椽苟弗遇
其人則蕪沒乎薪槱之場芟刈乎樵斧之下槁死乎華
實之餘澌盡乎朽腐之後者殆弗可以數計也其亦可
悲矣乎求欲見遇乎其人而獲揚厲乎諸君子者詎可
得哉然則竹之遇不遇其相去若是之懸殊也推之他
物宜不異於竹矣故為跋其卷末南舟
先子自少暱此君凝霞閣下水石罍盎間遍植公孫
竹會稽志所謂高不盈尺穉翠瀟疎可愛允宜几席
佳玩每對之展竹深詩賦卷覺空青萬餘在玄圃中
無風而神籟自韻焉因自稱筠居子又稱荆筠山人
無何余自歴下還東垞庭中紫篠數百個盡為人所
戕而此卷亦失去每念胡介夫句一文没也還留竹
四壁蕭然不賣琴那禁苔痕蘚均涼淒耶遂成竹史
百卷已誦蔣捷山詞有二十年来無家種竹猶藉竹
為名則卷語存笥正可藉竹為名况余尚有家乎今
而後為高元之萬竹先生可為許洞門前一竿竹亦
可同此王猷興者請讀元賢題竹一過西吴醉里
竹素主人汪砢玉識新筍晚花時
珊瑚網卷十二
