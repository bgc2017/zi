珊瑚網卷四十一
明汪砢玉撰
名畫題跋十七
王仲山自題小軸
幽泉未出山潛與元氣結淒霏散為雲谷口薜衣濕
聽泉圖
萬木森森起翠濤一道懸泉如瀑布小橋盡日聽秋聲
忘歸迷却来時路仲山王問寫(嘉禾汪氏鑒藏)
俸鶴圖
嘉靖戊申王仲子疏歸寶界山閒居十四年矣一日偶
坐松下忽有孤鶴從西南来集松頂鳴舞終日乃去諦
視之乃子向所俸鶴哀其窮而縱之者予惟天地間物
各欲自遂其性予昔俸之雖甚寶惜終非其情兹處海
嶠上下寥廓飛翔自如已無復人間世矣来集松頂豈
有意故墟哉因圖此書俸鶴田記於左俸鶴田舊名爰
居處於魯東門祀以大牢祀以鐘鼓而爰居勿樂何也
以已養養之也然則鶴可俸乎有官則有俸鶴有官乎
禮曰考其弓弩以上下其食鶴有職事乎其食可上下
乎鶴産於青田翔於紫蓋啄東海之鱗食鉅野之粟時
乘雲氣遊太虛凌倒景逍遙鳴舞於無何有之鄉將偕
鳳毛而獻瑞齊鵬運以圖南也今鎩其羽内之欄中儲
田粟日給數合盛以瓶盎濾以清泉而食之食則得矣
吾見其循牆而走不勝悲也命童子縱之三月翅成鶴
飛去仲山王問識
此幅余以供麟石松鶴出其後大有逸韻未幾石充
友人湯餅物畫介竹懶翁眉矣樂卿記
畫木筆花
中郎宅裏花滿庭辛夷花發玉分明素色幽香比君子
謝家珍樹何如此主人愛花世莫論酌酒邀賓夜未巳
十二欄干清雲溥此花猶稱月中看仙姝淡掃蛾眉細
聽徹玉簫騎白鸞歸剔銀燈寫花影龍尾鳳翰幽事屏
髹几横披白露消春睡朦朧喚花醒仲山王問寫於
崇文館
王酉室自題諸畫
松隂竹色翠交加晏坐清談日未斜偶欲揮毫剛洗研
只緣滌暑幾烹茶王穀祥
薰風亭院雜英開窗滿蕉隂徑滿苔燕寢凝香自終日
叩門那有俗人来(蕉石秋花)
絡緯聲中秋夜長名華含露立東牆捲簾惟有纖纖月
試看新粧半額黃(秋葵)
一種名花當暑栽冰葩玉蕊亦竒哉枝頭浥露朝朝滴
簾外霏香夜夜開已愛芳英點雲髻更憐餘馥泛茶杯
寒窗就日深藏護生怕東風料峭来(畫茉莉)
玉兒本来潔宫粧不憤濃秋風羅袖薄飄颺若為容(畫玉)
(簮秋葵)
諸名家和王祿之畫梅詩
一枝天下春萬古江南色滿地玉𥻘𥻘鄰家起羌笛
大謨
愛此歲寒香不染濃芳色開落應有時無妨畫樓笛
顧奉
艷奪巫山女芳傾洛水神逍遙霜月畔儼對斷腸人
周詩
照水扶疎影臨風慘淡神月明苑屋下誰愜傍幽人
盾山黃姬水
香散孤山雪花開處士家月明魂欲斷疎影碧窗斜
石岳
黯淡一枝香晶然滿林雪素質倩誰憐芳心還自悦
毛錫嘏
香骨凝烟瘦幽姿帶雪妍誰家吹玉笛夢落枕屏邊
許周
野人但愛梅不往山中覓羅浮白雪香忽然滿几席
張湖山
遙聞黯淡香近見依微色月下一清吟風前有長笛
彭年
王祿之自題畫白燕梨花
燕燕兩于飛差池玉羽衣梨花春院靜弄影故依依
又榴房多子圖(余有一幅多錦葵石竹諸花)
風落亭臯霜色凝纍纍秋實錦英呈琅玕百顆赤瑛綻
多子還誇安石名彭年題
酉室寫水仙幅
隂崖雪壓青松折暘谷冰開碧磵流已見華容兩秦媛
玉鬟雲貎作春遊彭年題
月為精魄水為神素質先含雪裏春羅襪凌波斷行跡
誰能喚起弄珠人許子才題
陸五湖松林高士圖(在紙上單條)
清風松下来泠然充兩耳安坐不為動明月涼如水白
雲杳無聲萬籟從此起師道
愛此青松間遺音尋太古惜無知音人空林誰與伍攜
琴坐松下不彈自揮麈文嘉題
五粒松含萬壑聲青山隠隠日初沈那知今古興亡事
畫入幽人手底琴顧德育
晚風初起颯如秋千尺長松翠欲流紗帽葛衣涼似水
不須箕踞與科頭徐士義題
子傳秋山攜卷掛幅(秀汪凝霞墨花二閣世藏)
紅塵擾擾滿人間十日應無一日閒羨却茂林蒼璧下
獨攜書卷對青山嘉靖甲辰臘月師道作
又子傳雲松圖
寫松青雲裏佳色藹成暮松作不老枝人比長年數
跋仇十洲摹松雪沙苑圖(此詩已載前卷)
沙樹歴歴沙草荒江上誰開芻牧場羣馬所聚何劻攘
飲䬴而俯嘶而昂&KR1542;踶浴滚遂且驤或乳或卧或軋瘡
三縱五横烏騅赤兔照夜白連錢桃花鬭文章牝兮牡
未可辨亦莫可識駑與良相骨相肉俱已矣老夫兩眼
徒茫茫但愛各各無拘韁自縱自得肥更光肥哉肥哉
空老死未試何以知爾長我知馬亦待駕御人馬兩得
氣始揚請看溝汗流血漿爭前欲縳左賢王追風逐電
一般走數匹之中當有強余見趙松雪所畫唐馬一
卷縱觀之其態有立者伏者走者飲者浴者歸者嘶者
奔者逸者戲而駢者或寢或喝奮發而生精神而密各
能窮其狀今閱十洲此卷其運墨設色風韻氣骨斷斷
乎自一手者不然何天閑之若是耶時嘉靖丁未仲春
之望許初
仇寔父雪棧圖
王右丞劍閣圖余嘗見叔明臨本乃古尺小幅石田先
生又廣之二圖余皆曾摹今俱不能記矣偶見寔父此
圖不覺有似人之喜因題其上萬歷乙亥六月文嘉
識
又臨池消夏圖
湘簾寂寂夏堂虛竹影離離風外疎煑茗焚香消晏坐
硬黃臨得右軍書師道題
凭闌閒看白鷗飛山色溪光繞四圍六月不知城市暑
逍遙應識久忘機陸安道
余家藏十洲兩幅納涼圖聞之父執沈涵素云是其
迺岳姚禹門太史所遺上有詩斗為文徵仲題已失
去矣今細觀此圖畫橋烟柳韆鞦院落絶似江南春
光景余因改其名目彼時尚有寔父宫蠶圖漢宫春
曉諸卷先後為人賺去思之殊怏怏也萬歷己未
春砢玉識於自韻齋
周幼海題仇寔父山水
雨霽樹如沐山晴翠欲流村深行迹斷五月似清秋
董玄宰題仇寔父仙奕圖
仇十洲蓬萊仙奕圖乃冷謙本謙學小李將軍所謂心
死方得神活仙家之秘藏也仇寔父以趙伯駒為之自
得遠肖
又云仇寔父是趙伯駒後身即文沈亦未盡其法
仇氏青鳥傳音圖(絹素青綠山水人物大軸上張伯起詩今已另裱)
聞說瑤池羅列仙種桃結實成千年仙緣不隔人間世
仙籙時令青鳥傳翰林女弟閨中秀弱冠周郎宰官後
好逑方作百年期一鳳孤飛失其偶青春三復栢舟詩
晨昏泣對襁褓兒鉛華不御謝膏澤金石矢心終不移
屈指於今四十載男婚女嫁嬪風在須知綠鬢未全星
尚見桑田變成海高秋八月明婺星瑤空仙樂聞廣庭
應是一籌添甲子綠雲五道迎三清金光獻壽来瑤島
玉潤稱觴祝難老定知繩武在寧馨清門計日綸音表
右青鳥篇為恒岳世兄賦壽周母沈太夫人六十長
洲張鳳翼
此杜陵内史為吳江沈夫人作也萬歷甲寅秋余即
從彼處周氏得之時吾家方具慶故去其詩焉先是
有仇氏著色白衣大士像無論相好莊嚴而纓絡上
堆粉圓凸宛然珠顆燦燦吳郡丹青閨秀志稱其能
畫綽有父風信哉乃又云律之女行厥亦牝鷄之晨
也意以其善繪春宵祕戲動盈千幅耶然聞其孤潔
獨處日惟焚香鼓琴滌硯揮毫不與夫偶六如居士
所謂間来寫幅青山賣不使人間造業錢者則志贊
云粉黛鍾靈翺翔畫苑仇媛慧心内朗窈窕之傑哉
蓋女手見稱僅僅水墨斯真丹青獨擅者歟玉水記
王履吉倣雲林筆意
高樹覆清溪松亭延落照為問京華人欲返思鱸棹
秋日倣雲林筆意因有所懷賦此雅宜山人王寵
履吉不以畫名此幅乃偶然興到隨筆點染耳然深
得大癡雲林墨外之趣可見高人胷中無所不能從
伯穀齊見之為之心熱文嘉
許元復題椿萱芝蘭圖
莊椿自是長生樹蘐亦能開百歲花更有芝蘭在花下
春風常駐列仙家高陽許初
岳漳餘山水
丹臺高處鵲橋通上有靈源注谷中珠玉滿田金滿室
鐵牛耕種領春風岳岱
岳漳餘題郭少卿隠居圖
太卿别墅清江濆迴溪灌木生晴雲容至琴尊自永日
境幽坐卧皆離羣山堂寂寂奏風竹石林冉冉生蘭薰
秋来乘月理孤棹玉壺冰水懷夫君岳岱
陸叔平自題山水諸幅
雪深一尺強當階盡埋没赤脚踏層冰誅苑覆庭植笑
殺竈下儂眈竒甚成癖雪後作此為友人易新覆花
漫題俚語陸治
萬宇結青蓮一柱三江合日月先到扉烟霞遲明發變
化生雨雲恍惚見開合泠然覺玄理顧問不能答陽
城陸治
林卧忽經載相隨惟白雲芳隂閒度影馴鳥狎成羣攜
席山仍合裁杯月自分何能同調者相與弄天文包
山子
茗外寄幽賞琴中饒濮音一鑑灑毛骨萬象開靈襟蚓
竅戰水火月圓破璆琳餘音與遺味優矣澹玄心
天香書屋圖
五嶺秋清瘴欲消尉陀城外鎖岧嶤金鵝油暖花爭發
玉兔宫寒葉未凋明月自吹靈隠粟白雲誰誦小山謠
天香莫怪誇君采曾躡仙人上漢橋陸治
春城疊嶂圖(欵云嘉靖壬子仲夏包山陸治)
西来疊嶂擁春城出郭徐看島嶼明極目遐瞻青未了
側身高俯綠初平晴巒雲淨空潭影長谷風疎散鳥聲
笑拂當年題勝處青山留得飲中名
疎林峰谷圖
天朗秋高風氣清虛疑遠籟動疎林凭闌極目俯千里
把酒澄懷時一吟淡映遠峰宜落月倦依長谷想歸禽
圖南正好摶雙翼脱骨逍遙違素心陸治
陸包山倣大癡山水
鷄鳴苑屋午靄靄墟烟白市散人跡稀山空翠猶滴
春意
駿馬繡障泥紅塵撲四蹄歸時何太急日照杏花西
秋思
千山秋寂寂萬木葉蕭蕭詩意誰能領歸鞭人過橋
石湖雪
石湖一夜雪朱扉映玉開無人賦黃竹惟見越王臺
烹茶圖
茗碗月團新破竹爐活火初然門外全無酒債山中惟
有茶烟陸治
包山自題諸畫(俱七言絶)
采真瑤島學餐霞洗髓天池煉歲華還指西峰青可攬
彩雲和露擁仙家右題天池仙館向為余家鑒藏
樹樹桃花春雨香武陵何處問漁郎湖山表裏如圖畫
洞口烟霞天一方桃源圖
淇上琅玕落蔭清影消墨礙萬緣輕他時五藴俱亡後
赤脚風梢頂上行包山陸治為筠如禪師作
花邊何處酒家邨竹閣沉隂半掩雲滿地夕陽山徑昃
樵歌隔塢水中閒
叠翠岧嶤倚碧空青娥高髻出瑶宫微風忽動前溪影
山館盤雲舞鏡中
一川落影明霞色萬里蒼茫錯錦紅鏡裏乾坤乍明滅
疏林瑶島盡秋空
翠壁飛泉下急湍谿亭草閣鏡中懸楓林如錦凭欄外
一片晴峰鏁澹烟
匝塢連坡十里隂綠隂深處小橋通平岡宛轉仙家近
雲複山重何處逢
綠樹敷隂翠荇香扁舟十里下横塘白鷗飛去青山暮
落日唱歌烟水長
山齋高控懸蒼壁自有芳雲時卷舒百尺冰簾遮不斷
月明空負夜窗虛
晴嵐雲净空潭影長谷風疎散鳥聲笑拂當年醉題處
青山留得飲中名
綉壁摩空落日低遥扳木末聽天鷄奔流觸石飛晴雪
倒掛懸崖萬仞梯
疎林暎雪見江峯萬叠横奔走玉龍况是晴光開晩照
落霞酣葉錦玲瓏
雪積溪橋行路難蔽天樓閣鎖重巒長途日莫西風急
猶為梅花勒馬看
松下寒泉落翠隂坐來長日澹玄心溪頭定是仙源路
開遍桃花正可尋嘉靖戊申八月既望包山陸治
草綠江南□已催月團今復試新茗知君再看春山屐
虎阜岡頭帶雨來嘉靖壬子友人攜琴過訪試雨前
茶作此後二十三年春復同試陸羽泉重題萬歷乙
亥三月三日也而余八丙七辰矣陸治識
憑江絶地芙蓉起飛閣攢空玉蝀斜席上山河虛萬里
掌中指點十洲花包山陸治畫并題
綠樹沉沉翠靄浮遥山雨過白雲收江深草閣銷煩暑
静倚虚欄聽急流錢穀題
離離楓色動高秋遠黛横空一抹浮我欲揚舲任超忽
浩歌沿月卧滄洲包山居士
罷釣吹蘆管江風裊髩絲此聲人不解惟有白鷗知
西村題
杏花山禽圖(汪氏所藏也禽乃白頭翁)
翠幕羈狂性聞儔每獨驚風雲徒長翼霄漢正懸情不
識上林好還同出谷鳴脩脩頭上羽疑是伴愁生右
壬午在陳湖館中作回首已五十二年矣陸治
山禽只恐春狼籍恨向東風愁白頭(壬申仲秋陳柱題)
甲子新夏客有餽櫻桃者兼遺一雀名曰櫻桃雀遂
圖之以記興云陳柱(附此以見陳君能畫也)
陸叔平畫沙暖睡鴛鴦
匹鳥本來雙交栖情自香日高春正暖天遠晝偏長懶
性迷花醉驚魂逐絮狂不知憨態劇烟水逝茫茫
又錦浪鸂鶒
池上交花鏡裏糚韶華輝映彩鴛鴦風前湛露濛濛濕
濺入儀毛錦浪香包山陸治
又松枝喜雀
春風海屋開華宴手縛蒼龍到席前乘子西池問王母
桑田滄海定何年包山陸治
包山畫練雀粉紅茶花
舌冷風前鳥心香雨後花美人初睡起含笑隔窗紗
又鶵黃花影(此幅乃凝霞閣新築時所懸)
風掉紫微落雨催青蕨齊山窗春夢熟囑爾莫輕啼
又紅白牡丹
芳園爛漫百花枝白白紅紅各有時冶葉娼條均造化
和風甘雨入華滋老夫觀物逍遙地小筆分春竊弄私
日日不妨偷展卷擾人蜂蝶竟何知
又綠牡丹(余攜向南中遺友)
新裁魯縞竊青藍幻出宫粧别樣看鬢妥湘雲渾莫辨
脂凝猗竹映姿寒若從帝子當華讌好向秦樓並倚闌
縱有龜年新協律誰將清調曲中彈
又西府海棠
翠羽朱鈿虢國粧曉来新浴露華香何如馬上東風面
蹴踘歸来帝子芳包山陸治
東風吹墮胭脂淚散作妖花一樹丹可柰五更清夢斷
杜鵑聲歇雨絲寒陳履端題
錦城二月剪春霞斜倚東風酒力賒舞罷昭陽人不見
新粧輕軃碧蟬紗顧聞題
包山自題寫生諸幅(俱七言絶)
夢轉羅浮月二更夜寒風力損花神不禁羌笛鄰家起
吹落庭前幾片春梅花
明妃扶醉打毬回斜倚東風笑未開仙仗欲臨魚鑰啟
六宫齊擁絳紗来海棠
蛺蝶枝頭逢蛺蝶相看應是此花身金屏合舞俱迷酒
錦拍吹香總近人蛺蝶花
輕韶和露染新黃醉日含風暗度香最是月明新雨後
一番膏沐一番粧黃薔薇
翠羽成叢玉作花露杯香瀉紫流霞只愁一笑傾陽蔡
况說相逢衞玠車玫瑰花
交頸鴛鴦並蒂花碧江相映錦成霞天南水盡雲無際
管領秋光一雁斜芙蓉
碧葉圓隂約素英何如寶髻玉釵横當年化作雙飛燕
猶是釵兒未死情玉簪
一架琅玕翠蔓長秋風吹露壓銀牀珠影光寒凝玉液
冰盤香細綻瑤漿葡萄
了蘭圖(余初得一幅八絶者是此後得一幅寫意者詩只六首起句云廣東梁中舍遺我)
客有贈我了蘭開有竒花與凭虛無日不賞酒次隨其
品質會意處乃即賦之積成八絶因圖以為贈嘉靖
甲子七夕包山治
嘗聞東海仙崖種若個分攜西畹香細數花枝參造化
却因竒偶辨隂陽其花出自廣南兩义一花各成竒
偶
不與秋蘭並九英仙葩二八自天成祇緣無力禁香重
幻作骿支駕玉莖每莖十六花花各一义
新裁魯縞袗秋衣肌骨冰瑛酒暈微獨立嫣然風自舉
低迴翻學舞容璣心蒂微紅迎風舞動
亭亭浴露立西清淡薄秋容幻態輕獨有檀心禁不得
一庭香思動蜂嬰直榦玉立露下猶香
王戟稜稜應節分枝枝柔玉級香雲凝粧擬待三更月
露染生綃六幅裙花枝應節六葉叢生
方空輕翼竊青黃製得霓裳稱淡粧香抱幽懷嬌不語
含情渾欲待迎將瓣若輕綃蒂微青黃
瓊榦冰义蘂玉容緗枝香魄引玲瓏分明月下歸環珮
恍似羅浮夢裏逢弱蒂下垂花英若佩
三尺丰標高髻粧兩行釵玉一奩香朝朝擬待烟屏展
徐攬輕羅上畫堂葉過三尺花多曉發左右平分
溪山餘靄卷(欵云辛丑二月陸治為溪陽先生寫)
吳溪陽先生者新安人其所居里名溪南先生溯流結
廬因以溪陽自號歲辛丑吳門陸叔平作溪陽圖貽之
迄今癸未先生下世且十年所矣其長君惟明復匄邑
人丁生補圖於後常挈之旅槖中時一寓目不勝太行
白雲之悲惟明與遊多一時名流競為詩歌題贈而不
佞為記其顛末如此是歲重陽前一日江都陸弼書於
白下長千里石字菴中
溪山不可見展卷見溪山溪山雲霞色是君世外顔
竟陵鍾惺獲觀於林茂之藏林館敬題時甲寅正月十
一日
附谿陽圖(欵云癸未秋日丁雲鵬寫)
返照上高林虞淵自寒沍祗隔一溪雲日聽潮音度
長干釋洪恩
蕭蕭谿上風吹老一楓樹遼陽隺不歸荒雲泣秋雨
勾吳俞策
憨頭陀句恍惚竹橋上深林扶鳩杖(其丁元薦長孺詩不及錄)
康虞先生攜此卷北遊余得題識其上今八年矣乙卯
與蹇叔重遊此中再請披閱已乃復康虞曰君圖不忘
先孝也何幸得嗣君雍侍側因樂而書之萬歷四十
三年十月遂州鄭芬識
崇禎戊寅冬仲獲觀此卷然包山尚有溪石圖文徵
仲隸書溪石記為新安吳氏作乃康虞蹇叔俱與余
有舊見圖如見其人也方流折玉者識
謝樗僊山水長卷
明嘉靖廿六載丁未吳門六十老人謝時臣遠遊吳楚
登太和次大别梯黃鶴涉匡廬下揚子江舟中推篷取
興敢與谿山寫真積成長卷計三幅遙寄嘉禾少溪草
堂少溪賞識名家此筆得所歸矣
余向有樗倦所畫乾坤四大景為匡廬泉泰山松洞
庭秋峨眉雪及仙山訪弈鹿鳴圖等幅莽蒼酣肆之
筆大類石田艾齋玉水記
謝樗仙自題諸畫幅
樹杪重泉雨氣涼浴鳬飛鷺滿瞿塘杜陵新譜漁家傲
竹笛聲傳到草堂
貧居不借江湖重塵俗無榮杖履輕鬢入星霜風月侣
閒題山色與泉聲
雪滿青山罨畫船中流泛泛小如蓮無端棹入冰壺去
一片清寒萬里天
酒清花綺雪交加睡足春宵春夢賒半夜湖風打窗紙
不知是雪是梅花(嘗見眉公寫此詩想本此)
秃穎殘煤筆陣狂蒼柯白石意蒼蒼一從誤入珊瑚網
却與明珠鬭夜光蒼柯白石倣梅道人戲墨
羅浮仙子會湘妃同駕蒼虬海上歸環珮鏗鏘明月下
翠濤和露濕天衣歲寒三友圖
疎影横斜月色微霜禽粉蝶兩依依一聲悲角山城起
人在西莊正掩扉畫梅
樗仙夏景山水
碁局堪消暑涼隂滿座隅長安塵土思不上隠淪裾
又草堂雲樹圖
碧山丹殿捲虛無百里春帆下五湖白日草堂雲樹午
風流如見輞川圖謝時臣畫
卧君山窗下山鳥與我言清風何飀飀松栢中夜繁久
遊失歸趣宿此似故園林烟横近郭谿月落古原高
陽許初書
彭隆池畫樗仙圖
遠峰疑著雨高樹若含風水墨傳神妙樗仙繼石翁
居士貞瀛州圖
千山罨畫捲飛樓樓外寒泉百道流莫笑老夫心遠大
曾將清夢到瀛州居節
又村居圖
茒詹日暖燕交飛雲過牆隂滿翠微中酒經旬掩關卧
蒼苔渾欲上人衣商谷居節
宋石門西方三聖遊戲園林圖
無量壽佛勢至觀音衆生慈父誓願弘深應機廣度悲
智同心或遊池沼或戲園林隨順根器善誘規箴上智
了達中下沈吟再喻再攝咸使歸欽一即一切萬象森
森一切即一互顯互臨長河酥酪大地黃金惟心惟佛
過去来今天地髮僧祖玄(即宋旭)
义天台小幅(欵云萬歷壬午腊月八日宋旭作上有眉公題)
夢遊同汝坐莓苔瀑布懸崖萬丈来夢裏瀑聲還撼夢
不知真個到天台送編通遊天台作陳繼儒
給菴圖偈卷(并叙)
吾崇廣福寺有彬上人者邑之沈氏子生而儁偉長慕
空宗年甫二十餘即探歴諸山訪參知識務求證悟未
少間息邇者崇福寺野雲禪房啟演經期請延四方名
德而彬亦與焉有首座近玉禪師乃先師玉芝老人之
上足也風儀閒雅宗教該通一時同門罕出其右彬乃
傾心師禮事之咨詢法要朝夕無怠禪誦之暇復手書
圓覺經一部以為佩帶持習之資玉師知是法器屢决
所疑儲以印可遂為更名曰明宗字之曰了義蓋取圓
覺一經之旨抑以冀其永荷天池之正法也曩因白蓮
寺南詢本禪師贈以給菴之號每欲結菴於天池之側
以為依栖之所而海印居士雖為廣其說矣然天池支
𣲖尚未之能悉爰索余圖偈用表而出之乃為之偈曰
曾聞長者創祗恒多刦勤求結勝緣八部天龍常擁
護世尊說法顯真詮自從大教来東國財法兩施無間
惑爭似沙彌出世心少年學道徧參尋尋師不憚山川
杳幾處瞻依窮論討聞昔天池闡正宗每恨無緣一快
逢但得此心能了悟誓使羣迷咸濟度慇懃久禮讚空
王天與良緣遘此方此方高會皆尊宿座上高僧稱近
玉語嘿幽閒儼玉芝信是當年親執持執持芝老歸常
定復引兒孫聫慧命傳法須憑嗣法人巍巍龍象得僧
彬歌貝泠泠容濟濟直下印心期爾始好從圓覺證心
空得本何愁末未通事理雙融真不二曹谿一脈天池
是天池法脈鎮長流流遍天涯潤不休普願衆生霑一
滴慧眼頓開明歴歴祇今正法陵夷久知爾妙年能抖
擻粗糲衡苑須適意備行不在莊嚴地即看當時須達
拏黃金買地若為圖何如栖息林泉下擬作天人師丈
夫時嘉靖乙丑秋七月望日景西居士祖玄書於文
嘉道埸
海印給孤說延秋吳一桂圖
開秋玉衡指於太白水天晶瑩浩淼余俯仰區中頓覺
塵霽喧息偶從泖上乘扁舟訪我景西居士於語溪芝
溪之間適居士飯僧薦母名德雲集厠法席之左有法
彬上人者僧相俱足梵唄朗暢緇儀楚楚煥如翬如一
衆屬目真叢林之鸑鷟也居士謂余曰此上人妙齡精
進數數親近老宿將来安所量也願假一言以品藻之
堅翼其白行如何余辭曰古人目擊道存固不當斧鑿
混沌以喪其真也明日上人介居士請於余曰南詢本
禪師標貧子以給菴之稱未竟其說敢乞片言便朝夕
顧名思義何慶快如之積念久矣幸無嘿嘿為也余曰
子欲聞給菴之說乎昔須達長者財富無量藏庫充盈
從一國土至諸國土凡貧窮伶仃顛沛罔賴者隨其所須
恒滿其念非獨一世之劫為然緣其宿植德本以致生
生充裕博攝困乏遂有給孤之名由是根熟願酬正值
釋迦如来出興於世布金買地建立精舍普供三寶人
天尋憶往念獲證初果豈徒然與子既以給菴為號豈
能萬一如須達長者之布施乎曰無曰子已知無尚當
有進於彼也且財法二施法施為上彼之財施雖永久
輒能潤澤人間枯槁其視地上應化大士能以種種珍
寶積滿三千大千世界及普遍恒沙國土又當云何大
抵財施之資益也有封法施之化導也無盡又况住相
有得之布施與不住相無得之布施大相懸絶不可算
數譬喻子誠能發大願立大誓以悟為期無負此巍巍
堂堂之道貌則一經行一習觀一慶讚一一如法使見
之者輒生歡喜心而消其塵慮又終必能荷擔如来一
段大事續諸佛慧命其為布施不既多乎則子與余逮
景西居士永為大乘伴侣矣母竊自諉日住於給孤園
給菴為號不為分外也無復俾人誚予曰大言詹詹不
應以大海納於牛跡蒲團之上善思維之是為給菴說
嘉靖甲子中秋之吉海印居士方道成書
汪南溟司馬肇林社記(文水作圖合前卷)
余始事佛延胤公主肇林胤公兄事珂公同受天池衣
鉢余因胤公紹介逆珂公其徒正觀明宗德斂從珂公
至胤公亦紹其徒文溥文徹文言文濬與俱来至郡中
則自如德昂郊勞如禮會祖意自唐昌至凡十有二人
分席而居諸法衆皆供役余在告屏跡谼中珂公不得
余俱相期給夏以待既就席日講楞嚴經於是洪吉明
理以下有餘曹以聽法至真海覺辨以下十餘曹以修
供至榗紳學士至者則方定之詹東圖陳仲魚方獻成
方君在方羽仲鄭夷吾程子虛吳無懷吳延秋吾弟仲
淹仲嘉山人則吳仲足余病間如得問法珂公至人寂
然無思公雅言自思惟入思之不得猶必蓄疑而通焉
醫者以藥藥瘍善矣不瘍而螫身以售惡用藥為不得
而疑視不瘍而螫等耳珂公謂否不瘍不藥唯至人能
長者宜未及此瘍而内藴不治將深即不深瘍如故也
發而决之瘍乃已譬之精舍業已歴堂皇窮奥阼無問
入門垣以外曾未得其門猥云居其宫而有之則臆說
耳何以故無人故也善乎洪範有言思曰睿睿作聖夫
非右券乎哉寂然無思則聖者事余謂諸佛無法法在
遺經中世絶學從心開我佛土法惟心造為得其宗彼
直將以無思無為知無見為見開宗蓋自此始末流乃
復挾小知操獨見愈益支離惡門而鑿坏惡苦口而設
醴何為者也珂公謂經以筏喻利涉將必由之亡楫而
筏不前宗是矣故瘍則有毒門則有樞潰毒運樞宜無
濟長者獨窺要𦕈猶不離乎文辭棄楫中流取辦一葦
抑或繫筏川上而橋足以求前皆誖矣余唯唯蓋將自
無知無見者求之會詔趣行不得請竊念班白且至柰
何舍無礙而就不堪兩公語余有身為患一也善則以
不堪為無礙不善則以無礙為不堪蓮出汙瀆不濯而
芳蓬生麻中不扶而直長者蓮也豈必擇地而宜吾儕
猶有蓬心願無忘此念耳衆曰善隆慶四年七月朔
日毘師曼室著(汪道昆印)
東林清絶地西土蔚藍天列嶂千山合羣峰四望全宰
官捐淨土長者布金錢闢地依青嶂開池種白蓮招尋
来惠遠放達任陶潛說法窺三昧談空証四禪慈雲三
伏度法雨一幢傳象外清涼界山前水月懸聽經馴慧
鴿施食下饑鳶寵命徵安石文章老惠連未須論去住
同結上生緣宗公為妥山法師弟子余兄首事肇林
延妥山說法則宗公與俱宗公能詩善顔魯公書不佞
則以沙門惟談心印求証果以此為兢兢宗公所務者
得無在外乎不侫望宗公者深故為綴數語如此藥師
汪道貫書
三月蓮花社同禁雲水足空瓢自汲泉敝緼深懷玉露
頂夜經行拾枯午炊粟牽纏笑返余何日忘拘束荆
南山中人員珂
肇林社中送慧空禪子歸語溪兼簡同參石門居士曹
源一宿覺今子復何如聽經来白社洗鉢臨清渠妄銷
真不立六解一亦除夜參忘壁觀晝卧學空書論心千
里外彈指三月餘涼飈動歸思白雲生郊墟卓錫語溪
月先達故人廬肇林幻居子祖允
中巫初結社緇素百人来慧遠遇斯度東村見復開鳥
馴分石供花雨說經臺自媿陶元亮聞鐘駕未迴錢
珠道人王仲房
齊代餘華刹明僧舊草堂沈居寧有劫閱世自無量靈
氣千巖紫慈幃萬木蒼行持空寂住何處不清涼慧
空上人避暑之栖霞吳門謁予索贈言漫綴司勲皇甫
汸書(前有文五峰畫又宋石門為化儀作少室圖)
彬公一字化儀又號慧空克振宗風傍通翰墨與先
君子最契合所遺手劄有謝西房種竹索素手卷題
詠薦吴興周玉湖作畫皆韻事又一劄云貧衲七八
載居少室接見皆清曠之士後歸梓里復溷常流恨
不能即去山中燒折脚鐺煑菜度日不被世間籠繫
纔是云云遂别赴雙徑出給菴圖偈諸卷遺先君先
君歲供白粲燈油凡十餘載又慧空之侣慧鑑係龍
淵壽堂高足善博古為吾荆翁忘形交其遊峨嵋有
諸名宿送行卷文休承項子京為之圖焦弱侯陳眉
公為之記篇什甚繁亦老去歸先子每松窗靈石畔
展閱諸卷如對青鬱鬱焉後余在東省遭艱被宵人
罄齋頭物二上人所遺亦失去可勝悵悵然以法眼
視之直如露亦如電也解脱月菩薩弟子汪砢玉
識於密訓頗梨間
珊瑚網卷四十一
