珊瑚網卷四十二
明汪砢玉撰
名畫題跋十八
文德承畫萬壑松風
汪玉水購得文五峰萬壑松風圖從下數上凡五層第
一層大松四樹踞盤石而生石根横一平橋橋下湍流
潄雪碎石滿磵第二層略見山脊錯落布中松五六樹
樹根一老獨坐又二行者在松徑松間有亂流滚下第
三層作小中松四堆在平岡上岡左右嵯岈露山脚犬
牙相錯水淙淙其間一老者趺坐而琴一人倚樹而聽
又二人促坐對語第四層寸樣小松三四帶雲氣雜之
上作尖峰七八座左右各取勢為之峰罅迸瀑五處第
五層削壁直下上下大小松樹皆披拂震動之象余王
叔明臨展子禽北風圖筆法如此此等大局面畫非經
著意布置與陶鑄古人法中者久未易窺其籓也竹
懶李日華
余又有驪山弔古圖五峰自題用董巨法珂玉記
谿山仙館圖(欵云隆慶戊辰九月五峯文伯仁寫)
樹林深杳隔洪崖五色霞屏暎日開錯認桃花源上路
不知真館是蓬萊彭年
獨向山中訪隠君行窮千澗水沄沄仙家更在空青外
只許人間禮白雲文彭
文德承寫深山獨步(欵云嘉靖庚戌春仲文伯仁)
欹枕亦吟行亦醉卧吟行醉更何營貧來猶有故琴在
老去不過新髮生山鳥踏枝紅菓老家童引釣白魚驚
潜夫自有孤雲侣何必王侯知姓名(自題)
山隠幽居雲木深烏啼花落書沉沉行人杖履多迷路
不是書聲何處尋舊吳彭年
又青綠山水
山青雲白水拖藍綠樹黃茒小結菴只有紅桃霞一片
令人對景憶江南五峯文伯仁
嘉靖丙寅春日友人金白嶼出素紙索畫於席上草
草戲筆觀之者勿笑耳伯仁再言
又秋渚拂釣
淺渚横洲白露溥秋風蘋蓼水邊灘釣竿静拂珊瑚樹
雲歛青山倒影看丁未五月十又二日五峯山人文
伯仁後有文休承題云疎樹罩烟薄霜溪拂鏡寒城中
有塵土寧肯上漁竿
又寄山圖(此幅向為余家所蔵)
萬有俱空寄是常青山處處住何妨一衣一鉢蕭然在
大地真為選佛場(潛菴改號寄山今日過訪因為寫圖并賦)嘉靖丙辰春
仲十又七日攝山老農文伯仁
五峯自題畫幅
雨過峯前玉一灣綠陰垂幄蔭潺湲不辭拄杖沿流去
為愛虚亭貯碧山
白雲重叠山千仞松樹高低澗走虹獨坐茒簷無個事
漫看雲壑聽松風
秋林斜日碧山遙鴈影排空暮靄消寂寂虚亭斷人跡
晴波涵玉望迢迢
鈎輈啼徹雨初收隔浦千山翠欲流有約吟詩過橋去
風烟極目總宜秋(此幅余以陸子剛玉玦與松陵吴益之交易者)
文五峯自題畫梅
自誰剪玉粘枝白儘有清香入坐幽若使西湖貧處士
臨波對月總悠悠辛丑冬歸自燕臺塵土之懷偶爾
弄筆不覺頓釋
江南一枝雪旖旎春風前莫遣金尊歇愁聞玉笛傳
顧聞
杜甫詩成東閣林逋夢繞西湖雪冷霜濃香重須知鐵
幹冰膚文彭
香滿疎簾月滿庭風詹鳴鐵研池冰夜寒人静臯禽語
却憶羅浮雪後登彭年
雅負冰霜操終成鼎鼐功穠芳何足比祇自媚東風
糓祥
風傳玉圃香雪映瑶池色絶塞人未歸胡狀坐吹笛
文嘉
一雪垂垂合凍雲疎枝繁蕊玉增神可憐五月江城笛
吹散香魂奈爾春周天球
寒夜烹茶掃雪餘空齋人静意何如最憐疎影横斜處
燈火微明紙帳虚朱朗
孤山月透疎疎影庾嶺風飄冉冉香開處能催何遜賦
飛來還點夀陽粧金用
照水扶疎影臨風慘淡香高樓明月夜玉笛按新腔
錢穀
高齋雪霽淨無埃萬玉玲瓏帶月開疎影只宜何遜賦
清芳疑是洛神來顧雲龍
右題梅花詩十首皆書於五峰畫梅幀上秋日漫爾
書之歲在丙辰南屏翁志
文夀承題畫蘭竹卷
偶培蘭蕙兩三栽日燠風微次第開坐久不知香在室
推窗時有蝶飛來西齋半日雨浪浪雨過新梢出短
墻塵土不飛人跡斷碧陰添得晚窗凉余性喜蘭竹
每見古人所作輒欲效之然不能得其彷彿暇日偶想
像寫此數幅米老所謂若見真跡慚惶殺人者也時
隆慶壬申三月廿又七日在燕山寓舍作書於後三橋
文彭
又題水墨牡丹
傾國初舒豔凌波尚怯寒春光兩相競併作一時看
又題畫榴
秋霜凋百卉錦顆有安榴還應兆多子積美生公侯
又題水仙
玉為丰骨翠為裳麗質盈盈試淡妝最是雪殘春欲去
滿庭明月自生香三橋文彭
文休承倣米雲山卷跋
米氏雲山余所見者大姚村圖是石田臨本海嶽菴圖
是先待詔所蔵後歸之陳道復道復亦歸之石田瀟湘
圖是孫鳴岐物後在中書舍人王子貞家苕溪春曉乃
王吏部酉室尊公欵鶴所蔵陳氏又有在大姚村妹家
絹本小横幅皆真蹟最後見杭人一卷則青綠紙本尤
為精絶其餘所見雖多要亦不能出此上矣己巳秋余
來苕溪所居日與道場山對所謂西塞山碧浪湖及松
雪之水晶宫無日不接於目況以冷員散職居此真足
以蕩滌胸中塵土萬歷丙子六月偶用米法寫此聊自
遣興而已不足以追蹤其萬一也茂苑文嘉在耆英
堂書
米南宫真跡所見不過二三卷往從西吳閔氏見者大
率與文休承所臨本相類吳文定有題語嘗記誦其詩
云雲山烟樹總模糊此是南宫鶻&KR0691;圖自笑頂門無慧
眼臨窗墨迹淡如無苕上人蔵畫絶少惟此人共賞之
余得一目甚幸甚幸休承是作不特墨氣之佳而八十
老人用筆精妙可方駕南宫即友仁出亦當退舍也六
止生周天球題
文水倣着色米氏雲山
此予少時筆也時年少氣銳刻意欲追二米而及之又
見元章苕溪春曉於王吏部處而吾家所得海嶽菴圖
為小米真筆朝夕展玩至忘寢食恨束於時學不得大
肆其力今年力漸衰雖頗知用筆破墨之法而精力不
逮往時偶展此卷惟有浩歎而已因書其上以志余之
感時萬歷六年戊寅十月四日茂苑文嘉
文水寫杜陵詩意(掛幅諸詩即題其上)
石出倒聽楓葉下櫓搖背指菊花開(杜句)嘉靖己未十
月望送子庸往金陵茂苑文嘉
秋風去秣陵楓葉江頭赤欲識别離情一吸盡一石
文嘉
鶯花迷故國鵬鳥飛南溟八月秋風急家人側耳聽
陳鎏
歲晩送千里林間飛一葉如此不歸來大川當利涉
陸師道
月白石頭城送客渡江滸飛夢逐江風依稀聽摇櫓
張鳳儀
綠酒朱絲琴送君清江涘别酒薦離觴殷勤勞五指
彭年
相送城西隈離心落葉催寒雲渺江滸飛逐片帆開
朱朗
文休承三梓圖
三梓蒼蒼存手澤荒祠過客每懷賢黃家舊物徵遺紙
為寫虬枝插紫烟范祠三梓相傳為文正公手植予
每過輒徘徊其下不獨以其樹也忍齋偶以其先公所
遺舊紙索畫予重其能寳愛世物為寫此圖再賦短句
嘉靖乙酉春三月廿五日文嘉
又蘭亭圖
曲水蘭亭宴風光屬暮春豈惟酬勝賞聊用樂嘉賓酒
罰杯無算書成筆有神翻憐金谷會回首跡俱陳
又西湖圖
一段西湖趣居然入畫圖羣峰皆著寺畔岸獨飛鳬宿
雨花應亂斜陽樹不孤果能移至此日日許來無
又夀意
綺宴開晴晝青鸞下紫霄麻姑來擗脯嬴女解吹簫麗
景添春酒回風拂步摇何須羡蓬島滄海自新謠
又歸隠
歸來三徑未全荒拂拭重開舊草堂棐几净揩平似鏡
硯池新浴粲生光客來親戚情多悦老去詩篇意未忘
莫道歸遲遲亦好猶勝終老滯他鄊
休承倣倪元鎮山水
高天爽氣澄落日横烟冷寂寞草玄亭孤雲亂小影
文嘉
落水照秋色悠然江上亭紅塵當少客此地少曾經
文彭
薄霧席疎林峨嵋江上青山公歸去晚秋色在空亭
陸治
題秋江獨釣(此幅乃文水遺先子者)
秋老木葉脱江空水氣寒長安有塵土不上釣魚竿
文水自題諸畫(俱五言絶)
曾見尚書筆依稀二米間戲將烟雨意擬此越中山
青山不遠世人自遠青山江上茒亭子清風日日閒
日落遠山紫雨餘湖水平扁舟泊芳渚竹裏亂啼鶯
四月綠陰成喬木下清影何處鳥啼花山人酒初醒
山徑有柴關蕭然草樹間倚闌無一事静看鳥飛還
江岸草蕭蕭江雲亂眼飄無愁茒屋底痛飲讀離騷
日落暮山紫江深草閣寒尋詩得佳侣相對倚虚闌
叠嶂千巖轉迴流九曲灣石橋閒立處常聽水潺潺
雨餘飛澗急樹葉總蕭蕭欲覓揚雄宅衝泥過小橋
高天爽氣澄落日横烟冷寂寞草玄亭孤雲亂山影
雨過山含翠迎風樹作秋世情方擾擾消盡一溪流
風定溪如鏡山明翠欲流扁舟乘興去應過白蘋洲
雨餘沙磧明風起波紋亂何處棹歌聲孤舟倚頽岸
日暮鳥飛還虚亭落木間遥看烟歛處一片雨餘山
竹晩鳥啼寂秋清山影寒黃陵泊舟處愁下鷓鴣灘
幽居深竹裏萬玉四山攅輸與高樓客憑闌獨自看
夀承題休承畫
竹樹陰圍合孤舟盡日閒雨餘溪閣上獨對一青山
休承自題石湖畫(四首)
范相祠前水接天越溪莊上柳如烟石湖盡是青油舫
不數西湖有畫船
補陀巖下石梁横醉卧能令萬慮醒亦有蒼苔昏日月
只無江峽闘雷霆
行春橋影卧長虹落日波摇萬頃紅山似蓬萊人似玉
杖藜徐步水晶宫
拜郊壇迥插蒼天茶磨峰高凌紫烟一線太湖雲外見
萬家燈火望中懸
倣叔明谿山高逸圖
黃鶴山人骨已仙圖成高逸尚流傳閒窗彷彿追遺法
敢謂風烟似輞川舊見叔明谿山高逸圖因追寫此
紙深愧不似也萬㦄戊寅殘臘文嘉
文休承山水(水墨山水掛幅嘉禾汪氏鑒藏)
碧山雨過翠烟濃綠樹微微動晩風雲護仙宫瑶草滿
古溪深處小橋通文嘉
重巖噴飛瀑清風生古松相攜過橋去此興有誰同
文彭
又題四景幅
詩翁㨂得雪中天雪淡梅清伴凍肩吟思一腔何處見
蹇驢寒迹裏湖邊
清溪曲曲抱山斜山下虚亭小隠家車馬不通人境寂
疎林落日自交加
青山隠隠水漪漪映樹蘭橈晩更移一縷茶烟衝宿鷺
無人知是陸天隨
千章林木擁招提林外平湖正渺瀰曾是秋來胥口見
一痕山色淡修眉
桃源圖
偶然避世住深山不道移家遂不還却怪漁即太多事
又傳圖畫到人間
赤壁圖
秋清山木夜蒼蒼月出波平斷岸長千古高情蘇子賦
東風誰更說周郎
林泉高逸圖
蒼苔白石水𥻘𥻘雨過輕風不動塵攜客共尋溪上樂
水邊林下作閒人癸丑四月晦日與和仲同坐停雲
館中漫為林泉高逸圖并賦小詩為贈茂苑文嘉
休承自題山水幅
不論二米與房山巨眼方知破墨難曾是扁舟停北固
夕陽江上數峯寒(辛酉臘月七日文嘉)
清絶倪迂不可攀能將水墨繼荆關疎林斜日茒亭外
一片江南雨後山
漫將水墨結清緣寫法應從懶瓉傳大似輞川斤竹嶺
疎筠斜日鎻寒烟(辛未七月朔文嘉)
山齋雨坐漫焚香几淨窗明竹樹涼午睡起來無一事
自翻殘墨寫瀟湘
虚齋日午酒初醒殘墨餘香入硯屏小樣吳箋瑩似雪
自臨南牖寫黃庭
湖波如鏡繞山斜巖下鷄鳴有隠家與客相攜過橋去
綠陰清絶試新茶
四月流林細雨餘高柯新竹滿幽居焚香燕坐心如水
自捲湘簾閱道書
清陰寂寂水泠泠日落羣山四面青記得滁陽行樂處
峯迴路轉有虚亭
沉香烟暖碧窗紗綠柳陰分夏日斜夢覺只聞鈴索響
不知山鳥啄枇杷
幽軒正傍碧山開長夏清陰覆綠苔軒内主人今六&KR1030;
推窗閒看鶴飛來
太湖石畔種芭蕉色映軒窗碧霧摇瘦骨主人清似水
煮茶香透竹間橋
不著蓑衣坐野航白鷗流水帶殘陽渭川漁父休相妬
只釣銀魚不釣璜
罨畫溪山罨畫亭水風窗戸不須屏荷花一色烘雲錦
圍著仙人是醉醒
青竹長竿白鷺磯碧江還映綠荷衣憑將此叚閒風物
遮掩人間是與非
三竿紅日一庭苔山鳥聲中醉夢迴不是道人猶未起
年來白眼亦慵開
遠山淡淡翠眉低疎樹離離帶淺溪滿目秋光無著遠
夕陽剛在小橋西(茂苑文嘉)
急雨翻盆澗水喧黑雲堆墨暗前村衝泥不怕危橋滑
要聽揚雄講法言(此幅久在凝霞閣今已易去)
年來觀道漫澄懷長日焚香閉小齋秋到梧桐深幾許
碧雲如玉朗空階
品泉煮水陸鴻漸墨妙筆精王右軍煮泉寫帖關幽興
白日看雲懷二君
又落英圖
花落江堤簇煖烟雨餘草色遠相連香輪莫碾青青破
留與遊人一醉眠文嘉
文外翰寫松壑虎嘯
吳之西山舊無虎戊戌之春忽横行林間因尋先人葬
地與宿田兄同經其間且怖且行道逢山農多能形容
其威猛作山有虎二章系於圖後歸之宿田云西山人
家傍山住唱歌採茶上山去下山落日仍唱歌路黑林
深無虎慮今年虎多令人憂遶山摶人茶不收墻東小
女膏血留南村老翁空髑髏官司射虎差弓手自隠山
家索雞酒明朝入城去報官虎畏相公今遊走西山
有虎動成羣小兒夜啼争撞門衆中最猛說白額當晝
磨牙當道蹲腥風衝人行不得行人出門便愁食青天
白日奈爾何老夫却愁陰類多長洲沈周
成化十五年後十月常熟縣有虎來尚湖居民及其
半濟殺之以送之縣縣復獻之府人莫以為異也因
而作歌以紀之寫附此圖之後
昔聞虎渡河去今見虎過河來深林幽谷不肯住青天
白日來此胡為哉昂頭豎尾不聞吼頃刻便能登崖走
健兒操舸徑乘之長篙殺之如殺狗曳來大道腥風起
此畜袪除人盡喜縣官見之心亦驚連呼壯士有如此
祥耶異耶人籍籍獻之大府喧自息府中諸衙競臠分
髑髏為枕皮為席食其肉寢其皮虐人之報當如斯嗚
呼虐人之報當如斯為人之上者寧不思李應禎
何人捉筆圖猛虎出山眈眈氣猶怒即欲當前一梃之
自笑書生不能武亂山西繞洞庭波山下争傳虎迹多
千年故事劉昆得何日離愁還渡河予書題虎圖實
與石田同一感題之意宿田翁語書之予何可辭萬歷
乙亥仲夏十有一日文嘉錄於蔭白堂
文水蛺蝶圖
薝蔔花開香霧裏竹窗幽鳥勸提壺閒門盡日無人到
自搨滕王蛺蝶圖丁酉歲文嘉
閒庭不種凡桃李春去初開白玉花午夢醒來看蝶舞
只疑身世在南華彭年
長日小庭隈幽花似玉開翩翩花上蝶應似竊香來
糓祥
梅雨絲絲潤幽花白白開乍晴香更遠蛺蝶過墻來
文彭
瑶圃仙葩白雪光瓊鬚鳳子薄雲裳暖風勾引到花傍
翼粉褪粧深點玉舞衣生馥暗栖香輸到輕粉翅顚光
師道(餘題者尚有十數家)
文休承作蛺蝶圖蕭遠高逸非近世丹青之士所得夢
見也同時題咏並濯濯名流今不可復作矣此扇出入
懷䄂彷彿猶生薝蔔香也王穉登
休承寫生諸幅
疎枝冷蕊散寒香一樹垂垂映草堂輸却逋仙有新句
水痕清淺月昏黃畫梅
奕奕幽蘭傍砌栽紫花綠葉向春開曉涼庭院微風起
吹逕清香度竹來墨蘭
幽蘭奕奕吐竒芳風度深林泛遠香大似清真古君子
閉門高譽不能蔵又
誰見凌波自洛川海棠婀娜更嫣然山齋坐對渾成惱
國色天香共可憐寫水仙西府海棠
初聞絶塞歸番使見蔔萄入漢宫彷彿湘娥垂曉珮
團絲碧玉掛玲瓏蔔萄
錢磬室梅花鍾馗(欵庚午臘月廿又四日寫錢榖)
英風蓋世正氣近真民間柱石先朝直臣虹飛寳劍邪
不敢臨百千妖厲化為空塵悟因弟子贊
又樊川詩意(入細青綠山水)
南陵水面漫悠悠風緊雲輕欲變秋正是客心孤迥處
誰家紅袖倚高樓(欵云乙丑冬十一月既望寫樊川詩意錢榖)
右樊川詩意宋顧大中曾於南陵巡捕司舫子卧屏
上畫此詩意而人不知其名未甚賞譽後為人具眼
者竊去乃更歎息磬室因倣其意作此遂為精絶天
啟辛酉春湯玉林共文氏萬壑松風持來俱有顧硯
山印記余家玉鑲椰盂亦鐫硯山山房愚父子遂得
二畫與盂供一室恍身在顧氏玉泓館不獨樊川詩
意也汪砢玉識
又蠶桑圖(欵云甲寅二月十日寫錢榖)
衣被深功蔵蠢動碧筐火暖起眠時題詩勸爾加餐葉
四月吳民要買絲文嘉
春到桑桑葉漸肥須筐高疊露華歸金刀切罷蠶眠起
翹首迎人似訢饑彭年(此幅凝霞閣最初收藏)
青門沈仕鴛湖圖
鴛鴦湖西西板橋出郭移舟路不遥落花風起三春杪
新水門閒五柳條在藻儵魚濠濮想臨流蘭佩楚人謠
懸知舊是龍蛇窟每見波濤夜動摇戚元佐題
夷門侯懋功南湖禪舍圖
春晴野寺綠陰濃蘭槳湖南碧水通竹淨房櫳開士榻
花深臺苑梵王宫微風僧晝鐘聲徹落日山門塔影空
自愛禪棲同惠朗一方新月坐幽叢(樵溪山)
項子京荆筠圖卷(前有荆筠圖三大字為乙丑秋七月王穉登書)
入林聽擊竹選地静班荆龍淵慧空上人持素索余繪
荆筠圖為友人世賢汪君而徵其别號者遂併題一聯
以呈手眼云墨林項元汴寫於攖寧菴
余家季父畫蘭竹樹石頗妙絶至山水間亦佳勝然
求完璧甚難惟此卷墨氣筆法俱自有神當入元鎮
孟端堂奥矣是或緣慧空上人之請而荆筠翩翩典
雅足可重之謂耶荆筠其寳之萬歷癸巳八月潮
日項德裕識(君卿父)(梧下生)
芳洲一水長種竹繞滄浪不雨朝常暝非烟夏亦凉采
枝為杖紫裁籜置冠黃試待花成實青冥下鳳凰伯
榖王穉登
憐居點筆寄滄洲烟雨瀟瀟滿紙秋何日當攜葛陂杖
御風還作渭川遊凌虛張鳳翼
翠葆摇風鳳尾分秋聲萬斛隔窗聞庭除石友兼花客
日日相看對此君吳門周善繼
蕭蕭風雨滿滄洲帝子凌霄玉佩秋雲散楚天今夜月
田君好共此君遊神卿蔣元龍
一𣲖湖州畫裏詩娟娟風篠兩三枝今朝汶水帆前雨
正是龍孫長籜時(今朝原作朝來)董其昌(此詩已見白陽畫冊)
先子愛荆字世賢别號荆筠山人弱冠時與慧空慧
鑑大洲竹堂定湖諸方外遊因識子京公是卷其初
購之者也後更求子京作愛荆圖倣趙伯駒成青綠
山水欵云墨林子項元汴為孝友汪君寫不知者俱
疑非子京本色焉萬歷丁未夏華亭蔣神卿過訪留
欵三宿臨别次伯起韻題卷至丁巳春董太史玄宰
來吾家鑒賞書畫亦題卷後數十年間得諸名流為
先子增重誠快事也不意崇禎戊辰春遭内外艱營
殯事典質古玩是卷并周服卿號圖被友人強作媵
物愛荆圖為盛氏所覩竟蹈前轍未幾余力索茲軸
歸歴癸未初夏凡十六載矣此友忽持二卷來欲易
余唐六如山水姚雪東畫菜及六几雙繡帨余與兒
淵惟其意而莫違遂復還舊觀庶不致平泉失守遺
憾千古冥冥中或亦禪寂諸老宿之力歟龍惕子
汪砢玉識於韻石齋
墨林畫幅(一題句磴轉懸崖石松聲雜澗淙一題五言絶)
石路少經過山雲自來去為問高人居更在幽深處
二幅久在凝霞閣因先君與項氏蘭臺冀長公酉山
相善并倣梅道人洞庭漁父墨荷蘭石及所書高士
傳俱遺之餘為友人乞去者不少玉記
周少谷寫愛荆圖(圖作山水是服卿所絶少者引首八分體為王伯榖書)
愛爾田家連理枝相看應咏鶺鴒詩懸知弟勸兄酬處
伯氏吹塤仲氏篪張鳳翼似愛荆先生
春風棠棣紫荆花酒滿金樽花滿霞相看好共宜男草
應使君前席上誇王穉登似愛荆先生
連理枝繁拂碧紗深深杯色映紅霞何因鍾得平生愛
重感田家再合花陸士仁為愛荆先生題
隠几先生南郭居薰罏筆格伴琴書鳥聲細碎話不了
花面低徊笑欲舒竒石潄泉呈透漏古藤纏𣗳掛盤紆
小齋清秘多真賞何獨荆枝愛有餘汪愛荆先生博
古大雅有雲林金粟之風特表出之李日華
孫叔達寫愛荆圖(辛丑仲春為愛荆先生寫孫枝引首三大字亦為伯榖行書)
荆花日日好相依爛漫葳蕤勝紫微名𣗳年年人共醉
不妨佳客到荆扉王穉登為愛荆先生題
荆山一片玉無瑕温潤從來君子誇山人執德心相比
豈止春庭一𣗳花陸士仁為愛荆先生題
卷内張伯起即書前詩後有賡題者未盡錄
張古塘愛荆圖(卷首行草欵休休居士申時行為愛荆詞文書)
萬歷戊戌初夏日寫似愛荆先生古吳張龍章
柴門無俗駕客至坐班荆不信塤篪異時聞咏鶺鴒
為愛荆先生題張鳳翼
庭前花發曉霞連露濕丁香紫玉鮮自遇田家兄弟後
穠芳開處有人憐陳叔祼
庭中栽得紅荆樹翠葉離離長自花欲與塤篪同感慨
至今珍重在田家吳門周善繼
駘蕩春光上翠微枝間纍纍綴芳菲願如連理塤箎樂
不為風烟護紫衣長洲陸士仁
昔聞孝義屬君家頃覩名圖誰敢誇獨步尚年堪作主
幽然時對紫荆花梅墟周履靖
沈士蘭作凝霞閣圖(欵云甲午夏日為愛荆先生寫碧霞沈俊)
城南高閣枕湖頭繡栭文璫映碧流石榻漫陳霞作幕
湘簾半捲月為鈎敲詩午夜驚牛斗對客花朝罄鷺鷗
不必然藜竒夢醒一聲長嘯落滄洲梅癡道人周履
靖
日照君家近水樓層櫨曲折宿烟收天香桂子當窗落
霞影蘭蓀倒檻流壁上畫圖皆晉宋牀頭彛鼎盡商周
懸知閒夜茗鐺煖岸幘端為看月留元雅高松聲
莫謂幽棲遠市㕓知君心逸地應偏臺空夕照禽聲洽
簾捲朝陽𣗳色鮮四顧雲霄新氣象一屏圖畫舊山川
翻嫌作賦悲王粲只合賡歌大有年野濱王復元
倔佹雲起五湖東稽古幽歡曲檻中每弄翠樽先月上
暫拈碧篆忽霞蒙春城楊柳屏間綠秋水芙蓉鏡裏紅
更有高齋得清賞品題竒石興無窮澄浦沈瀚
聞君高閣市南頭畫棟朱甍曲檻幽晝信春風吹簡帙
夜容明月上簾鈎仲宣此日空懷賦庾亮當年漫倚樓
肯許一樽同嘯傲貧家亦典鷫鸘裘存素葉應時
聞君饒逸興依水築岑樓簾捲朝霞勝窗披夜月幽登
臨無俗駕詞賦盡名流余愧䋲樞子閒時許暫遊耕
巖散人王淑民(子逸)
石隠稱高尚岑居遠俗氛簷前兩湖水窗裏一牀雲滿
壁惟圖畫充梁亦典墳只應詩酒客可與閣霞羣秋
潭智舷(一葦)
吾翁於城南蓮花濱建閣曰凝霞玉遮君所題也曲
逕臨流重垣幽邃供設玩好花竹扶疎彷彿倪迂清
秘處諸客留贈尚有吳少君詩香來霞上居聽雨看
莓苔項少岳詩風月儘償松菊主溪山不負畫圖人
趙凡夫詩輕風閒落荆花朵倩壓苔牋玉辟邪珠璣
纍纍不止卷中圖句也若閣南為清賞齋貞玄子書
額庭中小山翁手壘將樂靈璧玉峰英德宣城諸石
於水邊藤陰外為木蘭小舫層臺高下宛然五岳在
望翁嘗作記有云吾齋之東磊磊然落落然蒼然黯
然兀然泠然窈窕然為雲為霞為宛虹為隕星似霜
似冰似罏似屏几得羣石争竒獻巧錯落於梅蘭松
竹間如文人之各吐所異耶觀止矣舍此惟有古玉
璜佩可以煥蘚㘭色乎齋東為維摩丈室竹懶作荆
居士傳所云供烏思蔵秘妙佛大士像對之默坐團
蒲寂無音響而旃檀烟一縷出繞竹樹之罅得窺其
蹤者以為蕭然天際真人也惜此時不及圖齋景耳
懷日子玉記
蔣虹橋臨池合作圖
夫書稱魏晉畫擅宋元此人人知之至於書中有畫畫
中有書人豈易知哉徐道冲乃臨池家而好繪事持真
賞齋法帖命余倣臨池合作圖余愧非真畫者第朝昏
盤礴敗筆盈簏年逾八旬粗知畫道與書通耳三吳
蔣乾乙巳初夏識
孫漢陽自題畫竹(此贈余大父者尚有椿萱芝石圖為夀)
一片瀟湘翠若浮數竿蕭瑟倚寒流何人覓得西窗下
六月閒聽風雨秋為懷荆汪文寫雪居孫克弘
董玄宰自題畫幅
米元暉作瀟湘白雲圖自題云夜雨初霽曉烟欲出其
狀若此余從項晦伯購之每有所如攜以自隨至洞庭
湖舟次斜陽篷底一望空闊長天雲物怪怪竒竒一幅
米家墨戲也自此每將暮輙卷簾看畫卷覺所將米卷
為剰物自荆江至巴陵連宵雷雨震盪濤聲澎湃若有
龍欲挾舟而去者今日甫意定遂親筆墨董其昌
湘江上竒雲大似郭河陽雪山其平展沙脚墨瀋淋漓
乃似米家父子耳古人謂郭熙畫石如雲不虚也時
常荆校士歸為寫此并題董其昌
畫家以天地為師其次山川為師其次以古人為師故
有不讀書萬卷不行千里路不可為畫之語又云天閑
萬馬吾師也然非閒静無他好縈者不足語此噫是在
吾輩勉之無望庸史矣乙巳六月舟次城陵磯寫因
臨吳真人書其昌
舟中攜趙伯駒春陰圖趙文敏溪山清隠圖王叔明青
弁圖倪雲林春靄圖南渚圖黃子久二幅馬扶風鳳山
圖共十幅皆竒絶因作此小景記之戊午七月廿五
日望三塔灣其昌
王弇州謂倪元鎮設色山水止二幅余見吳門老僧亦
有其一予鄉宋光禄所蔵當有三本皆謹細有筆墨聊
一倣之世所傳皆寂寥取韵類杜權耳丙辰秋董玄
宰寫
董太史思白山居圖
饑食松花渴飲泉偶從山後到山前陽坡軟草厚如織
因與鹿麋相枕眠董其昌
陳眉公題大士像
音既能觀色亦可聽此何以故耳目無性一根反源六
根常定陳繼儒
又仙人看奕圖
綠髮丹臺坐結廬長松側仙客未通名對奕不相識雲
來棋局暗雲去分黑白獨有雪髯猿旁觀無怖色
又天池圖
春當三月鳥聲忙柳浪參差麥浪涼此日吳閶好風景
僧厨十里焙茶香白石山樵寫并題
璩元瑜湛泉圖
鏡臺澂澈碧天同千丈飛流百道通湛似層冰融大壑
皎如寒月印秋空贈湛泉上人璩之璞
李太僕倣黃大癡山水(此與先子初識荆時見贈)
石流有激湍溪魚無滿尺鈎餌久不施持竿自標格
倣黃子久富春山圖卷
雪消春水動涵光凍柳垂枝未破黃不信滄江有詩句
富春山下問漁郎竹懶寫於澹然無營齋
倣吳仲圭筆意
溪山醒雨天地夢老夫狂吟喚未醒憑仗歸來江上鶴
浮雲冲破見疎星積雨中倣梅道人日華
秋崖霜樹圖(此贈余為號者并前後多未及入畫膢正續)
松屋吹烟朝一縷自吟風雨重陽句意中景物落空寒
點筆秋崖寫霜樹片雲忽墮東陽堂收拾溪山入縑素
瘦笻倚壁何所為手削藤枝作談麈日華
雲裏漁竿圖(淺著色掛幅此欲遺本省張撫軍者以余好之久留齋頭累月)
矗天霞柱領東南潄雪飛泉下急灘渾俗有時還遠俗
直從雲裏弄漁竿癸亥收燈後作日華
題畫
春蟲&KR0609;&KR0609;撲窗紗修竹庭前啼曙鴉昨夜空階墮明月
幽人驚起嗅梅花竹懶翁
李珂雪江干七樹圖(欵云癸亥暮春為玉水親家寫李肇亨)
披來疑是竹林圖落落人間幾丈夫披拂南天礙斗極
影聯楚澤動江湖昔董北苑有江干七𣗳黃子久諸
人皆為之各出意態不必肖也今玉水拈為畫題余因
為咏之日華為玉水親家
會嘉衫青送行圖
叠鼓津亭曉浮槎霄漢長還應有清夢時一到滄浪
癸亥初夏奉送玉水親家北上李肇亨
又雙松芝石圖(欵云弟肇亨奉夀玉翁姻兄)
雙擎晚翠停仙葆細挹幽香結紫芝
項又新自題山水
雲過釣處峰疑吐石瞰桐江水自灣信手拈來竟誰是
神遊子久富春山倣大癡筆項德新
墨竹(又一幅題云興到不知風起處自有秋聲凑筆來此幅在齋頭被盗)
桐陰洗硯墨生香又道清閒又道忙忙裏閒情人不識
一枝風篠破愁腸為玉水兄寫德新
墨梅(此幅以余奠其先室時過齋頭作此相酬)
憶昔黃昏一枝清瘦有懷如隔但覷寒梢仍標凍蕊慣
曾相識去年折損低枝尚兀自教人憐惜鶴氅尋蹤
蹇驢踏雪何須金勒右未開
明珠斛量粉肥紅綻欲試新粧晴日初烘多情含態漏
洩馨香一春消息難蔵掩芳唇欲吐衷腸未許蜂知
還嫌月缺倚遍迴廊右將開
瓊脂勻搭酒暈香肌韶華一霎皎皎庭前低低墻外疎
狂遶匝曉窗對鏡慵秋見翠羽嘈嘈輕壓纖手簮花
折枝驚起池塘睡鴨右盛開
凋謝南枝雨凄風緊每恨來遲水驛烟波夀陽嬌額一
任分披還愁青子催期又早是羌笛聲悲待等和羹
萬花俱後纔信逢時右開殘
補之有梅花卷上有柳梢青四詞予作此枝追和其
韵似玉水兄郢正弟德新
墨荷(焦墨濃淡成花葉是寫生中最得意之筆)
嬌花迎露發翠蓋逐風狂短棹菱歌處清溪水殿香
無痕秋水映簾櫳翠蓋輕柔弄曉風誰道江清能醒酒
碧波終日照微紅日華題又新畫
項君復初為墨林公第三子博雅好古翩翩文墨間
與余契厚有年每過余齋頭或趺梅根話月或躋松
巔語風或移燈寫石影或剪燭辨花色揮毫染素忘
倦余亦時詣其讀易堂出所蔵書畫玩好鑒賞不休
意甚洽也不意癸亥冬日余自北還項君已謝人間
世矣為繹韻唁之云斗酒無從共論文廿年雅誼付
斜曛黃金臺去空還我白玉樓成竟召君詩卷曾題
梅上月畫圖猶帶竹邊雲堂留讀易看多構莫歎人
琴不再聞時展其小阮孔彰為余作鴛社圖念斯際
正欲補繪未盡景致恨不即促之與墨荷諸幅俱留
不朽佳蹟可勝山陽之感砢玉記
程大無作鍾山社圖(大無名勝字仲竒歙人作墨山水吳門袁源復著色人物)
竹林人也鍾山侣也流風餘韻正可想見而吾輩且萍
聚焉同調為期素心相照遂於萬歷癸丑秋半望日盟
雞壇首約以課功箴過無浪謔無俗靡繼定以五閱日
一社主人備應用文具花枝茗香作清供友則自舉子
業外詩文書畫琴奕鑒賞惟意所之是日遂集棲賢館
其烟格泠泠步三絶之品而凭几潑墨者為羊關程仲
竒冰襟月懷翛然據石撫流霞者是岐山姜還樸清臞
鶴骨落落穆穆古色撲眉展螭箋記勝者係淳安應紱
說劍風生抽琴雲逸戟髯倫騎鶴客非蘇之朱君石耶
淵淵獨坐奕奕畫龍竒致則潤州吳汝廷咄咄逼人矯
矯繡虎英標則琅琊王伯厚蕉陰桐影間設繩牀清簟
坐隠寂寂手談丁丁乃海上沈仲虞與分水何楚珍也
若予又何知亦盤白石分挹秋色而已至高山流水沉
思忽往木葉脫石氣清抑永豐潘俊甫松風一榻間煮
玉茗以品翠歡紅濯濯自喜寔茜涇王綸仲風蘭雨菊
對以玉人翩翩臨池擬文蕭古歙吳澹林耳外有香逕
美人遮遮掩掩倚侍兒弄臨砌花故六曲蔣夜來乎是
昔之賢祗七今之儔過十要亦各極一時之致以適其
適初不沾沾江左微塵而供白眼清談曰此鍾山而竹
林者也繡水盟餘汪砢玉紀於秦淮之止晉齋
頓西來寫春江花月社(即舊曲頓喜至乙夘秋尚為余作蘭竹飛白石便面)
秦淮一帶水故是玉樹新聲陳梁佳境花月春江夜猶
為吾輩勝場而無奈煞風景者徒起騷人之一唱三歎
也時萬歷壬子秋余訪馬氏湘蘭舊館登其樹石之巔
憑老姬人指點板橋故事云祠部恐廢纏頭不難毁數
百年之佳麗今且移花無地著月無宫矣吳友羽南因
作步院曲余和云試向蔵鶯山子看斜陽流水斷橋酸
若言歌舞繇斯罷何不香消院院殘自是與俞羡長諸
君品藻今古平章風月主盟冶城可眺處而曲中鄭如
英寇文華沙宛在輩咸能淋漓白練裙不讓桃根桃葉
有青溪泛月諸作至癸丑春集靈谷梅花塢鳳臺杏花
村有瑶陰會業合前韻語總標之曰春江花月社得頓
姬瑶英約略破墨成圖絶勝纖纖初月上鴉黃海棠花
下合梁州也於板橋乎復何恨封禺香史汪砢玉記
於珍珠河舍
吳中翰寫自韻子小影(萬歷庚申花朝筆)
心如止水背如斷山挺若高岡之松清若幽谷之蘭家
聲可以映冰潔友誼可以締歲寒是將佩陸離之劍豈
止戴進賢之冠者耶陳繼儒題
是耶非耶千川一月非耶是耶銀杯盛雪如此氣韻胡
不寘諸巖壑之中蒼茫獨立瞻者知為玉潤而冰空
吳東俞彦贊
石有玉水有珠方頥偉度山海儲行徐徐動于于春風
泛襟蘭氣舒不佻不銛材德俱是將為造物者以滋以
植令之夷由快懌於福澤中而莫之可圉竹懶李日
華
夜光讓瑩止淵遜静豐下其儀我知義勝藻瓊葩而見
榮悅椿萱之高暎伯玉近與手隻(像露一手余鮮昆季)浮溪遠將名競
且草以凌烟竚鴈王之題姓姚士粦
瑩然如玉湛然若水古貌文心恬澹素履口絶雌黃胸
酣經史山澤&KR0581;蘭廟廊簠簋亶其然乎愷悌君子社
弟趙璞贊
闇然自重自家珍友誼兼之學古人世上若當生李白
安知君不作汪倫社僧智瓊贊
豐其頤潄六藝之腴也艮其背載德輝而承之也鼎彛
竹素志千秋也渾爾圭角去爾城府飲人以和也潛矣
而躍息矣而摶扶搖我終不敢謂子為山澤之臞也
珂雪李肇亨贊
豪遊南北徧友天下士而竒絶締盟故君之度特廣博
綜圖史尚論古賢聖而物色商周故君之趣特高閱歴
世局至風雲百變而聞見不驚故君之&KR0758;特淵於爍哉
玉韞山輝而居則閒閒出則炳炳者乎社弟高孟超
題
昔錢鏐鎮吳越尊賢渴士使名畫工二三十人在松江
號鸞手校尉伺北方士子流移來者咸寫貌以聞擇
清俊富厚者用之胡岳方渡江畫工以貌奏鏐見之
歎曰面有銀光竒士也即時召見今武英秘史吳君
東生為先公及余傳小照真三毫妙技當今鸞尉也
余時花甲半餘眉公諸名宿尚題品太過迨丁夘東
歸公遠始知余之風雲百變矣噫余非銀光面安能
應圖索駿耶姑對影蒙天而一笑古癡今迂尊拙
人識於無營齋
李長蘅宋比玉合作山水幅
君畫蒼蒼帶雨松我圖冉冉出雲峰他時相憶還開看
雲樹平添幾萬重李流芳題
米友石寫江鄉夜話
吏事仍山澤清樽卧白雲談玄夜欲半波浪寂無聞
米萬鍾書於帆影閣并畫
薛素君自題畫山水
幽芳小小剪輕羅玉面檀心氣韻多好與避風蔵繡箔
天寒不遣試凌波素素
誰將種蘭手寫此春風枝軟碧翻裙帶輕紅暈口脂蝶
來沾粉膩雲動妬芳姿恰恰愁人處紛紛點鬢絲竹
懶李日華題薛素筆
題薛素花裏觀音
薛姬能挾彈調筝鳴機刺繡又善理眉掠鬢人間可喜
可樂以娛男子事種種皆出其手然花繁春老後人情
不免有綠陰青子之思姬無可著力今又以繪法精寫
大士代天下有情夫婦祈嗣此又是於姬已分上補一
叚大闕䧟也乃歡喜以贊曰慧女春風手百花指端吐
菩薩現花中自結真實果日華
青樓中善繪事者先素有金陵馬湘後素有閩中林
雪更有迹涉青樓而實閨處者為徐氏安生安生為
余作六君子圖儼然雲林再現第恣情不檢竟蹈魚
玄機覆轍明月照積雪徒賦百韻於秋郎前視素君
之若洪度七十頂菖蒲冠也大逕庭矣彼不生此好
乎誰為憐才至此極哉噫
黃皆令寫南軒松單條
南軒有高松直上數千尺柯葉長青春年齡自綿歷
崇禎辛巳春日寫并題弘農黃媛介
又烟水疎林幅
雨外烟疎翠已成遠山如黛轉分明高柯自振秋風色
鳥下滄江水正平辛巳冬日寫似汪老夫人博笑
黃媛介
丹青之在閨秀類多隠而弗彰萬歷癸邜冬仲得山
陰范道坤氏倣倪迂山水覺清淑之氣果鍾於婦人
時有吳興老儒女小字瑞丸解琴理能寫山水竹石
張元長以扇請之為寫澹雲疎𣗳置一草堂其下頗
得空山無人之致題云問竒人去後寂寞草玄亭女
後不知所在天啟初寒山趙文俶著色花蝶草蟲為
没骨圖極韻藉風致未幾琉璃管碎厥女號子惠六
法傳母氏無奈佳人命薄成霜飛愬也乃近日此道
中在武林有葛無竒侍御家姬李因山水寫生俱擅
長而松陵盛澤有楊影憐能詩善畫余見其所作水
仙竹石淡墨淋漓不減元吉子固書法亦佳今歸錢
蓉江學士矣吾禾若卜馧蕙金淑修輩頗有林下風
然不及皆令既&KR0570;詞章復精翰墨也波郵怨唁梅諸
作時致珠玉於内人詎意吾家廣陵散絶猶幸皆令
為吾清瑶傳略不啻真真畫幛珊珊其來乎癸未
夏四月廿五日鴛上老鰥識
西士作曼倩採桃圖
白麋駕霧作仙遊手摘綏桃過十洲依舊寄身金馬籍
紫泥海吸總無求
大西洋琍瑪竇所攜諸畫像俱蠟地重著色人物儼
映冰壺間是六法别傳異𣲖今西士在漳南者以此
為生涯矣嘗見月上女圖佛光所攝處摩登伽作横
陳光景殊幻絶此採桃曼倩亦頗神彩生動余更有
凖提像則紙上設色不但妙相莊嚴抑亦寳光煥發
雖吳道子運筆諒莫能過允宜冠亞墨利加也香
光道者玉識
西畫固足異乃國初楊萱以髹筆妙繪染几屏几器
具上山水人物花鳥無不精絶即古來名畫手莫能
過也天啟初京師人家有彩漆酒盤四十面是萱所
繪沿邊多損剥鬻古者賈老售得因揭裱成册葉如
蕭字之移壁作齋也亦竒矣蓋萱能執藝事以諫至
廷訊不撓其人故自超此雖遊方之内要與遊方之
外同一化人妙用耳光跡昌元四十六丁亥之間人再識
海國女主卑彌呼遺艷卷(著色大人物日本所畫)
玉面花肥擁雪身綠雲委地恣華裀嬌顫時帶粗豪氣
一種春風别樣新
博古收蔵家有籠底書畫無非寫閨中尤雲殢雨態蓋
防神龍攝其竒秘也若此卷為卑彌呼遺艷乃倭國
女主年長不嫁以妖惑衆侍婢千人守衞甚嚴然給
飲食傳辭語則惟一男子不幾圖漢軍安趙媮乳長數
尺著金蹋踶辭配入山聚結羣黨戰退輙張帷幕與
少男通乎若此更竒秘恐行欲寳衣龍不復顧金翅
鳥王矣禾興毗飛居士識於墨花閣之香古笥
拾遺
元人高幅畫册烟渚雲巒克恭為景良作南宫
一幅佳山水萬木叢生翠相倚幾家茒屋住參差都在
陰森淺深裏從容飯罷客言還野橋平壓水西灣水上
羣峰美如玉中為翠娥高髻鬟斜陽欲落尚未落放棹
中流短歌作已知平陸是風波始信江湖為真樂誰闢
層樓當絶頂霞外分明見孤影欲從何處挾飛仙只與
遊人成遠景自能寫畫自題詩宋祚方將全盛時嗜好
頗聞到泉石筆花開遍玉枝枝房山尚書南宫比一紙
千金重當宁雖相先後數百年到此天機同一軌偶成
烟渚寫清漪彷彿山間共水湄為報南宫應大笑老夫
濡筆與題辭龍飛二十又五年仲春初吉宋克仲温
題
晚窗分綠圖元貞三年歲在丁酉中元日仲姬管道
昇作
丹丘柯九思山水(只欵無題)
蒙茸者巖停泓者泉築室其中百千斯年君子居之五
福用全大癡老人為元實鄉兄作果肓齋圖且銘其
上時年八十有二
秋噴芙蓉碧陰墉薜荔清主人敬愛客留我坐西亭落
日滿蒲渚清風來戸庭知子足文史汲古深綆缾余
在止善之綠波亭嘗賦此詩寄白生八月二日復為止
善寫詩意圖瓉
至正二年八月下浣寫贈貞居平原陸廣浣花溪頭
車騎散鏡湖影裏畫圖開有客相尋草堂去何人却掉
酒船迴是人山林有真隠如此風塵無好懷青袍不似
黃冠樂三楚風流安在哉鄭洪
金門羽客方方壺作故人渺在雲林端手種梓樹隂
團團不憤讀書從鬼谷何嫌賣藥近長安白日定趨
天禄閣青春宜著鵕䴊冠相思洒盡金壺墨三十六峯
生暮寒張雨
珊瑚網卷四十二
