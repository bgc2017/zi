珊瑚網卷十八
明汪砢玉撰
法書題䟦
國朝名公詩翰前卷(凝霞閣鍳藏)
野寺垂楊裏春畦亂水間美花多暎竹好鳥不歸山城
郭終何事風塵益駐顔誰能共公子薄暮欲俱還高
陽許初元復
青天嶒峨擁高峰江光倒映千芙蓉長松窈窕晝無日
飛泉迸出深林中綠樹倚石標仙客吞吐江山與丘壑
沈先生丹青手寫出意態殊縱横千年不改秋山色萬
古畫苑流芳名淋漓翠黛展此幅身在匡廬與天目
濠南李攀龍
謝却塵凡水上居推篷偏愛八窗虚櫓聲長雜書聲度
波影遥連雲影疎客至烹茶沽市酒興來垂釣羡江魚
多君佳趣雖云異終向林泉樂有餘劉謙(吉文)
池館清虚落照紅麻衣凉拂蓼花風驚鷗歷亂平沙外
老樹含芽曲水東過雨山光清似洗涵秋江色碧如空
唱桃山女隔山採纖步行雲入紫峰瓊
維揚津藪浸江東渺渺三州烟霧中雲黑蛟龍噴凌薄
天青日月度虚空山藏林屋陰符秘水接咸池灝氣通
綵鷁朱旗留勝賞千秋文藻仰名公
東南襟帶灌羣川汗漫遥將銀漢連吞吐雲霞朝浴日
動摇星斗衣涵天潛蛟亂捲千重雪孤鶴斜衝萬里烟
桂樹參差瑶草綠浮游真欲接飛仙右太湖二首王
守
春湖萬頃玉溶溶橋上春山翠掃空神女月明珠返浦
仙人雲曉笛迎風花枝香覆琳宫外草色青迷紫洞中
思挂一颿凌絶頂看圖翻愧賦難工
踏破萬山雲言採千歲藥歸來春莫時杏花幾開落花
落遠山出天空雲似低朝來賦秋興結社過橋西野鳥
穿窗過流雲拂座來有時復對月懷抱得無開陳鎏
書
江頭春色曉重重萬樹桃花帶雨濃隨意尋芳出門去
隔溪人語水聲中
獨坐溪亭酒半酣閒看春色在江南沙燕舞風斜日裏
晴烟漠漠柳毶毶近作二首上禹門仲山王問
幽人每愛南村梅背郭誅苑結小堂靖節歸來存菊徑
少陵老去卜林塘茶烟冉冉晴當戶羅月紛紛夜到床
何日杖藜尋酒伴悠然觴咏賦羲皇(豫章胡儼)
長溪東注碧流清觀水能令道眼明暖浸桃花渾濯錦
淨涵星斗若圍抨放歌自得林泉趣拂釣相忘物外情
泉石徜徉無俗慮年來惟卧白鷗盟(我齋沈璐)
地屬無桑流水濱青山白屋一閒人簾鈎皓魄先迎月
宅近陽和早領春不到西陵無别業自知仁厚有比隣
清秋相約荷衣去放棹滄洲採白蘋(震川歸有光)
遠跡城市間築室傍林谷西丘俯簷楹流水通淇澳烟
霞曳巖穴晨光射晴旭軒敞見平疇身閒理耕牧魚鳥
日相親聲利不同躅時瞻天際雲或逐溪上月車轍往
來稀翕言相和續花開繞林春草長緣溪綠世事竟無
聞所居樂幽獨海濱浦南金
溪上風輕雲淡溪頭柳媚花明借問誰家苑屋長聞鶴
唳琴聲雪霽瑶林矗矗沙寒白鳥雙雙臘盡酒香麴
甕月高梅影陂塘觀蔡張志撰
明光九級盡琉璃為答玄功詎惜貲地異赤烏寂教後
基同白馬碣名時鷲峰直與諸天接鳳闕翻從下界窺
登罷欲書多寳事柰無江總善題碑右報恩寺浮圖
皇甫百泉
把酒登樓明月夜交游不似去年親疎花欲折偏憂雨
北雁初來又送人稼穡有秋烟火少兵車無戰羽書頻
却憐醉裏丹楓葉似與吟翁著意看(謝時臣)
日日尋源繞白雲也憐童子每辛勤秦郎好事能成約
陸羽無嫌許見分汲取豈辭風雨阻往來寧避虎狼羣
幾回小集秋林下石鼎茶香滌酒醺(謨次作)
畫漿雙扶一葉舸常時載酒泛滄波清風明月情無限
水色山光興最多楊柳岸邊和雪釣蒹葭影裏扣舷歌
塵塗擾擾勞形役為樂如君有幾何友雲
舞罷尋芳去花枝借粉香淺紅添醉色雅綠助新粧樸
蝶關春恨聽鶯去晝長武陵仙路杳何處問劉郎右
賦得花間美人周繩祖
湖水滿秋碧重橋寳帶分人歸青草路帆落洞庭雲山
倒西南影鯨吞日月文尊前莫辭醉選勝重殷勤右
寳帶橋作書於蓮石齋商谷居節
江碧雲輕楚甸秋美人天遠思悠悠可憐空谷孤芳冷
綠係清香無那愁顧問
六十年來鬢未絲優游林壑澹無為青山滿戶樽盈酒
此是君家得意時錢榖
天寒雲凍地欲裂飄風襲人草木折深崖墮冰飜白雪
長谿滚滚水如立溪邊古樹烟火斷茅簷重閉無人迹
中有老僧太竒絶獨舸悠悠自鳴枻笠頭垂垂散珠粒
衲衣片片沾璚屑短蓋那能障回颷手脚半皴脣齒齧
罟舟漁子盡入淑笑教老僧太癡劣冒險無求自得意
舉世寧能論巧拙子卿氊食非人願蔡州半夜真人傑
按圖令予三歎息灞橋之思今已滅嘉靖癸已夏至
後少華山人復初書于紫芝閣
國朝名公詩翰後卷(凝霞鑒藏)
柴門寂寂掩青蕪空谷音微聽欲無一水故人通尺鯉
九霄仙令擁雙鳬可南宅有登龍句郢里人歸和雪孤
早晚課書傳畫省于今淑問滿新都答丁明府王世
貞
玉漏初殘曙欲生千官端笏候華清煙消碧瓦參差見
月晃金門上下明仙仗乍移雙扇合侍臣徐退萬花迎
孤忠自許酬真主况復簪纓際太平春日早朝之作
豐南禺
嵩嶽盤雲陟處危羣峰那敢向争竒周圭日倒千尋影
漢栢霜封萬歲枝野色中原龍戰地鄉心南國雁來時
西行不散登臨慨一與緱山子晉期中嶽一首從中
嶽之麓西去為緱山故及之莫如忠
雞鳴何如矯矯拂羽東烏未光落月承宇志士反側聞
之起舞此生何為蓬虆踽踽振吾衣裳坐以待旦壬
午春二月廿一日書于白龍潭舫莫是龍
秋日幽尋物外期行行出郭得招提官閒自覺紅塵遠
地勝何妨白日遲雲散空花堪結社京生别院試圍棋
皇都車馬紛馳逐只隔城闉已不知文彭
朝元山高高入雲青原玉笥連氛氲石蓮古銅鬱交翠
蒼苔銀牓龜龍文從來人傑由地靈天降羅公應歲星
胸藏萬卷吐竒絶第一臚𫝊趨帝庭帝庭宛轉石渠側
修眉玉頰桃花色雲光錯落錦袍新珊瑚出海秋月白
丈夫得意須少年少年通預金閨籍忽然興動碧山棲
飄然長往焚銀魚銀魚焚却歸蓮洞一編間誦長生書白
飯黃精鍊道真洞門時挂蓮華巾齋房乞鉢飲玉液别
有玄境無纖塵肇也窮途流浪客落魄無聞頭已白卅
年誤落塵網中時一思公情悒悒當時遇公茂苑邊曾
惠瑶草燦蓬壁一别迢迢入夢頻何時去會盧江濱盧
江水遠蓬壺隔商山何處尋移民相逢古洞受寳訣桃
開洞口三千春嘉靖乙未暮春寄羅念菴石蓮洞歌
開雲文肇祉
刺骨清寒病不禁空中牢落強登臨塵棲每下窮途淚
幽晤難忘入社心竹院靜摇斜日影松壇徐拂梵天音
朔風吹酒歸舟急&KR0911;鼓嚴城憯沍陰亂後治平寺作
文元發
海擁峰頭路長松落日前笙歌隨處有羅綺照人妍池
水和烟碧巖花着雨鮮生公片石在相與話因緣劍
丘近作岐雲魯治
龍藏炎氛隔蟬聲灌木通征帆指江上浪迹且山中晝
永長林日凉分曠宇風秦淮醉花處還憶此游同虎
阜别友口占袁尊尼
垂楊夾御河廣陌冶游多雞取當場鬭人將撫翠歌雲
間馳畫轂花裏度鳴珂勝日不為樂其如春色何
暎日窺金埒連雲峙玉樓豪華紛越綺俠少競吳鈎鳥
囀全成曲林香元入甌欲知麗春賞不減在瀛洲燕
遊二首戚元佐
湖中日氣午氛氲風外歌聲洲上聞青天不動閣沉樹
白鳥下處溪成雲浮空草綠春無盡隔浦橋平野欲分
臨觴此日即修禊却自亭前憶右軍(烟雨樓登眺)
溪邊坐流水水流心自閒不知山月上松影落衣間
萬竹覆北窗長日睡初覺門前一片石新漲已堪濯
中岳元佐書
寒風吹暮雨蕭颼入簷除燈前花並落窗外葉同疎雁
濕應難度蝸旋疑自書悠悠相憑几雲抱石堂虚賦
得虚窗夜雨項元淇
永日薰風夏序催西山遥望鬱崔嵬空中飛絮撩人去
巖畔餘花待賞開寳樹芳林堪息影清泉碧澗可浮杯
與君莫負山靈約早晩移文獻哨來初夏約游西山
得杯字同禹門兄作元淇
蕭疎短髮不勝冠卧起空齋過午餐幾種鳥聲新雨霽
一番花信朔風寒桔橰學圃於陵子木榻忘年管幼安
懶漫不須酬客難酒杯聊欲重交歡喜所知過南園
之作少岳山人書
緇衣道者水雲家白學先生醉帽斜幽興不窮清晝永
風前筆硯竹邊茶墨林項元汴
猗猗谷中香清作琴上曲萬古聖人心幽花數枝玉雪
居為蘭如美人作(漢陽太守)
翡翠成雙戲晩汀楚天烟淡屬春晴騷人底事多題咏
香蘂芳椒共此情心原野夫為蘭如姝(克弘之印)
湖上堂開霽色分湖空風澹水如紋家家燕乳楊花落
處處蠶眠柘葉紛修竹欲滋三徑雨養魚常護一溪雲
不辭好事頻相過時向槎頭釣夕曛南溪别墅漫興
張服采
秀色凌寒益有神年來養就赤龍鱗和雲寫入高堂上
相伴人間住世人古松陳芹
已入雲林調知無軒冕緣栖枝同息鷃抱葉類鳴蟬永
日壺尊盡凉風枕簟偏石闌間種藥不是慕長年長
夏園居張鳳翼
旅食游南國王程計北燕開襟期此日分手愴何年郎
署秋增色儒衣夜泊船逢迎雖不減同調自相憐寄
朱比部張獻翼
天上佳期近林間暑氣收遥憐河北渡正及火西流日
暮雲連夕星闌月在樓七襄纔入咏還擬賦悲秋七
夕立秋張燕翼
雨收江水綠送别孝廉船陵到蝦蟇下磯來燕子前當
壚女二八射策士三千贈子魚腸鍔成名在少年送
友金陵應試王穉登
欲識林中士言過山外栖諸天容客到樽酒為僧留心
鏡巖巖曉松濤樹樹秋從來空寂地不用姓名投三
堂杜天中書
堂構千峰裏雲常載雨迴新篁青欲滴古木翠成堆難
試謝公屐且傾陶令杯將窮竒絶處端不厭重來杜
大綬
石上松千尺橋西水一灣杖藜從此去隨意看青山
吳門張元舉
閒支角枕暗銷魂藥碗薰爐晝掩門忽憶天涯芳草路
教人低首怨王孫
荳䓻香清酒半醒回頭一盼最關情誰能繫取西窗月
下遣隣雞報五更項道民
窮髮巉巖度懸絲石蔓捫無風雲自幻不雨晝常昏石
似三生解人於百戰存飄飄任沙鳥何處出乾坤登
雲岫談壬戌事有感許光祚
霜月居然勝開軒面曲池團團青桂樹歷歷白榆枝好
我如加膝何人不解頥坐來寒漏徹猶道酒行遲似
愛荆詞丈李維禎
昏黑尋山寺惟聽隔水鐘參差流荇藻窈窕削芙蓉
十載彌天遠三春片席從祗應同笑語何事隠寒松
訪友之作長干杜義欽(三槐)
蔚然蒼翠中宛爾真人氣石上一跏趺門前雙虎踞予
赴中侍齋師受天人供試問飽餐時滋味還殊衆右
祖堂作雪浪共恩
轉覺道路難豈料故人惜假我好樓居愛此春湖色
湖上梅花出短墻一開半落湖水香春陽羞澁香花細
桃花梨花亦不忙君家有酒藏床頭可憐花月未肯游
願君醉我君亦醉花朝慎勿嗔莫愁房櫳窈窕嬌欲留
懊恨歸來纖月流不知此景誰能酬空將好句為君投
題項子京樓金華吳孺子
瓢杖净如拭白頭何處來乾坤無汝並狂狷有人猜詩
句經年鍜衣冠擬古裁每聞秋雨後蕭寺看莓苔贈
吳玄鐵陳繼儒
真心無散亂他事不須斷過去已過了未來何用筭
玄宰書於墨禪齋
鷗友鱸鄉兩不猜蒹葭千里散秋懷應憐六代風流地
重有青蓮賦鳳臺右金陵作
池邊荷葉衣無盡臺畔松花拾有餘剛被世人知姓氏
又移茅屋入深居為愛荆先生書董其昌
國朝名公手牘
榮還未及參展顧承惠問屢屢且再頒佳貺雅意鄭重
鄙劣潦倒何以克堪拜辱之餘獨有愧悚而已夏公壽
詩草草應酬何煩撝謝沈公八圖是早年所作妙甚不
敢容易着語亦緣近日病冗相併未暇及此望展限數
日却得課程并後紙同上也使還丹此奉覆秋暑方熾
萬萬若時珍愛徵明頓首奉覆允文郡博先生
侍史七月晦日
登高落帽皆為風師雨伯阻之雖病後少飲安能鬱鬱
獨抱膝坐屋子下對淋漓者乎駝蹄已熟請午前來呼
盧浮白共銷之也允明夢椿仁兄契家
連朝隂雨小窗寂寂欲得一二知已談心烏可得也偶有
泉酒一瓶欲屈吾丈降舍同享之毋為街中泥濘而却
弟之意也鎏頓首俊宇契兄大人
日來坐冗不及過叙為歉心事未免種種必得足下商
之方可以定奪如何如何向有手錄曾令玉郎持上未
得答教豈徘徊于山林泉石之間而未暇耶昨宅上阿
周來頗知衷曲而晚間沽飲以為酒侑未知足下知之
耶見時當作拍手以笑不盡弟王寵頓首子元文知已
卷中尚有沈洪留宿文會軒札李東陽為兒延醫書
玉守柬于穹窿文彭與元洲閣宜張鳳翼答孫漢陽
周天球因汪子建遊楚寄王鳳洲開府有云自聞次
公外補頗為之駭近聞吾公亦乞歸甚切不知何為
豈有拂於江陵耶彼時處士不畏權要猶如此又彭
年手報錢叔寳栢板雖小裂然太長反有二扁料也
魯治覆吾未項少谿寫茉莉賦居節丐雪居翁相思
子王穉登索仲玉紙砲佳者見餉此僕蟠蟲指瓜之
嗜可可想見一時風致第錄之太繁姑置其他如徐
賁沈度姚綬沈周唐寅諸名家赫蹏不下千餘紙收藏
凝霞墨花二閣有年矣一旦自歷下旋大半售去間以
遺所知朵雲與彩雲俱散矣人間清賞之樂信不多
得也蒙天笑者識于蕭條高寄之四五
江岡㦦蹏名蹟(人素工書牘多雅誼者聊割一臠)
樓頭縱觀羣玉之府重以牢醴竟日行時更辱嘉貺公
家父子高情何時有忘也大作略披一二作金石聲謝
教不一其昌再頓首
愚父子為索書三元福地走使金閶所回柬也(玉記)
不肖弟東海之鷾鴯子也字未窺斑藝非致遠不揣下
里晉謁龍門遂蒙欵遇錫以佳玩頓使頹筆贈妍俚言
獻笑不復藏拙更沐優容故渤海之不拒細流亦泰山
之不失拳石第不肖自顧徒有汗顔耳足下才華八斗
文不加點何患非當宁用也敬羡敬羡歸想雅度令人
時刻可挹恨衣帶之隔耳分袂後弟復往鵝湖鹽官近
得抵舍承委三扇俱送在諸名公案頭矣圖書亦未就
手少容數日盡附薛仲台兄完上也重九時再過檇李
與足下共醉萸觴傾不盡欲言源崑大兄大人大元
華亭教弟蔣元龍頓首復
余弱冠時蔣徵君攜古圖史扁舟來訪留欵數日大
而擘窠書小而蠅頭楷幾練裙莫能盡也更剪燭聮
句曉别賦贈意殷殷如昨焉蓋神卿與雲卿書法原
一體兩人故無差别耳(源崑余舊字)砢玉記
前追送不及為之悵然江行知一路平安為慰近閱邸
報知張夢澤先生已陞秋曹所寓書乞即達之為荷場
前百凡為道珍重眷弟郁嘉慶頓首啟玉水世兄大
人畿元左慎
伯承博雅好事玄鐵稱之為貧孟嘗與季叔遇俱余
忘年交叔遇至今神明不衰每示所錄題䟦也
伏讀佳製每一義終令人翩翩便欲仙去不知慧業文
人何修得此方恨識兄之晩然猶喜未晚也有此中近
作得惠發矇更望日緣積逋先兄而至者堆壅坐是尊
扇尚未卒業且笥中所攜毛穎盡皆成童而此地復無
處購買倘案頭有可濟之則不獨受賜不貲亦得籍以
報命感當何如玉水詞丈太史通家小弟薛明並頓
首
賤恙戒飲拘攣可笑以對知已不諱直陳然雖自外芳
筵而珠璣之文在握儼乎時奉紫芝而益芬彩不寧惟
是醉飽已也管城君一員足矣何太奢至此又不敢不
登容即藉是以報先此附謝總叩悉不盡玉水詞盟史
席小弟明益頓首
俚言借光佳箑出入懷袖良厚幸矣弟不靳竄削另當
再書奉報承惠中書君太多令人顔甲為作拙楷一冊
行草一軸表敬兼望大教天晴圖晤仲謝不盡樂卿仁
兄畿元小弟薛明益頓首上
先子嘗稱虞卿楷書衡山後一人也壬子秋得晤薛
君子雞鳴山房時獲其墨妙欣幸為何如(玉記)
昨承雅惠種種感愧何已顧日有山遊之興尚未具一
樽少談雅事耳弟新刻有雲笈七籖此道藏類書計博
洽家所必購馳上一部更求於交游中一一游揚使得
盛行其感又何如耶其值一金并聞玉水詞丈先生教
下弟安期頓首
俞羡長不獨擅騷壇抑亦工臨池故存此一札(玉記)
昨中坐慢去未盡傾倒當俟牡丹紅時圖再舉耳文畫
卷承借觀容留數日作題語奉還也拙畫何足觀以本
意欲馳往嚴州故不得奉他日有塗抺即須尊意任檢
捨之何如季白屏上文當即圖之不盡玉水親家大雅
日華頓首
此竹懶翁諦姻時手裁也誌之以毋忘伊始耳
辱教大篇新爽絶倫謹已什襲社題在卷中不及錄奉
即以卷附覽惟兄摘一題賦之閱畢望擲不一一玉水
詞兄高雅弟貞默頓首復
社所雖已具柬中但隔日尚有一邀柬亦不可少傍晩
望再一傳其未熟識者當仍命小价致之柬内乞書多
偹一幅送首社語弟處有新到惠泉竟載至舟中不一
玉水社兄詞長弟貞默頓首
往見秣陵余仲茅司馬謂弟鴛水社刻獨無君姓氏何
也弟甚愧之昨忽蒙許補輙以秋色八咏錄上鑒定付
梓為愛玉水仁兄大方家社弟士麟頓首
鴛社雖已梓而一時同盟牋玉頗多兹僅存譚帚菴
者以始事之人及姚叔祥者為塵遠之續且兩君兼
工書耳月曼修月人汪砢玉識
昨領清教竟日珍圖名墨目境豁然受益多矣兹啟元
人短雲山卷蒙兄相許割愛景陽云恐兄裝成卷或有
難色敢奉梅花詩畫扇一握以償裝潢之直惟兄哂留
慨許為何如桂子將舒容屈領言教未一玉水世兄教
厚即刻教弟道素頓首頓首
瑶篇見贈時時捧誦如對芝宇百朋之錫感佩良深矣
宋元諸短牘弟有數段以久質友人處近始取出剥落
不堪正爾揭開重拓故未便奉覽俟月初小園桂花將
開屈駕過我領竟日清談兼有一二種粗玩欲請教也
字卷恐不足當大方敢云自愛乎玉水社兄世契教
下弟高道素頓首上
萬歷壬寅間明水君即與愚父子相契斗酒論文聮
床夜話彼此獲一佳玩相賞或互易聊錄一二以誌
懷明水嘗臨老天馬賦不復可辨玉記
名牋草草以大癡意為之想亦當法眼古人哭子喪明
而不肖尚有閒情事筆墨是亦大癡矣一哭一哭玉水
契兄博雅教弟德新頓首
復初於此道為項氏白眉與余交最暱時追念也
傾蓋以來凡所受至眷者心藏之矣方忻倚玉倏悵歌
驪道旁判袂咫尺各天令人黯然魂消歸更見羹見墻
昕夕與玉潤譚對娓娓高誼不去口始信交友止趣味
兩言意氣相投便賅多言定久要耳向審布帆無恙行
人安穏邇已上奉鶴髮下課麟趾兄于俯仰間寧不愉
快甚又計焚香烹&KR1321;筆精墨妙詞翰富有日新視弟碌
碌車塵馬足間尚了無脱離日何啻天淵矧一時萍聚
漸次星散無功亦將舍我而南益復寂寥且奈何以介
歸為寄此牘未既欲吐願言鑒在尊公老叔前萬望一
叱致晤夷仲名之并道惓惓美神超冗極壽章容促之
陳贊皇二十左右行附聞樂卿老仁兄莫逆(長至後二日)
社弟洪邦基頓首
慶之為忠宣公後能文工小楷此特其一斑也(玉記)
尊箑錄上小詩并祈正扇二事聊引意唯噱存不宣
演再頓首
天啟癸亥秋余在都門庶常陳贊皇師傾蓋投分余
臨行招餞宵半題扇贈詩意殷殷也砢玉記
臨病經旬思腸遂槖讀老親翁西山品覺朝來寳氣落
我床褥不惟病中可當七發後日遊覽挾兹以往庶可
無迷津矣漫題數語不足形容萬一聊以見服膺之意
惟郢削付梓乃可耳弟真拜上
弟既乏玄晏之文深漸無換鵝之筆草草應命錄上希
檢到玉翁老親家詞伯弟真頓首
項不損為吾郡書家龍鳳惜其作李北海盡頭耳
長安晤言缺然一别猶荷記存翰貺遠賁敝邸懷兹雅
誼如何門下官况冷寂蕭然自遠便見邁識計明公當
即為一通勒此謝復不盡想馳鳳來再頓首
天啟丙寅冬余轉運歷下蒙施羽皇師手報也師相
素&KR0570;翰墨故存此七十二泉主人玉記
令郎嘉禮一媒遠一媒多事所幸我兩家相知之素言
語可以竟達鄙意一以簡静為主粗奩數事以一舟達
潭府所遣僕輩不煩犒宴即尊使寵臨亦不及奏欵矣
亦迫於時日勢不能紆徐也鼓吹之類併亦可汰不失
山林泉石之格何如特此專達不一玉翁老親翁大人
日華頓首上
太僕公婚啟已刻恬致堂集中附此以見青松白石
之盟翥鳳驚龍之輩千載如在也砢玉識
節間風雨竟以深秋未獲走晤為念弟南行只在月中
尚未有定期也偶于朔日同孔孫請仙索得唁梅二絶
錄呈覽又有贈家君二絶深談内養容另日錄呈亦可
異耳梅花供尊犒先附壁深欲作數語附之簡末多冗
未及捉管容續呈正不一玉水老親翁仁兄弟肇亨
頓首
承示珠玉韻險詞工既難追步而諸君子和什愈出愈
竒荒陋如弟但有歛手吟咏而已恐孤仁兄雅意勉強
效顰徒令匠伯嘔噦耳唐榻樂毅論蒙割愛見許謹奉
原值少佐買蘭之費望鑒存幸幸弟函光頓首
唁梅者志感先子手澤故存此二則又李珂雪之摹
禇曹瞻明之學鍾兩君書法有可觀耳(玉記)
日者飽玩所藏圖書恨不作蠧魚歸時每與雒生談及
便嘖嘖道兄高致也所委寫右丞詩意先以二幀奉覽
未識有合于尊意否想右丞見之必鼓掌在當世或可
寓目兄翁以為然否右丞句再乞付三四聮擇其最精
妙者補之何如諸名公筆便希賜覽并白玉水翁兄老
親家眷小弟項聖謨頓首上
日蒙高雅示以名卷許我圖之何其幸也未及申報歉
歉趙䟦三首并望示弟一錄即奉歸想不吝也特此凟
玉水老親翁大人千古眷弟聖謨頓首
項君首寫摩誥句圖余假以韓滉畫卷臨倣一時雅
韻足記乃孔彰近來書學與畫學俱進故誌之
向蒙左顧偶往苕上有失倒屣所諭尊公大傳業經付
梓佳什前從洪善之處領教一二亦已借重今再當更
添刻以為邑乘光也耑此覆承昊頓首
黃闇齋廉憲纂修嘉邑誌予為先大父明夫重建三
元閣葺夷光學繡處蓮花醋坊諸橋補入古蹟先愛荆
居士之高行如朱文恪公所叙李冏卿君寳所傳姑撮
一二附隠逸即蒙如請又濫及不肖之小賦俚句感何
如也縱横河嶽之筆應共不朽郡賢詩蒐獵數年恐多
掛漏未敢命梓承兄翁同調吉光片羽收拾無遺真海
底鐵網也來翰領悉當一一披對以鴻篇壓卷為快尚
有遺珠惟玄宴齋頭次第簡討見惠可也容晤不一
社弟谷頓首
曹侍御石倉為續檇李英華屢垂諮訪甚盛心也
苐尚未竟大觀是望若此柬為書輪妙斵足重耳
賢郎初試奏捷此瞬息九萬之兆也弟忝四世通家深
羡服德門餘慶于今日發軔矣聊具芹私非敢云賀也
希笑内是禱樂卿仁兄侍史弟孟超頓首
萬歷中來吾郡書家首推高元雅先生而擅其傳者
為長公公玄與季季仙及元雅之仲嗣王氏者子逸
子由父子在(關)鐵門限也惜子由李仙俱蚤世猶賴
老友公玄筆陣益雄向為兒淵下帷其先静村公又
為吾荆翁師真可稱四世交如斯牋所云永永不替
耳娛墨居士摩松皮硯記此
玉臺翰墨餘芳(係萬歷間人嗣未輕贅)
洞天去人九萬里凉風吹雲天似水珠扉高啟赤霓翔
冰簾漾中素練舉碧花瑶草簇闌干張君危坐聽啼鸞
翠蜃吹涎作樓閣青田小龍耕曉烟璇宫桂花秋露滑
吳剛玉斧香凝屑綘節高飄阿母來藕黃衫子翠羅鞋
晏香鳴筝婉華舞笙歌沸空擁吹臺自向東王一巵壽
啾啾白麟天半走貝闕人歸龍夜吼右天上謠東
海徐媛小淑氏
鳴蟬寂無聲閒夜凉颷發薜荔覆檐楹葉際見孤月流
光入房櫳徘徊照華髮撫景一長嗟終古誰不沒棄世
學神仙徒勞鍊金骨寒山趙氏陸(平原内史)
華衮輕于一字褒儂家姊妹出蓬蒿媿無芳躅追彤火
浪得虚名動彩毫廣陵雲濤烟鬟氏
花牋處處有儂名欲動春風欲囀鶯對月瞻雲吟秀句
幽閨一倍使人清適楚月液纖黛氏
綺窗得聽梅花弄至今暗香猶襲人也小女姁妹告借
秋鴻新譜特遣婢子顧影叩領贈戴氏二姬一絶附正
雲鬟月面兩相宜濤作秋波液是脂吾見猶憐而况若
江妃漢女莫猜疑外曲中衛宛若楊三秀作容錄正一
一品題之眉社女弟張徽卿(柯亭内子)
計都門分袂抵家無日不思念賢姊暨令愛輩想吉人
有天相自多獲福為慰夏初准望吾姊東歸妹在金閶
奉迎以傾積懷近聞吾姊為太君納寵德望斗山矣兹
因鴻便聊附八行恭候歸楊門吳氏歛袵
近代名壺以書表著者吳中為范夫人徐小淑趙
大家陸卿子清漳為柯孝廉配張徽卿卿寓白下有
女弟子雲濤月液與余清瑶君投分所遺詩札翔鸞
舞鳳豈僅鸚哥嬌也清瑶亦有贈言及濤液其一云
妙撫樂毅衍波牋鐵畫銀鈎字樣圓姊正臨池洗端
石妹先題葉弄輕烟又婁東楊棘丞夫人尤與清瑶
子善别後發其郵筒穆若清冰瀉玉壺焉時秦淮女
郎楊蕙娘曉英精黃庭小楷沙宛在彩姝擅蘭亭郝
藝娥婉然工宣示楊叔卿婉素喜作麻姑壇潘髯稱
得其一染齊紈可易百錦大足掩映林下風而吾禾
有十三齡女童徐範能摹諸家體賣字自活為沈伯
姬鳳華所書古詩十九首入石徐媛䟦有云筆彩芳
生墨香含素歐率更允拜下風衛夫人終當北面至
自慊每草搨便作凍蠅其推重可知矣伯姬妹瑶華
詞翰亦佳惜咸蚤世月香居士徒搦琉璃管追之耳
又范夫人為清瑶書五言于便面别號無為道人尚
憶兩句扣齒風雷響挑燈日月光落筆灑灑應是墨
池仙子鴛水定香居士玉識于書帶草草窗
珊瑚網卷十八
