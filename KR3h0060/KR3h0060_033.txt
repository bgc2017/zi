珊瑚網卷三十三
明汪砢玉撰
名畫題䟦九
吳仲圭草亭詩意
依村構草亭端方意匠宏林深禽鳥樂塵遠竹松清泉
石俱延賞琴書悦性情何當謝凢近任適慰平生至
正七年丁亥冬十月為元澤戲作草亭詩意梅沙彌書
我友梅花翁巨老傳心印修此水墨緣種種得蒼潤樹
石墮筆峰造化不能吝而今橡林下我願執掃汛後
學沈周
梅老秋江獨釣圖
空山灌木參天長野水溪橋一徑開獨把釣竿箕踞坐
白雲飛去復飛來倪輔
秋落寒潭水更清釣竿裊裊一絲輕斜風細雨誰相問
破帽青鞋却有情長沙李東陽
楓葉蘆花送晚晴三江秋氣逼青冥相看自信鱸魚美
不為羊裘是客星沈周
南山舊宅早來歸紅葉蒼松白石磯今日釣魚真取適
海鷗還訝未忘機姚綬書於水竹邨
策策霜林映水丹重重雲岫鏁輕寒西風斜日空江暮
無限秋光屬釣竿匏菴吳寬
木落秋容澹江空水氣寒長安有麈土不上釣魚竿
龍池彭年
梅道人臨荆浩漁父圖(與六硯齋三刻大異)
洞庭湖上晚風生風觸湖心一葉横蘭棹穩草衣輕只
釣鱸魚不釣名重整絲綸欲棹船江頭新月正明圓
酒缾倒岸花懸抛却漁竿和月眠殘陽浦裏漾漁船
青草湖中欲暮天看白鳥下平川點破瀟湘萬里烟
如何小小作絲綸祇向湖中養一身任公子爾何人枉
釣如山截海鱗極浦遥看兩岸斜碧波微影弄晴霞
孤舟小去無涯那個汀洲不是家雪色髭鬚一老翁
欲將短棹發長空微有雨正無風宜在五湖烟雨中
綠楊灣裏夕陽微萬里霞光浸落暉擊楫去未能歸驚
起沙鷗撲鹿飛月移山影照漁船船載山行月在前
山突兀月嬋娟一曲漁歌山月邊(無船)風攪長江浪攪風
魚龍混雜一川中藏深浦擊長松直待雲收月在空
舴艋為舟力幾夕夕江頭雲雨半相和殷勤好下長波半
夜潮生不那何殘霞返照四山明雲起雲收隂復晴
風脚動浪頭生聽取虛篷夜雨聲無端垂釣空潭心
魚大船輕力不任憂傾倒繫浮沉事事從輕不要深
釣得鮮鱗拽水開綠萍漾漾逐鈎來摇頳尾噞紅腮不
羡嚴陵坐釣臺五陵風光絶四鄰滿川鳬鴈是交親
雲觸岸浪摇身青草烟深不見人舴艋舟人無姓名
葫蘆提酒樂生平香稻飯滑蓴羹掉月穿雲任性情
桃花浪起五湖春一葉隨風萬里身釣絲細香餌勻元
來不是取魚人余昔喜關仝山水清勁可愛原其所以
出于荆浩筆法後見荆浩畫唐人漁父圖有如此製作
遂倣而為一軸流散而去今復見之乃知物有會遇時
也一日維中持此卷來命識之吁昔之畫今之題殆十
餘年矣流光易邁悲夫至正十二年壬辰九月廿一日
梅花道人書於武塘慈雲之僧舍
漁父圖一卷唐帽者六人一坦腹伸一足坐手撫枻
而不釣一立而望家欲歸一横置枻手據船坐而回
顧一俯睡倉口而身在内一睡方起出半體篷下一
坐釣而丫角者操枻在尾冠者五人坦而仰視忘所
事者卧而高枕篷忩洞開者不釣而䄂手坐者坐而
釣或釣而跪者&KR0008;頭而力不勝魚撑兩足掀髯收釣
者一人危坐而拽欲急歸者一人露髻而抱栧坐睡
待月而後歸者一人笠而拽且髯胡者一人人自為
舟獨一舟為操者焉人為志和詞一凢十六首一首
注其旁曰無船吁非無船也崖樹掩之耳此梅華菴
所畫詞亦其所自填非誠有其人使誠有之而詞句
則一手出何耶世亦烏有若是之聚而漁皆志和之
能言也耶此卷當載之滄江主人舟古稱非梅沙彌
不能畫非丹丘主人不能有畫中意詞中景也卞民
部誦坡仙客未佳之句正桐邨牧不在坐耳牧自謂
狂不減志和丹邱以為何如立秋後八日桐邨周鼎
客雲東書時年七十有七(後有老友張萱䟦又江榮卞榮䟦)
余昔于戴上舍敬雩所得覩一卷景物與此正合題
云姚丹丘臨梅沙彌滄洲漁舫烟波浩淼之趣常在
夢中蓋三十年所矣今得沙彌此卷又云倣荆浩筆
而荆浩亦得自唐人乃知繪事惟創意之難如其成
就今古相師所不諱也唐人重摩詰輞川皆乞本傳
寫士大夫家有一本惟元人貴氣韻而輕位置以為
一臨倣即共生動耳姚御史名綬别號丹丘子吾郡
魏塘人半生雲水烟林不為圭組所困吾師也有一
舟名滄江虹月故周伯器䟦中及之對此不能不憶
姚臨為之三嘆竹懶日華
梅花道人畫都倣巨然此又自稱師荆浩蓋畫家
醞釀顧無所不能與古人為敵乃成名家也其
昌
梅道人家武塘摹漁翁烟波景色如笠澤叢書又
以荆巨筆力出之遂成大卷就中似有張志和輩
呼之不得得此便可共逃名於菰蘆之間不復呼
漁丈人矣陳繼儒
梅花翁山水(止見二幅在絹素上其一題云)
奉為太無鍊師觀静堂作墨戲四幅永為青雲山中傳
諸不朽云至正五年乙酉歲冬十月梅花道人題
又水竹山居圖
結茅山隂溪之曲最愛軒忩對修竹四時謖謖動清風
三逕蕭蕭寒玉也知一日不可無彼且惡乎免塵俗
夜深飛夢繞湘江廿五清溪秋水綠梅道人戲作水
竹山居至正戊子
又水墨梅松蘭竹四友圖(在紙上長卷共五段)
至正六年冬至日來見古泉出此卷俾畫梅花一枝以
續歲寒相對之意也梅花老戲墨(此叚想後補入故年月在後耳)
研池漠漠墨吐汁蒼髯呼風山鬼泣濤聲破夢鐡骨冷
露影漙空翠毛濕徂徠百畆老雲烟湖山九里甘蕭瑟
何當置此明忩前長對詩人弄寒碧古泉講師索晝
松遂書此塞請也梅花道人戲墨
野竹野竹絶可喜枝葉扶疎有真態生平素守遠荆榛
走壁懸崖穿石罅虛心抱節山之阿清風白月聊婆娑
寒梢千尺將如何渭川淇澳風烟多至正五年乙酉
歲冬十月四日梅花道人為古泉老師戲作野竹於橡
林舊隱夢復忩下
舶䑲風下東吳舟桮土移入漳泉秋初疑紫筳横翠鳳
恍如綠綬縈青虬猗猗九畹易消歇奕奕百畆多淹留
軒忩相逢與一笑交結三友成風流梅道人戲墨(題蘭)
與可畫竹不見竹東坡作詩忘此詩高麗老繭冰雪古
戲成歲寒巖壑姿紛紛蒼雪落碧篠謖謖好風扶舊枝
狰獰頭角易變化細聽夜深雷雨時梅花道人游戲
墨池間僅五十年技止於此古泉老師每以紙索作
墨戲勉而為之一日出此卷囑之欲補於後以供清玩
遂作以補之古泉呼童汲幽瀾泉㵸鳳髓茶延之于明
碧軒焚香對坐終日略無半點俗塵涴人聊書此以識
歲月也至正五年冬十月四日梅花道人書
嘉禾吳鎮仲圭書畫記(白文印)梅花菴(朱文印章)
梅沙彌竹譜卷(詩重前題欵異)
文可畫竹不見竹東坡作詩忘此詩高麗老繭冰雪冷
戲寫歲寒巖壑姿紛紛着雪荷碧篠謖謖好風扶舊枝
試聽雷雨虛堂夜拔地起作蒼虬飛梅道人為可行作
竹譜時暮春三月憩於醉李春波之客舍因抽架頭之
紙隨筆為此數竿雖出一時興緒亦自有天趣可行游
研池久矣日來筆力想亦健矣他時觀此拙作亦可𤼵
笑而已以竹譜言之則吾豈敢至正十年春三月杜鵑
花發梅道人頓首可行以為何如
嘉靖三十六年春既望墨林項元汴得于吳門文氏
又自題竹卷
墨竹位置如畫竹幹節枝葉四者若不由規矩徒費工
夫終不能成畫濡墨有深淺下筆有輕重逆順往來須
知去就濃淡粗細便見榮枯仍要葉葉着枝枝枝着節
山谷云生枝不應節亂葉無所歸使筆筆有生意面面
得自然四向團圞葉枝活動方為成竹古今作者雖多得
其門者或寡不失於簡略必失之于繁雜或根幹頗佳
則枝葉謬誤或位置稍當而向背多乖方或葉似刀截
或身如板束粗俗狼籍不可勝言其間縱有稍異常流
僅能盡美於盡善良恐未暇獨文湖州挺天縱之才比
生知之聖筆如神助妙合天成馳騁於法度之中逍遥
於塵垢之外從心所欲不踰凖繩故余一依其法布列
成圖庶幾後之學者不隱於俗惡云梅道人筆後四
叚各有詩一首菲菲桃李花竟向春前開何如此君
子四時清風來晴霏光煜煜曉日影曈曈為問東華
塵何如北忩風亭亭月下隂挺挺霜中節寂寂空山
深不改四時葉落落不對俗娟娟净無塵𬗟懷湘渭
中歲寒時相親
為松巖和上竹卷(後惠鑑䟦六硯齋三筆僅載數語)
吳仲圭墨竹初學文湖州運筆雖熟而野氣終不化此
軸為松巖神師所作巖之族孫宏宗藏主請題予與仲
圭松巖皆故人也天游既久覧此不能無慨然宗雖族
孫生苦晚而不及見今寳此軸其能永恩者歟繫之以
詩懷人幾度詠淇詩空向琅玕節下題想見百年承
雨露綿綿蔭到子孫枝湛然静者惠鑑
又水石竹枝幅
野色入高秋寒影逝湘水日午晩風涼清風為誰起
梅道人晚興佳哉
此幅余得之青浦曹氏後以易高明水乳窑紙槌瓶
歴崇禎戊辰秋見石刻仲圭墨竹八紙為李氏鍳藏
而此其一焉因憶昔年尚有梅沙彌推蓬竹亦為先
荆翁易吳益之漢玉麻姑仙并去黃鶴山樵雙筍圖
每開簾風動追憶恍然今崇禎壬午秋得梅花老人
翠竹黃華真蹟覺頓還舊觀凌翠漫士汪砢玉
梅花菴主自題墨竹
翠羽風前葉秋聲雨一枝詩題春粉節棚脱玉嬰兒忽
見不是畫近聽疑有聲落落不對俗娟娟净無塵吾以
墨為戲番因墨作奴當年若莽鹵何處役潛夫色經寒
不動聲與静相宜
只為歲寒心似鐡也宜烟雨又宜晴
我亦有亭深竹裏也思歸去聽秋聲(以上自題)
隂涼生硯池葉葉秋可數京華客夢醒一片江南雨
此鮮于學士題紙上竹愛之故錄於此耳至正九年三
月廿九日梅道人廣與可筆于橡林精舍
鮮籜初聞粉節香拂雲又見影蒼蒼鳳凰不至伶倫老
無奈荆榛特地長長憶前朝李薊丘墨君天下擅風
流百年遺迹留人世寫破湘潭夢裏秋愁來白髮三
千丈戲掃清風五百竿幸有穎奴知此意時來几上弄
清寒五月廿四日竹忩孤坐清興遄發戲寫此枝且看
果有文公法否至正十九年也
梅花和尚一葉竹
誰云古多福三莖四莖曲一葉硯池秋清風滿淇澳
至元二年冬十月廿七日奉為竹叟禪師戲作梅花道
人鎮頓首
馮司成具區與客游魏塘謁道人墓慨然慕其風致有
遺蹟零落不可多得之歎坐客有言里人藏此竹者公
訪之遂輟以贈畫舊白牋上長可三尺闊尺許餘竹梢
從左方倒垂叢條縱横筆法清異墨葉一片綴其上長
幾三寸許真竒作也
梅沙彌寫懸崖松
偃蹇支離不耐秋摇風灑雨幾時休轉身便是青山頂
又有巖崖在上頭
又古澗長松
長松生風吹不歇古澗出泉鳴自幽玉屑飯餘移白日
紫芝歌動振高秋雨忩秃筆無事而書仲圭
又畫菜
菜葉闌干長花開黃金細直須咬到根方識淡中味
梅道人戲墨
盛子昭山水小幅
至正五年六月魏塘盛懋為士衡父造
沉溟澹天際山光遏不流松高呼落翠隱約映孤樓
應禎
題盛子昭臨彝齋三友圖
蒼髯玉骨與琅玕三友那知耐歲寒今日故園摇落盡
時時永雪澹相看退叟
大夫君子操調鼎味滋深歲晏冰霜冽還同鐡石心
路入東風山水涯松高竹瘦更梅花江空歲晏成三友
日暮天空共一家潯陽鼇叟
盛子昭之姪名著字叔章能全補圖畫運筆着色與
古不殊洪武中供事内府高皇帝異之製盛叔章畫
記烟霞泉石臣玉記
劉仲賢寫應真像卷
中山劉貫道畫悉宗晉唐故其于應真人物變化態度
閒雅一展玩間恍然置身入五臺國與阿羅漢對語眉
睫鼻孔皆動真神筆也雖吳道子王瓘亦當無忝矣
茂苑文嘉題
王元章墨梅(為大父懷荆公遺物玉幼供藤花閣)
朔風吹寒冰作壘梅花枝上春如海清香散作天下春
草木無名藉光彩長林大谷月色新枝南枝北清無塵
廣平心事誰與論徒以鐡石磨乾坤歲晩燕山雲渺渺
居庸古北無人到白草黃沙羊馬羣璚樓玉殿寒花繞
凢桃俗李争芬芳只有老梅心自常貞姿燦燦眩以玉
正色凛凛欺風霜轉身西泠隔寒霧欲問逋仙杳無所
夜深湖上酒船歸長嘯一聲雙鶴舞王冕元章
題顔秋月寫鍾馗圖後
沙公彦德挾張華之識尤能精鍳古人名畫凡入神品
者靡不購得之而拙工摸倣形似者不能以欺其明焉
故家藏唐宋元三代名蹟甚富士大夫之好畫者必先
經彦德鍳定而後收蓄以是人益器重之今夏隆暑中
彦德持一卷示余曰此顔秋月所繪鍾進士元夜出遊
圖也披而觀之乃寫衆鬼作小隊前導有鳴金者有擎
大石者有顛立而欲飲者有肘甕而行者有持鎗者有
揮刃者有舞盾者有卓大刀者有執壺漿者有捧觴進
者有負椅者有攜琴書筆硯者鍾馗於後三鬼載之而
行又數鬼擁從有張蓋者鳴鼓者吹笛擊板者詭態異
狀各盡形勢彦德求余題其後余聞世傳鍾馗者終南
人也不第而死階下因以進士袍笏賜之既而示形於
玄宗夢中曰臣當為陛下除天下虛耗之孽今是圖也
其所謂夢中者耶且鬼神無形視之不見何其有形之
若是耶豈畫者揚其巧擅其妙窮其怪狀而其實無有
耶終南進士死有靈爽尚為天下翦除妖孽彼明為
人者視此圖寧不惕然驚省哉然則良工用心之苦
蓋有諷于世道者深矣洪武己巳歲夏六月紫芝
山人識
顔秋月名輝元之江山人生而穎敏有儒者風度善畫
道釋人物嘗死而復生故畫鬼尤工兹卷為老馗元夜
出游圖筆法竒絶有八面生意展閱間令人駭目非深
得造化之妙者曷克臻此當珍如拱璧世守勿失延
陵吳寬
馬文璧倣巨然秋巒烟樹(欵云文璧為彜齋作)
樹沉沉兮獨古山藹藹兮相雄思石梁兮徑度忱隂磵
兮多風雪泉先生出此晝徵題時朱旦方有執熱之
嘆故云馬治壬戌夏五月廿又五日
泉潺潺兮作壑嵐霏霏兮欲雨望江南兮嘆歸與悵&KR0839;
人兮何許時亨李進士以高孝先先生題畫詞徵和
為太祖九十三年後甲午乃成化十年也閏六月十一日
亦執熱而書云後學張弼
楊鐡崖題為文璧瀛海圖
山頭朱閣與雲連山下長江浪接天若待桃花春水漲
美人天上坐樓船抱遺叟
曹知白雪關雲棧單條
雲西老人戊子之夏五月既望為士英作雪關雲棧時
年七十七歲(有以自娛米文)(玩世之餘朱文)
曹雲西江山長卷
至正壬辰清和月雲西老人曹知白寫贈同菴老友
至正壬辰初夏寓上朔廻龍寺適雲西老人來聯榻
數日值景清和或拄策喬林或放船幽渚江山延人
佳思花月助我閒吟漫賦山居十首呈正雲西亦記圖
所歴為江山長卷見贈投磚引玉深愧鄙俚因附錄
卷尾以識一時之雅會云天地存吾道山林老更
親閒時開碧眼一望盡黃塵喜得無生意消磨有漏
身幾多隨幻影都是去來人髮不如心白形還似
木枯衆緣閑處盡一念看來孤天已容疎拙禪應離
有無餘生當落日步步是歸途生理元無住流光
不可扳誰將新日月換却舊容顔獨坐惟聽鳥開門
但見山幻緣消歇盡不必更求閒混世多生厭歸
山念自休幾曾千載計特為一人留浩浩成空劫涓
涓積巨流但觀清淨理一切總如浮身已難憑藉
支離各有因暫時連四大終是聚微塵萬籟含虛寂
諸緣露本真從來聲色裏迷誤許多人斗大一菴
居其中任卷舒雲霞生戶牖星月挂庭除念息心愈
寂塵消境自如南薰時一至颯颯六忩虛飯食無
餘事高眠晝不分晦明殊自覺鐘鼓幾曾聞四面幃
青嶂和身卧白雲誰言茶力健能遣睡魔軍無意
人間世遊神極樂天惟餘可漏子不放拍盲禪獨羡
搏風翼堪多出水蓮回觀塵土客誰不為纏眠一
性原無着何為示自由秖因生管帶故被世遷流不
識空花影堪憐大海漚但開清淨眼明見一毛頭
揮麈元吾事閒心奈嬾何聊將精進力調伏睡眠魔
寂寂吹天籟悠悠逝水波從來無一事應不怪維摩
南屏山人同菴夷簡(松門)
曹真素山水軸(小清秘閣藏)
雲西為明叔作重溪暮藹
雲老與僕年相若執筆濡墨既有年矣老而益進於今
諸名勝善畫家求之乃畫者甚多至于韻度清越則此
翁當獨步也至正九年五月廿五日大癡學人公望
題識時年八十又一
雲西吾松之湞溪人與倪迂大癡以畫相倡和勝國
之末高人多隱於畫雲西為多田翁蓋其家足置鄭
莊之驛以延欵名勝者其昌題
秋林亭子(欵云雲西老人曹知白為月屋先生作又題一絶)
天風起長林萬影弄秋色幽人期不來空亭倚蘿薜
題曹雲西山水
旭日耀蒼巘翠嵐生嫩寒幽人詩夢醒清響得松湍
會稽王元章
烟鐘隱隱起蒼茫嶺日分輝到草堂昨夜前山春雨過
小橋流水落花香會稽全美
碧雲消盡好山多茆屋春深長薜蘿行處聽來心自惬
野禽啼罷野樵歌巽志生劉宗器
筆㡳江山不露鋒茅茨十尺倚長松採芝空谷歸來晚
知在晴雲第幾重遂昌山人(鄭明德印)
晴旭流輝耀翠微蘿烟開處啓荆扉澗橋兩兩提筐子
疑在深林採藥歸武林顧易
黃公望溪山雨意(文夀承大篆書卷首)
此是僕數年前寓平江光孝時陸明本將紙二幅用大
陀石硯郭忠厚墨一時信手作之此紙未畢已為好事
者取去今復為世長所得至正四年十月來溪上足其
意時年七十有六是歲十一月哉生明識(黃氏子久白文)
(黃公望印朱文)
青山不趁江流去數點翠微林際雨漁屋遠模糊烟村
半有無大癡飛醉墨秋與天争碧淨洗綺羅塵一巢
棲亂雲調寄菩薩蠻筠菴王國器題
黃翁子久雖不能夢見房山鷗波要亦非近世畫手
可及此卷尤其得意者甲寅春倪瓉題
黃子久層巒積翠
至正七年正月上澣大癡道人為道玄處士作于草堂
時年七十有九
崇禎辛未重九日王越石持倪黃二畫來倪畫人物
古雅樹石蒼秀世謂畫人止龍門僧一幅及不用圖
書殆虚語耳大癡筆法尤古與荆巨頡頏矣長翟
國派苔石一人識于釣雪篷
子久騎馬看山圖
參卿昔在西安幕騎馬看山時出郭終南泰華勢最高
横作秋雲掃寥廓秦川漢苑萬里開酒醒望遠登荒臺
日斜渭上歸人渡嶽暗關中飛雨來此處竒觀絶天下
何事歸來猶看畫畫中小景似江南黃葉漁村見烟舍
莫戀江南真故鄉蓴鱸炊熟酒船香美人不是滄洲客
此去宜登白玉堂東吳青丘子題
此黃子久學董北苑之筆其家有鐡崖圖似之其昌
大癡畫獨此最稱澹蕩洗盡畫家縱横習氣又在鐡
崖上眉公
黃大癡縹緲仙居圖
玉觀仙臺紫霧高背騎丹鳳恣遊遨雙成不喚吹簫侣
閬苑春深醉碧桃至正已亥三月十五日過張外史
山居觀此圖遂題一絶丹丘柯九思
山在白雲中草樹𤼵青紅縹緲神仙居隱現金銀宫飛
霞隔鸞鶴叢篁思閬風誰從此招手度我逍遥翁楊
載題
水紋風縐花影月翻此不染畫世也觀大癡畫不當
于筆墨中求之壬子夏舟次荷葉汪砢玉題
此圖余攜白下東倉楊汝邁見而愛之别後汝邁遥
將紫筠筐一雙内盛弇州四部稿正續及敬美奉常
稿又古玉名磁種種余因舉圖酬焉玉追記
黃子久淺綘色山水(至正九年四月一日大癡)
曲曲溪流響夕輝杜鵑啼老落花稀為問連朝何處去
&KR0034;箕泉下得圖歸風月福人
鳥啄殘花汚草菴一春來到兩山探忽觀癡老圖中道
南峰翠帶北峰嵐閒閒
畫家初以古人為師復以造物為師向見黃子久天池圖
為&KR0915;本昨年遊吳中山策笻石壁下快心洞目狂呼
曰黃石公黃石公同遊者不測余曰今日遇吾師耳
觀此因追憶書之其昌
又子久山水
井西道人壺中仙拔足昔走江南天一丘一壑寫高古
三江三泖來盤旋盧子渡頭小茅屋墅田堆畔靈芝田
能令寸筆涵萬化榖城黃石同其傳林泉民張夢辰
子久論畫凢破墨須由淡入濃此圖曲盡其致平淡
天真從巨然風韻中來余家所藏富春山卷正可與
同參也甲寅春三月董其昌題
一峯道人秋山林木
誰家亭子傍溪灣高樹扶疎出石間落葉盡隨溪雨去
只留秋色滿空山大癡道人作
大癡學北苑多作森梢勁挺之樹老杜云請君放筆
為直幹此圖是矣玄宰觀于東雅堂因題
謝伯誠焦墨山水(下有高士紅衣素裳立雙松間)
任昜謝伯誠畫法絶軼得董北苑風致今觀瀑布圖飄
飄然有凌雲氣余為題詩其上云銀河忽如瓠子決
瀉諸五老之峰前象疑天孫織素練素練脱軸垂青天
便欲手借并州剪剪取一幅玻瓈烟相逢雲石子有似
捉月仙酒喉無奈夜渴甚騎鱷吸海枯桑田居然化作
十萬丈玉虹倒掛清泠淵鐵笛在快雪樓試葉茂實
墨時奉熙春閣硯小凌波也
陸天游谿山清眺(古秀汪氏合璧鍳藏)
陸天游畫一幅好事者離為二軸玉水先得一幅凡十
餘年又得其副遂若雌雄之劍復聚延津亦竒矣過長
水鍳賞永日因題此以俟觀者董其昌
陸天游畫品在幼文雲西間以蕭散幽澹為宗若闊幅
雄肆之筆絶不易得也玉水此幅乃聯素為之者先得
其左復得其右脗然延津之合也大竒大竒日華
余弄鳩車時家甫得陸天游畫上題云谿山清眺陸
廣為文伯作時父執吳功甫嘗過吾家凝霞閣極鍳
賞此幅然惜其非全璧也至甲寅秋高友明水見之
以天然花影棐几相易迨己未春潤州繆把亭持二
畫來適董元宰先生過訪展閱間咤之曰何一軸而
離為二也余相較曰何二幅而一為余家物也把亭
云為文伯作者得之此地高氏欵天游生者得之苕
上閔氏初不知其相合也即舉以歸余元宰遂索紙
題之玄宰又云天游生欵是原筆也而裝潢者湯玉
林陸象元在舍即揭投水池前欵便洗去後欵揉素
至碎字蹟終不脱於此徵太史善鍳并憶昔年功甫
之論不謬也若畫中層巒叠嶂殿宇樓臺出沒烟雲
間溪橋横亘其下草樹滃鬱掩映其憑高者有振衣
千仞之上其入林者有平巖物外之趣回視各半時
殘山剰水作缺陷世界者忽得女媧氏補之頓成中
央大庭之天矣後之人宜世守勿失庶留此一叚嘉
話秀水汪砢玉樂卿甫識于潄六齋
張伯雨山水
谷翁真人當至元之初與趙榮禄相交多得其書畫往
往散逸其存者不過十之一也我友養玄道人盡以出
示稱嘆竟日戲寫此圖於靈石軒中至正戊子九月廿
又三日張雨
張貞居高逸振世文絶詩清韜光山水間默契神會
點染不羣然懶於應酬遺畫甚少余曩在梁溪周子
仲處曾見靈峯山寺圖則逸而簡吾郡徐君美家見
擬蘇長公竹石則秀而竒餘未嘗見也今觀此圖筆
力圓潤高古驚人其山頽突其樹縱横大得董北苑
之意即同黃王不能措手其氣韻蒼兀不遜趙榮
禄宜乎飄飄然若羽化而登仙也錦川老人王瑞
書於芝溪草堂
昔張伯雨寄陳惟寅雙峯含翠圖高拱辰畫錄所載
之詩黃篾樓中唯飲酒白雲廊下且題詩閒時描得
雙峯寄變幻青山是我師世稱伯雨善畫予未嘗見
今窺此圖令我駭目用筆古雅深得六朝氣韻借使
北苑復生不能為也古松道人題於鶴翅舟中(此一段題)
(於畫外禙絹上)
此圖筆力高古未見其匹倪迂當拜下風矣太平清
話張伯雨素不善畫嘗醉寫竒石具一種逸韻若見
此圖定無此語閑止居士雨忩漫書
張貞居潯陽歸興
有巾者絺有杖者藜千載高風邈焉難追東籬之菊西
山之薇蓋異世而同歸者歟句曲外史為劉淵畫
右潯陽歸興卷乃淵明歸休之圖而平江陳公立卿
之所家藏者也公雖武弁而博雅好古(失欵)
方方壺雲林圖
方壺為太樸老友作至元四年戊寅歲四月記
故人渺在雲林端手植梓漆隂團團不憤讀書從鬼谷
何言賣藥近長安白日定趨天禄閣青春宜著鵕䴊冠
相思灑盡金壺墨三十六峯生暮寒句曲外史張天
雨
仙人危太樸屏迹雲林間河車運金液九轉成大還苦
辛三十載得道鬢已斑弱水政清淺蓬萊那可扳嬌娥
貯金屋霜露零秋山勿猜松柏操不及桃李顔丹丘
生柯九思題
抱樸先生學大還偶然為客未歸山迎陽館裏看圖畫
夢繞白雲青樹間東陽吳師道
海上三山樓觀開壺仙早晚御風回畫成定勝人間景
為問何人寄得來
雲林之高峰可望日出海君子居其間旦起飱沆瀣三
年毛骨換九載神色改翩然升雲去鸞鳳翳五彩山中
有神藥服食多所採寄語學仙人竚以立相待邵菴
虞集
方上清碧水丹山(紙上水墨掛幅)
岸花汀鳥留幽意碧水丹山共隱情方壺作于金門
之小洞天
溪亭風致似蓬瀛古木寒泉也自清一笑相逢共忘世
此身何用絆浮名大年
地闊紅塵遠天空碧嶂遥有心懷往古無計避喧囂坐
久閑情適談諧逸興飄卜鄰如可遂林下卧吹簫會
稽袁鉉
幽亭寂寂遠紅塵簾外東風柳色新四海雍熙春晝永
水邊林下屬閒人月林張九芳
方壺畫家甫得之吳功甫功甫為冡宰默泉公孫博
雅豪邁共宋几元羽皇習業嘉樹堂余嘗與其社課
而功甫以餘閑交易古玩家甫曾購其饕餮鼎花紋
粗細相壓飛翠襲人每以供此畫商周法物正宜享
上清於雲半詎意丙辰冬鄰人不戒于火延爇吾家
凝霞閣畫首亦燎去得蒼頭舉官碙惠泉一潑而熄
至明付陸象玄裝潢竟遺失水池一宿化為烏有豈
上清神丹餘紙故入水火二煉耶抑功甫仙遊所及
復收還芙蓉城耶可憾也萬歷丁巳春玉水汪砢
玉識於花嘆齋
珊瑚網卷三十三
