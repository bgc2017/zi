珊瑚網卷十六
明汪砢玉撰
法書題跋
祝京兆行書在山記
號琴者曰在山進善琴者希之爾鍾子之謂伯牙氏曰
巍巍然若泰山時牙志果在高山也夫本吾神明所趨
高而有山山而後有指指而後有絃絃而後有音音而
後有耳耳而後有吾之音與絃與指與神明焉以有山
於其間將山從志乎將志從山乎將山與志皆必從於
絃乎將虚乎實乎當其時必有宫角徵商羽半宫半徵
之調必有散引操曲之章必有䟽急脩促起止之度左
之於徽右之於絲固不以類吾之思其諸有者則將有
之乎將無之乎有則此實矣孰從而出是山無則不知
何為必伺乎乎鳴而後識也期牙之談妙今古吾妄意
其可疑者在此雖然吴札之論列國風尼父之見文王
皆爾矣理必有不可破者吾其未臻故云爾意者說藴
諸周易乎蓋曰形而上者謂之道形而下者謂之器其
妙矣乎吾未能以闚焉張文端能琴因問號號以在山
所謂進牙而希之且列是記俾文端他日進焉則舉其
所得以解我弘治乙夘重九鄉貢進士蘇臺祝允明
記
枝山文選跋書後
自士以經術梯名昭明之選與醬瓿覆久矣然或有以
著者必事乎此者也吳中數年來以文競兹編始貴余
向蓄三五種亦皆舊刻錢秀才高本尤佳秀才既力文
甚競助以佳本尤當增翰藻不可涯爾丁巳祝允明
筆門人張靈時侍筆研
文選自隋唐以來莫不習之余昔游南都求監本率
多漏缺不可讀偶閱書肆獲部之半又非全書也其
後赴試京師今少宰洞庭王公出其前帙見示儼然
合璧遂留而成之孔周何從得此精好倍予所藏好
學之篤又有好書濟其求宜有以慶賞楊循吉跋
後題徐禎卿觀唐寅披玩余家尚有宋板隸篆五經
左國諸子史漢通鑑文集種種净拭棐几展玩覺古
香可愛後苕溪鐫五色硃批各書錯陳左右牙籖錦
函燦爛相映奚百城之足云玉記
枝山書語怪錄(有上下冊籖俱項子京題)
二編成後久倦筆墨然予固東西南北之人也日溢于
耳不期而積閒忩試錄倏成十卷或疑事以罕怪今多
而速若是曷為曰子不校之耳人生一日耳目涉閱幾
許若試常者皆筆此一編殆數日事耳今以四方之衆
二紀之永而若此尚何多速之有為此語以見世之有
怪亦理之常乃不足怪且為洪公解嘲初既稱怪聊仍
名以語怪正德戊辰允明叙(吴下阿明)
自古才士無不喜怪者是編迺祝希哲所輯昔常于
張士魯舟中閒坐閱之不覺終帙此日士魯索跋偶
盡一二紙始憶舊讀長夏無事即六經諸子豈能與
此等書争勝哉癸夘立秋日夢禎識
卷末有王守谿太傅筆記正德間異聞二則為墨林
項氏所珍後歸吳功甫太學名題科者功甫去世又
歸之愛荆府君時得陸象玄作宣和装極精工友輩
欲出重價購求愚父子莫許也萬歷壬子秋予應試
留都得祝子辜知錄附志怪五卷乃曾孫化甫所鐫
云尚有續編失去而予家竟獲之可稱合璧也先生
前序以語怪雖不若語常之為益然幽詭之物固宇
宙之不能無而變異之事亦非人尋常念慮所及今
苟得其實而記之則卒然之頃而逢其物值其事者
固知所以趨辟所以勸懲是已不為無益矣今余既
資先生記載之益復鍳先生楷法之妙欣幸何如第
未及與全錄鋟行為欠事每不去心耳慧國十林
弟子汪砢玉識于話夕軒
祝希哲草書月賦卷
九疇酒次鋪宋經箋索書爛漫為此試莊氏筆甚佳然
而舊牋有盡書學此正矣九疇謂何乙酉七月秋枝山
居士六十六歲書
吾鄉前輩書家稱武功伯徐公次為太僕少卿李公
李楷法師歐顔而武功艸書出於顛素枝山先生武
功外孫太僕之壻也早歲楷筆精謹實師婦翁而草
法奔放出於外大父蓋兼二父之美而自成一家者
也李公常為余言祝壻書筆嚴整而少姿態蓋不及
見晩年之作耳昔人評張長史書驚蛇入草飛鳥出
林而郎官壁記乃極嚴整世固無有能草書而不能
正書者因觀九疇所藏枝山月賦為拈出之徵明題
祝京兆書法當時無輩而或者評其不出正鋒蓋謂
此老目視短不能懸筆運肘耳此卷藏毛氏不克見
嘗見其刻本細騐于點畫間皆正鋒也丙寅冬獲觀
手蹟竊謂所鑒不謬因識其末周天球題
希逸此賦真江左琳琅一時膾炙人口然不無穉語
希哲生書法波靡時乃能用素師銕手腕參以雙井
逸趣超千載而上之尤可貴也余常謂希哲如王謝
門中佳子弟雖偃蹇縱逸而不使人憎跳盪健鬭如
祭將軍而有雅歌投壺風味識者以為知言此卷為
故毛光祿書光祿嘗刻之石而其家貿以供何穎考
兩日費今年春與張中丞肖甫閱之時陸叔平在坐
曰此贋本也真蹟在故毛光祿所余笑謂叔平曰子
知光祿之有此賦而不知此賦之不為光祿也耶叔
平悟乃諦視之而笑嗟乎人閱物物亦能閱人聊以
寓吾一時目而已萬歷癸酉秋日王世貞題
枝山書偕美賦并叙檇李汪氏鑒藏二十載
妻子好合如鼓瑟琴錦谷笑仙黃璋秉叔錦衣令公
一江之仲氏其配錦叢坐仙童令人小字静娥大宗伯
枕宏先生之令息也聫德嫓年雙璧合一秉叔生以秋
仲五日令人后一月其日同秉叔道於予為綴八韻美
而祝之潤玉佳倩珍珠令妻較才華而允匹問日月
而仍齊俊傑豪英拔千人於藝苑工容言德暢四美於
蘭閨金烏曜東玉兔望西秋水之芙蓉並蒂春塘之翡
翠雙栖玄圃藍橋玉杵琤琤而夜搗仙源流水桃花片
片以春迷門懸弧帨光連璧奎偕老之篇既𢋫迭為遐
祝窈窕之章始闋看此新題温温淑人少保之子宛
宛靈脩金吾之嗣女也同心兮式榖爾似士也合志兮
云胡不喜閨儀幼閑美有德而有容華風日騰更何彼
而何此追漢津之帝孫逐秦臺之簫史蘭襟婉孌以相
依霞袂連翩而互倚綺閨乃移來之圓嶠鳳舞朝陽洞
房有幻出之瀛洲魚遊春水聽爾話言和哉情抱雎
鳩偶語於河洲鸞鳳協鳴于蓬島雖或默或語之際必
也雝雝在一嚬一笑之間何嘗草草芳詞出口囀關關
春柳之鶯麗語成章掞翠翠秋江之藻助成君子之德
惟善是寳倡隨夫婦之宜永以為好適逓啓其初辰肆
交陳於善禱撫松篁而胥慶百福攸宜捧壺觴以互酬
君子偕老人亦有言天作之合誠權度其工能信宫
商之應答朝為百賦鑑韶奏之九成暮就七襄粲組文
之五雜朱墨交横篇章合沓金聲振相如之館瑶響滿
易安之閤吟從幼課妙傳蛺蝶之瓊詞(宫保自幼日課一詩擬題甚煩)
(其咏春燕等篇尤膾炙人口)秀自少成俊出鳳凰之珠蠟藹五雲兮
刺繡陸離綰秋蛇兮札牘紛遝裁霞作性三芝生九竅
之香鏤月為情七寳藉雙&KR0655;之合工則爾矣容也何
如訝靈鶼之比翼羡文鴛而乘居炯秋水兮湛壺寒煇
密透粲朝霞之暎日絢彩徐舒三生結合二妙相青百
艷争竒奪冰蠶五色之錦一清相照涵摩尼九曲之珠
春風濯柳夕露籠蕖擷芳蘭之仙佩珥瑤碧之華琚傾
國傾城信瓊肌之宜象服如圭如璧當玉帶以挂金魚
徵彼絮縷藉此斤斧寧惟才貌之兼具實乃襟情之
合矩春城紫陌閒吟御柳之青烟暮日朱簾共醉桃花
之紅雨静几譜雙閒忩格五孟德曜三時爼案争道齊
眉張京兆一點黛痕競傳樣嫵時歌彤管之舊章戲續
霓裳之新譜賞月峰上追綵鸞以遇文簫乞巧樓頭笑
天孫之嫁河鼓惟仙家之雙逸謫人間而妙匹樂只
君子宜其家室英英稚齒都未踰花歷之三脉脉芳情
尚不忘摽梅之七金舂玉應兮和瑤琴於錦瑟聲應氣
求兮投鸞膠於鳳漆載頌淵淵之鶴筭五福斯全矧有
嶷嶷之麟兒萬事既畢其頌則和後簡有述誕朝聿
臨春酒載斟樂而不淫續彦先相贈之句求之既得撫
文王舊友之琴為此儷詞相爾一心請祈祉於方來爰
徵效而自今德與位以齊升誥同封而章同服年將情
而並久山其高兮海其深毋嫌綺語式播徽音維偕美
之自天温其如玉試一舉而擲地聲必成金弘治十
五年壬戌八月一日蘇臺祝允明在秦淮東院寫
此卷前繪錦叢坐仙童小影如慧月天人坐花隂翠
茵憑石几含毫構思一侍兒跽向磨墨紅纖倒影綠
莎設色穠艷而無欵後見大軸白描黃金吾像枝山
書傳其上售者云像亦枝山筆也時匆匆在舟不及
細閱復見枝山書異犬記即作墨犬於下宛然吠走
則静娥之真或先生所寫乃丙辰冬是卷與諸玩好
入盗手未幾為松陵汝姓者緝至邑尊劉玉受見偕
美賦殊嘆賞今仍歸烏有矣蒙天笑者識于月香居
祝希哲急就行草懷知詩帖(詩失錄)
卧病泊然𬗟懷平生知愛遂各為一詩少長隠顯遠近
存歿皆非計祗以心腑之真凡十有八人共詩一十九
首枝山居士祝允明書
此卷為項氏物後識其值二十金購於文文水氏嘉
靖甲子年重装崇禎初余獲一觀錄其詩竟失去并
逸歲寒十人名姓先露八人則吳文定公寬王文恪
公鰲韓襄毅公雍沈先生周東郡使君南海林公世
遠陸冢宰完朱孝廉性甫朱文學羌民
枝山真書古詩帖
晉陽起唐祚王明紹巢封垂統已如此繼體宜昏風麀
聚瀆天倫牝晨司祿凶朝綱一以墜天樞遂崇崇淫毒
穢宸極虐焰燔蒼穹向非狄張徒誰辦取日功云胡歐
陽子秉筆迷至公唐經亂周紀凡例孰此容侃侃范太
史受說伊川翁春秋二三策萬古開羣蒙
又
朱光遍炎宇微隂薶重淵寒威閉九野陽德昭窮泉文
明昩謹獨昏迷有開先幾微諒難忽善端本緜緜掩身
事齋戒及此防未然閉關息商旅絶彼柔道牽
又
微月墮西嶺爛然衆星光明河衺未落斗柄低復昂感
此南北極樞軸遥相當太乙有常居仰曕獨煌煌中天
照四國三辰環侍旁人心要如此寂感無邊方
又
放勲始欽明南面亦恭已大哉精一𫝊萬世立人紀猗
歟歎日躋穆穆歌敬止戒&KR0729;光武烈待旦起周禮恭惟
千載心秋月照寒水魯叟何常師刪述追聖軌
又
吾聞庖犧氏爰初闢乾坤乾行配天德坤爻協地文仰
觀玄渾周一息萬里奔頫察方儀静隤然萬象存悟彼
立象意契彼入德門勤行當不息敬守思彌敦
又
大易圖象隠詩書簡編譌禮樂矧交喪春秋魚魯多瑶
琴空寳柙絃絶將何如興言理餘韻龍門有遺歌
又
顔生躬四勿曾子日三省中庸首謹獨衣錦思尚絅偉
哉鄒孟氏雄辨極馳騁操存一言要為我挈裘領丹青
著明法今古垂煥炳何事千載餘無人踐斯境
又
元亨播羣品利貞固靈根非誠諒無有五性實斯存世
人逞私見鑿智道彌昏豈若林居子幽探萬化原枝
山祝允明書
本朝名公楷法予家彙成一函首此希哲書古詩嗣
為徵仲書阿房宫賦雅宜書唐宫詞隆池書紀遊諸
帖亦偉觀也徽友程松蘿竟以漢玉兕鎮瑪瑙羣邪
青綠小鬲易去惜哉樂卿漫記
祝京兆書聞絃詩軸
舟泊衢州城下暮赤脚苦蚊眼欲瞀逡巡就枕忽聞絃
已覺再聽還恐誤披衣起見燈影紅柔指鶯喉暗輕度
初聞乃是三絃語寂歴空江落烟霧少年慣向醉中聽
老大聞之猶起妬須臾演入琵琶絃指撥聲清不似前
疑是小璚更大生移宫換羽各争妍斯時夜静絃愈急
潛鱗出浴棲羽寒珍珠錯落玉盤净鐵騎跂東(闕)可懸
老夫聽久毛髮豎恐有蛟龍來摶船右聞絃一首書
於虎丘梅花樓枝指道人
余嘗攜此幅於白下戊午春懸三山草堂小集諸工
音律者為關中姜還樸七絃婁水張䀻夫三絃蘇臺
徐賀世二絃及陳玉素四絃東曲大小雪二十五絃
一時聲傳九陌余因步祝韻紀之及今追憶猶自盈
耳天外賓砢玉漫誌
枝山詩草諸蹟
長安昔日在關中洛陽浙右亦相同江東自古帝王宅
周秦已見氣葱葱人言石城如虎踞又道鍾阜似龍蟠
千年王氣浮天表一日真人建法宫天府天開天闕起
五門三殿當中峙五鳳樓前柳似烟奉天門外天如水
金陵金闕勝金城玉陛連天接玉京星散羽林霜氣肅
天臨華蓋日華明十二飛樓石門繚百萬貔貅屯八表
寳刹天花和月飛郊壇神樂穿雲窅御史當街百騎驄
將軍納陛羅霜鋒五侯甲第遥迷霧七貴前驅響鬭風
鳳凰臺上鳳凰遊玄武湖中水似油萬戶鶯啼花裏曉
千家砧搗月中秋會同館外白雉多包茅楛矢交經過
重譯來賓醉卉服輕烟淡粉列青娥六樓六館鬭倡妍
日日新聲沸管絃狹市斜街迷錯絡曲房洞戶暗鈎連
吳下書生好遠遊抱書來看帝王州那知高卧西風邸
蓬眉蕭颯長安秋右余所賦長安秋一首為希吉書
之允明
東南大澤名具區中有洞庭相對峙七十二峰湖上浮
萬頃汪洋五湖水仙人隠士住高峯青天羅列金芙蓉
巖窟巉岏蹲虎豹渚宫幽閴潛蛟龍山人茅屋翠微裏
鷄犬聲遥白雲起昔聞綺皓留此山今日高風亦相似
湖山横黛畫中開湖水浮藍鏡中止還疑海上駕蓬瀛
豈識人間有朝市朗然吟嘯入烟霞山中萬樹開桃花
問津那許漁郎到伐木不知漁父家時見青崕麋鹿走
朝出為羣暮為友我欲共君歌紫芝借問山中何所有
贈洞庭張山人允明
獨愛無人處幽棲不用名竹雞啼午寂松鼠落枝輕芳
草初平路春深欲上城蕭然吾亦得擾擾自勞生右
題畫一首枝山
西望崚嶒擁國門秣陵秋氣動乾坤清江故有蛟龍窟
白日元疑虎豹尊日滿荒城生墅色雲來别渚浸山村
莫愁玉質歸黃土遮莫輕招月下魂允明
春山雨新沐掩靄結綠濃一葉金芙蓉粲粲迎朝旭江
亭小于艇松子落滿頂盡日無人來流水抱虚影右
二首題子昂畫允明
白雲媚蒼山寂寂太古春窅藹林薄中一區宅無隣楊
子生清净閉門了玄文兩生勿輕過惟通問字人客子
欲何歸中林猶獨步幸有蒼蒼松為辦去來路季冬雪
重積十日竒寒沍啁啾閴不聞葱蒨失其故梧桐滴夜
雨客香秋可憐盡是離人泪聲聲落枕邊右五首題
畫幅枝山
落日採薇歸蕭蕭兩布衣爾來人采少春雨長頑肥靈
巖好個景鑿得不成山人自要頭白山頭也會斑右
雜作二首枝山
閒雲寂寂鏁龍宫萬頃春湖洗碧空惟有白猿聽講後
向人長嘯月明中呼猿洞作枝山
吟詩寫畫似參禪不向他人被裏眠生公堂前點頭石
天平山上白雲泉
秋浸具區天地寒老崕垂脚怒龍蟠仙人夜半騎鶴去
木落潛窺古竈丹
雲母薄梳青石髮水花肥點碧荷錢樹根一坐空山老
不許時人問歲年
寒光交逗眼蒼然半夜人間别有天想得非仙亦非鬼
四山風雨擁孤眠
滿地松隂六月凉採芹歸去擔頭香相逢夕照誰家子
倚樹喃喃話正長
身在雲西夢想閒松頭鶴影枕屏間一聲隠隠啼花雉
信手推忩滿眼山
朝雲乍起千峰合暮雨初收萬壑鳴此地烟霞誰領略
却輸癡老筆縱横
腰刀帕首報君恩初事將軍出雁門無限家門兒女念
秋風吹上五陵原
費却青錢換戲資世人多道小兒癡不知世事誰非戲
争得長年作小兒右九首題畫枝山
扇功本在驅炎上不似屏風只好看筭得題詩真拙計
却供雙眼失清寒題箑允明
本朝法書首推希哲其狂章有不可以素旭擬者項
又新嘗過余煑霜鱸夜話索所藏扇册展玩見祝書
身在雲西一首運筆如烟雲變幻莫測越明又新復
過余云思竟夕得之矣出手錄片紙對之相與撫掌
呌絶又先君每撫松擊竹哦枝山句客香秋可憐想
得非仙亦非鬼松濤竹籟答響清泠不得知有人間
俗務今思之恍如隔世可勝浩歎日損玉居士識
于玄隠齋
祝枝山詞蹟
燈火三更把筭籌風沙萬里覓封侯蠶兒作繭生難罷
蛾子親燈死却休身外苦夢中忙渾無些子為吾謀世
間富貴真何物賺得英雄白了頭調鷓鴣天
南阜小亭臺薄有山花取次開寄與多情熊少府睛也
須來雨也須來隨意且銜杯莫惜春衣坐綠苔若待明
朝風雨後人在天涯春在天涯調一剪梅
唐伯虎詩蹟
人生七十古來有處世誰能得長久光隂真是過隙駒
綠鬢看看成白首積金到斗俱是閒幾人買斷鬼門關
白日昇天無此理自古有生還有死眼前富貴一枰棋
身後功名半張紙古稱彭祖壽最多八百年後還如何
請君聽我歌且舞窮通壽夭皆由他
都憑乖黠討便宜我討便宜只是癡把日繫繩終不住
待天倚杵是何時隨緣冷煖開懷盞不計輸贏伴手棋
七尺形骸一棺土任他評我是和非漫興
措身物外謝時名著眼閒中看世情人筭不如天筭巧
機心争似道心平思量昨日疑前世睡起今朝是再生
說與明人應曉得與愚人說也分明六如居士
席地松隂樂有餘瓦盆盛酒炙枯魚心中洗盡閒居利
一𣲖泉聲應讀書
一雨江南水接天春山凝翠樹浮烟飽看山水歸來晩
隔岸應須買渡船
平日春醪賤可賖春來酒價忽然加山村野店如城市
都為遊人賞杏花晉昌唐寅
曲港疎籬野寺邊藍橋重叙舊因緣一宵折盡平生福
醉抱山花月下眠丁丑十一月望夕夜宿廣福寺前
作蘇臺唐寅(此首在余家藏明人七帖内)
唐六如書嘆世詞八闋(前四首已刻後四首未刻書在一卷因俱錄入)
春去春來白頭空自捱花落花開紅顔容易改世事等
浮埃光隂如過隙休慕雲臺功名安在哉休想蓬萊神
仙真浪猜清閒兩字錢難買枉把身拘礙人生過百
年便是超三界此外别無閒計策
極品隨朝誰似倪宫保萬貫纏腰誰似姚三老富貴不
堅牢達人須自曉蘭蕙蓬蒿筭來都是草鸞鳳鴟梟筭
來都是鳥北邙路兒人怎逃及早尋懽樂痛飲一萬
觴大唱三千套無常到來猶恨少
禮拜彌陀也難憑信他懼怕閻羅也難迴避他枉自苦
奔波回頭纔自可口是懸河也須牢閉呵手是揮戈也
須牢袖呵越不聰明越快活省了些閒灾禍家私那
用多官爵何須大我笑别人人笑我
暮鼓晨鐘聽得咱耳聾春燕秋鴻盼得咱眼朦猶記做
頑童俄然成老翁休逞姿容難逃青鏡中休使英雄都
堆黃土中筭來不如閒打哄枉自把機關弄跳出麫
烏盆打破酸虀甕誰是惺惺誰懵懂
有酒無花端的為省酒有妓不佳也難當做有選妓要
班頭方纔是對手不論酸甜酒須傾一百斗爛醉酕醄
通宵不肯走老頭兒非是要出醜世事多參透一朝
那話兒來要耍不能勾想人生有幾個到九十九
荏苒春光不覺歸去早老朽容顔怎能又還小明月尚
可邀昨宵難再找綠蟻紅裙一刻不可少萬事由天何
勞空自炒甜的苦的一般樣老甜的多歡樂赴了些
有名席睡了些風流覺把一個張揭老兒乾罷了
一主一賓一個知心俵一味一壺一輪明月皎或把話
兒嘲或將琵琶掃只唱新詞舊曲多丢了只論今番往
事多勾倒今年覺比去年老緊要著光隂到今日說
你忙明日說無鈔問先生那一日纔是個好
競短争長世事何時已富貴貧窮由天不由已七十古來
稀而今豈止你風雨憂愁又常多似喜屈指尋思前途能
有幾是會的從今日受用起莫為千年慮對景且開懷
有酒須招妓既為人須索要為到底右調對玉環清江
引吳郡
王荆石和嘆世詞十二首
樂處酣歌時光容易過苦處奔波早晩偏難度世界號
娑婆苦樂平分破佩玉鳴珂生辰不似他戴笠披蓑安
閒不羡他别人騎馬我騎驢更有徒行個日月疾如
梭天地旋如磨也非過意相摧挫
美竹幽花便是清凉界淡飯粗茶且共蕭閒話白日苦
喧嘩有約來良夜網得魚蝦壺傾問酒家筆走龍蛇詩
成付會家世間禍福亂如麻我也難禁架休言鵲與
鴉任作牛和馬只教方寸長瀟灑
覆轍翻舟那個曾回首大劍長矛那個曾丢手無數世
間愁憑著人承受拜將封侯是英雄釣鈎按簿持籌是
愚夫枷杻休題能向死前休更筭千年後步步使機
關也要天公凑行年五十曾參透
皂帽絲縧一第猶難料紫緩緋袍一品猶嫌小量盡海
波濤人心難忖料翠養翎毛為誰頭上好豕養脂膏為
誰腸内飽千尋鳥道上雲霄何必都經到平地好逍
遥高處多顛倒世人只是回頭少
畫棟雕梁推收紙半張綠鬢紅妝消除淚幾行此事本
尋常謾說多魔障百草芬芳須防秋降霜萬木萎黃須
逢春再陽假如傀儡一登場多少悲欣状旁人費忖
量兀自生惆悵不知刊定傳竒上
百甕黃虀須了今生事一縷紅絲須是前生繋人事有
推移總是天安置智似靈龜何常脱死期巧似蜘蛛何
常不忍饑命通若在四更時夜半猶憔悴千年薦福
碑九日滕王記勸君且等時辰至
鐵鎻銅關財寳終須散玉液金丹遲速難違限但放此
心寬萬事從天斷不坐蒲團西方掉臂還不戴蓮冠南
華合眼看人間苦海黑漫漫送盡聰明漢饑來粥與
饘睡要牀和簟此外不須多繾綣
麋鹿山邊終日防弓箭鸚鵡簷前終歲愁猫犬身在畏
途間頃刻憂機變恩愛纏綿多成仇恨緣涕泪流漣多
因歡喜緣白駒過隙難留轉何苦又加鞭靈臺一寸
間簇起和冰炭任教世事如電閃
愁多病多早已鬢毛皤恩多寵多轉入是非窩洗耳聽
漁歌一一多嘲我漫天網羅方被浮名悮三載沈疴兒
被阿爺誤只今九表向天呼誓不上長安路黃粱夢
已醒破衲還堪補聊就人間小結果
一粒芝蔴救飢也是他一片黃瓜解渴也是他其餘萬
事賖到了成虚話纔說西家殺牛與宰馬又說東家鑽
龜共打瓦他們圖甚王和霸一任的閒搭掛待乘博
望槎看過天河界那時碌碌纔干罷
南陌東疇是兒孫馬牛趙舞秦謳是歡喜冤仇萬事總
悠悠勞生何所求一簇眉頭筭前又筭後三寸舌頭說
強又說醜饒君一日可千秋空落得多僝僽青山夢
裏遊玄牝空中守羲皇一夢君知否
你會使乖别人也不呆你要錢財前生須帶來我命非
我排自有天公在時該運該人來還你債時衰運衰你
被他人賣常言作法可消災怕沒福難擔戴有酒且
開懷見怪何須怪一任桑田變滄海右倣唐六如對
玉環帶清江引王錫爵
弇州評子畏書軟熟亦不惡此紙更稜峭可異乃子
畏自稱江南第一風流才子又曰普救寺婚姻案主
者而太原相業偉如生平不二色何嘆世詞相唱和
至此兒淵云唐解元狂者也王文肅獧者也狂獧迹
異而心同宜其相契合乎然子畏作風態以遠宸濠
未常不介然自守耳至詞調率意縱横有如巵言伯
虎共乞兒唱蓮花落少時亦復玉樓金埒故復不惡
研山山長汪砢玉識於盟鷗小檻
珊瑚網卷十六
