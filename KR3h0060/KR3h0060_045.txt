珊瑚網卷四十五
明汪砢玉撰
名畫題跋二十一
䃲礴漫興
吾家凝霞閣向藏當代諸名畫為册約半千可供嘉客
累日之翫自余為東西南北之人先子登太白年而仙
去歸來處悶天枯海中僅存此彙册猶足侈夜郎王也
因綴册首曰不薄今人愛古人
景陵九鷥圖(着色縑素上)
宣德年製(欵在畫上中央有御府圖書)
又蘆雁圖(著色縑素上)
宣德年製(仝前)
清賞錄云我朝宣廟憲廟孝廟皆善畫宸章輝煥皆
在能妙之間特設仁智殿以處畫士寳鑑云章皇帝
聖能天縱一出自然若化工之扵萬物因物賦形不
待矯揉而各遂生成也敬觀二圖柳絲鳥毣細過于
髮一種生動之致又居然寫意家神逸品若前所云
云者臣砢玉識
王孟端竹石(絹上)邊景昭花果翎毛(絹上)
王西園扁舟漁笛又蘆中丈人又園景
又負薪行吟圖又墨竹四幅(俱紙上各有對板詩如左)
問吾何處是吾家家在山中路不賖洞口一方青玉案
門前萬樹碧桃花吹笙跨鶴遊塵海煮石餐霞度歲華
昨夜蘂珠宫燕罷滿天碧月淨無瑕仙興
苑花淨盡綠隂長池上清筵為客張滿樹苦無彌月好
殘枝猶有一分香耳邊歌板將春恨掌上瓊舟借醉狂
說與東風還定約明年春早放輕航恨花落春歸晩
飲故人臺榭
行李入城經兩月樹頭杏子已全黃閙中每恨光隂速
天下其唯朝市忙今日尊前僛舞䄂明朝海上放歸航
年將半百身無恙去去何愁道路長己未歲遊金臺
將歸留諸友
城中寸土不可得新拓二畆真良謀淨水荷池堪洗研
清風柳岸可梳頭枇杷摘盡金籯滿&KR0812;醁新開綠蟻浮
常笑機雲無伎倆何須苦向洛陽游丙辰歲拓園地
二畆
草堂住近白鷗汀野老孤笻試一登舊事苦談終未巳
主人不卧坐能聽燈殘紫熖金蟲細檻落清風玉麈輕
知是别來曾夢筆江淹才思十分增擬過友人朱汝
執新莊
此山迥與他山别丹崖翠壁皆下風天地有意存本素
東西有物能爭雄峰頭玉井詩句裏江上香爐圖畫中
人物两般並玉立聲價萬古誰終窮歲己未游金臺
題考功喬希尤白巖卷
吾家小園五畆強種菊開花鬭晩芳不信生無看花福
年年客裏過重陽辛酉游金陵居太學中年餘復上
北都勞勞風塵中自春及冬無時遑息舟中感懷戲書
一飛
司訓王一鵬字九萬號西園詩宗元白淡雅成一家
言人復瀟洒出塵有晉永和風致工書工畫每為人
題署尾必曰西園故西園之名特著有王西園志見
松郡乘一云國初人也此對板詩雖非題畫而韻語
書法俱佳悉存之玉水記
孫都癡墨蝦(絹上)
春波浮藻葉晴日戲蝦鬚(題畫)
又郭索圖(絹上)
一甲雄天下横行遍海涯(題畫)
孫隆號都癡毘陵人開國忠愍侯孫生而穎敏有仙
人風度寫禽魚草蟲自成一家號没骨圖
姜立綱畫(并題絹上)
竹風敲韻來書案花月篩香入硯池
沈石田山水二板(俱無題有印記一倣黃子久筆)
又寫生二板(俱紙上一作帶花絲瓜一作荳莢)
吳元博題畫(無畫欵意是劉完菴)
天涯偏感物華新燈下閒吟意轉親風雨滿城春寂寂
不知誰是畫中人匏菴吳寬
姚雲東墨梅(紙上)
曉起輕寒細雨吹春回一月半開梅重門未啟金魚鑰
風送馬聲何處來二月曉寒作贈橘奕綬
文衡山秋塘釣艘(絹上)
斷葦依塘秋滿川晚晴倚樹一汀烟青山最是供詩料
忽共斜陽落釣船徵眀
又徵仲倣巨然山水(絹上水墨細入無欵)
唐六如寫生(絹掛幅截字作對板入冊)
草率杯盤試踏青虎丘山上可中亭日斜客散僧催掃
藕節蓮房滿石庭吳趨唐寅與飲五臺作此戲墨
仇實父柳浪鷗羣(絹素極工緻得之高明水後程季白欲配所藏仇册予不允)
鷗羣雲水伴柳浪繫輕舠飛瀑青山處滿肩書册挑
陳白陽着色牡丹又着色蛺蝶花(俱紙上)
黃禄之倣趙松雪剔青地着色萱花(後三幅俱全)
葉展青鸞尾花開鵠嘴黃小庭多樹此相對使憂忘
又芙蓉
碧江烟水渺無津溪畔芙蓉晚更新照水亭亭還自愛
相看渾似浣紗人穀祥
又山茶
葉舒犀甲厚花放鶴頭丹歲暮饒冰雪朱顔不改觀
又丹桂
秋風昨夜始吹開萬斛天香金粟堆兩駕仙郎豈凡手
月中親奪一枝來酉室王穀祥
陸叔平山水四幅(金山北固劍丘垂虹四景)
又水墨折枝水仙梅花(俱紙上)
朱青溪寫天池石壁(名朗文衡山高足)
尤鳳邱着色山水人物六板(尤求為仇英之亞俱縑素斗方)
舜耕歷山版築求賢魯義姑浣紗女抱石
曹孟德觀黃絹幼婦碑宋藝祖雪夜訪趙相
又臨勾龍爽避秦女又臨唐女冠李季蘭真
錢磬室攝山圖(戊寅五月七日寫贈慧空師錢榖)
攝山吾未到羨爾獨能留畫已錢君得詩將王子求風
烟原歷歷雲水自悠悠千里誠難别新吟漫爾留萬
歷戊寅仲夏八日送慧空上人往攝山茂苑文嘉
文休承前赤壁圖并書賦(在紙上)
陳沱江倣大癡山水又子正花草八幅(與文夀承題)
朱文石太室雪圖夷門侯懋功山水二幅
項子京水墨蕉石(對板為女郎徐安生泥金竹枝)
葉如斜架紙心似倒抽書此聮殆與蕉寫容非非而是
是是而非吾不知其非亦不知其是是非無定書畫足
徵項元汴
國朝名繪大册
此册前十五幀為用嘉石田雲東白陽諸筆乃余中表
家物也余弱冠讀書白苧嘗假以自隨迨余江州歸詢
之不可復得盖三十年矣今得再觀扵玉水自韻齋如
逢故人其愉快可知也竹懶李日華
杜東原山水(過板紙上)
杜檉居人物二幅(俱過板有小欵止一堇字)
杜古狂堇寫陶靖節白樂天二像靖節曳杖五柳之下
樂天逍遥步履似對永豐坊垂柳皆衣冠雍雅神韻靜
深望而知其為有道名公也君實
姚雲東寫竹石松葵烏鳥鷄冠荔枝枇杷諸幅
石不可移移則匪貞竹不可撓撓則匪清清如夷齊貞
比綺甪維竹維石廼金廼玉公綬寫并贊
秋來未到闔閭城水竹村深遠夢生有客問予將册去
淡烟疎雨正關情公綬因張用節茂才之便附其同
宗士行畫册以還又因竹之懈兩以致想也戊辰八月
題前
為棟為梁匪松之福惟曲而夀乃松之貞是以君子欲
逃其名公綬寫松并贊
秦有爵封斯為爾福歲有寒虐乃見爾貞維福維貞作
詩美名浦正(題前畫松)
昔烏巢我樹母在喜烏來無母今何恃惟增返哺哀
綬書扵三牌之下戊戌五月
烏有孝子情母胡去而來舊巢栖未稳啼向月中哀
浦正題(前古樹栖烏)
葵心一寸赤巋然獨傾陽其中含盛美無怪炫黃裳最
爾凡卉木雜沓競芬芳請觀高士類能幾登忠良猗與
此葵花合上君子堂成化戊戌五月八日公綬贊自
題(著色秋葵)
綘幘曾聞報曉籌曈曈日色暎龍樓我家茒屋疎籬下
摇落西風玉樹秋蓮花峰上閒人題(陳氏有德)
未能生擘閩南荔說着紅塵也動愁雨後紫緜垂顆顆
不知宜夏却宜秋聞閩荔食至七月後方已故有宜
秋之言雲東老仙徒惆悵南望為此品寫小像耳
一樹酣黃熟爛金不須鈴索護山禽行厨載酒西園去
盧橘休誇貢上林東吳陳天定題(丙申夏季)
是册雲東而下即石田白陽諸畫九疑翁所云十五
幀也後為徵仲伯虎諸筆又幾十五幀欵題未錄其
墨林梅花幅有竹懶水邊林下䟦已刻集中矣余時
得周服卿花鳥六板足掩宋人色韻因附入之天啟
丙寅秋余在都門聞先子以此册共諸玩好質扵珂
雪姻家内有白玉大士高尺餘兩玉侍高半之琢綠
松為岩座乃宋做最精工者太僕公嘗云玉像係馮
具區先生所珍供焉迨余東歸費繁竟不及取贖殊
軫念也然猶幸不落生面人及俗漢手樂卿筆記
藝苑閒情(古秀州蔣藻書)
玄亭寂莫浣花多暇清白僅此傳家風雅藉斯情洽得
先軰為命名合時賢而攬勝亦游藝之一適也玉題
姚雲東畫幀
石壁空青𢃄斷雲碧蘿懸樹篆蛇紋人家盡向鍾南住
誰肯林泉覓隠君許生民式頃自都下歸謁予于雲
東仙館求畫且請贅數語漫爾寫此以贈己酉十月大
雲姚公綬製
蔣文藻竹枝(對板行書後詩)
門掩青山少見人梅花霜鶴自為鄰祇今瑪瑙坡前月
唯映巢居閣下塵(文藻與姚丹丘同隠大雲執師資之禮書畫步趨丹邱為酷肖)
杜青霞醉仙圖又陶靖節先生像
又倪幻霞遺照(俱臞男筆)
沈石田寫鷄冠花(水墨寫意)
秋叢軋露應曉欲鳴沈周
文徵仲漁舟圖(絹上重著色)
罷釣歸來不繋船江村月落正堪眠縱然一夜風吹去
只在蘆花淺水邊徵眀書(宋牋上)
陸叔平着色芙蓉(紙小單條)
江水秋瀰溸瀠洄玉有文芙蓉向風立花影對繽紛
唐六如雲關雪棧陳括倣徐熙滑法菜花圖
甲子新夏客有餽櫻桃者兼遺一雀名曰櫻桃雀遂
圖之以紀興云陳桂
居士貞龍湫高隠圖(欵云為儲封夏先生製居節)
文休承寫意横幅
揮毫試拂古龍尾醒酒更烹新鳳團文嘉
千秋釣舸邀眀月(玄宰畫)
陳眉公倣老米雲山(對板為文夀承書山静日長)
項又新竹枝(小单條欵云德新漫興有題)
偶得殘楮即以硯頭餘墨作兩枝用墨如用金矣
馬湘君蘭花竹石(縑素水墨)
戊寅菊月晦日玄子為丈茂契君寫馬湘
薛素君梅花蛺蝶(紙斗方)
不愁春信斷為有夢魂來素素
又水仙(金牋横披)
幽姿閒靜倚新妝暗裏時聞度異香不是來從神女步
何因涉水濕羅裳其昌
又蘭石(仝前有董太史題)
香風從東來幽香忽西去欲以攜所思所思在何處
趙内文叔寫生二板徐女郎安生墨竹二板
繡水平陽氏墨花閣鑒藏
沈石田自題畫二幀(以下另冊)
白日偏於靜處長軒窗虚淨覺風凉兩人清話當何事
水誌山經細較量平頭艇子鏡中過鬢脚蕭騷影細
波碧水丹山儘堪飽惠州強飯笑東坡沈周
啟南自題畫菜册
東園昨夜雨肥勝大官羊黨氏銷金帳不知滋味長
文徵仲題墨竹册
息齋似而不逸松雪逸而不似
陳白陽自題水墨百合花册
玉瓣開和璞香鬚泛紫檀
王酉室自題蘭菊二册
綠葉轉光風紫英汎清馥不受當門鉏托根在空谷
翠竹迎風舞黃花浥露開東籬剛命賞送酒白衣來
陸包山自題畫繡毬菊花
葉翠羅為幄花香玉作毬翩翩塵不染更喜態風流
晩歲事老農閑來兼學圃不讀邵平書親傳陶令譜
彭隆池題陸叔平畫水仙海棠
邊庭柳暗金微雪御苑花開玉壘春蝴蝶飛來疑入夢
凌波還見洛川神
文五峰自題畫梅(後一首為夀承題)
暗裏漫焚香雪中本無色隴頭音信稀祗有隣家笛
院落沈沈夜色微月華偏與净妝宜難明綠樹枝頭雪
且續梅花夢裏詩文彭
文休承自題水仙册(後一首題墨竹)
雨歇風清一棹横微吟自愛晚潮平夕陽西下山千叠
木落空江生遠情
古木挺虬幹叢篁低碧枝湘江何許夢石上雨來時
文肇祉題桃源圖
咫尺桃源路更深神仙從此隔溪雲笑他秦帝空求術
誰信塵凡已自分
路入桃源深更深溪中流水洞中雲巖居别有堯天在
只許漁郎占席分申時行題
桃花何事隔人羣一半青山一半雲世上成蹊都浪說
仙凡回首路頭分張鳳翼和
董元宰題仙山讀書圖
綠谿青嶂是秦餘靈境今歸藏史居素友詎迷初得路
頑仙寧讀未焚書其昌倣黃子久筆意
周公瑕題宋石門雪景册
江上雲深合深深埋遠村曾無塵迹到止許釣舟横
張伯起題孫華林招隠圖
幽篁鳴春風村深惬招隠振衣停蘭橈烟波遠山暝
張方洲題畫册
山共人閑水共清滿林松籟助吟聲十年中外無塵騎
何似斜陽策杖行閒閒三徑少行客寂寂中林有落
花人世過扵橋外隔松蘿隠映即仙家袁尊尼
王伯穀題周少谷玉簪花
展葉類衣羅含葩似玉簇佳人明月中悞將敲砌竹
王延陵題畫水仙册
出門大江横銀濤數千頃仙子御輕飈環珮搖虚影中
宵月無光天池冰壺净輕盈何所之飛夢西湖冷
張湖山題畫梅竹又玫瑰花各一絶
梅花吹欲白竹影拂雲碧翛然映長林為君鬭竒色
春腴紅玉軟香透紫茸温材美名應稱終承雨露恩
徵眀題畫竹二首
脩幹挺寒節疎隂生嫩凉溪南一尺雨髣髴見瀟湘
日暮黃陵廟春深片雨晴怪來青鳳尾冉冉過牆生
青箱藴玉(朗哉顧願題其對板俱南中書家以非題畫不錄)
王道父為酉室吏部從孫年十四失怙恃故并失其故
家青氊遂遊休承先生門下見休承詩畫則嘖嘖稱賞
不已引伸觸類扵此道中恍然若有得也亡何為廣文
從祖攜至溧水因入秣陵時可弱冠里中親友相過道
父遂遍徵其書畫云周幾
王禄之寫水墨牡丹又白毬(有穀祥欵各題一絶)
香凝金掌露妝豔玉樓春若此名花色沉香亭北人
朵朵冰鏤就團團玉簇成水晶簾影外相映太分眀
文嘉山水(己卯春日似道甫老契)談志伊水墨花石(號學山無錫人)
孫雪居着色蠟梅朱之蕃杉禽(癸丑新凉為道行兄寫)
王舜之金蓮法相圖(為晴峰先生寫于南都玄覽閣)湻之蘭花
周之冕石榴朱之士水仙蘭花呂芝人物
周天球墨蘭金士龍水仙梅花馮曉人物
陸儀吉菊花王中立秋海棠戚仲陞蘆雁
唐士良梅花顧時啟佛手柑金如初蘆雁
王異荔枝吳時培花鳥蔣羽化鬭雞吳彬柑
鳥陳士花鳥金爵樹石羣鷗王玄孫世良俱
桃源圖孫有知雪景山水為古吳孫瑋孫枝
蔣乾錢貢吳習朱竺張復陳祼袁玄
三彬陶冶戴纓文室袁源浦鯨姚貞
陳煥吳冠吳稚浦融戴雲姚俊
李紹箕李士逹杜冀龍朱胤逹文從先
許九枝湯時倬姚元治朱胤俊魏之璜
戚伯堅盛茂燁王祖槐鄒之孟杜玄禮
袁麗明謝道齡陸士仁文從昌
吳門王道甫廼選部禄之公仲孫鄖樵保御之仲子為
張幼于中表一云道甫即顧靜甫稱道行其所徵書畫
俱隆萬間人共百四十家亦一時之盛也樂卿記
右丞詩意(張鳳翼書)
王中允之詩詩中有畫吳下諸君之畫畫中有詩虧父
攜以自隨如日坐少文之室聽衆山皆響也萬歷
己亥二月既望王穉登書
行到水窮處坐看雲起時丙申春張復
水穿盤石透藤繋古松生錢序
山臨青塞斷江向白雲中陸士仁
大壑隨階轉羣山入戶登吳習蘇臺山人
白雲廻望合青靄入看無孫枝(叔逹)
隔牖風驚竹開門雪滿山蔣乾(虹橋)
時倚簷前樹遠看原上村錢貢(滄洲)
江流天地外山色有無中強存仁
綠豔開且靜紅衣淺復深周之冕(服卿)
梵宇聊凴視王城遂渺然微密
磵芳襲人衣山月映石壁文從昌
登高萬井出眺迥二流明沈咸
寒塘映衰草高館落疎桐長洲沈繼祖(丁酉九月既望)
偃卧盤石上翻濤沃微躬句吳真語(吳一峯)
獨立何䙰褷銜魚古槎上長洲張存仁(厚卿)
山中一夜雨樹杪百重泉朱竺
獨樹臨關門黃河向天外劉原起(起之)
青臯麗已盡綠樹鬱如浮汝南周之冕(丙申春日)
興闌啼鳥換坐久落花多郁喬枝(丙申春)
空山新雨後天氣晚來秋張元舉(乙未四月八日)
昔日嗜白樂天詩見之而喜有見之而哭有為之刻
肌要皆嗜好然也吾友蔡虧父嗜王右丞詩詠歌之
不足付之丹青狀貌幾扵刻肌矣咫尺之内便覺萬
里為遥然右丞最深扵禪理而虧父方外之懷適與
相契所謂身外身義中義則當得之象外可也可
一居士張敉(獻翼)(幼子)
摩詰句圖(有檄徵得百餘幀大約人各二題乃並存者無幾姑置者過半而續至未已也)
余嘗得蔡虧父所彙畫册俱寫右丞詩意以摩詰詩中
有畫也廼吳下諸先哲則畫中有詩矣因憶都中數年
每見吾禾諸君子點染之好竊謂東吳一帶不能專&KR0839;
余不揣敢遍求鉅筆一鬯輞川遺韻絶勝嗜白香山者
刻句盈肌乎藉是以開就李崇禎畫社庶令梅道人姚
侍御諸公不至久落寞也勿靳吮毫而夷鄙人之請幸
甚社走汪砢玉拜徵(時戊辰改元之秋)
藉草飯松屑焚香看道書竹懶李日華
秋山一何净蒼翠臨寒城叔祥姚士麟
清夜何悠悠叩舷明月中嘯海朱瑛
遠樹蔽行人長天隠秋寒康侯戴晉(戊辰十月)
靜言深溪裏長嘯高山頭珂雪李肇亨
空山新雨後天氣晚來秋會嘉(戊辰冬仲)
明月松間照清泉石上流項聖謨畫(時己巳春分二日之夕齋頭七)
(松風不絶聲甚助筆興)
獨坐幽篁裏彈琴復長嘯易菴(二年二月晦補圖)
古木無人徑深山何處鐘陳墉(己巳二月望後寫吳仲圭筆意)
殘雨斜日照夕嵐飛鳥還徐榮
啼鳥忽臨澗歸雲時抱峯徐伯齡
湖上一回首青山卷白雲孔昭姚潛(己巳二月試小道士墨)
草色搖霞上(立春前三日寫)松聲汎月邊(時間照軒漏下三鼓矣陶菴姚潛)
月出驚山鳥時鳴幽澗中君輿朱大定
谷靜惟松響山深無鳥聲元嘉萬祚亨
白水明田外碧峯出山後㴠碧吳宏猷
悠悠西林下自識門前山叔符吳必榮(戊辰冬日)
荒城臨古渡落日滿秋山趙珂
草際成棋局林端舉桔橰周志
細枝風響亂疎影月中寒陸海
青苔石上淨細草松下軟沈燁
深林人不知明月來相照公亮范明光
屋上春鳩鳴村邊杏花白禇素氏
總向秋園裏花間笑語聲王烈(己巳春孟)
倚杖柴門外臨風聽暮蟬駕翁項轂
園廬鳴春鳩林薄媚新柳湛一寂瀾(同題各畫)
竹喧歸浣女蓮動下漁舟玉洲仇世祥(實父之孫)
積翠紗窗暗飛泉繡戶凉皆令黃氏媛介
香氣傳空滿妝華影箔通九畹孫氏蘭暉
余幼見先君選古文辭可圖者索姑蘇諸名手書畫
扵泥金牋上曰桂苑叢珠較此更光彩陸離也
沈石田自題畫册(以後名家畫各自成冊)
余早以繪事為戲中以為累今年六十眼花手顫把筆
不能久運運久苦思生至疎花散木剰水殘山東塗西
抹自亦不覺其勞矣此册於西山展墓回途中拂拭且
寫且行風淡波平蕩舟如坐屋底抵家喜遂成因題其
後成化丁未春三月長洲沈周為世光賢侄贈并題
又自題小册十二翻(各一絶)
虚亭不碍秋落葉直入座可人招不來幽事如何作
獨行殊寂寂秋靜過橋時忽被風吹䄂山花亦不知
石丈有芳姿此君無俗氣其中佳趣多容我自來去
扁舟不可泊任隨流水流東而與南北人物兩悠悠
山木半落葉西風方滿林無人到此地野意自蕭森
溪靜風不過樹深啼鳥知山人未來處雲氣入茅茨
青山間碧溪人淨秋亦淨虚亭藏白雲野鶴度幽逕
獨過溪橋去閒尋佳句行山亭虚白日客思與秋清
綠樹迷昏霧青山生曉雲自天為此樂平與畫家分
釣竿七尺玉夕陽千叠山山容恰好晚正值鳥飛還
野樹脱紅葉廻塘交碧流無人伴歸路獨自放扁舟
湖北歸來日落扁舟滿載西風目送一行白鷺秋懷欲
與天空右小册十二翻皆拙筆也宿田老兄索遺孫
宗福盖宗福侍父世資官于崇藩以將遠念而已畫皆
江南所有宿田之命也其為命將禆宗福見而有所思
大勝飴而弄之矣成化二十三年季冬十有三日沈周
沈啟南自題畫册十六幀(各一首)
門前照溪影墻後交竹枝屋瓦多破碎落葉相蔽虧貧
賤客不棄堂中羅履綦有酒願客醉此外無所知
其二
眺遠累登頓喬梢拂䨇鳬江長要天接雲懶欲風扶落
日在溪山秀水横眉鬚臺高興亦超空歌徹清都
其三
魚軒鶴影共清溪細水桃花一樹低聽鶴釣魚仙者事
儘將風致倩人題
其四
流水無停跡靜者臨其傍跳珠石觸起飛花衣沁凉靜
聽入希聲冄嗽空膏粱淡然與心契豈復嗟望洋
其五
白雲或改青山色黃葉還驚碧樹秋抱膝長吟人不識
夕陽西下水東流
其六
路迂境自僻遂與塵世冥迴溪𢃄門次澄波含石庭懸
厓引平地因以開新亭叢蕉映人綠竹吹亦泠泠時復
作孤往抱琴倩僮丁終少何標榜聊自安此生
其七
君舟我舫忽相逢江上斜陽映碧峰且釣且談情未盡
白鷗飛處水融融
其八
林木蕭條山水清長灘淺瀨互縱横何人晏坐心無事
静看秋雲隔嶠生
其九
㢠廻溪濯玉波聲破人影翛然樹影外詩遲步緩自騰騰
况有凉颸寫微醉但教行樂清趣足不在紅妝惱山谷
其十
山罨畫水挼藍路緣林麓北人過野橋南個是阿誰能
散逸裹茶前塢試泉甘
其十一
扁舟繋䌫清溪側步入雲山路欲迷林靜跫然足音響
藤花零落竹雞啼
其十二
松隂盖路日遲遲一蹇䭾詩獨去時記得遊仙有潘閬
三峰回首畫中竒
其十三
黃鶴磯頭秋水落故人驀地相逢着十年短鬢詰吳霜
是非不暇論城郭楚江萍實待誰嘗老矣吾儂思故鄉
其十四
山疊疊兮雲浮浮石嶙峋兮草木殞秋汎扁舟兮獨往
採芳芷兮長洲洲何長兮不可以即聊短歌兮薄唁我
憂
其十五
驅雲噴霧倏哉神工負山縮地怪哉愚公巃巃嵸嵸開
此華嵩淋淋漓漓元氣攸通回視吾筆渺在握中
其十六
溪深將謂人靜攜壺問字忙忙两翁方揖道士一叟又
過橋傍沈周
石田自題寫生册(各一首)
老梅誰寫小江南太極心含個個香淡月半籠清絶處
恍疑仙子謫塵凡梅花
芳姿著酒滯枝頭行客村前醉不休斜出短墻春正㬉
不施朱粉自風流又梅
翠條多力引風長點破銀花玉雪香韻友似知人意好
隔闌輕解白霓裳玉蘭
老矣東風白髮翁怕拈粉白與臙紅洛陽三月春消息
在我濃烟淡墨中牡丹
仕女鉛華面仙人粹白裘玉樓相見處月色向人流
白毬
荆棘叢中鬭冶容含風浥露淡交濃更誇獨得春香首
都譲纖纖紫豔紅薔薇
雪魄冰花凉氣清曲欄深處豔精神一鈎新月風牽影
暗送嬌香入畫庭薝蔔
誰道紅葩夏日芳獨留黃種吐秋光五尺竹闌關不住
還將一半露宫妝秋葵
丹桂迎風蓓蕾開摘來斜插竟相偎清香不與羣芳並
仙種原從月裏來桂花
高攀才子沾衣綠爭捶佳人壓鬢黃誰向蟾宫分得種
年來人月滿庭芳又桂
江上秋風花及時抱霜浥露見新枝東家桃李無言語
却悔先榮不逮遲芙蓉
秋滿籬根始見花却從冷淡遇繁華西風門逕寒香在
除却陶家到我家菊花
犀甲凌寒碧葉重玉杯擎處露華濃何當借壽長生酒
只恐茶仙未肻容山茶(白)
老葉禁寒壯歲華猩紅點點雪中葩願希葵藿傾忠胆
豈是争妍富貴家山茶(紅)
張騫𢃄得西來種中秘千珍及萬珍一個臭&KR0809;藏不盡
又從身外覆精神石榴
秋棚昨夜黑風呼鬼淚濙濙泣不枯眀日擔夫曉街上
一筐新味賞明珠葡萄
誰鑄黃金三百丸彈胎微濕露漙漙從今抵鵲何消玉
更有餳漿沁齒寒枇杷
三千年後實成時瑪瑙高懸碧玉枝王母素無容物量
却言方朔是偷兒桃子
老松屈曲舞蒼虬萬壑泠泠泉自流堪羨主人多逸趣
逍遙物外幾春秋古松
亭前綠密玉成叢鳳宿枝頭烟雨空簫管一聲人未寢
滿林明月浸清風叢竹
萬里隨陽出塞長空江菰米綻秋香蘆花月白啼更罷
啄盡寒汀一夜霜蘆雁
芳入平蕪小院幽綠波紅雨半溪頭無情瓦雀喧春色
不解飛花點點愁野花麻雀
正喜羣芳壓樹稠忽驚紅紫一時休老來詩筆如神助
春去花枝似鬼偷千尺游絲縈暮景一樽芳酒浣離憂
杜鵑聲裏東風惡滿地楊花點點愁題花鳥
老我招邀即墨侯生生都是手中求無人領取春風意
白髮先生笑下樓沈周(總題)
石田自題花果册
信知天上無䨇品獨占人間第一春梅花
一朵重簾玉春風百寳欄牡丹
薄霧迷龍蔚凉飈灑佩環蘭
數顆黃金彈枝頭駭鳥飛枇杷
高棚一夜雨鬼淚泣秋風葡萄
累累枝上實滿腹飽珠璣石榴
薰風吹結子白玉銜新花梔子
高冠紅突兀獨立似晨雞鷄冠
秋風吹冷豔晨露濕秋粧芙蓉
千古陶彭澤籬邊有此花菊
雪後無顔色凌寒見此花山茶
凌波仙子佩湘浦夢中遺水仙
紫萼破新粉青綬剪繁英睡香
珊瑚網卷四十五
