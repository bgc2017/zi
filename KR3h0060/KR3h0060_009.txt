珊瑚網卷九
明汪砢玉撰
法書題跋
趙子昂諸賢天冠山題詠
龍口巖峭石立四壁寒泉飛兩龍人間苦炎熱仙山
已秋風
洗藥池真人棲隠處洗藥有清池金丹要沐浴玉水
自生肥
鍊丹井丹成神仙去井洌寒泉食甘美無比倫華池
咽玉液
長廊巖循巖如長廊下有流泉注山中古仙人步月
自來去
金沙嶺攀蘿緣石磴步上金沙嶺露下色熒熒月生
光炯炯
昇仙臺仙臺高幾許時時覆雲氣一去三千年令人
每翹企
逍遥巖兹巖足逍遥下可坐百人豈徒木石居直與
猿鶴隣
靈湫靈湫不受汚深淺何足計小憩松竹鳴蕭蕭
山雨至
寒月泉我嘗遊惠山泉味勝牛乳夢想寒月泉携茶
就泉煮
玉簾泉飛泉如玉簾立下數千尺新月横簾鈎遥坐
挂空碧
長生池竹實鳳時至水清魚自行著我草亭裏危坐
學長生
道人巖道士本避世問之無姓氏如何千載後石室
有人至
雷公巖雷公起卧龍為國作霖雨飛電掣金蛇其誰
敢予侮
石人峯巨靈長亘天何時化為石特立千萬年終古
無人識
學堂巖仙人非癡人山中猶讀書嗟我廢學久聞此
一長吁
老人峰有石像老人宛然如繪素稽首禮南極蒼蒼
在煙霧
月巖月巖如偃月風泉灑晴雪仙境在人間莫成
兩竒絶
鳳山山鷄愛羽毛飲啄琪樹間照影寒潭靜翔集
落花閒
仙芝巖窈窕石室間中有仙人躅說與牧羊兒慎勿
傷吾足
鬼谷巖鬼谷巖前石唐文字字竒何當拂蒼蘚細讀
老君碑
風洞石壁何空洞中有風泠然安知列禦寇不向
此中仙
釣臺仙者非有求坐石視投釣咄哉羊裘翁同名
不同調
磜潭神龍或潜淵石洞通水府勿遣兒曹劇飛空
作雷雨
聲香巖山險通鳥道水深有蛟龍誰言仙樂鳴高人
方耳聾
三山石我有泉石癖甚愛山中居何當從羣公講學
讀吾書
五面石洞中即仙境洞口是桃源何殊武陵路雞犬
自成邨
小隠巖林藪未為隱山厓猶可梯終當携家去瑶草
正萋萋
一線天醯雞舞甕天井蛙居坎底莫作一線看開眼
九萬里道士祝丹陽示余天冠山圖求賦詩將刻石
山中為作此二十八首延祐二年六月二十四日松
雪道人
小隠巖山鬼小兒足木精游女神據曾學真隠下視
飛花塵
聲香巖深睡失明珠猛走飛流涎松花卷輕雨滴滴
百重泉
學堂巖露盤下金薤雲笈流珠纓泠泠寒巖下猶有
嬰兒聲
鬼谷巖縱横太古石短長千歲藤感彼巖居子獨飲
古澗冰
昇仙臺寥寥入太清金門繚紫垣或云有宫府微誦
五千言
釣臺垂綸落澄潭小魚倏然來大魚引之去釣石
何崔嵬
一線天兹山可容天舉世皆笑之我不荅此語鼓腹
支其頤
五面石分一只成五五石各有一誰能據其上面面
不相識
寒月泉曉汲寒泉清明月各在缶缶空不見月引水
復在手
金沙嶺金沙雖為貴履之傷我足愧彼側布人欲獲
無量福
長生池飲水人已去山中多白頭青蘋空淺處時見
玉蟾浮
老人峯高帽側整整秀領沉重重積此太古雪遂名
老人峯
三山石三山不可度絶壁峙書堂流水日浩浩太極
彌茫茫
磜潭沉沉無底谷泱泱太古雲赤日焦下土老蛟
眠不聞
玉簾泉截玉作明簾不知簾外事應有碧眼仙隔簾
見人至
石人峯飡玉未得法變形成楚囚九轉乞換骨三沐
期點頭
仙足巖山深猿狖驚瞬息下神步空飛本無蹤長嘯
天上去
月巖顧兔樂嬉遨入地不得騁化為白玉泉彷徨
返東井
雷公巖神鈞起空洞隂火生羽翰我耳杳不聞白雲
在天冠
道人巖道人本無姓對客那有言龍口逆石髓鳥跡
開雲根
丹井金鼎閟寒泉真人彌不壊年深定飛騰子夜
吐光怪
洗藥池靈根乘月吐肉芝生土肥濯以上源水千歲
永不饑
鳳山孤飛千仞岡兩翼化為石年年春風時山花
成五色
風洞罡風轉空輪浩劫不停息此為天地根視之
杳無跡
逍遥巖形留非自在何者為逍遥青松在谷口白雲
在山腰
龍口巖弄月紅玻瓈匿雲紫芙蓉近矣厭狡獪納息
玄虛中
長廊巖飛吟起霞珮馭氣躡天梯碧雲布參差纖修
與巖齊
靈湫靈龜道其前游儵殿其後歲久深自韜清夜
巖下走清容居士書(越袁桷氏)
龍口巖噴薄細成霧噫嘻忽為風孰知生死關在此
呼吸中
洗藥池隠芝生肥水飛根潄靈泉流香到人世飲者
夀萬年
丹井古丹深藏井晨光發崖谷有能下取之錫以
兩環玉
玉簾泉神仙不愛寳萬古玉為簾顧遣天風約當明
弄海蟾
長廊巖細霧不濕衣落月見長影緩引步虛吟盡此
秋衣冷
金沙嶺昔踏金沙灘今陟金沙嶺卿來𤨏骨觀即是
太陽鼎
飛昇臺絶景斷塵情寥寥入太清可須臺百尺更待
羽翰生
逍遥巖昔誦逍遥遊長憶藐姑射百世待神人瘦影
落寒石
靈湫澄空如不測為谷廓能容沙石俱成寳龜魚
總是龍
寒月泉無盡山下泉普供山中侣各持一瓢來總得
全月去
長生池竹根飛赤鯉荷葉戲靈龜不道神仙宅長生
别有池
道人巖斷崖窮鳥道絶頂出秋旻能此高居者誰非
有道人
老人峯冠顛風披披垂領雲皓皓諸峯羅兒孫獨得
老人號
雷公巖神物時時出人間皆震驚誰知崖上看才是
小兒聲
月巖巖圍徑尺雪天墮第二月豈無凌虛人飛行
廣寒闕
仙足巖失脚落人間一往不復收遂令學者步只循
行迹求
鬼谷巖開閤雲無定從衡石作關任渠名鬼谷亦未
離人間
風洞渾渾復皓皓刁刁仍泠泠空洞幾許如蓄此
無適聲
石人峯何年餐石髓屹立照清波如此成終古長生
亦為何
學堂巖翩翩學仙子羣居此山巔定無書可讀姑以
聲相傳
鳳山聖神千古上風雨九疑空只有山中竹旋為
十二宫
馨香巖潭水下深黝日星隠文章鼓雲出石氣洒雨
作龍香
釣臺危石上崟欹清風百尺垂故人恐多事莫道
釣翁誰
磜潭未始滿盈過何曾波浪興衆皆資善利此獨
保無能
三山石三山可飛度舟楫不能通莫執兹峯石摹緣
浪費功
五面石一石作五分何者是真面拄杖試敲看莫作
點頭見
小隠巖深潜避世塵長恐與名親故是絶知者誰言
無隠人
一線天太空誰是礙峽徑事幽行天體原無外通君
一線明余賦此詩時以小字書之袁伯長學士禮部
王繼學尚書趙承旨先後同賦雜書同一卷後云失
去復得趙公如前而求書其後偶閱故紙得草藁餘
紙漫錄之虞伯生甫
龍口巖飛泉龍口懸平石鰲背展高會瀛洲人一笑
滄海淺
洗藥池長生底須學神芝何處采不見洗藥人清波
湛然在
丹井丹井只三尺四時無虧盈餘波飲可仙我亦
願乞靈
玉簾泉天孫織玉簾懸之千仞石垂垂不復收滴滴
空山碧
長廊巖誰謂山中險長廊亦晏然花開春雨足月落
山人眠
金沙嶺峻嶺接仙臺仙人獨往來簫聲吹月落鶴羽
拂雲開
昇仙臺高臺去天咫有仙從此昇遺迹若可攀山雲
白層層
逍遥巖老竹空巖裏懸厓飛水前欲識逍遥境試讀
逍遥篇
靈湫神龍蟠泥沙宅此巖之阻遊人勿輕觸歴歴
聽秋雨
寒月泉泉清孤月現夜久空山寒不用取烹茗自然
滌塵煩
長生池修竹夾清池一亭山之西長生人已去誰能
汩其泥
道人巖道人出白雲空簾為誰碧獨坐誰得知時有
鶴一隻
雷公巖谷口隂風來山頭暮雲舉但見飛電光山人
賀春雨
老人峯何年南極星墮地化為石至今明月夜清輝
倚天碧
月巖飛泉何許來明月此夜滿登高立秋風妙趣
無人欵
仙足巖一足不能行神仙寧此留秪以形之似高蹤
何處求
鬼谷巖道散亦已久世變如浮雲石壁有太古為問
空同君
風洞清風貯深洞四時長氤氳飄然無遽𤼵散我
山中雲
石人峯仙人立危峯欲作凌雲舉飄然閱浮世獨立
寂無語
學堂巖仙人讀書處樵子時聞聲猶勝爛柯者只看
棋一枰
鳳山孤鳳棲山中白雲護清境朝陽早飛來月落
空巖冷
馨香巖蛟涎漬頑石磴道何﨑嶇深潭湛古色興雲
只須叟
釣臺地非七里灘名乃千古同神仙聊戲劇何有
一絲風
磜潭山川萬古秘雲雨一潭幽何日卧龍起碧潭
空自秋
三山石三山豈仙居百世真道學荒臺明月秋懷哉
彼先覺
五面石竒石不為峯何用作五面獨立賞春暉水流
花片片
小隠巖抽矢射白額歸洞讀舊書小隠不可見後來
誰卜居
一線天青天何蕩蕩此中纔一線大道本來明慎勿
安所見東平王繼學(士熙朱文)
龍口巖晴瀑歕飛沫曉雲嘘空青我欲探頷珠第恐
龍睡醒
洗藥池仙苗濯靈根幽池發神光至今池中水猶作
芝术香
丹井丹成人已仙有井在崖竇如何葛稚川萬里
覓勾漏
長廊巖修廊深石室香煙曳晴虹步虚聲欲斷行道
猶未窮
金沙嶺佛將金布地仙以金為嶺笑殺塵世人愛金
如愛命
昇仙臺真仙妙神化平地可飛昇喝石為此臺將以
遺雲仍
逍遥巖萬物皆自適詎獨鷃與鵬何事巖下叟愛讀
南華經
靈湫巖阿泓水淺無龍曷為靈老君道猶龍占此
一勺清
寒月泉湛如規玉瑩冷若清冰冽汲來試酌之乃是
一片月
玉簾泉山月明銀鈎煙蘿垂帶綠何人啟巖扄挂此
一簾玉
長生池鑿池不為口游鱗樂其天豈無赤鯶公飛駕
琴高仙
道人巖道人昔修道鍊形巖穴中道成人已去白雲
鎻青松
雷公巖帝遣雷公來為民作年豐夭矯巖下羊孰云
非雨工
石人峯壁立千仞岡不與世俯仰憑誰喚元章來此
拜石丈
學堂巖天人無愚懵讀書乃真仙學堂在巖谷此道
今誰傳
老人峯老仙欲飛騰龍鍾恨無翼笙鶴等不來化作
峯頭石
月巖誰將修月斧斷此石一彎為報折桂人蟾宫
在人間
鳳山秋風吹竹實朝陽照梧樹定有吹簫人來此
山中住
仙足巖飫聞神仙名不見神仙形何年伸一足蹈在
幽巖扄
鬼谷巖鬼谷久為鬼蒼厓名不磨咄哉千載下儀秦
一何多
風洞白羽無用摇披襟坐空明不聞萬籟響但覺
兩腋清
釣洞桐江一絲風萬古蜚英聲築臺學嚴子道人
不求名
磜潭澄淵窈深碧波光射琳宫時有聽經叟恐是
潭中龍
馨香巖巖洞深水府貝闕棲幽靈腥霧襲人鼻時作
龍涎馨
三山石蓬瀛孰云遠神仙在人間中有列仙像白日
生羽翰
五面石一石俱五面吐納五方氣遥看石上雲時現
五色瑞
小隠巖陵藪未為僻巖穴入深窈山村總市㕓兹隠
孰云小
一線天巖上天萬里巖下天一線慎勿謂天小有眼
看不見金華王奎景文甫
龍口巖噓氣雲修修噴薄雨輕注手擘蒼壁開嶄然
頭角露
洗藥池長鑱斸靈根濯以上池水餘波濕黃精不洗
俗子耳
鍊丹井金月淪井底千載水渾赤短綆願汲深三嚥
生羽翼
長廊巖虛&KR1231;開修廊回風走落葉夜月照無眠披衣
來步月
金沙嶺築塢真慢藏披沙亦良苦小嶺隔仙家黃金
賤如土
飛仙臺棄世如脱屣竦身即蓬萊臺空白雲滿笙鶴
時歸來
雷公巖微陽地中復一鼓元氣行驚起懶龍蟄毋作
嬰兒聲
石人峯振衣陟高岡質化日已遠天荒地維折獨立
心不轉
學堂巖邃然若厦屋中隠列仙居常聞伊吾語不讀
人間書
老人峯細草胷垂鬍積雪髮飄素相逢或疑年甲子
不知數
月巖四萬八千戸斵此寳月圓剛風大地動明鏡
驅上天
鳳山何年覽輝下借此松桂棲春風一振羽百鳥
不敢啼
逍遥巖並木以為廬片石以為席朗誦逍遥遊小大
各自適
靈湫坎井蔽荆棘居然閟神靈願借一勺水為霖
慰蒼生
寒月泉清如三危露冷若太古雪舉瓢斟酌之一洗
五情熱
玉簾泉仙家金銀闕低垂白玉簾天風忽卷起珩瑀
鳴纖纖
長生池靈龜或千歲游魚亦有神會此菊潭水盡夀
南陽人
道人巖道人仙去久道人名尚存樵青相雄長朅來
欲爭墩
仙足巖仙人本空飛可望不可即誰能及踵武徒爾
泥形跡
鬼谷巖清溪絶氛垢靈風滿巖扉空餘山水夀三歎
游仙詩
風洞山開空洞腹百竅時一噫獨坐碧窗寒洗耳
聽天籟
釣臺危石可箕踞投竿俯深清寄語羊裘子釣魚
非釣名
磜潭潭色深黝黑無底通歸虛安得然犀照下燭
鮫人居
馨香巖巖谷下空嵌潭底正深黑心清香自聞龍坎
在盤石
三山石三山擁黌宫濟濟衿佩列但使本心明神&KR0726;
不留訣
五面石削成元氣中屹立高崒律五面雖不同貞堅
心若一
小隠巖朝市亦可隠上界官府多濯足澗水下晞髮
陽之阿
一線天坐井祗見小一線難求通蒼蒼覆九有無人
為發蒙括蒼林傳以道
子昂諸賢賦天冠山五言詩二十八首模寫己盡矣予
遂作唐律一章題卷尾云閒閒道人吳全節青山
特地聳天冠聞說羣仙駕紫鸞浮世黃金空白髮倚雲
蒼玉尚玄壇松根怪石千年化檜頂飛泉六月寒宏景定
辭神武去鷗波浩蕩錦江干天歷二年六月十有一
日雨中書
龍口巖日落露光吸春深雨沫飛昂藏無蟄相吐納
有仙機
洗藥池好在池中水誰留海上方至今人掬處千載
有餘香
丹井千年井水赤人道有遺丹姹女顔何在飛仙
骨已寒
玉簾泉泉飛到地垂借問卷何時昨夜崑岡火仙關
渾不知
長廊巖洞府廊千步苔封不盡春升堂并入室今古
豈無人
金沙嶺此嶺入仙家金星射日華極知同糞土何用
化丹砂
飛昇臺石湧數層臺高人去不迴肉身無羽翼誰復
是仙才
逍遥巖欲識逍遥處兹泓隘九州一巖能幾許空有
此名留
靈湫山靈守此定雲霧起時時人道蓬萊淺龍歸
人不知
寒月巖寒月至泉底酌泉和月吞秋光冰人齒胷次
幾乾坤
長生池吞嚥華池水仙傳不死方此池名美耳人夀
若為長
道人巖道人何許人巖冷耿餘情人己無形影如何
問姓名
雷公巖巖裏有雷公巖前劈怪松寥寥天宇大萬蟄
幾秋冬
老人峯神散形不化癡頑一老翁仙人鍊石髓何日
為還童
月巖老兔得仙藥依巖晝夜明可憐天上者不似
我長生
仙足巖石上巨人迹傳聞古亦然巖今露一足那不
是飛仙
鬼谷巖巖是仙人宅猶存鬼谷名黃冠如此衆誰解
說縱横
風洞日日洞門開清風洞裏來天生仙鏡界不許
有塵埃
石人峯塊石立巖扄頑然不復靈空令千載下猶說
是仙形
學堂巖道侣作非像巖居恐腹虛仙經人不識當是
讀何書
鳳山何年來覽德疑此類岐周綵羽今誰見山名
自爾留
馨香巖是此斬蛟地腥風冷幾年空巖香氣滿定有
水中仙
釣臺臨水臺千尺人家不姓嚴今無釣鰲手贏得
老龍潜
磜潭磜高開洞府此宅有龍君不盡池中水湏容
世上分
三山石三片山根石侵雲品字排時時會孔老東觀
復西齋
五面石統體一太極居然五氣分無由知艮背面面
自生雲
小隠巖仙人不可見來往太虚空𤨏𤨏巖居者何由
與爾同
一線天巖高天破碎一線不堪紉莫道女媧死彌縫
自有人
元統乙亥余自洪校文還吾宗丹陽師出示天冠山二
十八詠皆朝貴手筆余何敢下注脚然以宗誼重師請
不能辭它日見者必曰何物小子敢汚此卷則知罪矣
祝堯
龍口巖何年鑿山骨雙闕鬱崢嶸行人不敢近中有
風雨聲
洗藥池仙家種瑶草飬之日月華藥池流水出世上
得胡麻
丹井羽人千載去丹去春泉肥何如未央宫銀牀
生夕霏
玉簾泉泉影懸玉簾瀑布界青壁神君騎黃鶴隠士
欹白石
長廊巖長廊不可居四時嵐氣寒别有如堂者好作
玄都壇
金沙嶺金沙生嶺頭仙子鳬舄穏空谷無足音高人
樂真隠
飛昇臺步上昇仙臺飄然隔萬塵天低星辰近雲氣
常逼人
逍遥巖朝看碧桃花夕譜洞簫曲大年駐清景逍遥
本無欲
靈湫山中有靈湫古來是龍宅墮月沈流光出雲
透深碧
寒月泉洞天在眼中石竇消古雪自有松桂林因之
煮寒月
長生池日月馳兩轂催逼世人老飬息長生池千歲
童顔好
道人巖石巖有仙居終古與石存千年榖城山寂寂
誰與論
雷公巖雷公不上天收聲息巖戸龜田嘉禾死為起
作霖雨
老人巖嫋嫋烟霧質宛宛星宿精千歲白髮青誰呼
老人名
月巖嫦娥老不嫁獨在冰雪宫何年入山中素影
滿江東
仙足巖仙迹本無蹤凌雲逐黃鵠忽見山中人來言
有靈躅
鬼谷巖日照神清洞雪封鬼谷巖古仙無姓氏槲葉
剪春衫
風洞洞口風泠泠日吹松桂寒泉聲夜相和環珮
玉珊珊
石人峯高峯似石人天丁斧刀削不見宣和年千秋
倚雲幄
學堂巖仙骨出靈胎邈與文字謝如何學堂巖囊螢
照中夜
鳳山文鳥出丹穴飛下青琅玕永謝秦王女長依
舜樂官
馨香巖種花弱水西斬龍赤岸東夜風吹天香何似
博山銅
釣臺六鰲戴神山仙宅白玉樓釣客坐空臺此物
不可求
磜潭寒潭積重泉下有神物棲高秋吹木葉不敢
下漣漪
三山石三山在何處迢遞大江東不得丹經訣欲訪
浮邱公
小隠巖牛下有歌詩丘中有鳴琴歎彼考槃人千載
誰知心
五面石三山水清淺五面石檀欒苔磴綠蘿合花房
映竹盤
一線天日車馳九萬天影積一線品彙涵太虚何如
管中見柏臺馬伯庸父
龍口巖呼吸通元氣飛潜順化機風雷生倏忽造物
豈兒嬉
洗藥池采藥白雲裏洗藥清池中池水尚香潔仙人
已乘空
丹井鑿石通泉脉鑄鼎鍊丹砂丹成騎鶴去滿地
生雲霞
玉簾泉燦爛金為屋玲瓏玉作簾百泉來百道定有
老龍潛
長廊巖磬聲遠摇曳鐙影明参差洞章歌已徹行道
尚委蛇
金沙嶺緩步長廊巖更上金沙嶺慎勿貴金沙忘却
昇仙境
昇仙臺黃鶴去不返白雲還自飛神仙豈無有何事
蹈危機
逍遥巖鵬摶九萬里籬鷃飛咫尺所以達觀人亦各
適其適
靈湫白雲縹緲起驟雨頃刻來神龍一奮迅為農
甦旱災
寒月泉嚙水潄齒頰嚥雪滌胃腸此泉若寒月飲之
年命長
長生池滄波幾清淺此水淨無滓應有得仙人洗髓
伐毛去
道人巖巖花自開落山鳥時來去道人息深深凡聖
難窺覷
雷公巖隠陽一面薄蕭翹皆奮飛安知聲原氣蓄此
甚細微
老人峯雪披素髮短雲覆錦衣長遠近瞻南極高峰
有景光
月巖空巖何圓圓老樹亦纚纚天光雲影中明月
忽在指
仙足巖神仙已霞舉誰復繼其躅安知蓬萊山在此
不移足
鬼谷巖昔有鬼谷子術知亦多竒遂令後世士靡靡
競趋時
風洞天地本空洞運化無停機泠然萬竅作起自
一嘘欷
石人峯臨風衣自整對月影偏長獨立經寒暑真成
石作腸
學堂巖萬象自森列千載瞬息間仙家學無為心境
乃清閒
鳳山鳳有五色瑞千載一來翔往者不可見相期
白雲鄉
馨香巖月中古桂根巖阿種來久秋風昨夜生馥馥
透窗牖
釣臺高臺垂釣人應是經綸手尚父與嚴陵邂逅
豈無有
磜潭澄潭湛無底俯觀毛髮寒但見龜魚出焉知
龍下蟠
三山石海上三神山可望不可到即此是三山可與
論至道
五面石何年星墮天化作五面石面面不相看相看
還是一
小隠巖山深人寂寂澗曲水沄沄顧爾非㤀世遺身
在白雲
一線天蒼蒼倘飛天天竟何形似莫於通塞中見此
一綫止京兆杜清碧本
子昂行書詩詞
白髮思家萬里回小軒臨水為花開故應動作詩千首
知是風流楚客才
雲淡風輕傍花隨柳將謂少年行樂齋閣林間小車城
裏千古太平西洛瞻彼泱泱言思君子流水儼然如昨
但清遊天際輕輕未辨暮愁離索長記得童冠相隨浴
沂風舞吟詠鳶飛魚躍逝者如斯吾衰甚矣調理自存
斟酌清廟朱絲舊堂金石隠几似聞更作農人告有事
西疇窈窕掛書牛角右調雨中花
北隴耕雲南溪釣月此是野人生計山鳥能歌江花解
笑無限乾坤生意看畫歸來挑燈閒眺風景又還光霽
笑人生奔走如狂萬事不如沈醉細看來聚蟻功名戰
蝸事業畢竟又成何濟有分山林無心鐘鼎誓與漁樵
深契石上酒醒山間茶熟别是水雲風味順吾生素位
而行造化任他兒戲右調雨中花
昏曉相催百年忩暗忩明裏人生能幾贏得貂裘敝富
貴浮雲休戀青綾被歸與未放懷煙水不受風塵昧
右調點絳唇子昂漫書
松雪翁雜書八則真蹟(每則有欵)
來多去多枉受奔波來少去少省些煩惱
一菜一魚一茶一飯客亦可來主亦可辦
道士桑芝田求善之先生書盤谷叙復求僕書歸來辭
惜無蜀中冷金紙對之俟有此紙别為寫過
偶畫得大士像一紙甚有圓滿慈悲之意用作林下布
施也孟頫書致習公侍者
昔徐信之製筆得名皆由出入叔父尚書門下日令縛
一枝不如意輒使拆去細究其工所以得名今人能若
是乎可為太息至大二年正月十日子昂志
昨日無錫一道友封寄惠泉即命童試新茗果是味别
明日當分送何山鐵鏡老看他舌端有眼否
余與息齋道人同寓都城張氏林園日以繪事相講訂
信非人間之樂也不見十年政如隔世可嘆可嘆今日
其家僮迴維揚就問道人與竹平安否至大四年二月
二日戲書此閒紙時高士石可友在坐子昂友人牟成
甫之貧香巖所謂錐也無者豐年猶啼饑况此荒歉將
何以果其腹而贍其老穉淵明乞食魯公乞米賴多古
賢可為口實仁人義士有能指魯肅之囷而實萊蕪之
甑者乎吳興趙孟頫白
趙集賢南谷二帖
孟頫頓首拜覆南谷真人尊師静侍孟頫頃到殊勝甚
儗得遂晤言然竟成交臂而失至今以為恨舊年廿六
日還舍除夜來德清新歲二日忽路家遣吏見請三日
急迴城中乃蒙隆福有書經之召今日至德清别墅明
日即過杭詣省中計事數日間即走都下區區情事吾
師所深悉政儗卜築溪上以為終老之計而情願未遂
極令人徬徨兼居行乏力尤所甚憂感尊師欲寫石壁
間大字冀遣人至杭見教所書之文便當寫納但行役
擾擾似不能一詣侍下以此為恨大不可言承惠篠至
以為感所惠書著園人附航寄往城中乃成墨池敬勒
手狀陳叙情素臨紙不勝馳神此行度已不能免然尊
師有見教者是勿惜至意乃所望也餘冀萬萬珍重不
備人日弟子趙孟頫稽首再拜林師來侍冀道意拙藁
至今抄未成當令家下寄去也
孟頫稽首再拜南國真人尊師侍者數日來若腹疾不
果詣前問候不勝馳仰兹被誨帖惠以新冠領次感激
無喻叔實不幸長逝昨日聞之為之痛傷聊以十兩奉
之冀為轉達今晩還吳興不能詣别惟善保道體不宣
孟頫再拜
趙榮禄簡覺軒路教諸蹟
孟頫連日甚欲一詣行館共談而人事絆之意未能去
知罪知罪昨日蒙惠帖下徵惡扎併前者同此奉納但
竹石紙狹不可作且寫四詩續當為公作竹石也今日
又有少事明旦僣屈台重過此一飯切告勿阻至扣至
扣遲言叙不宣
孟頫近獲晤言甚慰數年契闊之懷方欲奉陪尚羊湖
山間而微恙乃能阻之兹承惠字則知仙舟已解纜矣
瞻望悵然惠及沙(闕)不至舊愛否秋氣著人途中厚自
愛不宣
孟頫一節疎於上記遙想樓居仙人眺八極而自得唯
有仰企而已人來得所惠書就審即日履候勝常為慰
千萬承諭以令郎文書已一如來意見之行移旦夕當
奉納也遠惠圓米細茶深仞厚意祗領感激無已草草
具復寒燠朝暮冀惟善保不宣
孟頫久别傾渴無喻伏承惠書審文旆至止不勝欣慰
蒙惠白米鵝麫茶果深見盛意祗領感戢無已台體所
苦小爾今服何藥專當詣使寓拜問併陳謝私也草草
具復不宣
孟頫得旨暫還直以家事冗擾未能奉狀計唯即日文
候勝常孟頫本為先人墓石未立所以觸熱來歸而石
尚未得至殊焦煩耳湖州前錄事宣差今還宜興稅務
提領在此為政甚平與弊家甚親今在貴里望吾兄照
覷幸幸因便奉記草草唯加察餘冀善護不宣
孟頫奉别甚久馳仰殊深去夏得旨南還日困塵事不
得上記問候惟切傾企而已行次毗陵承專人惠書就
審即日文候勝常慰不可言且蒙過愛特貽厚贐拜領
豈勝感激舟中草草具答漸遠惟慎護興息不宣
紈扇一握拜納付至李尚書墨竹即如來戒各題小詩
其上甚愧塵涴畫軸極用惶恐惶恐望日謹空
右趙榮禄與覺軒先生手簡共六紙有以知交誼之
深家世之舊也先生學行純正為宋瑯琊王字仲寳
之後仕至蘭溪州判官今獲觀於其孫光大之彛齊
老成典型不可復見矣尚賴翰墨文章有以見其風
流哉至正二十年歲在庚子二月望日倪瓚謹題
余聞荆溪有覺軒王先生繇文學起家至蘭溪州判
官生晩不及識聞之四十年見其孫光大出松雪與
先生手筆凡六紙内謂樓居仙人眺入極而自得者
真可企仰光大乞書楮尾於是乎書至正乙巳冬
十月二十有四日會稽抱遺叟楊禎在卷素齋試沈
先生樂墨
義興舊閥之家得松雪翁者元初唯王氏岳氏兩家
而已治生唐門幼學之時尚多見之到今五十年來
訖無片紙存者而岳氏之後蓋亦寂寥無聞焉今觀
彛齊所藏六帖皆翁與其先大父往還書紙墨尚新
則知王氏子孫之賢視它族所守厥有間哉因感而
識之壬戌歲九月二十又二日為立冬日馬治
子昂答子誠劄
孟頫頓首再拜知州相公子誠閤下孟頫去歲騎從來
吳興因得略吐久别之懷所恨貧家無可將接坐來簡
慢知我最深必不見咎别後賤體老病交侵藥裹不離
左右者一年于兹獨坐空齋憒悶無聊子誠聞之必能
見原耳他人前不欲道也兹承專价惠書就審履候勝
常深以為慰承喻三皇廟碑及光福碑銘托愛如此其
敢不書但恐筆墨蕪穢不堪上石耳漫爾書付去人更
在裁之外蒙潤筆之贈子誠何必爾耶不敢引辭領次
惶愧之極草草具瞻餘唯上為國家下為吏民慎謹興
息不宣孟頫頓首再拜五月十九日
李西涯跋趙文敏行書坡僊烟江疊嶂卷
松雪大書見者絶少東吳王敬之氏有此其永寳之
正德十五年十一月十一日李東陽書正德戊辰
春三月二十日衡山文璧觀槐兩先生所藏松雪書
為補此圖
趙子昂書陶詩(陸宅之文功楊眉菴徐武䟦)
少無適俗韻(一首)孟頫書似明遠老兄
古者書志凡嘉言譱行聞見必錄故經傳皆曰志莫
非修齊平治不徒夸多識資譚柄是尚其不經者若
齊諧志怪之類反以資惑聖人無取後世無傳焉魏
晉而下其膾炙人口如世說者亦純駁相半務博者
多資之然去經傳遠矣近世惟宋代特盛客譚筆錄
何啻數百家若近思典刑敦倫諸錄雖未敢儕諸經
傳然敦倫美俗亦足為風化助彼夷堅酉陽無稽浮
誕適足蠱愚導姦則又甚於齊諧者以是觀之志錄
可苟作乎宗人景周博學好古聞善必錄皆使言者
自書其事大率皆當代賢士大夫嘉言善行將以為
循省資志亦善矣然善可法惡可戒與否則在客之
見與景周之自擇至正甲辰立夏日雲間陸居仁在
千山環翠樓書
松江陸蒙者家富而好禮收蓄古書畫彛器甚多一
旹名人無不獲交有友聞錄者楊廉夫陸宅之皆為
之序余亦嘗書數詩與之蒙既死家破於兵此文流
傳竟歸於余前松雪書亦其家故物因合作一軸異
時當訪其子孫有識者還之時洪武四年七月十一
日吳門楊基孟載記
趙魏公書于規矩之中自有神仙蛻骨風度楊鐵崖
狂怪不經而步履自高陸宅之學藏真而自出機局
三公雖高下不同然皆能以其文章翰墨豪於一時
陸景同不知何人乃能筆而得之留落之餘復為吾
鄉楊先生所輯觀其題識宛然忠厚可掬皆足重也
元聖高士寳此卷數年矣間出相示因評數語如右
東海徐有貞(武功)
崇禎癸未重九日寒山趙子惠來吾禾訪女史黃皆
令携其先凡夫所遺物欲售余因得觀此卷并衡山
手錄甫田全集李北海墨蹟宋元人畫及古澄泥研
作隂陽對扇開合宋做白玉飛鸞楊萱彩描漆囊魚
耳宣罏種種又子惠近作云盛夏非關逼歲除凱風
偏不借吹噓抽毫那有生花筆展卷寧無蠧字魚妝
束有懷人杳渺榮枯不定任親疎斷雲孤月魂無倚
荏苒年華獨掩居欵題扶風馬昭從夫姓也詩與字
不下其先陸卿子至寫生逼真其母氏文淑也惜不
免去婦嘆耳噫佳人薄命自古為然矣(樂卿筆記)
鮮于奉常書詞子
青天無數白天無數綠水遶灣無數灞陵橋上望西川
動不動八千里路來時春暮去時秋暮歸去又還春
暮人生七十古來稀好相看能得幾度漁陽困學書
又草書唐絶真蹟(單條)
新妝宜面下朱樓深鎻春光一段愁行到中庭數花朵
蜻蜓飛上玉搔頭
玄晏先生好著書懶心久與市朝疎君看黃鵠關關去
間羡羣鷗戀鼠餘伯機
後絶兒淵以若為余設者因雙鈎於高麗紙置諸屏
間云秀水脈望生識小酉石倉間
珊瑚網卷九
