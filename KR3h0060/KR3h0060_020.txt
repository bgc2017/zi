珊瑚網卷二十
明汪砢玉撰
法書題䟦
古搨王右軍書樂毅論石本
舊傳樂毅論迺羲之親書於石其他皆紙素所傳唐太
宗裒聚二王墨蹟惟樂毅論是石本其後隨入昭陵朱
梁時耀州刺史温韜發陵得之復傳人間在宋高紳為
湖北轉運使道中聞砧聲清遠因視之乃樂毅石刻覆
於下也而已斷裂矣遂載歸完理緝綴櫝以木箱所可
辨者如此世之傳布皆止於海字則其碎而不可緝者
良可惜焉迨紳子安世物故轉屬趙立之處其重模者
猶有趙立之印一云公主以偽本易之原不曾入壙然
聞梁模本為餘杭公主所珍耳又董逌以文皇於右軍
書特留賞蘭亭樂毅論别一小函貯之太平公主私取
樂毅論以歸及籍其家咸陽嫗竊舉袖中投之竈下香
聞數日則原書故在紙也崇禎戊辰改元長至日得此
付官奴本於項氏為墨林鑒藏丰神奕奕其整密處足
以鍼砭大令之放蓋六本中之精好者無論停雲餘清
諸鐫懸絶即予家宋搨修内史本禇河南臨本亦逕庭
矣真下一等者乎因名之曰咸陽香帖檇李城南汪
砢玉識
時西席高公玄見之曰此右軍晩年筆也蒼勁中每
帶拙趣且紙墨迥異蠧紋斑駁其為皇祐以前所搨
奚疑正鑒賞間曹友瞻明俄至一覩此帖即下拜曰
願借三日以繹弘景所論極勁利而非用意處攜去
後旋懇公玄致予欲償原值俟摹百本始璧余念夙
好聽之究為據舷之索可勝悵悵李太翁君實因云
樂毅論尊之者以為右軍訓子之式詆之者以為六
朝偽迹出殷鐵石之手至沈存中云三館楷書非不
精不麗求其好處到死無一筆世所傳樂毅論正是
三館楷書耳兒淵好摹帖余聊以是言解之石墨
池外史砢玉再識
宋秘府黃庭經(鑒定有金華戴良叔能䟦)
宋諸名賢論黃庭衆□然但辨其非換鵝物卒未嘗定
為何人書雖米南宫亦第云並無唐人氣格而已至黃
長睿秘書始以逸少卒於昇平五年後三年為興寧二
年黃庭始出不應逸少先以書之意宋齊人書然不可
考矣予按陶隠居與梁武帝啟已有逸少名蹟黃庭勸
進等語隠居去晉為近當時已悞有此書則此書雖非
逸少筆其為晉宋間名人書無疑而趙魏公以為楊許
舊蹟豈别有所見乎唐石刻數種並佳傳流近代轉亦
失真無足觀者此本紙墨刻搨皆近古有宣和紹興印
章想曾入秘府且陶學士䟦語甚詳字比諸刻瘦勁涪
翁所謂徐浩摹本為是都玄敬不知何緣得之以遺從
文慶雲今轉以付余亦楷法中第一等帖自可寳也癸
夘上巳日徵明記
西麓堂鵝羣帖(又為鍾王小楷)
右黃庭西山初搨也當西山完刻時以黃紙印數十本
而京兆歿其刻遂流落于星源潘氏又數十年為華氏
孫氏再後方入吾家今以家刻與此本較之雖先民矩
矱具存而字畫之間不無肥瘦具眼者自能辨之青嵐
道人識(崇禎庚辰小春日金陵曾子與過子出示子與波臣子也有芒氏記)
孝女曹娥婢(倪雲林䟦已刻在停雲帖不錄)
右軍昇平帖未變鍾法於露字初筆可見逼真尅捷此
刻尤為分明當是佳本張紳識(士行雲門)
右小字曹娥碑越州石氏所刻古雅純質不失右軍
筆意余平生所閱不下數十本俱不及此張雲門倪
元鎮皆好古博雅之士其題語珍重如此可寳也元
鎮題為辛亥歲蓋洪武四年在當時已不易得况今
嘉靖壬子相去百八十一年又可多得邪太倉顧君
出以相示漫識如此是歲冬十一月十日徵明時年
八十有三
宋搨十七帖(評考詳格古論内朱文公䟦及弇州四部稿竹懶六硯齋筆記)
右軍十七帖中間多與淳化法大同小異後有唐文皇
押字者為館本黃長睿云右軍草書十七帖最為可師
此書中龍也松巖居士識
宋搨聖教序(玄奕求法事與品題刻王元美集中)
右軍諸帖惟聖教序在行草間極有益學者近世文太
史書法多出此世争購之無奈殘闕失真而全瓦始出
至不可辨此本鑒定宋搨無疑為唐君少夷家物具見
博雅王世貞
右軍書蘭亭為最然定武本不可復得其次莫如聖教
序雖本緝集自唐迄今碑故在長安學亡恙也余兩至
長安摩挲其下不能去雖斷碑惡搨以為尚有典型况
此是宋元間搨本學者易得蹊徑宜其為書家珍襲也
苐搨久則刻殘刻殘則畫細學者又當求之言外王
世懋
右軍書法近世最重者淳化閣本即二王帖十七帖不
能埒蓋全在選刻之精存真跡也今繆傳者夥而閣本
絶少欲見右軍真面目無如聖教序其集字摹刻皆出
一時國工視宋所彙集摹刻高出數等此冊尤是舊本
精絶之甚當作書家上乘具法眼者展冊便得之周
天球
羲獻法書(元人一十二䟦當代三鉅公續䟦)
王右軍東方贊大令洛神賦後刻普通三年正月徐
僧權等天嘉二年十月卄三日中書舍人朱异
不學蘭亭貯屋梁宓妃曼倩出裝潢王家舊物存羲獻
絶勝遺金𤼵窖藏商丘宋无(吴逸士宋子虚)(萬象翠寒)
晉人真跡千無一真往往皆唐人臨摹唐摹既少米氏
所謂石刻高者可降真跡一等此二帖紙墨絶佳借觀
累日得其妙處汾亭石巖(石民瞻印)
右王右軍東方畫贊唐人歐陽率更得其筆法而自成
一家者大令洛神賦間以章草柳誠懸嘗謂子敬好寫
是賦人間合有數本此其一焉者似不誣矣故鄉先生
海粟王君舊有此二帖未及臨池而先生没其仲子東
字起善者得諸故篋即成軸以襲藏是亦以手澤之氣
所存非特為古人翰墨之重也蘇人錢良右敬題(錢氏)
(翼之)
二王翰墨妙絶今古筆法初本鍾元常後世尚王而少
及鍾者亦猶周公孔子尊孔而不及周也友人王起善
一日見示右軍書曼倩畫贊大令書洛神賦是其尊人
海粟公所藏誠先朝故家舊物起善宜珍藏之毋為蕭
生所惑也元統乙亥中秋日吳壽民書於蘇臺寓舍
(仲仁父)
書法以隸為楷世謂之隸楷漢魏而下鍾元常善隸書
尤工小楷晉王右軍得其法所書樂毅論黃庭經東方
朔畫贊各臻其妙右軍亦自謂他書多不及之故其轉
折端方一波一拂遒勁妍美若雅士立朝垂紳正服濟
濟儀容復如蟬翼鳥翅俱有翩翩自得之状大令所書
洛神賦非止一本是書多用章草法漢魏風軌燦然可
觀二帖皆石刻中善本况得覩其真跡者又何如邪
顧復(顧氏仁甫)
曼倩儀形漢廟堂洛神賦韻魏文章千金石刻人争購
筆陣猶堪藏二王弋陽山樵李瓚(李子鬯氏)墨印
憶四十年前客丁景仁書館題此詩白雲師持以見示
頫仰疇昔為之歎息不置瀼居
二王筆札為古今書家宗祖言書者必稱羲獻雖父子
之序當爾而書之等第亦繇是而見焉然子敬嘗自謂
其書過父至觀題壁乃始心服是卷以二帖合而為一
豈無意與和氏之璧截肪而凝雪使天地間有二焉亦
不並色矣汴段天祐
由籀而篆篆而隸隸而楷楷而至二王蔑以加矣此東
方畫贊洛神賦確乎見重於後世也近攻隸書者自負
䡍出江左追蹤漢氏凡稍涉永和法者則訾之曰此晉
字也使誠知晉字為六朝唐宋之冠則無是語惟其未
見二王真處輙于似晉者而輕肆雌黃之口而于二王
其何傷于日月乎王起善家藏二帖雖是碑刻精神韻
度自是絶塵他日有訾晉字或一見之豈不愧汗浹背乎
至元二年丙子歲夏五月八日天台舒叔獻書
兩帖古意混然與世俗諸本頓異視規規然求其形似
而無神情者相去遠矣蓋學柳下惠者無如魯男子要
當以此評書可以得古人彷彿至正十有八年秋七月
卄六日趙郡蘇大年凝潤軒中題
法書家王右軍畫像贊洛神賦有矜莊嚴肅之象今觀
此刻信然而大令以章草法書洛神賦尤為竒偉王君
其寳藏之朱德潤題(澤民)
谷陽龔先生子敬為僕題唐丁府君墓銘有云祖子孫
一氣雖遠猶親古人所以嚴祭祀之義今觀起善遠祖
右軍大令二帖乃其先子海粟齋所藏手澤存焉展卷
起敬濟陽生丁應榮(景仁)
書法流傳晉及梁石紋中斷象天潢君家自古家雞在
松墨精微更世藏晉賢妙筆陣堂堂鑒賞元暉繼
阿章父子吳興生聖代風流彷彿似諸王至元丙子
暮春重觀於起善齋用宋李韻奉題應榮
二王真跡宋御府所藏合三百三十餘紙靖康之難悉廢
於金人之手矣今或遺逸於世者去晉益遠楮朽墨闇
莫辨真&KR0915;而卒壽其書流傳天下則幸有石本在耳模
刻者之功于是乎可賞若此二帖又二王之名書也然
較之世所傳諸帖體格殊異蓋彼皆短牘小簡信筆數
行如樂毅論黃庭經與此贊則全篇成章宜其嚴整不
苟異于他書而禊飲序出于觴咏游騁物感興廢之際
筆意飄逸又不可執一論若洛神為子敬平生所好寫
亦用意之書也然自昔人所見惟自嬉至飛十三行耳
此獨得其全文何耶陳味道先生挾此示余城東之續
古堂因歎二王書如雲行太虚態度不定觀書者又如
魯僖登臺使每歲分至啟閉皆八表同昏之雲雖不望
可也吳寬題
山谷嘗謂東方畫贊墨跡疑是吳通微兄弟書以其遣
筆結字極似通微書黃庭外景也又疑洛神賦非子敬
書謂宋宣獻周膳部少加筆力亦可到今觀此二帖則
山谷之論其未然乎必有能辨之者王鏊(濟之)
余生平所見方朔先生像贊多矣獨此本最為古搨而
書法迥别蓋北本與南𣲖異也大令洛神賦有楷書全
本有十三行世多翻刻章草小書則僅見此種而已二
帖是吾吳世傳舊物諸䟦尤勝自宋迄今最近者為吳
文定王文恪亦垂百年况前此皆宋元間名人筆乎䟦
至弋陽李瓚而丁應榮詩尾云用宋李韻知前此為宋
人無疑矣二帖在宋時為人寳重如此又三百年後入
余手那得不視為至寳寧但云下真蹟一等而已嘉靖
中吳中刻二王帖選中洛神賦從此本翻出者徒具形
似觀此便當燒却萬歷丁夘夏六月世懋謹識
再應榮所謂宋李乃宋无李瓚二人非謂宋時人也然觀
瓚再題云此十年前客丁景仁書館題則前題時亦當
是宋末矣豈此帖在宋時歸丁應榮後歸王海粟而應
榮復為之䟦邪不然海粟父子寳是帖已歷宋元二代
耶戊子春正月世懋又題
王大令保母帖
保毋碑雖近出故是大令當時所剜較之蘭亭真所謂
固應不同世人知愛蘭亭不知此也丙戌冬伯機得一
本繼之公餘丈得此本令諸人賦詩然後朋識中知有
此文丁亥八月僕自燕來還亦得一本又有一詩僧許
僕一本雖未得然已可擬世人若欲學書不可無此僕
有此猶恨驅馳南北不得盡古人臨池之工因公餘出
示令人重歎孟頫
撞破烟樓固未然唐模晉刻絶相懸莫將定武城中石
輕比黃閍墓下磚
姜侯才氣亦人豪辨析區區漫爾勞不向驪黃求駔駿
書家自有九方臯
臨摹舊說范新婦古刻今看李意如却笑南宫米夫子
一生辛苦學何書
千年鬱鬱閟重泉暫出還隨劫火烟靳惜乾坤如有意
流傳君我豈無緣漁陽鮮于樞伯機父題
保母帖藏于項氏鵝羣閣此碑乃獻之為乳母書手
鐫于磚上高尺一寸闊尺五寸餘前有小研影書類
蘭亭約二百許字磚已裂為二片後有元人題語及
詩數十首兹僅錄二公所書見世人極重蘭亭不過
歐虞所模唐工所鐫未若此本大令所自剜承旨因
有固應不同之語玉識
瘞鶴銘(并序)華陽真逸撰上皇山樵人逸少書
鶴夀不知其紀也壬辰歲得于華亭甲午歲化于朱方
夫其未遂吾翔寥廓邪奚奪之遽也乃裹以玄黃之幣
藏乎兹山之下仙家有立石旌事篆銘不朽
詞曰相此胎禽浮丘著經迺徵前事出于上真余欲無
言紀爾歲辰玄門去鼓華表留聲我唯髣髴事亦微冥
爾其何之解化惟寧後蕩洪流前固重扃右割荆門未
下華亭爰集真侣瘞爾作銘(瘞音系)
瘞鶴銘見稱于世不在蘭亭之下但以其僻在荒寂
山僧憚于摹搨紿云崩裂墮江人間既少其本雖京
口士大夫往來山中亦以僧言為信吾師南濠先生
家藏碑刻甲于東南嘗錄其文悉加題品為金薤琳
琅凡數十卷獨以未得此銘為恨邇者放舟京口冒
雪渡江果得于山石之下親搨以歸由是此銘復傳
人間而僧亦不能隠矣昔姜白石有蘭亭考俞夀老
有蘭亭續考元慶敢竊其義取古今論辨輯為一編
名之曰瘞鶴銘考天下後世豈無同余之好者乎
正德戊寅正月十日姑蘇顧元慶謹書
攷古者徒辨其非逸少書苕溪漁隠以為後人或同
此號蔡君謨云自隋平陳中國多以楷隸相參瘞鶴
文有楷隸筆當是隋書迺張舉本與此本有異而上
皇山樵下作闕文銘後有丹陽宰四字邵亢本與此
本亦小異銘後有丹陽仙尉江隂真宰八字豈此刻
有三石耶是則考古者所當鑒定也雲在遲玉識
于洗鶴竹嶼
智永真草千文(智永名法極為羲之七世孫)
永師鐵門限帖以律召調陽為真本俗稱律吕為誤蓋
草召似吕其義則以閏餘對律召也楊文公談藪以此
文中闕字太宗令王著寫足之王肯堂太史嘗見墨蹟
用大麻紙真書頗類今中書體絶與石刻不類雲間沈
度學士兄弟乃步趨此老耳方折子識
金陵栖霞寺碑(陳江總撰文莫雲卿藏)
正德丙子余以應試始至南畿若清凉牛首靈谷雨花
臺及聚寳門外諸勝處無不遊而攝山則未一到嘉靖
癸夘歲得交于雲浦盛君君雅有棲山之志寄余棲霞
二大字圍竟五尺許甚妙然無書者姓名或是蔡君謨
筆甲子之歲偶得棲霞寺碑乃陳李沛書後為宋僧懷
則翻刻字畫全擬懷仁集右軍書體而篆額題刻云僧
有朋暇日雨窗因手製成冊是歲乙丑九月霜降後三
日謝湖老懶漫記于嘉趣堂
九成宫醴泉銘(繡水汪氏鑒藏)
歐陽率更書米海嶽稱其真到内史石刻惟醴泉銘化
度寺二碑特妙化度缺其半醴泉銘文字可讀者皆後
人重摹此本雖有缺文乃宋搨致佳下真一等者也
董其昌觀于墨華閣因題
晉人論詩不取楊柳依依而取訏謨定命遠猷辰告以
為偏有風人之致書得具此眼應不置伯施信本于山
隂廡外也然必得宋精搨如此本方堪游意耳玉水其
什襲之崇禎戊辰二月竹懶李日華題于潄雲齋
九成宫即隋之仁夀宫唐文皇避暑宫中乏水以杖
琢地得水而甘勅魏徵撰文率更令歐陽詢書之書
斷謂率更正書出大令森森焉若武庫矛戟虞伯施
稱其不擇紙筆皆能如意高麗亦知愛重遣使請之
其名大如此弇州謂信本書太傷瘦儉獨醴泉銘遒
勁之中不失婉潤尤為合作眉公以此帖如深山至
人瘦硬清寒而神氣完腴能令王公屈膝非他刻可
方駕也余未墜地時家甫得之於項氏其間缺字為
文徵仲所補裝潢又得文氏善工尤足愛也砢玉
化度寺邕禪師塔銘䟦(碑刻尚存八百餘字世無翻本隻字皆珍)
大德十一年倉龍丁未秋九月十有七日嵩翁盧摯與
友人太原劉致時中醴陵李應寳仲仁觀于宣城寓居
之疏齋
唐貞觀間能書者歐率更為最善而邕禪師塔銘又其
最善者也至大戊申七月時中袖此刻見過為書其後
吳興趙孟頫
歐書世所傳者九成宫碑邕禪師塔銘見者或鮮嘗觀
宣和内府所藏荀公曾帖其清勁精妙與此帖殆無異
宜乎為世所寳也至順龍集壬申十月初吉迂翁雲
中趙世延德敬父觀于金陵之筠雪齋
歐書遒勁清古後世所師法者邕禪師塔銘又為之冠
石刻羽化已久江南故家間見一二本皆未若此本之
妙也為報自然宜什襲藏之雖有黃金白璧不可換也
至大辛亥窮臘十有二日如是翁聊城周馳景遠書于
金陵之寓舍
吾家率更妙墨流傳人間甚多邕禪師塔銘乃其絶佳
者此帖臨摹鐫搨又其絶精蓋是舊本至元庚辰二
月丁亥歐陽玄題李宗道所藏
此碑蓋書于貞觀五年十一月以後九成宫銘則六年
四月也不知孰為後先而此碑尤精絶視九成宫又為
藏鋒豈一時之刻者自有工拙耶再至元六年歲在
庚辰三月初吉蜀郡謝端題
歐陽率更書姜白石以為追蹤鍾王今觀此石刻尚使
人驚絶矧真蹟哉因知白石之論為信然此化度寺碑
蓋舊本收者宜寳藏之至元六年歲庚辰三月十六
日康里巙書
此帖之妙不獨書法摹勒之工亦非後世所及近年趙
文敏公書法為天下第一而刻者得其形神百無一二
則知古今之殊可歎者多矣今日即使歐陽信本復作
豈易得此刻工耶至正改元二月既望揭傒斯書于京
師樂道里程文憲公故宅之西軒
趙子固評楷書以化度寺九成廟堂三碑為古今集大
成舍是他求是南轅而北轍也今來京師見化度舊本
三其嚴勁縝密神氣深稳始悟子固之言為然况模榻
之工如此本者尤難得也王沂
長沙歐陽信本書在唐評為妙品鄭漁仲金石略所載
凡二十三種而行于南北者惟僧邕塔銘及醴泉銘而
已二銘多所翻刻南本失于瘦北本失于肥殊無精絶
之本濓嘗于越見胡文恭公所藏醴泉銘肥瘦適勻精
彩煥𤼵識者定為初刻今觀此塔銘其精神絶與之類
誠可寳玩也塔銘尤信本得意書姜堯章謂勝于醴泉
駸駸入于神品其亦知言哉元諸大老置品評于其間
者凡數人濓尚何言庸掇拾緒論而書于左方云洪
武八年七月十五日金華宋濓記
皇甫府君碑
歐陽名跡入宣和内府者凡十四紙皇甫碑其一也皇
甫君名誕仕隋死于漢王諒之難䘏典殊不薄後以子
無逸貴于唐始克樹碑然于逝者未免有黍離之悲也
乃吾家所藏此帖所謂筆畫險勁若鑄鐵所成較重模
石本大逕庭矣平陽紫源九裔玉識
虞恭公碑(石在陕西邠州宜禄巡檢司)
率更書温虞公碑為真書第一筆學者率先學此弇州
謂如郭林宗雖標格清峻而虚和近人他書不免作李
元禮謖謖松風矣余家舊藏此榻缺落過半至字畫遒
勁不在醴泉化度下也樂卿父識于雪巢
夫子廟堂碑
陜刻有孔子廟碑是唐僧夢英篆書夫子廟堂碑是虞
永興真書唐人絶重之以為青箱至寳昔人有收得虞
永興與圓機書一紙剪開字字賣之&KR0552;卿二字得麻一
斗鶴口二字得銅研一枚房村二字得芋千頭隨人之
好淺深今余所得虞本如層臺緩步高謝風塵決非五
代王彦超重刻宜字字珍之也玉水識
破邪論序
虞伯施世南書蹟本自希而楷法尤不易得小者惟破邪
論序大者夫子廟堂碑而已破邪精能之極幾奪天工所
以不入二王室猶似不能忘情于蹊逕耳當時永興與傳
公同朝自當以博雅亮直相契許而此序誹亢不假借豈
非二義互讐各精護法故耶瑯琊王世貞題
禇登善書隂符經
隂符經古未有自唐初褚河南先後奉命書百七十卷
今石刻存者貞觀六年行草一卷永徽五年正書一卷
而歐陽渤海亦有貞觀六年正書一卷其大小皆踰黍
米而皆絶妙又道藏内隂符經數十種注釋亦如之獨
趙文敏書最為定本蓋據歐陽本也弇州山人識
褚書聖教序記
余家藏褚河南聖教序後題永徽四年歲次癸丑十二
月戊寅朔十日丁亥建皇帝在春宫日製此文尚書右
僕射上柱國河南郡開國公臣褚遂良書婉媚遒勁波
拂處遒健如鐵線蓋善本也又本永徽四年歲次癸丑
十月己夘朔十五日癸巳建中書令臣禇遂良書又本
龍朔三年歲次癸亥六月癸未朔廿三日乙巳建大唐
禇遂良書按遂良以永徽六年貶漢州顯慶二年徙桂
州未幾貶愛州歲餘卒未嘗生及龍朔也遂良于貞觀
末為中書令後罷永徽三年以吏部尚書同中書門下
三品四年進尚書左僕射是余家所藏本為原刻無疑
乃三本字有肥瘦方圓寬緊之不同也兹豈石才叔蒼
舒所得者耶文潞公愛翫令子弟臨之出示坐客盛稱
公者為真才叔第云今日方知蒼舒孤寒潞公大哂客
赧然余今有類是矣玉識
薛稷雜碑(時語買禇得薛不落夾謂少保嗣通書法有舅氏禇登善宅相也)
書貴得法然以點畫論法者皆蔽于書者也求法者當
在體用備處一法不亡濃纖徤决各當其意然後結字
不失疎密合度可以論矣薛稷于書得歐虞褚陸遺
墨至備故于法可據然其師承血脉則于禇為近至于
用筆纖瘦結字疏通又自别為一家然世或以其瘦快
斷至到又似不綸成法者也劉景升為書家祖師鍾繇
胡昭皆受其學然昭肥繇瘦各得其一體後世不謂昭
不及繇者觀其筆意他可以不論也董逌䟦
歐陽通書道因法師碑
道因與玄奘同譯經者見高僧傳碑文亦宏麗饒其家
言然去簡栖頭陀不啻一小劫耳評者謂歐陽蘭臺瘦
怯于父而險峻過之此碑如病維摩高格貧士雖不饒
樂而眉宇間有風霜之氣可重也余嘗謂皇象文武索
靖載妖帖章草中鳥迹筆者顔真卿家廟茅山碑正書
中玉筯筆者蘭臺道因碑正書中八分筆者此未易為
俗人言也(王家有是搨正合元美䟦尚有通書摩利支天經也)
孫過庭書譜(過庭官至率府錄事參軍)
昔人謂孫參軍書譜如食多骨魚得不償失以草書難
讀也又謂千字一律如風偃草短之蓋落筆喜急速要
是其自得趣耳董逌云陳留孫虔禮好古博雅工文詞
作草書咄逼羲獻尤妙于用筆雋拔剛斷出于天材非
功用積習所書善臨摹往往真贋不可辨文皇嘗謂過
庭小子書亂二王則似真可知矣其書譜凡三詳弇州
䟦中平陽千頃生識
唐搨孝經(八分隸書注作小隸字未有御䟦草書字方三四寸甚妙)
唐玄宗書孝經後有太子亨右相林甫左相適之等題
名韋郇公陟稱彭城縣男蓋自吏部侍郎出為河南採
訪始襲公爵此本封耳韋斌封平樂郡公可補本傳之
闕書法豐妍勻適與太山銘同行押亦雄俊可喜當其
時為林甫所蠱媚極矣猶知有是經耶三子同日就隕
屬鏤南内淒凉廢食厭代唐家父子如此循覽遺跡為
之慙慨元美(玉得此刻于高明水今以之易綠端貢硯)
李北海雲麾將軍碑
碑在良鄉學舍黎秘書嘗托邵長孺物色之已裂為柱
礎委榛莽中李宛平輦嵌縣壁顔其齋曰古墨然雲麾
碑有二其為李秀者僅存二百許字餘漫漶不可讀此
為李思訓以畫名者而碑辭絶不之及蓋古人以藝為
諱耳王元美云李北海翩翩自肆乍見不使人敬而久
乃愛之如蔣子文佻達好酒骨青竟為神也吴興習之
加媚似猶未得其遒嵎山子識
陳州刺史李邕書東林寺碑(有重摹者)
趙子固以北海學子敬病于欹側董玄宰以右軍如龍
北海如象觀是刻與娑羅樹碑有出竒不窮也樂卿
前陳州刺史李邕書岳麓寺碑(論邕及得罪顛末悉元美四部稿)
李栝州寫碑有八百本獨岳麓最勝松雪亭林碑悉力
摹之三鼓而氣衰矣董思白嘗語余曰碑版文以李為
宗則方正而有姿韻信然陳繼儒題
李北海麓山帖在雲麾娑羅之上岳麓之下眉公
栝蒼太守李邕書葉有道先生神道碑
縉雲記葉法善隠松陽夘酉山中嘗為其祖葉國重求
郡守李邕碑文文成并求書邕不許法善乃具紙筆夜
攝其魂使書畢持以示邕大駭世謂之追魂碑今余家
所藏此刻為舊搨遒逸豐美可冠李書諸碑末行作數
點傳是其魂寫至此聞雞唱欲急去故匆匆輟筆耳亦
異矣毘飛居士汪砢玉識
張長史郎官壁記
董逌稱此書隠約深嚴筋脉結密又云守法度者至嚴
則出乎法度者至縱而不可拘弇州謂旭以草聖名其
楷法獨郎官壁記為最所藏九成廟堂化度虞公諸楷
帖皆辟三舍矣此刻為重橅董玄宰云張伯高郎官壁
記世無别本惟王奉常敬美有之陳仲醇摹以寄余知
學草必自真入也有芒氏蕞書
宋搨顔魯公書華嚴帖(卷首有羅氏世家印)
真卿承聞大華嚴會已遂圜成取來日要詣彼隨喜如
何幸周副老草不悉真卿頓首和南澄師大德侍者十
日敬空鄴王書府藏記楊徽之蘇易簡張泊錢易
同觀于玉堂之署
右魯公書最佳頃年長安見于羅鄴王之猶子今復
舉以遺余自此當永秘巾箱也范質
襄蒙示魯公真筆歎服不足輒書短句莆田蔡襄
魯公筆跡世無倫棗木傳摹多失真沙河千言宋開
府穎川八段張敬因華嚴勝會多寳墨澄師大德彼
何人錦囊玉軸勤愛護猶可流傳五百春嘉祐元
年十月膝軒書
顔書西京千福寺多寶佛塔感應碑文(岑勛撰文徐浩書額)
石刻在西安天寳年間僧楚金建塔行法華懴前後道
場感舍利凡三千七十顆後葬舍利復建道場又降一
百八顆畫普賢變于筆鋒上連得一十九粒莫不圓體
自動浮光瑩然事在法華經中歷過去未來阿僧祗劫
世尊說法此佛即現寳塔空中贊美蓋佛惟空是以常
在常現常滿耳弇州以此帖結法尤整密但貴在藏鋒
小遠大雅不無佐史之恨公書如東方畫像家廟碑則
天骨遒峻風稜射人也(十種加成信者識)
顔平原與劉中使帖
近聞劉中使至瀛州吴希光已降天慰海隅之心耳又
聞磁州為盧思道所圍舍利將軍擒獲之吁天慰也(無&KR0833;)
(思道一作子期)
右唐太師顏魯公書劉中使帖真蹟載宣和書譜南
渡後入紹興内府至元丙戌以陸東之蘭亭詩歐陽
率更下(闕)帖真蹟二卷易得于張繡江處此帖筆畫
雄健不獨與蔡明遠寒食等帖相頡頏而書旨慷慨
激烈公之英風義節猶可想見于百世之下信可寳
也三月十有三日大梁王芝再拜謹題于寳墨齋
北燕喬簣成仲山觀
顔太師書世不多見不肖平生見真跡三本祭姪季
明文馬病此帖祭姪行草馬病行真皆小而此帖正
行差大雖體製不同然其英風烈氣見于筆端一也
此語豈可為不知者道哉鮮于樞拜手書
魯公書存世嘗見李光顏太保帖乞米帖馬病帖頓
首夫人帖祭姪季明文允南母殷氏贈告明甫告并
此八本觀于此書端可為鈎如屈金點如墮石東坡
有云書至于顔魯公誠哉是言也時大德九年歲在
乙巳冬十月廿五日集賢學士通議大夫張晏敬書
(張晏私印)(逢山彦青)(端木家傳)(襄國張氏)皆朱文
瀛州帖視魯公他書特大而廪廩忠義之氣如對生
面非石刻所能彷彿也余生平獲見真跡二小字麻
姑記與此耳嘗有云桃源在何處乃見世道汙所以
顔魯公細字記麻姑(闕)近荒忽特賢者適(闕)多(闕)世
降俗陋假異境以明其志殆子欲居夷雖魯公忠貫
日月而感旂常固不待售書名于代况筆精墨妙若
是耶昔桓彛渡江傷晉之弱及見王導輩語則知有
(闕)臣之地余于是觀公(闕)之快亦知夫唐爝未息
歟史侯處厚尚義士也曠歲月而得之既得之非尚
義者不出示非其人處厚知所尚哉錢塘白珽謹題
(白珽玉父)(湛囦子)
右唐魯郡開國公太子太師顔真卿字清臣書劉中
使帖真跡四十一字公嘗學書于張旭得屋漏㾗法
衍游京師覽公書最多衍之所藏送辛晃序顔昭甫
殷夫人二誥争座位帖朝回馬病帖皆經宣和紹興
御府然俱未若此帖之雄放豪逸豈特入季明之室
將與元氣争長昔人云書一藝耳苟非其人雖工不
足貴也惟公可以當之至大己酉中秋日拜觀于蘭
谷大卿丈之第茅城田衍題
太平之日生長京師乃得會觀諸公法帖故能考其
筆法辨其真偽也如顔書且勿論碑本今專審其墨
跡如乞米李太保馬病皆真行祭姪文行草字如錢
許大四帖相若皆白紙頓首夫人行書澹黃紙字
亦錢許大昭甫告正書甚嚴整有力白紙字亦錢許
大全肖碑刻允南母告寸五大字筆力不及白紙此
刻中使帖字最大觀其運筆點畫如見其人端有聞
捷慨然效忠之態真希世之寳也時于明窗净几展
玩之餘收卷三歎後之學書者非不屬志米芾所為
心會而手不遂也飲中嘗用東坡硯山谷墨敬書于
勸學齋
鮮于伯幾題祭姪明文天下法書第二吾家法書第
一此又題劉中使帖漁陽筆法信有所自名不虚得
此卷余已刻之鴻堂帖中董其昌觀因題
余所見顔魯公真跡争座帖前半鹿脯帖自書告身
朱巨川告身皆喁喁未暢及見劉中使帖拳大行草
書青紙上忠義之氣森然横人始知世間自有此真
物非可偽襲者法書中神品第一後元人䟦亦佳文
徵仲一簡大得此帖筆意其中𢃄字亦作一行寫于
此見古人真趣眉公居士
顔尚書與郭僕射争坐位帖
論坐位帖在永興安師文家安氏析居分而為二人多
見其前叚師文後乃併得之相繼入内府今前段至行
香止為項又新所藏又新出以示余故搨本也廣川書
䟦稱是顔書之烜赫者弇州謂稿草耳無一筆不作晉
法所謂無意而出從容中道者也
柳河東謝人惠筆帖
近蒙寄筆深慰遠情雖毫管甚佳而出鋒太短傷于勁
硬所要優柔出鋒須長擇毫須細管不在大副切須
齊副齊則波磔有憑管小則運動有力毛細則點畫無
失鋒長則洪瀾自由頃年曾得舒州青練筆指揮教示
頗有性靈復有管小鋒長者望惠一二管即為妙矣
公權
柳尚書極力變右軍法蓋不欲與稧帖面目相似所
謂神竒化為臭腐故離之耳凡人學書以姿態取媚
鮮能觧此余于虞禇顔歐皆曾彷彿十一自學柳誠
懸方悟用筆古淡處自今以往不得舍柳法而趣右
軍也其昌
懷素藏真律公三帖(周越諸䟦俱刻帖中)
三帖乃游絲筆縈回怳渺中有挽強飲石之勁至不易
得董逌稱其真出鍾草出張真字不見于世惟草獨傳
體製該備迥出唐諸子也越燕裔玉識
宋蔡忠惠萬安橋記
萬安天下第一橋君謨此書雄偉遒麗當與橋争勝結
法全自顔平原來惟策法用虞永興耳晝錦堂差近之
荔枝茶譜不足道也瑯琊王世貞
蘇文忠公書金剛經
坡書金剛經刻石者二本其一後有甘昇提舉䟦為甘
刻其一前有篆書十餘字凡坡書撆法多拂起是右軍
臨宣示筆意甘本失之今此舊本也第石理麄漫鋒鎩
多中斷耳能大師聽此經至應無所住而生其心言下
大悟不識一字為人說法四十年右軍五十二後便是
境界畢千載不可復得為之憮然
羅池碑
子瞻書羅池碑粵西人泛海必載以偕行謂可鎮風濤
迺字畫遒勁古雅是公書中第一宜海若之效靈而銘
辭為柳子厚其英勃之氣自作明神也若坡公書表忠
觀碑結法不能如羅池老硬亦婉潤可愛
醉翁豐樂二亭記
蘇玉局擘窠大書出顔徐結體雖小散緩而遒偉俊邁
自是當家醉翁偶創新矱翩翩動人無取大雅介甫沿
之作誌更成捧心若能于壓字處用古韻差可耳
馬劵帖(太平清話以石刻在陸宣公書院院舊為嘉興縣學)
子瞻以天廐賜馬遺李方叔使鬻之而為書劵魯直又
為䟦索十萬錢大是佳話然以子瞻故硬差作伯樂抑
勒牙人亦見爾時詞客之横耳
黃魯直中興頌後詩
山谷中興頌碑後詩是論宗語俯仰感慨不忍冄讀迫
急詰屈亦令人易厭書法翩翩有致惜摹榻久遂多失
真蓋坡筆以老取妍谷筆以妍取老雖側卧小異其品
格固已相當䟦尾云惜不得秦少游妙墨劖之崖石少
游當亦善書爾時謫藤州故谷念之耳
山谷書狄梁公碑
昔人謂狄梁公事范文正公文之黃文節公書之為海
内三絶然文篇法既俳書勢亦傾側未足絶也黃正書
不足存有韻無體故也
食時五觀帖
古有食時五觀乃小乘經觕語耳然不可不時使何太
宰王侍中讀之筆法極輕弱而鮮餘味
米南宫天馬賦
墨刻天馬賦筆勢雄強超逸真有千金蹀躞過都歴塊
之氣賦語則不受銜囓膝生秃駒耳徐元玉後題一詩
頗致代興意未敢盡許也真蹟向曾在余家
米元暉書夫子廟記
石刻在吴城中書亦穎秀可愛但結法既不古又乏變
態耳黃魯直贈之書虎兒筆力能扛鼎教字元暉繼阿
章取羲之獻之故事書家不愧箕裘者有大小鍾大小
衛大小王大小歐陽大小米惟小米差弱耳
趙吴興書赤壁賦
子昂大書不如小楷書不如行豐碑大碣螭首龜趺要
多非其至者須于閒窗散筆有意無意間求之耳赤壁賦
刻之江右王邸中間亦有金錯刀法雖瀟洒縱逸而不
乏矩度與蘇賦俱變體之佳者
虞文靖垂虹橋記
文靖此帖嚴雅中有餘意不失中古衣冠可重也
雪菴茶榜
元僧溥光書茶榜其辭紫方袍底語耳不得禪說真味
書法風骨多遒勁略具顔柳及眉山豫章結法惜胸中
無卍字骨令天趣流動而結習未忘超洒不足所書官
學士後贈司徒唐不空三藏且然矣
俞紫芝四體千文
俞和元末人紫芝其别號也刻意吴興頗稱優孟此四
體尤精然不免露本色耳宋俞秀老號紫芝此君亦號
紫芝近俞允文絶不稱號忽刻一印亦曰紫芝三君子
皆俞姓皆善書亦大竒事也
七姬帖
七姬誌銘為尋陽張羽撰東吳宋克書文既近古而書
復典雅有元常遺意足稱二絶第其事太竒而不情楊
用修䟦可謂得其隠真漢廷老吏也
豐考功筆訣
筆訣一冊故鄞人豐道生所著道生初名坊以罪竄易
今名皆采古八法精語而時時傅以已意其最所宗事
者右軍耳兼享魏晉而旁及唐人至宋元及近代則齒
牙餘剩耳其書自古鐘鼎籀篆及小楷行草凡十餘種
種各有法而以筆滯故不能無利鈍吾所謂豐氏有書
學而無書才者此亦一徵也世貞
珊瑚網卷二十
