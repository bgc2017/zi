珊瑚網藝術類一(書畫之屬)
提要
(臣)等謹案珊瑚網四十八卷明汪砢玉撰砢
玉有古今鹺略已著錄是書成于崇禎癸未
凡法書題跋二十四卷名畫題跋二十四卷
朱彝尊靜志居詩話稱砢玉留心著𫐠所輯
珊瑚網一編與張丑清河書畫舫真蹟日錄
並駕蓋丑自其高祖維慶曾祖子和祖約之
父茂實四世鑒藏砢玉亦以其父愛荆與嘉
興項元汴交好築凝霞閣以貯書畫收藏之
富甲于一時其有所凴藉約略相等故皆能
搜羅薈萃勒為巨編然丑之二書前後編次
歲月皆未明晰砢玉是書則前列題跋後附
論說較丑書綱領節目秩然有條惟其所載
法書頗有目睹耳聞據以著錄不盡其所自
藏乃一例登載皆不註明未免稍無區别中
間原蹟全文或載或否亦絶無義例又如謂
唐刻定武蘭亭有二石焦山瘞鶴銘有三石
則真&KR0915;不别以李邕書雲麾將軍李秀碑誤
為李思訓碑以宋人所刻臨江帖誤為唐搨
則考据亦未盡精審其所載名畫則宋元諸
家銘心絶品收錄極詳贉素之富誠為罕有
後來卞永譽式古堂書畫考厲鶚南宋院畫
錄實皆藉是書以成較在書跋之上至於書
跋之後附以書旨書品之類畫跋之後附以
畫繼畫評之類皆雜錄舊文挂一漏萬枝指
駢拇兩集相同以原本所有姑仍錄之云爾
乾隆四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
