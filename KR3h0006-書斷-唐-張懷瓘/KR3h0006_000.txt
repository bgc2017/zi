書斷藝術類一(書畫之屬)
提要
(臣)等謹案書斷三卷唐張懷瓘撰是書唐
書藝文志著錄稱懷瓘於開元中為翰林
供奉竇蒙述書賦注則云懷瓘海寧人鄂
州司馬與志不同然述書賦張懷瓌條下
又注云懷瓌懷瓘弟盛王府司馬兄弟並翰
林待詔則與志相合蓋嘗為鄂州司馬終於
翰林供奉二書各舉其一官爾所錄皆古今
書體及能書人名上卷列古文大篆籀文小
篆八分隸書章草行書飛白草書十體各述
其源流繋之以贊末為總論一篇中卷下卷
分神妙能三品每品各以體分凡神品二十
五人除各體重複得十二人妙品九十八人
除各體重複得三十九人能品一百七人除
各體重複得三十五人前列姓名後為小𫝊
𫝊中附錄又三十八人其紀述頗詳評論亦
允張彦遠法書要錄全載其文蓋當代以為
精鑒矣乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
