農書卷十八元王禎撰
農器圖譜十三
灌溉門
灌溉之利大矣江淮河漢及所在川澤皆可引而及田
以為沃饒之資但人情拘於常見不能通變間(去聲)有知
其利者又莫得其用之具今特多方搜摘既述舊以增
新復隨宜而制物或設機械而就假其力或用挑浚而
永頼其功大可下潤於千頃高可飛流於百尺架之則
遠逹穴之則潛通世間無不救之田地上有可興之雨
其用水有法槩可見矣故輯諸篇庶資農事云
水柵排木障水也(集韵云柵倉格切說文云竪木立柵也)若溪岸稍深田
在高處水不能及則於溪之上流作柵遏水使之旁出
下溉以及田所其制當流列植樹樁樁上枕以伏牛擗
(脾役切)以拉(盧合切)木仍用塊石高壘衆楗斜撐(平聲)以邀水
勢此柵之小者如秦雍之地所拒川水率用巨柵其蒙
利之家歲例量力均辦所需工物乃深植樁木列置石
囤長或百步高可尋丈以横截中流使傍入溝港凡所
溉田畆計千萬號為陸海此柵之大者其餘各處境域
雖有此水而無此柵非地利素不彼若蓋工所未及也
今特列於圖譜以示大小規制庶彼方傚之俾水為有
用之水田為不旱之田由此柵也詩云山源洄洑溪澗
空兩岸對峙(直里切)如崇墉傍田救旱無由供上流作障
憑地崇支分下灌畦磴重卧邀沛澤真伏龍復有川水
波濤洪枚樁列植當要衝仍制石廪如合縦(即容切)要約
中流無必東穿渠遠溉波溶溶至今陸海稱秦中畎澮距
川惟禹功岡閒濬治方成農後世拒水能傍通却資沃
灌開田封向來陂堨皆餘蹤海内萬水空朝宗餘波倘
使膏潤同縱有湯旱無饑凶坐令歲歲歌時豐富民有
具今始逄此柵功利將無窮
水閘(乙甲切)開閉水門也間(去聲)有地形高下水陸不均則
必跨據津要高築堤埧匯水前立斗門甃石為壁疊木
作障以備啟閉如遇旱涸則撤水灌田民頼其利又得
通濟舟楫轉(上聲)激碾磑(五對切)實水利之總揆也詩云陂
岸人呼古閘頭萬夫工役見重修禹門似是崇三級巫
峽還同束衆流少擘溝渠供碾磑每通膏澤到田疇休
將層閾輕抽去恐有他時旱暵憂
陂塘說文曰陂野池也塘猶堰也陂必有塘故曰陂塘
周禮以瀦蓄水以防止水說者謂瀦者蓄流水之陂也
防者瀦旁之隄也今之陂塘即與上同考之書傳廬江
有芍(七略切)陂潁川有鴻隙陂廣陵有雷陂愛敬陂陽平
沛郡有鉗廬陂餘難徧舉其各溉田大則數千頃小則
數百頃後世故跡猶存因以為利今人有能别度地形
亦效此制足溉田畆千萬比作田圍特省工費又可畜
育魚鼈栽種菱藕之類其利可勝言哉詩云陂水塘高
復袤延拒流寧使迅如川斗門解洩三時旱尺澤能添
十倍田(裴延雋復修燕地故戾陵諸堨溉田為利十倍)沃野號稱今陸海煙波
分得小江天便當卜此成歸計魚稻鄉中好度年
水塘即洿池也因地形坳下用之瀦蓄水潦或修築甽
堰以備灌溉田畆兼可畜育魚鱉栽種蓮芡俱各獲利
累倍大凡陸地平田别無溪澗井泉以溉田者救旱之
法非塘不可夫江淮之間在在有之然官民異屬各為
永業歲收産利誠用水之多便者詩云自是江淮地利
同預瀦塘水助吾農一泓積潦能施潤數頃良疇儘可
供頓使稻禾無旱涸更教魚鱉足涵容年來無闕重脩
築都水田官不爾慵
翻車(甫煩切)今人謂龍骨車也魏略曰馬鈞居京都城内
有地可為園無水以灌之乃作翻車令兒童轉(上聲)之而
灌水自覆漢靈帝使畢嵐作翻車設機引水洒南北郊
路則翻車之制又起於畢嵐矣今農家用之溉田其車
之制除壓欄木及列檻樁外車身用板作槽長可二丈
闊則不等或四寸至七寸(案四寸七寸制太狹疑有誤)高約一尺槽
中架行道板一條隨槽闊狹比槽板兩頭俱短一尺用
置大小輪軸同行道板上下通週以龍骨板葉其在上
大軸兩端各帶拐木四莖置於岸上木架之閒人憑架
上踏動拐木則龍骨板隨轉(去聲)循環行道板刮水上岸
此翻車之制關楗頗多必用木匠可易成造其起水之
法若岸高三丈有餘可用三車中間(去聲)小池倒(都皓切)水
上之足救三丈已上高旱之田凡臨水地段皆可置用
但田高則多費人力如數家相助計日趨工俱可濟旱
水具中機械巧捷惟此為最東坡詩云翻翻聯聯銜尾
鴉犖(吕角切)犖确(胡角切)确蛻骨蛇分畦翠浪走雲陣刺水
綠秧抽稻芽洞庭五月欲飛沙鼉鳴窟中如打衙天公
不念老農泣喚取阿香推雷車
筒車流水筒輪凡制此車先視岸之高下可用輪之大
小須要輪高於岸筒貯於槽乃為得法其車之所在自
上流排作石倉斜擗水勢急凑筒輪其輪就軸作轂軸
之兩傍閣於樁柱山口之内輪輻之間除受水板外又
作木圈縛繞輪上就繫竹筒或木筒(謂小輪則用竹筒大輪則用木筒)
於輪之一週水激輪轉衆筒兜水次第下傾於岸上所
横木槽謂之天池以灌田稻日夜不息絶勝人力智之
事也若水力稍緩亦有木石制為陂柵横約溪流旁出
激輪又省工費或遇流水狹處但壘石斂水凑之亦為
便易此筒車大小之體用也有流水處俱可置此但恐
他境之民未始經見不知制度今列為圖譜使倣傚通
用則人無灌溉之勞田有常熟之利輪之功也張安國
詩云象龍喚不應竹龍起行雨聯綿十車輻咿軋百舟
櫓轉此大法輪救汝旱歲苦横江鎻巨石濺瀑叠城鼓
神機日夜運甘澤高下普老農用不知瞬息了千畆抱
孫帶黃犢但看翠浪舞餘波及井臼舂玉飲酥乳江吴
誇蹋車足繭要背僂此樂殊不知吾歸當教汝
牛轉翻車如無流水處用之其車比水轉翻車卧輪之
制但去下輪置於車傍岸上用牛拽轉輪軸則翻車隨
轉比人踏功將倍之與後水轉翻車皆出新制欲遠近
傚之俱省工力詩云日日車頭踏萬回重勞人力亦堪
哀從今壠首澆田浪都自烏犍領上來
水轉(張兖切後同)翻車其制與人踏翻車俱同但於流水岸
邊掘一狹塹置車於内車之踏軸外端作一竪輪竪輪
之傍架木立軸置二卧輪其上輪適與車頭竪輪輻支
相間(去聲)乃擗水傍激下輪既轉則上輪隨撥車頭竪輪
而翻車隨轉倒水上岸此是卧輪之制若作立輪當别
置水激立輪其輪輻之末復作小輪輻頭稍闊以撥車
頭竪輪此立輪之法也然亦當視其水勢隨宜用之其
日夜不止絶勝踏車東坡踏車詩略云天公不念老農
泣喚取阿香推雷車范至能詩云地勢不齊人力盡丁
男多在踏車頭此皆憫人事之勞也今以水力代之工
役既省所利又溥其殆仁智事歟詩云從來激浪轉筒
輪却恨翻車智未仁誰識人機盗天巧因憑水力貸疲
民
衛(案驢一名衛)轉筒車即前水轉筒車但於轉軸外端别造
竪輪竪輪之側岸上復置卧輪與前牛轉翻車之制無
異凡臨坎井或積水淵潭可用澆灌園圃勝於人力汲
引詩云世間機械巧相因水利居多用在人可是要津
難必遇却將畜力轉筒輪
高轉筒車其高以十丈為凖上下架木各竪一輪下輪
半在水内各輪徑可四尺輪之一週兩傍高起其中若
槽以受筒索其索用竹均排三股通穿為一隨車長短
如環無端索上相離五寸俱置竹筒筒長一尺筒索之
底托以木牌長亦如之通用鉄線縛定隨索列次絡於
上下二輪復於二輪筒索之間架刳(口孤切)木平底行槽
一連上與二輪相平以承筒索之重或人踏或牛拽轉
上輪則筒索自下兜水循槽至上輪輪首覆水空筒復
下如此循環不已日所得水不减平地車戽若積為池
沼再起一車計及二百餘尺如田高岸深或田在山上
皆可及之今平江虎邱寺劍池亦類此制但小小汲飲
不足溉田故不錄此近創此法已經較試庶用者述之
(所轉上輪形如軭制易繳筒索用人則於輪軸一端作掉枝用牛則制作竪輪如牛轉翻車之法或於輪軸兩)
(端造作拐木如人踏翻車之制若筒索稍慢則運移上輪其餘措置當自忖度不能悉陳)詩云戽車
尋丈舊知名誰料飛空效建(上聲)瓴(力丁切)一索繳輪升碧
澗衆筒兜水上青冥溉田農父無虞旱負汲山人頼久
寧顛倒救時霖雨手却從平地起清泠
水轉高車遇有流水岸側欲用高水可用此車其車亦
高轉筒輪之制但於下輪軸端别作竪輪傍用卧輪撥
之與水轉翻車無異水輪既轉則筒索兜水循槽而上
餘如前例又須水力相稱如打輾磨之重然後可行日
夜不息絶勝人牛所轉(上聲)此誠秘術今表暴之以諭來
者詩云通渠激浪走轟雷激轉筒車幾萬回水械就携
多水上天池還瀉半天來竹龍解吐無雲雨(前人有象龍喚不應)
(竹龍起行雨之句)旱魃潛消此地灾安得臨流施此技樓居滌
去暑天埃(今都城已有高車用水飛上樓閣散若霧雨頗聞費力故有上句)
連筒以竹通水也凡所居相離水泉頗遠不便汲用乃
取大竹内通其節令本末相續連延不斷閣之平地或
架越澗谷引水而至又能激而高起數尺注之池沼及
庖湢之間如葯畦蔬圃亦可供用杜詩所謂連筒灌小
園詩云刳竹作連筒流泉一脉通勢雖由上下用不限
西東遠借居人便常資沛澤功伊誰憑好手扶赴卧龍
公
架槽木架水槽也間有聚落去水既遠各家共力造木
為槽遞相嵌接不限高下引水而至如泉源頗高水性
趨下則易引也或在窪下則當車水上槽亦可遠逹若
遇高阜不免避礙或穿鑿而通若遇坳險則置之叉木
駕空而過若遇平地則引渠相接又左右可移隣近之
家足得借用非惟灌溉多便抑可瀦蓄為用詩云刳木
作槽身架水自泉口遠引無崇卑量移能左右梯空越
澗壑穴高穿培塿人能禦天災豈非霖雨手
戽斗(戽侯古切)挹水器也唐韵云戽抒(上與切)也抒水器挹也
凡水岸稍下不容置車當旱之際乃用戽斗控以雙綆
兩人掣之抒水上岸以溉田稼其斗或柳筲或木罌從
所便也詩云虐魃久為妖田夫心獨苦引水瀦陂塘爾
器數吞吐繘(居律切)綆(古杏切)屢挈提項背頻傴僂搰搰(古忽)
(切)弗暫停俄作甘澤溥焦槁意悉甦物用豈無補毋嫌
量云小于中有倉庾
刮車上(時掌切)水輪也其輪高可五尺輻頭闊止六寸如
水陂下田可用此具先於岸側掘成峻槽與車輻同闊
然後立架安輪輪輻半在槽内其輪軸一端擐以鉄鈎
木拐一夫執而掉之車輪隨轉則衆輻循槽刮水上岸
溉田便於車戽詩云創物須憑智巧先泝流能使迅如
川一輪隨手供翻轉衆輻循槽入斡旋已藉機衡欹矮
岸頓教膏澤上枯田桔橰戽斗雖云舊試向車頭較湧
泉
桔橰(桔古屑切橰古刀切)挈水械也通俗文曰桔橰機汲水也說
文曰桔結也所以固屬橰臯也所以利轉又曰臯緩也
一俯一仰有數存焉不可速也然則桔其植者而橰其
俯仰者與莊子曰子貢過漢隂見一丈人方將為圃畦
鑿隧而入井抱甕而出灌搰搰然用力甚多而見功寡
子貢曰有械於此一日浸百畦鑿木為機後重前輕挈
水若抽數如沃湯(案莊子作數如泆湯)其名為橰又曰獨不見夫
桔橰者乎引之則俯舍之則仰彼人之所引非引人者
也故俯仰不得罪於人今瀕水灌園之家多置之實古
今通用之器用力少而見功多者王契賦云智者濟時
以設功強名之曰桔橰何樸斵之太簡俾役力兮不勞
作固兮為我之身臨深兮是我之理若虞機張如鳥斯
企山有木用工見汲引之能巽乎水自我成潤物之美
不羸瓶而上出何抱甕之勤止執虚趨下雖自屈於勞
形持滿因高終見伸於知己鄭圃之側潘園之旁溝塍
綺錯畎畝相望帶嘉蔬兮映芳草背古岸而面垂楊欲
建標以取别能舉直而自強若垂竿兮匪釣象爟火兮
無光不忘機以棄俗乃習坎而為常隨用舍而俯仰應
淺深而短長重泉之水兮不滯九畹之蘭兮益芳雖欲
絶學以棄智其若得存而失亡歌曰大道隠兮世人薄
無為守拙空寂寞老圃之道可行何耻見幾而作
轆轤(轆力木切轤力胡切)纏綆械也唐韵云圓轉木也集韵作櫝
轤汲水木也井上立架置軸貫以長轂其頂嵌以曲木
人乃用手掉轉(上聲)纏綆於轂引取汲器或用雙綆而逆
順交轉所懸之器虚者下盈者上更相上下次第不輟
見功甚速凡汲於井上取其俯仰則桔橰取其圓轉則
轆轤皆挈水械也然桔橰綆短而汲淺獨轆轤深淺俱
適其宜也仲子陵賦云木德標象金行效事與桔橰之
用則同比簨虡之形不異井之弗幕瓶亦汔至當於要
路之津存乎兼濟之地忠也陳力而就列孝也致飬而
不匱圓轉則智士之心通流乃仁者之志故轆轤之體
一有君子之道四觀其得位攸處居中特立從繩以寸
工假器以尺汲自上至下者念兹以有成虚往實來者
釋此而何執利物不言利急人之所急捨之則其道可
卷而懷用之則其功可俯而給(案唐仲子陵賦作用之則其功可俯而拾)及
夫挈瓶所施懸綆所統崇朝以聞乎三捷永日何啻乎
七縱為萬人仰與天下共其靜也則無機之機其動也
則有用之用德必不孤賢亦有凖泉蒙者道為之慶(案唐)
(仲子陵賦慶作發)井深者心為之軫(案易井渫不食為我心惻深字當是渫字之誤)無
忘乎牽攣蓋存乎汲引斯亦惠而不費乎賢人之業於
是乎盡也
瓦竇泄水器也又名函管以瓦筒兩端牙鍔(五各切)相接
置於塘堰之中時放田水須預於塘前堰内叠作石檻
以護筒口令可啟閉不然則水湊其處非惟難於窒塞
抑亦衝激滲漏不能久穏必立此檻其竇乃成唐韋丹
為江南西道觀察使築堤扞江竇以疏漲此雖竇之大
者亦其類也詩云坡塘泄水瓦為筒好在田夫啟閉中
守口如瓶常處靜剸犀脫鞘忽為通高低獨限淵源地
早晚能施沛澤功若道此中能救旱只疑窟宅接龍宫
石籠(力董切)又謂之卧牛判竹或用藤蘿或木條編作圈
眼大籠長可三二丈高約四五尺以籖樁止之就置田
頭内貯塊石用擗暴水或相接連延遠至百步若水勢
稍高則壘作重籠亦可遏止如遇隈岸盤曲尤宜周折
以禦犇浪併作洄流不致衝蕩埂岸農家瀕溪護田多
習此法比於起叠堤障甚省工力又有石𥫱擗水與此
相類詩云誰編藤竹作長籠(盧紅切)塊石填來勢自雄螮
(丁計切)蝀(丁孔切)有形横巨&KR1171;鯤鯨無力戰秋風波濤已捲
犇騰勢壠畆都歸扞禦功擬喚六丁鞭爾去若為能障
百川東
浚渠(浚與濬同開治也深也)凡川澤之水必開渠引用可及於田
考之古有溝洫畎澮以治田水書云濬畎澮距川是也
逮夫疏鑿已遠井田變古後世則引川水為渠以資沃
灌按史記秦鑿涇為渠又關西有鄭國白公六輔之渠
外有龍首渠河内有史起十二渠范陽有督亢渠河北
有廣戾渠朗州有古史渠今懷孟有廣濟渠俱各溉田
千百餘頃利澤一方永無旱暵所謂人能勝天豈不信
哉後之人有能因其地利水勢繼此而作益國富民可
見速效凡長民者宜審行之詩云疏鑿為渠趁地形昔
時遺跡見經營井田既廢阡陌作水利還從畚臿成捷
要濟時通漕運尋常决雨致豐盈即將導逹為長策願
溉膏腴富上京(漢武帝時白公復穿渠溉田民得饒足其歌略曰鄭國在前白渠起後舉臿如)
(雲决渠為雨且溉且糞長我禾黍衣食京師億萬之口今燕地有後魏裴延儁所修舊督亢渠及故戾陵諸堨)
(溉田百萬餘畆遺跡猶在故有上句)
隂溝行水暗渠也凡水陸之地如遇高阜形勢或隔田
園聚落不能相通當於川岸之傍或溪流之曲穿地成
穴以磚石為圈(去聲)引水而至若别無隔礙則當踏視地
形用策索度其高下及經由處所畫為界路先引濬犁
耕過後復浚掘及作甃穴上覆元土亦是一法如灌溉
之餘常流不絶又可蓄為魚塘蓮蕩其利亦博或貫穿
域邑巷陌及注之園囿池沼悉周於用雖遠近大小深
淺曲直不同然皆洑流内逹膏澤傍通水利之中最為
永便此皆泉源在上或在平地易以通流如水在溝下
當車水上之溉田則一也或遇田澇則反能撤水下之
此又隂溝用水之變法詩云川陸由來迥不同豈知穴
地得潛通深邀别境無窮力遠濟吾鄉不旱功花徑有
同流暗水桃源誤認出殘紅却嗟疏鑿勞民力安得鞭
驅萬鬼工
井穴地出水也說文曰清也易曰井冽寒泉食甃之以
石則潔而不泥汲之以器則飬而不窮井之功大矣按
周書云黃帝穿井又世本云伯益作井堯民鑿井而飲
湯旱伊尹教民田頭鑿井以溉田今之桔橰是也此皆
人力之井也若夫巖穴泉竇流而不窮汲而不竭此天
然之井也皆可灌溉田畆水利之中所不可闕者薛能
詩云源遠匠難尋加欄底更深汲新聞土氣鑿徹見天
心滴亂瓶初發痕移甃漸沉雲雷如震用飛出便為霖
水篣(薄庚切)集韵云竹箕也又籠也夫山田利於水源在
上間有流泉飛下多經磴級不無混濁泥沙淤壅畦埂
農人皆編竹為籠或木條為捲芭承水透溜乃不壞田
詩云瀑布中懸護土沙飛流聚沫白生華即看器用成
天巧積雪巖前走浪花
農書卷十八
