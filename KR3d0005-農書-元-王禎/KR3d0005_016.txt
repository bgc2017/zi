農書卷十六元王禎撰
農器圖譜九
杵臼門
昔聖人教民杵臼而粒食資焉後乃增廣制度而為碓
為磑為礱為輾等具皆本於此盖聖人開端後為蹈襲
得其變也孔融謂後世機巧勝於聖人過矣今特辯之
使知本末云
杵臼舂也易繫辭曰黃帝堯舜氏作斷木為杵掘地為
臼杵臼之利萬民以濟按古舂之制䄷(常隻切)百二十斤
稻重一䄷為粟二十斗為米十斗曰毇(許委切)為米六斗
大半斗曰粲又曰糲(洛蔕切)米一石舂為九斗曰糳(則各切)
糳米之精者斯古舂之制自杵臼始也詩云易繋十三
卦皆為萬民利聖人創杵臼尚象以制噐於義取雷山
上動而下止人知𢷬舂法脱粟從此始後世相沿襲更
變各任智制度雖不同由来資古意
碓舂器用石杵臼之一變也廣雅曰&KR0008;(丁力切)碓也方言
云碓梢謂之碓機自關而東謂之梴(音延)桓譚新論曰杵
臼之利後世加巧因借身重以踐碓而利十倍耕織圖
詩云娟娟月過墻䔩䔩風吹葉田家當此時村舂響相
答竹間炊玉香會見流匙滑更須水輪轉地碓勞蹴蹋
堈碓以堈作碓臼也集韻云堈(居郎切)甕也又作㼚其制
先掘埋堈坑深逾二尺次下木地釘三莖置石於上後
將大磁堈穴透其底向外側嵌坑内埋之復取碎磁與
灰泥和之以窒底孔令圓滑如一候乾透乃用半竹篘
長七寸許徑四寸如合脊瓦樣但其下稍闊以熟皮周
圍護之(取其滑也)倚于堈之下唇篘下兩邊以石壓之或兩
竹竿刺定然後注糙於堈内用碓木杵(杵頭鐡圍束之圍内置四犬牙)
(釘稍卧之)搗於篘内堈既圓滑米自翻倒簌於篘内一搗一
簌既省人攪米自勻細然木杵既輕動防狂迸須於踏
碓時已起而落随以左足躡其碓腰方得穏順一堈可
舂米三石功校常碓累倍始於浙人故又名浙碓今多
於津要商旅輳集處所可作連屋置百餘具者以供往
来稲船貨糶粳糯及所在上農之家用米既多尤宜置
之詩云杵臼搜竒作碓堈米翻堈滑恣舂撞鐡籠木末
裝全杵皮護篘材倚半腔頻作低昂身與共慣成踏躡
足須䨇近随文軌通南北不獨鏗鍧在楚邦
礱(力董切)礧榖器所以去榖殼也淮人謂之礱(力董切)江浙
之間謂之礱(盧東切)編竹作圍内貯泥土狀如小磨仍以
竹木排為密齒破榖不致損米就用拐木竅貫礱上掉
軸以䋲懸檩上衆力運肘轉(上聲)之日可破榖四十餘斛
北方謂之木礧石鑿者謂之石木礧礱礧字從石初本
用石今竹木代者亦便又有礱磨上級甚薄可代榖礱
亦不損米或人或畜轉之謂之礱磨復有畜力挽行大
木輪軸以皮弦或大䋲繞輪兩周復交於礱之上級輪
轉(上聲)則䋲轉䋲轉則輪亦随轉計輪轉一周則礱轉十
五餘周比用人功既速且省(案此條闕詩疑軼去)
輾(女箭切)通俗文曰石碢轢榖曰輾後魏書曰崔亮在雍
州讀杜穎傳見其為八磨嘉其有濟時用因教民為輾
今以礪石甃為圓槽周或數丈高逾二尺中央作臺植
以簨軸上穿榦木貫以石碢有用前後二碢相逐前偹
撞木不致相擊仍随𢃄攪杷畜力輓行循槽轉碾日可
毇米三十餘斛近有法製輾槽(法製用沙石芹泥與糯粥同膠和之以為圓槽)
(候浥下以木棰緩築令實直至乾透可用)轢米特易可加前數此又輾之巧
便者詩云欲兼杵臼功制輾中(去聲)規式勞勩畜代人圓
轉知勝力朝夕課量數公私饒粒食更令水輪轉(上聲)後
世功巧極
輥(古本切)輾世呼曰海青輾喻其速也但比常輾减去圓
槽就碢榦栝以石輥(輥徑可三尺長可五尺)上置板檻随輾榦圓
轉作竅下糓不計多寡旋碾旋收易於得米較之碢輾
疾過數倍故比于鷙鳥之尤者人皆便之詩云制輾應
嫌杵臼遲豈知輾制有遺機頓教粒食從今易别轉(上聲)
礧車疾似飛
颺(與章切)扇集韻云颺風飛也揚糓噐其制中置簨軸列
穿四扇或六扇用薄板或糊竹為之復有立扇卧扇之
别各帶掉軸或手轉足躡扇即随轉凢舂輾之際以糠
米貯之高檻檻底通作匾縫下瀉均細如簾即將機軸
掉轉搧之糠粞既去乃得淨米又有舁之場圃間用之
者謂之扇車凡蹂打麥禾等稼穰籺相襍亦須用此風
㮼比之杴擲箕簸其功多倍梅聖俞詩云颺扇非團扇
每来場圃見因風吹糠籺編竹破筠箭任從高下手不
為寒暄變去粗而得精持之莫言倦
䃺(莫卧切)唐韵作磨磑(五對切)也䃺同說文云䃺石磑也世
本曰公輸班作磑方言或謂之䃀(錯碓切)字說云䃺從石
從靡䃺之而靡焉今皆作磨字既從石又從磨(平聲)之義
特易曉也通俗文曰填(音鎮)䃺曰硐(大公切)磨床曰摘(真易切)
今又謂主磨曰臍注磨曰眼轉磨曰榦承磨曰槃載磨
曰床多用畜力輓行或借水輪或掘地架木下置鐏軸
亦轉以畜力謂之旱水磨比之常磨特為省力凡磨上
皆用漏斗盛麥下之眼中則利齒旋轉(上聲)破麥作麩然
後收之篩羅乃得成麫世間餅餌自此始矣詩云斵圓
山骨舊胚胎動静乾坤有自来利齒細噴常日雪旋(平聲)
機深殷(音隠)不雲雷臨流湏借水輪轉(上聲)役畜豈勞人力
推一自世間多餅食便知元是濟民材
連磨連轉(上聲)磨也其制中置巨輪輪軸上貫架木下承
鐏臼復於輪之周圍列遶八磨輪輻適與各磨木齒相
間(去聲)一牛拽轉則八磨随輪輻俱轉用力少而見功多
後魏書崔亮在雍州讀杜穎𫝊見其為八磨嘉其有濟
時用劉景宣作磨竒巧特異策一牛之任轉八磨之重
竊謂此雖並載前史然世罕有𫝊者今乃尋繹搜索度
其可用述此制度既圖於前復叙於後庶来者傚之以
廣食利嵇含八磨賦云外兄劉景宣作磨竒巧因賦之
云方木矩峙圓質規旋下静似坤上轉似乾巨輪内建
八部外連
油榨取油具也用堅大四木各圍可五尺長可丈餘疊
作卧枋於地其上作槽其下用厚板嵌作底槃槃上圓
鑿小溝下通槽口以偹注油於器凢欲造油先用大鑊
㸑炒芝麻既熟即用碓舂或輾碾令爛上甑蒸過理草
為衣貯之圈内累積在槽横用枋桯相拶復竪插長楔
高處舉碓或椎擊擗之極緊則油從槽出此横榨謂之
卧槽立木為之者謂之立槽傍用擊楔或上用壓樑得
油甚速今燕趙間創法有以鉄為炕面就接蒸釜㸑項
乃傾芝麻於上執杴勻攪待熟入磨下之即爛比鑊炒
及舂碾省力數倍南北農家歲用既多尤宜則傚詩云
巨材成榨床細溜刻槃口麻爛入重圈機械應心手取
之亦多方脂膏竟誰有回顧室中婦何嘗潤蓬首
農器圖譜十
倉廪門
倉廪皆蓄積之所古有定制重民食也次而囷京下而
窖竇世所共作俱糓藏(去聲)類也然又各有巧要以從省
便凡欲儲貯務儉德者當取為法至於始終出納之用
尤不可闕故以嘉量繼之云
倉榖藏(去聲)也釋名曰倉藏也藏榖物也天文集曰廪星
主倉史記天官書胃為天倉此名著於天象者禮月令
曰孟冬令有司修囷倉周禮倉人掌粟入之藏此名著
於公府者甫田詩曰乃求千斯倉管子曰倉廪實而知
禮節此名著於民家者推而言之則知倉之類尚矣今
國家偹儲蓄之所上有氣楼謂之敖房前有簷楹謂之
明厦倉為總名盖其制如此夫農家貯榖之屋雖規模
稍下其名亦同皆係累年蓄積所在内外材木露者悉
宜灰泥塗飾以偹火災木又不蠧可為永法詩云實榖
藏(去聲)曰倉制度一遵古積不厭斗升耗或容雀鼠常平
名固佳相因義仍取揆諸創始心荒歉豈無補
廪倉别名豐年詩曰豐年多黍多稌亦有高廪萬億及
秭注云廪所以藏粢盛之穗說文曰倉黃㐭而取之故
謂之㐭或從广從禾今農家構為無壁厦屋以儲禾穗
及穜稑之種即古之&KR0146;也唐韵云倉有屋曰廪倉其藏
糓之總名而廩庾又有屋無屋之辨也詩云廪名天上
星有象常昭垂在地為定制廣厦庇于斯上乃奉粢盛
下以偹凶饑黍稌及億秭重見豐年詩
庾鄭詩箋云露積榖也集韵庾或作㢏倉無屋者詩曰
曾孫之庾如坻如京又曰我庾維億盖謂庾積榖多也
詩云露積以庾稱有象因自成初無經構功何同倉廪
名詩人嘗比賦如坻復如京公私固儲蓄視此知豐盈
囷(邱倫切)圓倉也禮月令曰修囷倉說文廪之圓者圓謂
之囷方謂之京管子曰夷吾過市有新成囷京者吳志
周瑜謁魯肅肅指其囷以與之西京襍記曰曹元理善
筭囷之糓數類而言之則囷之名舊矣今貯榖圜𥫱泥
塗其内草苫於上謂之露𥫱者即囷也詩云富國何如
富在民鄉閭是處有高囷只知不負英雄謁遇歉能傾
一濟貧
京倉之方者廣雅云字從广&KR0146;倉也又謂四起曰京今
取其方而高大之義以名倉曰京則其象也夫囷京有
方圓之别北方高亢就地植木編條作𥫱故圓即囷也
南方墊濕離地嵌板作室故方即京也此囷京又有南
北之宜庶識者辨之擇而用也詩云大云倉廪次囷京
各貯粢粮取象成可是今人迷古制方圓未識有他名
榖盅(敕中切)集韵云虚器也又謂之氣籠編竹作圍徑可
一尺高或二丈底足稍大易於竪立内置木撐(丑孟切)數
層乃先列倉中每間或五或六亦量積糓多少高低大
小而制之嘗見倉廪囷京等所貯米穀蒸濕結厚數尺
謂之&KR0008;頭以致壓盫變黃漸成浥腐往往耗損元數公
私坐致䧟害誠甚可惜今置此器使欎氣升通米得堅
燥免蹈前弊實濟物之良法凡儲蓄之家不可闕也詩
云虚中潔外丈餘身厠跡囷倉氣可伸要識有功能積
久陳陳從此更相因
窖(古孝切)藏榖穴也史記貨殖𫝊曰宣曲任氏秦之敗也
豪傑皆争取金玉任氏獨窖倉粟楚漢相拒滎陽民不
得耕米石至數萬而豪傑金玉盡歸任氏任氏以是起
富嘗謂榖之所在民命是寄今藏置地中緩急可恃且
風蟲水旱十年之内儉居五六安可不預偹凶災夫穴
地為窖小可數斛大至數百斛先投柴棘燒令其土焦
燥然後周以糠穏貯粟於内五榖之中唯粟耐陳可歴
遠年有於窖上栽樹大至合抱内若變浥樹必先驗驗
謂葉必萎黃又𢷬别窖北地土厚皆宜作此江淮高峻
土厚處或宜倣之既無風雨雀鼠之耗又無水火盗賊
之虞雖箧笥之珍府藏之富未可埒也詩云作窖良有
法貯榖期不腐焦磪擬陶爐穣籺親壌土厚瘞防水潦
深藏勝倉庾却嗟金玉家無能偹饑苦
竇似窖月令曰穿竇窖鄭注云穿竇窖者入地橢曰竇
方曰窖䟽云橢者似方非方似圓非圓釋文云橢(他果切)
謂狭而長今人下掘或旁穿出土轉(上聲)于他處内實以
粟復以草墢封塞他人莫辨即謂竇也盖小口而大腹
竇小孔穴也故名竇詩云穿竇以貯榖遠謀輸老農小
口傍能通虚腹寬有容深儲慮竊發迷藏加密封一朝
催租急肯許防饑凶
升十合量也前漢志云以子榖秬黍中者千二百實其
龠以井水凖其槩二龠為合十合為升說文云升從斗
象形唐韵云升成也斗十升量也前漢志云十升為
斗斗者聚升之量也說文云斗象形有柄唐韵云俗作
斗天文集曰斗星仰則天下斗斛不平覆則歲稔(案此條不)
(别繫以詩者總在槩斛一條以唐敬括嘉量賦括之)
槩(功代切)平斛斗噐說文云槩杚斗斛從木既聲杚(古沒切)
平也漢書云以井水凖其槩也唐書列女李畬母𫝊畬
為監察御史得米量之三斛而贏問於吏曰御史本不
槩是也集韵杚亦音槩亦書作槩古有豆區(烏侯切)釜鍾
庾秉之量左傳曰四升為豆四豆為區四區為釜十釜
為鍾又二釜半為庾十六斛為秉皆古量之名也今唯
以升斗斛為凖最號簡要盖出納之司易會計也斛
十斗量也前漢志云十斗為斛斛者角斗平多少之量
也廣雅云斛謂之鼓方斛謂之角周禮曰㮚氏為量改
煎金錫則不耗不耗然後權之權之然後凖之凖之然
後量之其銘曰時文思索允臻其極嘉量既成以觀四
國永啟厥後兹物維則(時文思索言是文德之君思求索為民立法而作量)漢書
五量之法用銅方尺而圓其外旁有庣(止彫切)焉(師古曰庣不滿)
(之處也)上為斛下為斗(上謂仰斛下為覆斛之底受一斗也)左耳為升右耳
為合龠夫量者躍於龠合於合登於升聚於斗角於斛
職在太倉大司農掌之今夫農家所得榖數凡輸納於
官販鬻于市積貯於家多則斛少則斗零則升又必槩
以平之貧富皆不可闕者敬括嘉量賦云作之嘉量其
義惟深嘉者以善為節量者用平其心窮微于子榖之
數酌憲于黃鍾之音盖取諸象爰範于金亦既成止其
儀可覿堅外可程虛中受益功格於衡鏡實同乎珪錫
以分多少寕患乎不均以立信仁抑行之無斁然美其
方能立矩卑莫可踰出入㒺恡包含式孚徇公滅私乃
為而勿有納新吐故亦用當其無理將神而共契跡與
道而相符且噐守乎謙人惟厥操人非噐㒺主噐非人
奚𨗳不謹則詐偽生端無方則羡溢為耗職是司者胡
顔相冐由此言旃不其至然外乎則槩&KR1857;(前漢律歴志作庣)乃
旁穿既因物以進退亦與時而懋遷施于政而四方仰
則毗乎理而百代猶𫝊誠可美而可尚願斯焉而取焉
異乎大小區分高卑竒偶始增撮而就合卒聚升而成
斗斛又斗之所積榖皆槩其所受随求而或進或退順
動而何先何後洎乎職興都尉計起弘羊洽平糴而作
典布均輸而有方常平由是以實大國因之用強豈比
天有斗而酒漿不挹山有谷而牛馬空量然而當春秋
分之期為晝夜至之時于以較矣于以用之實萬人之
所欲敢望聞于有司
農書卷十六
