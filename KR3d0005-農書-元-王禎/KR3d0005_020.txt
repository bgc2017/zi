農書卷二十元王禎撰
農器圖譜十六
蠶繅門
蠶繅之事自天子后妃至于庶人之婦皆有所執以共
衣服故篇目以繭舘爲首示率天下之蠶者其作用之
門如曲植鉤筐之類與夫軖釡繭絲之法必先精曉習
熟而後可望於獲利今條列名件一一備述又使世之
繒纊其身者皆知所自出也然農譜有蠶事者盖農桑
衣食之本不可偏廢特以蠶具繼于農器之後冀無闕
失云
繭館皇后親蠶之所古公桑蠶室也按月令季春之月
具曲植(植直吏切注曰曲薄也植槌也)籧(居吕切)筐后妃齋戒親東鄉(許亮)
(切)躬桑禁婦女毋觀(音灌)省(所景切簡少也)婦使以勸蠶事(注曰嚮者)
(嚮時氣也毋觀去容飾也婦使縫線組紃之事)蠶事既登分繭稱(去聲)絲效(戸教切)
功以共(音恭)郊廟之服無有敢惰(徒卧切)周制天子諸侯必
有公桑蠶室近川而爲之築宫仞有三尺棘墻而外閉
之后妃齋戒享先蠶而躬桑以勸蠶事皇后親蠶儀曰
皇后躬桑始捋一條執筐受桑捋三條女尚書跪曰可
止執筐者以桑授蠶母以桑適金室前漢文帝紀詔皇
后親桑以奉祭服景帝詔后親桑爲天下先元帝王皇
后爲太后幸繭館率皇后及列侯夫人桑明帝時皇后
率諸侯夫人蠶魏文帝黃初中皇后蠶於北郊遵周典
也晉武帝太康中立蠶官皇后躬桑依漢魏故事宋孝
武立蠶觀后親桑循晉禮也北齊置蠶宫皇后躬桑于
其所後周制皇后至蠶所桑隋制皇后親桑於位唐太
宗貞觀元年皇后親蠶顯慶元年皇后武氏先天二年
皇后王氏乾元二年皇后張氏並見親蠶禮元宗開元
中命宫中食蠶親自臨視宋開寳通禮郊祀錄並有后
親蠶祝辭此歴代后妃親蠶之事采之史編昭然可見
茲特冠於篇首庶有國家者按圖考譜知繭舘之不徒
名也昔梅聖俞有蠶具繭舘詩今不揆續爲之賦云惟
蠶有功於世歸美廣物産之貨資作人生之衣(去聲)被中
春之月天子詔后以躬桑大昕之朝内宰告期而命祀
於是詣靈壇降寳殿翠障夾乎道周鳳輦翔於畿甸順
春氣於東方朝先蠶於北面具夫青縹之服(皇后蠶服青上縹下)
(深衣)侑以芳馨之薦九宫傾動藹然陪祭以成班三獻禮
成沛矣迎祥於回眷當其叠承寵命適對韶光擇世婦
於吉卜受鞠衣於明堂(月令三月薦鞠衣祭先帝於明堂)所以崇開禁
館始入公桑援條有三聽女尚書之勸止執筐不再受
宫夫人之是將體之以坤儀之柔順視之以毋道之慈
良破蟻以來庶飬至於千箔獻繭之後諒化被於多方
是以命繅治以成絲就趨工而俟織元黃朱綠染各精
明黼黻文章(古者獻繭使繅遂朱綠之元黃之以爲黼黻文章)恭同品色(案原本誤)
(將繭館及先蠶壇連繪又誤題曰蠶神今謹改正分繪)
先蠶壇先蠶猶先酒先飯祀其始造者壇築土爲祭所
也黃帝元妃西陵氏始蠶即先蠶也(按黃帝元妃西陵氏曰儽祖始勸蠶)
(稼月大火而浴種夫人副禕而躬桑乃獻繭稱絲織紝之功因之廣織以供郊廟之服皇圖要覧云伏羲化繭)
(西陵氏飬蠶淮南王蠶經云西陵氏勸蠶稼親蠶始此)禮月令季春是月也后妃
齋戒享先蠶而躬桑以勸蠶事周禮天官内宰中春詔
后帥外内命婦始祭於北郊(注蠶于北郊以純隂也)漢禮儀志皇
后祀先蠶禮以中牢魏黃初中置壇于北郊依周典也
晉制先蠶壇高一丈方二丈四出陛陛廣五尺皇后至
西郊親祭躬桑北齊先蠶壇高五尺方二丈四陛陛各
五尺外兆四十步面開一門皇后升壇祭畢而桑後周
皇后至先蠶壇親饗隋制宫北三里壇高四尺皇后以
太牢致幣而祭唐制壇在長安宫北苑中高四尺周圍
三十步皇后並有事於先蠶其儀備開元禮宋用北齊
之制築壇如中祠禮通禮義纂后親享先蠶貴妃亞獻
昭儀終獻夫蠶祭有壇稽之歴代雖儀制少異然皆逓
相沿襲餼羊不絶知禮之不可獨廢有天下國家者尚
鑒兹哉贊曰有星天駟象合乎龍惟蠶辰生精氣相通
孕卵而出寓食桑中取育于室繭絲内充衣(去聲)被于人
奕世有功粤載祀典同荅恩隆壇壝制度歴代所崇惟
君立后毓德中宫既正母儀普帥婦工嘗建繭館桑必
以躬奉制祭服郊廟是共公侯夫人莫不勉從爲天下
勸繼古人風約漢故事築祭于東享以中牢相以禮容
登降有節拜獻惟恭眷此區域萬方混同舉被繒纊神
福稔蒙國有定式報德無窮
蠶神天駟也天文辰爲龍蠶辰生又與馬同氣謂天駟
即蠶神也淮南王蠶經云黃帝元妃西陵氏始蠶至漢
祀菀窳婦人寓氏公主蜀有蠶女馬頭娘此歴代所祭
不同然天駟爲蠶精元妃西陵氏爲先蠶實爲要典若
夫漢祭菀窳婦人寓氏公主蜀有蠶女馬頭娘又有謂
三姑爲蠶母者此皆後世之溢典也然古今所傳立像
而祭不可遺闕故併附之稽之古制后妃祭先蠶壇壝
牲幣如中祠此后妃親蠶祭神禮也蠶書云卧種之日
詰旦升香割雞設醴以禱先蠶此庶人之祭也自天子
后妃至於庶人之婦事神之禮雖有不同而敬奉之心
一是諒爲知所本矣乃作爲祈報之辭曰(祈)唯蠶之精
天駟有星惟蠶之神伊昔著名氣鍾於此孕卵而生既
桑而育既眠而興神之福汝有箔皆盈尚冀終惠用彰
厥靈簇老獻瑞繭盆效成敬獲吉卜願契心盟神宜饗
之祈祀唯馨(報)龍精一氣功被多方繼當是歲神降于
桑載生載育來福來祥錫我繭絲製此衣裳室家之慶
閭里之光敬帥長幼詰旦升香設餚於爼奠醴於觴工
祝致告神德彌彰(案菀窳婦人寓氏公主本二神原本圖中併作一神謹改正)
蠶室記曰古者天子諸侯皆有公桑蠶室近川而爲之
築宫仞有三尺棘牆而外閉之三宫之夫人世婦之吉
者使入蠶室奉種浴於川桑於公桑此公桑蠶室也其
民間蠶室必選置蠶宅負隂抱陽地位平爽正室爲上
南西爲次東又次之若室舊則當净掃塵埃預期泥補
若逼近臨時墻壁濕潤非所利也夫締構之制或草或
瓦須内外泥飾材木以防火患復要間架寬敞可容槌
箔窗戸虛明易辦眠起仍上於行㯠(口練切)各置照窗每
臨蠶暮以助高明下就附地列置風竇令可啓閉以除
濕欝考之諸蠶書云蠶室先辟東間飬蟻停眠前後撤
去西窗宜遮西曬尤忌西南風起大傷蠶氣可外置墻
壁四五步以禦之(餘偹蠶書)所有蠶神室蠶神像宜用高空
(去聲)處安置凡一切忌惡之事邪穢之氣辟除蠲潔夙夜
齋敬不敢䙝慢(余觀蠶書云毋治堰毋誅草毋沃灰毋室入外人四者神實惡之)如能
依上法自然宜蠶不必泥(去聲)於隂陽家拘忌巫覡(胡的切女)
(巫也)等誘惑至使回换門戸謟禱神祇虛費財用實無所
益故表而出之以爲業蠶者之戒銘曰世業農桑既興
我室比臨蠶月復事塗飾桃茢祓除神主斯立曲植既
具籧筐乃集連蟻方生苦不厭密婦以母名育有慈德
爰求柔桑入此飼食寒燠身先是爲體測上無疎薄下
無濕浥簾箔垂門龕火在壁夜窗或遮風竇時窒頗忌
北風空障西日他工莫興外人勿入庇護攸安漸至捉
績(蠶欲老時取以視絲明也耕織圖有捉績篇)祈祀以時願獲終吉神實相
之簇如雪積分繭稱絲來告功畢
火倉蠶室火龕也凡蠶生室内四壁挫壘空龕狀如三
星務要玲瓏頓藏熟火以通煗氣四向勻停蠶家或用
旋燒柴薪煙氣薰籠蠶蘊熱毒多成黑蔫今制爲擡爐
先自外燒過薪糞(牛糞)舁入室内各龕約量頓火隨寒熱
添減若寒熱不均後必眠起不齊(已上出諸蠶書)農書云蠶火
類也宜用火以飬之用火之法須别作一爐令可擡舁
出入火須在外燒熟以糓灰盖之即不暴烈生燄夫擡
爐之制一如矮床内嵌燒爐两旁出柄二人舁之以送
熟火火倉詩云朝陽一室虚忩明今朝喜見蠶初生四
壁已令得熟火空龕挫壘如三星阿母體測衣絹單添
減火候隨寒暄誰識貴家歡飲處紅爐畫閣簇婵媛擡
爐詩云誰創擡爐由智者出入凉溫蠶屋下摶以水土
貫以木不假昆吾鼓爐冶出生入熟覆糓灰攟拾糞薪
猶土苴功成四海袴𥜗完又餉春醪奏豳雅
蠶槌(音墜)禮季春之月具曲植植即槌也務本直言云糓
雨日竪槌夫槌立木四莖各過梁柱之高隨屋每間竪
之其立木外旁刻如鋸齒而深各每莖挂桑皮圜繩(蠶不)
(宜麻)四角按二長椽椽上平鋪葦箔稍下縋(馳僞之)之凡槌
下懸中離九寸以居箔擡飼之間皆可移之上下農桑
直說云每槌上中下閒鋪三箔上承塵埃下隔濕潤中
備分擡梅聖俞詩云三月將掃蠶蠶妾具其器立植先
㧹(音摘)括室内亦塗塈衆材疎以成多箔所得寄拾老歸
簇時應無慙棄置
蠶椽架蠶箔木也或用竹長一丈二尺皆以二莖爲偶
控於槌上以架蠶箔須直而輕者爲上久不蠧者又爲
上(爲蠶因食葉上緣之蠧屑不能透砂事見農桑要旨)詩云椽欲直而輕不貴曲
而蠧輕則與人宜蠧以病蠶故鉤繩可移懸蓐箔乃平
布桑餘掛新絲功誰推此具蠶箔曲簿承蠶具也禮
具曲植曲即箔也周勃以織簿曲爲生顔師古注云葦
簿爲曲北方飬蠶者多農家宅院後或園圃間多種萑
(湖官切)葦以爲箔材秋後芟取皆能自織方可四丈以二
椽棧之懸於槌上至蠶分擡去蓐時取其卷舒易用南
方萑葦甚多農家尤宜用之以廣蠶事梅聖俞詩云河
上緯蕭人女歸又織葦相與爲蠶曲還殊作筠篚入用
此何多往售獲能幾願豐天下衣不嘆貧服卉
蠶篚古盛幣帛竹器今用育蠶其名亦同盖形制相類
圓而稍長淺而有緣(去聲)適可居蠶蠶蟻及分居時用之
閣以竹架易於擡飼梅聖俞前蠶箔詩云相與爲蠶曲
還殊作筠篚北箔南篚皆爲蠶具然彼此論之若南蠶
大時用箔北蠶小時用篚庶得其宜两不偏也詩云古
篚嘗奉幣爰憑禮意將今猶同制度還取飼蠶桑飬視
勝居箔分擡欲擬筐始終俱可備仍得薦元黃
蠶槃盛蠶器也秦觀蠶書云種變方尺及乎將繭乃方
四丈織萑葦範以蒼筤(來唐切)竹長七尺廣五尺以爲筐
懸筐中間九寸凡槌下懸以居食蠶今呼筐爲槃又有
以木爲框以疎簟爲底架以木槌用與上同詩云範竹
作蠶槃眠起用當倍寬平一席多方正四維在擡替不
妨勤餘閑知有待拾老或未多就簇即無悔
蠶架閣蠶槃篚具也以細枋四莖竪之高可八九尺上
下以竹通作橫桄十層每層皆閣飬蠶槃篚隨其大小
盖篚用小架槃用大架此南方槃篚有架猶北方椽箔
之有槌也詩云育蠶必有槃置槃須用架竹木互維持
層級限高下規模等箔槌習用足桑柘那知富貴家羅
綺簇朱榭
蠶網擡蠶具也結繩爲之如魚網之制其長短廣狹視
蠶槃大小制之沃以漆油則光緊難壊貫以網索則維
持多便至蠶可替時先布網於上然後灑桑蠶聞葉香
皆穿網眼上食候蠶上葉齊共手提網移置别槃遺餘
拾去比之手替省力過倍南蠶多用此法北方蠶小時
亦宜用之詩云聖人制網罟因彼川澤漁誰知取魚具
觧使移蠶居紀綱用非異水陸功有餘两端誠可詰生
殺意何如
蠶杓集韵杓作勺量器也周禮勺容一升所以㪺(舉朱切挹)
(也酌也)酒說文曰杓音摽今云酌物爲杓以勺從木姑與
今同此作蠶杓斵木刳之首大如杯柄長三尺許如槃
蠶空(去聲)隙或飼葉偏疎則必持此送之以補其處至蠶
老歸簇或稀密不倫亦用均布倘有不及復以竹接其
柄此南俗蠶法北方箔簇頗大臂指間(去聲)有不能周遍
亦宜假此以便其事幸毋忽諸詩云杓頭斟酌布蠶時
杓尾長摽手屡持嘗向太平村落見田家嫁女作奩儀
蠶簇農桑直說云簇用蒿梢叢柴苫席等也凡作簇先
立簇心用長椽五莖上撮一處繫定外以蘆箔繳合是
爲簇心仍周圍勻竪蒿梢布蠶簇訖復用箔圍及苫繳
簇頂如圓亭者此團簇也又有馬頭長簇两頭植柱中
架橫梁两傍以細椽相搭爲簇心餘如常法此横簇皆
北方蠶簇法也嘗見南方蠶簇止就屋内蠶槃上布短
草簇之人既省力蠶亦無損又按南方蠶書云簇泊以
杉木觧枋長六尺闊三尺以箭竹作馬眼槅插茅疎密
得中復以無葉竹篠縱橫搭之簇背鋪蘆箔而以竹篾
透背面縛之即蠶可駐足無跌墜之患此皆南簇較之
上文北簇則蠶有多少故簇有大小難易之不同也然
嘗論之南北簇法俱未得中何哉夫南簇蠶少規制狹
小殆若戲技故獲利亦薄北簇雖大其弊頗多蒿薪積
叠不無覆壓之害風雨侵浥(於立切濕潤也)亦有翻倒之虞(謂經)
(雨倒簇也蠶桑直說云簇蠶時雨被沾濕纔晴不以成繭不成繭翻倒别簇如雨少則曝乾)復内外
寒燠之不均或高下稀密之易所以致簇内病生繭少
皆由此故習俗既久未能遽革今聞善蠶者一法約量
本家育蠶多少選於院内空(去聲)地就添椽木苫草等物
作連脊厦屋尋常别用至蠶老時置簇於内隨其長短
先搆簇心空直如洞就地掘成長槽隨宜闊狹旁可人
行以備火候(謂用火法也蠶書云已入簇微用熱灰火溫之待入網漸漸加火不宜中輟稍冷游)
(絲亦止繰之即斷多煑爛作絮不能一緒扣盡矣)外則周以層架隨層卧布蒿
梢以均蠶居既畢用重箔圍之若蠶少屋多䟽開忩戸
就内簇之亦可如此則上有芘覆下無濕潤架既寬平
蠶乃自若又總簇用火便於照料南北之間去短就長
制此良法皆宜用之則始終無慊矣故梅聖俞蠶簇詩
云競畏風雨寒露置未如屋正謂此也(梅聖俞詩云冰蠶三眠休作繭)
(富其簇漢北取蓬蒿江南藉茅竹蒿疎無欝泥竹净亦森束云云前二句)歌云捲去綠雲桑
已少箔頭有絲蠶欲老月餘辛苦見成功作簇不應從
草草南北習俗久不同彼此更須論拙巧北簇多露置
積叠仍憂風雨至南簇俱在屋施之北蠶良未足南北
簇法當約中别搆長厦方能容外周層架蒿草平内備
火候通人行飼却神桑絲已吐女灑桃漿男打鼓作繭
直須三日許開簇團團不勝數我家多蠶方自慶得法
於今還可證免似向來多簇病
繭甕蠶書云凡浥(於立切)繭列埋大甕地上甕中先鋪竹
簣次以大桐葉覆之乃鋪繭一重以十斤爲率摻鹽二
两上又以桐葉平鋪如此重重隔之以至滿甕然後密
盖以泥封之七日之後出而繅之頻頻換水即絲明快
盖爲繭多不及繅取即以鹽藏之蛾乃不出其絲柔韌
(如吝切)潤澤又得勻細此南方淹繭法用甕頗多可不預
備嘗讀北方農桑直說云生繭即繅爲上如人手不及
殺繭慢慢繅者殺繭法有三一曰日曬二曰鹽浥三曰
籠蒸籠蒸最好人多不觧日曬損繭鹽浥甕藏者稳前
人織圖詩云盤中水晶鹽井上梧桐葉陶器固封閉窖
繭近旬浹門前春水生布糓催畚臿明朝踏繅車車輪
纏白㲲(徒叶切)
繭籠蒸繭器也農桑直說云用籠三扇以軟草扎圈加
於釡口以籠两扇坐於其上籠内勻鋪繭厚三指許頻
於繭上以手試之如手不禁熱可取去底扇却續添一
扇在上如此登倒上下故必用籠也不要蒸得過了過
則軟了絲頭亦不要蒸得不及不及則蠶必鑽了如手
不禁熱恰得合宜此用籠蒸繭法也(將已蒸過繭於蠶房搥箔上後頭合)
(籠内繭在上用手撥動如箔上繭滿打起更攤一箔候冷定上用細柳梢微覆了其繭只於當日都要蒸盡如)
(蒸不盡來日定要蛾出如此繅絲有一般快釡湯内用鹽二两油一两所蒸繭不致乾了絲頭如鍋小繭多油)
(鹽旋入)詩云蠶家有繭如山積日恐蛾穿繅不得鹽浥誠
佳能幾何只有籠蒸人未識釡湯少沸積繭籠熱不能
禁手爲則旋抽底扇加上層走曬中庭趁風日人在軖
車氣少舒緒縷均停堪絡織作計何人智者心濟物不
妨聊假力回看籠也豈筌蹄依舊人間炊餅食
繅車繰絲自鼎面引絲以貫錢眼升於鏁星星應車動
以過添梯乃至於軖(去王切繰輪也)方成繰車秦觀蠶書繰車
之制錢眼爲版長過鼎面廣三寸厚九黍中其厚插大
錢一出其端橫之鼎耳後鎮以石鏁星爲三蘆管管長
四寸樞以圓木建两竹夾鼎耳縛樞於竹中管之轉以
車下直錢眼謂之鏁星星應車動以過添梯(農桑直說云竹筒子)
(宜細鉄條子串筒两捲子亦須鉄也)添梯車之左端置環繩其前尺有五
寸當床左足之上建柄長寸有半匼柄爲鼓鼓生其寅
以受環繩繩應車運如環無端鼔因以旋鼓上爲魚魚
半出鼓其出之中建柄半寸上承添梯者二尺五寸片
竹也其上揉竹爲鉤以防絲竅左端以應柄對鼓爲耳
方其穿以閉添梯故車運以牽環繩繩簇鼓鼓以舞魚
魚振添梯故絲不過偏制車如轆轤必添两軸以利脱
絲竊謂上文云車者今呼爲軖軖必以床(農桑直說云軖床下鼎一)
(尺軸長二尺中徑四寸两頭三寸用榆槐木四角或六角輻通長三尺五寸六角不如四角軖小則絲易觧)
以承軖軸軸之一端以鐵為裊掉復用曲木擐作活軸左
足踏動軖即隨轉自下引絲上軖總名曰繅車詠曰人
家育蠶憂不得今歲蠶收繭如積滿家兒女喜欲狂走
送車頭趁繰緝南州誇冷盆冷盆細繳何輕勻北俗尚
熱釡熱釡絲圓儘多緒即今南北均所長熱釡冷盆俱
此軖軖頭轉機須足踏錢眼添梯絲度滑非絃非管聲
咿&KR2374;村北村南響相答婦姑此時還對語凖備吾家好
機杼豈知縣吏已催科不時揭去無餘紽迫索仍憂宿
負多車乎車乎將奈何
熱釡秦觀蠶書云繰絲自鼎面引絲直錢眼此繰絲必
用鼎也今農家象其深大以槃甑接釡亦可代鼎故農
家直說云釡要大置於竈上(如蒸竈法可繰粗絲單繳者䨇繳者亦可)釡上
大盤甑接口添水至甑中八分滿可容二人對繰水須
常熱宜旋旋下繭繰之多則煑損凡繭多者宜用此釡
以趨速效詩云蠶家熱釡趁繅忙火候長存蟹眼湯多
繭不須愁不辦時時頻見脱絲軖
冷盆農桑直說冷盆可繅全繳細絲中等繭可繰下繳
比熱釡者有精神又堅韌也雖曰冷盆亦是火溫之盆
要小先泥其外(口徑可二尺之上者預先翻過用長黏泥底并四圍至唇泥厚四指將至唇漸)
(薄日晒乾名爲冷盆)用時添水八九分滿繰之(水宜温煖常勻無令乍寒乍熱不勻)
(也)詩云瓦盆添水火微然繭緒抽來細繳全不似貴家
華屋底空教纖手弄清泉
蠶連蠶種紙也舊用連二大紙蛾生卵後又用線長綴
通作一連故因曰連匠者嘗别抄以鬻之務本新書云
蠶連厚紙爲上薄紙不禁浸浴如用小灰紙更妙連須
以時浴之浴畢挂時令蠶子向外恐有風磨損冬至日
及臘八日浴時無令水極深浸浴畢取出比及月望數
連一卷桑皮索繫定(務本新書云蠶連不得用麻繩繫挂如或不忌後多乾死不生本草)
(陳藏器云以苧蔴近種則不生當遠之)庭前立竿高挂以受臘天寒氣年
節後甕内竪連須使玲瓏安十數日候日高時一出每
隂雨後即便曬曝(恐傷濕潤見風亦不可多時)此蠶連育飬之法直
至暖種而生(前文間取諸蠶書)詩云前朝繭如山今朝卵如粟
如山今歲謀如粟來歲足來歲一何神生化楮一幅丁
寕語荆婦依時勤曬沐
農書卷二十
