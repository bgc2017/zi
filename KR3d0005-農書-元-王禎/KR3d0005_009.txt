農書卷九元王禎撰
百榖譜六
果屬
梨
梨謂之快果本草圖經曰乳梨(又名雪梨)出宣城皮厚而肉
實鵝梨出近京州郡及北都皮薄而漿多味差短於乳
梨香則過之其餘有水梨消梨紫煤梨赤梨甘棠梨禦
兒梨之類又註云消梨可療病青梨茅梨並不任用桑
梨惟堪煮食廣志曰洛陽北邙張公夏梨海内惟有一
樹恒山真定山陽鉅野梁國睢陽齊國臨菑鉅鹿並出
梨上黨楟(徒丁切)梨小而味甘廣都梨鉅野豪梨重六斤
新豐箭谷梨宏農京兆右扶風郡界諸谷中梨率多供
御陽城秋梨夏梨愚按今魏府多産鵝梨北地有香水
梨最為上品梨樹亦可種亦可插齊民要術云種法梨
熟時全埋之經年至春地釋分栽之多著熟糞及水至
冬葉落附地刈殺之以炭火燒頭二年即結子(若穭生及種而)
(不栽者則着子遲每梨有十許子惟二子生梨餘皆生杜)插者彌疾插法用棠杜(棠梨)
(大而細理杜次之桑梨大惡石榴上插得者為上梨雖活十收得一二也)杜如臂以上者任
插(當先種杜經年後插之主客俱下亦得然俱下者杜死則不生)杜樹大者插五枝小
者或三或二梨葉微動為上時將欲開莩為下時先作
麻紉(尼真切)纏十數匝以鋸截杜令去地五六寸(不纏恐插時皮)
(披留杜高者梨枝繁茂遇大風則披其高留杜者梨樹早成然宜作蒿蕈盛杜以土築之令沒風時以籠盛梨)
(則免披耳)斜㩥(音尖)竹為籖刺皮木之際令深一寸許折取其
美梨枝陽中者(隂中枝則實少)長五六寸亦斜㩥之令過心大
小長短與籖等以刀微&KR1937;(烏更切)梨枝斜㩥之際剥去黑
皮(勿令傷青皮青皮傷即死)拔去竹籖即插梨至&KR1937;處木邊向木皮
還近皮插訖以綿幕杜頭封熟泥於上以土培覆令梨
枝僅得出頭以土壅四畔當梨上沃水水盡以土覆之
務令堅固百不失一(梨枝甚脆培土時宜慎之勿令掌撥掌撥則折)其十字破
杜者十不收一(所以然者木裂皮開虛燥故也)梨既生杜旁有葉輙去
之又曰凡插梨園中者用旁枝庭前者中心(旁枝樹下易收中心)
(上聳不妨)用根蔕小枝樹形可喜五年方結子鳩脚老枝三
年即結子而樹醜又曰凡遠道取梨枝者下根即燒三
四寸亦可行數百里猶生蔵梨法初霜後即收(霜多即不得經)
(夏)於屋下掘作深廕坑底無令潤濕收梨置中不須覆
盖便得經夏(摘時必令好接勿令損傷)又曰凡醋梨易水熟煑則甜
美而不損人也按魏文帝詔曰真定郡梨大如拳甘若
蜜脆若菱可以觧煩熱参之神農經中療病之功亦為
不少西路産梨用刀去皮切作瓣子以火焙乾謂之梨
花嘗充貢獻實為佳果上可供於歲貢下可奉於盤珍
張敷稱為百果之宗豈不信乎
桃
桃典術曰五木之精也厭伏邪氣制百鬼爾雅曰旄冬
桃榹(息移切)桃山桃(郭璞註曰旄桃子冬熟山桃實如桃而不觧核)廣志曰桃有
冬桃夏白桃秋白桃襄桃其桃之美也有秋赤桃本草
曰桃梟在樹不落殺百鬼鄴中記曰石虎苑中有句鼻
桃重二斤西京雜記曰榹桃緗核桃霜桃言霜下可食
金城桃胡桃出西域甘美可食綺蔕桃含桃紫文桃本
草衍義曰桃品亦多京畿有油桃小於衆桃有赤斑點
而光如塗油山中一種正是月令中桃始華者但花多
子少不堪㗖惟堪取仁文選謂山桃發紅萼者是也太
原有金桃色深黃西京有崑崙桃肉深紫紅色此二種
尤甘又餅子桃如今之香餅子齊民要術曰種桃法桃
熟時合肉全埋糞地中(直置凡地則不生生亦不茂桃性早實三歲便結子故不求栽)
(也)至春既生移栽實地(若仍處糞中則實小而苦)栽法以鍬合土掘
移之(桃性易種難栽若離本土率多死矣)又法桃熟時於牆南陽中煖處
深寬為坑選取好桃數十枚擘破核即内牛糞中頭向
上取好爛糞和土厚覆之令厚尺餘至春桃始動時徐
徐撥去糞土皆應生芽合取核種之萬不失一其餘以
熟糞糞之則益桃味桃性皮急四年以上宜以刀竪&KR2030;
其皮(不&KR2030;皮急即死)七八年便老(老則子細)十年即死(是以宜歲歲常種之)又
法候其子細便附土斫去枿上生者復為少桃酢(且故切)
法桃爛自零者收取内之瓮中以物蓋口七日後既爛
漉去皮核密封閉之三七日酢成香美可食夫蟠桃仙
果固世所罕見而天台之山武陵之洞往往有窺其境
者所種皆曼衍况於凡世安可少此果哉其花可觀其
實可食而其樹且易成也且其為種早熟者謂之絡絲
白晚熟者謂之過鴈紅夏秋咸有食之不匱誠仙凡之
佳果也
李
李有數種爾雅曰休無實李痤(徂和切)椄(子捷切)慮李駁赤
李註曰休無實李一名趙李痤椄慮李即今之麥李細
實有溝道與麥同熟故名駁赤李其實赤者是也廣志
曰有黃建李青皮李馬肝李赤陵李有餻李肥黏似糕
有柰李離核李似柰有劈李熟必劈破有經李一名老
李數年即枯有杏李味小酢似杏有黃扁李有夏李冬
李冬十一月熟有春季李冬花春實愚嘗見北方一種
謂之御黃其重踰兩肉厚核小食之甘香而美李中之
嘉種也江南建寧有一種名均亭李紫色極肥大味甘
如蜜南方之李此實為最齊民要術曰李性耐久樹得
三十年老雖枝枯子亦不細嫁李法正月一日或十五
日以磚石着李樹歧中令實繁又臘月中以杖微打歧
間正月晦日復打亦足子又法以煑寒食醴酪火掭着
樹間亦良桃李樹下並欲鋤去草穢而不用耕墾(耕則肥而)
(無實樹下犁撥亦死)桃李率方兩步一根(太概連隂則子細而味亦不佳)作白李
法用夏李色黃便摘取於鹽中挼之鹽入汁出然後合
鹽晒令萎手捻之令扁復晒極扁乃止曝使乾飲酒時
以湯澆之漉着蜜中可以薦酒夫李之與桃同氣類也
韓詩外傳有云春則擷其花夏則取其隂秋則噉其實
以桃李並言其有益於人多矣昔王安豐家有好李鑚
核而賣貴其種也和嶠家有好李計核而責錢獲其利
也當其避暑山亭納凉池閣沉之清泉飣之冰俎其風
味又豈減於桃杏哉
梅杏
梅與杏二果也爾雅曰梅柟也(柟奴含反俗作楠)西京雜記曰
侯梅朱梅同心梅紫蔕梅燕脂梅麗枝梅本草圖經曰
梅實生漢川山谷今襄漢川蜀江湖淮嶺皆有之杏類
梅者味酢(且故反)類桃者味甘廣志曰滎陽有白杏鄴中
有赤杏有黃杏有柰杏西京雜記曰文杏材有文彩蓬
萊杏東海都尉于台獻一株花雜五色云是仙人所食
杏也本草曰黃而圓者名金杏相傳云種出濟南郡之
分流山彼人謂之漢帝杏今近都多傳之熟最早其扁
而青黃者名木杏味酢不及金杏愚嘗見北方有一種
杏甚佳赤色大而稍扁肉厚謂之肉杏又謂之金剛拳
言其大也齊民要術曰栽種法與桃李同作白梅法梅
子酸核初成時摘取夜以鹽汁漬之晝則日曝凡作十
宿十浸十曝則成矣調鼎和虀所在多入也又作烏梅
法亦以梅子核初成時摘取籠盛於突上熏之即成矣
烏梅入藥不任調食食經曰蜀中蔵梅法取梅極大者
剥皮隂乾勿令得風經二宿去鹽汁内蜜中月許更易
蜜經年如新作烏梅令不蠧法濃燒穰以湯沃之取汁
以梅投中使澤乃出蒸之作杏李麨法(麨充小反糗也)杏李熟
時多取爛者盆中研之生布絞取濃汁塗盆中日曝乾
以手磨刮取之可和水為漿及和米麨所入任意也按
書說命曰若作和羹爾惟鹽梅梅之貴也尚矣杏又其
次也曹孟德一指梅林而觧三軍之渴虛言猶若此况
即其境者乎嵩高山記亦云牛山多杏自中國喪亂百
姓饑餓皆資此為命人人充飽由是而觀梅杏之功殆
伯仲耳
百榖譜七
果屬
柰林擒
柰與林擒二果而相類也廣志曰柰有白青赤三種張
掖有白柰酒泉有赤柰西方例多柰家以為脯數十百
斛以為蓄積如收蔵棗栗西京雜記曰紫柰綠柰别有
素柰朱柰陶隠居云江東有之而北國最豐皆作脯有
林檎相似而小林檎一名來禽洪玉父曰以味甘來衆
禽也本草圖經曰木似柰實比柰差圓亦有甘酢二種
甘者早熟而味脆美酢者差晚須熟爛堪噉齊民要術
曰柰林擒不種但栽之(種之雖生而味不佳)取栽如壓桑法(此果根不)
(浮薉栽故難求是以須&KR1062;也)又法於樹旁數尺許掘坑洩其根頭則
栽易生矣凡樹栽者皆然栽如桃李法林檎樹以正月
二月中翻斧斑駁椎之則饒子作柰脯法柰熟時中破
曝乾即成矣作柰麨法拾爛柰内瓮中盆合口勿令蠅
入六七日許當大爛以酒淹痛拌之令如粥状下水更
拌以籮漉之去皮子良久澄清瀉去汁置布於上以灰
飲汁如作米粉法汁盡刀&KR2030;大如梳掌於日中曝乾研
作末便成甘酸得所芳香非常作林檎麨法林檎赤熟
時劈破去心子蔕日晒令乾或磨或𢷬下細絹篩麄者
更磨𢷬以細盡為限以方寸七投於椀中即成美漿(不去)
(蔕則太苦合子則不度夏留心則太酸)若乾噉者以林檎麨一升和米麨
一升味正調適按本草陳士良云大長者為柰圓者為
林檎夏熟小者味澁為梣(昨今反青皮木)秋熟若是則柰之與
林擒形相似也氣味相近也然柰性寒林檎性温則有
不同者至若二果可以薦新可以作脯食而不乏亦未
嘗不同焉誦潘安仁二柰丹白之賦觀王羲之來禽青
李之帖豈非古人之所重哉
棗
棗類最多爾雅曰壺棗邊要棗櫅(子兮切)白棗樲酸棗遵
羊棗楊徹齊棗洗大棗煑填棗蹶泄苦棗晳無實棗還
味棯(而諸反)棗(郭璞註江東呼棗大而銳上者為壺壺猶瓠也要細棗今謂之鹿盧棗櫅即今棗子)
(白熟樲樹小實酢遵實小而圓紫黑色俗呼羊矢棗洗今河東猗氏縣出大棗如雞卵蹶泄子味苦晳不著子)
(還味短味也楊徹煑未詳)廣志曰河東安邑棗東郡榖城紫棗(長二寸)
西王母棗(大如李核三月熟)河東汲郡棗(一名墟棗)東海蒸棗洛陽
夏白棗安平信都大棗梁國夫人棗大白棗(一名蹙咨小核多肥)
三星棗駢白棗灌棗又有狗牙雞心牛頭羊矢獮猴細
腰之名又有氐棗木棗﨑廉棗桂棗夕棗西京雜記曰
有弱枝棗玉門棗棠棗青花棗赤心棗潘岳閒居賦有
周文弱枝之棗丹棗青州有樂氏棗豐肌細核多膏肥
美世𫝊樂毅從燕齎来所種也齊民要術曰旱澇之地
不任耕稼者歴落種棗則任矣棗性燥故也又曰常選
好味者留栽之候棗葉始生而移之(棗性硬故生晚栽早者堅垎生遲也)
三步一樹行欲相當(地不耕也)欲令牛馬踐履令净(棗性堅彊不宜)
(苖稼若耕荒穢則蟲生湏淨地堅饒實故宜踐也)正月一日日出時反斧斑駁
椎之名曰嫁棗(不椎則花而無實斫則子萎而落)候大蠶入簇以杖擊
其枝間振去狂花(不打花繁不實不成)全赤即收收法日日撼而
落之為上(半赤而收者肉味充滿乾則色黃而皮皺將赤味亦不佳全赤久不收則皮硬復有烏鳥)
(之耗)曬棗法先治地令淨(有草萊令棗臭)布棗於箔上以扒(兵拔反無)
(齒杷)聚而復散之一日中二十度乃佳夜仍不聚(得霜露氣速成)
(隂雨時乃聚而苫盖之)五六日别擇取紅軟者上高厨而暴之(厨上)
(者已乾雖厚一尺亦不壊)去胮(溥江切)爛者(胮者水不乾留之徒汚棗)其未乾者曬
暴如法食經曰作乾棗法新菰蔣露於庭以棗著上厚
三寸復以新蔣覆之凡三日三夜撤覆露之畢日曝取
乾納屋中率一石以酒一升潄着器中密泥之經數年
不敗本草衍義曰青州棗去皮核焙乾為棗圈尤為奇
果棗油法鄭元曰𢷬棗實和以塗繒上燥而形似油也
棗脯法切棗曝之乾如脯也作酸棗麨法多收紅軟者
箔上日曝令乾大釡中煑之水僅自淹一沸即漉出盆
研之生布絞取濃汁塗盤上或盆中盛暑日曝使乾漸
以手摩挲取為末以方寸七投一椀中甜酸味足即成
美漿遠行用和米麨饑渴俱當也夫棗咏於詩記於禮
不特為可薦之果用以入藥調和胃氣其功不少今南
北皆有之然南棗堅燥不如北棗肥美生於青晉絳州
者尤佳太史公稱安邑千樹棗其人與千戶侯等則棗
之為利顧不溥哉
栗(榛附)
栗陸璣疏曰五方皆有之周秦吳揚特饒惟濮陽及范
陽生者味美他方不及草木圖經曰兖州宣州者最勝
果中栗最有益治腰脚之疾愚嘗見燕山栗小而味最
甘蜀本圖經曰板栗佳栗二木皆大又有芧栗似栗而
細衍義曰有一種栗頂圓末尖謂之旋栗榛亦栗屬實
最小詩曰樹之榛栗是也本草曰生遼東山谷樹高丈
許子如小栗中土亦有鄭元曰關中鄜(芳扶切)坊甚多齊
民要術曰栗種而不栽(栽者雖生尋死)栗初熟出殼即於屋裡
埋着濕土中(埋必湏深勿令凍徹若路遠者以韋囊盛之停三日以上及見風日則不復生矣)
至春二月芽生出而種之既生數年不用掌近(凡新栽樹皆不)
(宜掌近栗尤甚)三年内每到十月常須草裹至二月乃觧(不裹則凍)
(死)種榛法與栗同本草圖經曰栗欲乾莫如曝欲生莫
如潤食經曰蔵乾栗法取穰灰淋汁漬栗取出日中曬
令栗肉焦燥可至後年春夏藏生栗法著器中曬細沙
令燥以盆覆之至後年二月生芽而不生蟲按史記秦
饑應侯請發五苑之棗栗由是觀之本草所謂栗厚腸
胃補腎氣令人耐饑殆非虛語史記又言燕秦千樹栗
其人與千戶侯等栗之利誠不減於棗矣本草言遼東
榛子軍行食之當粮榛之功亦可亞於栗也
桑椹
嘗考之史傳三國魏武軍乏食乃得乾椹以濟饑魏志
武祖軍無粮新鄭長楊沛進乾椹後遷沛為鄴令後漢
王莽時天下大荒有蔡順採椹赤黑别盛之赤眉賊見
而問之順曰黑者奉母赤者自食盖桑椹乾濕皆可食
可以救儉昔聞之故老云前金之末饑歉民多餓莩至
夏初青黃未接其桑椹巳熟民皆食椹獲活者不可勝
計凡植桑多者椹黑時悉宜振落箔上曝乾平時可當
果食歉歲可禦饑餓雖世之珍異果食未可比之適用
之要故備錄之
柿
杮多種本草云黃杮出近京州郡紅杮南北通有之朱
柿出華山似紅柿而皮薄更甘珍諸杮食之皆善而益
人衍義曰杮有着盖杮於蔕下别生一重有牛心杮蒸
餅杮皆以形得名華州有一等朱杮比諸品中最小深
紅色有一種塔杮亦大於諸杮又有椑柿生江淮南似
杮而青黑潘岳閑居賦曰梁侯烏椑之杮是也齊民要
術曰杮有小者栽之無小者取之於㮕(而兖反紅藍棗紅似杮)棗
根上插之如插梨法食經曰以灰汁澡杮再三度乾令
汁絶着器中經十日可食本草衍義云生則澁以温水
飬之需澁去可食又有烘杮器内盛之待其紅軟其澁
自去味甘如蜜圖經曰乾杮火乾者謂之火杮出查州
越州愚按作杮乾法生杮撛去厚皮捻扁向日曝乾内
於瓮中待杮霜俱出可食甚凉其霜收之甘凉如蜜可
醫口瘡及咽喉熱積若論杮之性日乾者濕火乾者熱
生者彌冷一果而不同如此本草稱其善而益人又何
以異哉
荔枝
荔枝一名丹荔嶺南記云此木以荔枝為名者以其結
實時枝弱而蔕牢不可摘取以刀斧劙去其枝故以為
名生嶺南巴中泉福漳興嘉蜀渝涪及二廣州郡皆有
之其品閩為最蜀川次之嶺南為下樹形團團如帷盖
葉如冬青華如橘朵如蒲萄核如枇杷殼如紅繒膜如
紫綃肉白如肪花於二三月實於五六月其根浮必須
加糞土以培之性不耐寒最難培植纔經繁霜枝葉枯
死遇春二三月再發新葉初種五六年冬月覆盖之以
護霜雪種之四五十年始開花結實其木堅固有經四
百餘年猶能結實者曬荔法採下即用竹籬㫰曬經數
日色變核乾用火焙之以核十分乾硬為度收蔵用竹
籠箬葉裹之可以致遠成朵曬乾者名為荔錦取其肉
生以蜜熬作煎嚼之如糖霜然名為荔煎北方無此種
自漢南粤以備方物於是荔枝始通中國漢唐時命驛
馳貢洛陽取於嶺南長安來於巴蜀雖曰鮮獻傳置之
速然腐爛之餘色香味之存者無幾盖此果若離本枝
一日色變二日香變三日味變四五日外香色味盡皆
去矣非惟中原不嘗生荔之味江浙之間亦罕焉今閩
中歲貢亦曬乾者宋蔡君謨作荔枝譜載之名色詳矣
茲不復錄昔李直方第果實或薦荔枝曰當舉之首魏
文帝詔羣臣曰南方果之珍異者有荔枝龍眼焉今閩
中荔枝初著花時商人計林斷之以立劵一歲之出不
知幾千萬億水浮陸轉販鬻南北外而西夏新羅日本
流求大食之屬莫不愛好重利以酬之夫以一木之實
生於海濱巖險之遠而能名徹上京外被四夷重於當
世是亦有足貴者故附之榖譜是亦卓然為南北果品
之竒者也
龍眼
龍眼花與荔枝同開樹亦如荔枝但枝葉稍小殼青黃
色形如彈丸核如木梡子而不堅肉白而帶漿其甘如
蜜熟於八月白露後方可採摘一朵五六十顆作一穗
荔枝過即龍眼熟故謂荔枝奴福州興化泉州有之比
荔枝特罕木性畏寒北方亦無此種今充歲貢焉曬龍
眼法採下用梅鹵浸一宿取出曬乾用火焙之以核乾
硬為度如荔枝法收藏之成朵乾者名龍眼錦東坡詩
云龍眼與荔枝異出同父祖端如柑與橘未易相可否
夫龍眼與荔枝齊名味亦甚美登盤爼而充歲貢稱於
魏文之詔詠於左思之賦又豈凡果之可比哉故附榖
譜荔枝之後
百榖譜八
果屬
橄㰖(餘甘子附)
橄㰖生嶺南及閩廣州郡性畏寒江浙難種樹大數圍
實長寸許形如訶子而無稜瓣其子先生者向下後生
者漸高有野生者樹峻不可梯緣但刻其根方寸許内
鹽於其中一夕子皆自落蜜藏極甜生噉及煑食之並
消酒觧諸毒誤食鯸鮐魚肝迷悶欲死者飲其汁立觧
以其木作楫撥著魚皆浮出物之相畏有如此者此果
南人尤重之可作茶果其味苦酸而澁食久味方回甘
故昔人名為諫果然消酒觧毒亦果中之有益於人者
餘甘惟泉州有之乃深山窮谷自生之物非人家所種
其樹稍高其子梭形又如梅實兩頭銳始嚼味酸澁飲
水乃甘九月採比之橄㰖酷相似以蜜藏之亦佳劉彦
冲詩云炎方橄㰖佳餘甘豈苖裔風姿雖小殊氣韻乃
酷似騂顔澁吻餘髣髴清甘至侯門收寸長粉骨成珍
劑誠哉言也
石榴
石榴一名若榴一名丹若舊不著所出州土陸璣云張
騫使西域得塗林安石榴種今人稱為海榴以産海外
也中原河隂者最佳榴實有二種其子一紅如瑪碯一
白如水晶莊布詩云鸚鵡啄殘紅豆顆此言紅榴也皮
日休詩云嚼破水晶千萬粒此言白榴也然花不出於
紅黃味不出乎甘酸爾甘者可餐多食亦損肺道家謂
之三尸酒云三尸得此果則醉酸者皮堪入藥染墨亦
良夏則花實秋後則摘以充盤果多則可鬻蔵榴之法
取其實者有稜角者用熱湯微泡置之新甆瓶中久而
而不損若圓者則不可留留亦壊爛榴房比他果最為
多子北齊高延宗納妃妃母宋氏薦石榴盖取其房中
多子之義北人以榴子作汁加蜜為飲漿以代杯茗甘
酸之味亦可取焉
木瓜
木瓜爾雅曰楙注曰實如小瓜酢可食詩曰投我以木
瓜毛公曰楙也疏義曰楙葉似柰實如小㼓瓜上黃似
著粉山隂蘭亭尤多西京亦有之而宣城者為佳宣城
人種蒔最謹始實則簇紙花薄其上夜露日曝漸而變
紅花又如生本州以充上貢故有天下宣城花木瓜之
稱木瓜種子及栽皆得壓枝亦生栽種與桃李同法秋
社前後移栽至次年率多結實勝春栽者凡食啖勿誤
取和圓子其色樣外形真似木瓜但木瓜皮薄微赤黃
香甘酸而不澁向裏子頭尖一面方若和圓子則微黃
蔕麄子小圓味澁微酸傷人氣不可不辨此物入肝益
筋與血入藥絶有功病腰腎脚膝者服食不宜闕以蜜
漬食亦甚益人(蜜漬之法先切去皮煑令熟著水中拔去酸味却以蜜熬成煎藏之)又宜
去子爛蒸擂作泥入蜜與薑作煎飲用冬月尤美夫木
瓜得木之正故入筋試以鉛霜塗之則失酸味受金之
制也五行相剋之義於此盖亦可驗此果既能愈疾又
宜飲啖兼用有益誠可貴焉
銀杏
銀杏之得名以其實之白一名鴨脚取其葉之似其木
多歴年歲其大或至連抱可作棟梁夫樹有雌雄之異
種時湏合種之臨池而種照影成實春分前後移栽先
掘深坑水攪成稀泥然後下栽子掘取時連土封用草
包或麻繩纏束則不致碎破土封其子至秋而熟初收
時小兒不宜食食則昏霍惟炮煑作顆食為美以澣油
甚良顆如綠李積而腐之惟取其核即銀杏也梅聖俞
詩云北人見鴨脚南人見胡桃識内不識外疑若橡栗
韜正謂是耳今人以其多而易得往往賤之然絳囊入
貢玉椀薦酒其初名價亦豈减於蒲萄安石榴哉
橘(柑附)
橘生南山川谷及江浙荆襄皆有之木高可丈許刺出
於莖間夏初生白花至冬實黃禹貢曰厥包橘柚錫貢
注云大曰柚小曰橘然自是兩種郭璞云柚似橙而大
於橘北地無此種故橘逾淮而成枳地氣使然也橘有
數種有綠橘有紅橘有蜜橘有金橘而洞庭橘為勝今
充土貢種植之法種子及栽皆可枳樹截接或掇栽尤
易成但宜於肥地種之冬收實後須以火糞培壅則明
年花實俱茂乾旱時以米泔灌溉則實不損落惟皮與
核堪入藥用皮之陳者最良又宜作食料其肉味甘酸
食之多痰不益人以蜜煎之為煎則佳食貨志云蜀漢
江陵千樹橘其人與千戶侯等夫橘南方之珍果味則
可口皮核愈疾近升盤俎遠備方物而種植之獲利又
倍焉其利世益人故非可與他果同日語也柑甘也橘
之甘者也莖葉無異於橘但無刺為異耳種植與橘同
法生江漢唐鄧間而泥山者名乳柑地不彌一里所其
柑大倍常皮薄味珍脉不粘瓣食不留滓一顆之核纔
一二間有全無者然又有生枝柑有郛柑有海紅柑有
衢柑雖品不同而温台之柑最良歲充土貢焉江浙之
間種之甚廣利亦殊博昔李衡於武陵龍陽洲上種柑
千樹謂其子曰吾州里有千頭木奴不責汝衣食歲上
一疋絹亦足用矣及柑成歲輸絹數千疋故史游急就
篇註云木奴干無凶年盖言可以市易榖帛也柑之大
者擘破氣如霜霧故老杜云破柑霜落瓜是也庾肩吾
云王逸為賦取對荔枝張衡製辭用連石蜜足使萍實
非甜蒲萄猶䬼其貴重如此
橙
橙似橘樹而有刺葉大而形圓大於橘皮甚香厚而皺
其瓤味酸不堪食(以瓤洗去酸汁細刀和蜜鹽煎成煎食之亦佳)唐鄧間多有
之江南尤甚北地亦無此種今人取橙皮合湯香味殊
美栽植無異於橘而其香則橘又不得比焉劉彦冲詩
云橙橘甘酸各有能南包橘柚不同升果中亦抱遺才
歎有客攀條氣拂膺昔人橙詩云吳姬三日手猶香故
橙之為果可以熏袖可以芼鮮可以漬蜜真佳實也
樝子
樝梨之小者爾雅云樝似梨而酢澁陶隠居注本草木
瓜條乃云木瓜利筋脛又有榠樝大而黃可進酒去痰
樝子澁斷痢禮記云柤梨曰攅之鄭公不識樝乃云是
梨之不臧者然淮南子曰樹柤梨橘食之則美嗅之則
香莊子曰柤梨橘柚皆可於口者盖古人以樝列於名
果今人罕食之耳西川唐鄧多種此亦足濟用然樝味
比之梨與木瓜雖為稍劣而以之入蜜作湯煎則香美
過之亦可珍也
農書卷九
