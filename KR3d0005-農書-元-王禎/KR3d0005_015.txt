農書卷十五元王禎撰
農器圖譜七
蓑笠門
傳曰首戴苧蒲身服襏襫此謂之農今田家蓑笠以莎
以篛為之者是也後之禦雨蔽日等具由此增其巧便
為田農必用之物是可尚也復以牧笛葛燈籠等附之
愈賁飾於圖譜矣
蓑雨衣無羊詩曰何蓑何笠毛註曰蓑所以備雨笠所
以禦暑唐韻云蓑草名可為雨衣又名襏(北末切)襫(施隻切)
說文云秦謂之草(方歴切又婢赤切)爾雅曰薃侯莎蓑衣以莎
草為之故音同莎又名薛六韜農器篇曰蓑薛簦笠今
總謂之蓑雨具中最為輕便王荆公詩云采采霜露下
披披煙雨中蒲茅以為衣䄈褐相與同勿妬市門人綺
紈被奴僮當慙邊城戍擐甲徂春冬
笠戴具也古以臺皮為笠詩所謂臺笠緇撮今之為笠
編竹作殼衷以籜篛或大或小皆頂隆而口圓可芘雨
蔽日以為蓑之配也王荆公詩云耕有春雨濡耘有秋
陽暴二物應時需九州同我欲孰能生少慕得此云自
足君思周伯陽所願豈華轂
屝草屨也左傳曰共其資糧屝屨說文曰屝草屨也孔
疏云屝屨俱是在足之物善惡異名耳喪服傳曰疏屨
者粗薊之屝也是屝用草為之注云草履者履屨通言
耳今云屝屨相形以曉人也詩云蒯菅柔韌自編成不
換仍呼不借名長向綠蓑衣底着雨行偏稱(去聲)野夫情
屨麻履也傳云屨滿戸外蓋古人上堂則遺屨於外此
常屨也今農人春夏則屝秋冬則屨從省便也方言屝
粗屨也徐兖之郊謂之屝自關而西謂之屨中有木者
謂之複舄自關而東謂之複履其卑者謂之䩩(音婉子按揚)
(今本作其庳者謂之靴)下禪謂之鞮(今韋鞮也)絲作者謂之履麻作者
謂之不借粗者謂之&KR0146;(按揚子南楚江沔之間總謂之麄西南梁益之國或謂之&KR0146;)
東北朝鮮冽水之間謂之䩕(音卬)或謂之䋀(下瓦切一音畫)徐土
邳沂之間大粗謂之䩕角(今漆履有齒者)皆屨之别名也詩云
織麻成屨足相容嗜好殊非蠟屐同未擬平生着幾緉
且憑踐履有深功
橇(輸芮切)泥行具也史記禹乘四載泥行乘橇孟康曰橇
形如箕摘行泥上東坡秧馬歌叙云橇豈秧馬之類歟
以康言考之非秧馬類也嘗聞向時河水退灘淤地農
人欲就泥裂漫撒麥種奈泥深恐没故制木板為履前
頭及兩邊高起如箕中綴毛繩前後繫足底板既闊則
舉步不䧟今海陵人泥行及刈過葦泊中皆用之切詳
本字從木從毛即其義也詩云大禹平水土泥行即乘
橇後人相地宜彷像資種藝材寬一屐餘跡認䨇鳬蛻
豈知千載後翻免足胝弊
覆殼(一名鶴翅一名背蓬)篾竹編如龜殼衷以籜箬覆於人背繩
繫肩下耘薅之際以禦畏日兼作雨具下有卷口可通
風氣又分雨溜適當盛暑田夫得此以免曝烈之苦亦
一壺千金之比也詩云田頭赫日曝膚赬微智能令庇
廕清竹股合編深可覆篛胎層布薄還輕製成龜背兼
龜兆俯作鶴軀如鶴行南北薅鋤人得此隨身長若片
雲生
通簪貫髮虛簪也一名氣筒以鹿角稍尖作之(如無鹿角以竹)
(木代之或大翎筒亦可)長可三寸餘筒之周圍横穿小竅數處使
俱相通故曰通簪田夫田婦暑日之下折腰俛首氣騰
汗出其髮髻蒸鬱得貫此簪一二以通風氣自然爽快
夫物雖微末而有利人之效甚可愛也詩云汗隨低首
沛如淋散髻斜横得此簪(散字上聲晉書王儉作散髮髻斜横簪)冰筋玲
瓏清吹(去聲)入月痕依約墨雲深孤標不作附炎態虛腹
寧無利物心微眇棄餘能適用何殊弊帚直千金
臂篝(篝古侯切籠笿也)狀如魚笱篾竹編之又呼為臂籠江淮
之間農夫耘苖或刈禾穿臂於内以帣(居願切)衣袖猶北
俗芟刈草木以皮為袖套皆農家所必用者詩云筠篝
編織作中虛穿臂農夫護若膚不似舞姬華宴上巧籠
衣袖絡珍珠
牧笛牧牛者所吹早暮招來群牧猶牧馬者鳴笳也嘗
於村野間聞之則知時和歲豐寓於聲也每見模為圖
畫詠為歌詩實古今太平之風物也王荆公詩云綠草
無端倪牛羊在平地芊綿杳靄間落日一横吹迢遥送
晚響誕謾寫真意豈比賣餳夫吹簫販童稚
葛燈籠南史宋武祖微時躬耕於丹徒及受命耨耜之
具頗有存者皆命藏之以示子孫及孝武帝大明中壞
所居隂室起玉燭殿與群臣觀之牀頭有障壁挂葛燈
籠侍臣盛稱武帝素儉之德帝曰田舍翁得此足矣今
農家襲用以憑暮夜提携往來照視有古之遺風焉詩
云田家破厚夜膏火固常然匪加覆護功莫禦長風前
瞻彼蘝蔓葛體質相纏綿物兮用有宜所貴求天全采
采施(以豉切)谷姿篝燈手親編順彼自然性非把柳桮棬
貪我拔擢思結爾繼晷緣持之或遠適處也或中懸所
要效實用照暗憑周旋緬懷宋武事儉德垂千年施之
田舍翁朴俗非求妍火城爛紅紗賦分何獨偏
農器圖譜八
蓧蕢門
蓧蕢皆古盛榖器也論語謂荷蕢荷蓧今以名篇遵古
制也由是類而書之然榖物别(入聲)精粗之異等故器用
隨細大之有差方俗稱呼分彼此之名室家用舍備盈
虛之數既貯儲之多便復簸蹂之同資今總收錄庶不
乏用云
蓧(徒吊切)字從草從條取其象也即今之盛榖種器語曰
遇丈人以杖荷蓧盖蓧器之小者可杖荷之既農隱所
用必為盛榖器也包氏曰蓧竹器考其字體非從竹若
謂竹器非也說文曰耘器稽之書傳錢鎛鋤耨皆刃為
之謂蓧為耘器亦非也當與蕢同類皆盛榖器但有大
小之差故因辯之以袪世惑(南方盛稻種用簞以竹為之北方藏粟種用簍多以)
(草木之條編之蓧蓋是此類一案蓧蕢皆盛榖器故併作一詩繫在蕢條之下)
蕢草器從草貴聲論語有荷蕢而過孔氏之門者古文
作臾象形盛榖器集韻作籄字從竹舉土籠也語云譬
如為山未成一簣書云功虧一簣俱從竹注云土籠今
上文從草以草為之即盛榖器也詩云伊昔丈人軰荷
蓧與荷蕢蓧蕢雖若殊知皆古農器視彼隱者流避世
復避地為兹身口謀寧同聖人意寥寥千載後猶能覩
餘制因物想遺風憮然發三喟(案此蓧蕢二條原本誤列於蓧蕢門小引之前)
(謹改正)
筐竹器之方者詩注云筐篚屬可以行幣帛及盛物三
禮圖曰大筐以竹受五斛以盛米致饋於聘賓小筐以
竹受五升以盛米又曰筐以盛熬榖詩曰采采卷耳不
盈頃(音傾)筐又曰女執懿筐爰求柔桑筐之制其來已久
今用於農家者多矣(案筐筥亦一類故亦併作一詩繫於筥一條之下)
筥亦作&KR0034;竹器之圓者注曰筥圓而長但可實物而已
三禮圖曰筥受五升盛饔餼之米致於賓館良耜詩曰
載筐及筥左傳筐筥錡釜之器字說云筐筥一器也特
方圓之異云耳江沔之間謂之籅(音餘)趙岱之間謂之䈱
(兮攷切)淇衛之間謂之牛筐小者南楚謂之簍(音縷)自關而
西秦晉之間謂之箄(方氏切)筥其通語也詩云古今制器
同方圓曰筐筥是用采蘋蘩于以盛稷黍修誠薦王公
居貧侑尊俎物兮苟適用雅素吾所與
畚(音本)土籠(力董切)也左傳樂喜陳畚梮注云畚簣籠集韻
作□晉書王猛少貧賤嘗鬻畚為事說文畚&KR0008;(音瓶)屬又
蒲器也所以盛種杜林以為竹筥揚雄以為蒲器然南
方以蒲竹北方用荆柳或負土或盛物通用器也詩云
江南貴蒲竹漢北取荆柳致用與蕢均聯名惟臿偶不
辭編織勞常為貧賤有他日興土工嗟哉須汝負
𥫱(徒本切)集韻云盛榖器或作囤又蘧也北方以荆柳或
蒿卉制成圓樣南方判竹編草或用籧篨空洞作圍各
用貯榖南北通呼曰𥫱兼篅&KR2493;而言也然𥫱多露置可
用貯糧篅&KR2493;在室可用盛種皆農家收榖所先具者故
併次之篅(市專切)說文云判竹圓以盛榖𥫱類也篅或
作圌此&KR2493;與篅皆𥫱之别名但大小有差亦蓧蕢之舊
制不可遺也&KR2493;(章恕切)集韻云&KR2493;筐盛種器盖連底小
𥫱便於移用&KR2493;作&KR0034;又作&KR0008;詩云農家屯糧元有具以
𥫱為名湏用竹體圓制密塗塈茨正則能容傾則覆南
北由來無異名露置當陽安用屋樂歲先為歉歲防一
年耕有三年蓄但令積粟比任生未必指囷無魯肅先
民作器兼細巨下逮人間篅與&KR2493;篅與&KR2493;小毋慮酌量
出納宜朝暮日計不足月有餘徙頓東西無定處家存
戸置多貯儲貴可無憂賤無蠧便當封作富民侯彼腹
纔飢吾腹飫國不空虚倉廩助歲歲豐年歌黍稌
榖匣盛榖方木層匣也用板四葉相嵌而方大小不等
高下隨宜下作底足疊累數層上作頂蓋貯榖於内置
穴於下可以啟閉用之多在屋室亦可露置以瓦覆之
比之囤京可以移頓較之篅&KR2493;可以增减既無雀鼠之
耗又無濕浥之虞實榖藏之佳者詩云取制異囷京初
憑梓匠成虚中元有受正立乃無傾封鐍開還瀉方層
貯每盈家家能置此亦號小常平
籮匠竹為之上圓下方挈米穀器量可一斛方言籮所
以注斛陳魏宋楚之間謂之䈪自關而西謂之注箕皆
籮之别名也(案籮與&KR1237;亦併作一詩繫&KR1237;一條之下)
&KR1237;(才何切)亦籮屬比籮稍匾而小用亦不同&KR1237;則造酒造
飯用之漉米又可盛食物蓋籮盛其粗者而&KR1237;盛其精
者精粗各適所受不可易也詩云匾小即云&KR1237;圓大則
為籮從竹皆盛器協音豈異科販夫挑自便田舍用還
多今歲租糧畢空虚奈爾何
儋(都監切)貯米器也漢書揚雄無儋石之儲晉劉毅家無
儋石之儲應劭曰齊人名甖為儋受二斛顔師古曰儋
者一人所負擔也方言云罃陳魏宋楚之間曰㼶(音臾)或
曰㼡(音殊)燕之東北朝鮮冽水之間謂之瓺(音暢)周洛韓鄭
之間謂之甀儋或作甔字從瓦瓦器也今江淮間農家
造泥為甕披以麻草用貯食米可以代儋細民甚便之
詩云腹寬口綽豈瓶罌力負從知一擔平外備五名因
俗異中容兩斛賴陶成揚雄嗜酒嗟常乏劉毅呼盧愧
豈盈我願貯儲能稍給不須攀慕二公名
籃竹器無係為筐有係為籃大如斗量又謂之笭(郎鼎切)
箵(桑鼎切)農家用採桑柘取蔬菓等物易挈提者方言籠
南楚江沔之間謂之篣或謂之笯郭璞云亦呼籃蓋一
器而異名也詩云賣花擔上兩相宜劚藥山前屢挈歸
何似採桑盛葉好是中還有綺羅衣
箕簸箕也說文云簸揚米去糠也莊子曰箕之簸物雖
去粗留精然要其終皆有所除是也然北人用柳南人
用竹其制不同用則一也詩云哆兮侈兮成是南箕箕
四星二星為踵二星為舌哆侈謂踵已大而舌又廣也
又維南有箕載翕其舌故箕皆有舌易播物也諺云箕
星好風謂主簸揚農家所以資其用也王荆公詩云精
良止如留䟽惡棄如擯如擯非爾憎如留豈吾吝無心
以擇物誰喜亦誰慍翁乎勤簸揚可使糠粃盡
帚今作箒又謂之篲集韻云少康作箕帚其用有二一
則編草為之㓗除室内制則匾短謂之條(亦作苕)帚一則
束篠為之擁掃庭院制則叢長謂之埽帚又有種生埽
帚一科可作一帚謂之獨埽農家尤宜種之以備場圃
間用也詩云有星常在天埽除即名彗觀象者何人為
帚以㓗地身居百榖後名擅千金義能清四海塵此事
乃極致
籭(所宜切)竹器内方外圓用篩榖物說文云可以除粗取
精集韻作簛又作簁或作篩其制有疎密大小之分然
皆粒食之總用也耕織圖詩云茆檐間杵臼竹屋細籭
簸照人珠琲光奮臂風雨過計功初不淺坐食良自賀
西隣華屋兒醉飽正高卧
䉛(於六切)漉米器說文淅箕也又云漉米籔(蘇后切)又炊䉛
也廣雅曰淅䉴(音箱)㔯(音旋)䉛(一曰籔)方言云炊䉛謂之縮(漉米)
(䉛也)或謂之&KR0034;(音籔)或謂之㔯(江東呼為淅籖也)盖今炊米日所用
者䈰(所交切)飯䈰也說文陳留謂飯帚曰䈰從竹捎聲
一曰飯器容五升今人亦呼飯箕為䈰箕南曰䉛北曰
䈰南方用竹北方用柳皆漉米器或盛飯所以供造酒
食農家所先雖南北名制不同而其用則一故附類之
䉛詩云筠用亦已多䉛也惟一器口圓得㔯名腹深有
籔義漉米本所施㸑炊仍可備日用有餘功毋為飽時
棄䈰詩云䈰器亦名箕筠人織竹為朵頤深且哆便腹
大而垂適應今時用良由古制遺令人常飽德淅玉趁
晨炊
篩榖箉竹器箉與袋同音篇韻俱各不收盖土俗所呼
傳寫於文字者如此其制比籭疎而頗深如籃大而稍
淺上有長係可挂農人撲禾之後同稃穗子粒旋旋貯
之於内輙篩下之上餘穰藁逐節棄去其下所留榖物
須付之颺籃以去糠粃嘗見於江浙農家詩云誰編疎
器破霜筠榖物相和聽爾分待得細捐穰藁盡颺籃還
得效微勤
颺籃颺(餘亮切)集韻謂風飛也籃形如北箕而小前有木
舌後有竹柄農夫收穫之後場圃之間所蹂禾穗糠籺
相雜執此㩍而向風擲之乃得淨榖不待車扇又勝箕
簸田家便之詩云稃穗離披與榖同要憑分别混淆中
柄頭能瀉精糧在糠粃從渠走下風
種(上聲)簞盛種竹器也其量可容數斗形如圓甕上有&KR2350;
口農家用貯榖種&KR0869;之風處不至鬱浥勝窖藏也古謂
修簞窖論語一簞食之簞食器與此字雖同然制度有
大小之殊作用有彼此之效齊民要術云藏稻必用簞
盖稻乃水榖宜風燥之種時就浸水内又其便也詩云
食器嘗聞陋巷間田家貯榖亦名簞指期播種雲彌望
好作資生寳藏看
曬槃曝榖竹器廣可五尺許邊緣微起深可二寸其中
平闊似圓而長下用溜竹二莖兩端俱出一握許以便
扛移趁日攤布榖實曝之蠶時農家兼用為篚但底密
而不通風氣終非蠶具詩云平如鋪簟淺於舟榖實攤
來亦易收嘗笑昔年高鳳麥漫教平地雨漂流
摜(古患切)稻簟摜抖擻也簟承所遺稻也農家禾有早晚
次第收穫即欲隨手得糧故用廣簟展布置木物或石
於上各舉稻把摜之子粒隨落積於簟上非唯免汚泥
沙抑且不致耗失又可曬榖物或捲作𥫱誠為多便南
方農種之家率皆制此詩云摜稻當憑廣簟中聲如風
雨露寒蓬誰知舒卷皆能用就貯精糧保歲豐
農書卷十五
