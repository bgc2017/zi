農書卷八元王禎撰
百榖譜三
蓏屬
甜瓜(黃瓜附)
廣雅曰土芝瓜也其子瓤(力點切)爾雅曰瓞瓝以其綿綿
而生也為種不一而其用有二供果為果瓜供菜為菜
瓜菜瓜則胡瓜越瓜是也(附見于後)果瓜品類甚多不可枚
舉以狀得名者則有龍肝虎掌兔頭狸首蜜筩之稱以
色得名者則有烏瓜黃㼐白㼐小青大斑之别然其味
不出乎甘香故不復具錄廣志以瓜之所出惟遼東廬
江燉煌者為勝然瓜州之大瓜陽城之御瓜蜀之溫食
永嘉之襄瓜第未可以優劣論是又不必拘以土地所
宜顧種藝之法何如耳愚嘗聞甘肅等處其甜瓜大如
枕割去其皮其肉與瓤甘勝糖蜜所割膚皮暴之稍乾
柔韌賫之中土以為贈送甘而有味盖風土所宜其實
大而味甘非他種可比又嘗見浙間一種謂之隂瓜宜
於隂地種之秋熟色黃如金膚皮稍厚蔵之可歴冬春
食之如新凡種常瓜以二月上旬為上時三月上旬為
中時四月上旬為下時至五六月止可種蔵瓜耳(秋瓜小實)
(中醬蔵食)種宜陽地暖則易長杜詩所謂陽坡可種瓜者是
也法先以水淨淘瓜子以鹽拌之(鹽和則不能死)坑深可五寸
口大如斗納瓜子四箇大豆三箇以熟糞土覆之瓜生
數葉搯去豆(瓜性弱以豆為之起土瓜生搯豆汁出更成良潤)行陣宜整兩行
微相近兩行外相遠中通步道(近以就糞遠以通行)瓜生比至初
花三四次鋤之勿令生草草生脅瓜無子蔓長宜用乾
柴枝就地引之則子多摘時引手摘取之勿令踏瓜蔓
及翻覆之(踏則瓜爛翻則瓜死宜慎之)又區種法兩步為一區口大
如盆以土壅其畔區中躡令平内瓜子大豆各十枚如
前法糞覆之十月種者大雪時㙲雪坑上春草生瓜亦
生矣又法加甕蓄水埋於科中央口與地平常令水滿
四畔種瓜則不畏旱亦良法也凡收子宜用本母子瓜
截去兩頭者取中央子(本母子瓜生數葉便結子子亦早熟中軰蔓長二三尺方生子)
(後者蔓足方生子用兩頭子者瓜曲而細短而喎)瓜生蟻用羊骨置其旁引棄
之此種藝之法也一枚可以濟人之飢渴五畝可以足
家之衣食一種胡瓜色黃即黃瓜也亦有青白者又越
瓜色白即白瓜皆菜瓜也種同前瓜法黃瓜則以樹枝
引蔓延緣而生白瓜則就地延蔓生子而已畏旱宜常
灌溉之生熟皆可食烹飪隨宜實夏秋之嘉蔬也或以
醬蔵為䜴鹽漬為霜瓜則又兼蔬蓏之用矣
西瓜
種出西域故名西瓜一說契丹破回紇得此種歸(按五代史)
(作蕭翰破回紇得種歸盖翰為遼將與此說合)以牛糞覆棚而種味甘北方種
者甚多以供歲計今南方江淮閩浙間亦效種比北方
者差小味頗減爾種同前瓜法區行差稀多種者垡頭
上漫擲勞平苖出之後根下壅作土盆欲瓜大者步留
一科科止留一瓜餘蔓花皆掐去則實大如三斗栲栳
矣味寒解酒毒其子曝乾取仁薦茶亦得有雲頭者最
佳故古人有一片冷沉潭底月六彎斜捲隴頭雲之句
其宿酲未解病暍未蘇得此而食世俗所謂醍醐灌頂
甘露洒心正謂此也
冬瓜
冬瓜以其冬熟也廣志謂之蔬&KR0008;(按&KR0008;亦作□音及)神仙本草
曰一名水芝一名白瓜生嵩高平澤今在處園圃皆蒔
之其實生苖蔓下大者如斗而更長皮厚而有毛初生
正青綠經霜則白如塗粉其中肉及子亦白故謂之白
瓜齊民要術曰種冬瓜法傍墻隂地作區圓二尺深五
寸以熟糞及土相和正月晦日種(二月三月亦可)既生以柴木
倚墻令其緣上旱則澆之八月斷其稍減其實一本但
留五六枚(多留則不成也)十月霜足收之(早收則爛)冬瓜越瓜十月
區種如種瓜法冬則推雪着區上為堆潤澤肥好乃勝
春種又曰削去皮子於芥子醬中或美豆醬中藏之佳
荆楚歲時記曰七月採瓜犀以為面脂本草圖經曰犀
瓣也瓤亦堪作澡豆按蔬菓中瓜之為種至夥也獨此
瓜耐久經霜乃熟又可蔵之彌年不壊今人亦用為蜜
煎其犀用為茶果則兼蔬果之用矣
瓠
說文曰瓠一曰壺皆瓠屬也陸農師曰項短大腹曰瓠
細而合上曰匏似匏而肥圓者曰壺然有甘苦二種甘
者供食苦惟充器耳按毛詩云匏有苦葉者苦匏也(注云)
(不可食特可佩以渡水而已盖以作壺濟水也)又曰幡幡匏葉采之烹之此甘
匏也故曰甘瓠纍之其為物也蔓生而齒瓣夏熟而秋
枯爾雅曰瓠犀瓣豳風曰九月斷壺亦其義也本草云
味甘冷無毒利水道止消渴惟苦者有毒不宜食凡種
如瓜法蔓長則作架引之汜勝之書云先掘地作坑方
圓深各三尺圍蠶沙和土令勻(無蠶沙牛糞亦可)著坑中作踐
令堅平以水沃之水盡下子十顆復以前糞覆之既生
長二尺餘便搃聚十莖一處以布纏之五寸許以泥封
護俟纏處合為一莖擇彊者留之餘悉掐去引蔓結子
子外之條亦掐去之凡留子初生二三子不佳取第四
五者區留三子即足用餘旋食之又四時類要云坑深
四五尺坑底填油麻菉豆䕸及爛草糞各一重上着糞
土以子十顆種之待成揀彊者四莖每兩莖相貼纏之
待其相著各除一頭又取所留兩莖如前法相貼活後
惟留一頭著子則揀留兩子如此則一斗變為盛一石
矣莊子魏惠王大瓠之種種之實五石其亦以此法歟
夫瓠之為物也纍然而生食之無窮最為佳蔬烹飪無
不宜者種如其法則其實斗石大之為甕盎小之為瓢
杓膚瓤可以喂猪犀瓣可以灌燭咸無棄材濟世之功
大矣可不知所種哉
芋
芋一名土芝齊人曰莒蜀呼為蹲鴟在在有之蜀漢為
最(顔師古注蹲鴟芋也)葉如荷長而不圓莖微紫乾之亦中食根
白亦有紫者其大如斗食之味甘旁生子甚夥拔之則
連茹而起宜蒸食亦中為羹臛東坡所謂玉糁羹者此
也煑法宜先用鹽微糁之則不糢糊廣志所載凡十四
種其大如斗魁如杵&KR1930;者名君子芋子少而魁大者為
談善芋子多而魁亦大者為百果芋畆收百斛又有車
轂鋸子青邊旁巨四種惟多子耳他如緣枝生而色黃
者則有雞子芋蔓生而根如鵝鴨卵者則有博士芋餘
悉下品不復具錄凡此諸芋皆可乾腊亦可蔵至夏食
之種宜軟白沙地近水為善(芋畏旱故宜近水)區深可三尺許
區行欲寬寬則過風芋本欲深深則根大(率二尺一根漸漸加土壅)
(之)春宜種秋宜壅(立夏種不生卵秋失壅而瘦不肥)霜降捩其葉使收
液以美其實則芋愈大而愈肥汜勝之書云區方深各
三尺下實豆萁尺有五寸以糞著萁上深如其萁一區
種五本復以糞土上覆之(旁四本中一本漸漸培之)芋成萁爛皆長
三尺此亦良法今之農不然但於淺土秧子俟苖成移
就區種故其利亦薄其可不知此法按列仙傳云酒客
為梁使烝民益種芋三年當大飢卒如其言而梁民得
不死卓氏曰岷山之下沃野有蹲鴟至死不飢且夫五
榖之種或豐或歉天時使然芋則繫之人力若種藝有
法培壅及時無不獲利以之度凶年濟饑饉助榖食之
不及故次於稼穡之後
蔓菁
蔓菁一名蕪菁爾雅曰葑說文蕪菁也即詩采葑采菲
之葑也河東太原所出者根極大他皆不及又出吐谷
中故北地多種此葉似菘而根不同四時仍有春食苗
夏食心謂之薹子秋可為葅冬根宜蒸食菜中之最有
益者常食通中益氣令人肥健諸葛亮所止必令兵士
種蔓菁取其纔出甲可生啖一也葉舒可煑食二也久
居隨以滋長三也棄去不惜四也回則易尋而採之五
也冬有根可斸食六也故川蜀人呼為諸葛菜其子九
蒸九曝可𢷬為粉塗帛者資之亦可為油陕西唯食此
油燃燈甚眀能變蒜髮齊民要術云種不求多唯湏良
地新糞壊垣墻乃佳(糞若以灰令厚一寸灰多則燥不生也)耕地欲熟宜
加糞往覆勻盖七月初種之畆子三升漫撒而勞種不
用濕(濕則葉焦)既生不鋤九月末收葉六月種者根大而葉
蠧七月末種者葉美而根小惟七月初者根葉俱得仍
留根取子十月中犂麄畤拾取耕出者不則留多而英
不茂實不繁也擬賣者純種九英(九英根大而味不美)春夏用畦
種如葵法剪訖復種取根者用大小麥底六月中種十
月將凍取出之(一畆可得數車早出者根細)漢桓帝詔曰横水為災
五榖不登令所傷郡國皆種蔓菁以助民食然此可以
度凶年救飢饉以一種而兼數美為利甚博杜工部有
云冬菁飯之半豈虚語哉
蘿蔔
爾雅曰葖蘆萉(音菔)一名莱菔又名雹突今俗呼蘿蔔在
在有之北方者極脆食之無柤中原有迭秤者其質白
其味辛甘尤宜生啖能觧麫毒子可入藥下氣消榖四
時皆可種然不如末伏秋初為善破甲以後便可供食
老圃云蘿蔔一種而四名春曰破地錐夏曰夏生秋曰
蘿蔔冬曰土酥故黃山谷云金城土酥淨如練以其潔
也種同蔓菁法每子一升可種二十畦(畦可長一丈二尺闊四尺)擇
地宜生耕地宜熟(地生則不蠧耕熟則草少)凡種先用熟糞勻布畦
内仍用火糞和之令勻撒種之俟苖出成葉視稀稠去
留之其去之者亦可供食以疎為良(疎則根大而美密則反是)尺地
約可二三窠厚加培壅其利自倍然收種子宜用九月
十月收者擇其良去鬚𢃄葉移栽之澆灌得所至春二
月收子可偹時種(宿根在地不經移種者為斜子種之疥而不肥)按蔬茹之中
惟蔓菁與蘿葡可廣種成功速而為利倍然蔓菁北方
多獲其利而南方罕有之蘆菔南北所通美者生熟皆
可食醃藏腊豉以助時饌凶年亦可濟飢功用甚廣不
可具述其可不知所種哉
茄子
茄子一名落蘇隋煬帝改茄子為崑崙瓜一種出自新
羅國者其色微紫蔕長味甘今之紫茄黃山谷所謂紫
膨脝者是也今在在有之又有青茄白茄白者為勝亦
名銀茄有一種白者謂之渤海茄又一種白花青色稍
匾一種白而匾者皆謂之番茄甘脆不澁生熟可食又
一種水茄其形稍長甘而多水可以止渴此數種中土
頗多南方罕得亦宜種之凡收種於九月黃熟時摘取
擘開水淘洗去浮者曝乾至春二月種如葵法常澆潤
之旱即乾死俟著四五葉高可五寸許帶土移栽之凡
栽根株宜築實不實則死區中不宜有浮土恐雨泥濺
葉則萎而難茂栽時得晴為宜早晚澆灌之鋤治培壅
勤者務焉務本新書云茄開花斟酌窠數削去枝葉再
長晚茄老圃云種茄二十科糞壅得所可供一人食昔
張浮休頌之云身纍百贅頸附千疣採之不勤茹之頗
柔善於形容者也茄視他菜為最耐久供膳之餘糟醃
䜴腊無不宜者須廣種之
薑
薑說文曰禦濕之菜史記云種千畦薑與千戶侯等言
其利博也凡種宜用沙地熟耕或用鍬深掘為善三月
畦種之畦闊一步長短任地横作壟深可五七寸壟中
一尺一科以土上覆厚三寸許仍以糞培之益以蠶糞
尤佳芽出生草勤鋤之壟中漸漸加土培壅一法用蓆
草覆之勿令他草生使薑芽自迸出六月用枝葉作棚
以防日曝(薑性不耐寒熱故爾或只用帶葉樹枝扦插)四月竹箄爬開根土
取薑母貨之不虧元本秋社前新芽頓長分採之即紫
薑芽色微紫故名最宜糟食亦可代蔬劉屏山詩云恰
似勻粧指柔尖帶淺紅似之矣白露後則𢃄絲漸老為
老薑味極辛可以和烹飪盖愈老而愈辣者也晒乾則
為乾薑醫師資之今北方用之頗廣齊民要術曰中國
多寒土不宜薑所種僅可擬藥物耳九月中掘出置屋
中宜作窖榖稈合埋之今南方地暖不用窖至小雪前
以不經霜為上拔去土就日曬過用篛篰盛貯架起下
用火薰三日夜令濕氣出盡却掩篰口仍高架起下用
火薰令常暖勿令凍損至春擇其芽之大者如前法種
之為效速而利益倍(飬羊種薑子利相當)按薑辛而不葷去邪辟
羶蔬茹中之拂士也日用不可闕然本草云能觧穢溫
中多食則少志傷心氣其亦夫子不撤食不多食之義
云爾
蓮藕
蓮荷實也藕荷根也爾雅云其實蓮其根藕蓮子八月
九月中收蓮子堅黑者於瓦上磨蓮子頭令薄取墐土
作熟泥封之如三指大長二寸使蔕頭平重磨處尖銳
泥乾時擲於池中重頭沈下自然周正皮薄易生不時
即出其不磨者皮既堅厚倉卒不能生也種藕法春初
掘藕根節頭著魚池泥中種之當年即有蓮花蓮子可
磨為飯輕身益氣令人彊健藕止渴散血服食之不可
闕者
芡
芡一名雞頭一名雁頭山谷詩云剖蚌煑鴻頭是也葉
大如荷皺而有刺花開向日花下結實故菱寒而芡暖
其莖&KR0034;之嫩者名為&KR0034;人採以為菜茹八月採擘破取
子散著池中自生雞頭作粉食之甚妙河北沿溏濼居
人採之舂去皮搗為粉蒸煠作餅可以代粮龔遂守渤
海勸民秋冬益蓄菱芡盖謂其能充饑也
芰
芰一名菱菱䔖也世俗謂之菱角葉浮水上花開背日
實有二種一種四角一種兩角又有青紫之殊秋則子
黑熟時收取散在池中自生生食性冷煑熟為佳蒸作
粉蜜和食之尤美江淮及山東曝其實以為米可以當
糧猶以橡為資也
百榖譜四
蔬屬
葵
葵說文曰菜也有紫莖白莖二種葉之小者為鴨脚葵
種出少室山中今南北皆有之又一種花有五色者名
曰蜀葵不可食爾雅所謂菺茙葵是也(菺音肩)按葵為百
菜之主備四時之饌本豐而耐旱味甘而無毒供食之
餘可為葅腊枯枿之遺可為榜簇子若根則能療疾咸
無棄材誠蔬茹之上品民生之資助也春宜畦種冬宜
撒種然夏秋皆可種也詩曰七月烹葵此種之早者俗
呼為秋葵遲者為冬葵崔寔曰正月可種葵芥又曰六
月六日種葵中伏以後可種冬葵時有先後為之在人
齊民要術云凡種時必燥曝葵子(子雖經歲不浥然濕種則瘠而不肥)地
不厭良薄即糞之鋤不厭數旱則灌之(春多風旱畦種為上)畦長
兩步廣半之(大則水難均)深掘以熟糞對土勻覆其上厚一
寸許耙耬之令熟足蹋使堅平用水澆潤水盡下子又
以糞土上覆深如其下葵出三葉然後澆之(澆用晨夕日中則止)
凡畦種之物悉如之不復條列旱種者必秋耕十月末
地將凍散子勞之(一畆可子三升)須人足蹋之乃佳(踏則菜肥)正月
末種者亦如之五月初更種(春者既老種以續之兼留取子春者熟不均)於
此時附地剪去春葵冷根上枿生者柔軟亦可食乾之
即中為榜簇掐秋葉必留五六葉(不掐則莖孤留葉則科大)凡掐葵
必露解(諺云觸露不掐葵)八月半剪去(留其歧歧多者則去地一二寸獨莖者半之)
枿生肥嫩至收時高可過膝莖葉皆美窠雖不高菜實
倍多不剪反是此種藝之法也宿根在地春生嫩葉亦
可採食前金人以韮蓼汁併雞肉和食謂之冷羹最為
上饌古詩腰鎌刈葵藿葵之用鎌其来尚矣然莖葉叢
茂時方可刈嫩惟採擷之耳杜詩云刈葵莫放手放手
傷葵根盖傷根則不生矣格物之精尤不可不審昔魯
相公儀休食葵而美拔而棄之盖不與民争利雖然仁
矣而未博也苟上之人教之以種藝之法勿奪其時使
之家種百畦其利自倍是與民共之尚何利之爭哉
芥
芥字從卝從介取其氣之辛辣而有剛介之性故曰芥
古人所謂菜重芥薑者其以是與為種不一葉似菘而
有毛味極辣者青芥也莖葉俱紫為紫芥作虀食之美
又有白芥子粗大於他芥色白如粱米味極辛美宜入
藥利九竅眀耳目通中芥極多心芥之嫩者為芥藍極
脆東坡云芥藍如菌蕈脆美牙頬響芸薹芥不甚香經
冬根不死患腰脚疾者不宜食比他芥不為甚佳齊民
要術云七月半種之地欲糞熟與蕪菁同畆用子一升
既生亦不鋤之十月收蕪菁訖收蜀芥又云種芥子及
蜀芥取子者皆二月好雨澤時種二物性不耐寒經冬
則死故須春種之五月熟而收子今江南農家所種如
種葵法俟成苖必移栽之(早者七月半後種遲者八月半種)厚加培壅
草即鋤之旱即灌之冬芥經春長心(中為醎淡二爼亦任為鹽菜)楊
誠齋詩云蟹眼嫩湯微熟了鵝兒新酒未醒初此言芥
虀之美也如欲收子者即不摘心盖南北寒暖異宜故
種略不同而其用則一夫芥之為物心多而耐久味辣
而性溫可搗取汁以供庖饌尤烈烈可愛足以觧沉酣
消煩滯亦蔬茹中之介然者是宜受辛於虀臼而見媚
於盤飱也可不種哉
芸薹芥子
種同蜀芥每畆用子四升足霜始收味辛不甚香經冬
以草覆之不死至春復可供食性凉破血先患腰脚者
不宜多食然其子入藥功用頗多亦不可闕也
菌子
菌子說文曰蕈也爾雅曰中馗菌率皆朽株濕氣蒸浥
而生中原呼菌為磨菇又為莪又一種謂之天花桑樹
上生者呼為桑莪施之素食最佳雖南北異名而其用
則一今江南山中松下生者名為松滑誠齋云傘不如
笠釘勝笠盖愈嫩愈美風味過於他蕈又有紫蕈白蕈
二種尤佳朱文公詩云誰將紫芝苗種此槎上土便學
商山翁風餐謝肥羜言紫蕈之美也又詩云聞說閬風
苑瓊田産玉芝不收雲露表烹㵸詎相宜此言白蕈之
美也深山中多有之菌之種不一名亦如之野蕈如赤
菰黃耳皆可食然辨之不精多能毒人雖甘無益也不
復具載種菌法四時類要云三月種菌子取爛楮木及
葉於地埋之常以泔澆灌之三兩日即生又法畦中下
爛糞取楮可長六七寸截斷槌碎如種菜法勻布土盖
日澆潤之令長濕隨生隨食可供常饌今山中種香蕈
亦如此法但取向隂地擇其所宜木(楓楮栲等樹)伐倒用斧
碎斫成坎以土覆壓之經年樹朽以蕈碎剉勻布坎内
以蒿葉及土覆之時用泔澆灌越數時則以槌棒擊樹
謂之驚蕈雨雪之餘天氣蒸暖則蕈生矣雖踰年而獲
利利則甚博採訖遺種在内来歲仍發復相地之宜易
歲代種新採趁生煑食香美曝乾則為乾香蕈今深山
窮谷之民以此代耕殆天茁此品以遺其利也
蒜
蒜說文曰葷菜也又曰菜之美者張騫使西域得大蒜
種歸種之今京口有蒜山多出蒜蒜有大小之異大者
曰葫即今大蒜每頭六七瓣收條中子種者一年為獨
蒜再種之則皆六七瓣矣小曰蒜葉似細蔥而澁頭小
如蕎即今山蒜爾雅曰蒿山蒜也二物氣味相似能興
陽伐性故道家者流多忌食之性熱而有小毒氣極葷
然以入臭肉掩臭氣夏月食之觧暑辟瘴氣北方食餅
肉不可無此家有其種多者收一二頃以供歲計今在
在種之齊民要術云宜熟軟地耕三遍八月種至来年
四五月收凡種每半尺地一根鋤治令淨時加糞壅菜
長一尺許漸漸撥開土要見白則本大不爾止益葉耳
或結葉亦佳嫩薹可為蔬又一種澤蒜可以香食吴人
調鼎率多用此根觧葅更勝蔥韮此物易滋蔓隨斸隨
合熟時採之漫散種之按諸菜之葷者惟宜採鮮食之
經日則不美惟蒜雖久而味不變可以資生可以致遠
施之臭腐則化為神竒用之鼎爼則可代醯醬旅途尤
為有功炎風瘴雨之所不能加食餲腊毒之所不能害
此亦食經之上品日用之多助者也其可不廣種之哉
薤
薤爾雅曰鴻薈本出魯山平澤今處處有之葉似韭而
闊本豐而白深本草云雖辛不葷五蔵學道人長餌之
以其能溫中通神安魂魄續筋力爾故杜甫詩曰束比
青芻色圓齊玉筋頭衰年關膈冷味煖併無憂或取其
白芼酒尤佳樂天詩云酥煖薤白酒又内則云切蔥薤
實諸醯以柔之碎錄云豚脂用蔥膏用薤然則酒也醯
也膏也無施不可種法與韭同二三月種凡三四支一
本或七八支(諺云蔥三薤四盖支多則本茂)率一尺一本葉生則鋤(薤性)
(多穢荒即瘦瘠)薤子三月葉青便出之(未青而出者肉未滿令薤瘦)漢渤海
太守龔遂勸農家種薤百本民獲其利到于今稱之又
一種麥原中自生者俗呼為天薤即野薤也葉比家薤
而小味亦辛即爾雅所載葝山薤也亦可供食但不多
有耳夫薤韭屬也支本益茂而功用過之生則氣辛熟
則甘美種之不蠧食之有益故學道者之所資而老人
之所宜食也醫家目之以為菜之珍不亦宜乎
蔥
蔥說文曰葷菜也其色蔥(蔥淺綠色也)故名凡四種山蔥胡
蔥漢蔥凍蔥爾雅曰茖即山蔥宜入藥胡蔥亦然食惟
用漢蔥凍蔥耳(漢蔥木蔥也)漢蔥葉大而香薄冬即葉枯宜
供虀食凍蔥葉細而益香又宜過冬比漢為勝或名大
官蔥陸放翁詩芼羹僣用大官蔥凡種法收蔥子必薄
布隂乾勿令浥欝(蔥性熱浥則不出矣)擬種之地必須春種菉豆
五月掩殺之比至七月耕數遍一畆用子四升炒榖拌
和種之(蔥子性澁不以榖和下不均不炒榖則草穢生)兩耬重耩竅瓠下之以
批契(上撇下屑)繫腰曳之七月納種至四月始鋤鋤遍仍剪
剪與平地(高留則無葉深剪則傷根)剪欲旦起避熱時良地三剪薄
地再剪八月止(不剪則不茂剪過則根跳)八月不止則蔥無袍而損
白十二月盡掃去枯葉枯袍(不去枯袍春葉不茂)二月三月出移
種之收子者别留之又法先以子畦種移栽却作溝壟
糞而壅俱成大蔥皆高尺許白亦如之宿根在地来春
併得作種移栽之昔龔遂治渤海勸農口種蔥一畦非
惟足供烹飪種多亦可資富梁吕僧珍其先販蔥為業
及貴其兄子棄業求官珍不許曰汝等自有常分不可
妄求可速歸蔥肆爾可謂知所本矣按蔥之為物中通
外直本茂而葉香雖八珍之竒五味之異非此莫能達
其美是猶商梅之調鼎吴橙之芼鮮也其可以他菜而
例視之哉
百榖譜五
蔬屬
韭
韭叢生豐本葉青細而長近根處白韭久也圖經云一
種而久故謂之韭圃人種蒔一歲而三四割之其根不
傷至冬培壅之先春而復生信乎一種而久者也(諺云韭者)
(懶人菜以其不須歲種也)詩七月獻羔祭韭周禮醢人其實韭葅記
王制庶人春薦韭以卵庾郎一食二十七種杜詩夜雨
剪春韭樂天詩秋韭花初白皆是物也齊民要術教人
收韭子如蔥子法(若市上買韭子宜試之以銅鐺盛水於火上微煑韭子須臾芽生者好芽)
(不生者是裛欝矣)治畦下水糞覆悉與葵同然畦欲極深(以韭根性)
(上跳故須深也)二月七月種種法以升盞合地為處布子於圍
内(以韭性内生不向外長圍種令科成也)薅令常淨至正月上辛日掃去
畦中陳葉以鐡耙耬起下水加熟糞韭高三寸便剪之
一歲之中不過五剪(每一剪一加糞)收子者一剪即留之若旱
種者但無畦與水耳杷糞則同四時類要云九月收韭
子種韭第一番割棄之主人勿食事類全書韭畦用雞
糞尤佳故本草以韭為草鍾乳凡近城郭園圃之家可
種三十餘畦一月可割兩次所易之物足供家費積而
計之一歲可割十次秋後又可採韭花以供蔬饌之用
謂之長生韭至冬移根蔵於地屋蔭中培以馬糞煖而
即長高可尺許不見風日其葉黃嫩謂之韭黃比常韭
易利數倍北方甚珍之又有就舊畦内冬月以馬糞覆
之於迎陽處隨畦以薥黍籬障之用遮北風至春其芽
早出長可三二寸則割而易之以為嘗新韭城府士庶
之家造為饌食互相邀請以為嘉味剪而復生久而不
乏故謂之長生實蔬菜中易而多利食而溫補貴賤之
家不可闕也
葫荽(按齊民要術及本草俱作胡荽)
葫荽漢張騫自西域得其種莖葉皆細可同邪蒿食及
作羹良幷人呼為香荽即此也本草云味辛溫殺蟲去
毒事類全書云葫荽必用月晦日晚下種齊民要術云
葫荽宜黑輭青沙良地三遍熟耕春種者用秋耕地開
春凍觧地起有潤澤時急接澤種之疎密正好六七月
種先曬燥欲種時布子於堅地一升子與一掬濕土和
之以脚搓子破作兩段(以磚瓦搓之亦得以木礱礱之亦得)於旦暮潤時
以耬耩作壟以手撒子即勞令平菜生二三寸鋤去穊
者供食十月足霜乃收之取子者仍留根間拔令稀(穊即)
(不生)以草覆上(覆者得供生食又不凍)此菜旱種非連雨不生所以
不同春月要求濕麥底地亦得種止須急耕調熟雖名
秋種會在六月連雨生則根彊科大七月種者雨多亦
得雨少則生不盡但根細科小不同耳六月種者若留
冬食則以草覆之得竟冬食其春種小小供食者自可
畦種一如葵法挼子沃水生芽種之(晝用箔盖夜則去之晝不盖熱不生)
(夜不去蟲耬之)凡種菜子難生者皆水沃令芽生無不即生矣
又有一種名石葫荽亦名鵝不食草載在本草止堪入
藥却非此種葫荽其子搗細香而微辛食饌中多作香
料以助其味於蔬菜子葉皆可用生熟皆可食甚有益
於世也
菠薐
菠薐莖微紫葉圓而長下多花闕劉禹錫嘉話錄云菠
薐本西國中種自頗陵國將其子来今呼其名語頗訛
耳農桑輯要云菠薐作畦下種如蘿蔔法春正月二月
皆可種逐旋食用秋社後二十日種於畦内以乾馬糞
培之以避霜雪十月内以水沃之以備冬食又宜以香
油炒食尤美春月出薹嫩而又佳至春暮莖葉老時用
沸湯掠過曬乾以備園枯時食用甚佳實四時可用之
菜也
萵苣
苣數種有苦苣有白苣有紫苣皆可食葉有白毛為白
苣紫色為紫苣苦味為苦苣即野苣也又名褊苣今人
家常食者白苣江外嶺南吳人無白苣但種野苣以供
厨饌生食之所謂萵苣也農桑輯要云萵苣作畦下種
如菠薐法但得生芽先用水浸種一日於濕地上布襯
置子於上以盆碗合之候芽漸出則種春正月二月種
之可為常食秋社前一二日種者霜降後可為醃菜如
欲出種正月二月種之九十日收其莖嫩如指大高可
踰尺去皮蔬食又可糟藏謂之萵笋生食又謂之生菜
四時不可闕者
同蒿
同蒿者葉綠而細莖稍白味甘脆春二月種可為常食
秋社前十日種可為秋菜如欲出種春菜食不盡者可
為子俱是畦種其葉又可湯泡以配茶茗實菜中之有
異味者
人莧
莧亦多種有馬齒莧鼠齒莧及糠莧此野莧也若夫赤
莧白莧紫莧紅莧人莧又有五色莧皆可蔬茹人白二
莧亦可入藥易言莧陸夬夬謂其柔脆也列子言寧生
程程生馬馬生人馬者馬莧馬藍草之類人者人参人
莧之類也農桑輯要云人莧但五月種之園枯則食(今人)
(有三四月種者)如欲出種留食不盡者八月收子本草云不可
以莧菜與鱉同食則生鱉癥試以鱉甲如豆片大者以
莧菜封裹之置於土坑以土盖之一宿盡變成鱉也然
病者頗忌常人食之作蔬作羹皆可用也
藍菜
務本新書云二月畦種苖高剥葉食之剥而復生刀割
則不長加火煮之以水淘浸或炒爁或伴食或包餕饀
或捲餅生食頗有辛味五月園枯此菜獨茂故又曰主
園菜至冬月以草覆其根四月中結子可收作末(比芥末)
根又生葉可食一年陜西多食此菜
莙薘
莙薘作畦下種如蘿蔔法春二月種之夏四月移栽園
枯則食如欲出子留食不盡者地凍時出於暖處收藏
来年春透可栽收種或作蔬或作羹或作菜乾無不可
也
蘭香(香菜附)
齊民要術云蘭香羅勒也(或謂避石勒名故改今名)三月中候棗葉
生乃種蘭香(早種者天寒不生徙費子耳)治畦下水一同葵法及水
散子訖水盡簁熟糞僅得盖子便止(厚則不生弱苖故也)晝日箔
盖夜即去之(晝日不用見日夜須受露氣)生即去箔常令足水六月
連雨拔栽之(搯心栽泥中亦活)作葅及乾者九月收作乾者天
晴時薄地刈取布地曝之乾乃挼取末瓮中盛(枝根懸者裛爛)
(又有雀糞及塵土之患)取子者十月收(自餘雜香菜不列者種法悉與此同)博物志
燒馬蹄羊角成灰春散著濕地羅勒乃生事類全書云
香菜常以洗魚水澆之則香而茂溝泥水米泔亦佳夏
秋採葉可作菜食或切葉以芼諸菜或於素食麫粉之
類皆可覆食以助香味也
荏蓼
爾雅云蘇桂荏(蘇荏類故名桂荏)薔虞蓼(虞蓼澤蓼)本草云荏狀如
蘇白色其子碾之雜米作糜甚肥美下氣補益東人呼
為䔡以其似蘇字但除禾旁故也齊民要術云三月可
種荏蓼崔寔又云正月可種(荏子白者良黃者不美)蓼宜水畦種
荏則隨宜園畔漫擲歲歲自生矣荏子壓取油可以煑
餅(荏油色綠可愛其氣香美煑餅亞於麻油而勝麻子脂膏荏油不可以為澤焦人髮碾為羹臛美於麻子)
(遠矣又可以為燭)為帛煎油彌佳(荏油性淳塗帛勝香油)蓼作葅者長二
寸則剪絹袋盛沉於醬瓮中又長更翦常得嫩者(若待秋子)
(成而落莖死堅硬葉又枯焦)取子者候實成速收之(性易凋零晚則落盡)五月
六月中蓼可以為虀食二菜實菜中之用廣而多益者
芹&KR1767;
芹爾雅曰楚葵也本草曰水斳(音芹)一名水英又曰芹有
两種秋芹取根色白赤芹取莖葉並堪作葅及生菜味
甘杜子美詩所謂香芹碧澗羹是也又有一種馬芹爾
雅曰茭牛蘄註曰似芹可食菜也而葉細銳一名馬芹
與水芹盖同類而異出耳&KR1767;(其禹反一音渠)詩義疏曰苦菜也
青州謂之芑農桑輯要曰江東呼為苦蕒愚按陸士衡
釋芑菜曰莖青白色摘其葉白汁出脆可生食亦可蒸
為茹則是今人所謂石&KR1767;者似苦蕒耳味不苦亦有野
生者謂之苦菜者非齊民要術云芹&KR1767;並收根畦種之
常令足水尤忌潘(孚袁反米汁)泔及鹹水澆之即死性並易
繁茂而甜脆勝野生者白&KR1767;尤宜糞歲可常收陶隠居
曰二三月芹作英時可作葅及熟爚(式灼弋灼二反)食之爾雅
馬芹子入藥用齊民要術云馬芹子可以調蒜薤按古
詩中泮水采芹新田采芑即今之芹&KR1767;是矣昔有野人
食芹而美欲獻之君今以&KR1767;配之其味俱甜脆生熟可
食此二蔬之美誠不可乏者其野生者無種蒔之勞而
供噉食之用尤為可嘉不然何以見詠於詩人哉
甘露子
甘露子蔬屬也苖長四五寸許根如累珠味甘而脆故
名甘露也亦有野甘露凡種宜於園圃近隂地春時種
之用麥糠為糞地宜沾潤為佳至秋乃收生熟皆可食
可用蜜或醬漬之作䜴亦得今詳其功用固蔬中之不
可遺者務本新書曰白地内區種暑月以麥糠盖之承
露滋茂甘露之名豈非由是而得歟然其味之美亦誠
足稱其名矣
農書卷八
