理學類編卷二明張九韶撰
天文(上)
屈子天問天何所沓十二焉分日月安屬列星安陳
朱子曰沓合也此問天與地合會於何所十二辰誰
所分别乎陳列也言日月衆星安所繫屬誰陳列乎
今答之曰天周地外非沓乎地之上也十二云者自
子至亥十二辰也左傳曰日月所會是謂辰註云一
歲日月十二會所會為辰十一月辰在星紀十二月
辰在玄枵之類是也然此特在天之位耳若以地而
言之則南面而立其前後左右亦有四方十二辰之
位焉但在地之位一定不易而在天之象運轉不停
惟天之鶉火加於地之午位乃為地合而得天運之
正耳蓋周天三百六十五度四分度之一周布二十
八宿以著天體而定四方之位以天繞地則一晝一
夜適周一匝而又超一度日月五星亦隨天以繞地
而惟日之行一日一周無餘無欠其餘則各有遲速
之差焉然其懸也固非綴屬而居其運也亦非推挽
而行但當其氣之盛處精神光耀自然發越而又各
有次第耳列子曰天積氣耳日月星辰亦積氣中之
有光耀者張衡曰星也者體生於地精成於天列居
錯峙各有攸屬此言皆得之矣
又問出自湯谷次於蒙汜自明及晦所行幾里朱子
曰湯一作晹次舍也汜水涯也書云宅嵎夷曰暘谷
即湯谷也爾雅云西至日所入為大蒙即蒙汜也此
問一日之間日行幾里乎答之曰暘谷蒙汜固無其
所然日月出水乃升於天及其西下又入于水故其
出入似有處所而所行里數歴家以為周天赤道一
百七萬四千里日一晝夜而一周春秋二分晝夜各
行其半而夏長冬短一進一退又各以其十之一焉
又問夜光何得死則又育厥利維何而顧兔在腹朱
子曰夜光月也死其晦也育生也此問月有何德乃
能死而復生月有何利而顧望之兔常居其腹乎答
曰歴家舊說月朔則去日漸遠故魄死而明生既望
則去日漸近故魄生而明死至晦而朔則又遠日而
明復生所謂死而復育者也此說誤矣若果如此則
未望之前西近東遠而始生之明當在月東既望之
後東近西遠而未死之明却在月西矣安得未望載
魄於西既望終魄於東而遡日以為明乎故惟近世
沈括之說乃為得之括之言曰月本無光猶一銀丸
日耀之乃光耳光之初生日在其傍故光側而所見
纔如鈎日漸遠則斜照而光稍滿大抵如一彈丸以
粉塗其半側視之則粉處如鈎對視之則正圓也近
歲王普又申其說日月生明之夕但見其一鈎至日
月相望而人處其中方得見其全明必有神人能凌
倒景旁日月而往參其間則雖弦晦之時亦得見其
全明而與望夕無異耳以此觀之則知月光常滿但
自人所立處視之有偏有正故見其光有盈有虧非
既死而復生死若顧兔在腹之問則世俗桂樹蟾兔
之傳其惑久矣或者以為日月在天如兩鏡相照而
地居其中四傍皆空水也故月中微黑之處乃鏡中
大地之影略有形似而非真有是物也斯言有理足
破千古之疑矣
又問何闔而晦何開而明角宿未旦曜靈安藏朱子
曰闔閉戶也開闢戶也隂闔而晦陽開而明角宿東
方星旦明也曜靈日也此問何所開闔而為晦明且
東方未明之時日安所藏其精光乎答曰晦明之問
前屢發之其實亦隂陽消息之所為耳陽息而闢則
日出而明隂消而闔則日入而暗又何疑乎角宿固
為東方之宿然隨天運轉不常在東古經之言多假
借也日之所出乃地之東方未旦則固已行於地中
特未出地面之上耳
程子曰日月隂陽之精氣也
程子曰天地日月一也月受日光而日不為之虧然月
之光乃日之光也
問月有定魄而日遠於月月受日光以人所見為有盈
虧然否程子曰日月一也豈有日高於月之理月若
無盈虧何以成歲蓋月一分光則是魄虧一分也
張子曰地純隂凝聚於中天浮陽旋轉於外此天地之
常體也常星不動純繫於天與浮陽運旋而不窮者
也日月五星逆天而行并包乎地者也地在氣中雖
順天左旋其所繫辰象隨之稍遲則反從而右耳間
有緩急不齊者七政之性殊也月隂精反乎陽者也
故其右行最速日為陽精然其質本隂故其右行雖
緩亦不純繫乎天如常星不動金水附日前後進退
而行者其理精深存乎物感可知已填星地類然根
本五行雖其行最緩亦不純繫乎地也火者亦隂質
為陽萃焉然其氣比日而微故其遲倍日惟木乃歲
一盛衰故歲歴一辰辰者日月一交之次有歲之象
也朱子曰正蒙中此一段說日月五星甚密
張子曰天左旋處其中者順之少遲則反右矣朱子
曰横渠說日月順天左旋此說最好又曰天左旋之
說如以大輪在外以小輪載日月在内大輪轉急小
輪轉慢雖都是左轉則有急有慢便覺日月似右轉
了
張子曰地有升降日有脩短地雖凝聚不散之物然二
氣升降其問相從而不已也陽日上地日降而下者
虛也陽日降地日進而上者盈也此一歲寒暑之候
也至於一晝一夜之盈虛升降則以海潮汐驗之為
信然間有小大之差則繫乎日月朔望其精可感
張子曰天體北高而南下地體平著乎其中日近北則
去地遠而出早入遲故晝長日近南則去地近而出
遲入早故晝短
邵子曰日行陽度則盈行隂度則縮賓主之道也月遠
日則明生而遲近日則魄生而疾君臣之義也觀
物張氏曰日自冬至以後行陽度而漸長夏至以後
行隂度而漸短雖以陽臨隂為客之禮亦不敢自肆
也諸歴家說月一日至四日行最疾日夜行十四度餘
五日至八日行次疾日夜行十三度餘自九日至十
九日其行遲日夜行十二度餘二十日至二十三日
行又小疾日夜行十三度餘二十四日至晦行又太
疾日夜行十四度餘以一月均之則日得十三度十
九分度之七也遠日則明生而行遲近日則魄生而
行疾有君臣之義焉
邵子曰陽消則生隂故日下而月西出也隂盛則敵陽
故日朢而月東出也天為父日為子故天左旋日右
行日為夫月為婦故日東出月西生也觀物張氏
曰初三日日將入時月在庚上哉生明見西方八日
為上弦日初入時月在丁上十五日為朢日初入時月
在甲上盛於東方十六日日將出時月在辛上哉死
魄見平旦二十三日為下弦日將出時月在丙上三
十日為晦月與日合在乙上月本無光借日以為光
及其盛也遂與陽敵為人君者可不慎哉天左旋日
右行日東出月西生父子夫婦之道隂陽之義也月
朢亦東出者敵陽也非常道也朱子曰三日第一
節之中月生明之時也盖始受一陽之光昏見於西
方庚地八日第二節之中月上弦之時受二陽之光
昏見於南方丁地十五日第三節之終月既朢之時
全受日光昏見於東方甲地是為乾體十六日第四
節之始也始受下一隂為巽而成魄以平旦沒於西
方辛地二十三日第五節之中復生中一隂為艮而
下弦以平旦沒於南方丙地三十日第六節之終全
變三陽而光盡體伏於東北一月六節既盡而禪於
後月復生震卦云真氏曰震一兌二乾三巽四艮
五坤六每五日為一節朔旦震始用事為日月隂陽
交感之初道家象此以為修養之法此參同契註也
因附於此今按易卦納甲之法其源蓋起於此故
虞翻曰日月懸天成八卦象三日暮震象月出庚八
日兑象月見丁十五日象乾月盈甲壬十六日旦巽
象月退辛二十三日艮象月消丙三十日坤象月滅
乙晦夕朔旦則坎象水流戊日中則離象火就已成
戊戊已土位象見於中
邵子曰日隨天而轉月隨日而行星隨月而見故星法
月月法日日法天
邵子曰月體本黑受日之光而白
或問天道左旋自西如東日月右行則如何朱子曰横
渠說日月皆是左旋蓋天行甚健一日一夜周三百
六十五度四分度之一又進過一度日行速健次於
天一日一夜周三百六十五度四分度之一正恰好
被天進一度則日為退一度二日天進二度則日為
退二度積至三百六十五日四分日之一則天所進
過之度又恰周得本數而日所退之度亦恰退盡本
數遂與天會而成一年是謂一年一周天月行遲一
日一夜於三百六十五度四分度之一行不盡比天
為退了十三度有竒至二十九日半強恰與天相值
正恰好處是謂一月一周天進數為順天而左退數
為逆天而右歴家以進數難算只以退數算之故謂
之右行且云日行遲月行速懼齋陳氏曰天繞地
左旋東出西沒一日一周而少過之日者天之精與
天左旋日適一周以天之過也而為少不及焉天日
進而日日退也日非退也以天之進而見其退耳積
三百六十五日四分日之一而天與日復相遇於初
進初退之地而為一年月行遲常以二十七日千一
十六分日之三百二十七而與天會二十九日九百
四十分日之四百九十九而與日會一月一周天者
以與日會言也其實二十七日有竒而周天又二日
有竒而與日會朱子以為月二十九日有竒而周天
又遂及於日而與日會蓋未詳也
九峯蔡氏曰天體至圓周圍三百六十五度四分度之
一繞地左旋常一日一周而過一度日麗天而少遲
故日行一日亦繞地一周在天為不及一度積三百
六十五日九百四十分日之二百三十五而與天會
是一歲日行之數也月麗天而尤遲一日常不及天
十三度十九分度之七積二十九日九百四十分日
之四百九十九而與日會十二會得全日三百四十
八餘分之積五千九百八十八如日法九百四十而
一得六不盡三百四十八通計得日三百五十四九
百四十分日之三百四十八是一歲月行之數也歲
有十二月月有三十日三百六十者一歲之常數也
故日與天會而多五日九百四十分日之二百三十
五者為氣盈月與日會而少五日九百四十分日之
五百九十二者為朔虛合氣盈朔虛而閏生焉故一
歲閏率則十日九百四十分日之八百二十七三歲
一閏則三十二日九百四十分日之六百一五歲再
閏則五十四日九百四十分日之三百七十五十九
歲七閏則氣朔分齊是為一章也定宇陳氏曰四
分度之一者周天全度外其零度有一度四分中之
一也以對周歲全日外其零日亦有一日四分中之
一分所謂四分日之一也九百四十分為一日其二
百三十五分即四分中之一分九百四十分日之二
百二十五即四分日之一也月一日不及天十三度
有竒是不及日十二度有竒也積二十九日零四百
九十九分而月與日會四百九十九分是六時零三
刻弱也二十九日零六時三刻實為一月十二會得
全日三百四十八乃十二箇二十九日餘分之積以
日法算之其五千六百四十分該六日零者尚有三
百四十八分三百四十八日加六日一歲通得三百
五十四日此一歲小歲之數也十九年閏餘通得二
百單六日須置七閏月所以每十九年或二十年必
氣朔同日者一番也然一歲只有三百五十四日而
經云朞三百有六旬有六日何也此一歲大歲之數
也蓋今年立春到明年立春二十四氣全數並有三
百六十五日零二十五刻二十五刻即四分日之一
以二十五刻當一日舉全數而言故曰三百六旬有
六日也二氣為一月必有三十日零五時二刻始交
然月節氣合二十四氣該三百六十五日零二十五
刻此氣盈之溢數也十一月有六小盡者此朔虛之
虧數也一朔無三十日全非朔虛而何二氣必三十
日零五時二刻非氣盈而何節氣之有餘與小盡之
不足二者並行而不相悖因此有餘不足而置閏於
其間三者參合而交相成兹為萬世不能易之妙法
歟
九峯蔡氏曰日有中道月有九行中道者黃道也北至
東井去極近南至牽牛去極遠東至角西至婁去極
中是也九行者黑道二出黃道北朱道二出黃道南
白道二出黃道西青道二出黃道東并黃道為九行
也日極南至於牽牛則為冬至極北至於東井則為
夏至南北中東至角西至婁則為春秋分月立春春
分從青道立夏夏至從朱道立秋秋分從白道立冬
冬至從黑道所謂日月之行則有冬有夏也月行東
北入於箕則多風月行西南入於畢則多雨所謂月
之從星則以風雨也沈氏曰歴家天有黃道赤道
月有九道此皆強名而已非實有也亦猶天之有三
百六十五度天何嘗有度以日行三百六十五日而
一朞強謂之度以步日月五星行次而已日之所由
謂之黃道南北極之最均處謂之赤道月行黃道之
南謂之朱道黃道之北謂之黑道黃道之東謂之青
道黃道之西謂之白道黃道内外各四并黃道為九
行也日月之行有遲有速難可以一術御也故因其
合散分為數段每段各以一色名之欲以别算位而
已歴家不知其意遂以為實有九道甚可嗤也懼
齋陳氏曰天本無度以與日進退而成其每日之進
退既有常則故一日之進退遂為一度三百六十五
日四分日之一進退一周而周天之度遂為三百六
十五度四分度之一而星辰遠近之相去月與五星
之行皆以其度為度焉今按日之行道不逾寅卯
辰申酉戌之間卯酉相對為赤道去兩極各九十一
度強黃道斜絡於赤道而七曜循環焉日之行半在
赤道之内半在赤道之外冬至黃道在斗出赤道南
二十四度出辰入申日亦出辰入申又漸退而北行
及於春分在奎正黃赤道之交出卯入酉日亦出卯
入酉進而至夏至黃道在井出赤道北二十四度出
寅入戌日亦出寅入戌至秋分在角復當黃赤道之
交出卯入酉日亦出卯入酉而月之行道與日相近
交通而過半在日道之裏半在日道之表其當交處
出入黃道不過六度遇朔則與日會此日月行道之
大率也
或問日是陽如何反行得遲如月朱子曰正是月遲又
問日一日行一度月行十三度有竒如何却是月遲
曰歴家是將他退底度數算天行健故日常少及他
一度月又遲故不及天十三度有竒且如月生於西
一夜一夜漸漸向東便可見月遲
朱子曰明之生時大盡則初二小盡則初三月受日之
光常全人望在下却在側邊了故見其盈虧不同或
云月形如餅非也筆談云月形如彈丸其受光如粉
塗一半月去日近則光露一眉漸遠則光漸大且如
月在午日在酉則是近一遠三謂之弦至日月相望
則去日十矣故謂之望日在西月在東人在下面得
以望見其光之全自十六日生魄之後其光之遠近
如前之弦謂之下弦至晦則月與日相疊月在日下
光盡體伏矣真氏曰月太隂也本有質而無光其
盈虧也以受日光之多少月之朔也始與日合越三
日而明生八日而上弦其光半十五日而望其光滿
此所謂三五而盈也既望而漸虧二十三日而下弦
其虧半三十日而晦其光盡此所謂三五而闕也方
其晦也是謂純隂故魄存而光滅至日月合朔而明
復生焉魯齋鮑氏曰前輩有云日月會於晦朔之
間初一晚最好看起日纔西墜微茫之月亦隨以墜
至初二便相隔微闊初三生明以後相去漸遠直至
十五日月對望則是日行速進而遠至半天月行不
及日而退亦遠半天矣自十六至月晦日行全遠盡
一天月行全不及亦盡一天則日進盡本數月退盡
本數而復相會
朱子曰月受日光其質常圓不曾缺如圓毬只有一面
受日光望夕日在酉月在卯正相對受光為盛天積
氣上面勁只中間空為日月往來地在天中不甚大
四邊空有時月在天中央日在地中央則光從四傍
上受於月其中昏陷便是地影望以後月與日行便
差背向一半相去漸漸遠其受光面不正至朔行又
相遇月與日正繫相合月便純無光月或從上過或
從下過亦不受光又曰月之中有影者蓋天包地外
地形小日在地下則月在天中日光甚大從地四面
衝上其影則地影也地碍日之光所謂山河大地影
是也如星亦受日光凡天地之光皆日光也問人言
月中黑影為地影是否曰前輩有此說理或有之然
非地影乃是地形到去遮了他光耳
草廬吳氏曰天與七政八者皆動今人只將天做硬盤
却以七政之動在天盤上行古來歴家非不知七政
亦左行在順行難算只得將其逆退與天度相直處
算之因此遂謂日月五星逆行也譬如兩船使風皆
趨北其一船行緩者見前船之快但覺自己之船如
倒退南行然其實只是行緩趕前船不著故也今當
以太虛中作一空盤却以八者之行較其遲速天行
最速一日過了太虛空盤一度鎮星之行比天稍遲
於太虛盤中雖略過了些子而不及於天積二十八
箇月則不及天三十度歲星之行比鎮星猶遲其不
及於天積十二箇月與天爭差三十度熒惑之行比
歲星更遲其不及於天積六十日爭差三十度太陽
之行比熒惑又遲但在太虛之盤中一日行一周匝
無餘無欠比天之行一日不及天一度積一月則不
及天三十度太白之行稍遲於太陽但有疾時遲疾
相凖則與太陽同辰星之行又稍遲於太白但有疾
時遲疾相凖則與太白同太隂之行最遲一日所行
比天為差十二三四度其行遲故退數最多今人不
曉以為逆行則謂太隂之行最疾也今次其行之疾
遲天一土二木三火四日五金六水七月八天土木
火其行之速過於日金水月其行之遲又不及日此
其大率也
緣督趙氏曰日月兩曜懸虛運轉本不附著於天各有
所行之道五緯亦然月因日而有晦朔弦望其遲疾
却不因日五星則因日而遲留伏逆近日則疾遠日
則遲遲甚而留留久而退初遲退漸疾退退最疾而
復遲退如初遂止而留留久而順行却從最遲以至
於最疾最疾則與太陽同躔矣又曰若謂七曜不附
天而空轉則右轉者亦皆是左旋留者是一日遶地
一周而與天同過一度行疾者反是遲行遲者反是
疾退者反是疾之甚順行而遲疾皆是一日遶地一
周而以不及天行之數為所行度退行者却是一日
遶地一周而多過天行之數退遲者先天不甚多退
疾則逾多矣
深山董氏曰日月麗乎天宜皆隨天而行也而曰天左
旋日月五星右轉何哉大要天最健而行速日月五
星不相及耳故自地面而觀其運行則皆東升西沒
遶地而左旋自天度而考其次舍則日月五星獨以
漸而東為逆天而右轉蓋由其行不及天而次舍日
以退然舍雖退而行未嘗不進也退雖逆而進未嘗
不順也於天雖逆而右轉於地則未嘗不順而左旋
也
夾漈鄭氏曰日為太陽之精循黃道而行行西陸謂之
春行南陸謂之夏行東陸謂之秋行北陸謂之冬所
以成隂陽寒暑之節月者太隂之精其形圓其質清
日光照之則見其明日光所不照則謂之魄故月望
之日日月相望人居其間盡覩其明故形圓也二弦
之夕日照其側人觀其傍故半魄也晦朔之時日照
其表人在其裏故不見也月行之道斜帶黃道十三
日有竒在黃道表又十三日有竒在黃道裏表裏極
速者去黃道六度二十七日有竒隂陽一終
張衡曰文曜麗乎天其動者有七日月五星是也日者
陽精之宗月者隂精之宗五星五行之精衆星列布
體生於地精成於天列居錯峙各有攸屬在野象物
在朝象官在人象事一居中央謂之北斗四布於方
為二十八宿五緯經次用告禍福
張子曰五緯五行之精氣也今按漢天文志歲星曰
東方春木熒惑曰南方夏火太白曰西方秋金辰星
曰北方冬水填星曰中央季夏土是也
朱子曰緯星隂中之陽經星陽中之隂盖五星皆是地
上木火金水土之氣上結而成却受日光經星却是
陽氣之餘凝結者也受日光但經星則閃爍開闔其
光不定緯星則不然縱有芒角其本體之光亦自不
動細視之可見又曰二十八宿隨天而轉皆有光芒
五星運行而動無光芒
朱子曰五星之色各異觀其色則金木水火土之名可
辨衆星光芒閃爍五星獨不如此
問星辰有形質否朱子曰無只是氣之精英凝聚者或
云如燈光否曰然
朱子曰星有墜地其光燭天而散者有變而為石者
朱子曰夜明多是星月早日欲上未上之際已先爍退
了星月之光然日光猶未上故天欲明時一霎時暗
朱子曰辰天壤也每一辰各有幾度謂如日月宿於角
幾度即所宿處為辰鮑氏曰辰者天之體故曰天
壤亦猶土者地之體也
晉天文志曰衆星浮生虛空之中其行其止皆須氣焉
楊泉曰星者元氣之英也
嚴善思曰山川之精氣上為列星
禮記正義曰月是隂精日為陽精故周髀云日猶火月
猶水火則外光水則含景故月光生於日所照魄生
於日所蔽當日則光盈就日則明盡京房云月與星
辰隂者也有形無光日照之乃有光先師以為日似
彈丸月亦似彈丸日照之則明不照處則暗陽精為
日日分為星故其字日生為星
右論日月星辰西山真氏曰按張子有言日
月星辰之事聖人不言必是顔曾輩皆已理
會得更不須言也以張子之說推之則日月
星辰之事亦學者所當講也愚按先儒之
說天之積氣為辰凡無星處皆是猶地之土
也積氣之中有光耀者為星二十八宿及衆
經星皆是猶地之石也日月五緯乃隂陽五
行之精成象而可見者浮生太虛之中與天
不相繫著各自運行遲速不等天左旋於地
外一晝夜一周匝自地之正午而觀之則其
周匝之處第一日子時至第二日子時微有
爭差蓋周匝而過之觀天者定其闊狹名曰
一度日亦左行晝行地上夜行地下晝夜一
周匝但比天度則不及一度蓋日之行也與
地相直處日日齊同無過不及而天之行也
與地相直處一日過一度二日過二度故歴
家以日之不及天而退一度者為右行一度
蓋以截法取其易算耳月亦左行其行尤遲
於日一晝夜不及天十三度十九分度之七
蓋日行疾於月而退度不及於天一度反若
遲然月行遲於日而退度不及於天十三度
有竒反若速然五星之行亦猶日月其行有
遲速行過於天則為逆行與天等則為留行
不及天則為順遠於日則見近於日則伏
詩小雅十月之交朔日辛卯日有食之亦孔之醜朱
子曰十月以夏正言之建亥之月也交日月交會謂
朔晦之間也一歲凡十二會方會則月光都盡而為
晦已會則月光復蘇而為朔朔後晦前各十五日日
月相對則月光正滿而為望晦朔而日月之合東西
同度南北同道則月揜日而日為之食望而日月之
對同度同道則月亢日而月為之食是皆有常度矣
然王者脩德行政用賢去姦能使陽盛足以勝隂隂
衰不能侵陽則日月之行雖或當食而月常避日故
其遲速高下必有參差而不正相合不正相對者所
以當食而不食也
又曰日月告凶不用其行四國無政不用其良彼月而
食則維其常此日而食于何不臧朱子曰凡日月
之食皆有常度矣而以為不用其仁者月不避日失
其道也然其所以然者則以四國無政不用善人故
也如此則日月之食皆非常矣而以月食為其常日
食為不臧者隂亢陽而不勝猶可言也隂勝陽而揜
之不可言也故春秋日食必書而月食則無紀焉亦
以此爾
春秋隱公三年春王二月己巳日有食之杜氏曰日
行遲一歲一周天月行疾一月一周天一歲凡十二
交會然日月動物雖行度有大量不能不小有盈縮
故有雖交會而不食者有頻交而食者
又桓公三年秋七月壬辰朔日有食之既杜氏曰歴
家之說謂日光以望時遥奪月光故月食日月同會
月掩日故日食食有上下者行有高下日光輪存而
中食者相掩密故月光溢出也既者正相當而相掩
間疏也然聖人不言月食日而以有食為文者闕於
所不見
程子曰日月薄蝕而旋復者不能奪其常也
張子曰日質本隂月質本陽故於朔望之際精魄反交
則光為之食
邵子曰日月之相食數之交也日望月則月食月揜日
則日食猶水火之相克觀物張氏曰日月相對謂
之望日月相會謂之晦日常食於朔月常食於望正
如水火之相克日月一年十二會十二望而有食不
食者交則食不交則不食也所以有交不交者日行
黃道月行九道也亦有交而不食者同道而相避也
朱子曰天有黃道赤道天正如一圓匣赤道是匣子合
縫處在天之中黃道一半在赤道内一半在赤道外
東西兩處與赤道相交度只是將天横分為許多度
數會時是日月在黃道赤道十字路頭相交處撞著
望時是月與日正相向如一箇在子一箇在午皆同
一度謂如月在畢十一度日亦在畢十一度雖同此
一度却南北相向日所以食於朔者月常在下日常
在上既是相會被月在下面遮了日故日食望時月
食固是隂敢與陽敵然歴家又謂之暗虛蓋火日外
影其中實暗到望時恰當著其中暗處故月食
或問月食如何朱子曰至明中有暗虛其暗至微望之
時月與之正對無分毫相差月為暗虛所射故食雖
是陽勝隂畢竟不好若隂有退避之意則不相敵而
不食矣夾漈鄭氏曰張衡云對日之衝其大如日
日光不照謂之暗虛暗虛逢月則月食值星則星亡
今歴家月望行黃道則值暗虛矣值暗虛有表裏深
淺故食有南北多少緣督趙氏曰日體對衝之處
往古名曰暗虛似乎日之像景月體因之而失明故
云暗日非有像影強立其名故云虛言其非實有也
暗虛緣日而有故其圓徑與日相等
廖子晦問曰月之行其道各異然每月合朔不知何以
同度而會於所會之辰又有或食或不食悉未能曉
向承指諭其行或高而出黃道之上或低而出黃道
之下或相近而偪或差遠而不相值則皆不食如何
朱子曰日之南北雖不同然皆隨黃道耳月道雖不
同然亦常隨黃道而出其傍耳其合朔時日月同在
一度其望日則日月極遠而相對其上下弦則日月
近一而遠三故合朔之時日月之東西雖同在一度
而月道之南北或差遠於日則不食或南北雖亦相
近而日在内月在外則亦不食此正如一人秉燭一
人執扇相交而過一人自内觀之其兩人相去差遠
則雖扇在内燭在外而扇不能掩燭或秉燭在内而
執扇在外則雖近而扇亦不能掩燭以此推之可見
又曰魄加日之上則日食在日之後則不食謂之晦
朔則日月相並
容齊洪氏曰歴家論日月食自漢太初以來始定日食
不在朔則在晦否則二日然甚少月食則有十四十
五十六之差蓋置望參錯也天體有二交道曰交初
曰交中交初者星家以為羅㬋交中者計都也隱暗
不可見於是為入交法求之然不過能求朔望耳若
餘日入交則書所不載
緣督趙氏曰世人觀望日體見為月體所障故云日食
然日體未嘗有損所謂食者強名而已日道與月道
相交處有二若正會於交則月體障盡日體謂之食
既然日月之行遲速不同須臾則兩輪參差而生光
矣若不正會於交但在交之前後而度相近者亦見
其食兩輪雖相犯所食却不既近於正交者食分多
遠於正交者食分少兩朔之間日月對躔而望平分
黃道之半黃道有二交若不當二交前後而望則不
食望在二交前後者其月必食或食既或不既食分
之數當以距交遠近而推之
右論日月之食愚按日月五星之與天體
相值也由北而南而從分之謂之度由東指
西而横截之謂之道月之行也二十九日半
有竒而與日同度是為朔十四日九時有竒
而與日對是為望合朔之時從雖同度横不
同道若横亦同道則月掩日而日為之食對
望之時從雖同度横不對道若横亦對道則
日射月而月為之食其食之分數則由同道
對道所交之多少也又按左傳註月體無光
待日照而光生半照即為弦全照乃成望交
在望前朔則日食望則月食交在望後望則
月食後月朔則日食交正在朔則日食既前
後望不食交正在望則月食既前後朔不食
大率一百十三日有餘而道始一交非交則
不相侵犯故朔望不常有食
理學類編卷二
