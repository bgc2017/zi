革象新書卷四元趙友欽撰
蓋天舛理渾儀制度
經星定躔横度去極
占景知交偏遠準則
蓋天舛理
渾天論謂天如鷄子地如中黃大地在天體之内天之
兩極如門樞輪輻天旋一晝夜而周兩極不離元所是
故日出地則曉日没地則昏蓋天論則不然謂天形如
蓋北極如蓋之頂正當天最高處四海外則比蓋之圍
簷其蓋平旋一晝夜而周蓋頂不離元所上天下地地
下無天亦無南極日常在天未始出没但去此度遠則
此夜而彼晝去彼度遠則此晝而彼夜為其天遠則似
乎較低也南地日午則為北地夜半西地天初曉東地
天初昏四方之更互皆然釋典所謂日遶須彌山而晝
夜互者助蓋天之說也蓋天之說以天愈低而愈遠今北
斗近南則高而小近北則低而大由是觀之北極之北
天雖愈低郤與中國相近如此則蓋天之謬明矣夏晝
長而夜短太陽在地下時少故井水冷冬晝短而夜長
太陽在地下多故井水温是亦可一見渾天之有理又
以蓋天而論近日之星常隠遠日之星當常見隠見平
分周天之半既然如是北斗之柄與夏至太陽相近緣
何徹夜耿耿夏至太陽躔東井其婁胃張翼諸㝛既在
半周天内緣何晨昏猶見於東西夫日出二刻半而天
先曉日没後二刻半而天方昏夏至太陽近北極子時
望北天自當如天之將曉否則豈非蓋天謬邪然太陽
出没各與地域相近遠晨昏之遲早想必不同假若日
常在天恐衆星亦距日遠近而隠既止係乎地域之晝夜
則未可以盡信也(案周髀云笠以寫天又云天象蓋笠地法覆槃又云天如倚蓋皆就人所)
(見渾圃之半言之故狀如車蓋如笠合下半則亦渾圓也渾天圖星象於渾圓外面人如在天外觀天蓋天圖)
(星象於半圓内面人仍是在天内觀天與仰瞻於天不殊既圖之於内不得不剖渾圓為二也其云晝夜異處)
(如四時相反東方日中西方夜半西方日中東方夜半是地之東西如循環也云北極左右物有朝生暮穫趙)
(君卿註云北極之下從春分至秋分為晝從秋分至春分為夜是其地平與赤道適齊日過赤道而北其方日)
(出地平日過赤道而南其方日入地平也蓋天之學不特知天體渾圓併知地體亦渾圓可謂測驗至精至密)
(漢以來言渾天者不逮也此所引蓋天之說乃後人附會之妄強加之蓋天以便於攻之其亦誣矣)
渾儀制度
古者有渾天儀又有所謂蓋天宣夜蓋天不可憑信宣
夜失其所傳渾天之儀有三一曰六合儀二曰三辰儀
三曰四遊儀共為一器所謂六合儀者平置一黑環準
為地平列十二辰及八干四隅於其上又置黑雙環竝
結於地平之子午半在地上半在地下比為天脊於其
側刻為周天去極之緯度從地平子位而上三十六度
夾一小板於黑雙環之間板中通一圓竅比為北極又
從地平午位而下三十六度亦夾一小板作為圓竅比
為南極則置赤單環比為赤道於上刻周天之經度結
於地平卯酉其赤環最高處結於北極之南九十一度
初天頂之南三十六度也四環總六合儀此如天地之
定位赤環雖刻周天之經度實非周天之經度乃周地
之經三百六十餘度也黑環雖刻周天去極之度亦止
是周地之緯度三百六十有餘也蓋為六合儀不以運
轉天體郤左旋故云周地而不云周天也所謂三辰儀
者亦置黑雙環與六合儀之雙環同但圍徑較小所刻
才是周天去極之度不可言周地度矣所以然者此雙
環之北板竅與六合儀之北板竅相通共貫一圓軸南
板亦然軸既圓則此雙環可以運轉轉於六合儀内轉
非定體故云此是周天去極度亦置赤單環如六合儀
者附結於雙動環之上去極九十一度乃是卯酉兩月
太陽所過之躔赤環所刻周天赤道之度可以随雙環
而運轉之别置黃單環附結於赤環之卯酉㝛度仍刻
周天黃道度數恐黃赤兩環動搖不穏又作白環佐輔
之使無傾欹之患其白環於天郤無所比此五環總為
三辰儀所謂四遊儀者亦置黑雙環與三辰儀之雙環
同但圍徑較小於上亦刻周天去極度其北極竅與在
外二板竅通一軸南板亦然此雙環之内各置一直幹
名曰直距似乎圓扇之脊與兩極相比數均上下俱一
外軸量兩距之長去其當半處作一圓竅别置一圓板
之心穿定八尺衡管圓板兩傍聯為圓軸横距於直距
之兩竅軸圓可轉則衡管可以南北低昂而窺天又隨
此雙環而運轉東西則無往而不可窺望故曰四遊儀
窺管長八尺故四遊之環徑八尺在外者以次而略寬
若測望各宿星躔則於三辰環上知有幾度中外天官
亦知分隸在各宿幾度分隸在去極幾度又於南軸之
外接連一長木以此長木貫定水輪引水運之則南軸
因此而轉使其一晝夜而周又可比天體之遶地一周
也於三辰儀上布列珠玉比為星象即古者璿璣玉衡
之遺製也(案璿璣本作璇機周髀有正北極及北極璇機之名有七衡六間冬至日在外衡夏至在)
(内衡春秋分在中衡之規法正北極即赤道極為左旋之樞北極璇機即黃道極為右旋之樞中衡即赤道餘)
(六衡悉準之是為十二中氣日隨天而左之規法以七衡均分黃道界之為十二黃道斜而七衡與赤道平列)
(此虞夏商周相傳之舊至秦而失其傳漢人草創渾天儀設窺管謂之衡後儒援漢製以當古璇機玉衡於其)
(本法益莫之或考矣)
經星定躔
古者逐夜測騐中星遂知黃道各㝛度數又以渾儀比較而
後定但所謂赤道分經之度郤是於渾儀上以黃道推
之赤道度數已定復以赤道推變逐年黃道度數如是
算之如恐反覆不順今當言之夫赤道距兩極之數南
北不殊且十二次度均必然萬古不易黃道則半偏南
而半偏北各次宿度多少不等又因日躔歲差逐年改
異理宜先測赤道以分天體郤以赤道推變黃道之度
古者雖以赤道推變黃道其赤道郤是先憑黃道而測
今欲先測赤道但地平不當天半地上天多地下天少
世人與天之高處相遠四傍之低天則相近天高處望
度差於密天低處望度差於疎渾儀不可以測今别作
一術測之於地中置立壺箭刻漏雖依舊製但用水遲
速不同木箭之刻畫亦異箭分一百四十六畫半一晝
夜之間其箭浮沉各五十次如是則一日不云百刻乃
云百箭蓋以一日分為百箭之久每日天體繞地一周
則是運行三百六十六度餘四之一天運一度則箭之
浮沉移四十畫百箭總計一萬四千六百五十畫乃天體
遶地一周之數也此壺漏不常用但以推測經星度數
然一晝夜之間換水五十次恐有參差則時刻與天先
後當就一所置立壺漏四所制度相同庶幾可以互相
是正壺漏在於屋内别於簷外置一木架四柱而中空
不拘大小高低内容一人坐立架上平放長木兩條其
長與架相稱高五寸許闊二寸許各鑿水溝試令平正
兩木之間留一長罅其闊不及半寸約三四分首尾廣
狹均停直指子午中向所謂中向者正午表景最短則
憑其指南候昏見時人於架内窺測其眼須當低罅一
尺有餘否則所望不定若於長木之上以板加之令高
則不必低罅一尺矣然亦當用兩人以兩架測之庶幾
可以彼此參較觀象者候視各㝛若距星來當罅中隨
即聲說看箭者言其箭畫數目秉筆者記之然箭畫以
五色間雜庶幾便於夜觀其餘中外天官亦當如此推
測須當再驗三四夜以審訂焉且測半周天其餘候過
半年而推測(案此及後篇皆泥於地上天多地下天少之謬說於測驗極疎)
横度去極
渾儀不可測經度亦不可測横度今既别立測經度法
亦當别立測横度法其法不拘四時不用壺漏亦不用
經度之架别置一架以測之但須地中測驗方得其正
先於露地鑿為方穴正向子午傍挾卯酉以四柱木架
置於穴中高出地平數寸許方廣稱穴架内可容人坐
立尺寸不拘其穴口之南樹一長木與架相遠丈餘高
七尺許其架之作十字之交但十字之木不向子午卯
酉乃斜指四維而各構於柱正交之心樹立一表約高
六尺作竅於表首可通琴線不須寬廣但令線無澀滯
其竅向南之下二尺許别鑿一方竅將平木一條於穴
内毋令突露竅北其平木約厚二寸許闊四寸許長出
竅南一丈穩附於架南所樹之木平木正指子午之中
上鑿水溝以試平正於平木左邊均畫九十一度有竒
乃周天四分之一以一寸準為一度又於平木之上一
寸許再構平木一條與在下之平木不異但在上之畫
處作通竅可容鐵箸在下者之畫處止作淺竅以承鐵
箸鐵箸長二尺許箸首大竅似乎大針之狀插在平木
最南之畫竅箸竅繫以琴線穿從表竅過北有窺筒約
長五尺以上首尾各有一環下環在筒尾之上側數寸
許係於表根上環繫於琴線窺筒直倚表北琴線長短
稱之蓋線短則繫筒不及線長則窺筒偏斜窺筒端直
則筒下可以直窺嵩高一人在架外地上而漸移鐵箸
箸移畫竅而北窺筒之首漸移然恐東西搖曳不定當
釘兩木於表側以夾之鐵箸逐畫北移則可以測衆星
所在之度測者聲說屋下之人書記之若筒平至地筒
孔低在表根十字交下則可測際地之度矣須先測北
極不動處定在平木為準的之所其餘中外天官須於
筒内觀其偏正遠近當從最南度測起漸移九十一度
以至最北星象漸轉復可如前測之測望至曉則最低
之度升至最高天高處度差密天低處度差疎如此則
平木之南畫當密北畫當疎平木左邊先畫均度不可
移改當考南密北疎之數别於右邊分畫疎密之度亦
是周天四分之一但地平不當天半地上天多嵩高至
北望地際恐不止九十一度而已當先測赤道經度考
其地平上下隱顯幾何也東出西没之間不止半周度
數則南地緯度亦當增矣增於測度之平木亦度其漸
疎而畫焉須當兩人用兩架測望庶幾可以彼此參較
仍作三四夜審訂之審訂已定移架指北而測南木亦
移樹於表北與測北不殊但不用均畫之度止須以較
定疎密之度測之南北俱已測定則其畫數合得半周
天度然恐有餘數是地上天多也然止可測半周天當
俟半年而再測此術係穴地置架若於平地置架亦可
測之但穴地置架則架上之表低而似短平地置架則
架上之表高而似長架上之表既高過所樹之木不可
不減則低而相稱否則不然窺筒亦當減短所以平地
亦可測者蓋望遠之差不差於移步但差於改向且如
夜行所戴之星移步於四郊以望所見並同皆因上仰
而望向不改也雖不移步但轉其目所見異矣故知異
同在於改向不在於移步架上穴而就平地或遷置於
東西南北似乎移步窺筒斜轉横直是為改向茲欲明
其移步改向之理故先言穴地而復不用之原夫地面
高低不齊豈能準則而一之穴於高處無異於平地而
低徒然穿鑿何况目齊地平微有所障便難盡視不若
置架於平地但移架而免移所樹之木也
占景知交
於地中置立一表約高四丈表首置圓物狀如燈毬亦
可竹篾為之而用紙糊但不可透明須令塞實亦不可
小小則景淡大郤不妨表下四傍平地以石灰塗之令
白以黑畫方眼若棋枰然一眼方一寸其畫縱横正向
子午卯酉然必須廣遠塗畫之使早晚其景皆在其上
或不用石灰但將白紙糊簟而畫著地砌釘平妥以代
之於是推測四時日景又測九道月景於棋枰上考究
東西南北遲疾之差則可推日月兩景相犯求其日食
分數并求虧圓時刻起復方位八方偏地亦當如此測
景比較地中之差但可推測日食蓋日食關係仰望參差所
以此景可測若夫月食止須步日度相對不可以兩景
相犯而推之
偏遠準則
地中之子午卯酉四嚮既正則輪盤可正二十四嚮矣
然八方之地各有偏嚮何以言之蓋因測地中而知之
春分前二日秋分後二日此兩日之卯酉時太陽在地
盤卯酉正位假若地偏南北者則卯酉表景不相直以正
卯之景定輪盤則不對正酉以正酉之景定輪盤則不
對正卯北極是地盤正子之位日中太陽是地盤正午之
位假若地偏東西者則子午兩嚮不相直以正午之景
定輪盤則不對正子以正子之嚮定輪盤則不對正午
若偏地而欲取正四嚮以分輪盤則二十四嚮疎密不
均首尾不對矣要當各立偏嚮其偏卯偏酉雖不能端
指正卯正酉然所移之數卯酉皆均不於正卯移多而
正酉移少不於正卯移少而正酉移多子午之偏正亦
然但地偏南北而不偏東西者子午二嚮無改異自然
是卯酉均移地偏東西而不偏南北者卯酉二嚮無改
異自然是子午均移若地在四隅不在四正而四嚮偏
者必合均移未有準則蓋午偏而傍又偏則四嚮皆偏
矣何所取正而均移哉愚今思索因得偏定卯酉之方權
置平木一條約長三尺闊五寸厚三寸東端之内五寸
許樹構短木高二尺西端之内五寸許樹構短木高一
尺短木之首俱作圓竅以窺筒貫於其中須令穩而不
動名曰筒架别置一圓案如輪盤然徑廣約三尺不分
二十四嚮周圍三百六十輻輻輳於中不滿周天全度
者蓋約數也置筒架於案上其長短相同使窺筒西竅
齊於人目案足高低稱之當昏見時窺望東方之星於
筒内將筒架於圓輻漸遷記各星所嚮圓輻繩墨亦記
其在筒内高低偏正與夫窺見之時漏刻畫數俟已測
之星曉落西方移轉架筒亦於圓輻漸遷而窺望但有
一星之兩嚮相直其窺見之時刻又且昏曉兩數距夜
半皆均距午亦然以此星繩墨為東西之嚮假作偏卯
偏酉準繩猶未得偏卯偏酉之真故曰假所以然者蓋
為天遠則似較低地東者西望偏酉差南地西者東望
偏卯差南欲求其眞且以假準繩為則置一木架如地
中所測經度者其兩木所開長罅直指偏卯酉之假準
繩測望天脊之緯度所謂天脊者自地平子際上至北
極自北極上至嵩高自嵩高南至地平午際比如一環
之半周名曰天脊平分東西於正中皆是定體午位凡
緯度北距於極者至天脊而最高最南兩傍低於天脊
漸漸斜倚於北未至天脊而少偏於東尚自帶北而低
已過天脊而少偏於西又復指北而低此以一緯度論
也若於卯酉長罅之内仰觀則見緯度不一惟有天脊
緯度與北極最近天脊兩傍東西之緯度在罅内者距
天脊愈偏則距北極愈遠倘若長罅得偏卯酉之眞者
脊傍所偏度均假若罅卯差北而罅酉差南其脊西之
罅度相距北極較遠脊東之緯度相距北極卻近罅卯
差南而罅酉差北者反是其緯度距北極之數已測中
外天官為準而定即制器所測横度是也若取其偏卯
偏酉之眞須移長罅而改準繩若移定而脊傍均偏者
是得偏卯偏酉之眞矣雖然若是不立假準繩而便約
量測天脊亦可求之其偏卯偏酉移對於正辰正申者
有之移對於正寅正戌者有之偏子偏午移對於正丑
正巳者有之移對於正亥正未者有之其偏地二十四
嚮既定若求地偏東西之數則置刻漏準取昏曉折中
取為夜半置測經度之木架罅指偏午於此夜半仰望
中星以較地中夜半中星則知地偏東西之度數又從
罅内候視地中夜半之中星以其偏地此時漏刻比較
地中夜半漏刻此又是以時刻求東西之偏數也若求
地偏南北之數但論罅内所見天脊緯度取其距北極
之數計之此術固可準矣求地中之術亦可用以相參
先定所偏子午卯酉繩墨卻就春分前二日或秋分後
二日太陽正當赤道時分於辰申中刻視表景而畫於
地但不用偏地刻漏之辰申須當以偏地刻漏較取地中
之辰申正時然後將其辰申表景與所偏繩墨相較若
偏子午之繩墨近辰景而遠申景者其地偏東近申景
而遠辰景者其地偏西若偏卯酉之繩墨近申景而遠
辰景者其地偏東近辰景而遠申景者其地偏西量其
所偏遠近則是地偏東西之數用辰申景而不用卯酉
景者蓋偏地而求地中卯酉兩時恐太陽出没有遲早
之不同或二景一有一無故用辰申也望北極而畫定
正子之嚮以較偏子繩墨遠近亦是地偏東西之數用
偏地刻漏較取地中午時於偏地中候得地中午時之
正畫其表景於地以定正午之嚮較其偏午繩墨遠近
亦是地偏東西之數將取嚮正子正午之畫與所偏繩
墨相較若偏卯酉之繩墨近正子之嚮畫遠正午之嚮
畫者其地偏北近正午之嚮畫遠正子之嚮畫者其地
偏南若偏子午之繩墨近正午之嚮畫遠正子之嚮畫
者其地偏北近正子之嚮畫遠正午之嚮畫者其地偏南
量其所偏遠近則是地偏南北之數地中所戴是嵩高
偏地各有偏戴之處於偏戴之下直望在上緯度則得
所戴偏距北極之數(案天頂地平随人所居而異皆以北極為正北日之随天而左一準)
(赤道而宗北極故随地可為規識景以正其東西南北蓋不論偏南偏北及偏東偏西而皆有子午卯酉之正)
(也環地之周上應天度本無定中惟以一方為中因名其南北東西為偏則南北相差測北極出地高下知之)
(東西相差較其月食之時刻早晚知之此篇徒憑胷臆附會於測驗之理茫然無足取也)此術但憑
天象推測然世間有所謂指南針若置偏地其所指者
正午歟抑偏午歟若在偏地果指偏午則二十四嚮随
偏午而定亦可用以測天若指正午則偏地難指正嚮
午雖正午而子非正子首尾不對一嚮既差則二十四
向皆差是不可以不辨也偏不嚮正之理已於篇首詳
說不復贅辭
