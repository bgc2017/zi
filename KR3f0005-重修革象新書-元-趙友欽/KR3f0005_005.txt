革象新書卷五元趙友欽撰
小罅光景句股測天
乾象周髀
小罅光景
室有小罅雖不皆圓而罅景所射未有不圓及至日食
則罅景亦如所食分數罅雖寬窄不同景郤周徑相等
但寬者濃而窄者淡若以物障其所射之處迎奪此景
於所障物上則此景較狹而加濃予始未悟其理因熟
思之凡大罅有景必隨其罅之方圓長短尖斜而不别
乃因罅大而可容日月之體也若罅小則不足容日月
之體是以隨日月之形而皆圓及其缺則皆缺罅漸窄
則景漸淡景漸遠則周徑漸廣而愈加淡大罅之景漸
遠亦漸廣然不減其濃此則濃淡之别也假於兩間樓
下各穿圓穽於當中徑皆四尺餘右穽深四尺左穽深
八尺置卓案於左穽内案高四尺如此則雖深八尺只
如右穽之淺作兩圓板徑廣四尺俱以蠟燭千餘枝密
插於上放置穽内而燃之比其形於日月更作兩圓板
徑廣五尺覆於穽口地上板心各開方竅所以方其竅
者表其竅小而景必圓也左竅方廣寸許右竅方廣寸
半許所以一寬一窄者表其寬者濃而窄者淡也於是
觀其樓板之下有二圓景周徑所較甚不多郤有一濃
一淡之殊詳察其理千燭自有千景其景皆隨小竅點
點而方燭在穽心者方景直射在樓板之中燭在南邊
者方景斜射在樓板之北燭在北邊者方景斜射在樓
板之南至若東西亦然其四旁之景斜射而不直者緣
四旁直上之光障礙而不得出從旁達中之光惟有斜
穿出竅而已穽内既已斜穿竅外止得偏射偏中之景
千數交錯周遍疉砌則總成一景而圓所以有濃淡之
殊者蓋兩處皆千景疉砌圓徑若無廣狹之分但見其
竅寬者所容之光較多乃千景皆廣而疉砌稠厚所以
濃竅窄者所容之光較少乃千景皆狹而疉砌稀薄所
以淡於是向右穽東邊減郤五百燭觀其右間樓板之
景缺其半於西乃小景隨日月虧食之理也又滅左穽
之燭但明二三十枝䟱密得所觀其樓板之景雖是周
圓布置各自點點為方不相黏附而愈淡矣又皆滅而
但明一燭則只有一景而方緣為竅小而光形尤小竅
内可以盡容其光郤為大景隨空罅之象矣若依舊皆
燃左穽之燭則左景復圓别將廣大之板二片各懸於
樓板之下較低數尺以障樓板而迎奪其景此景較於
樓板者斂狹而加濃所以迎奪其景者表其景近則狹
而濃遠則廣而淡也燭光斜射愈遠則所至愈偏則距
中之數愈多圍旁皆斜射所以愈偏則周徑愈廣景之
周徑雖廣燭之光熖不增如是則千景展開而重疉者
薄所以愈廣則愈淡亦如水多則味減也然其板不可
側高偏低否則景不正圓而長於是去其所懸之板舉
其左穽連板之燭徹去穽内卓案復燃連板之燭置於
穽㡳而揜之竅既遠於燭景則斂而狹所以歛狹者蓋
是竅與燭相遠則斜射之光斂而稍直光皆斂直則景
不得不狹景狹則色當濃燭遠則光必薄是以難於加
濃也先論景距竅之遠近此復論燭距竅之遠近景之
遠近在竅外燭之遠近在竅内凡景近竅者狹景遠竅
者廣燭遠竅者景亦狹燭近竅者景亦廣景廣則淡景
狹則濃燭雖近而光衰者景亦淡燭雖遠而光盛者景
亦濃由是察之燭也光也竅也景也四者消長勝負皆
所當論者也於是徹去所覆兩穽之板别作圓板二片
徑廣尺餘右片開方竅方廣四寸左片開尖竅三曲皆
廣五寸餘各以索懸於樓板之下令其可以漸高漸低
所以漸高漸低者表其景之遠廣而近狹也仰觀樓板
之景左尖右方俯視燭光之形左全右半此則大景隨
空之象各自方尖不隨燭光而圓缺也然穽大而板竅
仍小今喻以為大罅者蓋穽於板竅較遠遠則雖大猶
小竅於樓板較近近則雖小猶大方尖竅内可以盡容
燭光之形也原尖小竅之千景似乎魚鱗相依周遍布
置大罅之景千數比於沓紙重疉不散張張無參差由
此觀之大則總是一穽之景似無千燭之分小則不覩
一穽之全碎砌千燭之景是故小景隨光之形大景隨
空之象斷乎無可疑者
句股測天
句股之術可以測天然高深廣遠難於推步籌策今
姑以淺近喻之塔高十丈未知其數於塔之正東立一
木表於表東席地而卧以眼西望塔頂望見塔頂雖高
只與表末相齊於是自塔心量至表根為數五丈又自
表根量至測望之眼為數一丈二尺五寸再立後表於
前表正東從後表正東如前望之見塔頂亦與後表之
末相齊量得兩表相遠三丈自後表之根東至測望之
眼為數二丈先量得兩表皆高二丈有餘從表首下至
與眼平只高二丈亦可以算術求其塔高兩表相遠三
丈名曰表間前目距前表一丈二尺五寸名曰前景後
目距後表二丈名曰後景前後兩景相多七尺五寸名
曰景差所以名為景者蓋是將燈置於塔頂假若兩表
有景長短必齊於眼望之處故以名其數也先以心度
云移表三丈而景差七尺五寸即是其表每移一丈景
差二尺五寸若移前表過西一丈景必減作一丈且移
過西四丈景必減盡無餘是猶表直於戴日之下則無
景也如此則知塔心與前表相遠五丈以後表名為小
股後景名為小句句者矩之短處也股即木匠之曲尺
以塔心距前表之五丈通併表間三丈則知塔心距後
表八丈更加後景二丈共計十丈名為大句塔頂高數
名為大股以小勾股作大勾股之則例既然小句二丈
而小股二丈則知大句十丈大股必十丈矣若不用後
表後景為小勾股而求塔高前表前景亦可用也以前
表二丈為小股前景一丈二尺五寸為小句前景一丈
二尺五寸通前表距塔心之數五丈共六丈二尺五寸
為大勾塔高之數為大股以小句股為大句股之則例
計小句之數每一丈為小股一丈六尺今大句六丈二
尺五寸大股必十丈矣若或顯言塔遠之數五丈止立
一表以測塔高者如前名作小句股郤以大句求大股
而為塔高此一表之術乃先知塔遠而止求塔高若前
兩表之術則皆未知所以先求塔遠而郤憑塔遠以求
塔高也既可將遠求高亦可將高求遠今以畫圖言之
畫一棋枰縱横各十寸每眼比一丈總為百眼如此則
縱横各有十一畫邊西第一直畫塗紅喻為塔高十丈
邊東第三直畫偏低塗青喻為後表二丈當中直畫偏
低塗黃喻為前表二丈於後表之東横底塗青喻為後
景二丈景末作一圈喻為後目於前表之東横底塗黃
喻為前景一丈二尺五寸景末作一圈喻為前目從前
目斜畫一線向西而高至塔頂名為前大弦後目亦如
前畫為後大弦此兩條弦非實有物乃眼繩也謂之弦
者蓋矩曲略似乎弓兩端斜距之數則似弓弰安弦兩
表之末必與斜弦相湊可比兩表之末俱與塔頂相齊
以圖視之眼繩兩條合尖於塔頂漸低則漸開至地平
而開廣三丈七尺五寸表末只開廣三丈如此則是斂窄
七尺五寸計高一表之數二丈以心度云眼繩於地平
開廣三丈七尺五寸若將斂窄盡絶則至塔頂而高五
表之數每表高二丈則知塔高十丈矣十丈為股用之
求大句者則亦以小句股為則例而求之後表小股二
丈而小句亦二丈如此則大股十丈可知大句必十丈
矣大句即是塔遠後目之數前表小股二丈而小句一
丈二尺五寸乃是每股一丈句至六尺二寸五分今大
股十丈可知大句必六丈二尺五寸矣此大句即是塔
遠前目之數先已知大股而止求大句者不須兩表之
小句股但用一表之小句股為則例而求之乃先知塔
高而止求塔遠也大句大股已得其數亦可求大弦乃
眼繩之斜長即人目距塔頂之斜遠也欲求其數不可
不明其乘除開方所謂乘者七其八得五十六名曰七
乘八或八其七得五十六名曰八乘七若十二與三十
相乘則得三百六十所謂自乘者三其三為九或十其
十為百或百其百為萬或十九自乘十九則為三百六
十一凡自乘之數名曰幂幂是覆物之巾方而有眼數
自乘之數必方故名為幂所謂除者七除其五十六各
得八乃置五十六如七而一則為八也或八除其五十
六各得七乃置五十六如八而一則為七也或十二除
其三百六十而得三十謂之如十二而一或三十除其
三百六十而得十二謂之如三十而一或三除其九而
得三或十除其百而得十或百除其萬而得百皆曰除
也所謂開方者九而開方而得三或百而開方得十或
萬而開方得百或三百六十一而開方縱横皆得十九
是謂開方也凡已乘之數除則復元已除之數乘則復
元今求眼繩斜長之數當用句股求弦之術其術曰句
自乘名句幂股自乘名股幂兩幂相併為弦幂開為平
方即得其弦凡以丈尺求者宜改為寸數以算之今以
後表所測大句十丈準為大句一千寸其一千寸共乘
得一百萬寸名曰句幂大股數同名為股幂相併得二
百萬寸名為弦幂開為平方得後大弦乃一千四百一
十四寸有竒是後表之眼繩長一十四丈一尺四寸有
餘也以前表求前弦者倣之後弦之幂二百萬寸而開
方譬似方磚二百萬片砌於方臺之上東西南北縱横
數之皆廣一千四百一十四片尚有方磚六百四片若
欲用盡無餘則碎之而砌作大方餘數此術以塔心喻
戴日之下以塔頂喻日之高以燈影喻日景喻月景亦
然衆星無景則人以目就地望而準之測得三辰之高
則可知日月不附著於天而懸虛運轉若五緯較遠於
經星則是五緯亦懸虛而不附著設或五緯與經星之
高遠相齊則是五緯如磨蟻而右旋矣塔之為物高數
不多兩表相距三丈亦可以測若夫三辰之高必須兩
表相距數百里否則不覺其景差里之為數長三百步
每步之長伸手一度也浙尺約六淮尺約五世間路里
迢遥難取徑直既然地上量之不直豈能推其三辰高
遠是以古人測表景千里一寸之差猶未親切姑以其
術言之然古者制表未精今别定表之制度併述元有
算法就地中各去南北數百里仍不偏於東西俱立一
表約高四丈於表首之下數寸許作一方竅所以低數
寸者恐其表首景淡也所以方其竅者蓋小竅有景不
隨空罅之象必隨日月之形可以測日月之周徑也其
竅外廣而内狹當中薄如連邊兩旁如側置漏底之盌
形圓而竅方所以然者蓋日光斜射之際恐其竅枵相
妨也竅空之大小當於地上試景而定之直立其表而
後試稍有偏斜則不可準若試而光淡者竅差小也景
不圓者竅差大也須得酌中為佳若表末細而不可開
大竅者以木接之以薄板接之尤妙蓋為作側盌之狀
也自表根量至空竅下際其寸數名曰表高兩表制度
須同不可差異少許同日測表景於正午之時自表根
量地至於空竅下際之景其寸數名曰表景以南北表
景之數相減餘名景差兩表相距路里變作寸數名曰
表間各乘南北表景各如景差而一即得二表各與戴
日之地相距寸數名曰平遠南北各以表景加之所得
各以表高乘之各如表景而一即得日輪頂與戴日地
相距寸數名曰日高乘表間如景差而一卻加表高亦
得日高也若求日輪底之高者量表高則至空竅上際
量表景亦至空竅上際之景算法竝不殊若將日輪頂
底之兩高數相減則知日圓之徑以南北表景各加平
遠所得自乘名句幂日高自乘名股幂兩幂相併名弦
幂開為平方名曰日遠乃南北表竅之景距日斜遠也
然南北各有兩數蓋日輪頂底各距表竅上下之景際
其相遠寸數可於南北各作兩次求之凡測早晚者倣
此太隂亦然若謂表高難直者當併樹兩表構横木以
為高架横木之中釘一方環如前表竅之制須當穏實
不搖曳卻懸一壯繩以代木表繫於懸虛之中墜石去
地寸許令其急而不緩則直可準矣若測衆星者量表
則至於竅心望亦須在竅心也此句股之法以横測遠
以樹測高乃測高遠也若測廣遠者則以繩引於地而
為句股句與股皆横測之若測深遠者高立表木横構
二平木於表前以横測遠以樹測深此句股則又有横
樹之分矣夫測三辰之高遠者必須遠量兩表之間然
難於地平直步要當節節測望地平之遠數卻通併以
為表間是又不可不知也
乾象周髀
日之圓徑一度以算術求其周圍計三度一十四分一
十六秒月之周徑比似之赤道周天三百六十五度二
十五分七十五秒以算術求其中徑計一百一十六度二十
六分五十一秒徑當周中似乎圓扇夾脊平分兩旁即是南
北二極相距之直數折半計五十八度一十三分二十
五秒有奇乃是六合各距天中之均數天體圓如彈丸
東西南北相距皆然凡相距平分之數皆圓中之徑也
古人謂圓徑一尺周圍三尺方廣一尺邊旁四尺圓象
天而天數三方象地而地數四數分隂陽自然有理後
世考究則不然方廣一尺而邊旁四尺無可言者若言
圓徑一尺而周圍三尺則三尺尚有餘圍三尺而中徑
一尺則一尺為不足蓋圍三尺徑一尺是六角之田也
或謂圓徑一尺周圍三尺一寸四分(案此劉徽所推)或謂圓徑
七尺周圍二十二尺(案此祖沖之所推約率)或謂圓徑一百一十三
周圍三百五十五(案此祖沖之所推密率)徑一尺而周三尺一寸
四分猶自徑多圍少徑七尺而周二十二尺却是徑少
周多徑一百一十三而周圍三百五十五最為精密今
求日周天徑是此法也既論其異同亦當言其考究之
術畫為百眼棋盤一眼廣一寸横十寸名句在於東西
相距方圖之内畫為圓圖是去其方之四角也圓徑十
寸與外方之股數相同圓徑名髀圓之髀比方之股其
數同而字義不異但有方圓之别就圓圖之内又畫小方
圖其小方四角不指外方之四角而斜抵東西南北之
四正蓋其外大方四角在於乾坤艮巽其内小四角在
於坎離震兊小方四角斜弦一十寸尚是圓中之髀為
數不殊於外方之股以外方而比内方包容之積相半
外方積一百寸内方積五十寸何以知其然蓋將外方
均作四隅而視之一半歸於内一半出於外由是察之
圓中之直髀即内方之斜弦内方既用為弦圓中難以
名股句股與弦名不可紊故稱為髀以别之内方之弦
十寸自乘得一百寸名弦幂凡弦幂必兼得句股兩幂
之數今圖方而縱横相同當以弦幂均為句股兩幂各
得五十寸而開方即知句股皆七寸有餘考究圓圍本
起於此考究之術將薄紙剪圓而臨於棋枰之上不須
於紙上畫為方眼但景映以為準則然後於此薄紙之
上模下之小方以算術展為圓象充滿所定之圓圍自
四角之方添為八角曲圓為第一次若第二次則求其
為曲十六若第三次則求其為曲三十二若第四次則
求其為曲六十四凡多一次其曲必倍若至十二次則
求其為曲一萬六千三百八十四其初之小方漸加漸
展漸滿漸實角數愈多而其為方者不復方而變為圓
矣故自一二次求之以至一十二次可謂極其精密若
節節求之雖至千萬次其數終不窮須當逐節作為大小
句大小股大小句幂大小股幂小弦小弦幂大弦大弦幂
但大弦與大弦幂不於節次作之畢竟止用本數而已今
先以第一次言之内方之弦十寸名大弦自乘淂一百寸
名大弦幂内方之句幂五十寸名第一次大句幂以第一
次大句幂減其大弦幂餘五十寸名第一次大股幂開方
得七寸七釐一毫有竒名第一次大股以第一次大股減
其大弦餘二寸九分二釐八毫有奇名第一較以此較折
半得一寸四分六釐四毫有竒名第一次小句此小句之
數乃是内方之四邊與圓圍最相遠處也以第一次小句
自乘得二寸一分四釐四毫有竒名第一次小句幂以第
一次大句幂折半得二十五寸又折半得一十二寸五分
名第一次小股幂以第一次小股幂併第一次小句幂得
一十四寸六分四釐四毫有奇名第一次小弦幂以第一
次小弦幂開方得三寸八分二釐六毫有竒名第一次小
弦即是八曲之一八乘其第一次小弦得三十寸六分一
釐有奇是即八曲之周圍也此以小數求之不若改為大
數所以然者盖求至十二次數之降者漸小愈小則不便
於數名當將大弦改為一千寸大弦幂改為一百萬寸第
一次大句幂改為五十萬寸大股亦如之然後依法而求
若求至第二次者以第一次小弦幂就名第二次大句幂
以第一次大股幂減其大弦幂餘為第二次大股幂開
方為第二次大股以減其大弦餘為第二較折半名二
次小句此小句之數即是八曲之邊與圓圍最相遠處
也以第二次小句自乘名第二次小句幂以第二次大句
幂兩折名第二次小股幂以第二次小股幂併第二次
小句幂名第二次小弦幂以第二次小弦幂開方為第
二次小弦即是十六曲之一以十六乘其第二小弦即
是十六曲之周圍也以第二次倣第一次若至十二次
亦遞次相倣而已置第十二次之小弦以第十二次之
曲數一萬六千三百八十四乘之得三千一百四十一
寸五分九釐二毫有奇即是千寸徑之周圍也置此周
圍之數降呼作三尺一寸四分一釐五毫九絲二忽有
奇以一百一十三乘之果得三百五十五尺故言其法
精密要之方為數之始圓為數之終圓始於方方終於
圓周髀之術無出於此矣
