提要
革象新書五卷天文算法類一(推步之屬)
(臣)等謹案革象新書五卷不著撰人名氏宋
濓作序稱趙緣督先生所著先生鄱陽人隠
遯自晦不知其名若字或曰名敬字子恭或
曰友欽弗能詳也王禕嘗刊定其書序稱名
友某字子恭其先于宋有屬籍考宋史宗室
世系表漢王房十二世以友字聯名書中稱
歲策加減法自至元年辛巳行之至今其人
當在郭守敬後時代亦合然語出傳聞未能
確定都卭三餘贅筆稱嘗見一雜書云先生
名友欽字敬夫饒之德興人其敬字子恭及
字子公者皆非亦不言其何所本惟其為趙
姓則灼然無疑也其書自王禕刪潤之後世
所行者皆禕本趙氏原本遂佚惟永樂大典
所載與禕本參校互有異同知姚廣孝編纂
之時所據猶為舊帙禕序頗譏其蕪冗鄙陋
然術數之家主于測算未可以文章工拙相
繩又禕于天文星氣雖亦究心而儒者之兼
通終不及專門之本業故二本所載亦互有
短長並錄存之亦足以資參考其中如日至
之景一條周髀謂夏至日直内衡冬至直外
衡中國近内衡之下地平與内衡相際于寅
戌外衡相際于辰申二至長短以是為限其
寒暑之氣則以近日遠日為殊而此書謂日
之長短由于日行之高低氣之寒暑由于積
氣之多寡天周歲終一條天左旋其樞名赤
極日右旋其樞名黃極經星亦右旋宗黃極
以成歲差而此書謂天體不可知但以經星
言之左旋論東西不論南北右旋論南北不
論東西截然殊致而此書謂如良駑二馬駑
不及良一週遭則復遇一處日道歲差一條
歲差由于經星右旋凡考冬至日躔某星幾
度幾分為一事至授時法所立加減謂之歲
實消長與恒氣冬至定氣冬至又為一事迥
乎不同而此書合而一之又天地正中一條
日中天則形小出地入地則形大乃蒙氣之
故而此書謂天頂遠而四旁近又南北度必
測北極出地東西度必測月食時刻别無他
術而此書欲以北極定東西之偏正以東西
景定南北之偏正地域遠近一條地球渾圓
隨處皆有天頂而此書拘泥舊說謂陽城為
天頂之下又元史所記南北海晝夜刻數各
有盈縮而此書為南方晝夜長短不較多又
時刻由赤道度而景移在地平故早晚景移
遲近午景移疾愈南則遲者愈遲疾者愈疾
而此書謂偏西則早遲而晚疾偏東則早疾
而晚遲月體半明一條凡日月相望必近交
道乃入闇虚遠于交道則地不得而掩之而
此書為隔地受光如吸鐵之石其論皆失之
疏舛他如以月孛之孛為彗孛之孛謂地上
之天多于地下之天謂黃道歲歲不由舊路
謂月駁為山河影謂月食謂受日光多陽極
反亢謂日月圍徑相倍謂闇虚非地影或拘
泥舊法或自出新解于測驗亦多違失然其
覃思推究頗亦發前人所未發于今法為疎
於古法則為已密在元以前談天諸家猶為
有心得者故于訛誤之處並以今法加案駁
正而仍存其說以備一家之學焉乾隆四十
六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
