類說目錄
卷三十五
爾雅
亞壻牽牛
太白星羊棗
天雞喜子
苦茶魚婢
土鴨王蛇
魚枕蚊母
春鉏
集韻
扶留天使
偑母豐隆
&KR0008;般&KR0008;&KR0008;
倉庚獸君
酪母一流
蔗飴徒吹
蘆茄螳螂
以子加乙為孔氏棗氏束氏
斯頭僝僽
褦襶諵諛
搆撝&KR1579;鉞
楉榴寒&KR0008;
醵飲枸杞
擊壤縮醴
土精巧婦鳥
藻井鷺接籬
斗帳血噉
雨碧
本草
君臣佐使隂陽配合
濕藥伏龍肝
术半天河
春雪山芋
守田菊花
甘草人參贊
仲思棗垣衣
水芝丹絲蓴
木筆桃奴
燕有兩種崖蜜
蛇符馬通
二蔗屋松
雞頭八糓
神護草五木之耳
艾作餛飩使君子
佩萱生男絡婦
餘甘頭垢
菱實胡桃
事始
嘗百草煑鹽
棄市疫鬼
都水使者弓矢
童子郎六丁
武帝傷足神魚子英祠
幞頭靴
雲幕集賢學士
宏文舘崇文舘學士
崇賢舘學士崇玄舘學士
著作郎黃帝將相
使相待漏院
科舉武舉
道舉曳白
少微星中書舍人
門狀男子拜
寓直教坊
黃紙寫勅鳳詔
悲田院泥人祈晴
苾芻護國三藏
大德大照禪師
沙門稱釋鐵蒺藜
道士賜紫汗衫
半除履舄
香纓酒令
偏提骰子賜四緋
熊白生魚袋
國忌奏軍樂不諱嫌名
墓誌五色裙
腰帶
意林
夏條冬冰扁鵲兄弟
西笑乞漿得酒
詔書掛壁
迂書
言戒知非
天人無怪
事親無益
學要治心
文害道大
負恩羡厭
釋老無為贊
諱有斥莊
辨楊無黨
三欺天人
類說目錄
類說卷三十五宋曾慥編
爾雅
亞壻
兩壻相謂為亞壻註云今同門壻為僚壻是也
牽牛
何(去聲)鼓謂之牽牛註云今荆人呼此星為擔鼓擔即
荷也
太白星
明星謂之啓明太白星也晨見東方為啓明昏見西
方為太白
羊棗
羊棗註云實小而圓俗呼為羊屎棗曾晳嗜羊棗是
也
天雞
螒(音汗)天雞註云小蟲黑身赤首又名莎雞又名樗雞
鶾天雞註云鶾雞赤羽周成王時蜀人獻之
喜子
蠨蛸註云小蜘蛛長脚者俗呼喜子
苦茶
檟苦茶註云樹小似梔子葉可煮作羹飲今呼早採
者為茶晚採為檟一曰荈蜀人謂之苦茶
魚婢
魚婢註云小魚似鮒而子黑俗呼魚婢人呼為妾魚
土鴨
土鴨註云鼃也在水似青蛙而大腹
王蛇
蛇之最大者謂之王蛇
魚枕
魚枕謂之丁魚腸謂之乙魚尾謂之丙註云皆以似
篆書字為名
蚊母
蚊母註云似鳥而大口中吐蚊因以為名
舂鋤
白鷺一名舂鋤
集韻
扶留
吳都賦云菜則東風扶留廣州記云菜陸生如蘭
天使
河圖記曰風者天地之使
偑母
異物志云偑母狀如猿水打則死得風還活
豐隆
豐隆雷師名
&KR0008;般
&KR0008;般舟名
&KR0008;&KR0008;
&KR0008;&KR0008;燕飛貌
鶬鶊
說文曰黃鸝鶬鶊也鳴則蚕生以為候
獸君
說文虎為山獸之君
酪母
酒滓謂之酪母
一流
銀重八兩為一流
蔗飴
糖一名蔗飴
徒吹
笙一名徒吹
蘆茄
胡人卷蘆葉而吹謂之蘆茄
螳螂
螳螂一名蚚父
以子加乙為孔氏
湯姓子氏成祖以其祖吞乙卵而生故字天乙至周
以子加乙為孔氏
棗氏束氏
棗氏本棘束氏本疎皆避難而改
斯頭
說文逐疫用斯頭
僝僽
僝僽惡言罵詈也
褦襶
褦襶不曉事之名
諵䛕
諵䛕怒言也
搆撝
搆撝不解事之名
&KR1579;銊
&KR1579;銊鎖鈕也
楉(音若)榴
楉榴安石榴也
寒&KR0008;
寒&KR0008;餅屬也
醵飲
合資而飲謂之醵飲
枸杞
春曰天精子夏曰枸杞葉秋曰却老枝冬曰地骨皮
擊壤
風俗記云擊壤堯時有父老擊壤於康衢
縮醴
楚人謂縮醴曰芻
土精
土精如人手在地中又名白澤食之無疾多力
巧婦鳥
巧婦鳥一名工雀又曰女鷗
藻井
殿堂藻井刻為荷菱等者取水物以厭火也
鷺接籬
郭璞註爾雅曰鷺頭翅上皆有絲江南呼為鷺接籬
斗帳
斗帳小帳也形如覆斗
血噉
宋文帝好食血噉(音勘)庖人誤削藕皮在中血化為水
本草藕皮化血得自庖人
雨碧
紀年曰惠成王七年雨碧于郢
本草
君臣佐使
藥有君臣佐使以相宣攝合一君二臣三佐又曰一
君三臣九佐三使也
隂陽配合
藥有隂陽配合子母兄弟根莖花實車石骨肉有单
行者有相治者有相使者有相畏者有相惡者有相
反者有相殺者
濕藥
凡濕藥燥大耗當先增分兩得屑乃稱之為主
伏龍肝
對釡底下黃土也
术
一名山薑
半天河
竹籬頭水也
春雪
有蟲水亦便敗不堪收之
山芋
薯蕷一名山芋秦楚名玉延鄭越名土藷
守田
半夏一名守田
菊花
一名日精一名周盈一名傳延年
甘草
一名國老大黃曰將軍
人參贊
人參為藥切要與甘草同功而易蛀惟内噐中密封
可經年不壊高麗人作人參贊曰三椏五葉背陽向
隂欲來求我椵(音賈)樹相尋椵葉似桐參多生其下
仲思棗
因仙人仲思食之得名
垣衣
墻隂苔也一名烏韭又名天韭
水芝丹
藕實一名水芝丹
絲蓴
至冬為猪蓴又名龜蓴又云七八月以前曰絲蓴秋
末冬初曰瑰蓴
木筆
辛夷一名木筆
桃奴
桃實自乾不落者名桃奴
燕有兩種
燕有兩種胡燕胸班黑作窠喜長有容一疋絹者越
燕紫胸俗謂之紫燕作窠極淺
崖蜜
又名石蜜别有土蜜木蜜
蛇符
蛇蛻一名蛇符
馬通
馬屎一名馬通
二蔗
蔗有二種赤者名崑崙蔗白者名荻蔗
屋松
一名屋遊
雞頭
作粉食之長年藥也小兒食不能長大一名鴻頭一
名鴈喙
八糓
黃梁米一名竹根黃黍稷稻梁禾麻菽麥曰八榖
神護草
置戶上人至則有聲如叱咄
五木之耳
楮槐榆柳桑五木之耳可食幷入藥
艾作餛飩
艾葉一名冰臺療一切鬼氣妙作餛飩吞三五枚以
飯壓之良
使君子
鄂州郭使君療小兒多用此物醫家因號為使君子
佩萱生男
懷妊婦人佩萱草則生男
絡婦
蜘蛛一名絡新婦
餘甘
菴摩勒取汁和油變白不老其子先苦後甘故曰餘
甘
頭垢
主淋閉不通又主噎亦治勞復
菱實
仙家蒸作粉蜜和食之可休糧水族中此物最不能
治病
胡桃
張騫西域將來其木春砍皮取汁沐頭至黑秋取瓤
事始
嘗百草
世本曰神農嘗百草以和藥濟人也
煮鹽
夙沙氏煮海水為鹽神農臣也
棄市
漢中元二年改磔為棄市
疫鬼
祀紀曰顓項氏有二子生而亡者為疫鬼一居江水
中為瘧一居人宫室區隅中善驚小兒於是以正歲
命方相氏帥隸儺以驅疫鬼
都水使者
晉太康五年置都水使者
弓矢
倕作弓夷則作矢弓之神名曲張箭之神名續長殺
人百步之外者矢也
童子郎
續漢書曰秦徵公卿子為諸生有志操者錄之號童
子郎
六丁
春秋成分圖曰黃帝請問太乙長生之道太乙曰齋
戒六丁可功成丁取丁寧戒慎之義
武帝傷足
稷丘君者太山下道士武帝東廵丘君迎拜曰陛下
必傷足上數里左指果斷
神魚子英祠
子英者舒鄉人捕魚得赤鯉養之數年長丈餘角翼
皆具子英乘之飛昇而去歸來見妻子魚復來迎吳
中門戶作神魚子英祠
幞頭
古以皂羅三尺為裹頭巾後周而為四脚
靴
本胡服趙武靈王所作
雲幕
女媧作雲幕衞侯為虎幄亦帷帳之類
集賢學士
開元五年置麗正修書院以馬懷素禇元量充使十
三年置學士十八人以中書令張說兼集賢殿大學
士說辭大學士判院事以徐堅副之
宏文舘
武德初置修史舘太宗於宏文舘聚四部羣書置宏
文舘選虞世南等以本官兼學士引入殿内講論文
義以禇遂良檢校
崇文舘學士
魏明帝選善屬文者充之唐高祖亦置
崇賢舘學士
貞觀中置屬左春坊并直學士教授諸王
崇玄舘學士
開元二十九年於玄元皇帝廟命置生徒習道經後
以陳希烈兼崇玄舘學士都檢校兩京宫觀
著作郎
後漢有東觀著作之名未有官號魏帝始置著作郎
佐著作郎
黃帝將相
軒轅本紀云黃帝舉風后為相力牧為將
使相
肅宗以節度使郭元振李光弼等同中書門下平章
事號使相
待漏院
元和中置待漏院於朝門
科舉
前漢惟射策隋及唐初亦止試雜文至神龍初試六
經天寶中甲科舉人問策外更試詩賦為三場
武舉
長安置武舉凡試有五長垜射馬射馬鎗步射應對
如進士科
道舉
明皇置道舉舉生徒隸崇玄舘謂之道舉
曳白
天寶初選六十四人判入等御史中丞張倚男奭判
入高等為下第者所訴明皇於勤政樓下親試惟十
二人稍優餘並下第張奭不措一詞時號曳白也
少微星
經曰少微四星於太微西南北列第一為處士
中書舍人
魏置通事郎掌誥命晉置中通事舍人齊改為中書
舍人唐龍翔中改為西臺舍人光宅中改為鳳閣舍
人開元中改為紫微舍人後復為中書舍人
門狀
古者未有紙削竹木以書姓名故謂之刺後以紙書
故謂名紙唐李德裕為相貴盛以此禮改具銜候起
居之狀謂之門狀
男子拜
後周制令宫人殿廷為男子拜
寓直
晉潘岳為虎賁中郎將時未有廨舍岳寄散騎之省
而宿故岳曰寓直今百官及翰林學士當本省本院
直故為當直安可稱寓直耶
教坊
開元初於蓬萊宫側立教坊因置使以教習之
黃紙寫勅
貞觀中太宗詔用麻紙寫詔勅高宗以白紙多蟲蛀
尚書省頒下州縣並用黃紙
鳳詔
後趙石季龍置戲馬觀觀上安詔書用五色紙&KR0742;于
木鳳之口而頒行之故羅隱曰𤨏闥千重更無人到
絲綸五色惟有鳳&KR0742;
悲田院
開元中京城乞兒官為置病坊給廪食近代改為悲
田院或曰養病院
泥人祈晴
天寶中秋雨兩月餘勅人家門前作泥人長三尺左
手指天右手指地以祈晴
苾芻
僧曰苾芻本是草名有五義一生不背日二冬夏常
青三體性柔軟四香氣遠騰五引蔓旁布為佛弟子
理亦宜然其精置者號為沙門漢言息心梵語云沙
迦瞞那中國譯云沙門
護國三藏
代宗詔杭州僧崇惠内賜紫袈裟號曰護國三藏
大德
後秦姚興謂摩羅什曰大師聰明超悟天下無二石
虎呼佛圖澄為天上晉書曰講經草堂寺朝臣及大
德沙門千餘人遂有大德之目矣
大照禪師
魏太祖以沙門法果成精至授輔國宜城子累加中
信侯安城公卒贈老夀將軍胡靈公隋文以沙門彥
蹤為繙經舘學士開元中僧普寂卒謚曰大照禪師
沙門稱釋
晉道安授業於佛圖澄澄姓帛氏以師莫過於佛遂
以釋為姓中夏沙門稱釋自道安始
鐡蒺藜
鐡菱角隋煬帝征遼置要害中刺人馬也
道士賜紫
中宗時道士葉靜能加金紫代宗朝李泌乞遊衡嶽
詔給品禄贈紫道衣其後道士賜紫自泌始
汗衫
古者朝儀衮服中有白紗中单百官郊享服中有明
衣皆汗衫之狀漢高祖與項羽戰爭之際汗透中单
名汗衫
半除
隋大業中内官多服半除即今長袖也唐高祖减其
袖謂之半臂
履舄
单底曰履重底曰舄永嘉中為鳩頭鳳頭履齊高祖
令官人紫皮履梁武帝以絲為之名解脱履
香纓
古者婦始見舅姑持香纓以拜五色綵為之隋牛宏
上議以素絹八尺中擗名曰帛拜以代香纓
酒令
古者酒令名卷白波起於東漢擒白波賊如席卷故
酒席言之以快人意
偏提
元和初酌酒用樽杓無何改用注子後仇士良惡其
名同鄭注乃去柄安係名曰偏提
骰子賜四緋
聲譜云博陸采名也陳思王製雙陸局置骰子二至
唐末有塞子之戲未知誰製遂加骰子至六骰合作
投投擲之義作骰者非餙四以朱者明皇與貴妃采
戰將北惟重四可轉敗為勝上擲連呼叱之骰子宛
轉而成重四上大悦命高力士賜四緋也
熊白生
貞元中穆寧為刺史方食其子列侍見熊白及鹿修
乃曰白肥修瘠相資為宜即以白裹修而進以(闕)
熊白為生而食之
魚袋
三代以韋為算袋盛算子及小刀磨石等魏易為龜
袋唐永徽中四品官並給隨身魚袋天后改魚為龜
唐初卿大夫沒追取魚袋永徽中勅生平在官為用
褒沒則取之情所不忍五品以上薨魚袋不追取
國忌奏軍樂
神功元年破契丹凱還内使奏將軍入城例有軍樂
今國家忌月請備而不奏王方慶奏晉穆帝納后用
九月是康帝忌月下太常禮官荀納等議只有忌日
而無忌月若有忌月當有忌歲遂從納議况軍樂是
軍容與常樂不同於事無嫌乃從之
不諱嫌名
居官不諱嫌名書范曄泰之子為太子詹事固辭朝
議以禮不諱嫌名乃居之唐賈曾授中書舍人以父
名忠辭不受議以中書是曹司名又與曾父名音同
字别禮無嫌曾乃就職
墓誌
齊太子穆妃將葬議立石誌王儉曰石誌不出禮經
起顔延之為王珍作墓誌以其素族無銘誄故也遂
相祖習魏侍中繆襲埋文父母墓下將以千載之後
陵谷遷變欲後人聞知但記姓名歴官祖父姻婭而
已若有德業則為銘大王戒墓詔有數百字然則魏
晉以來有墓誌也漢杜子夏臨終作銘刊石埋墳前
厥後墓誌恐因此始
五色裙
梁武帝造五色綉裙加米䋲珍珠為餙隋煬帝作長
裙十二破名仙裙
腰帶
古有革帶反插垂頭秦二世制名腰帶唐高祖詔令
向下插垂頭取順下之義
意林
夏條冬冰
太公金匱書云夏條可結冬冰可折
扁鵲兄弟
鶡冠子云扁鵲兄弟三人並醫魏文侯問孰最善扁
鵲曰長兄神視故名不出家仲兄神診不失毫毛故
名不出閭臣針人血脉投人毒藥故名聞諸侯
西笑
桓譚新論云關東里語人間長安樂則出門西向而
笑
乞漿得酒
袁惟正書云歲在申酉乞漿得酒歲在辰巳嫁妻賣
子
詔書掛壁
崔元始正論云州郡訊如霹靂得詔書但掛壁
迂書
余生六齡父兄教之書又七年稍聞聖人之道今二
十七年時有所獲書以示人人之論高者則曰子之
書庸而無竒衆人所同知也論卑者則曰子之書迂
而難用於世無益也故命其書曰庸書亦曰迂書
言戒
迂夫曰言不可不重也子不見鐘鼓乎叩之然後鳴
鏗然有聲人不以為異也若不叩而自鳴人孰不謂
之妖邪可以言不言猶叩之而不鳴亦為廢鐘鼓矣
知非
或曰蘧伯玉五十而知四十九非信乎曰古之君子
有垂死而知其未死之前所為為非者况五十乎道
如山也愈登而愈高如路也愈行而愈遠學者亦盡
其力而止耳
天人
力所不及者人也故有耕耘歛藏力所不及者天也
故有水旱螟蝗
無怪
有兹事必有兹理有兹理必有兹事世人之怪怪所
希見由明者視之天下無可怪之事
事親
迂叟事親無以踰人能不欺而已其事君亦然
無益
言而無益不若勿言為而無益不若勿為余久知之
病未能行
學要
學者所以求治心也學雖多而心不治安以為學
治心
小人治迹君子治心
文害
或謂迂叟子於道則得其一二矣惜乎無文以發之迂
叟曰君子有文以明道小人有文以發身夫變白為
黑變南為北非小人有文者孰能之
道大
聖人之道如天地天地之間靡所不有衆人之道如
山川如陵谷如鳥獸如草木如蟲沙各盡其分不知
其外天地則無不包也無不徧也
負恩
受人恩而不忍負者其為子必孝其為臣必忠
羡厭
人情若厭其所有羡其所不可得未得則羡已得則
厭厭而求新則為惡無不至矣
釋老
或問釋老有取乎迂叟曰有取釋取其空老取其無
為自然捨是無取也
無為贊
學黃老者心如死灰形如槁木也迂叟以為不然作
無為贊曰治心以正保躬以靜進退有義得失有命
守道在己成功則天無復何為莫非自然
諱有
人之情諱有而不諱無離婁之明人謂之瞽不愠矣
柳下惠之清人謂之汚不怍矣
斥莊
或曰莊子之辨雖當世宿學不能自解迂夫曰佞人
也堯之所誅舜之所難孔子之所患是青蝇之變白
黑者也子獨悦之乎或曰莊子之文人不能為也迂
夫曰君子之學為道乎為文乎文勝而道不至者君
子惡諸
辨揚
或曰揚子之諂也以王莽為可以繼周公軼阿衡迂
夫曰得已哉揚子之為書也品藻當世蜀莊子真仲
元靡不及焉莽宰天下而自况伊周則與之况黃虞
則不與也其志將曰為伊周而止斯可矣不止而至
於簒伊周豈然哉
無黨
或曰吾子擯莊引揚為黨乎曰無黨也使莊為揚言
斯與之矣揚為莊言斯拒之矣孰黨哉
三欺
迂夫曰鞠躬便辟不足為恭長號流涕不足為哀敝
衣糲食不足為儉三者欺人可矣感人則未也君子
感人者其惟誠乎欺人者不旋踵人必知之感人者
益久人益信之
天人
天之所不能為而能之者人也人之所不能為而能
之者天也稼穡人也豐歉天也
類說卷三十五
