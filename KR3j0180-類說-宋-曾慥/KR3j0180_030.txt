類說目錄
卷三十
新序
兩頭蛇虞丘子賢相
史魚屍諫君仁者臣直
腹下毳背上毛天下有五墨墨
中行氏先亡景公不以人祠
國有妖反裘負芻
國是疑獄
吞蛭無忘在莒
善善惡惡好學受規諫
楚莊宜霸郄虎受賞
國家大患宋昭反國
宋玉見襄王雞有五德
葉公好龍楚丘先生
閭丘卬見宣王靈公鑿池
飲酒五日五夜鳬鴈食粃
不受魚白公勝納劍
袁旌不食盗澤及朽骨
學可以安國保民折衝
醜婦無鹽夢惡
說苑
三懼三不祥
不見妖孽禱山川成湯六事
子貢未知為人下少事長賤事貴
為親負米年七十欲學
愚公之谷上溢下漏
治國之道曰愛民更法
閉心子路治蒲
治天下如運諸掌鄭人涉水
婦人而丈夫飾愛兼屋上烏
鬭者終身之禍子路持劍
為室美年老而自養
釣道二分地
三逐五去茅焦諫秦皇
平公罷臺臣咲其曠也
諤諤而昌欹器
五寒春秋有忽然亡者
水可以亡人之國酒入舌出
哭有三失鄂君綉被
事不兩隆民有五死
終身之憂萍實
忘其妻忘其身鼔琴聲悲
介子推相荆天下之士至
孔子歎進賢為賢
逐高繚楚王遺弓
五恥好稱人惡
惠王聽讒商日益賜日損
事君所以為親魯侯走齊
老子問常摐治國尊賢賤不肖
臣請浮君向隅不樂
食馬得酒孔子猶江海
類說目錄
類說卷三十宋曾慥編
新序
兩頭蛇
孫叔敖兒時出游歸而泣母問其故對曰見兩頭蛇
者必死予向者見之因而憂泣母曰蛇今安在曰恐
他人又見殺而埋之母曰有隂德者必有陽報汝今
不死也
虞丘子賢相
楚莊王罷朝而晏樊姬問其故王曰與賢相虞丘子
語不知日之晏也樊姬笑曰虞丘為相數十年未嘗
進一賢知而不進是不忠也不知是不智也安得為
賢虞丘子於是辭位而進孫叔敖王卒以霸
史魚屍諫
史鰌字子魚病且死謂子曰吾不能進蘧伯玉退彌
子瑕生不能正君死不當成禮置屍北堂足矣鰌死
靈公往弔喪其子具言公曰夫子生而進賢退不肖
死以屍諫可謂忠矣乃召蘧伯玉為卿退彌子瑕徙
喪正堂成禮而後返衛以治
君仁者臣直
魏文侯問士大夫曰寡人何如君也皆曰仁君也翟
璜曰君伐中山不封弟而封子以此知君非仁君也
文侯怒逐璜出任座曰君仁君也曰子何以言之曰
其君仁者其臣直璜之言直是以知君仁君也文侯
曰善拜璜為上卿
腹下毳背上毛
晉平公浮西河嘆曰安得賢士共此樂者舟人固桑
曰劍産於越珠産江漢玉産崑山三寳皆無足而至
君苟好士賢士至矣公曰吾食客三千朝食不足暮
收市租暮食不足朝收市租尚何不好士乎固桑曰
鴻鵠高飛所恃者六翮耳腹下之毳背上之毛增之
一把飛不為高下不知君之食客六翮耶將腹背之
毳毛耶
天下有五墨墨
晉平公謂師曠曰甚矣子之墨墨也對曰天下有五
墨墨臣不得與焉羣臣行賂以采名百姓侵冤無所
愬一也忠臣不用用臣不忠下才處高不肖臨賢二
也姦臣欺詐府庫空虚三也國貧民怨上下不和四
也至道不明法令不行五也國有五墨墨而不危者
未之有也臣之墨墨小墨墨耳何害乎國家哉
中行氏先亡
趙文子問叔向曰晉六軍孰先亡對曰中行氏為政
以苛為察以欺為誠以刻為忠以計多為善以聚斂
為良其鞟革大則大矣裂之道也當先亡
景公不以人祠
齊景公時大旱三年卜之曰必以人祠公曰凡吾所
以求雨者為吾民也今必以人祠乃雨寡人將自當
之言未卒而天雨
國有妖
武王勝殷得二虜問曰而國有妖乎一虜曰晝出星
而夏雨雪此吾國之妖也一虜曰吾國子不聽父弟
不聽兄君令不行此妖之大者也
反裘負芻
魏文侯出遊見路人反裘而負芻文侯問對曰臣愛
其毛文侯曰若不知裏盡而毛無所恃耶
國是
楚莊王問孫叔敖曰寡人未得所以為國是也敖曰
國之有是衆非之所惡也臣恐王之不能定也王曰
願相國與諸侯士大夫共定國是寡人豈敢以褊國
驕士民哉
疑獄
梁有疑獄羣臣率以為無罪雖梁王亦疑召陶朱公
問之公曰臣家有二白璧其色相如也其徑相如也
其澤相如也然其價一者千金一者五百金王曰何
也曰側而視之一者厚倍是以千金王曰善故獄疑
則從去賞疑則從予梁國大悅由是觀之牆薄則亟
壞繒薄則亟裂器薄則亟毁酒薄則亟酸夫薄而可
久者殆未有也故有國畜民施政教者宜厚之而可
耳
吞蛭
楚惠王食寒𦵔而得蛭因吞之腹有疾不能食令尹
問疾王曰食𦵔得蛭念譴而行其誅則庖宰食監法
皆當死心又不忍恐蛭之見也因吞之令尹曰君有
仁德天之所奉也病不為傷是夕惠王之後蛭出久
病心腹之疾皆愈
無忘在莒
桓公與管仲鮑叔寗戚飲鮑叔曰祝吾君無忘在莒
也管仲無忘束縳而從魯也寗子無忘飯牛車下也
公曰寡人與二大夫皆無忘夫子之言齊之社稷必
不廢矣
善善惡惡
齊桓公出游見亡國故郭氏之墟問野人曰郭氏曷
為墟曰善善而惡惡公曰善善惡惡人之善行也為
墟何也野人曰善善不能行惡惡不能去是以為墟
也公歸以語管仲管仲曰君亦一郭氏也於是公招
野人而賞之
好學受規諫
葉公諸梁問樂王鮒曰晉大夫趙文子為人何若對
曰好學而受規諫好學智也受規諫仁也江出汶山
其源出甕口至楚國其廣十里無他故其下流多也
人而好學受諫宜哉其立也
楚莊宜覇
晉人伐楚三舍不止大夫曰請擊之莊王曰先君之
時晉不伐楚及孤之身而晉伐楚是寡人之過也如
何其辱諸大夫也大夫曰先君之時晉不伐楚及臣
之身而晉伐楚是臣之罪也請擊之莊王俛泣而起
拜諸大夫晉人聞之曰君臣爭以過為在巳且君下
其臣猶如此所謂上下一心三軍同力未可攻也乃
夜還師孔子聞之曰楚莊王霸其有方矣下士以一
言而敵還以安社稷其霸不亦宜乎詩曰柔遠能邇
以定我王此之謂也
郄虎受賞
晉文公將伐鄴趙衰言所以勝鄴文公用之而勝鄴
將賞趙衰趙衰曰君將賞其末乎賞其本乎賞其末
則騎乘者存賞其本則臣聞之㕁虎公召郄虎曰衰
言所以勝鄴遂勝將賞之曰蓋聞之子子當賞㕁虎
對曰言之易行之難臣言之者也公曰子無辭㕁虎
不敢固辭乃受賞
國家大患
晉平公問叔向曰國家之患孰為大曰大臣重祿而
不極諫近臣畏罰而不敢言下情不上通此患之大
者也公下令曰欲進善言有謁者不通者死
宋昭反國
宋昭公出亡歎曰吾知所以亡矣朝臣千人發政舉
吏無不曰吾君聖者侍御數百人被服以立無不曰
吾君麗者内外不聞吾過至此故宋昭亡而能悟蓋
得反國云
宋玉見襄王
宋玉因其友見楚襄王襄王待之無以異玉讓其友
友曰薑桂因地而生不因地而辛婦人因媒而嫁不
因媒而親子之事王未耳何怨於我玉曰若齊有狡
兔曰東郭㕙一旦走五百里有良狗曰韓盧亦走五
百里使之遥見而指屬則雖韓盧不及衆兔之塵若
躡迹而縱緤則雖東郭亦不能離今子之屬臣也躡
迹而縱緤與遥見而指屬與其友曰僕人有過
鷄有五德
田鐃事魯哀公而不見察鐃曰君不見鷄乎頭戴冠
文也足𫝊距武也敵在前敢闘勇也見食相呼仁也
守夜不失時信也有此五者君爚而食之以其所從
來近也鴻鵠一舉千里止君園池食君魚鱉啄君菽
粟無此五者君猶貴之以其所從來遠也請鴻鵠遠
矣公曰止吾書子之言鐃曰有士不用何書其言遂
去之吳
葉公好龍
葉公子高好龍龍聞而下之窺頭於牖拖尾於堂葉
公棄走失其魂魄五色無主是葉公非好龍也好夫似
龍而非者也
楚丘先生
年七十被裘帶索見孟嘗君君曰先生老矣楚丘曰
噫將使我追車而赴馬乎投石而超距乎逐麋鹿而
摶豹虎乎吾已死矣何暇老哉將使我出正詞而當
諸侯乎决嫌疑而定猶豫乎吾始壯矣何老之有
閭丘卬見宣王
齊有閭丘卬年十八見宣王曰家貧親老願得小仕王
曰子年尚稚未可也卬曰顓頊年十二而治天下秦
項槖七歲為聖人師王曰未有咫角驂駒能服重致
遠者也士亦華髮墮顛乃可用爾卬曰尺有所短寸
有所長驊騮騄驥天下駿馬也試於竈間未必能過
貍鼬也黃鵠白鶴一舉千里試於堂廡未能過燕服
翼也宣王曰善哉與俱歸
靈公鑿池
衛靈公鑿池宛春曰天寒起役恐傷民公曰天寒乎
宛春曰君衣狐裘坐熊席隩隅有竈是以不寒今民
衣敝不補履决不苴君則不寒民誠寒公曰善令罷
役
飲酒五日五夜
趙襄子飲酒五日五夜不廢優莫曰紂七日今君五
日襄子曰然則吾亡乎曰不亡襄子曰不及紂二日
耳不亡何待優曰桀紂之亡也遇湯武天下盡桀也
而君紂也桀紂並世焉能相亡然亦殆矣
鳬鴈食粃
鄒穆公令食鳬鴈以粃勿以粟倉無粃求易於民二
石粟得一石粃吏請以粟食之公曰百姓飽牛而耕
曝背而耘豈為鳥獸哉粟米人之上食爾知小計不
知大惠鳥食鄒之粃不害鄒之粟粟在倉與在民於
我何擇鄒民聞之皆知私積與公家為一體也
不受魚
有餽魚於鄭相者鄭相不受或謂曰子嗜魚何故不
受對曰吾以嗜魚故不受魚受魚失祿無以食魚不
受魚得祿終身食魚
白公勝納劍
白公勝將弑楚惠王惠王出亡令尹司馬皆死拔劍
屬之屈廬曰子與我將舍子子不與我必殺子廬曰
子殺叔父而求福於廬也可乎知命之士見利不動
臨死不恐為人臣者時生則生時死則死上知天命
下知臣道其有可劫乎
袁旌不食盗
東方有士曰袁旌目飢於道狐父之盗丘人也見之
下壺飡以與之袁旌因三餔而能視曰子誰也曰盗
也袁曰嘻汝乃盗也而為何食我以吾不食也兩手
據地嘔之不出喀喀然伏地而死
澤及朽骨
周文王作靈臺握地得死人一骨王曰更葬之吏曰
此無主矣文王曰有天下者天下之主也有一國者
一國之主也寡人固為主又安求主遂更葬之天下
皆曰文王賢矣澤及朽骨况於人乎
學可以安國保民
魯哀公問子夏曰必學而後可以安國保民乎子夏
曰黃帝學乎太真顓頊學乎綠圖帝嚳學乎赤松子
堯學乎尹壽舜學乎務成跗禹學乎西王國湯學乎
威子伯文王學乎鉸時子斯武王學乎郭叔周公學
乎太公仲尼學乎耼此十一聖人未遭此師則功業
不著名號不傳夫不學不明古道而能安國保民者
未之有也
折衝
晏子不出樽爼之間而知千里之外可謂折衝矣
醜婦無鹽
齊有婦人極醜號曰無鹽女行年三十無所容詣宣
王願僃後宫王方置酒漸臺左右大笑曰此天下強
顔女子也夫王曰夫人不容鄉里布衣欲千萬乘之
主亦有竒能乎對曰竊嘗喜隠王曰隠固寡人所願
見王取隠書讀之又不能得明旦問之又不以隠對
但舉手拊肘曰殆哉殆哉大王内聚姦臣衆人不附
尊所好而忽所恃此一殆也漸臺五重萬民罷極此
二殆也賢者伏匿於山林諂䛕強據於左右此三殆
也酒漿流湎以夜續朝此四殆也宣王歎曰痛乎無
鹽君之言寡人之殆幾不全於是停漸臺罷女樂退
諂䛕去雕琢選兵馬實府庫招進直言延及側陋擇
吉日而立太子進慈母顯隠女拜無鹽君為王后而
國大安者醜女之力也
夢惡
諸侯夢惡則修德大夫夢惡則修官士夢惡則修身
如是而禍不至矣
說苑
三懼
明主有三懼一曰處尊位而恐不聞其過二曰得意
而恐驕三曰聞天下之至言而恐不能行
三不祥
齊景公問晏子曰今日出獵上山見虎下澤見蛇殆
不祥也晏子曰國有三不祥有賢不知一不祥知而
不用二不祥用而不任三不祥今上山見虎虎之室
也下澤見蛇蛇之室也曷為不祥也
不見妖孽禱山川
楚莊王曰天不見妖地不出孽則禱於山川曰天其
亡予此能求過於天必不逆矣
成湯六事
湯時大旱六年使人持三足鼎祝山川曰政不節耶
使人疾耶苞苴行耶讒夫昌耶宫室營耶女謁盛耶
言未己而天雨
子貢未知為人下
子貢問孔子賜為人下焉未知所以為人下之道也
子曰為人下者其猶土乎種則五穀生焉掘之則甘
泉出焉草木植焉禽獸育焉生人立焉死人入焉多
其功而不言為人下者其猶土乎
少事長賤事貴
孫卿曰少事長賤事貴不肖事賢天下之通義也有
人貴而不能為人上賤而羞為人下此姦人之心也
身不離姦心行不離姦道然而求見譽於衆不亦難
乎
為親負米
子路曰負重涉遠者不擇地而休家貧親老者不擇
祿而仕昔者事二親負米百里之外親沒之後累茵
而坐列鼎而食願食藜藿為親負米之時不能復得
也
年七十欲學
晉平公曰吾年七十欲學恐已暮矣師曠曰何不炳
燭乎公曰安有為臣而戲君乎曰盲臣安敢戲君臣
聞少而好學如日出之陽壯而好學如日入之光老
而好學如炳燭之明
愚公之谷
齊桓公出獵逐鹿入山谷中問老公曰何谷曰愚公
之谷以臣名之曰視公儀狀非愚人也對曰臣固畜
游牛生子而大賣而買駒少年曰牛不能生馬遂持
駒去傍隣聞之以臣為愚故名此谷為愚公曰公誠
愚矣何為而與之桓公歸以告管仲管仲曰此夷吾
之愚也使堯在上咎繇為理安有取人之駒者乎若
有見暴如是叟者又必不與也公知獄訟之不正故
與云耳請退而脩政
上溢下漏
文王問吕望曰為天下若何對曰王國富民覇國富
士僅存之國富大夫將亡之國富倉府是謂上溢而
下漏文王曰善是月發倉府以賑貧民
治國之道曰愛民
武王問太公曰治國之道若何曰愛民而已利之而
勿害成之勿敗生之勿殺與之勿奪樂之勿苦喜之
勿怒此治國之道民失其務則害之也農失其時則
敗之也重刑罰則殺之也重賦斂則奪之也多徭役
則苦之也有此者適以擾之則怒之也
更法
太公曰為國而數更法令者不法法以其所善為法
者也故令出而亂亂則更法
閉心
公儀休相魯魯君死左右請閉門休曰止池淵吾不
稅蒙山吾不賦可以令君不死吾已閉心矣何閉於
門
子路治蒲
孔子曰蒲多壯士又難治也吾語汝恭以敬可以攝
勇公以正可以容衆廉以潔可以親上
治天下如運諸掌
楊朱見梁王言治天下如運諸掌王曰先生有一妻
一妾不能治三畆之園不能芸言治天下如運諸掌
何也楊朱曰君不見夫羊乎百羊而羣使五尺童子
荷杖隨之欲東而東欲西而西使堯牽一羊舜荷杖
隨之則變之始也
鄭人涉水
景差相鄭鄭人有冬涉水者出而脛寒景差過之下
陪乘而載之叔向曰景子為人國相豈不困哉吾聞
良吏三月而溝渠脩十月而澤梁成六畜且不濡足
而况人乎
婦人而丈夫飾
景公好婦人而丈夫飾者國人盡服之公使吏禁之
曰女子而男子飾者裂其衣斷其帶裂衣斷帶相望
而不止晏子曰君徒禁之於外猶懸牛首於門而求
買馬肉也公胡不使内勿服則外莫敢為也公曰善
使内勿服不旋月而國莫之服
愛兼屋上烏
武王克殷問太公將奈其士衆何太公曰愛其人者
兼屋上之烏憎其人者惡其儲胥咸㓺劉厥敵死靡
有餘何如王曰不可召公曰有罪者殺之無罪者治
之何如王曰不可周公曰使各居其宅田其田無變
舊新唯仁是親百姓有過在予一人王曰廣大乎平
天下矣
鬭者終身之禍
孫卿曰鬭者忘其身者也忘其君者也行須臾之怒
而關終身之禍是忘其身也家室離散親戚被戮是
忘其親也犯刑法之大禁是忘其君也凡鬭者皆以
己為是而以他人為非己誠是也人誠非也則是己
君子而彼小人也以君子而與小人相賊害豈不過
甚多哉
子路持劍
孔子曰安用此乎子路曰善者固以善之不善者用
以自衛子曰君子以忠為質以仁為衛感不善以忠
化寇暴以仁何必持劔乎
為室美
襄子為室美智伯曰室美矣士茁曰臣亦有懼也高
山峻源不生草木松栢之地其下不肥今土木勝人
臣懼不安人也室成三年而智氏亡
年老而自養
桓公平陵見人家有年老而自養者公問其故曰有
子九人家貧無以妻之使傭而未返也公取外御者
五人妻之管仲曰公之施惠亦小矣待所見而施惠
焉則齊國有妻者少矣公曰若何管仲曰令國人夫
二十而室女子十五而嫁
釣道二
宓子賤為單父宰陽晝曰有釣道二焉請以送子投
綸以餌迎而吸之者陽鱎魚也薄而不美若亡若存
若食若不食者魴魚也博而厚味子賤曰善未至單
父冠蓋交接於道子賤曰車驅之陽鱎者至矣於是
至單父詣耆老尊賢者與之共治之
分地
晉文侯問政於舅犯對曰分熟不如分腥分腥不如
分地上得地而民知富上失地而民知貧
三逐五去
楊四見趙簡子曰臣居鄉三逐事君五去聞君好士
故走來見簡子絶食而嘆左右諫曰居鄉三逐是不
容衆也事君五去是不忠上也簡子曰美女者醜之
仇也盛德之士亂世所疏也正直之行邪枉所憎也
因授以為相而國大治矣
茅焦諫秦皇
秦始皇太后不謹遷于萯陽宫諫而死者二十七人
矣齊客茅焦上諫帝曰君不見闕下積死人耶焦曰
天有二十八宿今死者已二十七人臣欲滿其數耳
始皇立焦為仲父爵之上卿迎太后歸咸陽
平公罷臺
晉平公使叔向聘吳吳拭舟以逆之左右各五百人
有綉衣而豹裘者有錦衣而狐裘者平公曰吳其亡
矣奚以敬舟奚以敬民叔向曰君為馳底之臺上可
以發乎兵下可以陳鐘鼓諸侯聞君者亦曰奚以敬
臺奚以敬民所敬各異也於是平公乃罷臺
臣咲其曠也
趙簡子舉兵攻齊有敢諫者死甲士公廬大笑趙簡
子曰子何笑曰臣有宿笑當桑之時臣隣家夫與妻
俱之田見桑中女因往追之不能得遂返其妻怒而
去之臣笑其曠也簡子曰今吾伐國失國是吾曠也
於是罷師
諤諤而昌
武王諤諤而昌紂嘿嘿而亡君無諤諤之臣父無諤
諤之子兄無諤諤之弟夫無諤諤之妻士無諤諤之
友其亡可待
敧器
孔子觀周廟敧器問守廟曰何器曰座右之器子曰
取水試之滿則覆虚則敧中則正烏有滿而不覆者
哉子路曰持滿有道乎孔子曰挹而損之高而能下
滿而能虚富而能斂貴而能卑智而能愚勇而能怯
辨而能訥博而能淺明而能暗是謂損而不及能行
此道唯至德者及之
五寒
國有五寒而冰凍不與焉一曰政外二曰女厲三曰
泄謀四曰不敬卿士而國家敗五曰不能治内而務
外
春秋有忽然亡者
石讎曰春秋有忽而足以亡者國君不可不慎者也
妃妾不一足以亡公族不親足以亡大臣不任足以
亡國爵不用足以亡親佞近讒足以亡舉百事不時
足以亡吏民不節足以亡刑法不中足以亡内失衆
心外嫚大國足以亡
水可以亡人之國
六晉之時智氏最強滅中行氏又決晉水以灌晉陽
之城不滿三板智伯行水魏宣子御韓康子驂乘智
伯曰吾始不知水可以亡人之國也宣子肘康子康
子履宣子之足肘足接於車上而智氏分身死國亡
為天下大笑
酒入舌出
齊桓公具酒管仲後至飲半棄酒公曰期而後至飲
而棄酒於禮可乎對曰臣聞酒入舌出酒入舌出者
言失言失者身棄臣計棄身不如棄酒
哭有三失
孔子聞哭者甚悲見之丘吾子也孔子曰子何哭之
悲也曰吾有三失少好學問周徧天下還後親亡一
失也事君奢驕諫而不遂二失也厚交友而後絶三
失也樹欲靜乎風不止子欲養乎親不待往而不來
者年也不可得再見者親也請從此辭自刎而死
鄂君綉被
襄成君衣翠衣帶玉劍履縞舄立于遊水之上楚大
夫莊幸者願把君之手君忿而不言辛曰鄂君子晢
泛舟新波之中乘青翰張翠蓋會鐘鼓之音榜枻越
人擁楫而歌曰今夕何夕兮搴中流今日何日兮得
與王子同舟山有木兮木有枝心說君兮君不知鄂
君乃揄脩袂而擁之舉綉被而覆之君何踰於鄂君
臣何獨不若榜枻之人願把手而不可哉
事不兩隆
意不並銳事不兩隆盛於彼者必衰於此長於左者
必短於右喜夜卧者必不早起也
民有五死
聖人能去其三不能除其二饑渴死者可去也凍寒
死者可去也罹五兵死者可去也壽命死者不可去
也癰疽死者不可去也饑渴死者中不充也凍寒死
者外勝中也罹五兵死者德不中也壽命死者歲數
終也癰疽死者血氣岎也
終身之憂
君子有終身之憂無一朝之患順道而道循理而言
喜不加易怒不加難
萍實
楚昭王渡江有物大如斗直觸王舟孔子曰此名萍
實令剖食之唯覇者能獲齊有飛烏一足下止殿前
孔子曰此名商羊天將大雨果然
忘其妻忘其身
魯哀公曰予聞忘甚者徙而忘其妻有諸乎孔子曰
此非忘也甚者忘其身
鼓琴聲悲
應侯與賈于子坐聞其鼓琴之聲應侯曰琴何悲也
對曰張急調下故使之悲耳急張者良材也調下者
官卑也取良材而卑官之能無悲乎
介子推相荆
介子推行年十五而相荆仲尼使人往視還曰廊下
有二十五俊士堂上有二十五老人仲尼曰合二十
五人之智智於湯武幷二十五人之力力於彭祖以
治天下其固免矣况荆乎
天下之士至
周公下白屋之士百七十人而天下之士皆至晏子
與同衣食百人而天下之士亦至仲尼修道行理文
章而天下之士亦至
孔子歎
曰銅鞮伯華而無死天下其有定矣
進賢為賢
子貢問孔子曰今之人臣孰為賢子曰往者齊有鮑
叔鄭有子皮賢者也子貢曰齊無管仲鄭無子産乎
子曰進賢為賢吾聞鮑叔之進管仲子皮之進子産
未聞管仲子産有所進也
逐高繚
晏子逐高繚左右諫曰繚事夫子三年曾無以爵位
而逐之其義可乎晏子曰此子事吾三年未嘗弼吾
過是以逐之也
楚王遺弓
楚共王出獵而遺其弓左右請求之王曰楚人遺之
楚人得之又何求焉仲尼聞之曰惜乎其不大亦曰
人遺弓人得之而已何必楚也
五恥
君子有五恥朝不坐燕不議君子恥之居其位無其
言君子恥之有其言無其行君子恥之既得之又失
之君子恥之地有餘民不足君子恥之君子雖窮不
處亡國之勢雖貧不受亂君之祿
好稱人惡
好稱人惡人亦稱其惡好憎人者亦為人所憎
惠王聽讒
所射子見秦惠王王說之唐姑讒之復見惠王懷怒
以待之非其說異也所聽者熒也故以徵為羽非弦
之罪也以甘為苦非味之過也
商日益賜日損
孔子曰丘死之後商也日益賜也日損商也好與賢
已者處也賜好說不如己者
事君所以為親
齊宣王謂田過曰儒者喪親三年君與父孰重過曰
父重王怒曰何為去親而事君過曰非君之土地無
以處吾親非君之穀祿無以養吾親非君之爵位無
以尊顯吾親受之君致之親凡事君所以為親也宣
王默然
魯侯走齊
魯哀侯棄國而走齊齊侯曰君何年之少而棄國之
早對曰臣始為太子多諫臣臣受而不用也人多愛
臣臣疎而不近也猶秋蓬惡於根本而英於枝葉秋
風一起根且拔之矣
老子問常摐
常摐有疾老子問曰先生疾甚無遺教以詔弟子乎
摐曰過故鄉而下車子知之乎老子曰非謂其不忘
故耶摐曰嘻是巳過喬木而趨子知之乎老子曰非
謂其敬老耶摐曰嘻是巳張口曰吾舌存乎曰然吾
齒存乎曰亡舌存以柔齒亡以剛摐曰是巳天下之
事巳盡矣
治國尊賢賤不肖
子路問孔子治國何如子曰尊賢而賤不肖子路曰
范中行氏尊賢而賤不肖其亡何也曰中行氏尊賢
而不能用賤不肖而不能去賢者知其不已用而怨
之不肖者知其賤而讐之中行氏雖欲不亡得乎
臣請浮君
魏文侯觴大夫於曲陽歎曰吾獨無豫讓以為臣蹇
重舉酒曰臣請浮君臣聞有名之父母不知孝子有
道之君不知忠臣豫讓之君亦何如哉文侯曰善受
而飲之爵曰無管仲鮑叔以為臣故有豫讓之功也
向隅不樂
聖人之於天下猶一堂之上也今有滿堂飲者一人
向隅獨泣則一堂之人皆不樂矣
食馬得酒
秦繆公亡其駿馬自往求之見人已殺其馬共食其
肉公曰食駿馬肉不飲酒者殺人即須飲之酒殺馬
者慚而去居三年晉攻秦往時食馬肉者相謂曰可
以出死報食馬得酒之恩矣繆公卒以難解
孔子猶江海
趙簡子問子貢曰孔子為人何如對曰賜不能識也
譬渴者之飲江海如是而已孔子猶江海也何足以
識之
類說卷三十
