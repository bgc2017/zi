類說目錄
卷四十九
地理新書
青龍白虎宅高下
宅不居處宅有水路
樹木向背光澤者吉
形勢葬各有宜
出入處地有五不可
水出入吉凶水名有九
白虎登牆樹木吉凶
貴山
脩眞祕訣
九宫金聲玉響
神氣内外丹
六氣養神
存想養性
黃帝雜忌法吐納
和氣夜卧
存心中氣目瞤耳鳴
念目中黑衣人動止禁忌
飲食禁忌醉飲過度
服玉泉房中禁忌
漢上題襟
連珠五首庭筠詩
成式詩雲藍紙
魚子纈鳳凰釵蜻蜓綾
絶句
籍川笑林
非常不敢說大舜善與人同賦
策題好占便宜
大排口號行令
禮夕行令搥胸獻上
决水灌田伏罪狀火燒裳尾
殷芸小說
蒲臺四寳宫
彈棋天帝面方一尺
凌雲臺元帝沐
四廢日悲乎足下
託葫蘆而生二子委甑
爾汝交如汝所言亦佳
肉翅子貢久出占得鼎卦
石橋觀日出科頭宴起
此是啖石客老子乘鹿入胎
蔡邕作仙璠璵之樂
半英雄一坐起迎太初
軒軒如朝霞舉有疾不通客
蔡邕即張衡後身珠襦玉匣
借書可嗤在郡高枕
此年少甚蛔&KR0008;布衣雄世
葛巾羽扇圍棋信至無兒書
貸鹽百斛誤呼父字
龜行不擇日一門盛矣
婢訟府君九館癡龍
鸚鵡潘石同刑東市
無鬼論廬山君
玉漿玉髓九醖酒
盧氏雜說
音聲郎君金條脫
鵝腿子道子畫驢
織綾花樣不同筆管刻從軍行
着緋進士爛蒸葫蘆
罽賓國香臨小王帖
宋五坦率不食菜心
撻額褁頭避世術
硤石吟束翅鷂子
黃賊打黑賊取卿相為狀頭
押山字西獅子脚
金盞玉盞地四六
焚香探丸塗歸
目視具僚氣吞同列
立德政蒙惠也愚
鄉貢進士鍊腿
蜀葵餅卷冰切
苹是何草詩賦
類說目錄
類說卷四十九宋曾慥編
地理新書
青龍白虎
宅欲左有流水謂之青龍右有長道謂之白虎前有
汙池謂之朱雀後有邱陵謂之玄武為最貴地若無
此相凶不然種樹東種桃柳南種梅棗西種梔榆北
種杏
宅高下
凡宅東下西高富貴雄豪前高後下絶無門戸後高
前下多走牛馬凡宅地欲平坦名曰梁土後高前下
名曰晉土居之並吉西高東下名曰魯土居之富貴
當出賢人前高後下名曰楚土居之凶四面高中央
下名曰衛土居之先富後貧
宅不居處
凡宅不居當街口處不居古寺廟及祠社爐冶處不
居草木不生處不居故軍營戰地不居正當水流處
不居山脊衝處不居大城門口處不居對獄門處不
居百川口處
宅有水路
凡宅東有流水達江海吉東有大路貧北有大路凶
南有大路富貴
樹木向背
凡樹木皆欲向宅吉背宅凶凡宅地形卯酉不足居
之自如子午不足居之大凶子丑不足居之口舌南
北長東西狹吉東西長南北狹初凶後吉
光澤者吉
凡人居洪潤光澤陽氣者吉乾燥無潤澤者凶
形勢内外
宅地岡壠形勢須抱左右相掩首尾相就左盻右顧
如龍如虎又曰後有走馬岡前有飲馬塘白虎緣山
青龍入泉朱雀鼓翼玄武登天大吉
葬各有宜
古者諸侯葬連岡脚大夫葬長原庶人葬平地各有
宜也安明堂處皆須安穩八方朝伏客主歸投蹲坐
四平三隅湧起遠望柱天近視入泉草木長大土色
肥潤龍尾若牽輪曳索形勢如抱子
出入處
風水訣曰出處為水入處為風氣脉水流案山皆朝
是也取氣脉攅聚處用之故風水出入不當乃禍患
之本
地有五不可
凡地有五不可岡斷一也砂壃倒流二也山如拒敵
三也風水來往門戸交箭玉案不起真武不翔四也
四隅不張八向不長横岡旁壠都無起伏鈎鎻不連
五也
水出入吉凶
凡宅門下水出財物不聚野水來入主衰疾宅中水
流者暴死
水名有九
凡水名有九一曰流水與河江通者六十步外吉六
十步内凶二曰潢洿三曰𢃄劍四曰鬪水五曰箭水
六曰清血水七曰亂水八曰客水九曰逆水並凶
白虎登牆
凡宅四方有四角道謂之天獄凶宅門當巷衝謂之
白虎主殘疾宅在道岐口謂之白虎銜屍宅北道當
宅謂之白虎登牆
樹木吉凶
朝生門主暮死宅東有杏凶宅北有李宅西有桃皆
為淫邪宅西有柳為被刑戮宅東種柳益馬宅西種
棗益牛中門有槐富貴三世宅後有榆百鬼不敢近
堂前有榴吉
貴山
拱衛山如列衛狀旌節山如初生笋進財山形如獸
頭屏障山如立案華表山如毬仗捍門山勢横遮銅
魚山形如大鐘
脩真秘訣
九宫
人頭中有九宫上象九天下法九地身有九竅陰陽
復有五城十二楼金堂瓊宫每宫有神保護生道夫
存九宫太乙者專心任真彷彿如見但存一宫分明
則百邪去身衆福來矣
金聲玉響
耳中忽聞金聲玉響是真氣來入道欲就矣
神氣
神者氣之子氣者神之母形者神之室氣清則神暢
氣濁則神昏氣亂則神勞氣衰則神去神去則形腐
人以氣為道道以氣為生生道兩存故長生久視
内外丹
老君曰氣象天地變通莫測陽龍陰虎木液金精二
氣交會煉而成者謂之外丹含和煉藏吐故納新上
入泥丸下注丹田脩煉不息朝于絳宫採於五氣以
哺百神此内丹也脩道之士内丹可以延年外丹可
以升仙内丹成而外丹必應外丹應而内丹必充皆
未至於升舉
六氣
六氣者咽主肺呵主心噓主肝呼主脾吹主腎嘻主
三焦三焦法象於三十六氣分行於六腑通利水榖
調適形神
養神
夫欲養神先須養氣養氣先須養腦養腦先須養精
養精先須養血養血先須養唾養唾先須養水而九
還七返者大而論之一年一周天小而論之一日一
夜一周天天降地騰從寅至申為七返却到子為九
還
存想
神仙之要莫大乎存想存謂存我之神想謂想我之
身閉目見自己之目收心見自己之心心目不離我
身不傷我神則存想之漸也
養性
養性之道欲小勞但莫大疲及強所不能堪耳食用
少而不用頓常如飽中饑饑中飽善養性者先饑乃
食先渴乃飲食後當行以手摩腹數百遍暮卧常習
閉口口開即失氣邪從外入屈膝側卧益人氣力勝
正偃卧春欲晏卧早起夏秋欲夜寢早起冬欲早卧
晏起雖云早起莫在雞鳴前雖云晏起莫在日出後
莫久行久立久坐久卧久聽久視莫強食莫強酒飲
不欲多多則速吐養性之士唾不至遠行不疾步耳
不極聽目不極視坐不久處立不至疲卧不至厭先
寒而衣先熱而解
黃帝雜忌法
一日之忌暮無飽食一月之忌暮無大醉一歲之忌
暮無違行終身之忌暮無然燭行房醎傷筋酸傷骨
飽傷肺饑傷氣久視傷血久卧傷氣久立傷骨久坐
傷肉久行傷筋凡牆北勿安牀勿面北坐夜卧勿覆
其頭人魘勿燃燈喚之定死無疑正月寅日燒白髮
吉寅日剪手甲午日剪足甲又燒白髮吉
吐納
凡吐者去故氣亦名死氣納者取新氣亦名生氣
和氣
彭祖曰和氣導氣之道密室閉戸安牀煖席枕高二
寸半正身偃卧瞑目閉氣以鴻毛著鼻上不動經三
百息耳無所聞目無所見心無所思如此則寒暑不
能侵蜂蠆不能毒壽三百六十歲隣於真人也
夜卧
夜卧覺當叩齒九通咽唾九過以手按鼻左右上下
數十過
存心中氣
仙經曰常存心中有氣大如雞子内赤外黃既辟衆
邪延年益壽又云常存心為炎火如斗煌煌光明百
邪不敢干之
目瞤耳鳴
仙經云若目瞤耳鳴心動面熱意中陰憂者必有灾
患當竊呼曰司命通天眞人續集乙命以金䋲使某
乙千秋無窮三呪止
念目中黑衣人
常以鷄鳴時念目中各有一人長三寸黑衣而立名
為眼光令人見萬里外事
動止禁忌
道林曰晦日不歌朔日不哭大小便時不得仰視日
月星辰及向西北不欲奔車走馬越井跨竈不欲高
枕遠唾眠中引扇坐濕當風
飲食禁忌
凡人食欲少而數不欲頓而多食不欲急急則横脾
法當熟嚼令細冷食不用熱水漱口熱食不用冷水
漱口食必先食熱然後食冷
醉飲過度
酒有大毒大熱大寒凝海惟酒不冰其至熱也飲之
則昏亂易人本性其至毒也若解風寒宣血脉消邪
氣引藥勢不過於酒也若醉飲過度盆傾斗量毒氣
攻心穿腸腐脇此則喪生之源也
服玉泉
道人蒯京年百七十八而甚丁壯言朝朝服玉泉玉
泉者口中唾也朝旦早起漱津令滿口吞之叩齒二
七遍名曰煉精
房中禁忌
天地暗暝日月薄蝕疾風甚雨雷電震怒四時八節
弦望晦朔星辰失度本命之日魁罡直日六甲子日
六丁庚申子邜日又忌名山大川神樹廟社佛寺古
壇日月星辰之下燈燭之前又五月十六日天地交
會之辰特忌會合
漢上題襟
段成式與温庭筠唱和并往來東弁人
連珠五首
東筦公夜列數花或作連珠五首以代劇語其一曰
竊以銅街麗人恨塵泥之將隔石室素子怨仙侣之
易分因知三鳥孤鸞從來要匹金鷄玉鵠不厭成羣
其二曰名比大喬怨佳期之未卜居連小市恨的信
之可移因知夜逼更長斜漢回時脉脉寒侵夢斷行
雲去以遲遲五首格皆同
庭筠詩
庭筠詩云窗疎眉語度
成式詩
成式詩云曾見當爐一個人入時裝束好腰身少年
花下多才思只向詩中寫取眞
雲藍紙
成式在九江出意造雲藍紙
魚子纈鳳凰釵蜻蜓綾
成式詩云翠袂幾侵魚子纈縹纓長戞鳳凰釵知君
欲作閒情賦應願將身作錦鞋别趣青樓作幾層斜
陽慢卷鹿盧䋲願裁魚子深紅纈去覓蜻蜓淺碧綾
絶句
長句兩韻謂七言絶句也
籍川笑林
非常不敢說
五代時馮瀛王門客講道德經首章有道可道非常
道門客見道字是馮名乃曰不敢說可不敢說非常
不敢說
大舜善與人同賦
治平中省試大舜善與人同一舉人見黜心甚不平
其破題云昔有大舜潜心至仁道雖貫於萬世善猶
同於衆人或謂之曰以尿鑵對油筒宜乎黜落
策題
有錢塘葉生為太學官無學識有舉子假作葉策題
云孝經一序義亦難明且如韋昭王何代之主先儒
領是何處之山孔子之志四時常有也何以獨言吾
志在春孔子之孝四時常行也何以獨言秋行在孝
既曰夫子沒而又何以有鯉趨而過庭
好占便宜
有人說話好占便宜嘗曰我被蓋汝被汝氊鋪我氊
汝若有錢相共使我若無錢使你錢上山時汝扶我
脚下山時我扶汝肩定知我死在汝後多應汝死在
我前
大排口號
有太守初視事三日大排樂人口號云為報吏民須
慶賀灾星退去福星來太守喜問誰所撰對曰本州
自來舊例
行令
有儒道釋吏同酒席行令取句語首尾一字同儒者
曰上以風化下下以風刺上道士曰道可道非常道
釋曰色即是空空即是色吏曰牒件上如前謹牒
禮夕行令
村俗取婦禮夕有秀才曹吏醫人巫者同集行令取
本藝聯句曹吏先曰每日排衙次第立醫人曰藥有
温凉寒燥濕秀才曰夜深娘子早梳粧巫者曰太上
老君急急急
搥胷獻上
有人家富而慳從弟入京告行不得已與千錢一壺
作簡曰筋一條血一壺右件搥胸獻上伏惟鐡心肝
人留納
决水灌田伏罪狀
有頑民因天旱盗决人水灌田為主執赴伏罪狀云
右某只因天亢律吕調切慮田苖宇宙洪遂偷某人
金生麗致得其人寸陰是念某不識始制文今來甘
認吊民伐一聽本官忠則盡
火燒裳尾
有人性寬緩冬日共人圍爐見人裳尾為火所燒乃
曰有一事見之已久欲言之恐君性急不言恐君傷
太多然則言之是邪不言之是邪人問何事曰火燒
君裳遂收衣火滅大怒曰見之久何不早道其人曰
我言君性急果是
殷芸小說
蒲臺
鬲城東有蒲臺世傳秦始皇過此縈蒲以繫馬至今
蒲生猶縈
四寳宫
漢武以雜寳裝屏帳設於桂宫謂之四寳宫
彈棋
漢武帝好蹴踘左右以為勞帝曰擇似而不勞力者
奏之乃作彈棋以獻或言始於魏文帝宫中粧奩之
戱帝為之特妙能用手巾角拂之有人以葛巾低頭
拂之更妙於帝
天帝面方一尺
晉周興死而復生言天帝召見升殿仰視紫氣鬱鬱
面方一尺問左右曰是古張大帝耶答曰上古天帝
久已陞去此近曹明帝耳
凌雲臺
凌雲臺初造時先稱衆材俾輕重相稱故雖高而隨
風動搖終不壞晉明帝登而懼其傾側命以大木扶
之未幾頽壞
元帝沐
晉明帝為太子聞元帝沐上啓云伏聞沐久勞極不
審尊體如何答云去垢甚佳身不極也
四廢日
鄴鮮之上啓宋武帝云伏承明旦見南蠻是四廢日
來月朔好不審可從否答曰勞足下勤至吾初不擇
日
悲乎足下
介子推不出晉文公焚林逼之抱木而死公撫之盡
哀乃伐木製履每俯視則流涕曰悲乎足下足下之
呼起於此
托胡盧而生
胡廣以五月生俗謂惡月父母藏之胡盧棄河岸側
居人收養之及長有盛名父母欲取之以為背其所
生則害義背其所養則忘恩兩無所歸以其託胡盧
而生也乃姓胡也
二子委甑
有客詣陳太丘談鋒甚敏太丘令元方季方炊飯延
客二子委甑竊聽客語飯落釡成糜而進客去太丘
責之具言其故且誦客語無遺太丘曰但糜自可何
必飯耶
爾汝交
禰正平年未及冠而孔文舉已踰五十相與為爾汝
交
如汝所言亦佳
司馬徽居荆州以劉表必有變思退縮以自全每與
語但言佳其妻責以無别徽曰如汝所言亦復甚佳
終免于難
肉趐
魏凌雲臺至高韋誕書榜即日皓首榜有未正募工
整之有鈐下卒著履登緣如履平地詰之云無術但
兩腋各有肉翅數寸
子貢久出占得鼎卦
孔子使子貢出久不返占得鼎卦而無足衆弟子以
謂不來矣顔淵曰鼎無足其乘舟來耶果然
石橋觀日出
秦始皇作石橋欲過海觀日出有神驅石入海去不
速鞭之石皆赤色城陽等山皆起立東傾有趍赴之
狀
科頭晏起
管寧泛海舟覆乃曰吾嘗一朝科頭三晨晏起過必
在此
此是啖石客
簡文在殿上行右軍與孫興公在後右軍指孫曰此
是啖石客簡文曰公豈不知天下自有利齒兒耶
老子乘鹿入胎
老子始下生乘白鹿入母胎既生廣額大目疎齒方
口耳有三門鼻有䨇柱足蹈五字手把十文
蔡邕作仙
漢王瑗遇鬼物言蔡邕作仙飛去飛來甚快樂
璠璵之樂
琴以七寳餙之名璠璵之樂
半英雄
㢲曰龐統為半英雄
一坐起迎太初
景王欲殺夏侯太初意未决問安王孚曰已才足以
制之否孚曰昔趙岩葬兒汝來半坐迎之太初來一
坐悉起以此知之恐汝不如乃殺之
軒軒如朝霞舉
海西時諸公每朝朝堂猶暗惟會稽王來軒軒如朝
霞舉
有疾不通客
李膺有疾不通客惟陳仲弓來乘輿出門迎之
蔡邕即張衡後身
張衡死蔡母方娠時謂邕即張衡後身
珠襦玉匣
漢帝及侯王送死皆用珠襦玉匣
借書可嗤
杜預書告兒古詩有書借人為可嗤借書送還亦可
嗤
在郡高枕
衛瓘云吾前在中山郡無事高枕而已
此年少甚&KR0008;&KR0008;
洛下人見劉道真曰此年少甚&KR0008;&KR0008;劉問此言善否
云善劉曰若佳言願令若翁亦&KR0008;&KR0008;若母亦&KR0008;&KR0008;
布衣雄世
袁紹見鄭君曰本謂鄭君東州名儒今乃天下長者
以布衣雄世豈徒然哉
葛巾羽扇
武侯與宣王治兵將戰宣王戎服蒞事使人密覘武
侯乃乘素輿葛巾持白羽扇指麾三軍隨其進止宣
王嘆曰可謂名士
圍棋信至無兒書
豫章太守顧劭雍之子集僚友圍棋外啓書信至而
無兒書雖神意無變而心知有故捉棋傷爪指掌血
流客散嘆曰已無延陵之遺累寧有喪明之深責於
是割情散哀自若
貸鹽百斛
沈玠守風糧盡從姚彪貸鹽百斛彪性峻直得書不
答呼左右令覆鹽百斛於江中曰明吾不惜惜所與
耳
誤呼父字
諸葛恪對韓文晃誤呼其父字晃曰人子前呼其父
字禮耶恪曰向天穿針不見天者非輕於天意有所
在耳
龜行不擇日
孫權時有人獲大龜欲獻吴王夜泊越里於大桑中
桑呼龜曰勤乎玄緒奚事爾龜曰我行不擇日乃遭
拘繫然盡南山之薪不能潰我桑曰諸葛元遜必致
相困求我之徒煮汝計將安出龜曰子無多言禍將
及汝既至建業恪諭權烹之龜乃立爛
一門盛矣
孫皓問丞相陸凱曰卿一門在朝幾人答曰二相五
侯將軍十餘人皓曰盛矣凱曰君賢臣忠國之盛父
慈子孝家之盛今政荒民敝覆亡是懼臣何敢言盛
也
婢訟府君
王武子左右人嘗於門中就婢取濟衣服婢欲姦之
其人云不敢婢云若不從我當大呌其人終不從婢
乃呼曰甲欲姦已濟令殺之其人具𫐠前狀武子不
信其人曰枉不可受當訟府君於天武子終年疾困
此人見形云府君當去矣遂卒
九館痴龍
洛下有洞穴深不可測一婦人欲殺其夫推墮穴中
此人顚倒良久方甦旁得一穴行百餘里覺所踐如
塵聞秔米香啖之芬美復遇如泥者味似向塵入一
都郭雖無日月明踰三光人皆被羽衣奏竒樂凡過
此九處有長人指柏下一羊跪捋羊鬚得二珠長人
取之後一珠令啖之甚得療飢請問九處答曰問張
華可知其人隨穴得出詣華問之云如塵者黃河下
龍涎泥是崑崙山下泥九處地仙名九館羊為痴龍
初一珠食之壽等天地次者延年後一丸充飢而已
鸚鵡
張華有鸚鵡每出還輙說僮僕好惡一日寂無言華
問其故曰被禁在瓮中無因得知外亊忽云昨夢不
佳所忌出外華強呼之至庭果為飛鷹所擊僅獲見
免
潘石同刑東市
石崇與潘岳同刑東市崇曰天下殺英雄君復何為
爾岳曰壮士填溝壑餘波來及人
無鬼論
宋岱為青州刺史禁淫祀著無鬼論後一書生詣岱
曰君絶我軰血食二十餘年以君有青牛髯奴未得
相困今奴已叛牛已死此自得相制矣明日岱卒
廬山君
顧劭為豫章禁淫祀毁諸廟至廬山廟一郡悉諫不
從夜有人經前狀若方相云是廬山君劭要之入坐
與談春秋燈盡燒左傳以續之鬼欲凌劭劭神氣甚
烈鬼反和遜求復廟劭笑而不答鬼怒曰三年内君必
衰當此時相報如期劭果病篤咸勸復廟劭曰邪豈
勝正終不聽遂卒
玉漿石髓
嵩山有大穴甚深晉初有人誤墮穴中中有草堂二
人圍棋飲其人以白酒一杯又行一火井井旁有物
如青泥食之不饑半年許乃出張華曰所飲者玉漿
所食者龍腦石髓也
九醖酒
張華與友人飲九醖酒頗同酣暢華每醉令左右轉
側則必安泰至明華忽思友人夜來必死急問之果
腹穿腸流床下蓋不轉側耳
盧氏雜說
音聲郎君
(闕)十宅諸王解音聲備上幸其院迎駕作樂宫中
呼為音聲郎君
金條脫
文宗問宰臣條脫是何物宰臣未對上曰真誥言安
尼有金條脫為臂餙即今釧也真誥萼綠華贈羊權
金王條脫各一枚與此少異
鵝腿子
有舉人以詩謁沛帥王智興智興曰莫有鵝腿子否
謂鶴膝也
道子畫驢
吴道子訪僧僧不加禮遂於壁上畫驢而去一夜家
具並踹破僧邀道子懇求乃塗却畫處
織綾花樣不同
盧氏不中第步出都門投逆旅有一人附火吟曰學
織錦綾工未多亂安機杼錯抛梭莫教宫錦行家見
把似文章笑殺他因問之曰家業織綾離亂前隸屬
宫錦坊近以薄藝投本行皆云如今花樣不同且東
歸也
筆管刻從軍行
王使君家有筆管中間刻從軍行人馬毛髮屋木山
水無不精絶每一事刻從軍行一句殆非人工成云
用鼠牙刻
着緋進士
杜昇自拾遺應舉及第又拜拾遺號着緋進士
爛蒸葫蘆
鄭餘慶召親朋呼左右曰諭厨家爛蒸去毛莫拗折
項諸人以謂必蒸鵝鴨良久就食每人前粟米飯一
盂爛蒸葫蘆一枚公食甚美諸人強進而罷
罽賓國香
楊相召崔相飯前香爐中烟成樓閣云是罽賓國香
臨小王帖
有獻書李德裕以錦綉囊重重盛之太尉頗愛之盧
宏宣有善書名令觀之曰是某臨小王帖也
宋五坦率
德宗夏中微行西明寺宋濟葛巾犢鼻抄寫上曰措
大茶求一碗濟曰鼎水方煎可自潑之上又問作何
事是何姓行宋曰姓宋第五應進士舉須臾聞呼官
家濟惶恐拜起待罪一本云上問曰今日詩何如曰
聖意難測上曰宋五大坦率後禮部放榜上問有濟
名否使回云無上曰宋五又坦率也
不食菜心
江泌不食菜心恐傷生意邢峙不食邪蒿惡其名
撻額裹頭
不由三事直拜中書舍人謂之撻額裹頭
避世術
世𫝊豆黃和松葉食之甚美可作避世術
硤石吟
士子於漢江硤石阻風吟詩曰卜得上硤石秋來風
浪多久未之續空中忽云江陵一夜雨腸斷木蘭歌
束翅鷂子
李藹應舉時勤敏絶人號束翅鷂子
黃賊打黑賊
宣宗時京城買棗團以黃米黑麫為之云黃賊打黑
賊乃巢賊之讖一云巢寇
取卿相為狀頭
許孟容與宋濟布衣友善許知舉宋不第招宋與飲
謝之酒酣許復大言曰今年為國取卿相為狀頭姚
嗣卿是也後數日姚死宋往見許曰邦國不幸姚令
公薨
押山字
安禄山押字以手指三撮而成
西獅子脚
唐有伶人詣宰相訴官叙說久次問在樂部何能云
在教坊作西獅子脚三十年
金盞玉盞地
長安永寧坊東南是金盞地破而可復成安邑里西
是玉盞地一破則不完矣
四六
四六之作起自徐庾
焚香探丸
宣宗將命相必採中外有人望者三兩人姓名撚之
致香案上以物覆之焚香虔祝探丸以命草麻
塗歸
詔勅有不便於事塗却進之謂之塗歸
目視具僚氣吞同列
李德裕在相位不以顔色假人及南遷或嘲之曰目
視具僚亡七筯氣吞同列削寒温
立德政
憲宗時中人吐突承瓘為帝立德政碑礱石以請李
絳奏言大人與天地合其德日月合其明無立碑紀
德之亊恐貽笑天下遂止
蒙惠也愚
唐有中官學作刺紙或遺以柴答曰蒙惠也愚若干
鄉貢進士
文宗時進士特盛學士語曰鄉貢進士不博上州刺
史
煉腿
僖宗在藩邸好築毬有煉腿之語
蜀葵
蜀葵點作火把雨中不滅
餅卷冰切
薄餅卷厚冰以刀切入迎刃而解
苹是何草
文宗博覽羣書延英問臣宰詩云&KR0687;&KR0687;鹿鳴食野之
苹是何草崔珏曰按爾雅苹是藾蕭上曰朕看毛詩
疏云苹葉圓而花白叢生野中似非藾蕭也
詩賦
開成二年高鍇侍郎知舉内出霓裳羽衣曲賦太學
石經詩進詩賦自此始
類說卷四十九
