類說目錄
卷十七
東軒筆錄
依樣畫葫蘆
宣室鬼神之問茂陵封禪之書
澶淵之役智將不如福將
三班奉職卑賤可知
丁晉公鶴相家奴盜銀器
退位菩薩難做
見水銀銀一錢知制誥一日無恨
夏鄭公詩策后
寇萊公諡忠愍四凶何事不量移
久闕中丞丘良孫盜歐公文
講孟子親戚畔之體量常平法
沮壊新法放鄭聲不若遠佞人
畫流民圖乞烹吕嘉問
夢靈芝宫郭祥正薦荆公
作傅巖亭巷議十篇(失)
誰念玉關人老鄧綰落職
失馬斷蛇厚葬完軀薄葬碎骨
三十年老娘倒䙀孩兒
大杯罰妓獻范蠡游五湖圖
既云馬默豈合驢鳴
劉攽謝表揮毫之際餘酲猶在
精神如破貝州時嘲口吃
措大眼孔小薦决臀自代
太后臨白玉欄杆賞牡丹
韓愈不曾如此合閙
費孝先卦影天生黑於予
呈身御史識面臺官
左氏失之誣論汗淋學士
遇饑索飯食飽不拜
吕公講和啟一生喫着不盡
顔魯公書如义手並脚田舍漢
登溷詩水星不甚得力
坤厚載物賦諸婢各送半臂
君子喜食酸雌甲辰小戊子
回客設供馮道如諸佛菩薩
沂公筆錄
宰相賜茶時服
河市樂不赦姦贓
紫黑色屬猪人宰相當用儒者
漢高祖田舍翁耳
集古錄目
道士罵老子顔魯公惑神仙
羅池碑景陽井銘
孫叔敖名饒雷部中鬼
平泉草木記陸鴻漸著書
阮客舊居詩縣令新戒
元結好竒蓮勺宫
柳宗元韓門罪人瘞鶴銘
霜月之靈皇極之日
柳書張龍公
林下何曾見一人明皇稱上清弟子
令狐綯設齋投龍文
白敏中碑婦人書高氏一人
遺教經
類說目錄
類說卷十七宋曾慥編
東軒筆錄
依樣畫葫蘆
陶榖久在翰林意希大用其黨因對言榖宣力實多
微伺上旨太祖曰翰林草制皆檢前人舊本俗所謂
依樣畫葫蘆耳何宣力之有榖作詩曰官職須由生
處有才能不管用時無堪笑翰林陶學士年年依樣
畫葫蘆
宣室鬼神之問茂林封禪之書
王禹偁謫守黃州表云宣室鬼神之問豈望生還茂
陵封禪之書唯期身後真宗怪其詞恚會州有二虎
闘而食其一占者云咎在守臣乃移守蘄州勑下而
禹偁已死矣
澶淵之役
惟寇凖乞親征李沆宋湜贊之陳堯叟請幸蜀王欽
若請幸江南上以語萊公公曰何人發此二謀宜斬
以釁鼓然後北伐上遂决行
智將不如福將
真宗次澶淵曰敵騎未退天雄軍截在賊後萬一陷
沒則河朔皆敵境也何人為朕守魏公曰智將不如
福將王欽若福禄未艾宜以為守王公聞命茫然自
失萊公酌大白飲之曰上馬杯且曰參政勉之回日
即為同列王入魏敵騎滿地屯塞四門終日危坐越
七日敵退召為平章事
三班奉職卑賤可知
太宗欲周知天下事小臣皆得登對王禹偁上疏曰
三班奉職卑賤可知比因使還亦得上殿未幾王以
事謫商州團練副使一日國忌行香一人紫袍秉笏
立殿側公意其官高欲與叙位其人曰某即可知也
公問其故曰嘗云三班奉職卑賤可知某官為借職
是即可知也
丁晉公鶴相
丁晉公為玉清昭應宫使每遇醮祭即奏有仙鶴盤
舞及記東封事亦云仙鶴前導寇萊公判陜府坐山
亭有烏鴉數十飛鳴公笑曰使丁謂見之當目為玄鶴
矣又以其令威之裔故好言仙鶴俱呼為鶴相
家奴盜銀器
張文定公齊賢為江南漕日家宴一奴盜銀器數事
於懷中公熟視不問後為宰相厮役多得班行此奴
竟不沾祿乘間泣告公曰爾憶江南盜吾銀乎我懷
之三十年不以告人汝亦不知也吾進退百官激濁
揚清安敢以盜賊薦耶念汝事我久今與汝錢三百
千不可復留奴拜謝而去
退位菩薩難做
蘇易簡得受太宗顧遇性特躁進罷參政知鄧州年
纔逾壯有不勝閒冷之嘆贈僧詩曰憔悴二卿三十
六與師氣味不爭多又移書親舊曰退位菩薩難做
竟不登強仕而卒世言躁進有夏侯嘉正為官卑平
生好燒銀常曰吾得見水銀銀一錢知制誥一日無
恨矣俱不諧而卒錢僖公惟演自樞密使為使相嘆
曰使我於黃紙盡處押一箇字足矣
見水銀銀一錢知制誥一日無恨(見上)
夏鄭公詩
夏鄭公竦以父沒王事得三班差使攜所業投李文
靖公沆有山勢蜂腰斷溪流燕尾分之句明日袖詩
進呈乞換一文資後舉制科對策庭下有老宦者曰
閱人多矣賢良他日必貴以吳綾手巾乞詩公題曰
簾内衮衣明黼黻殿前旌旆動龍蛇縱横筆掃三千
字獨對丹墀日未斜後罷樞府守南京作詩曰造化
平分何大鈞腰間親佩玉麒麟南湖月夜栽桃李准
擬睢陽過十春又曰海鴈橋邊春水深略無塵土到
花隂忘機不管人知否自有沙鷗信此心
策后
真宗欲策后問參政趙安仁曰朕欲以賢妃劉氏為
后何如對曰出於側微不可母儀天下上以告王欽
若欽若曰陛下姑問安仁欲立何人上果以問趙對
曰德妃沈氏乃先朝宰相沈倫之家可配聖主冀公
曰臣知如此安仁嘗為沈倫門客趙未幾罷參政劉
妃竟立即明肅太后
寇萊公諡忠愍
天禧末真宗寢疾章獻明肅太后漸預政寇萊公遂
欲廢后立仁宗奉真宗為上皇而誅丁謂曹利用等
凡誥命盡使楊億為之且將舉事會萊公漏言於人
晉公夜乘犢車往利用家謀之入白太后指萊公為
反投海上其事有類上官儀者至章獻上仙仁宗下
詔湔滌其冤諡曰忠愍諡億曰文制曰天禧之末政
漸中闈能叶元臣力屏儲極
四凶何事不量移
丁晉公既投朱崖上表極言策立之功辨誣罔之事
仁宗憐之上命移道州司馬穆脩作詩曰却訝有虞
刑政失四凶何事不量移謂失人心如此
久闕中丞
寳元中久闕中丞一日李淑對仁宗偶問憲長久虚
之故淑曰此乃吕夷簡欲用蘇紳上疑之因問吕公
曰何故久不除中丞曰中丞者自宰相而下皆得彈
擊選用當出聖意仁宗自是知其直
丘良孫盜歐公文
歐永叔為知制誥或𫝊有某大官極稱一丘良孫之
文章文忠訪之乃公所著十篇良孫盜為已有公大
笑而已俄報良孫以獻文字召試拜官及得所獻乃
令狐挺所著兵論也公因對奏陳仁宗大怒欲奪其
官公曰朝廷已行之命當日失於審詳若追奪之所
失又多上以為然
講孟子親戚畔之
神宗在春宫中孫思恭為侍讀一日講孟子至多助
之至天下順之寡助之至親戚畔之思恭泛引助順
之事不及親戚畔之上曰微子紂之諸父抱祭器而
入周非親戚畔之耶思恭駭服
體量常平法
常平法既行同知諫院孫覺上言府界諸縣往往抑
配上令覺同府界提點體量覺奏曰古者設官有言
之者有行之者言者不責其必行行者不責其能言
臣以言語為官又能一一行之乎乞罷同體量指揮
上怒其反覆落職知廣德軍
沮壊新法
曾布為三司使及論京師市易不便今吕嘉問提舉
市易差官四方買貨物禁客旅官中自為兼并非置
市易本意吕惠卿以為沮壊新法布落職知饒州惠
卿遂參知政事
放鄭聲不若遠佞人
王荆公初為參政因讀晏元獻小詞曰宰相為此可
乎平甫曰彼亦偶然自喜而為耳其事業豈止如是
吕吉甫為館職亦在坐曰為政必先放鄭聲况自為
之乎平甫正色曰放鄭聲不若遠佞人吕自是與平
甫相失
畫流民圖
熙寧之末東北大饑百姓流移選人鄭俠監安上門
畫流民圖及疏言時政之失俠坐流竄中丞鄧綰知
諫院鄧潤甫言秘閣校理王安國奬成其言意在非
毁其兄坐是放歸田里而卒天下竒才世共嘆惜
乞烹吕嘉問
熙寧十年京師旱樞密使王韶言卜式乞烹桑弘羊
以致雨今市易裒剝民利十倍弘羊臣乞烹吕嘉問
以謝天下且甘澤之可致也
夢靈芝宫
王安國直宿崇文院夢有邀至海上宫殿甚盛笙簫
大作題曰靈芝宫有人隔水止之曰時未至且令去
恍然夢覺禁中已鳴鐘矣平甫為詩曰萬頃波濤木
葉飛笙簫宫殿號靈芝揮毫不似人間世長樂鐘聲
夢覺時
郭祥正薦荆公
郭祥正知潯州武岡縣奏乞天下之計專聽安石處
分有異議者雖大臣亦當屏黜上問荆公曰卿識郭
祥正乎其才似可用公曰捭闔無行上出其章公耻
為小人所薦極稱其不可用祥正遂致仕
作傅巖亭
李師中平日論議與荆公違戾李欲求合於舒州作
傅巖亭以公嘗倅舒也吳孝宗對策力詆新法既而
為巷議十篇言閭巷皆議新法之善公尤薄其為人
誰念玉關人老
蔡挺寳元以後歴邊任至熙寧初猶帥平凉因作樂
歌有誰念玉關人老之句盛傳都下未幾召為樞密
副使
鄧綰落職
王荆公再秉政既逐吕惠卿門下人復為諛媚以自
安有練亨甫者謂中丞鄧綰曰公何不言於上以殊
禮待宰相子雱為副樞諸弟皆為兩制壻姪皆館職
京師賜第宅綰一一如所戒而言上頷之而已又薦
其黨為臺官遂落職知虢州制曰操心頗僻賦性姦
回論事薦人不循分守又曰朕之待汝者義形於色
汝之事朕者志在於邪
失馬斷蛇
曾魯公文章尤長四六曾布為三司使論市易被黜
魯公有柬别之曰塞翁失馬今未足悲楚相斷蛇後
必有福
厚葬完軀薄葬碎骨
張侍中晏丞相俱葬陽翟盜發張墓得金寳甚多遂
完其棺揜其穴次發晏墓若有猛獸嘷吼盜懼呼一
人同入又聞兵甲鼔譟之聲盜又呼一人同入則寂
然三盜曰丞相之神盡於是矣及穿櫬殊無所有盜
恚以斧碎其骨而出張以厚葬完軀晏以薄葬碎骨
事不可知如此
三十年老娘倒䙀孩兒
苖振第四人及第召試館職晏相曰宜稍温習振曰
豈有三十年為老娘而倒䙀孩兒者乎既試果不中
選公笑曰苗君竟倒䙀孩兒
大杯罰妓
王韶罷副樞知鄂州宴客出家妓坐客張續醉挽妓
衣前將擁之妓泣訴於韶坐皆失色韶曰出爾曹以
娛賓乃令客失歡命取大杯罰妓人服其量
獻范蠡遊五湖圖
陳恭公判亳州遇生日親族多獻老人星圖姪世修
獨獻范蠡遊五湖圖且贊曰賢哉陶朱覇越平吳名
遂身退扁舟五湖公即日納節明年致仕
既云馬默豈合驢鳴
劉攽性滑稽熙寧中為試官出題以教思無窮論舉
人上請曰此卦大象如何攽曰要見象當詣南御苑
馬默為臺官彈奏攽輕薄不當置在文館攽曰既云
馬默豈合驢鳴吕嘉問提舉市易曾布劾其不法反
得罪嘉問治事如故攽曰豈意曾子避席望之儼然
乎嘉問字望之
劉攽謝表
劉攽王介同為試官舉人有用畜字者介謂其犯主
上嫌名攽謂不可為諱因紛爭介以惡語侵攽遂贖
金中丞吕公著意不樂攽以為議罪太輕遂奪其主判
攽謝表曰彍弩射的薄命難逃飄瓦在前心忮不校
又曰在矢人之術唯恐不傷而田主之牛奪之已甚
揮毫之際餘酲尚在
曾布坐市事謫守饒州舍人許將當制頗多詆詞往
見曾曰始欲繳詞又思啟釁如此不免同貶於公無
益也然其中語言頗經改易公他日當自知曾曰昔
晏元獻當國宋子京翰林旦夕親密中秋赴宴公出
妓賦詩翼日罷相宋草制詞頗極醜詆揮毫之際餘
酲尚在此事由來久矣何足校耶許憮然而去
精神如破貝州時
嘉祐中文潞公富鄭公為相劉沆王公堯臣為參政
立儲事秘不𫝊永豐中三公已薨潞公留守西赴恩
禮隆厚及還上作詩送行有報在不言功之句王禹
玉詩云功業特高嘉祐末精神如破貝州時
嘲口吃
王汾口吃劉攽嘲曰恐是昌家又疑非類不見雄名
惟聞艾氣周昌韓非揚雄鄧艾皆吃也又同赴朝聞
呌班聲汾曰紫宸殿下頻呼汝攽曰寒食原頭屢見
君
措大眼孔小
太祖嘗與趙普議事不合上曰安得宰相如桑維翰
者與之謀乎普曰使維翰在陛下亦不用蓋翰愛錢
上曰苟用長者當護其短措大眼孔小賜與十萬貫
財塞破屋子矣
薦决臀自代
劉攽與王介因舉人用畜生事仝時雍子方為開封府
推官戱曰罪各當决臀十三攽曰吾已入文字云竊見雍
子方身材長大臀腿豐肥臣實不如舉以自代
太后臨白玉欄干賞牡丹
慈聖元憲皇后薨上悲慕甚有姜識者自言神術可使死
者復生上試其術數旬不效乃曰臣見太皇太后方
與仁宗宴臨白玉欄干賞牡丹無意復來人間也上
知誑妄但斥去郴州蔡承禧進挽詞曰天上玉欄花
已折人間方士術何施
韓愈不曾如此合閙
慶歷中西師未解晏元獻為樞密使會大雪置酒西
園歐陽永叔賦詩曰須憐鐡甲冷徹骨四十餘萬屯
邊兵晏曰昔韓愈亦能作言語赴裴度會但云園林
窮勝事鐘鼔樂清時不曾如此合閙
費孝先卦影
嘉祐以來費孝先以卦影名天下應者甚多王平甫
曰占卜本欲前知而卦影驗於事後何足問邪
天生黑於予
吕惠卿語王荆公曰面有黑用園荽洗之當去公曰
吾面黑耳非䵟也曰園荽亦能去黑公笑曰天生黑
於予園荽其如予何
呈身御史識面臺官
孫抃為中丞薦二人為御史或問曰公未嘗與二人相識
遽薦之何也孫曰昔人耻呈身御史今豈求識面臺
官
左氏失之誣論
歐陽文忠公初年隨州取解以落官韻不收是時左
氏失之誣論公論其悉有石言於晉神降於莘外蛇
鬭而内蛇傷新鬼大而故鬼小之辨
汗淋學士
王平甫學士軀榦魁碩盛夏入館中下馬流汗浹衣
劉貢父曰君真所謂汗淋學士也
遇饑索飯食飽不拜
章惇少善養身嘗云遇饑不相知處亦湏索飯若食
飽時見爺亦不拜
吕公講和啓
吕惠卿服除王荆公居山以啟講和曰合乃相從疑
有殊於天屬析雖或使始不自於人為又曰門牆責
善數移兩解之書殿陛對揚親奉再和之詔固其願
也方且圖之重罹苫塊之憂遂稽竿牘之獻又云内
省涼薄尚無細故之嫌仰揆高明夫何舊惡之念恭
惟某官知德之奥達命之情親疎冥於所同憎愛融
於不有冰炭之異豁然儻示於至恩桑榆之收繼此
請圖於改事公答曰與公同心以至異意皆國事耳
豈有它哉同朝紛紛公獨助之則我何負於公人或
言公吾無預焉則公亦何尤於我趨時便事吾不知
其如何考實論情公亦宜照於此開諭重悉覽之悵
然昔之在我誠無細故之疑今之於公尚何舊惡足
念然待盡山林趨舍異事相照以情不若相忘之愈
也
一生喫着不盡
王沂公曾發解省試皆為冠首翰林劉子儀曰狀元
試三場一生喫着不盡沂公正色答曰曾平生之志
不在温飽
顔魯公書如义手並脚田舍漢
唐初字學勁健得晉宋風開元以後變為肥厚元和
以後柳沈之徒復尚清勁五代楊凝式國初李建中
妙絶一時行筆亦在於厚實李昌武不免於重濁江
南李後主善書有言顔魯公端勁有法者後主曰真
卿之書有楷法而無佳處正如叉手並脚田舍漢耳
登溷詩
程師孟知洪州作静堂自愛之無日不到作詩曰每
日更忙須一到夜深長是點燈來李元規笑曰此乃
登溷詩也
水星不甚得力
段少連晚年與鄉老會飲少連通音律酒酣吹笛有
老儒曰某命中無金星之助是以不能樂藝段笑曰
豈惟金星水星亦不甚得力也
坤厚載物賦
張沆滑稽有門客作坤厚載物賦粤有大德其名曰
坤沆曰非講經之座主即傳法之沙門
諸婢各送半臂
宋子京晚年知成都帶唐書於本任刊修每宴罷開
寢門垂簾燃二椽燭諸婢夾侍和墨伸紙遠近觀者
皆知尚書修唐書望之如神仙多内寵嘗宴曲江偶
微寒命取半臂諸婢各送一枚凡十餘枚子京恐有
厚薄之嫌竟不敢服忍冷而歸
君子喜食酸
王雱云君子多喜食酸小人多喜食醎酸得木性而
上醎得水性而下也
雌甲辰小戊子
唐逸史載晉公與郎中庾威同甲辰生公戲曰郎中
雌甲辰也程文惠公龐潁公同戊子生程已貴龐尚
為小官嘗戲龐曰君乃小戊子耳後潁公大拜文惠
致書賀曰今日大戊子却為小戊子也
回客設供
滕宗諒守巴陵有華州回道士上謁滕知其異人口
占詩曰華州回道士來到岳陽城别我遊何處秋空
一劍横回大笑而去有士人夏鈞過永州問何仙姑
曰吕先生今何在曰今日在潭州興化寺設齋鈞至
潭州寺取齋歷視之其日果有華州回客設供
馮道如諸佛菩薩
王荆公於上前論馮道能屈身以安人如諸佛菩薩
之行唐介曰道為宰相使天下易四姓身事十主得
為純臣乎安石曰伊尹五就湯五就桀正在安人而
已豈非純臣乎質甫曰有伊尹之志則可荆公變色
沂公筆錄
宰相賜茶
舊制宰相早朝上殿命坐有軍國大事則議之從容
賜茶而退自餘號令除拜刑賞廢置事無巨細並就
狀進入上於禁中親覽批紙尾用御寳可其奏謂之
印畫降出奉行自唐至五代不改其制古所謂坐而論
道者也國初范質王溥等自以前朝舊相居不自安
共奏請中書庶務大者則劄子面進取旨朝退各行
其事自是奏御親覽或至旰昃賜坐啜茶之禮遂廢
固不暇於論道矣遂為定制
時服
聖節端午冬初賜百官時服舊制也冬至自來服舊
無所賜
河市樂
太祖朝始賜都尉高懷德以節鉞領睢陽性頗奢侈
聲妓之妙冠於一時睢陽城外數里臨汴有橋居民
煩夥娼優所聚高每令其妓女效鄙野之態以為笑
謂之河市樂
不赦奸贓
太平興國中朝士祖吉奸贓事覺獄未具郊禮將近
太宗怒其貪墨特俾郊赦不宥趙普奏曰贓官抵罪
宜正刑辟然國家卜郊肆赦將以對越天地告於神
明吉本何人安足以隳陛下赦哉上善其言而止
紫黑色屬猪人
周朝駙馬都尉張永德輕財好施遇一異人云天下
將太平眞主已生或暏紫黑色屬猪人果於殺伐者
姑善待之永德隂自求訪及太祖勲位漸盛傾身親
附至國初以舊恩體貌富貴與佐命一等
宰相當用儒者
太祖以神武定天下儒學之士未多進用及卜郊乘
大輅翰林學士盧多遜執綏備顧問占對詳敏他日
上曰作宰相當用儒者盧果大用
漢高祖田舍翁耳
丁謂在中書語同僚曰漢高何如主哉曰英雄主也
曰何英雄之有張良導之左則左陳平勸之右則右
及項羽死海宇無主天下自歸之盖隨波委順與物
無競一田舍翁耳又曰古之所謂忠臣孝子皆不足
信乃史筆緣餙欲為後代美談者也
集古錄目
道士罵老子
徐彦伯撰萬回神迹記玄宗英偉之主彦伯當時名
臣也君臣相與尊寵稱述之如此欲使愚人不信不
惑其可得乎世𫝊道士罵老子云佛以神怪禍福恐
動世人俾皆信向僧尼得享豐饒而吾老子高談清
淨遂使我曹寂寞此雖鄙語有足取也
顔魯公惑神仙
顔眞卿撰麻姑壇記并書公忠義之節皎如日月不
免惑於神仙之說釋老為斯民患也深矣
羅池碑
羅池廟碑云步有新船集本以步為涉荔子丹兮蕉
子黃碑蕉下無子字當以碑為是而碑云春與猿吟
兮秋鶴與飛則疑碑誤
景陽井銘
隋煬帝作景陽井銘及身為滛亂則又過之銘文隠
隠尚可讀有云前車已傾負乘將沒
孫叔敖名饒
漢孫叔敖碑云名饒字叔敖世未見此碑者不知其
名饒也
雷部中鬼
謝仙者雷部中鬼也夫婦皆長三尺其色如玉掌行
火於人間
平泉草木記
李德裕作平泉草木記其遺戒有云壊一草一木者
非吾子孫
陸鴻漸著書
陸羽著君臣契三卷源解三卷江表四姓譜十卷南
北人物志十卷吳興歷官記三卷湖州刺史記三卷
茶經三卷占夢三卷
阮客舊居詩
李陽冰阮客舊居詩云阮客身何在仙雲洞口横人
間不到處今日此中行阮客不見名氏盖縉雲之隠
者
縣令新戒
唐明皇擇縣令一百六十三人賜以丁寧之戒其後
天下為縣者皆以新戒刻石
元結好竒
元結作峿臺銘又作窪罇銘陽華巖銘結好竒之士
也所自居山水必自銘之惟恐不竒文章亦然君子
欲著不朽有諸其内而見於外者必本於自然顔子
蕭然陋巷名高萬世得之自然結汲汲於後世之名
亦勞矣
蓮勺宫
林華宫行鐙銘蓮勺宫銅博山槃銘皆漢五鳳中造
林華宫漢書不載宣帝紀云因於蓮勺鹵中註云縣
也不云有宫盖秦漢離宫别館不可勝數非因事見
之則史家不能備載
柳宗元韓門罪人
柳宗元撰彌陁和尚碑自唐以來言文章者惟韓柳
柳豈韓之徒哉其韓門之罪人也世人不知其所學
之非第以當時軰流言之爾
瘞鶴銘
題云華陽眞逸撰刻於焦山之足按潤州圖經云王
羲之書然筆法不類羲之而類顔魯公華陽真逸是
顧况道號碑無年月疑前代有人同斯號者也
霜月之靈皇極之日
漢韓明府修孔子廟器表碑云水夀二年涒灘霜月
之靈皇極之日永夀桓帝年號霜月之靈皇極之日
莫曉其義疑是九月五日
柳書
柳公權書高重碑予特愛摸者不失其真而鋒鋩皆
在蔡君謨曰隂符經序為柳書之最精云善藏筆鋒
與予之說正相反
張龍公
趙耕撰張龍公碑云君諱路斯隋初登第為宣城令
夫人石氏生九子公滿令歸每公出自戌至丑歸常
體冷且濕石氏異而詢之公曰吾龍也鄭祥遠亦龍
也騎白牛據吾池吾屢與戰未勝明日取决可令吾
子挾弓矢射之繋鬛以青綃者鄭也絳綃者吾也子
遂射巾青綃鄭怒東北去投合肥西山死今龍穴山
是也由是公與九子皆復為龍
林下何曾見一人
相逢盡道休官去林下何曾見一人世𫝊以為佳語
慶歷中許元待制為發運得斯石於池陽江水中始
知為靈澈詩也
明皇稱上清弟子
唐陽頌玄宗詔撰玄宗自稱曰上清弟子何其竒哉
佛之徒曰無生者是畏死也老之徒曰不死是貪生也
令狐綯設齋
唐令狐綯設齋為文以語簡為工嘗飯僧僧判齋於
佛前跪爐諦聽僧唱言曰令狐綯齋佛知盖以此譏其
短其父楚作白樓賦文無他意而至千有六百餘言何
其繁也父子之性相反如此
投龍文
唐會昌投龍文武帝自稱承道繼玄昭明三光弟子
南岳炎上真人
白敏中碑
唐畢諴撰白敏中碑其事與列𫝊多同而𫝊載敏中
由李德裕進用及德裕貶詆之甚力以此為甚惡而
碑云會昌中德裕起刑獄陷五宰相竄之嶺外公
承是之後一年冤者皆復其位以此為能其為毁譽
難信如此
婦人書高氏一人
安公美政頌房璘妻高氏書筆畫遒麗不類婦人余
集錄亦已博矣婦人筆畫著於金石者高氏一人而
已書莫盛於唐書之廢莫甚於今唐之武夫悍將暨
楷書手軰字皆可愛余所錄如于頔高駢下至陳游
瓌等書皆有今文儒之盛其書屈指可數者無三四人
遺教經
遺教經相傳云羲之書誤也盖唐世寫經手所書耳
類說卷十七
