類說目錄
卷五十七
王直方詩話
西池唱和詩備四景
顧屠長白山主
掃愁帚醒酒冰動人春色不湏多
晁無咎詩文陳無巳詩啓
山谷論詩軟紅香塵
書法詩格反舌有聲
陶淵明詩鬼作人語人作鬼語
尋常百姓
上王正仲詩秦少游詩䜟
至寳丹酴釄詩
文周翰詩竹詩
雨拳風口老杜家諱
郭功父詩蔡天啓詩
荆公詩句林逋詠梅
蘇子由寄東坡詩孟郊詩
作詩如雜劇鷗同一波
寂齋詩表德皆連甫
獨樂園詩詩貴圓熟
謝師厚詩木杪龜趺
東坡謝御書詩譏米元章
橄欖詩館中種竹
砲車雲歐公詩
旱詩東坡論文
沙詩嘲王禹玉詩
東坡表山谷詩潘邠老詩
詩用毿毿字秦少游口號
陳輔之詩話
宋玉屈原
清風明月常有光景如新
歐詩如玉燭王建宫詞
紅消香潤入梅天馮寇二公詩
體物賦情三韓使人金山詩
瀑布詩應制詩
冥搜造極蓬萊仙
改恨作幸字
西清詩話
泰陵挽詞功謝蕭規恩從隗始
憶霖詩狀元入相
杜詩天闕字霓裳詞
荆公得離騷句法王君玉詩
試館職詩離合體
集句瘞鶴銘
鄭虔不見八哀詩何遜諸人詩賦
殺風景弔杜子美詩
全用平聲詩海立
夢中賦詩燮成三日雨
洞庭詩太白遺篇
峰頂寺詩滕王湛然
池底鋪錦虎圖詩
後主長短句方城高士
三僧詩老野狐精
皮光業詩竹林鳥
題周陵詩禮部唱和
吕洞賓鳳子
王元之對属王荆公詩
秋英不比春花落植紅梅
愛文字飲與俗人沽酒同科
原父再婚王舍人竊鄭詩
東坡戲陳季常畏内
碾玉匠嘗南食彭門題壁
二舉子被執生日詩
幽谷種花李後主長短句
歌者囀春鶯魯直詩
癩可瘦權丘氏寄夫詩
張元扈蹕詩
楊鸞詩柳枝絳桃
羅浮仙内宴詩
處默詩
類說目錄
類說卷五十七宋曾慥編
王直方詩話
西池唱和
元祐中秘閣上巳日集西池王仲至有詩張文潜和
最工云萃浪有聲黃織動卷風無力彩旌垂秦少游
云簾幕千家錦繡垂仲至笑曰又待入小石調也然
少游有已煩逸少書陳迹更屬相如賦上林人所難
及
詩備四景
手把寒梅撼雪英婆娑漸見綠隂成隔窗昨夜蕭蕭
雨已有秋風落葉聲歐公云此詩偹四時景
顧屠
元祐中顧子敦有顧屠之號以其肥倞也錢穆父有
九男子東坡以為九子母後有詩云九州羡君門戸
壯蓋為此也又送子敦云我友顧子敦軀膽兩雄偉
又曰磨手向猪羊又曰平生批勅手皆屠家語也子
敦不樂坡復曰善保千金軀前言戲之耳
長白山主
歐陽仲純夢道士持告身云上帝命汝為長白山主
既没東坡哭之云死為長白主名字書絳闕
掃愁帚醒酒冰
東坡以洞庭春色為掃愁帚山谷以水晶鱠為醒酒
冰
動人春色不須多
荆公作内相翰苑中有石榴一叢枝葉茂甚惟發一
花公詩曰穠葉萬枝紅一點動人春色不須多
晁無咎詩文
元豐中晁無咎作詩文有聲陳無巳以詩戲曰聞道
新文能入樣相州紅顆鄂州花
陳無已詩啓
陳無已除官一篇云扶老趨嚴詔徐行及聖時端能
幾字正敢恨十年遲肯着金根謬寧辭乳嫗譏向來
憂畏斷不盡鹿門期或云纔得一正字未須云趨嚴
詔無巳復作謝啓曰名雖文字之選實為將相之儲
又曰頭童齒豁敢辭乳嫗之譏聞淺見輕益畏金根
之謬
山谷論詩
山谷論詩文不可鑿空強作待境而生便自工耳每
作一篇先立大意長篇須曲折三致意乃成章耳
軟紅香塵
前軰有西湖風月不如東華軟紅香塵之語故東坡
詩云半白不羞垂領髮軟紅猶戀属車塵
書法詩格
東坡云書之美者莫如顔魯公然書法之壊自魯公
始詩之美者莫如韓退之然詩格之變自退之始
反舌有聲
山谷云讀周書月令反舌有聲佞人在側乃觧老杜
百舌過時如發口君側有讒人之句
陶淵明詩
山谷云寧律不諧不可使句弱寧用字不工不可使
語濇此庾開府所長也然有意於為詩也至陶淵明
所謂不煩繩削而自合者
鬼作人語人作鬼語
明月清風良宵會同星河易番歡娛不終此鬼詩也
山谷云當是鬼中曹子建所作又云邯鄲宫中金石
絲簧此兩句不惟人少能作知之者亦極難得張文
潜曰舊時鬼作人語今時人作鬼語
尋常百姓
丹陽陳輔每歲清明上塚則至蔣山湖隂先生之居
上題詩云北山松粉自飄花白下風輕麥脚斜身似
舊時王謝燕一年一度到君家荆公見詩笑曰戲君
為尋常百姓耳
上王正仲詩
有以長句上王正仲一聯云狗監傳新賦鷄林講近
詩
秦少游詩䜟
秦少游以校勘出為杭倅至楚酒間有詩云平生通
欠僧房睡准擬如今處處還明日報謫監處州酒稅
好事者以為詩䜟
至寳丹
王禹玉詩號至寳丹以多使珍寳如黃金必以白玉
為對有人強作富貴語云脛脉化成紅玳瑁眼睛變
作碧琉璃晏叔原小詞云舞低楊柳樓心月歌盡桃
花扇底風晁無咎云能作此語定知不住三家村也
酴醿詩
韓持國酴醿詩云平生為愛此香濃仰面嘗迎落絮
風每恐春歸有餘恨典型元在酒杯中山谷最愛荆
公扶輿發陽熖窈窕一川花謂包含數意
文周翰詩
東坡見文周翰詩云不易吟得到個田地此詩可作
兩用
竹詩
王郊竹詩云葉垂千口劍榦聳萬條鎗東坡曰十條
竹竿只一箇葉兒也
雨拳風口
王禹錫與東坡有舊嘗作賀雨詩云打葉雨拳随手
去吹涼風口逐人來東坡曰十六郎作詩怎得如此
不入規矩禹錫云醉中所作他日又呈一軸東坡曰
爾復醉耶
老杜家諱
老杜家諱閑而詩中有云翩翩戲蝶閑過幔又云也
愛零霜鬢留歡一夜閑一作闌當以閑字為正臨文恐
自不避
郭功父詩
郭功父以詩示東坡先自吟咏聲動左右謂坡曰此
詩幾分坡曰十分詩也祥正驚喜問之坡曰七分來
是讀三分來是詩東坡又云郭祥正之徒但知有韻
底是詩
蔡天啟詩
蔡天啟雲和秦少游詩云願同籍湜軰終老韓公門
荆公詩句
荆公和人曲歌一句云夕陽到處花偏煖又代小兒
賦花糕詩恨不見之
林逋咏梅
王君卿云疎影横斜水清淺暗香浮動月黃昏此林
逋咏梅然杏與桃李皆可用也坡云可則是杏花桃
李不敢承當
蘇子由寄東坡詩
蘇子由奉使朔方寄東坡云誰將家集過幽都每見
遼人問大蘇莫把文章動蠻貊恐妨談笑卧江湖
孟郊詩
李希聲曰孟郊詩正如晁錯為人不為不佳所傷者
峻直耳
作詩如雜劇
山谷云作詩如作雜劇初時布置臨了須打諢方是
出場蓋是讀秦少游詩惡其終篇無所歸也
鷗同一波
荆公云鷗鳥不驚之類如何作語則好山谷云鷗同
一波
少游極惡山谷和寂齋詩云志大略細謹言蔡州事
人少知音者
表德皆連甫
熙寧初荆公用事一時字多以甫押多以圈時語曰
表德皆連甫花書盡帶圈
獨樂園詩
東坡作温公獨樂園詩從頭四句已都說盡云青山
在屋上流水在屋下中有五畆園花木秀而野此便
可以圖畫也
詩貴圓熟
謝眺云好詩圓美流轉如彈丸故東坡云中有輕圓
句銅丸飛柘彈蓋詩貴圓熟也然圓熟多失之平易
老硬多失之枯乾能不失二者之間則可與古作者
並驅矣
謝師厚詩
山谷云謝師厚詩絶似老杜如倒着衣裳迎戸外盡
呼兒女拜燈前編之老杜詩集無愧
木杪龜趺
東坡為程筠歸真亭詩云會看千字誄木杪見龜趺
趺是龜座不應見於木杪也
東坡謝御書詩
孫莘老笑東坡謝賜御書詩云有甚道理後面直說
到陜西奏捷
譏米元章
東坡䟦米元章所收書云畫地為餅未必似要令痴
兒出饞水又云錦囊玉軸來無趾山谷和云百家傳
本略相似如月行天見諸水又云拙者竊鈎輒折趾
皆謂元章患淨潔病又好奪取人畫也
橄㰖詩
東坡橄㰖詩云紛紛青子落紅鹽橄㰖木高難採以
鹽擦本身則其實自落南人誇棗云比至爾回味時
我已甜訖
舘中種竹
李公擇種竹舘中戲云後人指此竹必云李文正手
植劉貢父笑曰文正不獨能繫筆亦能種竹耶時有
筆工學文正故云
砲車雲
舟人占雲若砲車雲起輒急避之大風倏至也東坡
有云今日江頭天色惡砲車雲起風欲作張文潜有
云喜連山色閒眉黛愁對江雲起砲車
歐公詩
歐公詩云白髮垂兩鬢黃金腰七環又云萬釘寳帶
腰環七劉貢父云永叔這條腰帶幾時道着
旱詩
張文潜旱詩云天邊趙盾益可畏水底武侯方熟眠
時以為幾於湯燖右軍也
東坡論文
東坡云凡人作文字須是筆頭上挽得數萬斤重方
可以言文字也歐公云興來筆力千金重
沙詩
有人展刺見荆公云詩人龍太初時老兵方以沙擦
銅器公曰可作沙詩太初頃刻誦曰茫茫黃出塞渺
渺白鋪汀鳥過風平篆潮回日射星
嘲王禹玉詩
王禹玉既亾無名子嘲曰太公因被子孫煎身後無
名只有錢喏喏&KR3726;番王介甫竒竒噷動宋昭宣嘗言
井口難為戲獨坐中書不計年東府近來無土地便
應正受不須權禹玉家子弟經府指論是張山人作
詩某平生多作十七字詩似恁著題詩某吟不得府
尹笑而遣之
東坡表山谷詩
東坡謝金帶鞍馬表乃四六中送竆文山谷狸毛筆
詩乃篇章中毛穎傳
潘邠老詩
潘邠老詩多犯老杜為之不已老杜亦難為存活使
老杜復生則須共潘十厮炒
詩用毿毿字
東坡自海外回有詩用毿毿字李端叔和曰再見門
生識不識雪髯霜鬢两毿毿有一明眼人能見人前
後世忽一惡少見之其人云頭上已有剥剥之聲腰
間欲作毿毿之勢陳無已曰我欲和云莫教腰下見
毿毿
秦少游口號
吕申公在揚州中秋令秦少游作口號有照海旌幢
秋色裏激天鼓吹月明中之句是夕却微隂少游别
作云自是我公多惠愛却回秋色作春隂
陳輔之詩話
宋玉屈原
文忠公自稱六一居士王荆公自稱楚老今詩話舉
六一楚老指二宗師也六一云屈原離騷讀之使人
頭悶然摘出一二句反覆味之與風無異宋玉詩比
屈原時有出藍之色
清風明月常有光景如新
楚老云世間好語言已被老杜道盡世間俗詔言已
被樂天道盡然李贊皇云譬之清風明月四時常有
而光景常新又似不乏也
歐詩如玉燭
楚老云歐詩如玉燭葉致遠曰得非四時皆是和氣
滿幅俱同流水乎公曰致遠可謂善鍳裁者惜乎不
使歐公生前聞之
王建宫詞
王建宫詞荆公獨愛其樹頭樹底覓殘紅一片西飛
一片東自是桃花貪結子錯教人恨五更風
紅消香潤入梅天
王君玉密學有望江南十首自謂謫仙楚老酷愛其
紅消香潤入梅天之句
馮寇二公詩
馮長樂七歲吟治圃詩云已落地花方遣掃未經霜
草莫教鋪仁厚天性全生靈性命已兆於此寇萊公
八歲吟華詩云只有天在上更無山與齊其師謂萊
公父曰賢郎怎不作宰相
體物賦情
詩家之功全在體物賦情情之所寓惟色色之所比
惟花如唐人牡丹詩云紅開西子粧樓晚翠揭麻姑
水殿春若移春作秋全是蓮花句林和靖梅花疎影
横斜水清淺暗香浮動月黃昏近似野薔薇也
三韓使人金山詩
熙寧中三韓使人朴寅亮作金山詩其序舊云前後
詩人不見山之為金云萬疊抱岑天倚杵一竿斜日
水浮金
瀑布詩
徐凝瀑布一條界破青山色誠不如范文正白虹下
澗飲長劍倚天立有僧議徐詩不見瀑布輙吟云地
軸不卷盡天機長放來此得形而不得勢何異三韓
使人云金山不見金意外過求之弊也
應制詩
舊史柳公權應制聯句薰風從南來殿閣生微涼然
當畏暑居廣殿南風之來不止微涼之意新史易曰
殿桷生餘涼蓋屈桷叢椽受風勁快此兩字有功於
修詞也
冥搜造極
人心思究經術往往不能致情惟詩冥搜造極所謂
應湏入海求唐人有云句自夜中得心從天外歸
蓬萊仙
有蓬萊仙者語言極有情致陶隐居云得為才鬼猶
勝頑仙
改恨作幸字
蕭楚才知溧陽縣時張乖崖作郡一日召食見公几
案有一絶云獨恨太平無一事淮南閒殺老尚書蕭
改恨作幸字公出視稿曰誰改吾詩左右以實對蕭
曰與公全身公功高位重奸人側目之秋且天下一
統公獨恨太平何也公曰蕭弟一字之師也
西清詩話
泰陵挽詞
御制泰陵挽詞五章武帳初籌夜雲軿忽帝鄉百神
陪禹葬三載服堯喪北極聯龍衮西風折雁行空餘
千古事纉述愧重光姑射仙期早華胥夢已陳朝廷
繫聖母基業付冲人日轉銅壺影天移玉座春九門笳鼓
發悲動属車塵眷哲天攸縱神機智獨謀塵流藏寳
閣鎻鑰受降樓風急鴒原晚霜寒雁宿秋遺衣今在
寢猶想未明求再御中天坐猶思玉色温瑶階花自
落寳扇影空存重感天倫戚欽承世及恩欲諧追述
志永紹裕陵尊憶開王邸日曾駐六龍飛玉宇春初
永金盤露未晞荆根方並秀棣萼更交輝今日承基
緒追懷往事非
功謝蕭規恩從隗始
熙寧初張掞侍郎以二府成詩賀王荆公公和曰功
謝蕭規慚漢第恩從隗始詫燕臺陸農師曰蕭規曹
隨高帝論功蕭何第一而請從隗始初無恩字公笑
曰韓退之鬭鷄聯句感恩慚隗始若無據豈當對功
字
憶霖詩
張乖崖少與逸人傅霖同學公既顯達求霖三十年
不可得作憶霖詩云寄與巢由莫相笑此生終不羡
輕肥晚年守花丘有被褐騎驢叩門大呼曰語尚書
青州傅霖來閣吏走白公曰傅先生天下士汝何人
敢呼姓名霖笑曰别子一世尚爾同心是豈知世間
有我哉公問何昔隐今出霖曰子將去矣來報子耳
曰詠亦自知之霖曰知復何言後一月公薨
狀元入相
本朝状頭入相者吕文穆蒙正王文正曾李文定廸
宋元憲庠元憲登庸知制誥石楊體賀以詩曰坐朝
四十三龍首身到黃扉止四人副樞王伯庸堯曰何
不言已四人而特言止蓋伯庸繼元憲魁天下士然
未幾薨於位自慶歷至今迄未有先多士而後大拜
者
杜詩天闕字
杜子美宿龍門詩天闕象緯逼雲卧衣裳冷荆公云
闕當作閱然韋還東都記龍門號雙闕以與大内對
峙若天闕焉此宿龍門詩也用闕字何疑
霓裳詞
歐公論王建霓裳詞弟子部中留一色聽風聽水作
霓裳以不曉聽風聽水為恨唐人西城記云龜兹國
王與臣庶知樂者於大山間聽風水聲均節成音後
番入中國如伊州凉州甘州皆自龜兹致也此說近
之但不及霓裳耳鄭嵎津陽門詩註葉法善引明皇
月宫聞樂歸留寫其半會西凉府進婆羅門曲聲調
相同乃合二者製霓裳羽衣則知霓裳亦來西域云
荆公得離騷句法
元豐中荆公在金陵東坡自黃州北遷日與公遊公
嘆曰不知更幾百年方有如此人物以近製示東坡
云若積李兮縞夜宗桃兮炫晝自屈宋没世曠千餘
年無復離騷句法乃今見之坡至儀真寄金陵守王
勝之詩有云峰多巧障日江遠欲浮天公乃撫几曰
老夫生平作詩無此兩句
王君玉詩
王君玉琪秋蓮詩云蠶寒冰蠒瘦蜂老露房空聞角
詩云隴雁下驚天在水征人相顧月如霜又有詩云
魚寒不食清池釣鷺静頻驚小閣棋君玉嘗曰詩家
不妨間用俗語尤見工夫雪未消者俗謂之待伴如
云待伴不禁鴛瓦冷羞明常怯玉鈎斜待伴羞明皆
俗語
試舘職詩
王仲玉欽臣試舘職詩云古木隂生白玉堂長年來
此試文章日斜奏罷長楊賦閒拂塵埃向畫墻王荆
公改為奏賦長楊罷云如此語健
離合體
藥名詩起於陳亞非也東漢已有離合體至唐始著
藥名之號如張籍江皋歲暮相逢地黃葉霜前半夏
枝子夜吟詩向松桂心中萬事善君知是也
集句
集句自國初有之至石曼卿以文為戲然後大著下
第偶成一生不得文章力欲上青雲未有因聖主不
勞千里召嫦娥何惜一枝春鳳凰詔下雖沾命豺虎
叢中也立身啼得血流無用處着朱騎馬是何人又
云年來年去志求忙為他人作嫁衣裳仰天大笑出
門去獨對春風舞一場
瘞鶴銘
焦山瘞鶴銘華陽真逸撰歐公云顧况道號蘇子美
詩山隂不見換鵝經京口空傳瘞鶴銘真作右軍書
矣陶隐居外傳隐居號華陽真人晚號華陽真逸則
瘞鶴銘為隐居不疑
鄭虔不見八哀詩
樹萱錄云杜子美自負其詩鄭虔妻病瘧令誦予詩
虬鬚似太宗色映塞外春瘧鬼自避此唐末俗子之
論虬鬚似太宗乃八哀詩謂汝陽王璡璡死先於虔
而八哀詩乃虔沒後同軰作則虔不及見此詩明矣
何遜諸人詩賦
何遜詩云薄雲岩際出初月波中上少陵則云薄雲
岩際宿孤月浪中翻宿因出而益妍玉臺集序金星
將婺女爭華麝月與嫦娥競爽北齊碑云浮雲與嶺
松張蓋秋月與岩桂分叢庾子山馬射賦落花與芝
蓋齊飛楊柳共春旗一色王勃云落霞與孤鶩齊飛
秋水共長天一色薛逢原云原花將晚照爭紅怪石
與寒流共碧
殺風景
李義山雜纂其一曰殺風景謂清泉濯足花上揮聯
背山起樓燒琴煮鶴對花飲茶花下喝道晏元獻上
荆公詩皆用殺風景之語
弔杜子美詩
唐人弔杜子美詩云賦出三都上詩須二雅求蓋少
陵法度遠繼周詩與奴白飯馬青芻雖不言主人而
待奴馬如此主人可知與言刈其楚言秣其馬言刈
其蔞言秣其駒同意又小城萬丈餘大城鉄不如則
小城難為高大城難為堅故也正得古人著書互相
備意
全用平聲詩
晏元獻謂梅聖俞曰古人章句中全用平聲製字穩
帖如枯桑知天風是也恨未見側字詩聖俞遂作五
側體云月出斷岸口影照别舸背且獨與婦飲頗勝
俗客對
海立
杜少陵九天之雲下垂四海之水皆立東坡有美堂
詩天外黑風吹海立蓋出此
夢中賦詩
張亶熙寧中夢行大空中聞天風海濤聲振林木徐
見海中樓闕列瓊琚琅珮數百人揖亶出紙請賦筆
硯皆碧玉也且戒曰此間文章要似隱起鸞鳳嘗與
織女機杼分巧過是乃人間語耳亶詩曰天風吹散
赤城霞染出連雲萬樹花誤入醉鄉迷去路旁人應
笑忘還家有仙人曰子詩佳絶未免近凢酌酒一杯
極甘寒忽覺身墮萬仞山而寤
燮成三日雨
宋琪沈義倫俱在黃閣久旱既雨復不止琪曰燮成
三日雨義倫對曰調得一城泥
洞庭詩
洞庭天下壯觀古人詩如水涵人影闊山拔地形高
又四顧疑無地中流忽有山未若孟浩然氣蒸雲夢
澤波動岳陽城至杜子美則云吳楚東南坼乾坤日
夜浮
太白遺篇
李太白遺篇云斷崖如削瓜嵐光破崖綠天河從中
來白雲漲川谷玉案動文字世眼不可讀攝身凌青
霄松風拂我足又云舉袖露條脫招我飯胡麻
峰頂寺詩
蘄州黃梅縣峰頂寺在水中央環伏萬山曾阜為令
因事至其上見梁間一榜塵暗粉落滌拂讀之乃太
白詩也夜宿峰頂寺舉手捫星辰不敢高聲語恐驚
天上人世傳楊文公幼時詩者誤
滕王湛然
歐公錄王建宫詞云内中數日無呼喚搨得滕王蛺
蝶圖有名蓋湛然非元嬰也
池底鋪錦
王建宫詞魚藻宫中鎻翠娥先皇行處不曾過如今
池底休鋪錦菱角鷄頭積漸多李石開成承詔錄文
宗論德宗奢靡云聞得禁中老宫人每引流泉先於
池底鋪錦則知建詩皆摭實非鑿空語也
虎圖詩
王介甫歐陽永叔梅聖俞坐上分題賦虎圖介甫先成
乃題老杜畫鶻行
後主長短句
南唐後主圍城中作長短句未就而城破櫻桃落盡
春歸去蝶番金粉雙飛子規月小樓西曲瓊鈎箔惆
悵卷金泥門巷寂寥人去後望殘烟草低迷
方城高士
范謙叔居方城有高士自言昔乃白髮社翁遇師授
以神藥顔如渥丹告歸留詩云莫訝杖藜歸去早家
山閒却一溪雲
三僧詩
僧齊已詩云春深遊寺客花落閉門僧惠崇云曉風
飄磬遠暮雪入廊深閩僧可仁詩云一鉢即生涯隨
緣度歲華是山皆有寺何處不為家
老野狐精
王荆公見東坡醉白堂記云此定是韓白優劣論東
坡曰不若介甫處州學記乃學校策耳然二公勝處
心相傾慕東坡奉祠西太一見公舊題楊柳鳴蜩綠
暗荷花落日紅酣三十六陂春水白頭想見江南注
目久之曰老野狐精也
皮光業詩
吳越王錢鏐時宰相皮光業有詩云行人折柳和輕
絮燕子銜泥帶落花衆爭嘆譽裴光約抗聲曰二句
偏枯不工柳當有絮泥或無花
竹林鳥
少陵七歌云嗚呼四歌兮歌四奏竹林為我啼清晝
後註詩者更作林猿崇寧間有客自同州籠一禽大
如雀色正青善鳴問其名曰竹林鳥也
題周陵詩
李邯鄲有題周朝三陵詩恭帝陵云弄耜牽車挽鼔
催不知門外倒戈回荒榛斷壠可三尺誰道房陵半
仗來為仇家所訐以誣訕得罪
禮部唱和
嘉祐初歐陽永叔王禹玉梅公儀韓子華范景仁同
掌春闈有禮部唱和集梅聖俞時為属有詩云萬蟻
戰酣春晝永五星明處夜堂深舉子戲曰主文自以
為星我軰為蟻此試官謙德也
吕洞賓
鍾弱翁𫝊師平凉有方士通謁徒牧童牽黃犢立庭
下弱翁異之指牧童曰道人頗能賦此乎笑曰不煩
我語是兒能之乃大書曰草鋪横野六七里笛弄晚
風三四聲歸來飽飯黃昏後不脫簔衣卧月明既去
郡人見方士擔兩大瓮長歌出郭迹之不在瓮乃二
口豈洞賓耶
鳳子
嘲泥鵝詩鵝兒唼啑雌黃觜鳳子輕盈膩粉腰崔豹
古今註云蛺蝶大者為鳳子
王元之對属
王禹偁元之父本磨家畢文簡士安為州從事元之
七歲代其父輸麵至公宇立庭下文簡方命諸子属
句云鸚鵡能言寧比鳳元之抗聲曰蜘蛛雖巧不如
蠶文簡曰子精神滿腹將且名世其後與公接武朝
廷
王荆公詩
王荆公云李漢豈知韓退之者緝其文不擇美惡不
可以示子孫况垂世乎以此門弟子意有在焉其文
迄無善本如春殘葉密花枝少睡起茶多酒盞疎吾
皇英聖超光武上將威名得隗囂皆王元之詩也金
陵獨酌西江雪浪來天際寄劉元父翰林放逐蓬萊
殿王君玉詩也臨津豔豔花千樹天末海門横北固
不知朱戶鎻婵娟皆王平甫詩也
秋英不比春花落
歐公嘉祐中見王荆公詩黃昏風雨瞑園林殘菊飄
零滿地金笑曰百花盡落獨菊枝上枯耳因戲曰秋
英不比春花落為報詩人仔細看荆公聞之曰是豈
不知楚詞云餐秋菊之落英歐陽幾不學之過也
植紅梅
紅梅獨盛於姑蘇晏元獻始移植西岡第中一日貴
游賂園吏得枝分接由是都下有二本公嘗與客飲
花下賦詩曰若更遲開二三月北人應作杏花看客
曰公詩固佳待北俗何淺耶公笑曰傖父安得不然
王君聞盗花種以詩寄公舘娃宫北舊精神粉瘦瓊
寒露蕊新園吏無端偷折去鳳城從此有雙身
愛文字飲與俗人沽酒同科
東坡言韓退之詩長安衆富兒盤饌羅羶葷不觧文
字飲惟能醉紅裙至云艷姬踏筵舞清眸射劍戟則
知此老個中興復不淺張文潜戲答曰愛文字飲者
與俗人沽酒同科
原父再婚
劉原父敞再婚歐公以二絶戲之曰平生志業有誰
先落筆文章海内傳明日都城應紙貴開簾却扇見
新篇仙家千載一何長浮世空驚日月忙洞裏新花
莫相笑劉郎今是老劉郎原父不悅
王舍人竊鄭詩
嘉祐中賞花釣魚王介甫以知制誥預末坐上出詩
群臣属和至介甫日將夕矣亟欲奏御得披香殿字
未有對鄭毅夫獬接席曰宜對太液池敲其詩云披
香殿上留朱輦太液池邊送酒杯明日都下盛傳王
舍人竊鄭太液波翻披香簾卷介甫頗銜之
東坡戲陳季常畏内
東坡謫黃州與陳慥季常遊季常自以飽禪學而妻
柳氏頗悍季常畏之客至或詬罵未巳聲達於外東
坡因詩戲云誰似龍丘居士賢談空說有夜不眠忽
聞河東獅子吼拄杖落手心茫然
碾玉匠嘗南食
葉海致遠有試茶詩云碾成天上龍兼鳳煮出人間
蟹與蝦好事者戲曰此非試茶乃碾玉匠人嘗南食
詩也
彭門題壁
彰門壁上有一聯一鳩鳴午寂雙燕話春晴東坡曰
此唐人得意句
二舉子被執
石曼卿為舘職五鼓趨朝見二舉子繫邏舍曼卿問何
事吏云昨日里閈有娶婦者二子穴隙以窺夜分乃
被執曼卿力為釋觧口占集句云司空臨汝汝須知
月下敲門更有誰尀耐一雙窮相眼得便宜是落便
宜
生日詩
周邦彦美成上家公生日詩云化行禹貢山川外人
在周公禮樂中
幽谷種花
歐公守滁州命幕客種花琅琊幽谷謝以狀問名品
公書紙尾云淺深紅白宜相間先後仍須次第栽我
欲四時携酒去莫教一日不花開
李後主長短句
南唐李後主歸朝後每懷江國且念嬪妾散落長短
句云簾外雨潺潺春意將闌羅衾不耐五更寒夢裡
不知身是客一餉貪歡獨自莫凭欄無限江山别時
容易見時難流水落花春去也天上人間未幾下世
云
歌者囀春鶯
王詵晉卿都尉既喪蜀國貶均州姬侍盡逐有歌者
號囀春鶯不知流落何許二年從汝隂道過市樓泣
聲甚悲問之乃囀春鶯也得句云佳人已属沙叱利
義士今無古押衙客有足成章者其詞云幾年流落
向天涯萬里歸來两鬢華翠袖香殘空浥淚青樓雲
渺定誰家佳人已属沙叱利義士今無古押衙回首
音塵两沉絶春鶯休囀沁園花
魯直詩
黃魯直八歲能詩送人赴舉云送君歸去明主前若
問舊時黃庭堅謫在人間今八年
癩可瘦權
詩僧矩可身被惡疾人號癩可善權亦能詩人物清
癯人目為瘦權可詩如清霜群木落盡見西山秋權
云谷口未斜日數峰生夕隂
丘氏寄夫詩
朝奉郎丘舜諸女皆能文詞其仲寄夫云簾裡孤燈
覺曉遲獨眠留得宿粧眉珊瑚枕上驚殘夢認得蕭
郎馬過時
張元
姚嗣宗守華州狂士張元天聖間坐累終身託興吟
咏如咏雪詩戰退玉龍三百萬敗鱗殘甲滿空飛咏
白鷹有心待捻月中兔故向天邊飛白雲崆峒山詩
有云踏碎賀蘭石掃清西海塵布衣能辦此可惜作
窮鱗公曰此人若不收拾失一張元矣因表薦官之
扈蹕詩
曾子開賦扈蹕詩押辛字往還不已東坡厭之復和
云讀罷君詩何所似搗殘薑桂有餘辛顧問客曰觧
此否謂唱首多辣氣耳
楊鸞詩
世傳歐公掌貢闈舉子問堯舜是幾種事公曰不用
使此乃南唐湯悅楊鸞問答見鄭文寳江表志又載
鸞詩云白日蒼蠅滿飯盤夜間蚊子又成團每到更
深人靜後定來頭上咬楊鸞
柳枝絳桃
唐詩林云退之侍妾名柳枝絳桃其使王庭凑有夀
陽驛絶句不見園花兼巷柳馬頭惟有月團團迨歸
柳枝竄去又有鎮州初歸詩别來楊柳街頭樹擺亂
東風只欲飛惟有小桃園裏在留花不發待郎歸自
是專属意絳桃矣
羅浮仙
近有人遊羅浮留宿岩谷中夜見一人身無衣而紺
毛覆體意必仙也乃再拜問道其人了不顧長嘯數
聲響振林木歌詩云雲來萬嶺動雲去一天色長嘯
兩三聲空山秋月白
内宴詩
張籍寒食内宴朝光瑞氣滿宫樓彩纛魚龍四面稠
廊下御厨分冷食殿前香騎逐飛毬千官盡醉猶教
坐百戲皆呈未放休共喜拜恩侵夜出金吾不敢問
行由乃知唐清明亦宴百官皆冷食又至夜而罷
處默詩
吳越紀事越僧處默詩有竒句嘗云到江吳地盡隔
岸越山多羅隱見曰此我句失之久矣乃為吳丐得
類說卷五十七
