類說目錄
卷三十六
戰國策
九鼎西周下水
大臣得譽非國家之美
祭地為祟張羅
反間由基善射
伐蜀忠孝
刺虎張儀之仇
病在耳前目下楚使多徤
魏醜夫四寶
交疎言深擅國之謂王
鼠璞東門吴
至盛不及道理行百里半九十里
悍人戰勝於朝廷
七珥象床直千金
一日見七士伐魏
無恙田駢不宦
倚門望田單解衣
食玉炊桂南鄭
係蹄得虎與虞人期獵
老妾事主婦市有虎
梁王觴於范臺白珪
信陵君公仲不見顔率
輕陽侯之波叱犬
伯樂顧馬鷸蚌
百金贖胥靡新婦失言
羊羹亡國壺飡得士
鳥不為鳥鵲不為鵲
竊疾似之而非
地形百人輿瓢
父令操權
風俗通
無恙琴操
歌曲伯偕兄弟相類
東家食西家宿蝦蟆
馬一疋城門失火
甘澤謠
花月之妖陶峴三舟
懶殘圓澤為孕婦子
歌妓紅線李牟笛
古今註
指南車桃弓葦箭
豹車金吾
華蓋曲蓋
蟋蟀雉尾扇
白筆蠅虎
五明扇蚯蚓
六劍紫塞
鈎欄秃秋
鴈驢騾
七馬鵲燕雀鴝鵒
鷄狗猪羊螢火
鼠五能蝙蝠
鯨鯢水君
龜鱉蝶曰鳳子
蜻蜓堯蓂
水花沉釀
躑躅花走馬舡驚帆馬
芍藥誹謗木
生識蚊蚋曰黍民
齊女針神
闤闠盤髻
蜀本記
杜宇六詔
錦里蠶女
清平官
齊職制
執獸子郎中令
類說目錄
類說卷三十六宋曾慥編
戰國策
九鼎
秦興師臨周求九鼎周患之顔率曰大王無憂率至
齊曰秦興兵求鼎周君臣畫計不若歸之大國齊王
大悦發師救周將求鼎周又患之率至齊曰周頼大
國之義得君臣父子相保願獻九鼎不識何途之從
王曰寄徑於梁率曰鼎入梁必不出王曰寄徑於楚
率曰入楚必不出昔周伐殷得九鼎鼎九萬人挽之
九九八十一萬人器械稱此今總有人何途之從齊
王乃止
西周下水
東周欲為稻西周不下水蘇子見西周君曰君之謀
過矣今不下水所以當東周也今其民皆得種麥君
不見德若一為下水以病其所種東周必復種稻而
復奪之東周之民可令受命於君矣西州遂下水
大臣得譽非國家之美
宋君奪民時為臺而民非之無忠臣以掩蓋之也子
罕釋相為司空民非子罕而善其君齊桓公宫中七
市女閭七百國人非之管仲故為三歸之家以掩桓
公非自傷於民也春秋記臣弑君皆大臣見譽者也
大臣得譽非國家之美
祭地為祟
趙取周之祭地周患之鄭朝曰臣請以三十金復取
之鄭獻之趙太卜因告以祭地事及王病使卜之太
卜曰周之祭地為祟趙乃還之
張羅
杜赫欲重景翠於周謂周君曰君之國小盡君之重
寶珠玉以事諸侯不可不察也譬如張羅者張於無
鳥之所則不得矣張於多鳥處則駭鳥也必張於有
鳥無鳥之際然後多得鳥矣今君將施於大人大人
輕君施於小人小人無可以求徒費財焉君必施於
今之窮士不久且為大人故能得欲焉
反間
昌佗亡西周之東周盡輸西周之情西周大怒馮睢
曰臣能殺之君予金三十斤馮睢使人操金與書間
遺昌佗曰事可成勉成之不可成亟亡事久且泄自
令身死東周立殺昌佗
由基善射
蘇厲謂周君曰白起巧用兵今攻梁梁破則周危君
不若止之謂起曰楚有養由基善射去柳葉百步百
發百中有一人過曰射百中而不已少焉氣力倦弓
撥弦拘一發不中前功盡矣以公功多今又攻梁一
功不得前功盡滅不若稱疾不出也
伐蜀
司馬錯與張儀爭於惠王前錯欲伐蜀儀曰伐韓以
臨二周挾天子以令天下臣聞爭名者於朝爭利者
於市三川周室天下之市朝而王不爭去王業遠矣
錯曰欲富國務廣其地欲強兵務富其民欲王者務
博其德蜀西辟國秦攻之如使豺狼逐羣羊一舉而
名實兩附今攻韓劫天子惡名也未必利也又有不
義之名王曰善遂伐蜀
忠孝
孝已愛其親天下欲以為子子胥忠其君天下欲以
為臣賣僕妾售于閭巷者良僕妾也出婦嫁鄉曲者
良婦也
刺虎
有兩虎爭人而鬭卞莊子將刺之管與曰虎者戾蟲
人者甘餌今鬭小者必死大者必傷子待傷而刺之
是一舉而兩虎兼也
張儀仇
惠王死公孫欲窮張儀李讐曰不如召甘茂於魏召
公孫顯於韓起樗里子於國三人皆儀之仇也公用
之則諸侯見張儀之無秦矣
病在耳前目下
扁鵲見秦武王武王示之病扁鵲曰君病在耳之前
目之下除之未必已將使耳不聰目不明
楚使多徤
秦王謂甘茂曰楚使者多徤於寡人爭詞數窮奈何
茂曰王勿患也其徤來使則王勿聽其事軟弱者來
使則必聽之然則徤者不用矣
魏醜夫
秦宣太后愛魏醜夫后將死葬以為殉魏子患之庸
芮曰以死者為有知乎曰無知也曰明知死者無知
矣何為以生所愛葬於無知之死人哉若死者有知
先王積怒之日久矣太后救過不暇何暇私魏醜夫
乎后乃止
四寶
周有砥石宋有結綠梁有懸黎楚有和璞此四寶天
下之名器
交疏言深
吕尚遇文王身為漁父者交疏也一說而立為太師
載與俱歸者其言深也使文王疏吕望而弗與深言
是周無天子之德而文武無與成其王也
擅國之謂王
范雎曰齊有田单不聞有王秦有太后穰侯涇陽華
陽不聞有王夫擅國之謂王能利害之謂王制殺生
之謂王善為國者内固其威而外重其權詩曰木實
繁者披其枝披其枝者傷其心大其都者危其國尊
其臣者卑其主秦王乃廢太后逐穰侯出高陵走涇
陽
鼠璞
鄭人謂玉未理者璞周人謂鼠未腊者朴周人懷朴
過鄭賈曰欲買朴乎出視之曰鼠也因謝不取
東門吴
東門吴者其子死而不憂其相室曰公之愛子天下
無有今子死不憂何也吴曰吾嘗無子之時不憂今
子死乃與無同也
至盛不及道理
桓公九合諸侯一匡天下至葵丘之會有驕矜之色
畔者九國吴王夫差無敵於天下輕諸侯凌齊晉遂
殺身亡國夏育太史啟叱呼駭三軍而身死於庸夫
此皆乘至盛不及道理也
行百里半九十里
行百里者半九十里此言末路之難
悍人
秦王與中期爭論不勝王怒中期徐行而去或為中
期說秦曰悍人也適遇明君故也向遇桀紂必殺之
矣秦王因不罪
戰勝於朝廷
齊鄒忌修八尺餘衣冠窺鏡謂其妻曰我孰與城北
徐公美妻曰君美甚徐公何能及也復問其妾妾曰
徐何能及也及問客客曰徐公不若君之美也明日
熟視徐公自知不如遠甚曰妻之美我者私我也妾
之美我者畏我也客之美我者有求於我也入朝見
威王曰臣不如徐公美臣妻私臣臣妾畏臣臣客有
求於臣皆以臣美於徐公今齊地千里宫婦左右莫
不私王朝廷之臣莫不畏王四境之内莫不有求於
王王其蔽甚矣王曰善乃下令吏民能面刺寡人之
過者受上賞上書諫者受中賞能謗議於市朝者受
下賞初進諫若市數月之後時時間進期年之後雖
欲言無可進者燕趙韓魏皆朝於齊所謂戰勝於朝
廷
七珥
齊王夫人死有妾七孺子皆近薛公欲知王所欲立
乃獻七珥美其一明日視美珥所在勸王立為夫人
象床直千金
孟嘗君至楚獻象床郢之登徒直使送之不欲行見
公孫戍曰象床之直千金傷之若髮雖賣妻子不足
償之足下能使僕無行寶劍願獻之戍入見孟嘗曰
小國皆說君之義始到楚受象床未至之國何以待
君君曰諾戍趍而去君召曰子教文無受象床甚善
今何足之高志之揚也戍曰登徒許寶劍君曰急受
因書門板曰有揚文之名止文之過私得寶於外疾
入見之
一日見七士
淳于髠一日見七士於宣王王曰不亦衆乎髠曰鳥
同翼者聚居獸同足者俱行今求柴胡桔梗於沮澤
則累世不得一焉及之睪黍梁父之隂則㕁車而載
耳物各有疇髠賢者之疇也王求士於髠若挹水於
河取火於燧豈特七士也
伐魏
齊欲伐魏淳于髠曰韓盧天下之疾犬東郭㕙海内
之狡兔盧逐㕙環山者三騰山者五兔極於前犬乏
於後犬兔俱罷各死其處田父見而擅其功今齊魏
相持臣恐強秦大楚承其後有田父之功齊王懼謝
將休士也
無恙
齊王使使者問趙威后問曰歲亦無恙民亦無恙耶
王亦無恙耶使者曰豈先賤而後尊貴乎威曰苟無
歲何有民苟無民何有君齊有處士鍾離子無恙乎
其人有糧者亦食無糧者亦食有衣者亦衣無衣者
亦衣助王養民何以至今不業也葉陽子無恙乎其
人哀鰥寡恤孤獨助王息民何以至今不業也北宫
之女嬰兒子無恙乎徹其環瑱至老不嫁以養父母
胡為至今不朝也二士不業一女不朝何以王齊國
子萬民乎於陵仲子上不臣於王下不治其家率民
而出無用者何為至今不殺乎
田駢不宦
齊人見田駢曰聞先生高誼設為不宦而願為役田
駢曰子何聞之曰臣鄰人之女設為不嫁行年三十
有七子不嫁則不嫁然嫁過畢矣今先生設為不宦
訾養千鍾徒百人不宦則然矣而富過畢矣田子辭
倚門望
王孫賈事閔王王出走失王之處其母曰汝朝出而
晚來則吾倚門望暮出不還吾倚閭望汝今事王王
出汝不知處向何歸賈入市曰淖齒亂齊國殺閔王
欲與我誅者袒右市人從者四百人遂誅淖齒
田单解衣
有老人涉菑而寒田单解裘衣之襄王曰田单將以
取吾國乎左右顧無人巖下有貫珠者曰王不如下
令曰寡人憂民之饑也单收而食之憂民之寒也单
衣之寡人憂勞百姓单亦憂之閭里相語曰田单之
愛人乃王之教澤也
食玉炊桂
蘇秦之楚三日乃得見王辭行王曰曾不少留對曰
楚國食貴於玉薪貴於桂謁者難得見如鬼王難得見
如天帝今臣食玉炊桂因鬼見帝曰聞命矣
南鄭
張儀之楚貧而欲歸南鄭曰臣北見晉君王無求於
晉乎
係蹄得虎
魏介謂建信君曰人有置係蹄者而得虎虎怒决蹯
而去虎非不愛其蹯也然不以環寸之蹯害七尺之
軀者權也今有國非直七尺軀也而君之身於王非
環寸之蹯也願熟圖之
與虞人期獵
魏文侯與虞人期獵雖雨豈可不一會期哉乃往身
自罷之魏於是始強
老妾事主婦
張儀之魏魏王將迎之張丑諫曰王聞老妾事其主
婦乎年長色衰重嫁而已今臣之事王若老妾之事
其主婦乃不納張儀
市有虎
龐䓗與太子質於邯郸謂魏王曰今一人言市有虎
王信之乎王曰否二人言有虎信乎王曰疑之矣三
人言有虎信乎王曰信之矣䓗曰市無虎明矣而三
人言成虎今邯郸去大梁遠於市議臣者過於三人
願王察之辭行䜛言果至太子罷質果不得見
梁王觴於范臺
梁王魏嬰觴諸侯於范臺魯君曰昔帝令儀狄作酒
禹曰後世必有以酒亡其國者齊桓公夜半不嗛易
牙調五味以進公曰後世必有以味亡其國者晉文
公得南之威三日不聽朝推而遠之曰後世必有以
色亡其國者楚王登強臺左江右湖其樂亡死王曰
後世有以高臺陂池亡其國者今主君之尊儀狄之
酒也主君之味易牙之調也左白台而右閭須南威
之美也前夾林而後蘭臺強臺之樂也梁王稱善
白珪
白珪謂新城君曰夜行者能無為奸不能禁狗吠已
也故臣能無議君於王不能禁人議臣於君也
信陵君
殺晉鄙救邯郸破秦人存趙國趙王郊迎唐且謂信
陵君曰事有不可不知者有不可知者有不可忘者
有不可不忘者信陵曰何也對曰人憎我也不可不
知也吾憎人也不可得而知也人之有德不可忘也
吾有德於人不可不忘也今君殺晉鄙救邯郸破秦
人存趙國此大德也今趙王郊迎卒然見趙王願君
忘之也無忌曰謹受教
公仲不見顔率
顔率見公仲公仲不見率曰公必以率為傷也故不
見率也公仲好内率曰好士公仲嗇於財率曰散施
公仲無行率曰好義自今率且正言之而已矣公仲
遽起見之
輕陽侯之波
畢長謂公叔曰乘舟舟漏而弗塞則舟沉矣塞漏舟
而輕陽侯之波則舟覆矣今公自以辨於薛公而輕
秦是塞漏舟而輕陽侯之波
叱犬
齊大夫諸子有犬猛不可叱叱之必噬人客有請叱
之者疾視而隨叱之犬遂無噬人之心
伯樂顧馬
蘇代為燕說齊先說淳于髠曰人有賣駿馬者三旦
立市人莫知往見伯樂而顧之馬價十倍今臣欲以
駿馬見於君莫為臣先後者足下有意為伯樂乎髠
入言之齊王大悦蘇子
鷸蚌
趙且伐燕蘇代為燕謂惠王曰臣過易水蚌方出曝
而鷸啄其肉蚌合而拑其啄鷸曰今日不雨明日不
雨即有死蚌蚌亦謂鷸曰今日不出明日不出即見
死鷸兩不相捨漁者得而并擒之
百金贖胥靡
魏嗣君時胥靡有罪賢臣迯之衛魏贖之百金不與
乃請以左氏衛邑羣臣曰以百乘之地贖一胥靡無
乃不可乎君曰治無小亂無大教喻於民三百之城
足以為治民無廉耻雖有十左氏將何以用之
新婦失言
衞人迎新婦婦上車問驂馬誰馬也御曰借之謂僕
曰附驂無笞服附繫也兩旁曰驂轅中曰服繫其驂
則中兩服馬不勞苦也車至門復教送母减竈將失
火入室見臼曰徙之牖下妨往來者主人笑之此三
言皆要言然不免笑者早晚之時失也
羊羹亡國壺飡得士
中山君享都士大夫司馬子期在焉羊羹不徧子期
怒走楚說楚伐中山中山君亡有二人挈戈而隨後
君顧曰奚為者曰臣父嘗餓且死君下壺飡餌臣父
父且死曰中山有事汝必死之故來死君也君嘆曰
與不期衆少期於當厄怨不期深淺期於傷心吾以
一杯羊羹亡國以一壺飡得士二人
鳥不為鳥鵲不為鵲
史疾為韓使楚楚王曰客何方所循曰治則圉寇之
言曰何貴曰貴止王曰止亦可為國乎曰可王曰楚
多盗止可以圉盗乎曰可曰以止圉盗奈何頃之有
鵲止屋曰楚人謂此鳥何王曰謂之鵲乎曰不可曰
止今王之國有柱國令尹司馬典令其任官置吏必
曰廉潔勝任今盗賊公行而弗能禁止鳥不為鳥鵲
不為鵲也
竊疾
墨子見楚王有人舍其文軒隣有敝輿而欲竊之舍
其錦綉隣有短褐而欲竊之舍其梁肉隣有糟糠而
欲竊之此為何若是也王曰必有竊疾矣
似之而非
物多相類而非幽芳之幼也似禾驪牛之黃也似虎
白骨疑象武夫類玉皆似之而非者也
地形
秦韓地形相錯如綉秦之有韓若木之有蠧乃腹心
之病
百人輿瓢
應侯謂昭王指大於臂臂大於股若有此則病必甚
矣百人輿瓢而趨不如一人持而疾走百人誠輿瓢
瓢必裂今秦國華陽用之穰侯用之太后用之不稱
瓢為噐則已稱瓢為噐國必裂矣
父令
父之於子令必有行者有必不行者曰去愛妻賣愛
妾此令必行者也曰毋敢思也此令必不行者也
操權
三人成虎十夫操權衆口所侈無翼而飛
風俗通
無恙
恙毒蟲也喜傷人古人草居露宿故相勞問必曰無
恙
琴操
凡琴曲和樂而作者謂之暢因憂而作者謂之操今
通呼曰操非也
歌曲
古琴歌曲有五如鹿鳴騶虞之類操有十二如將歸
拘幽履霜别鶴之類引有(闕)如烈女湘妃霹靈思歸
走馬之類又有(闕)二十一章如陽春弄連珠弄
之類
伯偕兄弟相類
張伯偕仲偕兄弟形貎相類仲偕妻新粧竟忽見伯
偕問曰今日粧餙好否曰我伯偕也妻下趍須臾又
見伯偕猶以為仲偕告云向大錯誤伯偕曰我故伯
也
東家食西家宿
齊人有女二人求之東家子醜而富西家子好而貧
父母不能决問女所欲云東家食而西家宿
蝦蟇
俗云蝦蟇一跳八尺每跳丈六從春至夏裸袒相逐
無他所作掉尾肅肅或云夏馬
馬疋
俗說馬比君子與人相疋或說馬夜目明照前四丈
或說度馬縱横適得一疋或說馬死賣直一疋帛
城門失火
城門失火殃及池魚或說朱門失火因汲取也中水
空竭魚死
甘澤謠
花月之妖
武三思家素娥有殊色狄梁公請出之忽失所在於
壁隅間聞蘭麝氛馥附耳而聽則娥語曰某乃花月
之妖上帝遣奉公言笑梁公時之正人某不敢見願
公善事之勿萌他志
陶峴三舟
陶峴彭澤之後自制三舟一舟自乘一舟載客一舟
載酒饌
懶殘
衡嶽寺有僧執役性懶而食殘李泌異之一日往見
正撥火煨芋啖之取其半授泌曰勿多言領取十年
宰相
圓澤為孕婦子
李源與僧圓澤為忘形之友同至三峽次南浦見一
孕婦圓澤曰此是某託身之所與源遽别後十二年
杭州相見是夕果卒婦生一子源如期至杭天竺寺
聞牧童菱髻歌竹枝乃圓澤也隔溪呼曰與君殊途
慎勿相近歌曰三生石上舊精魂賞月吟風不要論
慚愧情人遠相訪此身雖異性常存
歌妓紅線
唐潞帥薛嵩有歌妓曰紅線當至德之後兩河未寧
田承嗣有異志募武勇三千人號外宅男嵩憂之每
咄咄獨語紅線曰易耳某願一往觀其形勢初夜首
途三更可還出戶忽不見未曉復來取承嗣寢所金
合來嵩遣使持合貽書曰有客從彼來云自元帥頭
邊得此金合承嗣大懊散外宅男河北以寧
李牟笛
樂工許雲封善笛自云學於外祖李牟韋應物示以
古笛云天寶中得於李供奉雲封曰此非外祖所吹
笛公問何以驗之云取竹之法以本年七月望前伐
過期則音實不及期則音浮浮者外澤中乾受氣不
全則其竹夭此笛其夭者也遇至音必破令試吹雲
封舉笛六州遍一疊未盡笛忽中裂
古今注
指南車
越裳氏來貢忘其歸途周公與指南車至其國車轄
鐡皆消盡
桃弓葦箭
秦製辟惡車懸之於門桃弓葦箭以禳不祥
豹車
周公作豹尾車象大夫有豹變之志古軍正建之今
唯乘輿得建
金吾
車輻棒也漢執金吾亦棒也以銅為之金塗兩末謂
之金吾御史大夫司隸校尉亦得執焉郡守縣長例
皆木為之用以夾車形如車輻
華蓋
黃帝戰蚩尤於涿鹿常有五色雲氣金枝玉葉止於
帝上因作華蓋
曲蓋
武王伐紂大風折蓋太公因折之遂為曲蓋
蟋蟀
一名蛬濟南人謂之懶婦
雉尾扇
起於殷代高宗有鴝尾之祥
白筆
古珥筆之遺象要劍首珥筆示君子有文武之備
蠅虎
蠅狐也一名蠅豹
五明扇
舜廣開視聽求賢為輔故作五明扇
蚯蚓
江東人呼歌女一曰鳴砌
六劍
吳大帝有寶劍六一曰白地二曰紫電三曰辟邪四
曰流星五曰青冥六曰百里寶劍三一曰百煉二曰
青犢三曰漏影
紫塞
秦築長城皆紫色謂之紫塞南徼土色丹謂之丹徼
則壅塞夷狄也徼遶也貴免侵中國也
鈎欄
漢顧成廟設扶老鈎欄
秃秋
狀似鶴大者高八尺善與人鬭好食蛇
鴈
自河北渡江南瘦瘠能飛不畏繒繳江南沃饒至還
河北體肥不能高飛恐為人所獲嘗&KR1335;蘆以防矰繳
驢騾
驢牝馬牡則生騾馬牝驢牡則生脉馬
七馬
秦始皇有七馬名曰追風白兔躡景追電飛翮銅爵
長鳬
鵲燕雀鴝鵒
鵲曰神女雀曰喜賓如人家之賓也燕名天女一名
鷙鳥鴝鵒一名鳲鳩又名玄鳥
雞狗猪羊
雞一名燭夜又曰翰音狗曰黃羊猪曰參軍羊曰髯
主簿
螢火
一名燿夜一名丹鳥一名夜光一名宵燭
碩鼠五能
碩鼠有五能而不成伎一飛不能過屋二緣不能窮木
三没不能度谷四掘不能覆身五走不能絶人
蝙蝠
一名仙鼠五百歲色白腦重襲物則頭垂謂之倒生
鯨鯢
鯨魚大者長千里小者數千丈五六月就岸生子七
八月導從其子歸大海鼓浪成雷噴沫成雨水旋驚
避莫敢當也雌者曰鯢眼如珠花
水君
狀如人乘馬衆魚導從一名魚伯有人見之人馬皆
有鱗甲如大鯉手足耳目與人不異視人良久乃入
水
龜鱉
龜一名玄水督郵鱉一名河伯從事又曰河伯使烏
賊一名河伯度事小吏
蝶曰鳳子
蛺蝶亦曰野鵝風蝶大者曰鳳子車或黑色名鬼車
蜻蛉
或曰胡蝶青亭也小者曰胡梨一名赤衣使者又曰
赤弁丈人
堯蓂
堯時殿前有蓂樹自月一至十五每日開一葉十六
至月末日凋一葉
水花
芙蓉一名荷花一名水芝一名水花
沉釀
烏孫國有青田核果測其樹根大如五六斗瓠貯水
即成酒劉章得三核共二十人飲不竭號青田壺酒
漢嗇夫夜宿一津號沉釀以水投中盡夕大醉因名
沉釀
躑躅花
羊食之則躑躅而死因此得名
走馬舡驚帆馬
孫權製走馬舡如馬之馳也曺真有快馬名驚帆其
疾若烈風舉帆也
芍藥
古者相離贈之以芍藥芍藥一名可離故也相招贈
以無文無文一名當歸也欲忘人之憂贈以丹棘一
名忘憂也欲蠲人之忿贈以合歡合歡則忘忿也
誹謗木
堯設誹謗木則今華表也以横木交柱頭亦曰交午
木
生識
有生無識草木是也無生有識鬼神是也無生無識
水是也
蚊蚋黍民
河内人見人馬數千如黍米遊動往來燒之蚊蚋也
馬皆成大蟻故呼蚊蚋曰黍民蟻曰玄駒
齊女
齊王后忿而死變為蝉登樹嘒唳而鳴王悔恨故號
蝉曰齊女
針神
魏文帝美人薛靈芸少選入宫芸别父母升車以玉
唾壺承淚壺皆紅色帝遣文車一乘迎之望而嘆曰
昔年朝為行雲暮為行雨今非雲非雨非朝非暮因
名夜來妙於針巧非夜來裁製帝不服號針神
闤闠
闤者市之垣闠者市之門肆所以陳貨鬻之物店所
以置貨鬻之物
盤髻
長安婦人所梳或梳隨馬髻亦曰墮馬髻又有盤龍
髻
蜀本紀
杜宇
蜀始王曰蠶叢次曰伯雍次曰魚鳬又曰蜀王杜宇
自號望帝
六詔
南蠻六部無統屬天子每下詔各頒一封謂之六詔
又其方言以詔為王唐開元末節度使王昱受賂乞
合為一封大酋蒙歸義為雲南王始獨稱南詔既盛
乃為邊患
錦里
錦州在城之南笮橋東蜀時錦宫又號錦里
蠶女
塜在綿竹縣塑女子像被以馬皮俗號為馬頭娘廟
清平官
平南詔為詞臣者曰清平官
齊職制
執獸子
漢侍中掌乘輿物䙝噐有獸子之屬故呼侍中為執
獸子
郎中令
秦初制郎中令其屬有三署一曰五官中郎將二曰
左中郎將三曰右中郎將每署又有郎中侍郎西漢
因之惟田蚡少為諸曹郎乃尚書郎也其他如馮唐
為郎中置長直不疑顔駟之類皆三署也
類說卷三十六
