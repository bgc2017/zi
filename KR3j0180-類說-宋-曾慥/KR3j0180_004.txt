類說目錄
卷四
西京雜記
綈几常滿燈
七夕穿針九枝燈
珠襦玉匣菊酒
飲酎連枝草
遠方異果紫泥璽室
寳跗金彄環
吉光裘金屋貯阿嬌
玉搔頭歲星不見十八年
吞文石龍生九子
相憐愛竹下圍棋卜
九逸戲象
東閣三館寧逢惡賓無逢故人
佳城蛟龍入懷
字挾風霜塵落帽飛
鷫鸘裘白頭吟
作美人賦夢黃衣翁
枚馬文章此中多有
目瞤得酒食算術
乳母告急五侯鯖
金彈丸懷鉛提槧
單鵠寡鳬夢白鳳
蒲桃錦散花綾讀賦千首
至誠金石為開三雲殿
金衣菊裳凋胡
幽王冢
兩京雜記
病坊紗籠中人
則天改新字冥間列榜
念珠廳佛袍集
秦京雜記
唱杖佛牙
報羅使繩橛之戲
内人科音聲樹
漢陂石橋上卜行馬
壓驚錢市語
雞粟隨駕老鵶
番禺雜記
五羊火宅僧
雷藏雷郎
看潮歌堂
臘一伏二水醫
盪風占卜
瘴母鬼市
諱虀以玉抵鵲
鱟帆鍊風
沓潮潮田
天蛤稻孫
合歡菜魚子草
競火樹
大業雜記
船脚沉香堂
圖經四時飲
五香飲芝草
玉箱雜記
二龍繡虎
伏鸞隱鵠擲玉於門
無愁酒三榮三悴
藏鈎
青箱雜記
魏野獻詩藥名詩
下觀楊子小五更三七上八
官職是國家底馮道詩(論馮道附)
上夀失容張齊賢詩
望火馬日遊神香印
避諱父名岳不聽樂
諱取枉法贓看尚書詩
水津為步村市為虚
痎市秀才可低處過
斫頭留項在裏舌上有毛
論相心相
識貴人武有之德禹别之州
文章有館閣氣文章官樣
論富貴集句
文公謝啓復本姓謝啓
文莊詩喜遷鸎詞
淮隂廟詩老兒詩五十韻
詩有障礙吟詩見志
詩䜟白孟二詩
牡丹不成一事求食
三臺驛劵
繁臺惠崇詩
立程嬰杵臼廟臨終偈
張方平偈訪荷澤像
裴晉公賦范文正賦
王沂公賦宫詞
類說目錄
類說卷四宋曾慥編
西京雜記
綈几
漢制天子玉几冬加綈錦謂之綈几以象牙為火籠
以酒為書滴以玉為研皆取其不冰夏設羽扇又設
繒扇
常滿燈
長安巧工丁緩為常滿燈七龍五鳳雜以芙蕖又作
被中香爐機環轉運四周而爐體常平又作七輪大
扇一人運之滿堂寒顫
七夕穿針
漢宫七夕穿針皆會于開襟樓針皆七孔
九枝燈
秦咸陽有青玉九枝燈下有蟠龍燃則鱗甲皆動項
羽入關取之
珠襦玉匣
漢制諸陵皆珠𥜗玉匣形如鎧甲連以金縷武帝匣
上仍刻蛟龍
菊酒
漢俗九日佩茱萸房餌蓬餌飲菊酒其法以菊雜黍
米釀酒封室中至來歲重陽日開
飲酎
漢制宗廟八月飲酎用九醖酒
連枝草
樂遊苑自生玫瑰樹樹下多苜蓿一名懷風又曰光
風風在其間常蕭蕭然日照其花光采茂陵人謂之
連枝草
遠方異果
瑰栗文杏緗核桃青房李皆遠方異果植之上林
紫泥璽室
漢中書以武都紫泥為璽室皆綠綈其上
寳跗
進御筆管以錯寳跗間以璧玉翠羽之飾
金彄環
戚夫人善為翹袖折腰之舞歌出塞入塞望歸之曲
又以百鍊金為彄環照見指骨上惡之以賜侍兒鳴
玉耀玉等
吉光裘
武帝時西域獻吉光裘入水不濡異國獻短人東方
朔問曰巨靈如何叛阿母今健否
金屋貯阿嬌
武帝為太子方數歲陳長主欲以女配帝曰阿嬌好
否帝曰若得阿嬌當以金屋貯之主喜即以配帝阿
嬌陳后小字也
玉搔頭
武帝過李夫人賜玉簮搔頭又賜象牙簟
歲星不見十八年
東方朔臨終曰天下無知我者惟歷官大任公知之
帝召問之曰歲星不見十八年此夕方出
吞文石
弘成子少有人授以文石大如燕卵吞之心識開悟
遂為通儒後病吐石出以授弟子五鹿充宗亦為碩
學
龍生九子
瓠子初决有蛟龍從九子自决口逆上濺波流沬數
里
相憐愛
漢宫七夕臨百子池以五色縷相羈謂之相憐愛
竹下圍棋卜
八月四日竹下圍棋卜勝者終年有福不勝者有疾
九逸
文帝在代邸有良馬九匹號九逸如赤電鱗駒紫燕
騮綠螭驄之類
戲象
鞠道龍古有黃公術能制虎又能立興雲霧坐變山
河後衰老飲酒無度術不能神為虎所食故三輔間
以為戲象
東閣三館
公孫弘為相開東閣分三館一曰欽賢以待大賢次
曰翹材以待大才次曰接士以待國士
寧逢惡賓無逢故人
公孫弘食故人高賀以脱粟飯覆以布被賀曰何用
故人富貴為脱粟布被我自有之弘内廚五鼎外膳
一餚詐也弘曰寧逢惡賓無逢故人
佳城
滕公往東都出門馬鳴跼不進跑地成坎公命掘之
得石槨銘文古異叔孫通曰科斗書也文曰佳城鬱
鬱三千年見白日吁嗟滕公居此室公歎曰天也某
死其安此乎後葬其地
蛟龍入懷
董仲舒夢蛟龍入懷乃作春秋繁露
字挾風霜
淮南王安著鴻烈云字中皆挾風霜
塵落帽飛
東方朔每嘯塵落帽飛
鷫鸘裘
司馬相如與文君久益貧以所著鷫鸘裘貰酒
白頭吟
相如欲聘茂陵人女為妾文君作白頭吟以自絶相
如乃止
作美人賦
文君眉色不加黛飾如望遠山臉際常若芙蓉肌膚
如脂長卿素有消渴疾作美人賦以自刺卒以此疾
死文君為誄傳於世
夢黃衣翁
相如將獻賦未知所為夢一黃衣翁曰可為大人賦
遂作之
枚馬文章
枚臯文敏時有累句長卿淹遲首尾温麗故知疾行
無善迹矣揚雄曰軍旅之際飛書馳檄用枚臯廊廟
之中高文大册用相如
此中多有
惠莊與朱雲論辨口吃不能對指其胸曰口雖不能
劇談而此中多有
目瞤得酒食
陸賈云目瞤得酒食燈花得錢財鵲噪行人至蜘蛛
集百事喜
算術
嵩真曹元理並喜算術真自算年七十三正月二十
五日晡時死至二十四日晡時死其妻曰見真長下
一算慮别有旨故不言果差一日死有遺恨矣陳廣
漢貯米二囷請元理計其數元理取食箸作數轉曰
各若干開囷校之東則數同西差一升有死鼠焉元
理慚曰不知鼠之非米不如剥面皮矣他日元理詣
廣漢設食甚薄廣漢曰有倉卒客無倉卒主人元理
以七箸算曰俎上蒸㹠廚中荔枝何不設廣漢大驚
乳母告急
武帝欲殺乳母告急於東方朔朔曰汝臨去但屢顧
我當設竒激之乳母如所教朔在帝側曰汝宜速去
帝今已大豈念汝乳哺時耶帝乃舍之
五侯鯖
五侯不相能賓客不得來往婁護傅會各得其歡心
競致竒膳護合以為鯖世稱五侯鯖以為竒味
金彈丸
韓嫣好挾彈以金為丸日失數百當時語曰苦饑寒
逐金丸
懷鉛提槧
揚雄懷鉛提槧從計吏訪四方語作方言
單鵠寡鳬
劉道彊善琴為單鵠寡鳬之弄聽者悲不自勝
夢白鳳
揚雄作太玄夢白鳳凰集其上嘗云長卿賦不似從
人間來其友曰何如其佳曰合纂組以成文列錦繡
以成質遂為合組之歌列錦之賦
蒲桃錦散花綾
霍光妻遺淳于衍蒲桃錦散花綾五十疋綾出鉅鹿
陳寳光家霍顯召入其第作之六十日成一疋疋直
萬錢又與珠排金錢為起第宅奴婢不可勝數衍曰
吾為爾成何功而報我若是哉(淳于衍女醫也光妻使以毒藥殺許后者)
(後皆誅滅連數千家)
讀賦千首
或問揚雄為賦雄曰讀賦千首乃能為之
至誠金石為開
李廣獵北平見卧虎一矢而斃他日又見卧虎射之
矢飲羽進而視之乃石退而更射鏃破簳折而石不
傷葛洪以問揚雄曰至誠則金石為開洪曰昔有遊
東海者遇風漂船至一孤洲植纜登洲煮食食未熟
而舟沒洲乃大魚吸波吐浪而去又陳縞入山采薪
見墓前石馬謂鹿也斧缺柯折石馬不傷兩者亦至
誠何金石所感偏乎雄無以應之
三雲殿
成帝設雲帳雲幄雲幕於甘泉紫殿世謂之三雲殿
金衣菊裳
黃鵠下太液歌曰黃鵠飛兮下建章金為衣兮菊為
裳
凋胡
顧翺事母至孝母好食凋胡飯雕胡菰之有米者也
幽王冡
幽王冢羨門甚大百餘尸枕藉唯一男子形色如生
兩京雜記
病坊
祕書省監號宰相病坊少府號給舍病坊丞大著號
省郎病坊祕書郎及小著號察官病坊
紗籠中人
李藩未第時有僧告曰公是紗籠中人藩問其故曰
凡宰相冥司必立其像以紗籠護之後果至台輔
則天改新字
則天好改新字有言國中有或或者惑也乞以武鎮
之乃改作&KR0146;復言武在口中與囚何異乃改作&KR0146;
冥間列榜
崔紹暴卒復生見冥間列榜備書人姓名將相列金
榜其次列銀榜州縣小官並列長鐵榜
念珠廳
京兆士曹判案至一百八道謂之念珠廳
佛袍集
張田古謂同僚曰比買得僧孺集蓋謂牛僧孺也同
僚曰某亦得佛袍集
秦京雜記
唱杖
開元格律應科責人惟守令許唱杖他官不許
佛牙
京城五寺有佛牙右街總持寺左街安國寺崇聖寺
薦福寺瑞聖寺次第設齋多至半月至七八日皆遣
使賜香都人大集
報羅使
進士放榜後至春關前須有一人謝世名報羅使言
報大羅天也
繩橛之戲
寒食節内僕司車與諸軍使為繩橛之戲合車轍道
兩頭打大橛張繩橛上高二尺許須緊榜定駕車盤
轉碾輪於繩上過不失者勝落輪繩下者輸皆裝飾
車牛賭物動以千計
内人科
咸陽舊牆内謂之内人科(一作斜)宫人死者葬之長二
三里風雨聞歌哭聲
音聲樹
都省後都堂門外大槐樹謂之音聲樹欲除拜僕射
此槐必有聲如歌曲
漢陂
漢陂以魚美得名
石橋上卜行馬
京兆尹新上者吏多於石橋上看行馬以卜其行事
若上橋馬行速此尹必善若馬行澁此尹必嚴惡甚
驗
壓驚錢
李藹為尹故事延英中謝閣門等諸司事例共用三
千緡以公使錢充藹至見在纔數緡問吏何以取足
吏請問捕賊官韓銖銖曰此易耳請來日排衙拖拽
銖於庭問西市波斯客與漢客交雜久而乃釋之藹
儒者不測其由翌日如言責銖銖出蕃商二百許家
各送壓驚錢凡得數千緡乃以三千緡供庫贏餘甚
多
市語
長安市人語各不同有葫蘆語鏁子語紐語練語三
摺語通名市語
雞粟
大赦樹金雞雞口銜勝宣政衙鼓樓司雞唱六人至
日同以索上雞竿爭口中勝爭得者月給俸三石謂
之雞粟
隨駕老鵶
行幸及内宴常有群鵶翔集謂之隨駕老鵶後以弓
矢彈去
番禺雜記
五羊
番禺二山名廣州昔有五仙騎羊而至遂名五羊
火宅僧
僧之有室家謂之火宅僧
雷藏
村民鑿山為穴以多品供雷冀雷享之名曰雷藏
雷郎
民家女或為神所依即呼為雷郎得子曰雷子
看潮
番禺令初到三日謁潮神看幾神知在任幾年其人
善政即洋洋而上徐徐而下其數多至七
歌堂
南人尚鄉歌每集一處共歌號歌堂
臘一伏二
嶺表所重之節臘一伏二冬三年四
水醫
殺牛祭鬼治病名毛藥每熱病作以水自首淋之名
水醫
盪風
廣俗未見妻之父母所嫁女先飲一大杯謂之盪風
占卜
嶺表占卜甚多鼠卜箸卜牛卜骨卜田螺卜雞卵卜
篾竹卜俗鬼故也
瘴母
或見物自空而下始如彈丸漸如車輪遂四散人中
之即病謂之瘴母
鬼市
海邊時有鬼市半夜而合雞鳴而散人從之多得異
物
諱虀
容州好食虀土人以為諱或云以蚯蚓為之
以玉抵鵲
黎洞之人以香代爨荆山之下以玉抵鵲
鱟帆
鱟背上有骨如扇乘風而行名鱟帆其衆如簰筏名
鱟簰
鍊風
颶風將發有微風細雨先緩後急謂之鍊風又有石
尤風亦颶之類
沓潮
早潮下晚潮上兩水相合謂之沓潮
潮田
以潮水溉田名潮田
天蛤
天蛤大如田蛤每大雪從空而下名天蛤
稻孫
稻經穫再生者名稻孫
合歡菜
葉如指甲每節四葉相對夜合書開名合歡菜
魚子草
溪湖中草上多魚子收草曝乾春水種之池中須臾
化成魚
競火樹
有草名競火樹言火不能燒多植以厭火又曰火河
言若河隔火
大業雜記
船脚
煬帝幸江都自洛口御龍舟高四十五尺闊五十尺
長二百尺分四重上一重有殿堂次一重有一百六
十房下二重安内侍及船脚船脚即水工之名
沉香堂
楊素東都起宅窮極奢巧中起沉香堂既成閉之三
日後開則四壁皆洒新血腥氣觸人
圖經
煬帝令杜寳修水室圖經十五卷以上巳日會羣臣
於曲水有神龜負八卦黃龍負圖黃魚雙躍白魚入
舟吕望釣磻溪金人捧劍周處斬蛟許由洗耳莊周
觀魚屈原沈湘凡七十二事皆刻木為之
四時飲
謝諷造四時飲春以桃夏以酪秋以蓮實冬以枸杞
五香飲
仁夀間籌禪師造五色飲以扶桑葉為青飲拔揳棖
為赤飲酪漿為白飲烏梅為玄飲江䇠為黃飲䇠音
桂又以沉丁澤蘭甘松為五香飲
芝草
東都生芝狀如樓闕又或如出字者
玉箱雜記
二龍
蔡邕崔寔號並鳳寔又與許受號二龍王仲宣號泥
下潛蛙
繡虎
曹植七步成章號繡虎
伏鸞隠鵠
鄧艾號伏鸞陸雲號隠鵠
擲玉於門
李盛作安南太守夢人擲玉於門盛曰門玉閏字也
必有榮閏果暴富貴
無愁酒
漢武作無愁酒飲之令人無憂
三榮三悴
晉揚都城北角有槐木一日之間三榮三悴
藏鈎
鈎弋夫人手拳而國色世作藏鈎戲因此
青箱雜記
魏野獻詩
王文公旦相真宗近二十年處士魏野獻詩太平宰
相年年出君在中書十四秋西祀東封俱已畢可能
來伴赤松遊歐陽公撰旦神道碑銘曰國有大事事
有大疑匪卜匪筮公為蓍龜真宗常倚旦决事故也
藥名詩
陳亞仕至太常少卿滑稽之雄也嘗著藥名詩若風
月前湖近軒窗半夏涼棋怕臘寒呵子下衣嫌春暖
縮砂裁贈祈雨僧云無雨若還過半夏和師㬠作葫
蘆巴嘗曰布袍袖裏懷漫刺到處遷延胡索人此句
可贈游謁窮措大亞與章郇公友善作生查子陳情
曰朝廷數擢賢旋占凌霄路自是欝陶人險難無移
處也知沒藥療孤寒食櫱何相誤大幅紙連粘甘草
歸田賦嘗作閨情生查子三首曰相思意已深白紙
書難足字字若參商故要檀郎讀分明記得約當歸
遠志櫻桃熟何事菊花時猶未回鄉曲二曰小院雨
餘涼石竹風生砌罷扇儘從容半夏紗幮睡起來閒
坐北亭中滴盡真珠淚為念婿辛勤去折蟾宫桂
三曰浪蕩去來來躑躅花頻換可惜石榴裙蘭麝香
銷半琵琶閒後理相思必撥朱絃斷擬續斷來弦待
這冤家看亞又自為亞字謎曰若教有口便啞且要
無心為惡中間全沒肚腸外面強生稜角别有詩百
餘首號澄源集有歲旦詩云收寒歸地底俵老向人
間送歸化王宰詩云吏辭如賀日民送似迎時郊遊
詩云馬嘶曾到寺犬吠乍行村
下觀楊子小
曹琰郎中亦滑稽有僧以詩卷投琰首篇登潤州甘
露閣下觀揚子小琰曰卑末狗兒肥又一篇送僧云
猿啼旅思凄琰曰犬吠張三嫂
五更三七上八
劉煜龍圖亦滑稽常與劉筠飲茶問左右曰湯滚也
未左右皆曰已滚筠曰僉曰鯀哉煜曰吾與點也又
嘗與筠連騎趨朝筠馬病足煜曰馬何故遲筠曰只
為五更三言點蹄也煜應聲曰何不與他七上八意
欲其下馬徒行也
官職是國家底
陳執中作相有壻求差遣執中曰官職是國家底非
卧房籠篋中物壻安得有之竟不與仁宗朝諫官累
言執中不學亡術非宰相器陛下眷意不替者得非
以執中嘗與先朝乞立陛下為太子耶先帝止二子
周王已薨立嗣非陛下而誰上曰非為是但執中不
欺朕耳
馮道詩
馮道詩雖淺近而近理有詩云窮達皆由命何勞發
嘆聲但知行好事莫要問前程冬去冰須泮春來草
自生請君觀此理天道甚分明又云莫為危時便愴
神前程往往有期因須知海岳歸明主未省乾坤陷
吉人道德幾時曾去世舟車何處不通津但教方寸
無諸惡狼虎叢中也立身
論馮道
世譏馮道事四朝十一帝不能死節考其所言所行
未嘗詭隨免於亂世盖天幸耳石晉之末契丹結釁
無敢奉使者少主批令宰相選人道批奏云臣道自
去舉朝失色皆謂墮於虎口道竟生還初郭威遣道
迓湘隂道曰不知此亊由中否道平生不曾妄語莫
遣道為妄語人及周世宗欲收河東自謂此行若太
山壓卵道曰不知陛下作得山否凡此皆推誠委命
未嘗顧避依阿也又契丹問萬姓紛紛何人救得道
發一言以對不啻活生靈百萬俗人徒見道之迹不
知道之心富文忠公論道之為人曰此孟子所謂大
人也
上夀失容
張文定公齊賢相太宗真宗以亮直重厚稱晚娶薛
氏婦真宗不悦元會上夀齊賢已微醺進丘失容坐
是謫安州其麻曰仍復酣醟杯觴敧傾冠弁盖為是
也
張齊賢詩
張齊賢詩云慎言渾不畏忍事又何妨國法須遵守
人非莫舉揚無私仍克己直道更和光此箇如端的
天應降吉祥處厚廣為八篇其一有云須信樞機發
寧容駟馬追三緘事可見兩舌業當知二云堪嘆波
羅蜜可憐歌利王從心更從刃字意有消詳三云一
毫如有犯三尺不相饒四云在他誠所短於己有何
長五云公清多斂怨高亢易招危六云直須和輔助
和賴直交相恃直終多忤偏和又少剛七云永馮几
杖力更遺子孫謀八云舒慘雖無定榮枯自有常
望火馬日遊神
皇祐嘉佑中未有謁禁士人多馳騖請托有一人號
望火馬又一人號日遊神盖日有奔競故也
香印
太祖廟諱語訛近香印故今賣香印者不敢斥呼鳴
鑼而已仁宗諱語訛近蒸今呼蒸餅為炊餅
避諱
錢武肅王諱鏐至今吳越間謂石榴為金櫻劉家為
金家留住為駐住楊行密據江淮至今謂蜜為蜂糖
父名岳不聽樂
劉温叟父名岳終身不聽樂不遊嵩華每赴内宴聞
鈞奏則涕泣移時曰若非君命則不至於是此與李
賀父名晉肅不舉進士頗相類
諱取枉法贓
杜祁公衍常言父母之諱在我而已與人何預公帥
并門吏請家諱公曰下官無所諱唯諱取枉法贓公
後致政作詩曰雙鳬乘鴈常深愧野馬黃羊亦過憂
唐張說云吾肉非黃羊必不畏喫血非野馬必不畏
刺公詩盖用此
看尚書詩
真宗聽政之暇唯務觀書觀畢一書即有篇詠有御
製看尚書詩三章春秋三章之類可謂近代好文之
主也
水津為步
韓退之羅池廟碑言步有新船盖嶺南謂水津為步
故罾步即漁者施罾處船步即衆人渡江處揚州瓜
步洪州觀步閩中謂水涯為溪步
村市為虚
嶺南謂村市為虚柳子厚童區乙傳云之虚所賣之
又詩云青箬裹鹽歸峒客綠荷包飯趁虚人市之所
在有人則滿無人則虚嶺南村市滿少虚多曰虚不
亦宜乎
痎市
蜀有痎市間旦集如痎瘧之發其俗又以冷熱發歇
為市喻也
秀才可低處過
鄉人危叙應舉探省榜出門數步逢泥濘老嫗指示
曰秀才可低處過危即從之比看榜最末有名是歲
果及第與摭言所載後來必銜得相類
斫頭留項在裏
劉相沆累舉不第天聖中將赴省試夢被人斬其首
心甚惡之有鄉人解曰狀元不到十二郎做只得第
二人公詰之答曰雖斫却頭留項在裏盖南音謂項
為沆果第二人及第
舌上有毛
馬亮知江寧府將代夢舌上生毛有僧解曰舌上有
毛剃不得當再任果然
論相
相形不如論心心相有三十六善夫人嘗言意非求
官自須如此一也有剛有柔二也慕善近君子三也
有美食分人四也不近小人五也常行隂德每事方
便六也能治家七也不厭人乞覓八也利人克己九
也不逐惡貪殺十也聞事不驚張十一也與人期不
失信十二也不易行改操十三也夜卧不便睡著十
四也馬上去不回顧十五也人不憎怒十六也不文
過飾非十七也作事周匝十八也不忘人恩十九也
有大量二十也不毁善害惡二十一也濟急二十二
也不助強欺弱二十三也不忘故舊二十四也為事
衆人用之二十五也不多言妄語二十六也得人物
每生慚愧二十七也語有叙二十八也當人語次不先
起二十九也常言善事三十也不嫌惡衣惡食三十
一也方員隨時三十二也行善不倦三十三也知人
饑渴勞苦三十四也不念舊惡三十五也竭力救難
三十六也三十六善全者位極人臣夀考令終不全
則禍福相折具二十者刺史之位具十以上令長之
官具五者亦須大富
心相
諺曰有心無相相逐心生有相無心相隨心滅
識貴人
昔人謂官至三品不讀相書自識貴人以其閱多故
也
武有之德禹别之州
龍圖劉煜未第時娶趙尚書晃長女早亡猶有二妹
復欲妻之煜曰若是武有之德不敢為姻如言禹别
之州庶可從命盖欲九姨議婚不欲七姨為匹故也
夫人曰諺曰薄餅從上揭劉郎才及第豈得便揀點
人家女煜曰非敢有擇但七姨骨相寒薄非某之對
遂娶九姨後生七子皆至大官七姨後適關生竟不
第落泊寒餒劉氏養之終身
文章有館閣氣
夏英公謁盛文肅文肅曰子文章有館閣氣異日必
顯後如其言
文章官樣
文章有兩等山林草野之文其氣枯槁著書立言者
之所尚也朝廷臺閣之文其氣温潤演綸視草之所
尚也王安國曰文章格調須是官樣今樂藝亦有兩
般教坊則婉媚風流外道則粗野嘲&KR1116;村歌社舞抑
又甚焉亦與文章相類
論富貴
晏元獻覽李慶孫富貴曲云軸裝曲譜金書字樹記
花名玉篆碑公曰乞兒相未諳富貴者公詩有云樓
臺側畔楊花過簾幕中間燕子飛梨花院落溶溶月
柳絮池塘淡淡風公曰窮兒家有此景致也無公不
喜肉食尤嫌肥羶每愛韋蘇州詩曰全沒些脂膩氣
集句
晏元獻集句若無可奈何花落去似曾相識燕歸來
靜尋啄木藏身處閒見遊絲到地時樓臺冷落收燈
夜門巷蕭條掃雪天已定復搖春水色似紅如白海
棠花之類宋莒公曰此數聯後之詩人無復措詞
文公謝啓
楊文公母病謁告逮歸與弟倚居踰年不調有謝啓
云介推母子願歸綿上之田伯夷弟兄甘受首陽之
餓後除知汝州言事者攻擊不已公又有啓云已擠
溝壑猶下石而弗休方困蒺藜尚關弓而相射
復本姓謝啓
范文正公幼孤隨母適朱氏因冒朱姓後復本姓謝
啓曰志在投秦入境遂稱於張禄名非霸越乘舟乃
效於陶朱以范雎范蠡嘗改姓故也偽蜀范禹偁亦
嘗冒張姓謝啓云昔年上第誤標張禄之名今日故
園復作范睢之裔然不若文正之精切
文莊詩
夏文莊公竦舉制科廷對罷遇楊徽之見其年少曰
願丐賢良一篇以卜他日之志公詩曰殿上衮衣眀
日月硯中旗影動龍蛇縱横禮樂三千字獨對丹墀
日未斜楊嘆服曰真將相之器也
喜遷鸎詞
景德中夏文莊初授館職時方早秋上在拱宸殿按
舞命中使索新詞公立進喜遷鸎曰霞散綺月沈鈎
簾卷未央樓夜涼河漢截天流宫闕鎖新秋瑤階曙
金莖露鳳髓香和雲霧三千珠翠擁宸游水殿按梁
州上大悦
淮隂廟詩
淮隂侯廟題詩惟錢昆最爲絶唱曰築壇拜日恩雖
厚躡足封時慮已深隆凖早知同鳥喙將軍應有五
湖心
老兒詩五十韻
唐路德延有孩兒詩五十韻張師錫侍郎次韻為老
兒詩曰鬢髮盡皤然眉分白雪鮮週遮延客話傴僂
抱孫憐無病常供粥非寒亦衣綿假温衾擁背借力
杖榰肩貌比三峯客年過四皓仙喚方離枕上扶始
到門前每愛烹山茗常嫌飣石蓮耳聾如塞纊眼暗
似籠烟宴坐羸凭几乘騎困嚲鞭頭搖如轉旋唇動
若抽牽骨冷愁離火牙疼怯漱泉形骸將就木囊槖
尚貪錢膠睫乾眯綴粘髭冷涕懸披裘腰懶繫濯手
袖慵揎擡舉衣頻換扶持藥屢煎坐多茵易破行少
履難穿喜婢裁裙布嗔妻買粉鈿房教深下幕牀遣
厚鋪氊琴聽怜三樂圖張笑七賢看嫌經字小敲喜
磬聲圓食罷羹流(一作沾)袂杯餘酒帶涎樂來須遣罷
醫到久相延裹帽縦横掠梳頭取次纏長吁思往事
多感聽哀絃氣注腰還重風牽口更偏墓松先命種
誌石預教鎸客到惟求藥僧來忽問禪烘茶懸竈壁
曝艾曬簷椽怒僕空睜眼嗔僮謾握拳心驚嫌蹴踘
脚軟怕鞦韆局縮同寒狖摧豗似飽鳶觀瞻多目眩
舉動則頭旋女嫁求紅燭男婚乞彩牋已聞頒几杖
寧更佩韋絃賓客身非與兒孫事已𫝊養和屏作伴
如意拂相連久棄登山屐惟存負郭田呻吟朝不樂
展轉夜無眠呼稚臨牀畔看書就枕邊冷疑懷貯水
虛訝耳聞蟬束帛非無分安車信有緣伏生甘坐末
絳老讓行先拘急將風夜昏沈欲雨天雞皮塵旋漬
齯齒食頻填每憶居郎署常思釣渭川喜逢迎佛會
羞赴賞花筵逕狹容移檻階危索減塼好生焚鳥網
惡殺拆魚船既感桑榆日常嗟蒲柳年長思當弱冠
悔不賸狂顛
詩有障礙
江南李覯詩云人言落日是天涯望極天涯不見家
已恨碧山相掩映碧山還被暮雲遮識者曰此詩意
有重重障礙李君恐時命不偶後如其言
吟詩見志
宋莒公庠知許州開西湖詩曰鑿開魚鳥忘情地展
盡江湖極目天識者知其位極一品矣孟郊下第詩
曰兩度長安陌空將泪見花及第詩曰一日看盡長
安花進取得失常事下第隕穫至於下泪登科則志
氣充溢一日之間花即看盡何其速也竟死於溧陽
尉
詩䜟
寇萊公少作詩曰去海止十里過山應萬重及雷州
問州去海幾里吏云十里則南遷已預䜟矣張乖崖
詠晚年典淮陽郡詩曰方信承平無一事淮陽閒殺
老尚書後一年捐館亦詩䜟也蘇公初題金山寺云
僧依玉鑑光中住人踏鼇魚背上行識者云榮入玉
堂之兆其後止於内相亦詩䜟也
白孟二詩
白居易詩曰無事日月長不羈天地闊此曠達者之
詞也孟郊詩曰出門即有礙誰謂天地寬此褊隘者
之詞也天地又何嘗礙郊郊自礙耳
牡丹不成一事
王文康公詩曰棗花至小能成實桑葉雖柔解吐絲
堪笑牡丹如斗大不成一事又空枝亦重厚者之詞
也
求食
春秋左氏傳稱三叛人以土地出求食而已賤而書
名以其無廉恥之至也今娼家謂之求食盖本乎此
三臺
蘇有姑蘇臺故號蘇臺相有銅雀臺故號相臺滑有
測景臺故號滑臺
驛劵
唐以前館驛並給𫝊往來開元中務從簡便方給紙
劵驛給劵自此始
繁臺
天清寺繁臺本梁王鼔吹臺梁高祖改為講武臺後
繁氏居其側里人乃呼為繁臺
惠崇詩
楚僧惠崇工詩書楊氏别墅云河分崗勢斷春入燒
痕青塞上云河冰堅度馬塞雪密藏鵰宿東林寺云
鳥歸山墮雪僧定石沈雲上楊翰林云露寒金掌重
天近玉繩低柳氏書齋云著書驚日短彈劍惜春深
秋夕云露下牛羊靜河明桑柘空舟行云林斷城隍出
江分島嶼迴游隠靜寺云空潭聞鹿飲疎樹見僧行
送錢供奉云劍佩明山雪旌旗濕海雲濠梁夜泊云
夜閒潮動舸秋迥月臨城早行云繁霜衣上積&KR0714;月
馬前低懷長公云秋近草蟲亂夜遙霜月低夏夜云
扇聲猶泛暑井氣忽生秋賀劉舍人云日纏黃道迥
春入紫微深陜西道中云關河雙鬢白風雪一燈青
立程嬰杵臼廟
神宗朝皇嗣屢闕吳處厚上書乞立程嬰公孫杵臼
廟庶幾鬼不為厲國統有繼上勅河東訪尋遺跡乃
得其冢於絳州詔封嬰杵臼並為侯因命立廟處厚
上書其略云史記世家考趙氏興廢本末惟程嬰公
孫杵臼盡死不顧保全趙氏孤兒乃知國家𫝊祚至
今皆二人之力也
臨終偈
楊文公王相隨二公皆達性理文公臨終偈曰漚生
復漚滅二法本來齊要識真歸處趙州東院西王相
偈曰畫堂燈已滅彈指向誰說去住本尋常春風掃
殘雪是夕薨凌晨大雪
張方平偈
張尚書方平尤達性理有人問祖師西來意張作偈
曰自從無始千千劫萬法本來無一法祖師來意我
不知一夜西風掃黃葉
訪荷澤像
富鄭公遺吳處厚書託訪荷澤諸禪師畫像吳作偈
曰是身如泡幻盡非真實相况茲紙上影妄外更生
妄到岸不須船無風休起浪唯當清靜觀妙法了無
象公荅曰執相誠非破相亦妄不執不破是名實相
裴晉公賦
詩見人志賦亦可見焉晉公作鑄劍戟為農器賦云
我皇帝嗣位三十載寰海鏡清方隅砥平驅域中盡
歸力穡示天下弗復用兵則平淮西一天下已見於
此賦矣
范文正賦
范文正公作金在鎔賦云如令區别妍媸願為軒鑑
若使削平禍亂請就干將則公負將相器業文武全
材已見於此賦矣公為水車賦云方今聖人在上五
日一風十日一雨則斯車也吾其不取意謂水車唯
施於旱不旱則無所施公在寳元康定間邊鄙有事
驟加進擢晏靜則置而不用亦與水車何異
王沂公賦
王沂公有物混成賦云不縮不盈賦象寧窮於廣狹
匪雕匪斵流形罔滯於盈虚則宰相陶鈞之意可見
矣又云得我之小者散而為草木得我之大者聚而
為山川則擇任羣材使小大各得其所又可見矣
宫詞
王公隨有宫詞云一聲啼鳥禁門靜滿地落花春日
長又野步云桑斧科春色漁歌唱夕陽皆應舉時行
所作
類說卷四
