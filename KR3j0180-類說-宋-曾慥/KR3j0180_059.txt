類說目錄
卷五十九
文房四譜
良田鋤耒右軍筆
半面笑半面啼筆仙
四時令寫華嚴經
絳羅箋鵲墜方寸紙
悲古藤文
硯譜
李後主右軍風字硯
紅絲石鳳咮石
端硯鸜鵒眼
子石端溪
活眼死眼龍尾溪
李賀詩諸州硯
硯賦銅硯蜯硯
水精研玉研
碧王研鐵硯
漆研竹研
滌研帝鴻氏之研
孔子研硯溪
一篋磨穴硯補百碎硯
後主青石硯真材本性
謝硯銅筆格啟石硯賦
硯詩石虛中傳
香譜
龍腦香香皮紙
降真香龍鱗香
燕尾香馬蹄香
龍涎香異國香
神香九和香
如厠過香爐上香篆
蕊香入窨
薰衣香
香後譜
被草負芨柏香
日磾自合香魏武禁熏香
宗超香五方香牀
沉香堂失博山香爐
香中忌麝屑沉泥壁
香纓賜龍腦
三清臺五色香囊
地上邪氣三班喫香
威香千步香
水麝文石
薔薇水返魂香
薰爐銘
麝療蛇毒沉箋香
乳香鷄舌香
五香都梁香
和香意可香
笑蘭清真香
酒譜
酒名歡伯&KR2276;酒
酒旗劉白墮
醉聖祖台州書
崑崙觴般若湯
卧黍穰癭木杯
竹根蓮子杯
安石榴酒令
類說目錄
類說卷五十九宋曾慥編
文房四譜
良田鋤耒
蔡洪赴洛中人問吳中籍姓何為答曰吳中諸君以
紙為良田以筆為鋤耒墨為稼穡義理為豐年
右軍筆
宣州諸葛氏能作筆柳公權求之先與二管語其子
曰柳學士如能書當留此筆不爾退還即以常筆與
之未幾柳以不入用退還别求遂以常筆與之先與
者二筆非右軍不能用也
半面笑半面啼
賈弼夢易其頭明日人見皆驚遂能半面笑半面啼
筆仙
石晉末汝州高士每夜作筆十管至曉賣之後徙居
不知所詣數十年人復見顔色如故謂之筆仙
四時令
崔寔四時令正月硯凍開命童幼入小學十一月硯
水冰命讀論語
寫華嚴經
永徽中定州僧欲寫華嚴經先以沉香水種楮樹取
以造紙
絳羅箋
張仲舒在廣久雨造絳羅箋甚多
鵲墜方寸紙
大中中孔温裕貶雷州司馬有鵲墜下方寸紙二有
補闕字未幾果拜
悲古藤文
舒元輿作悲剡溪古藤文其略云剡溪多古藤樹方
春且死溪上人有言溪中多紙工斬伐無時今士人
自言能文者其數與木竹相多孰非書剡藤者耶雖
舉天下為溪猶不給况一溪耶予謂今昔為文者皆
殀乎剡藤者也
硯譜
李後主
李後主留意筆札所用澄心堂紙李廷珪墨龍尾石
硯三者為天下之冠
右軍風字硯
會稽有老叟云右軍之後持一風字硯大尺餘色正
赤用之不减端石云右軍所用者石湯休以錢二萬
得之
紅絲石
青州紅絲石外有皮表磨礱即其理紅黃相參理黃
者其絲紅理紅者其絲黃須飲以水使足乃可用不
然渴燥唐彥猷甚竒此硯以為發墨不减端石蔡君
謨又言端石瑩潤惟有鋩者尤發墨歙石多鋩惟膩
理者佳蓋物之竒者必異其類也
鳳咮石
蘇子瞻云僕好鳳咮石少得真者唐彥猷以青州紅
絲石為甲或惟堪作骰盆
端硯
蘇公易簡云柳公權論青石為第一絳州者次之殊
不言端石世傳端溪中有草蒙茸可愛匠琢石成硯
用草囊之故自嶺表迄中夏而無損或云水中石其
色青山半石其色紫山絶頂者尤潤如猪肝色者佳
其貯水處有白色黃赤點者謂之鴝鵒眼脉理黃者
謂之金線紋其山號斧柯昔人採石為硯必羊牢祭
之不爾雷電失石所在
鴝鵒眼
端石有眼者最貴謂之鴝鵒石文精美如木有節今
不知者乃以為石病吁可痛哉石有上下岩西坑後
悉其下也惟上岩有眼之美者青綠黃三色相重多
者自外至心凡九重其大者尤為希有或布列硯中
如北斗心房之形土人以眼多少為價重輕其生於
墨池之外者謂之高眼生於内者底眼高眼尤可尚
以不為墨漬常可睹也或云取石祭以中牢故老云
無之有云石有金線為美正偏病也
子石
端石以子石為上在大石中生蓋精石也流俗訛為
紫石又以貯水不耗為佳有貴眼石病也官司歲以
為貢在他硯上然十無一二發墨者但充玩好而已
端溪
端溪有斧柯茶園將軍地同是端溪惟斧柯出者大
不過三四指一兩呵津汚滴瀝真難得之物茶園次
之將軍又次
活眼死眼
蘇易簡作文房四譜譜言四寳硯為首筆墨兼紙皆
可隨時收索可與終身俱者惟硯而已譜中載四十
餘品以青州紅絲石第一斧柯山第二龍尾石第三
餘皆在中下雖銅雀臺石瓦硯列于下品特存古物
耳端所産有四岩石為甲石屋次之西坑又次之後
歴為劣岩與西坑相去二十里去後歴七里而所産
迥然不同猶為安産茶北苑壑源去沙溪十數里而
優劣差殊岩石又分上下又有活眼死眼之别圓暈相
重黃黑相間黧精在内晶瑩可愛謂之活眼四旁浸
漬不甚鮮明謂之淚眼形體略具内外皆同殊無光
彩謂之死眼活眼勝淚眼淚眼勝死眼死眼勝無眼
龍尾溪
歙石出於龍尾溪以金星為貴予少時得金坑礦石
堅而發墨端溪以北岩為上龍尾以深為上龍尾遠
於端溪上於端石以後出見貴爾
李賀詩
永叔以端溪後出不然李賀有端溪青花石硯云暗
洒萇弘飡血痕則謂鴝鵒眼知端石為硯久矣
諸州硯
淄州金雀石色紺青聲如金玉又有青金石叩之無
聲發墨青州紫金石狀類端州西坑石發墨過之吉
州永福縣紫石亦類西坑登州馳墓島石上有羅紋
金星絳州角石色如白牛角歸州大沱石江中水石
也上用於川峽入宿州出樂石潤膩發墨但無石脉
萬州有懸金崖石又有磁洞石洮河出綠石性㬉起
墨不耐久磨牢山丹石滑澤堅膩古瓦硯出相州魏
銅雀臺里人因掘土往往得之虢州澄泥唐人品硯
以為第一今人罕用澤州道人吕翁作澄泥硯堅重
如石手觸輒生暈上著吕字青灘州石永硯皆砙硯
也柳公權以為第一當是未見歙石以為上品耳
硯賦
傅玄硯賦云木貴其能軟石美其潤堅道友以浮查
為硯知古亦有水硯
銅硯蜯硯
劉聰謂晉懷帝曰頃贈朕柘木銅硯袁彖贈庾翼蜯
硯
水晶硯
丁恕有水晶硯大纔四寸許為風字樣用墨即不出
光發墨如歙石
玉硯
鎮潼留後李充伯得玉材琢為圓硯發墨可愛
碧玉硯
許漢陽筆以白玉為管硯乃碧玉以玻璃為匣
鐵硯
青州以熟鐵為硯甚發墨有柄可執晉桑維翰鑄生
鐵硯
漆硯
晉儀注太子納妃有漆硯
竹硯
異物志云廣南以竹為硯
滌硯
凡硯須日一滌之縱未能亦須日易其水洗宜用小
毡片或紙若久用石色為之瀆汙即以麩炭磨洗復
如新矣苦寒不宜用佳硯石理既凍墨亦少光
帝鴻氏之硯
黃帝得玉甚細治為墨海其上篆文曰帝鴻氏之硯
又太公金匱硯書曰石墨相著邪心讒言無得汗白
是知硯其來尚矣硯者研也可研墨使和濡也
孔子硯
伍緯之從征記云魯國孔子廟中石硯一枚甚古朴
孔子平時物也及顔路所請者車亦存
硯溪
永嘉郡記云硯溪一嶺多石硯述異記云洞庭湖一
坡有范蠡石床石硯
一篋磨穴硯
古人有學書於人者數年自以藝成告辭而去師曰
吾有一篋物可附於某處及山之下絶無所付人封
題亦甚不密乃啟之皆磨穴者硯數十枚方知師夙
所用者乃返山服膺至皓首方畢其藝
補百碎硯
石晉時關右有李處士能畫駟狸復能補端硯百碎
者賫歸旬日即復舊如新琢成略無瑕纇世莫得其
法
後主青石硯
李後主得青石硯墨池中有黃石如彈丸水常滿終
日用之不耗每以自隨後歸朝陶穀見而異之硯大
不可持乃取石彈丸去後主拽其手振臂就馬後主
請以寳玩為謝陶不許後主曰惟此硯能生水他硯
皆不可用陶試數十硯皆不生後主索之良苦不能
奈曰要當碎之石破中有小魚跳地上即死自是硯
無復澤潤
真材本性
硯當用石鏡當用銅此真材本性也以瓦為硯如以
鐵為鏡耳
謝硯銅筆格啟
庾肩吾謝硯銅筆格啟云烟磨青石已踐孔氏之壇
管插銅龍還咲王生之壁
石硯賦
黎蓬石硯賦曰琢而磨之其滑如砥欲研精而染翰
在虛中而測水水隨暈而還周墨浮光而黛起明而
未融是以為用入而不渝故以為美成器尚古徵闕
里於素王近法增今參會稽之内史又云一拳之石
取其堅一勺之水取其净又云對此大匠厠諸洪筆
見珍於殺青之晨為用於草玄之日
硯詩
僧貫休硯詩云低心蒙潤久入匣更身安
石虛中傳
文嵩石虛中傳云石虛中字居默器度方圓中心坦
然若汪汪萬頃之量封即墨侯與宣城毛元銳燕人
易玄光華隂楮知白皆同出處
香譜
龍腦香
龍腦香出婆律國樹形似松枝作杉木氣乾脂曰龍
腦香清脂曰婆律膏子絶妙者為梅花龍腦奉香草
作婆律
香皮紙
嶺表棧香樹身似巨桑葉似橘皮堪作紙名香皮紙
灰白色
䧏真香
仙傳曰䧏真香燒之引鶴來
龍鱗香
葉子香即棧香之薄者又曰龍鱗香
燕尾香
蘭葉尖長有花紅白色俗呼為燕尾香煑水浴療風
馬蹄香
馬蹄香杜衡也葉似葵形如馬蹄道家服令人身香
龍涎香
龍涎香出文石國國人候島林上有異禽翔集下有
羣魚游泳則有伏龍吐涎浮水上舟人或探得之則
為巨富其涎如膠
異國香
辟寒香辟邪香金鳳香皆異國所獻
神香
漢武帝時月支國貢神香燒之宫中病疫者皆瘥長
安百里内聞其香積九月不歇
九和香
三洞珠囊曰天人玉女持羅天香按玉爐燒九和之
香
如厠過香爐上
襄陽劉季和性愛香常如厠輒過香爐上主簿張坦
曰人名公作俗人不虛也季和曰荀令君至人家坐
三日香為我如何坦曰醜婦效顰見者必走公欲我
遁走耶
香篆
近世作香篆其文惟十二辰分百刻凡然一書夜已
蕊香
用玄參半斤銀器中煑乾再炒令微烟出甘松四兩
白檀二錢生麝香乳香各二錢研入蜜煉丸如鷄頭
大
入窨
凡香須入窨貴燥濕得宜也合和訖軋器收蠟紙封
埋屋地下半月餘
薰衣香
凡薰衣以湯一小桶放熏籠上以衣覆之令潤則香
入衣也
香後譜
書稱至治馨香明德惟馨反是則曰腥聞在上𫝊以
芝蘭之室鮑魚之肆為善惡之辨離騷以蘭蕙杜衡
為君子糞壤蕭艾為小人君子澡雪其躬重之以道
義有無窮之聞予之譜香亦是意也
被草負芨
宋景公燒異香於臺上有野人被草負芨扣門而進
是為子韋世司天部
柏香
漢武作柏梁臺以柏香聞數十里
日磾自合香
金日磾入侍欲衣服香潔變其舊俗自合一香武帝
果悅之
魏武禁熏香
魏武令云天下初定吾便禁家内不得熏香
宗超香
宗超嘗露壇行道奩中香盡自然滿溢爐中無火烟
自出
五方香牀
隋煬帝觀文殿前兩廂為堂各十二間於十二間堂
中每間十二寳厨前設五方香牀綴貼金玉珠翠每
駕至則宫人擎香爐在輦前行
沉香堂
楊素宅内造沉香堂
失博山香爐
會稽盧氏失博山香爐吳泰筮之曰此物質雖為金
其寳象山有樹非林有孔非泉闔閭興(闕)見發青烟
此香爐也
香中忌麝
香中尤忌麝唐鄭注赴河中姬妾百餘騎香氣數里
逆於人鼻是歲自京兆至河中所過瓜盡一蔕不獲
屑沉泥壁
唐宗楚客造新第沉香紅粉以泥壁開門則香氣蓬
勃又唐敬宗時波斯進沉香亭子材拾遺李漢諫曰
沉香為亭何異瑤臺瓊室
香纓
香纓以五綵為之婦參舅姑先持香纓咨之
賜龍腦
元宗夜宴以琉璃器盛龍腦數斤賜羣臣馮謐曰請
效陳平為宰自丞相以下皆跪授尚餘其半乃捧拜
曰勅賜錄事馮謐元宗笑許之
三清臺
閩國王昶起三清臺三層以黃金鑄像日焚龍腦重
陸諸香數斤
五色香囊
蜀文澹生五歲謂母曰有五色香囊於杏林上幸取
得之乃澹前生五歲失足落井今再生也
地上邪氣
地上魔邪之氣直上冲天四十里人燒青木重陸安
息膠於寢室披濁臭之氣却邪穢之霧故天人玉女
太一帝皇隨香氣而來下
三班吃香
三班院所領使臣八千餘人蒞事于外罷而在院者
常數百人每歲乾元節醵錢飯僧進香合以祝聖壽
謂之香錢京師語云三班吃香
威香
威香一名威𬎼王者禮備則生於殿前又曰王者愛
人命則生
千步香
南海貢千步香佩之聞千步今海隅有千步草是其
種也
水麝
天寳中虞人獲水麝臍香皆水也每取以針刺之香
氣倍於肉麝
文石
卞山在湖州山下有無價香有老母拾得一文石光
彩可玩偶墜火中異香聞於遠近收而寳之每投火
中異香如初
薔薇水
周顯德五年昆明國獻薔薇水十五瓶云得自西域
以洒衣衣敝而香不滅
返魂香
西天主簿徐肇遇蘇氏子德歌者自言善合返魂香
手持香爐懷中取一貼如白檀香末撮於爐中烟氣
裊裊直上甚於龍腦德歌微吟曰東海徐肇欲見先
靈願此香烟用為引導盡見其父母高曾德歌曰但
使經八十年已上則不可返矣
熏爐銘
漢劉向熏爐銘云蘇合氤氲非烟若雲時穠更薄乍
聚還分火微難盡風長易聞孰云道力慈悲所熏
麝療蛇毒
本草云麝形似獐嘗食柏葉又喜啖蛇五月得香往
往有蛇皮骨故麝療蛇毒
沉箋香
談苑云一樹出香三等曰沉曰箋曰黃熟倦遊雜錄
云沉香木嶺南瀕海諸州尤多大者合抱山民或以
為屋桷梁為飯甑有香者百無一二蓋木得水方結
多在折披枯幹中或為箋及為黃熟自枯死者謂之
水槃香高廉等州産生結香蓋山民見香木曲幹斜
枝必以刀斫成坎經年得雨水漬遂結香復鋸取之
刮去白木其香結為斑點亦名鷓鴣斑沉之良者在
瓊崖等州俗謂角沉乃生水中取者宜用熏&KR0034;黃沉
乃枯木中得者宜用藥黃蠟沉光難得按南史云置
水中則沉故名沉香次浮者箋香也
乳香
筆談云乳香本名董陸以其滴下如乳頭者謂之乳
頭香鎔榻在地者謂之榻香次曰棟香其下曰餅香
多夾雜成大塊如歴青之狀
鷄舌香
日華子云雞舌香治口氣所以三省郎官含香奏事
五香
雜修養方云正月一日取五木煑湯浴令人至老鬢
髮黑徐鍇註云道家以青木香為五香亦名五木
都梁香
都梁香形如藿香古詩云博香爐中百和香鬱金蘇
合及都梁
和香
賈天錫作意和清麗閒遠自然有富貴氣覺諸人家
香殊寒氣也
意可香
意可香初名宜愛或云此江南宫中香有美人字曰
宜甚愛此香故名宜愛山谷曰香殊不凡而名乃有
脂粉氣易名曰意可
笑蘭
吳僧罄宜作笑蘭香予曰豈非韓魏公所謂濃梅山
谷所謂藏春者耶其法以沉為君雞舌為臣北苑之
塵秬鬯十二葉之英鉛華之粉柏麝之臍為佐以百
花之液為使一炷如指許油然欝然若嗅九畹之蘭
而挹百畆之蕙也
清真香
丁晉公清真香歌云四兩松麝香半分蜜和同丸如
彈子金爐爇還似花心噴曉風予頃見沈立之香譜
惜其不完思廣而正之因作後譜拆為五部
酒譜
酒譜
說文曰酴酒母也醴一宿酒也醪滓汁酒也酎二重
酒也醨薄酒也醉莤酒也
酒名歡伯
酒為歡伯其義見易材無貴賤賢不肖夷夏共甘而
樂之
&KR2276;酒
皮日休詩云明朝有物充君信&KR2276;酒三瓶寄夜航&KR2276;
酒江外酒名
酒旗
韓非子云宋人沽酒懸幟甚高酒市有旗始見於此
或謂之帘
劉白墮
江東人劉白墮善釀六月以甖盛酒於日中經旬味
不動而愈香美使人久醉朝士千里相饋號曰鶴觴
亦名騎驢酒
醉聖
李白每醉為文未嘗差人因名酒聖白樂天自稱醉
尹皮日休自稱醉士
祖台州書
晉祖台州與王荆州書古人以為酒戒願君屏爵棄
巵焚罍毁榼殛儀狄於羽山放杜康於三危
崑崙觴
魏賈將有奴善别水嘗乘舟於黃河中流以匏瓠接
河源水七八升經宿色如絳以釀酒名崑崙觴芳味
絶妙
般若湯
北僧謂酒為般若湯蓋廋詞以避法禁
卧黍穰
凡人醉卧黍穰中必成癩醉而飲茶必發膀胱氣食
醎多成消中
癭木杯
松陵唱和有癭木杯詩蓋用木節為之
竹根
老杜詩云醉倒終同卧竹根蓋以竹根為飲器也
蓮子杯
唐人尤尚蓮子杯白公詩中稱之周穆王時有杯名
常滿
安石榴
頓孫國有安石榴取汁停盆中數日成美酒
酒令
酒令云孟嘗門下三千客大有同人湟水渡頭十萬
羊未濟小畜又云鋤麑觸槐死作木邊之鬼豫讓吞
炭終為山下之灰又云夏禹見雨下使李牧送木履
與蕭何蕭何道何消田单定墾田使貢禹送禹貢與
李德李德云得理又云寺裏喂牛僧茹草觀中煑菜
道供柴又曰上山採黃苓下山逢著老翁吟云白頭
搔更短渾欲不勝簮上山採交藤下山逢著醉胡僧
云何年飲著聲聞酒直到如今醉不醒
類說卷五十九
