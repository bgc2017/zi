類說目錄
卷四十五
尚書故實
玉匣貯蘭亭白雲車
獨足鶴黃白術
清夜遊西園圖梁昭明脛骨
仙人乘鶴碑孔
台州刺史處士豢龍
内史書求新亭監
牡丹顧况詩
蘇扛佛五星惡浮圖
五院御史比部外郎
隱者濟急舍利
寒具金根車
遷鸎千字文
禿筆十八甕佛教屬鬼宿
南楚新聞
悔不學决銀通腸米
觸倒十哲抱羊羹
虱者蠙也
嶺表錄異
李羣玉詩鬼車
天臠炙海鏡
水母舞象
隨拍皆合節奏蚜螺
三水小牘
天柱峯翫月魚腹古鏡
登蓮花峰廬山精
峴山張遂
主簿蟲擘名接脚
道士常持滿成德器
挑菜詩漁具
栢竹名眼泉
雨禁八愚
卦錢舞鼠怪
玉契
大唐𫝊載
嗜酒善餐愛觀察使怕大蟲
聖宋掇遺
王著慟哭田錫章疏
滌硯討蜀
太祖御樓天子不由後門
閱庫錢中書二十年
一條冰堂吏市珠
魯直紙幣祈福
二子夾恃張乖崖上言
种放隱終南山福當如是惜
寇萊公服地黃一代不如一代
借雄州畋獵三班奉職上殿
禪會圖查長老
櫝食魚頭公
天聖名臣天書降
諫造昭應宫天眼遲開
退思岩張知白語
割牛舌布裘金𢃄
教民陶瓦琴箋
魏野詩八金剛四菩薩
手不釋卷市宅
道者天地母官家之稱
欺心即神明江南曲
丁晉公詩齋郎又挽郎
武后眞聖人衫窣地幕漫天
類說目錄
類說卷四十五宋曾慥編
尚書故實
護賓
尚書張公三相盛名四朝雅望博物自同於莊武多
聞遠邁於胥臣綽避難圃田寄居佛廟秩有同於錐
印迹更甚於酒傭叨遂迎賓每容侍話纂集尤異雜
以恢諧作尚書故實云爾
玉匣貯蘭亭
太宗有大王眞蹟三千六百紙率以一丈二尺為軸
寳惜者蘭亭為最嘗附耳詔高宗曰吾千秋萬歲後
與吾蘭亭將去後以玉匣貯藏昭陵
白雲車
司馬天師承禎形貎類陶隱居明皇曰承禎弘景後
身也天降車上有字賜承禎尸解去白雲滿庭號白
雲先生故人謂車為白雲車
獨足鶴
漢武時有獻獨足鶴東方朔奏曰此山海經所謂畢
鸞也驗之果是因勅朝臣皆讀山海經
黃白術
有王谷者得黃白術變瓦礫泥土立成黃金又有王
脩能變竹葉為金
清夜遊西園圖
清夜遊西園圖顧長康畫有梁朝諸王䟦尾云圖上
若干人並得食天禄貞觀中褚河南裝偝
梁昭明脛骨
公嘗於貴人家見梁昭明太子脛骨微紅而潤澤異
常乂見人腊尺許眉目手足悉具或以為僬僥人也
仙人乘鶴
公表弟盧君一日見碧空澄澈望見仙人乘鶴而過
别有數鶴飛在前後覩一鶴背上一如人控馬之狀
碑孔
古碑皆有圓孔蓋碑者悲也本墟墓間者每墓有四
初葬穿繩於孔以下棺乃古懸窆之禮禮曰公室視
豐碑三家視桓楹因紀其德遂有碑表後有德政碑
亦設圓孔不知根本
台州刺史
中書令河東公開元居相位有張景藏能言休咎忽
詣公大書一台字公曰予見居台司此何意後數日
貶台州刺史
處士豢龍
牛相國鎮襄陽久旱有處士衆云豢龍者公請致雨
處士曰江漢間無龍獨一湫泊中有黑龍強驅必為
灾難制公固命之果有大雨漂流萬戸
内史書
王内史書帖子有與蜀郡太守書求櫻桃來禽曰給
藤子來禽言味甘來衆禽俗作林檎又云胡桃種已
成矣又問司馬相如揚子雲有後否
求新亭監
顧况工書少筆嘗求知新亭監人或詰曰予要寫貌
海中山耳
牡丹
世謂牡丹近有蓋以國朝文士集中無牡丹詩張公
嘗言北齊楊子華畫牡丹極分明則知北齊已有牡
丹矣
顧况詩
顧况志尚疎逸有時宰招致將命好官况答詩曰四
海如今已太平相公何用唤狂生此身還自籠中鶴
東望滄溟呌一聲
蘇扛佛
會昌毁寺分遣使錄金佛寳像有蘇監者密袖歸一
佛時號蘇扛佛或問温庭筠何以為對曰無過蜜陀
僧
五星惡浮圖
五星惡浮圖像今人家多圖畫五星雜於佛中非也
五院御史
臺儀自大夫至監察通謂之五院御史國朝徧歷者
三人李尚隠張延賞温造
比部外郎
杜紫微夢人曰辭春不及秋昆脚與皆頭果除比部
外郎
隠者濟急
有一淪落衣冠子弟以先人執友方為邦伯因遠投
冀其厚賑及見情極尋常因閒步長衢嗟嘆不已忽
遇一人衣服垢敝行過於前曰公有不平之事願知
之遂告情實答曰小事耳予隱者也見為獄卒要在
在濟人之急夜分取一椀揭看見一斑白紫綬者長
數寸此人詰責曰與人有分不恤其孤可乎紫衣遜
謝久之後用椀覆地再揭則無有也明旦聞傳呼覓
某秀才甚急往則連帥情意頓濃賜以百縑亦不言
其事豈非仙乎
舍利
洛中有僧得數粒舍利貯琉璃器中晝夜香火檀施
無虚日有士子廹於寒餒謂僧曰願得舍利掌而觀
之僧遂出授遽即吞之僧惶駭如狂士子曰與吾幾
錢當服藥出之僧賂二百緍仍與萬病丸服之俄頃
洩利濯而取之
寒具
晉書中有飯食名寒具者亦無註觧後於齊民要術
食經中檢得是今所謂環餅也
金根車
韓昶愈之子雖教有義方而性頗暗劣為集賢校理史
𫝊中有金根車昶以為誤悉改根為銀後除拾遺坐
是言罷
遷鶯
今謂進士及第為遷鶯因毛詩伐木丁丁鳥鳴嚶嚶
出自幽谷遷于喬木又曰嚶其鳴矣求其友聲並無
鶯字頃歲省試出鶯求友詩又鶯出谷詩别書無証
據豈非誤歟
千字文
梁武帝教諸王書令殷鐡石於大王書中搨一千字
不重者每字片紙雜碎無序帝召周興嗣曰卿有才
思為我韻之周興嗣一日編綴上進鬢髮皆白
秃筆十八甕
右軍孫智永自書千字文八百本後在江南諸寺各
留一本永公住吴興永欣寺積年學書有禿筆頭十
八瓮人來覓書者如市所居戸限為之穿穴乃為鐡
葉裹之謂之鐡門限
佛教屬鬼宿
佛教上屬鬼宿暗則佛教衰
南楚新聞
悔不學决銀
昭緯經巢賊之亂流離絶粮忽遇一舊識銀工邀食
甚豐昭緯作詩曰一楪氊根數十莖盤中猶更有紅
鱗早知文字多辛苦悔不當初學决銀
通腸米
荆南孫儒之亂米斗四十千持金寳換易纔得一撮
一合謂之通腸米言飢人不可食他物惟煎米飲之
可以稍通腸胃
觸倒十哲
文德中趙滔尹平陸有馬逸入孔子廟觸倒十哲塑
像鎮將孫揮走報曰馬入孔子廟觸倒衙官二人
抱羊羹
百越人以蝦蟇為上味先於釡中置小羊候湯沸蝦
蟇皆抱羊而熟謂之抱羊羹又云疥者皮最佳故人
云切不可脫去此乃錦襖子
虱者蠙也
李蠙司空初名虬將赴舉夢名上添一畫成虱字乃
窹曰虱者蠙也遂改今名果登第
嶺表錄異
李羣玉詩
鷓鴣雖東西回翔開翅之始必先南翥其名自呼為
薄杜州又本草云自呼鈎輈格磔故李羣玉詩云方
穿詰曲﨑嶇路又聽鈎輈格磔聲
鬼車
鴞又名鵂鶹夜飛晝伏能食人爪甲以知吉凶凶則
鳴于其屋上故人除甲爪必藏之又名夜遊女好與
嬰鬼為&KR1090;又名鬼車鳥能入人屋收魂氣其首有十
為犬所噬一首常下血滴人家則凶故聞其聲則擊
犬使吠以厭之
天臠炙
蚶子謂之瓦&KR0146;子廣人重之又名天臠炙
海鏡
廣人呼為膏葉盤二片相合以成形外圓而中甚瑩
潔肉如蚌胎中有紅蟹子其小如豆螯足皆具海鏡
飲則蟹出食蟹飽歸腹海鏡亦飽
水母
閩人謂之地(闕)渾然凝結大如覆帽腹如懸絮有口無
目常有蝦隨之食其涎沫泛浮水上或取之則歘然
而沒乃蝦有所見爾
舞象
蠻王宴漢使者於百花樓前設舞象會
隨拍皆合節奏
明皇所教之象天寳之亂禄山大宴胡酋出象紿之
曰此自南海奔至以吾有天命雖異類見必拜舞左
右教之象皆怒目不動終不肯拜禄山怒盡殺之
蚜螺
謂之紫具
三水小牘
天柱峯玩月
趙知微有道術中秋積陰不解衆惜良辰知微曰可
備酒殽登天柱峯玩月既出門天色開晴及登山峯
月明如晝會至月落方歸山下則凄風苦雨陰晦如
前
魚腹古鏡
元稹登黃鶴樓望江濱有光若星使人就視得一鯉
剖之腹有古鏡二如錢大背有䨇鳳龍口中光吐
登蓮花峰
王玄冲欲登蓮花峯寺僧笑之玄冲曰到峯頂當搆
烟為信翌日携火而登僧候之數日果有烟起留二
旬復下曰峯頂有池菡蓞盛開可愛其中有破鐡舟
存焉
廬山精
劉秉仁為江州刺史自京將一槖駝去郡放之廬山
下野人見而大驚共射殺之乃以狀白州曰獲廬山
精於某處劉命致之所放駝耳
峴山
安定郡有峴陽峯峰上有池若雨則雲起池中若車
蓋然故里諺曰峴山張蓋雨滂沱
張遂
一行禪師俗姓張名遂
主簿蟲
浙中舊無蝎因一人為潤州金壇簿以竹筒携數十
至于公宇人呼為主簿蟲
擘名接脚
唐會要貞元四年吏部奏艱難以來文籍失遺人多
妄冒或欺詐今見官者謂之擘名承已死者謂之接
脚
道士常持滿
汝陽王飲葉靜能葉曰有生徒能飲當令上謁翌日
有通謁者曰道士常持滿見之侏儒也談胚渾之道
飲以酒至五斗許忽醉倒乃一瓮
成德噐
有人自稱成德器從人求酒或擊之乃一破酒瓮
挑菜詩
陸龜蒙詩云歇處每依甥舅影挑頻時見舅姑心
漁具
漁具總曰笭箵漁服總曰䘨&KR2344;
栢竹名
樊宗師園記栢曰蒼官竹曰青士
眼泉
鮑溶詩謂淚曰眼泉謂墳曰青松宅
雨禁
有人祈雨甚謹夢神曰雨禁絕重
八愚
柳子厚溪邱泉溝池亭堂島皆以愚名之號八愚
卦錢舞
王庭湊微時嘗詣五明道士卜擲卦錢錢皆舞
鼠怪
李知微宿都省夜聞呼馳道都尉司城主簿者見數
小人入古槐下一穴明日發視之乃鼠也
玉契
崔神慶上言召太子用玉契則天從之
大唐𫝊載
嗜酒善餐
徐晦嗜酒𫝊師善餐楊嗣復曰徐家肺沈家脾真安
穩耳
愛觀察使怕大蟲
元和中郎吏數人省中從酒話平生愛尚及憎怕者
或言愛圖畫及博奕或怕妄與侫工部員外郎周願
獨云愛宣州觀察使怕大蟲
聖宋掇遺
聖宋者自國初至今朝君父之美臣子之事庶俗之
行可戒可訓可化可厲彰於民聽者掇而編之天聖
甲子叙
王著慟哭
上嘗曲宴翰林學士王著醉慟哭歸第有䘖者曰著
昨慟哭追念周世宗之顧遇上曰誠忠臣也賜以上
尊三十壺
田錫章疏
上幸龍圖閱書指西北隅架上漆函謂學士陳堯咨
曰此田錫章疏也愴然久之
滌硯
上一日寫書筆滯欲去宿墨顧左右咸不在因自起
取銅池滌之既畢左右方至上徐曰爾軰何處來
討蜀
曹彬討蜀初克成都有獲婦女者彬悉於一第竅以
度食曰是將進御當密衛之洎事寧咸訪其親以還
之無者嫁之
太祖御樓
劉温叟為御史中丞一日道由乾元門左右奔告太
祖方御樓温叟行至樓側下馬入奏按故事非賜大
眚即不御今陛下無故而御之軍庶或聞則有恩給
之望臣不敢却導從者不欲驚彼耳目也上遽還給
内帑三千緍付縣官以自罰
天子不由後門
王嗣宗為御史中丞眞宗一日幸相國寺回自北門
嗣宗上言天子行黃道豈可由後門上給内帑三千
緍以自罰北門由是不長開
閱庫錢
曹璨彬子也為節度使母一日閱庫積錢數千緍召
璨指示曰先侍中履歴中外未嘗有此積知汝不逮
父遠矣
中書二十年
王旦在中書二十年常日罷歸趍書閣闔扉以息雖
家人之親密者不復接焉疾亟謂家人曰髮髠緇衣
以塞予平昔之志未幾而絶咸將從命其壻蘇耆力
排而止
一條冰
陳彭年在翰林兼十餘職皆文翰清秘之目人謂其
署銜為一條冰
堂吏市珠
馮拯姬媵頗衆在中書密遣堂吏市珠自持為遺或
未允所售出入密懷之有至三四次焉
魯直
魯宗道為正官眞宗稍忌之宗道自訟於上前曰臣
在諫列諫守臣職也陛下以數而忌之臣謹願罷去
上慰勉之御筆題殿壁曰魯直
紙幣祈福
王嗣宗為節度使性剛正常卧病家人私爇紙幣以
祈福嗣宗大呼而止之曰神苟有知豈枉法而受賄
耶
二子夾侍
陳省華以正卿居家其子堯叟參樞密堯咨掌制誥
每退朝端服夾侍賓至則傳導名
張乖崖上言
張詠臨終上言丁謂姦邪用之亂國法願斬之以謝
天下
种放隱終南山
种放隠終南山竟老不娶養母非力耕之粒不饋四
方從學幾百人
福當如是惜
查道以謹儉率已為待制每食必盡一器度已不勝
則不下筯雖蔬茹亦然常曰福當如是惜
寇萊公服地黃
寇凖年三十餘太宗欲大用尚以其少凖遽服地黃
餌蘆菔以反之未幾皓白
一代不如一代
陶糓奉使吴越忠懿王宴之因食蝤蛑詢其族類忠
懿命自蝤蛑至蟛蚏凡十餘種以進榖曰真所謂一
代不如一代也
借雄州畋獵
王欽若再入中書天聖初北朝遣使致書稱境内荒
饉借雄州之地畋獵時欽若在告中外未知所答召
出上詢其事對曰願假與之上曰理將何如曰咸平
中彼來侵疆豈先有書乎遂依答之
三班奉職上殿
太宗命三班奉職出使回得上殿因訪民間利病田
錫上言陛下令三班奉職上殿言事未審吕蒙正以
下何用乃罷之
禪會圖
李遵勖楊億劉筠聚二三僧談宗性各繪其像曰禪
會圖
查長老
查道性淳古寓常州琅山寺躬事薪水以給僧衆咸
謂查長老
櫝食
杜鎬廣博為龍圖閣學士真宗問櫝食原於何氏鎬
曰漢景帝為太子文帝鍾愛既居東朝文帝曰太子
之食必將殊朕乃命大官每具兩櫝櫃以賜之此其
始也
魚頭公
魯宗道為參政以忠鯁自任時人謂曰魚頭公蓋以
骨鯁目之
天聖名臣
天聖初朝廷清明賞罰必信時王欽若王曾張知白
魯宗道皆以忠誼許國雖姚宋佐唐蕭曹輔漢無以
右此數君子者
天書降
戚綸為待制龍圖閣天書初降羣臣來賀詞皆溢美
綸獨曰曠古未有此事不可恃之為祥當致戒慎脩省
之意真宗竒之
諫造昭應宫
石待問制策登科初營昭應宫乃上諫略曰羣臣皆
比陛下在堯舜之上臣謂不及唐太宗遠矣坐是黜
守滁州
天眼遲開
王嗣宗為副樞以老辭位真宗遽止之嗣宗曰臣力
不任矣但恨天眼開遲二十年耳
退思岩
魯宗道以抗直遇主建小齋圖繪山水題曰退思岩
中書每歸終日處其間焉
張知白語
張知白語同僚曰吾曹本書生致位至此惟循公滅
私可以報圖
割牛舌
張詠知永興有父老訴牛舌為人數割詠曰爾為隣
居誰是最隙曰有甲氏嘗貸粟於某不遂怨之深者
詠遣去云至家徑解其牛貨之父老如教翌日有人
訴擅屠牛詠叱曰爾割某民牛舌以償貸粟之怨而
返致訟耶其人伏罪
布裘金𢃄
寇凖謫營道惟衣白布裘繫金笏頭𢃄當權希時者
諷其逾禮凖曰君父所賜服之不忘未見禮之失也
諷者大慚
教民陶瓦
丁謂至朱崖教民陶瓦先為崖守營公宇次自營一
第為一樓日夕登之以閱書焚香怡然自得
琴箋
崔遵度性方正深於琴嘗著琴箋以天地自然有十
三聲徽非月數也范仲淹嘗問琴理遵度對曰清麗
而靜和潤而遠琴盡是矣
魏野詩
王旦在中書處士魏野獻詩曰聖朝宰相頻頻出君
在中書十四秋西祀東封俱禮畢好來相伴赤松遊
八金剛四菩薩
王旦在中書祥符末大旱一日自中書還第路由潘
氏旗亭有狂生號王行者在其上指旦呼曰百姓困
旱焦勞極矣相公端受重禄心得安耶以手所持經
擲旦正中于首左右擒之旦曰予之過彼何罪乃命
釋之前進士李慶孫戱為賦曰德山之上八金剛欲
碎岩廊法會之中四菩薩將沉苦海
手不釋卷
徐鉉黜邠州年七十手不釋卷常觀隸書寫許慎說
文一帙
市宅
徐鉉初自南唐入京市宅以居歲餘見故宅主貧甚
鉉召之曰得非售宅虧價而至是也予近撰碑獲潤
筆二百千可償市矣其主堅辭不獲亟命左右輦以
付之
道者天地母
徐鉉在邠州一日命紙筆大書曰道者天地母投筆
奄然而絶
官家之稱
太宗嘗問徐鉉官家之稱其義安在鉉曰三王官天
下五帝家天下
欺心即神明
徐鉉嘗曰諺稱舉頭三尺是神明且天漢孰究乎欺
己之心即神明也可不慎歟
江南曲
寇凖方年少得意偶撰江南曲有江南春盡離腸斷
蘋滿汀洲人未歸日暮江南一望時愁情不斷如春
水之類意皆慘悽末年果南遷
丁晉公詩
丁謂為侍中嘗作詩曰千金家累非長寳一品高官
是強名未幾籍没資財削免官爵果符言志耳
齋郎又挽郎
丁謂在中書總領真宗山林事李維在翰林將授其
親識為挽郎懇謂曰更在陶鑄謂應聲曰陶鑄復陶
鑄齋郎又挽郎維對曰自然堪下淚何必更殘陽未
幾而謂敗湘山野錄已載
武后真聖人
魯宗道明肅垂簾將有志於天下之事而朝臣默默
無敢一言宗道獨抗直不撓后常拱手瞻禮而謂曰
武后真聖人對曰有唐之罪人耳陛下乃聖人也后
曰何也曰武后幾危唐社稷豈非罪人乎后默然久
之僣越之心不復萌矣仁宗幼冲后將與同日御慈
孝神御欲以大安輦先法駕宰相不能對宗道獨曰
婦人有三從在家從父出嫁從夫夫死從子翌日后
輦遂居其後
衫窣地幕漫天
魯宗道直龍圖閣時濟陽公方用事一日以公事造
其第盤辟之際丁謂曰學士拜時衫窣地應聲答曰
侍中宴處幕漫天時丁有異心聞公此言神悸膽怯
殆不能支
類說卷四十五
