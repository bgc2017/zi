類說目錄
卷五十八
墨藪
蕭何使秃筆八角垂芒
五靈丹宋翼書
意在筆前羲之學書
筆陣字大小
字病點畫失所
印泥畫沙入木七分
筆論筆硯紙墨
墨猪常侍登牀
畫被妙中更妙
金生玉潤古肥今瘦
書斷
真行行草五十六種書
梁武評自漢末至梁二十八人書
書法苑
科斗漆書瓠史
落玉垂珠白玉樓記
霹靂書謝安觧書
衛夫人書樂毅論
論右軍書小聖
子敬洛神賦買王得羊
戩字戈法僧傑
三體飛白之仙
妙揩寳跡之臺得右軍肉
書中得仙手草賢
沉著痛快銀鈎蠆尾
鬻簡富足師夏雲
鄭虔三絶大小得中
種芭蕉古釵脚屋漏痕
逸少偏工永字鶴頭蚊脚
葬玉埋香筆虎
一筆書八分
上李大夫書自刻
以手畫肚鼎銘
書絶五色紙
論書蕭字贊
畫品
六法強名第一
登樓去梯移畫
木雁圖僧繇後身
續畫品
畫扇床上安床
清癎之疾
畫後品
子敬畫畫聖
屋上架屋
畫斷
湛然蜂蝶地獄變相
三人各顯其能嘉陵山水
五龍寫真
王墨花鳥
韋偃松石左省壁畫
善書畫王宰出象外
六法該備
法帖釋文
進枇杷斷手
支髮模物微意全
樂毅論求赤箭
父子為鄒魯評書
佳眠譙周孫
君平等有後否人物渺然
飛白佳求狼毒
鵝羣
類說目錄
類說卷五十八宋曾慥編
墨藪
蕭何使秃筆
漢相國蕭何善篆籕嘗使秃筆
八角垂芒
蔡邕入嵩山學書於石室中得素書八角垂芒寫李
斯史籕等用筆法邕大呌歡喜嘗對人云妙達其理
自書五經於太學觀者如市
五靈丹
鍾繇見蔡邕筆法於韋誕坐上搥胸三日因嘔血太
子以五靈丹救之得活繇苦求不與及誕死繇令人
盗掘其墓遂得之
宋翼書
鍾繇弟子宋翼每畫一波嘗三折筆作一戈如百鈞
弩作一點如舉高墜石作一牽如百歲枯藤作一放
縱如驚蛇透水
意在筆前
夫欲書先乾研墨凝神靜思想字形大小偃仰平直
振動令筋脉相連意在筆前字居心中然後作字
羲之學書
王羲之少學衛夫人書及渡江北見李斯等書之許
見鍾繇梁鵠書之洛見蔡邕書又見張昶華岳碑始
知學夫人書徒費年月遂師衆碑學習時年五十二
筆陣
右軍筆陣圖云紙者陣也筆者刀楯也墨者兵甲也
水硯者城池也心意者將軍也結搆者謀略也
字大小
大字促之令小小字放之使大自然寬猛得所横則
正如長舟之截小渚豎則直如春筍之抽寒谷
字病
學書作字須遵正法之形勢並不得上寬下窄如此
則頭重尾輕傷密則似病瘵纏身傷疎則似溺水之
禽傷長則似死蛇掛樹傷短則似踏死蝦蟇
點畫失所
一點失所若美女之無目一畫失所若壯士之無腕
印泥畫沙
張長史曰工書之妙妙在執筆圓轉勿使拘攣其次
布置合宜其次紙筆精佳其次變法適懷縱舍規矩
五者備然後齊於古人老舅彦遠於褚河南曰用筆
當如印印泥如錐畫沙使其藏舒畫乃沉着莫當其
鋒嘗欲透過紙背
入木七分
王逸少年十二見前代筆論書大進衛夫人曰此小
兒必見用筆訣其書便有老成之智因流涕曰此子
必蔽吾名晉帝時祭北郊文更寫之工人削之字入
木七分
筆論
曹喜作述筆論張芝作筆心論鍾繇作書骨論王羲
之作筆陣圖
筆硯紙墨
筆取崇山絶仞中兔毛八九月收之筆頭長一寸管
長五寸鋒齊腰長者硯取新石潤濇色相兼者墨取
廬山之松烟代郡之鹿角紙取東陽魚卵靈柔而滑
淨者然後靜攄意思揮襟作之屈曲真草皆取一身
之力而送之初學先須大書不得小書
墨猪
凡書多肉微骨者謂之墨猪故知多力豐筋者勝無
力無筋者病
常侍登牀
太宗作飛白書衆臣就帝手中競取劉洎登御牀引
手得之太宗笑曰昔聞婕妤辭輦今見常侍登牀
畫被
鍾繇教子曰吾學字三十年卧則畫被致穿
妙中更妙
虞世南書體叚遒媚舉止不凢能中更能妙中更妙
金生玉潤
褚遂良書字裏金生行間玉潤
古肥今瘦
張長史云獻之謂之古肥張旭謂之今瘦
書斷
真行行草
行書非草非真離方道圓兼真行帶草者謂之行草
後漢徐安搜諸史籍得十二時書皆象神形又加二
十二體共五十六種書
五十六種書
云太昊庖犧氏獲景龍之瑞作龍書神農氏因嘉禾
之瑞作穗書黃帝使蒼頡鳥迹為文作篆書又因卿
雲見作雲書少昊作金天鸞鳳書高陽氏製科斗書
高辛氏作人形書帝堯因靈龜負圖作龜書夏后氏
作鐘鼎書成湯時仙人務光作倒薤篆書史佚作虎
書有虎不害人也周文王赤雀銜書集戸武王丹鳥
入室故作鳥書周之媒氏作填書用題宫闕宣王時
史籕作大篆書又作復篆殳書者伯氏所職故文記
笏武記殳小篆周時造仙人篆古之所有李斯改為
篆象形西狩獲麟仲尼反袂拭面曰吾道窮矣弟子
乃製麒麟書司馬子韋以熒惑退舍作轉宿書魯秋
胡妻玩蠶作蟲書六國時為傳信書李斯為細篆書
又作小篆始皇以祈禱名山又作刻符書用題印璽
秦程邈獄中變大篆為隸書古徒隸今八分是也蕭
何作署書題蒼龍白虎二闕稿書草行之文也董仲
舒欲言灾異主父偃竊而奏之司馬相如象四時為
氣候書芝英書者六國時以為符信英芝書者漢歌
芝房之曲因名之金錯書者古之錢名尚方大篆程
邈所造後人餙之為法鶴頭書與偃波書俱詔板所
用漢尺一之簡是也蚊脚書上詔板也垂霞篆懸針
篆並漢章帝所好作章草書韋誕謂之草聖蔡邕待
詔門下見役人堊帚成字歸作飛白張芝作一筆書
王次仲作八分書魯終夢蛇遶身作蛇書行書老正
之小鍾繇之行押書衛恒作散隸同飛白也王羲之
作龍爪書稿及行隸鍾繇變之二王重變為八體書
王僧虔作虎爪書鬼書者宋元嘉中有人震死臂上
似篆形又有外國胡書天竺書河東王作花書
梁武評自漢末至梁二十八人書
梁武帝評書云鍾繇書如雲鵠遊天群鳬戲海王羲
之字勢雄遠如龍跳天門虎卧鳳閣張芝如漢武好
道馮虚欲仙蔡邕骨氣洞達如有神氣韋誕如龍威
虎振劍拔弩張蕭子雲如危風阻日孤松一枝荆軻
負劍壯士弩弓雄人獵虎羊欣如大家婢為夫人舉
止羞濇終不似真李鎮東如芙蓉出水文采鮮明王
獻之絶類離群無人可儗如河朔間少年風采光悅
舉體沓拖不可奈何索靖如飄風忽舉鷙鳥乍飛王
僧綽書如王謝子弟縱復不端英爽有一種風流氣
力顔舊如貧家奠果少乏珍羞阮研如果游失品王
褒凄斷風流而世不稱貌師宜如翔羽未息舉翮自
遠鍾會有十二種意外竒妙陶隱居如吳興小兒形
質未成就而體骨峭快蕭時雖有家風風流勢薄王
彬之放縱快利范懷約真書有力學行無功吳施如
新亭隂父一經揚州音態便生柳渾得體未備郄愔
得意甚熟瘦有畏懼之情徐唯有如南岡士大夫風
範袁山松書如深山道士見人便自退縮張斯如辨
士對楊簿紹亦有一家風氣
書法苑
科斗漆書
漢魯恭王壊孔子之室河内女子毁李耳之塜各得
古文時人不觧謂之科斗晉太康中汲郡耕人發魏
安釐王塜得漆書竹簡
瓠史
梁有僧南渡賫一葫蘆有漢書班固真本宣城守蕭
琛得之謂之瓠史
落玉垂珠
梁升卿小篆如落玉垂珠
白玉樓記
李賀將死時有緋衣人駕赤虬持一板書若太古篆
或霹靂古文云召賀賀了不能讀下階叩頭言阿彌
老且病不願去緋衣人曰帝成白玉樓立召為記天
上差樂不苦也少頃氣絶賀學語時呼太夫人為阿
彌
霹靂書
宋元嘉中有人京口震死臂有霹靂朱書四字四字
云業緣所殺斷作鬼書
謝安觧書
謝安石學正書於右軍右軍云卿是觧書者知觧書
為難安石不重獻之得獻之書斷作紋紙
衛夫人書
衛夫人正書入妙品如玉壺之冰瑶臺之月婉然芳
樹穆若清風王子敬年五歲每從諸兄造焉夫人書
大雅吟賜之
樂毅論
唐太平公主愛樂毅論則天與之主以織袋盛置箱
中及籍没咸陽老嫗竊去縣吏搜赴嫗驚懼投之竈
下香聞數日
論右軍書
李嗣真論右軍書云萬字不同以其變格難儔書樂
毅太史箴體皆正直有忠臣列女之象告誓文曹娥
碑其容慘悴有孝子順孫之象逍遙篇孤雁賦迹遠
趣高有脫俗抱素之象畫像贊洛神賦姿儀雅麗有
矜莊嚴肅之象所謂見義以成非得意以獨妍
小聖
右軍書樂毅論與子敬後云書賜官奴意能及妙入
聖筋骨不减於父故謂之小聖官奴子敬小字也
子敬洛神賦
越家藏洛神賦是子敬小楷用烏絲襴寫成
買王得羊
羊欣受法於獻之沈約云子敬之後可以獨步人稱
買王得羊不失所望
戩字戈法
唐太宗工隸書師虞世南嘗患難於戈法一日書戩
字乃空其右世南取筆填之帝以示魏鄭公曰朕學
世南以盡其法卿看之鄭曰大筆臨池萬象不能逃
其形非臣下書可儗倫仰觀聖作惟戩字戈法頗逼
真上深嘆公藻識
僧傑
隋釋敬脫善正書大筆寫方丈字天然遒勁時號僧
傑
三體
鍾繇有三體一曰名石謂正書二曰章程謂八分書
三曰行押謂行書
飛白之仙
李嗣真云王逸少飛白猶霧縠卷舒烟空炤灼長劍
耿介而倚天勁矢超忽而無地可謂飛白之仙
妙揩寳迹之臺
隋文帝平陳得書畫八百餘卷於觀文殿後起二臺
東曰妙揩藏古今法書西曰寳迹收自古名畫
得右軍肉
隋釋智果謂永禪師和尚得右軍肉智果得右軍骨
藏於膚肉
書中得仙手
(闕)書始變右軍行法頓挫起復李陽冰謂為書中
得仙手
草賢
崔瑗善章艸王子敬云絶似張伯英王隱謂之草賢
沉著痛快
吳皇象善行草書世稱沉著痛快
銀鈎蠆尾
索靖草書絶代名曰銀鈎蠆尾
鬻簡富足
張旭曰孤蓬自振驚沙坐飛艸聖盡於此矣有寒士
與旭為隣日數四致簡得其報章遂鬻於市因獲富
足
師夏雲
釋懷素自言草聖三昧又云吾觀夏雲多竒峰輙師
之夏雲因風變化乃無常勢也
鄭虔三絶
鄭虔開元中每進詩篇書畫明皇御筆題曰鄭虔三
絶虔草書如風送雲收霞催月上
大小得中
釋亞栖善草書自云吾書不大不小得其中道飛鳥
出林驚蛇入草凢書通即變者王變子雲體歐變右
軍體柳變歐陽體智永禪師褚遂良顔真卿李邕虞
世南等並書中得法後自變其體俱得傳名若執法
不變號為奴書
種芭蕉
陸羽撰懷素傳云疎放不拘細行飲酒以養性草書
以暢志酒酣興發遇寺壁里墻衣裳器皿靡不書之
貧無紙乃種芭蕉萬餘株以供揮洒又漆一柈一方
板書柈板皆穿
古釵脚屋漏痕
顔魯公與懷素同學草書於郭兵曹或問曰張太史
見公孫大娘舞劔得低昂回翔之狀兵曹有之乎懷
素以古釵脚為對魯公曰何如屋漏痕懷素抱魯公
脚眠公復問師何所得對曰貧道師夏雲之文遇壁
坼之路一一自然
逸少偏工永字
禁經云八法起於隸字之始李陽冰云王逸少工書
十五年中偏工永字以其八法之勢能通一切之字
也永字八畫
鶴頭蚊脚
鶴頭蚊脚二書皆漢詔板所用各象形也
葬玉埋香
王蜀時秦州築城瓦棺中石刻曰隋開皇二年渭州
刺史張崇妻王氏銘文有深深葬王欝欝埋香之語
筆虎
竇杲謂李陽冰篆為筆虎又作小篆贊曰丞相斯法
神慮精深釵頭屈玉鼎足垂金
一筆書
張芝草書氣脉通連隔行不斷謂之一筆書孔敬通
亦善草書能一筆一行不斷而已
八分
蔡文姬云臣父云割隸字八分取二分割篆字二分
取八分故名八分張懷瓘云伯喈字漸若八字分散
故名八分
上李大夫書
李陽冰上李大夫書曰某志在古篆於天地山川得
方圓流峙之常於日月星辰得經緯昭回之度於雲
霞艸木得沾布滋蔓之容於衣冠文物得揖讓周旋
之體於鬢眉口鼻得喜怒慘舒之分於蟲魚鳥獸得
屈伸飛動之理於骨毛齒牙得拉擺咀嚼之勢随手
萬變任心所成常痛孔壁遺文汲塜舊簡年代久遠
謬誤滋多
自刻
李邕書乃自刻多假立刻人名字如伏靈芝黃仙鶴
之類是也
以手畫肚
王紹宗云書畫遇水墨即習虞七被中以手畫肚
鼎銘
宣帝甘露降於華山仙掌峰鑄鼎承露刻銘曰萬國
伏貽長久鑄神鼎承天酒
書絶
虞世南五絶鍾紹京三絶鄭虔三絶僧洪偃四絶李
邕六絶並善書居其一
五色紙
蕭誠採野麻土糓造五色斑紋紙
論書
郭忠恕論書云小篆散而八分生八分破而隸書出
隸書悖而行書作行書狂而草書聖自隸以下吾不
欲觀
蕭字贊
李約壁書蕭字贊曰潑刺勢動摽慘氣雄昆池駭鯨
孟門鬭龍又云抱素曰潔含章内融逸疑方外總在
矩中藝窮造化比象無窮
畫品
六法
畫有六法一曰氣韻生動二曰骨力用筆三曰應物
象形四曰随類賦綵五曰經營位置六曰傳移模寫
強名第一
陸探微窮理盡性字絶言象包前孕後古今獨立上
品已上無地寄言強為之名屈摽第一
登樓去梯
顧愷之建層樓為畫所疾風暴雨烈暑祁寒並不手
筆炎凉皆過天地明朗時乃染毫登樓去梯妻子罕
見
移畫
劉紹祖模寫精密時號移畫然述而不作非畫所先
木鴈圖
顧公運用精微襟靈莫測寄迹翰墨其神氣飄然若
在雲霄之上不可以圖畫間求分庭抗禮未見其人
木鴈圖猶鵬摶龍躍絶迹天漢非鱗羽所能追也陸
公鈎妙探靈動與神會筆畫勁利若錐刀焉其士賢
圖方於木鴈非徒季孟之差也
僧繇後身
吾嘗與吳戶曹道子論畫不覺終日此公才通思遠
下筆如有神助二百年略無比肩則是張僧繇後身
也
續畫品
畫扇
蕭育常畫扇上為山咫尺之内而瞻萬里之遥方寸
之中乃辨千尋之峻
床上安床
毛稜惠遠子便速有餘真巧未足善於布置略而不
煩若比其父則床上安床
清癎之疾
袁質舊之少子風力俊美不墜家聲始於志學之年
便有清癎之疾昔見其筆勢遒勁與父畫不殊
畫後品
子敬畫
王子敬畫扇悞墮筆因為烏駁卧牛妙絶今古北齊
廣寧王高孝行畫鷹隼廳事觀者殆不知是畫鳩鴿
遥見皆驚怖子敬又寫駁牛賦於扇上
畫聖
北齊楊子華畫馬於壁每夕必踶嚙長鳴如索水草
又圖龍於素舒卷輙雲氣縈集世祖號為畫聖
屋上架屋
隋鄭法倫筆調精密方之厥兄恐屋上架屋
畫斷
湛然蜂蝶
嗣滕王湛然畫蜂蝶雀兒一軸曲盡精理
地獄變相
吳道玄字道子畫地獄變相後成都人咸觀皆懼罪
修福兩市屠沽魚肉不集
三人各顯其能
開元中駕幸東洛吳道子與裴吳將軍張旭長史相
遇各顯其能裴舞劍一曲張吳各書畫一壁
嘉陵山水
明皇忽思蜀中嘉陵山水遂令吳道玄驛逓往貌及
回奏云臣無粉本並記在心遣於大同殿圖之嘉陵
江三百里山水一日而畢時有李將軍亦畫大同殿
數月纔畢明皇云思訓數月之功道玄一日之迹皆
極其妙
五龍
吳道子畫殿内五龍鱗甲飛動每欲大雨即生烟霧
寫真
周昉窮丹青之妙郭令公子壻趙縱侍郎嘗令韓幹
寫真又請昉寫未能定其優劣趙國夫人歸省令公
問此畫何人對曰趙郎又云何者最似云兩畫總似
後畫者佳前畫空得趙郎狀貌後者兼得其神氣情
性令公詰後畫者何人云周長史二畫優劣遂定又
周昉畫子女為古今冠絶左邊鸞近代折枝花居其
首
王墨
王墨善潑墨時號王墨善畫山水松栢雜樹酒酣之
後先以墨潑脚蹴手捫随其形象為山為石為樹應
心随意倏忽造化雲霞護之風雨掃之不見其墨汚
之處
花鳥
韋鸞花鳥精絶處士蕭悅工竹一色有雅趣
韋偃松石
韋偃松石伯父工龍馬父鑾工山水松石偃工仙僧
老松異石人知其善馬不知松石更工咫尺千尋駢
柯攅影烟霞噴薄風雨颼䫿輪菌盡偃蓋之形宛轉
極盤龍之狀
左省壁畫
畢宏大歷二年為給事中畫松石於左省廳壁好事
者皆詩咏之
善書畫
江都王名緒霍王元軌之子太宗猶子也多才藝善
書畫鞍馬
王宰出象外
王宰畫山水樹木出於象外韋令公以客待之
六法該備
楊契子隋唐間人官至上儀同六法該備若看骨氣
在閻立本之下
法帖釋文
進枇杷
唐太宗書云使至得所進枇杷良深慰悅嘉果珍味
獨觀時新但以路遥無勞更送
斷手
高宗書云使至知玄堂已成既得早子深以為慰不
知諸作早晚總得斷手
支髮模
庾亮書云亮白奉誥奏箱先為媞子作支髮無模若
有可權付之
物微意全
紀瞻書云瞻白自昨信來令益又貧無以將意粉二
斗所謂物微意全者也
樂毅論
虞世南書云賢兄處見臨樂毅論便是青過於藍欣
忭無已
求赤箭
柳公權書云奉榮示承已上訖下情忻怯垂情問以
所要悚荷難任倘有赤箭時寄及三兩以扶衰病不
具公權狀白
父子為鄒魯
李斯書云田時耕耨為政朞月而致法令使父子為
鄒魯
評書
僧懷素書云右軍云吾真草過鍾而草故不减張僕
以為真不及鍾草不及張
佳眠
王羲之書云適得書知足下問吾欲聞語甚怏怏向
宅上静佳眠都不知足下來恨不暫面羲之上
譙周孫
王羲之書云譙周有孫高尚不出
君平等有後否
羲之書云足下嚴君平司馬相如揚子雲皆有後否
人物𦕈然
羲之書云蔡公遂委篤得仁祖二十六日問疾更委
篤深可憂當今人物𦕈然令人短氣
飛白佳
羲之書云飛白乃至佳造次尋之乃欲窮無論小進
也
求狼毒
羲之書云内妹未佳須狼毒市求不可得足下或有
分三兩
鵝羣
王獻之書云不審海鹽諸舍上下動靜此復常憂之
劉道士鵝群並復歸也
類說卷五十八
