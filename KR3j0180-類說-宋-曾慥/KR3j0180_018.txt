類說目錄
卷十八
江南野錄
先主政事僕射
月詩赤軍子
邊羅漢甲兵三十萬
改豫章為南都宋齊丘既死忽見
彼有人焉未可圖也
諸軍名李後主詩
此措大兒語後主好佛
千懇萬端饑寒二字
畫山水圖詩田舍翁火爐頭之作
登臺望雨紙鳶上詩
好青峭數峯大噐不可力致
卷軸何多艾氣服术忌桃李
夢白衣婦人韓熙載不敢阻興
湘山野錄
胡旦絶句十議
喜朝京闕詩早梅詩
保全成資丁晉公謝啟
度撰梨號五臟刀斧
袁安卧雪圖丁寇二公留題
試經講節卦
混沌道士門生獻三策
吕申公薦陳文惠大人已曾上聞
乞賜監書之乎者也助得甚事
退傅游春河南驛記
奕棋避六宫之惑主皮之議何如
無地起樓臺相公陜西竊盜未獲
三僕將相才器天子何謂官家
赤洪崖打白洪崖麻衣道者
要錢准備納青苗束帛之義
造鐘清凉寺
孫思邈請僧誦法華經
蟹賦泥金雙帶寫詩
紫微垣小星譏陳烈詩
燐火乃人血凝結而成
自然堪下淚何必更殘陽
掖庭嬪御出家紫微失却張君房
雲齋廣錄
小由基煉水銀法
洛陽花酒一時來江神也世情
渡淮遇風詩猥藁
白苧吟父詩促歸
春詩牡丹詩
秋日郊行詩寒亭詩(見上)
北顧樓詩趙當遇燈檠
夢妻寄詩蘇小歌蝶戀花
類說目錄
類說卷十八宋曾慥編
江南野錄
先主
名昪字正倫朱梁統制天下楊行密專居淮南大將
徐温出師濠上見先主擕歸以為己子遂冒徐姓名
知誥
政事僕射
吳主委政先主遷左僕射頽綱振舉遠邇樂推呼為
政事僕射遂受吳禪奉吳主為讓皇義父温為武皇
改元昇元復姓李氏
月詩
圜丘之際太史奏月延三刻時上旬月當三更而壇
之際皎然如日禮畢而落初有禪代之志忽半夜寺
僧撞鐘滿城皆驚旦將斬之云夜來倡得月詩曰徐
徐東海北漸漸出天衢此夜一輪滿清光何處無先
主喜而釋之又天祐中童謠云東海鯉魚飛上天東
海徐氏之望鯉姓也天時人事相符如此
赤軍子
嗣主璟字伯玉嗣位改元保大是年處州妖賊作亂
皆絳衣號赤軍子
邊羅漢
鼎州劉言叛襲長沙邊鎬棄城走鎬柔懦酷喜釋氏
為將惟務全活人號邊羅漢後克潭州至是弱而無
斷唯事齋施人號邊和尚
甲兵三十萬
世宗即位嗣王遣孫忌奉表稱藩既而背約世宗問
忌江南虚實忌曰本國雖小甲兵尚三十萬未易可
圖世宗曰江南不過十數郡何見欺也忌曰精兵雖
止十餘萬然長江一條飛湍千里可敵十萬之師國
老宋齊丘乃王猛謝安之徒可敵十萬
改豫章為南都宋齊丘既死忽見
宋齊丘既死彗孛見斗牛之分嗣主議遷都豫章以
避之改豫章為南都既至常不自安宴百僚於殿上
忽見宋齊丘自陛而進遂得疾而殂識者謂信讒害
賢良之故
彼有人焉未可圖也
後主名昱字重光周世宗怒不割淮南將征建康見
白氣貫空使覘之乃後主與獵焉嘆曰彼有人焉未
可圖也乾德二年始用鐡錢以十當銅錢之一是歲
國亡
諸軍名
初先主之世均量民田以奠科賦家出一卒號為義
師又於客戶三丁抽一謂之團軍至嗣主許諸郡民
競渡每端午較其殿最勝者加以銀盌謂之打標至
是盡蒐為卒謂之凌波軍又率民間傭奴贅婿謂之
義男軍又募豪民自備緡帛軍器招集無賴軰謂之
自在軍王師圍急乃招百姓老弱外能被鎧者謂之
排門軍
李後主詩
王師既入建業後主已下登舟赴闕舟中泣下賦詩
曰江南江北舊家鄉三十年來夢一場吳苑宫闈今
冷落廣陵臺殿已荒凉雲投遠岫愁千片雨打孤舟
淚萬行兄弟四人三百口不堪閒坐細思量
此措大兒語
初後主違旨拒命嘗曰他日王師見討孤當躬擐戎
服背城一戰如其不獲取寳自焚太祖聞之曰此措
大兒語耳徒有其口必無其志至是果然
後主好佛
後主酷信浮圖朝退與后頂僧伽帽衣袈裟誦佛書
拜跪頓顙為瘤贅親為桑門削作厠簡自試之腮頰
少有澁滯者再為治之其手不收學佛握印而行建
康中僧至萬餘僧犯姦有司具牘還俗後主令禮佛
三百拜免刑北朝隂選少年有經業口辯者往化之
後主崇奉謂之一佛出世朝夕與論六根四諦天堂
地獄循環果報號曰小長老又說令廣施利造塔像
身被紅羅銷金三事後主嫌其大奢乃云陛下不讀
華嚴安知佛富貴自是兵機守禦皆弛財用益竭又
於牛頭山大起蘭若聚徒千衆日暮設齋無非珍饌
一日食之不盡明旦再具謂之折倒時以為讖王師
尅池州令僧俗兵士念救苦觀世音菩薩
千懇萬端饑寒二字
宋齊丘說先主以虚懷待士立延賓亭招納賢豪孫
忌韓熙載等皆為之用嗣主左右侍從皆東宫白面
少年熙載等多肆排毁以先朝老臣終不為少主所用
齊丘乞歸九華舊居賜號九華先生齊丘天才縱逸
凡建碑碣皆自為文命韓熙載八分書之熙載常以
紙塞其鼻曰其詞穢且臭齊丘昔嘗著啟云至於千
懇萬端只為饑寒二字
畫山水圖詩
先主移鎮金陵沈彬有詩名知先主欲取楊氏因獻
親畫山水圖詩須知手筆安排定不怕山河整頓難
田舍翁火爐頭之作
孫魴有詩名李建勲先匿魴齋中候沈彬至問魴詩
如何彬曰非有國風雅頌之體實得田舍翁火爐頭
之作魴時出曰田舍翁無乃太過乎彬曰子夜坐句
云劃多灰漸冷坐久席成痕此非田舍翁火爐上作
而何魴題金山寺詩云萬古波心寺金山名日親天
多剩得月地少不生塵過櫓妨僧夢驚濤濺佛身誑
言張處士題後更無人
登臺望雨
李家明滑稽善諷諫從後主登臺望鍾山雨曰其勢
即至矣家明曰雨雖必來不敢入城懼陛下重税嗣
主遂令𣙜務降半而征又見牛卧樹隂嗣主曰牛且
熱矣家明上一絶句曰曾遭寗戚鞭敲角又被田單
火燎身閒背斜陽嚼枯草近來問喘更無人
紙鳶上詩
宋齊丘止生一子輙死哀慟不已李家明作大紙鳶
上書云欲興唐祚革強吳盡是先生設計謨一個孩
兒拚不得讓王千古合何如乘風度至齊丘第遂絶
其縷令墜齊丘見之慚感而止
好青峭數峯
嗣主幸南都時既劃江舟楫多行南岸北望皖公山
曰好青峭數峯李家明曰龍舟輕颭錦帆風正值宸
游望遠空回首皖公山色翠影斜不過夀杯中嗣主
慚俛首而過
大器不可力致
陳度兩策科名皆非正榜嘗曰吾必使子孫雪之耳
及其子九思舉進士亦以老榜君子曰大器不可以
力致盛名不可以強取
卷軸何多艾氣
韓熙載初知貢舉人皆以為巨題熙載自賦詩五首
旦示諸生皆有可觀及著格言五十餘篇時軰罕及
誘掖後進號韓夫子性好謔浪有投贄荒惡者使妓
炷艾燻之俟來嗔曰子之卷軸何多艾氣也晚年奉
貢入梁京絶知舊題壁云未到故鄉時將謂故鄉好
及至親得歸爭如身不到目前相識無一人出入空
傷我懷抱風雨蕭蕭旅館秋歸來忩下和衣倒夢中
忽到江南路尋得京中舊居處桃臉蛾眉笑出門爭
向門前擁將去又云僕本江北人今作江南客再去
江北遊舉目無相識金風吹我寒秋月為誰白不如
歸去來江南有人惜或問江南何不食剝皮羊熙載
曰江南地産羅綺故耳時皆不喻熙載去乃悟追之
不及
服术忌桃李
韓熙載後遷中書侍郎赴宴見園子裹紅抹額引數
十宫奴皆名色乃嘆曰此職也好以中書侍郎兼之
熙載少嘗服术忌桃李後主内宴俱賜侍臣熙載不
得已遂食數顆至是夕瀉出十數术人長寸餘而卒
夢白衣婦人
盧絳感疾夢白衣婦人曰子當食蔗即愈妾乃耿玉真
歌曰清風明月夜深時箕箒盧郎恨尚遲他日孟家
陂上約再來相見是佳期後王師渡江執送絳至梁
門孟家陂果見白衣婦人因嘆曰昔夢驗矣死何恨
玉真姓耿氏夫死與前婦之子通與絳同場斬焉
韓熙載不敢阻興
自高密奔江淮先主大加進擢後主即位頗疑北人
往往賜死熙載懼禍肆情坦率破財貨售樂妓以百
數月俸至散與妓女一無所有既而不能給遂衣敝
縷作瞽者持獨絃琴俾門生舒雅執板隨房歌舞求
丐以足日膳旦暮不禁其出入竊與諸生淫雜熙載
過之笑曰不敢阻興而已及夜奔客寢其客有詩云
最是五更留不住向人頭畔着衣裳時謂北齊徐之
才無以過之月入不供遂表後主曰家無盈日之儲
野乏百金之産仲尼蔬食平仲豚肩亦未之如也今
商飈已至寒色漸加挾纊授衣未知何以後主批云
熙載咄咄意要出錢支分破除廣引妓路如去臨川
一使幣帛輕快措大無失也且日俸五十餘千謂之
不足則竭國家之産不過養得百十個措大爾乃賜
内庫綿絹充時服自是多不赴朝為左右所彈分司
南都上表乞住曰諸佛慈悲常容悔過宣尼聖哲亦
許自新臣無横草之功有滔天之罪羸形雖在壯節
全消滿船稚子嬰兒盡室行啼坐哭勁風孤燭病身
那得長存萬水千山回首不堪永訣後主又批云既
無遷善之心遂掇自貽之咎表陳悔過覽之愴然可
得許本職在闕下
湘山野錄
胡旦絶句
夏英公竦鎮襄陽胡秘監旦喪明居喪性多狷躁公
昔常師焉時一見之一日謂公曰讀書乎曰郡事無
暇時為絶句胡曰試誦之公曰燕雀紛紛出亂麻漢
江灘畔使君家空堂自恨無金彈任爾啾啾到日斜
十議
眞宗詔种放至以韋布長揖宰執楊大年詩曰不把
一言裨萬乘祗义雙手揖三公上召億曰卿安知無
一言裨朕乎出皂囊十軸書乃放所奏也書曰十議
所謂議道議德議仁議義議兵議刑議政議賦議安
議危億曰臣當負荆謝之
喜朝京闕詩
楊大年年一十一舉神童至闕參政李至令賦喜朝
京闕詩有云七閩波渺邈雙闕氣岧嶤曉登雲外嶺
夜度月中潮斷句云願秉清忠節終身立聖朝
早梅詩
王沂公曾布衣時以所業贄吕文穆公蒙正有早梅
詩云雪中未問和羹事且向百花頭上開文穆曰此
生已安排作狀元宰相矣後皆然
保全成資
陳亞知潤州無治狀浙憲馬卿尋欲按之馬至因觴
於甘露寺閣至醉憲曰將注子滿酌郎中處陳驚謝
曰不敢望滿但得成資保全而去大幸也
丁晉公謝啟
丁晉公貶崖州權臣實有力焉後召還光州致任權
臣出鎮許田丁致謝云三十年門館遊從不無事契
一萬里風波往復盡荷生成
度撰
石中立在中書盛度撰張文公神道碑石急問曰是
誰撰盛卒對曰度撰滿堂大咲
梨號五臟刀斧
李建勲罷相江南出鎮豫章一日遊西山因聞茅屋
老叟教數村童公觴於其廬連食數梨賓僚有曰梨
號五臟刀斧不宜多食叟笑曰鶡冠子云五臟刀斧
乃離别之離非梨也盖離别戕伐胷懷甚若刀斧遂
就架取小册振拂以呈丞相乃鶡冠子也
袁安卧雪圖
丁晉公鎮金陵重建賞心亭取家藏袁安卧雪圖張
於亭之屏乃唐周昉筆凡經十四守雖極愛之不敢
輙取偶一帥竊去易以蘆鴈後王琪君玉留詩曰千
里秦淮在玉壺江山清麗壯吳都昔人已化遼天鶴
舊畫難尋卧雪圖冉冉流年去京國蕭蕭華髮老江
湖殘蟬不會登臨意又噪西風入坐隅
丁寇二公留題
潤州甘露寺有酌泉寇萊公南遷過之題曰平仲酌
泉經此回望北闕黯然而行未幾丁晉公又過題曰
謂之酌泉禮佛而去范諷帥湖南留詩曰平仲酌泉
回北望謂之禮佛向南行烟嵐翠鏁門前路轉使高
僧厭寵榮
試經
潭州試經童試官舉經頭一句曰三千大千時一閩
童誦不通音操南音上請曰覆試官不知裏頭有世
界耶無世界耶郡官大笑
講節卦
皇祐中待制王安國邇英閣講周易至節卦有慎言
語節飲食王以語朴仁宗問賈魏公曰慎何言語節
何飲食公曰在君子言之則出口之言皆愼入口之
食皆節在王者言之則命令為言語燕樂為飲食君
天下須慎命令節宴樂上大喜
混沌道士
太祖太宗潜耀日嘗與一道士遊無定姓名自曰混
沌或曰真無自御極不復見上巳祓禊西沼道士揖
太祖曰别來喜安否亟見之一如平昔抵掌浩飲上
曰我夀還得幾多對曰在今年十月二十夜晴則可
延一紀不爾當速措置上酷留之俾泊後苑後或見
宿於大鳥巢中數日不見至所期之日上御太清閣
以望氣是夕果晴星斗明燦上心方喜俄而隂霾四
起天地陡變雪雹驟降移仗下閣急𫝊宫鑰開端門
召開封尹即太宗也延入大寢酌酒對飲悉屏宫官
但遥見燭影下太宗時避席有不可勝之狀飲訖禁
漏三更鼔雪已數寸帝引柱斧㪬(丑角切)雪顧太宗曰
好做好做遂解帶就寢鼻息如雷霆是夕太宗留宿
禁中將五鼔周廬者寂無所聞帝已崩矣大宗授遺
詔柩前即位近臣環玉扆以瞻聖體五色温瑩如出
湯沐
門生獻三策
寇萊公罷相移鎮長安情况牢落忽天書降於乾祐
縣或𫝊上意欲公保奏取信天下公從之士論譏惜
未幾再入相有門生曰某有三策一曰莫若稱疾求
外郡消禍第二朝覲日便以乾祐之事露誠奏之少救
生平公直之名第三不過為宰相耳公不悦竟有海
康之行
吕申公薦陳文惠
吕申公累求致仕仁宗問何人可代公曰無如陳堯
佐者上然之遂拜相後文憲公極懷引薦之德因撰
一詞攜觴歌之曰二社良辰千家庭院翩翩又睹雙
歸燕鳳凰巢穏許為鄰瀟湘烟暝來何晚亂入紅樓
低飛綠岸畫梁輕拂歌塵散為誰歸去為誰來主人
情重珠簾捲申公笑曰自恨捲簾人已老文惠應曰
莫言調鼎事無功老於巖廊醖藉不减頃為吳江詩
曰平波渺渺烟蒼蒼菰蒲纔熟楊柳黃扁舟繫岸不
忍去秋風斜日鱸魚鄉又湖州碧瀾堂詩苕溪清淺
霅溪斜碧玉光寒照萬家誰向月明終夜聽洞庭魚
笛隔蘆花
大人已曾上聞
冲晦處士李退夫者為事矯怪居京師北郊一日種
胡荽俗𫝊須主人口誦猥語則茂退夫撒種密誦曰
夫婦之道人倫之性(云云)不絶於口忽有客至命其
子畢之子執餘種曰大人已曾上聞皇祐中館閣或
談話則曰宜撒胡荽一處
乞賜監書
胡旦大監喪明歲久忽奏乞入見真宗許之王沂公
曰此老利吻若對必妄訐時政因奏曰胡旦瞽廢日
久蹈舞失容乞送中書問求見之因旦甚感之至堂
沂公與諸相具諸生之禮列拜旦長揖而坐沂公問
目疾近日如何胡曰近亦稍减見相公參政只可三
二分來問其所來堅乞引對既𫝊聖語但言襄陽無
書乞賜一監公曰此必可得急奏奉聖旨依奏乞見
宜不允
之乎者也助得甚事
太祖將展外城幸朱雀門上指門額問趙普曰何不
秪書朱雀門須着之字安用普曰語助太祖曰之乎
者也助得甚事
退傅游春
退𫝊張鄧公士遜晚春乘安輿出南薰扺暮自宜秋
而入閽兵捧門牌請官位公書一絶曰閑遊靈沼送
春回關吏何須苦見猜八十衰翁無品秩昔曾三到
鳳池來
河南驛記
錢思公鎮洛僚屬皆一時俊彦時河南創大驛命謝
希深尹師魯歐永叔各撰一記希深之文近七百字
歐公五百字師魯止三百八十餘字歐公未伏在師
魯之下别撰一記更减師魯文卄字而成之尤完粹
有法師魯曰歐九真一日千里也
奕棋避六宫之惑
太宗喜奕棋諫臣乞竄待詔賈玄於南州者言玄每
進新圖妙勢悅惑明主恐壅遏萬幾上曰朕非不知
聊避六宫之惑耳
主皮之議何如
眞宗欲擇臣僚中善弓矢美容儀者伴北使射弓時
兼備者惟陳康肅堯咨可上謂翰林學士晏殊曰陳
某若肯換武當授節鉞卿可諭之康肅母尚在堂陳
曰當白老母不敢專擅母怒撻曰汝策名第一父子
以文章立朝為名臣汝欲叨竊厚祿於門戶忍乎上
以寸紙細書問晏曰主皮之議如何小璫誤送中書
大臣茫然不諭次日稟奏上笑而遷就曰朕不曉此
一句經義因問卿等上黜其璫於前省
無地起樓臺相公
寇萊公初生兩耳垂有肉環數歲方合自疑嘗為異
僧好遊佛舍與僧談空歴富貴四十年無田宅園邸
在大名自出試進士題云公儀休拔園葵賦霍將軍
辭治第詩此其志也魏野獻詩曰有官居鼎鼐無地
起樓臺後北使入大名問曰莫是無地起樓臺相公
否
陜西竊盜未獲
康定中西戎寇邊王師失律當國一相以老得謝同
列就第為賀飲酣自矜曰某一山民耳遭時得告老
於家當天下無一事之辰可謂太平幸民也石參政
中立曰只有陜西一夥竊盗未獲滿座大笑
三僕將相才器
太宗八子眞宗第三封夀王詔一異僧徧相諸王僧
已見七王惟夀王未起僧奏曰徧覲諸邸皆不及夀
王上曰卿未見安知之僧曰適見三僕立於門皆將
相才器其僕既爾主可知矣三僕張相耆楊相崇勲
郭太尉承祐也
天子何謂官家
李侍讀仲容善飲號李萬回真宗飲量無敵飲則召
公一夕上命巨觥仲容曰告官家免巨觥上因問何
故謂天子為官家仲容曰蔣濟萬機論三皇官天下
五帝家天下兼三五之德故曰官家上大喜曰真所
謂君臣千載遇也李曰忠孝一生心
赤洪崖打白洪崖
丁晉公釋褐授饒倅同年白稹折簡貸金五鐶稹新
婿富室懼公見撓故為此耳公答曰欺天倖福吾何
有立地機關子大乖五百青蚨兩家缺赤洪崖打白
洪崖或謂其時已有朱崖之䜟矣
麻衣道者
錢文禧公若水少謁陳希夷求相陳邀入山齋地爐
中見老僧擁壊衲瞑目附火錢揖之僧微開目而已
良久陳問曰如何僧擺頭曰無此等骨後見希夷曰
吾始見子神貌清粹謂子可學神仙而此僧言子無
仙骨作貴公卿耳錢曰其僧何人耶陳曰麻衣道者
要錢准備納青苗
撫人饒竦者熙寧中下第以詩見王荆公曰飛還垂
翅下青霄歸指臨川去路遥二畆荒田都賣却要錢
准備納青苗竦與劉相冲之有素時知衡州竦謁之
公不悅其來竦亟曰某有少幹不敢潜過一見而去公
問所缺曰並無但乏好酒遂贈一擔鞭馬而行竦至
耒陽密覘其令不謹遽謁之云太守致意兵厨雙壺
奉贈請具書謝之令不疑其誑亟戒刻木醵金贈之
後數日劉得書駭笑又嘗下第去京芘巨商厚貸以
免征税自撰除目一紙皆大除拜凡過關通謁遽曰
還聞近日差除否某前數日臨出京錄得之仕人無
不願見既而曰下第小生敝舟雖無一物敢煩公吏
一檢其人曰何煩如是言訖飄然而去凡藉此大有
所獲
束帛之義
夏英公鎮襄陽遇大赦值平年各賜束帛時胡旦瞽
廢在州公依赦旨送縑十疋胡笑曰𫝊語舍人何寡
簡如此奉還五疋請檢韓詩外𫝊及服虔諸儒所解
束帛戔戔賁於丘園之義公檢之果見三代束帛束
脩之制若束脩得十挺即脯一束也束帛則卷為二
端五疋表王有屈折於隠淪之道也
造鐘清凉寺
江南李氏時有一民死而復蘇云至冥司見先主役
土木甚嚴民大駭曰主何至此耶主曰吾為宋齊丘
所誤殺和州降者千餘人汝歸語嗣君凡寺觀鳴大
鐘吾受苦則暫休或為吾能造一鐘尤善後主造鐘
清凉寺鐫云追薦烈祖孝皇帝脱幽出厄
孫思邈請僧誦法華經
成都一僧誦法華經甚專雖經兵亂於蜀亦不能害
忽一山僕至云先生來晨請師誦經引侍過溪嶺數
重烟嵐中一山居僕曰先生病起晚請誦至寳塔品
願見報欲一聽之至時果出野服杖藜兩耳垂肩焚
香聽經罷入不復出以藤盤竹箸秫飯一盂杞菊數
甌無鹽酪美若甘露得襯錢一鐶僕送出路口問曰
先生何姓曰姓孫問何名僕於僧掌中書思邈二字
僧大駭僕失去三日山中尋求竟迷舊路歸視襯資
乃金錢一百文也由兹一飯身輕無疾天禧中僧一
百五十歲矣後隠不見
蟹賦
僕射嚴續初以位高寡學為世所鄙江文蔚作蟹賦
譏之有云外視多足中無寸腸口裏雌黃每失塗而
相照胷中戈甲常聚衆以横行續以韓熙載有才名
請撰其父墓碑欲苟稱譽取信於人厚贈金寳并一
歌姬熙載既成文無點墨及續事業續求改竄熙載
悉還所贈止寫一絶於泥金雙帶曰風柳吹花無定
枝陽臺雲雨夢中歸他年蓬島音聲斷留取尊前舊
舞衣
泥金雙帶寫詩(見上)
紫微垣小星
祖宗居潜日與趙普遊長安市忽值陳希夷曰可市
飲乎太祖曰可與趙學究同席希夷睥睨韓王曰也
得既入酒舍韓王足痺爭席左陳怒曰紫微垣一小
星輙據吾上可乎斥之使居席右
譏陳烈詩
蔡君謨守福唐召李遘陳烈飯於後圃時暮春酤酒
郡人嬉遊籍妓因喏而過公留之佐酒舉歌一拍烈
驚駭越墻攀木而遁李賦詩曰七閩山水掌中窺乘
興登臨到落暉誰在畫樓沽酒處幾多鳴櫓越潮歸
晴來海色依稀見醉後鄉心積漸微山鳥不知紅粉
樂一聲檀板便驚飛盖譏其矯之過也
燐火乃人血凝結而成
僧錄贊寧博物王禹偁徐鉉嘗就學焉柳開守維揚
後圃遇隂雨即青炎晱起觸近則散寧曰此燐火兵
戰血或牛馬血著土則凝結為此氣柳掘之皆斷鎗
折劍乃古戰地也因贈詩曰空門今日見張華
自然堪下淚何必更殘陽
眞宗國卹凡補蔭子弟有當齋挽之職者若齋郎止
侍齋祭若挽郎至有執紼翣者王沂公在中書翰林
承旨李維連日詣中堂求免其子挽鐸之役公戲曰
昨日并今日齋郎又挽郎維曰自然堪下泪何必更
殘陽不數日丁遂出維而南遷符下泪之讖
掖庭嬪御出家
申國長主為尼掖庭嬪御隨出家者三十餘人太宗
詔兩禁各以詩送之陳彭年詩云盡出花鈿散寳津
雲鬟初剪向殘春因驚風燭難留世遂作池蓮不染
身貝葉乍翻疑軸錦梵聲才學悞梁塵從兹艷質歸
空後湘浦應無解佩人
紫微失却張君房
祥符中命詞臣撰日本國祥光記當直者學不優常
以張君房代之既𫝊宣甚急張醉飲樊樓紫微大窘
後錢楊二公作閒忙令大年曰世上何人最號閒司
諫拂衣歸華山謂种放也希白曰世上何人最號忙
紫微失却張君房
雲齋廣錄
小由基
陳文惠公堯佐與弟堯叟俱位至宰相弟堯咨尤精
弧矢自號小由基祥符中守荆南回其母馬氏曰汝
典名藩有何異政堯咨曰路當衝要將迎殆無虚日
然弓矢無衆不服母曰汝父以忠孝禆補國家不務
仁政善化而專卒伍百夫之役以杖擊之金魚墜地
煉水銀法
范文正公仲淹少極貧悴常與一術者遊病篤告文
正曰吾有煉水銀法兒幼不足以付今以方授子并
白銀一斤内文正懷中後為諫官術者之子已長呼
而告之取其方并白金授之封識宛然
洛陽花酒一時來
陳文惠公退居鄭下時張相士遜判西京嘗以姚黃
魏紫及酒遺之公答詩曰有花無酒頭慵舉有酒無
花眼倦開正向西園念蕭索洛陽花酒一時來
江神也世情
馮參政京慶歷中鄂州預鄉薦至大江風濤洶湧幾
至沈沒來春名魁南省廷試復第一受恩還鄂復過
大江風微浪穩舟楫安然公題詩江亭云江神也世
情為我風色好
渡淮遇風詩
唐介渡淮中流遇風舟人甚恐公吟曰聖宋非狂楚
清淮異汨羅平生仗忠信今日任風波日暮舟濟岸
衆乃欣然公足其詩後云舟楫顚危甚黿鼉出沒多
斜陽幸無事沽酒聽魚歌
猥藁
景祐五年宋郊祁齊名天下稱二宋以比二陸祁在蜀
日有詩三百首名猥藁嘗有詩云碧雲謾有三年信
明月空為兩地愁後竟不入二府而薨
白苧吟
王彦澤少吟白苧行云君心莫厭歡樂多請看雲間
日西入議者曰美則美矣日之西入光景無多意近
乎䜟夀果不永
父詩促歸
餘杭進士洪浩熙寧中游太學十年不歸其父垂白
作詩寄浩曰太學何藩且一歸十年甘旨誤庭闈休
辭客路三千遠須念人生七十稀腰下雖無蘇子印
篋中幸有老萊衣歸時定約春前後免使高堂賦式
微
春詩
成都進士周式有春詩云珠簾繡戶遲遲日柳絮梨
花寂寂春
牡丹詩
淇州進士楊軒為牡丹詩曰楊妃歌舞態西子巧讒
魂利劍斬不斷餘妖鍾此根光華日已盛欄檻豈長
存寄興尋芳者須知松桂尊
秋日郊行詩
太原白昊有秋日郊行詩云鶴盤遠翅投孤島蟬曳
殘聲到别枝過客詩荆門軍玉泉山寒亭過客多題
詩獨一篇云朔風凛凛雪漫漫果是寒亭分外寒六
月火雲天不雨請君來此凭欄干
北顧樓詩
僧仲殊潤州北顧樓賦詩曰北顧樓前一笛風碧雲
飛盡建康宫江南二月多芳草春在濛濛細雨中
趙當遇燈檠
宋潜為耳凌巡檢延故人趙當訓其子弟忽見美婦
人立燈下纖腰一搦唱曰郎行久不歸妾心傷亦苦
低迷羅箔風泣背西窗雨遂滅燈趍趙就寢曰妾本
東方人鬻身於彭城今郎觀光上國孤眠暗室明夜
又來唱曰一自别來信音少相思瘦得肌膚小秋夜
迢迢更漏長守盡寒爐天未曉後又曰獨倚朱扉翠
黛顰傷嗟良夜暫相親如今且伴才郎宿應為才郎
喪此身諸生怪趙精神恍惚具告其父潜往觀焉見
一婦人唱曰向晚臨鸞拂黛眉紅粧妖艷照羅幃不
辭夜夜偷相訪只恐傍人又得知宋大呼遽入以手
挽之甚細視之乃一燈檠耳焚之
夢妻寄詩
進士登渥在太學夢至其家見妻於燈下披箋握管
寫書寄生生曰我已至矣何用書為妻但揮涕而不
答又於别幅見詩一絶曰泪濕香羅袖臨風不肯乾
欲憑西去鴈寄與薄情看生既覺以語同舍曰君思
念之極以至於此後旬日得書并詩皆夢中所見無
少差焉
蘇小歌蝶戀花
賢良司馬槱夢一美人曰君異日守官之所乃妾之
居也幸無相忘因歌蝶戀花一闋既覺唯記其半詞
曰妾本錢塘江上住花落花開不管流年度燕子銜
將春色去紗窗幾陣黃梅雨槱續其後云斜插犀梳
雲半吐檀板珠唇唱徹黃金縷望斷行雲無覓處夢
回明月生春浦後調官得杭幕後夢向之美人曰時
當諧矣相將就寢乃為詩曰長天書錦鴈來盡深院
落花鸎更多發策决科君自爾求田問舍我如何槱
曰吾方以少登第子何遽勸吾退也曰其如命何自
是每夕夢中必來槱與同僚道其本末衆曰廨後有
蘇小墓得非是乎君後剏二畫舫每與同僚遊江上
一日昏後舟卒見一少年衣綠袍攜二美人同升畫
舫俄頃火發舫已沒急至公廨郎君已暴亡矣其弟
棫字才叔亦登第善屬文長於詩哭兄詩有云畫舸
南遊遂不歸乃記畫船事也此詩之作因夢與才仲
燕語如平生既寤遂賦詩以寫其悲悵之意詩曰誰
教作鴈破羣飛一舸南遊遂不歸乍見音容悲且喜
不知魂夢是邪非陟岡望遠心猶在擕幼還家意已
違泪眼重尋丘壑去可堪猶采故山薇
類說卷十八
