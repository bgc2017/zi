類說目錄
卷三十三
真誥
金玉條脫櫛頭理髮
清虚宫香嬰
芙蓉冠金棺葬狗
此道在長養分生四難
服日餐霞張良三期
守真一則嬰顔而玄鬢
玉醴金漿交棃火棗
山中許道士人間許長史
兄弟七人得道青童詩
神形如車馬度形舟
紫微歌採五芝
金漿玉蕤南真夫人
尸解人死適太隂
得道之士玉晨大道君
四真人白髮懸石重十萬斤
東王公西王母食桃皮飲石中黃水
三關心不正
夜半握固隱榖蟲
九患學道大忌
食勿多飽勿卧式規法
吐死氣取生氣陽臺
太洞真經太極隱芝
尸解仙陽丹
服术叙五難
拔愛欲根道在呼吸之間
飯學道者天下有五難
行道如磨鏡小兒貪刀刃蜜
無愛即無憂學道如彈琴
惜氣求名如燒香
穿井摩面
營治城郭灌溉中岳
閉目内視叩齒咽液
櫛髮呪燒香
閉氣拜靜善惡夢
服日月射箭
讀道德經性躁
丹砂合藥卧床欲高
殺鬼法風病
八節真人和六液
五夘之日不食蒜
暮卧存日月可辟萬邪
地肺拜樹乞長生
三等號服霧氣
大既有之小亦宜然嵩高女真
五色隱芝種五果
服胎氣三官獄
佛道仙道受藏景化形法
日行三千里龍奏靈阿鳳鼓雲池
彭祖名鏗至人
桐栢山酆都官名
稻名重思鬼官北斗
天門亭長室宇潔淨
鬼畏啄齒侍帝晨
四明賓友南宫仙
元規領鬼兵文舉求自代
逸少繫禁中忠孝人為地下主者
至真英雄不為仙
三官之僚鬱池玄宫
帝嚳九變十化經玉霄琳房
學道先治病存神光
味道讀經神藥
老子拔白日上帝殺害日
雲林夫人玉佩金鐺
服日月芒法按行洞天
含真臺髮不白
死津生道服黃連不死
白石生斷糓
類說目錄
類說卷三十三宋曾慥編
真誥
金玉條脫
萼綠華自云南山人女子年可二十上下青衣升平
元年䧏羊權家一月中輒六過末贈權詩云所期豈
朝華歲暮於吾子并致火浣布手巾金玉條脫各一
君慎勿泄我是九疑山中得道女羅郁也
櫛頭理髮
清靈真人云櫛頭理髮欲得過多
清虚宫
南嶽夫人言明日當詣王屋山清虚宫
香嬰
紫微王夫人與一神女俱來著雲錦䙱綠繡帶髻在
頂中餘髮至腰指著金鐶白珠約臂容顔如玉五香
馥芳如燒香嬰氣也香嬰者嬰香也出外國作詩曰
雲闕竪空際瓊臺聳鬱羅俯漱雲瓶津仰掇碧奈花
濯足玉天池鼓枻牽牛河
芙蓉冠
桐栢山真人王子喬建芙蓉冠著朱衣以珠綴縫帶
劔
金棺葬狗
清虚真人曰黃赤之道混氣之法是張道陵受教施
化為種子之一術非真人之事也吾數見行此而絶
種未見種子而得生所謂抱玉赴火以金棺葬狗也
此道在長養分生
紫微夫人曰黃書赤界雖長生之秘要實得生之下
術非上宫天真流軿晏景之夫所得言也此道在長
養分生而已有懷於淫氣兼以行乎隱書者適足以
握水官之筆鳴三官之鼓耳
四難
南嶽夫人言虚妄者德之病華衒者身之灾淫者失
之首耻者體之籥遣此四難可以問道
服日飡霞
九華真妃曰日者霞之實霞者日之精惟聞服日實
之法未見知霞精之養飡霞之經甚秘致霞之道甚
易此謂體生玉光霞映上清之法又曰眼者身之鏡
耳者體之牖視多則鏡昏聽衆則牖閉妾有磨鏡之
石决牖之術面者人之庭髮者腦之華心悲則面焦
腦减則髮素所以精氣内喪丹津損竭妾有童面之
經還白之法精者體之神明者身之寳勞多則精散
營多則明消妾有益精之道延明之經
張良三期
南嶽夫人曰言者性命之全敗也信者得失之關鍵
也張良三期可謂篤道而明心矣
守真一則嬰顔而玄鬢
篤行一年使頭不白禿髮更生内接兒孫以職業自
羈外綜王事朋友之交耳目廣用聲氣雜役此道不
專行事無益不失其才例多隱逸棲身林嶺之中遠
人間而抱淡則必嬰顔而玄鬢
玉醴金漿交梨火棗
此則騰飛之藥不比金丹若體未真穢念盈懷恐此
物必不肯來也火棗交梨之根先生君心中者使心
中猶有荆棘相雜是以二樹不見可剪除荆棘俾此
樹復生出其實無幾何也
山中許道士人間許長史
雲林王夫人謂許長史曰玉醴金漿交生神梨方丈
火棗玄先靈芝我當與山中許道士不以與人間許
長史許道士名玉斧長史之子也
兄弟七人得道
王子晉父周靈王有子三十八人子晉太子也是為
子喬弟兄七人得道五男二女妹名觀香受子喬飛
解脫網之道入緱氏山中其兄眉夀亦得道
青童詩
青童大君曰欲殄滅度根當拔生死栽沉吟墮九泉
但坐惜形骸
神形如車馬
太虚真人曰觀神載形時亦如車從馬車敗馬奔亡
牽連一時假哀世莫識此但是惜風火種罪天網上
受毒地獄下
度形舟
西城真人曰形為度神舟泊岸當别去徘徊生死輪
但苦心猶豫
紫微歌
紫微夫人歌曰褰裳濟綠河遂見扶桑公高會大林
墟寢宴玄華宫信道苟純篤何不棲東峯
採五芝
右英吟曰有心許斧子言當採五芝芝草不必得汝
亦不能來
金漿玉蕤
右英曰瓊丹一御九華三飛雲液晨酣流黃徘徊仰
咽金漿咀嚼玉蕤改容於三隂之館童顔於九煉之
尸
南真夫人
南人即南真夫人也云得道去世或顯或隱或再酣
瓊精而叩棺一服刀圭而尸爛鹿皮翁吞玉華而流
蟲出戶仇季子咽金液而臭聞百里黃帝火九鼎於
荆山尚有橋領之墓季主服雲散以潛升猶頭足異
處墨秋咽虹丹以投水寗生服石腦而赴火務光剪
韭以入清泠之淵柏成納氣而腸胃三腐得道取舍
之迹無常矣
尸解
人死後視其形如生人皆尸解也足不青皮不皺目
光不毁無異生人頭髮盡脫而失形骨者皆尸解也
白日飛昇方是仙非尸解之例也
人死適太隂
若其人暫死適太隂權過三官者肉爛血沉而又五
臟自生白骨如玉七魄常侍三魂内守三元權息太
神内閉三二十年隨意而出收血育肉生精煉液復
質成形勝於未死之容也真人煉形於太隂易貌於
三官者此之謂也
得道之士
得道之士暫遊太隂者太一守尸三魂營骨七魄衛
肉胎靈錄氣
玉晨大道君
太上者道之子孫是為上清真人即玉晨大道君也
四真人
老君者太上之弟子年七歲知長生之要是以為太
極真人有四真人老君處其左佩神虎之符帶流金
之鈴紫毛之節金精之巾
白髮懸石重十萬斤
中山劉偉道學仙十二年仙人試之以石重十萬斤
一白髮懸之使偉道卧其下偉道心安體悦卧其下
十二年仙人遂授神丹而白日升天
東王公西王母
漢初有四五小兒戲一兒歌曰着青裙入天門揖金
母拜木公時人莫知惟張子房往拜之此乃東王公
之玉童也金母者西王母也木公者東王公也仙人
拜王公揖王母
食桃皮飲石中黃水
黃子陽魏人在博洛山中食桃皮飲石中黃水司馬
季主以尊仙八方與之遂以度世
三關
為道當令三關常調三關者口為心關足為地關手
為人關三關調五臟安則舉身無病
心不正
欲使心正常以日出三丈錯手着兩肩上以日當心
心中間暖則心正矣有姜伯真行道採藥值仙人仙
人使平立日中其形偏仙人曰子篤志學仙人不知
心不正之為失因教以此遂得道
夜半握固
常以夜半時去枕平卧握固放體氣調而微者身神
具矣
隱穀蟲
得道者有隱穀蟲之法而見三尸之術穀蟲死則三
尸枯三尸枯自然落矣
九患
學道者有九患有志無時有時無友有友無志有志
不遇其師遇師不覺覺師不勤勤不守道或守不固
固不能久此人之九患也
學道大忌
喜怒損志哀戚損性榮華惑德隂陽竭精學道之大
忌也
食勿多飽勿卧
食慎勿多多則生病飽甚便卧卧則心蕩心蕩多失
性食多生病則藥不行
式規法
式規之法使人目明常以甲子旬取東流清水合真
丹以洗目
吐死氣取生氣
欲為道者口常吐死氣取生氣慎笑節語常思其形
陽臺
王屋山仙之别天所謂陽臺也始得道者皆詣陽臺
處清虚之宫也
太洞真經
太洞者神州也神州别有三山山有七宮宫有七變
朝化為金日中為銀暮化為銅夜化為光或為山或
為水或為石謂之七變七變有七經七經有三十一
玉童隨此書故曰太洞真經讀之萬過便仙
太極隱芝
閬野者閬風之府崑崙上有九府是為九宫太極為
太宫諸仙人是九宫之官明大洞為仙卿服金丹為
大夫衆芝為御史服太極隱芝便為左右仙公及真
人矣
尸解仙
尸解之仙不得御華蓋乘飛龍登太極遊九宫
陽丹
陽丹九轉世人皆有此術謂房中之事陽丹或作隂丹
服术叙
紫微夫人服术叙云察草木之速益於己者並不及
术术氣則式遏鬼氣輕身延年通液化津益血生腦逐
惡致真守精衛命古人名為山精之卉山薑之精太
上遵仙銘曰子欲長生當服山精子欲輕翔當服山
薑
五難
西城王君曰人離三惡道得為人難也去女為男難
也六情四體完具難也得生中國難也值有道父母
國君難也
拔愛欲根
青童君曰人之為道能拔愛欲之根如掇懸珠一一
掇之會有盡時銷去外惡會有盡時盡則道矣
道在呼吸之間
太上曰人命在幾日間或曰在一日間或曰在飯食
間太上謂未為道或曰在呼吸之間太上曰善哉可
謂為道矣
飯學道者
太虚真人曰飯凡人百不如飯一善人飯善人千不
如飯一學道者
天下有五難
紫元夫人曰天下有五難貧窮惠施難豪富學道難
制命不死難得見洞經難生值壬辰後聖世難
行道如磨鏡
太上曰行道如磨鏡垢去明存即自見形斷六情守
空虚見道之真亦知宿命矣又念道行道信道遂得
信根其福無量
小兒貪刀刃蜜
紫微夫人曰為道者譬持火入冥室中其冥即滅而
明獨存財色於己如小兒貪刀刃之蜜其甜不足以
美口即有截舌之患
無愛即無憂
南極夫人曰人從愛生憂憂生則有畏無愛即無憂
無憂則無畏
學道如彈琴
太上真人問人曰子嘗彈琴絃緩何如答曰不鳴不
悲又問絃急何如曰聲絶而傷悲又問緩急得中何
如答曰衆音和合八音妙奏矣真人曰學道執心調
適亦如彈琴道可得矣
惜氣
學道之心如憶朝食未有不得者也惜氣如惜面目
未有不全者也
求名如燒香
人隨俗要求華名譬如燒香衆人皆聞其芳不知薰
以自燔燔盡則氣滅名立則身絶
穿井
學道如穿井形愈深而去土愈難運出當披其心正
其行乃見泉源
摩面
大素經曰一面之上兩手常摩拭使熱令人光澤皺
斑不生先摩切兩掌令熱以拭兩目仍順手摩髮如
理櫛之狀兩臂更交互以手摩之髮不白脉不浮外
營治城郭灌溉中嶽
消魔經曰若體中不寧當反舌塞喉漱滿咽液亦無
數體中自寬軟耳欲數按抑令人聰徹所謂營治城
郭名書皇籍鼻亦欲得按其左右令人氣平所謂灌
溉中嶽名書帝籙
閉目内視
經曰坐常欲閉目内視存見五臟腸胃久行之自得
分明了了
叩齒咽液
紫微夫人曰夜卧覺叩齒九通咽液九遍以手按鼻
左右上下數十遍
櫛髮呪
櫛髮呪曰泥丸玄華保精長存左為隱月右為日根
六合清煉百神受恩呪畢咽液五遍能常行之髮不
落而日生經曰理髮欲向王地
燒香
南嶽夫人曰燒香時勿反顧忤真氣致邪應也入靜
戶先以右足著前使人通逹上聞臨食勿道死事恐
令食物來衆邪氣洗澡時常存六丁令人所向如願
閉氣拜靜
正一平經曰閉氣拜靜使百鬼畏憚功曹使者龍虎
君日可見與語
善惡夢
數遇惡夢一曰魂妖二曰心試三曰尸賊夢覺以左
手躡人中二七遍啄齒二七遍反凶成吉夜遇善惡
夢覺當摩目二七叩齒二七遍
服日月
東華真人服日月之象男服日象女服月象一日不
廢使人聰明五臟生華太虚真人曰以月五日夜半
存日象在心中日從口入使照一心之内
射箭
為道當如射箭直往不顧乃能得造堋的
讀道德經
太極真人云讀道德五千言萬遍則雲駕來迎
性躁
中君云性躁暴者一身之賊病求道之堅梗也逐之
者真去改之者道來
丹砂合藥
小茅君云丹砂雄黃雌黃家家有之終無一人合者
又云可令許斧數沐浴濯其水疾之氣消其積垢之
痴亦致真之階
卧床欲高
人卧床當令高高則地氣不及鬼吹不干鬼氣侵人
當依地而逆上耳
殺鬼法
帝殺鬼之法先叩齒三十六下然後乃誦天蓬呪
風病
風病生於丘墳隂濕三泉壅滯故地官以水氣相激
多作風痺
八節
八節之日當謀善事不可忿爭喜怒及行威刑
真人和六液
學生之法不可泣淚及多唾泄是以真人常吐納咽
沫以和六液
五卯之日
甲寅庚申是尸鬼競亂精神躁穢之日夫婦不可同
席當清齋不寢凡五卯之日當齋心存神令氣常存
如此玉女降
不食蒜
黃仙君口訣服藥物不欲食蒜及石榴子猪犬頭肉
暮卧存日月可辟萬邪
青牛道士口訣暮卧存日在額上月在臍上辟千鬼
萬邪致玉女降
地肺
金陵有洞虚之膏腴句曲之地肺履之者萬萬知之
者無一茅山天市壇四面皆有寳金白玉各九千斤
入地九尺耳
拜樹乞長生
有人好道不知其方朝夕拜一枯樹輙云乞長生如
此二十八年不倦一旦木生紫華華甘津如蜜食訖
即仙精誠之至也有人數向太華山拜禮一旦西嶽
丈人授其仙道一人十年拜河水遂見河侯河伯教
授水行不溺法
三等號
號地下主者有三等鬼神之號復有三等
服霧氣
漢張微子常服霧氣云霧氣是山澤水火之華精金
石之盈氣久服則能散形入空與雲氣合體微子受
法於東華玉妃
大既有之小亦宜然
晉王衍女字進賢為愍懷太子妃洛陽亂劉曜略進
賢欲妻之進賢罵曰我皇太子婦司徒公女胡羌小
子敢干我乎即投孟津侍婢六出曰大既有之小亦
宜然復投河中
嵩高女真
韓西華出遊撫接二人將入華陽宫洞内
五色隱芝
羅江大霍有洞臺中有五色隱芝華陽洞有五夜種
光芝良常山有熒火芝得食一枚心中一孔明食七
枚七孔明得食四十九枚夀萬年
種五果
巴陵侯姜升茂住句曲山下種五果并五辛菜常買
菜以市丹砂升茂以秦時封侯今名此地為姜地又
有郭四朝種柰所謂福鄉之柰
服胎氣
後漢龍伯高從仙人刁道林受服胎炁之法
三官獄
三官有獄官名大理李豐令為大理都餘一守缺擬
王附子不以與許虎也
佛道仙道
裴真人有弟子三十四人其十八人學佛道餘者學
仙道
受藏景化形法
司馬季主入委羽山受石精金光藏景化形法於太
玄仙女
日行三千里
宋德玄周宣時人得道能一日行三千里
龍奏靈阿鳳鼓雲池
挹九轉而尸化吞刀圭而蟲流司馬季主燕昭王王
子晉是也周穆王北造崑崙之阿飲絳山石髓食玉
樹之實而方墓乎汲郡夏禹詣中山啖紫柰醉金酒
服靈實行九真而猶葬於會稽北戎長胡大王獻帝
舜以白狼之玉霜十轉紫華而方死葬蒼梧之野此諸
聖並以龍奏靈阿鳳鼔雲池豈同腐骸太隂以肉餉
蟲螘者哉
彭祖名鏗
青精先生彭祖名鏗鳳綱商山四皓淮南八公並以
肥遁山林遊仙為樂升虚為戚非不能登天也弗為
之耳
至人
至人在元氣為元君在玄宫為玄師在南辰為南極
老人在太虚為太虚真人在南為赤松子
桐栢山
桐栢山高萬八千丈其山八重周回八百餘里樹則
疎玡琳碧泉則石醴金精其山盡五色金也
酆都宫名
世人有知酆都六天宫門名則百鬼不敢為害
稻名重思
酆都稻名重思其米如石榴子亦以上獻仙官
鬼官北斗
鬼官北斗君乃道家七辰北斗之考官此鬼一官又
隸九星精上屬北辰玉君天上北斗有所司察故鬼
官亦置此職武王發今為北斗君夏啓為東明公領
斗君師文王為西明公領北斗師邵公奭為南明公
吳季札為北明公四明公有賓友四人此四公後當
亦升仙階四明公領四方鬼
天門亭長
北斗君天門亭長今是臧洪紀瞻與虞潭更直一日
守天門殷浩侍帝晨與何晏對温太真為監海國伯
取杜預為長史
室宇潔淨
人卧室宇當令潔淨則受靈氣不淨則受故氣故氣
亂人室宇者所為不成所作不立一身亦然耳當洗
沭澡潔故氣者鬼神塵濁不正之氣也
鬼畏啄齒
夜行常啄齒鬼神畏啄齒聲故不得犯人也兼以漱
液亦善
侍帝晨
侍帝晨有八人李廣王嘉何晏等如世之侍中
四明賓友
魏武帝為北宫大傅孫策漢高祖晉宣帝荀彧為四
明公賓友
南宫仙
有隂德者徑補仙官或入南宫受化不拘職位在世
以罪福多少稱量家分大都行隂德多恤窮厄例皆
詣南宫為仙
元規領鬼兵
庾元規為北大帝中衛大將軍以華歆為司馬所謂
軍公也領鬼兵數千人
文舉求自代
孔文舉為後中衛大夫將軍陶侃為西河侯求滕含
自代未許
逸少繫禁中
逸少有事繫禁中已五年云事已散
忠孝人為地下主者
忠孝之人既終皆為地下主者一百四十年受下仙
之教授以大道漸補仙官比干今在戎山學善在少
室得此變煉者甚多舉此二人為標耳
至真
至真者紛華不能散其正氣男言之務光之行女言
之宋金潭女是也
英雄不為仙
諸英雄之才誅暴整亂建號帝王既終受書三官四
輔或為五帝上相或為四明賓友助治百鬼綜理死
生此等奉屬三官永無進仙之冀坐殺伐酷害故也
秦始皇今為北帝上相劉季為南明賓友是也
三官之僚
齊桓公為三官都禁郎主生死簡籙晉文公為水官
司命此等名位是三官之僚無與真仙家事
欝池玄宫
八淳山高五十里與滄浪方山相連下有碧海上有
桑林真人欝池玄宫東王所鎮處也
帝嚳九變十化經
(闕)玉子者帝嚳也詣鍾山獲九變十化經以隱遯日
月遊行星辰一旦疾崩後有發其墓者惟見一劔作
龍鳴虎哮之聲
玉霄琳房
大道玉晨君登玉霄琳房四盼天下有志節遠遊之
心者
學道先治病
學生之道當先治病不使體有虚邪及血少腦减有
道士王仲甫吸引二景飡霞四十餘年都不覺益其
子亦服之十八年白日升天南嶽真人降而教仲甫
云子身有大病腦宫虧减筋液不注雖按景飡霞未
為身益仲甫因服藥治病兼修其事後亦升天
存神光
凡存神光行仙事不得以衣服借人亦不服非己之
物巾褐履屐皆使鮮盛三魂七魄或棲其中亦為五
神之氣忌洿沾故也
味道讀經
凡味至道讀神經十言二十言中當一二過舐唇咽
液百言五十言三兩過叩齒會神靈和血氣
神藥
服神藥勿使北方天忌亥子日不可睡亡精失氣减
損年命
老子拔白日
正月四日二月八日三月十一日四月十六日五月
二十日六月二十四日七月二十八日八月十九日
九月十六日十月十三日十一月十二日十二月七
日老子拔白日
上帝殺害日
正月庚申二月辛酉三月庚戌四月癸亥五月壬子
六月癸丑七月甲寅八月乙夘九月甲辰十月丁巳
十一月丙午十二月丁未上帝殺害日百事不宜
雲林夫人
王媚蘭阿母第十三女名雲林夫人
玉珮金璫
仙人有玉珮金璫以登太極
服日月芒法
日有九芒月有十芒方諸宫有服日月芒法
按行洞天
東海君乘獨飈飛輪車按行諸洞天
含真臺
處士得道者居含真臺童女得道者居蕭堂
髮不白
凝心虚形抱玄念神專守真一則髮不白禿更鬒乃
有以百思纏胷寒熱破神口言吉凶之會身排得失
之門抱道不行握寳不用而望頭不白者亦希聞也
死津生道
小有真人曰失道從死津三魂迷生道生生日已遠
死死日已早
服黃連不死
劉奉林周時人學道嵩山四百年三合神丹為邪物
所敗乃入委羽山能閉氣三日不息今千餘年猶未
升仙但服黃連得不死爾不能有所役使
白石生斷榖
入山常煮白石子者以石為糧世號白石生
類說卷三十三
