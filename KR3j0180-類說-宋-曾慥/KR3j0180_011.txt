類說目錄
卷十一
幽明錄
天賜簡策頭風
鄭玄老奴恥與魑魅爭光
人言鬼可憎郭長生
幽怪錄
貧在膏肓烏將軍娶婦
韋女嫁張老狐誦通天經
申蘭申春人礦院
君山鸚鵡王母女玉巵娘子
威汚蠖輕素輕紅二冥器
死劉禛庇生顧總女郎𫝊鸞腦令
三耳秀才兜玄國
滕六降雪㢲二起風黃石化金
橘中之樂不減商山癭中猱
和神國隴右山川掠剰使
明皇觀揚州上元胡僧呪海水
塚狐學道成仙女留青花氊履
娶耐重鬼
芝田錄
學慚鼠獄智乏雞碑賜宋璟鍾乳
陸贄何面孔房琯不是滅賊手
李林甫妬賢嫉能魏徵寢疾
開眼認取新婦武王以妲己賜周公
紙鳶繫詔木鵝繫詔
麥是何姓朕以全樹借汝
父如你面高宗針百會
持盂判選推倒平淮西碑
惠山泉水遞市中用小斗
含元殿柱材諱樂不歡笑
姓談乞官詣葫蘆生問命
惡文親表一時奉獻必不失歸命侯
太公遇文王贊糶米救旱
杜書記平善御李子
元公餒死空谷式盤占失牛
兄弟訟財魚鑰
類說目錄
類說卷十一宋曾慥編
幽明錄
天賜簡策
漢何比干有老嫗年可八十餘求避雨雨甚而衣不
濕比干延入待之乃曰君先出后稷自堯至晉有隂
功今天賜之策如簡長九寸以授之曰子孫能佩者
富貴言訖不見
頭風
羊祐患頭風治之祜曰生三日時首向北戸覺風吹
意甚患之不能語耳病源既遠不可治也
鄭玄老奴
王輔嗣註易笑鄭玄云老奴甚無意夜久忽聞外間
有著屐聲須臾而入自云是鄭玄曰君少年何以穿
鑿文句妄譏老子言訖而去輔嗣暴卒
恥與魑魅爭光
嵇康燈下操琴忽一人長丈餘黑面單衣帶革康熟
視乃吹火滅曰恥與魑魅爭光
人言鬼可憎
阮德如嘗登厠見一鬼長丈餘色黑而眼大著白單
衣手上摸相去咫尺德如心安氣定笑曰人言鬼可
憎果然如是鬼赧而退
郭長生
宋嘉中泰山巢氏居晉陵家婢採薪忽一人隨婢還
家不使人見與婢飲宴輒吹笛而歌歌云閒夜寂以
清長笛亮且鳴若欲知我者姓郭字長生
幽怪錄
貧在膏肓
杜子春落魄資産蕩盡有老人與錢三百萬不告姓
而去旬歲稍盡去馬而驢而徒老人又與錢千萬數
年後貧過昔日老人又與三千萬曰此而不痊貧在
膏肓矣子春曰感叟深惠惟叟所使老人曰中夜見
於雙檜之下及期而往老人黃冠絳帔與登華山堂
中有藥爐玉女環立青龍白虎分據前後日暮戒曰
慎勿言萬苦皆非真實但安心莫懼道士適去而千
乘萬騎拔劍張弓逼問姓名皆不對俄猛虎毒蛇蝮
蝎萬計爭與搏咥子春神色不動有人稱大將軍執
子春之妻鞭捶煮研苦不可忍妻曰得公一言即性
命全也子春終不顧將軍曰此賊妖術已成勑左右
斬之魂魄被領見隂府君刀山鑊湯之苦無不備嘗
然心念道士之言似亦可忍已受罪畢府君曰此人
不合作男乃生作單父王家女終不失聲目為啞女
既長適同鄉盧珪盧珪親迎為妻數年生一男聰慧
無比盧抱兒與言終無詞盧大怒撲兒於石上應手
而碎子春愛生於心不覺失聲未息身坐故處道士
亦在前時五更初矣俄紫焰穿天焚屋道士曰措大
誤人如此子之心喜懼哀怒惡欲皆能忘所未臻者
愛而已使子無噫聲吾藥成子亦上仙矣指路使歸
嘆恨而去
烏將軍娶婦
郭元振開元中下第自晉之汾夜行失道有宅門宇
甚峻堂上燈燭而悄無人俄聞女子哭聲公曰人耶
鬼耶曰妾鄉有烏將軍能禍福人每歲鄉人擇美女
嫁焉父利鄉人之金潜以應選棄妾此室而去將軍
二更當來公大憤曰吾力救不得當殺身以徇語未
久車馬駢闐紫衣吏入復走曰相公在此既而將軍
入公出揖曰聞今夕佳禮願為小相將軍喜而延坐
因割鹿腊公取佩刀捉其腕而斷之將軍失聲而去
天明視其手乃猪蹄也俄聞哭聲漸近乃女父母舁
櫬而來將收其屍公具告焉乃令鄉人執弓矢尋血
而行入大塚中見一大猪無前左蹄走出而斃公納
其女為側室
韋女嫁張老
張老者六合縣園叟隣有韋恕女既笄招媒媪訪良
壻張老曰幸為求之媪罵曰豈有衣冠女子肯嫁園
叟耶叟曰但一言之不從則已媪入言之韋恕曰今
日得五百緍則可老曰諾不移時而錢至韋大驚曰
吾度其必無而言之今如之何不得已遂許焉其女
無怍色親戚咸惡之老曰今既相厭去亦何難王屋
山下有小庄明旦且歸他日相思可令大兄來天壇
山南相訪既出去杳無耗後數年恕令義方至天壇
山訪之遇崑崙奴曰大郎子何久不來引至甲第中
花榮烟媚鸞鶴徘徊及門聞珠珮聲青衣引一人戴
遠遊冠絳綃衣引韋前拜乃張老也言曰人生勞苦
若在火中愁焰日熾兄久客何以自娱賢妹略梳頭
即奉見引入堂内沈香為梁玳瑁帖門碧玉窗真珠
箔妹略序寒温而已張老曰兄不可久居奉金二十
鎰并一故席帽曰兄若無錢可於揚州賣藥王老家
取一千萬持此為信韋歸持帽往王老家果得錢
狐誦通天經
裴仲元家鄠北因逐兔入大塚有狐凭棺讀書仲元
搏之不中取書以歸字不可認識忽有胡秀才請見
曰行周乃凭棺讀書者裴曰何書也曰通天經非人
間所習足下誠無所用願奉百金贖之裴不應又曰
千鎰又不應客怒拂衣而起裴内兄韋端士已死忽
逢之曰聞逐兔得書吾識其字乃出示之韋云為胡
秀才取爾遂失不見裴亦尋卒
申蘭申春
尼妙寂姓葉氏初嫁大賈任華父升與華往長沙忽
夢父泣曰吾與汝夫湖中遇盜殺我者車中猴門東
草夢其夫曰殺我者禾中走一日夫妙寂不解有李
公佐者能辨隠語謂曰殺汝父者申蘭殺汝夫者申
春耳猴申生也車去兩頭故申字草而門東蘭字禾
中走者穿田也亦申字一日加夫春字妙寂乃易男
服泛傭江湖聞蘄黃間有申村申村有申蘭兄弟默
往求傭年餘無知其非丈夫者二盜飲醉妙寂奔告
有司而獲之詞伏就法而從釋教
人礦院
雀環司戎宣郎之子遇疾見黃衫二吏逮入城榜其
門曰判官院杻繫數千吏入告出曰判官傳語不務
成家但恣酒色輕杖放歸若踵前非必無容恕環曰
判官謂誰曰司戎郎也環曰此身不入何以受刑吏
曰入則不得出矣凡人有三魂一魂在家一魂受刑
爾街西有門榜曰人礦院大石周圍數里有數千大
鬼石東有杻械數千人點名拽投石上椎碎付磑獄
者火獄者湯獄者行及城門見一吏南走曰黃河欲
分一枝前者天令三丁取一計功不集今請二丁取
一環寤其家泣候之已七日矣後數月河中節度使
薛公奏分河一枝減衝城之勢初奏三丁取一復請
二丁取一竟如所見
君山鸚鵡
隋柳歸舜自巴陵泛舟遇風至君山登岸行數里有
鸚鵡數千相呼姓字有名武游郎者阿蘇兒者武仙
郎者自在先生者踏蓮露者武游郎曰昔見漢武帝
乘鬱金楫泛積翠池自吹縹玉笛武仙郎曰柳十二
遭風得臻異境所謂因病致妍耳下官禽鳥不能致
力為轉逹桂家娘子遙呼曰何春有客即有捧水精
牀者何春呼鳳花臺何不看客即有鸚鵡飛至誦玉
樓近詩歸舜因誦薛道衡江總數篇鳳花臺曰近代
非不靡麗殊少骨氣忽有二道士曰君船風便何不
急回授一尺綺曰以此掩眼即去矣歸舜忽飛逹舟
所
王母女玉巵娘子
有崔書生於東周邏谷口見一女郎具聘娶之崔母
曰新婦妖美必是狐媚傷害於汝女曰侍奉箕箒便
望終身而尊夫人待以狐媚明日便行矣明日入山
遂失所在後有胡僧曰若所納妻王母第三女玉巵
娘子若住一年舉家必仙矣崔生嘆恨不已
威汚蠖
來君綽夜行投宿野人家主人自稱威汚蠖奴曰蝸
兒方丈水陸畢陳明日視其處惟汚池有大螾長數
尺蝸螺皆甚大因吐出昨夜所食青泥汚水數升
輕素輕紅二冥器
曹惠江州參軍官舍有木偶人自言輕素某與輕紅
是謝宣城家俑偶隠侯家老蒼頭所也昔在壙中方
持湯與樂家娘子濯足忽二賊執燈而至娘子跣足
化為白螻賊見輕紅等二冥器不惡可與小兒為戲
具自爾流落數家廬山人欲輕素作舞姬便當奉辭
死劉楨庇生顧總
顧總為縣吏數被鞭捶因逃墟墓之間有二黃衣人
曰劉君頗憶昔日周旋否僕二人乃王粲徐幹君前
身是劉楨因出䄂中書曰此若集也總一覽了然明
悟乃攜集見縣宰宰大驚曰不可使劉公幹為小吏
即以賓禮待之時謂死劉楨猶庇得生顧總
女郎傳鸞腦令
竟陵掾劉諷夜投空館有四女郎至青衣曰紫綬屈
劉家六姨舅母南陵翹翹將溢奴來此間好風月彈
琴咏詩大是好事竟陵判司不足迴避俄頃三女至
攜一小兒設犀角酒樽象杓一女郎傳口令曰鸞腦
老頭腦好好頭腦鸞老又笑曰昔賀若弼弄長孫鸞
侍郎以其年老口吃又無髮故造此令又歌曰明月
清風良宵會同星河易翻歡娱不終綠樽翠杓為君
斟酌今宵不飲何時歡樂又歌曰玉戸金缸願陪君
王邯鄲宫中金石絲簧衛女秦娥左右成行紈縞繽
紛翠眉紅粧王歡轉盼為王歌舞願得君歡長無災
苦歌竟已五更又曰楊柳裊裊隨風急西樓美人春
夢中翠簾斜捲千條入忽有黃衣人曰婆提王屈娘
子速來女娘皆起明旦捨得翠釵雙隻
三耳秀才
兖州佐史董慎逢黃衣使者曰泰山府君呼君決疑
獄内慎布囊中汲水調泥封兩目負之而去忽唱曰范
慎追董慎至君笑曰使范慎追董慎取左曹布囊盛右
曹錄事可謂能防慎矣令慎知右曹錄事慎曰胥吏不
知文字當州張審通秀才可用府君俄頃召審通補左
曹錄事各賜縑衣魚鬚笏豹皮靴給玄狐之乘審通判
狀申天曹府君受譴命塞通一耳通乞更判申府君加
六天副正使謂審通曰非君不可正此獄塞君一耳與
君三耳謂慎曰頼君薦賢當壽一周年相報復以泥封
二人布囊送歸妻子云君亡精魂已十餘日審通額角
涌出一耳尤聰時人曰天有九頭鳥地有三耳秀才
兜玄國
薛君曹忽見二青衣駕赤犢出市中别有天地花木
繁茂曰此兜玄國也
滕六降雪㢲二起風
晉州刺史蕭志忠將以臘日為畋游有樵者於霍山
見一長人俄有虎兕鹿豕狐兔駢匝長人曰余玄冥
使者奉北帝命臘日蕭使君畋獵汝等若干合鷹死
若干合箭死有老麋屈膝求救使者曰東谷嚴四善
謀羣獸從行薪者隨覘之茅堂中有黃冠一人老麋
哀請黃冠曰若令滕六降雪㢲二起風即蕭君不復
獵矣薪者回未明風雪竟日蕭果不出
黃石化金
侯適劍門外見四黃石大如斗收之皆化為金適貨
錢百萬市美妾十餘人大第良田甚多忽一老翁負
笈曰吾來求君償債將我金去不記憶乎盡收拾妓
妾投於笈亦不覺窄須臾已失所在後數年見老翁攜
妓游行問之皆笑不言逼之遂失所在
橘中之樂不減商山
巴卭人橘園霜後兩橘大如三斗盎剖開每橘有二
老叟相對象戲談笑自若一叟曰君輸我龍女髮十
兩瀛洲玉塵九斛龍縞襪八緉一叟曰橘中之樂不
減商山但不得深根固蒂為愚人摘下耳一叟取龍
肝脯削食之俄而四叟共乘一龍足下雲起而去
癭中猱
伶人刁俊朝妻巴嫗項癭初如雞卵漸如數斗之囊
中有琴瑟笙磬之音妻曰此疾誠可憎可決拆看有
何物揮刃將及癭忽坼裂一猱跳出其妻冥然大漸
矣有黃冠叩門曰吾癭中猱兒本是老猴精解致風
雨與漢江鬼愁潭老蛟往還天誅蛟搜索黨與故亡
匿夫人蝤蠐之領今於鳳凰山神處得起雲膏塗之
立愈俊朝如其言塗之隨手瘡合
和神國
李元之暴疾見一衣冠曰吾古弼也是汝遠祖欲至
和神國無人擔囊汝可隨從飛舉甚速其國生百果
一載一度暗換花實大瓠中盛以五穀不假耕種樹
枝出五色絲不假蠶杼無蛟蚋蟣虱蜂蝎之蟲無䲭
梟鴉鵲之禽虎狼狐狸之獸四時之氣如二三月人
生二男二女居隣則世世為婚人壽一百二十無夭
折疾病不置溷所人無私倉餘糧棲畝要者取之十
日一雨降必以夜古弼曰此國雖非神仙風俗不惡
汝回為世人言之
隴右山川掠剰使
韋元方外兄裴璞卒元方見武吏躍馬而來乃璞也
言曰吾為隴右山川掠剰使生人一飲一啄無非前
定况財寳隂司所籍其獲有限過數則隂吏狀使乃
掠之子之逢吾亦是前定合得白金二斤過此當掠
故不厚也人生有命定不參差以道靜觀無復躁撓
勉之哉
明皇觀揚州上元
開元正月望明皇謂葉仙師曰四方此夕何處極盛
對曰天下無如廣陵帝欲一觀俄虹橋起於殿前師
奏請行但無回顧帝步上之高力士樂官數十人從
行俄頃到廣陵士女仰望曰仙人現於雲中師曰請
勅樂官奏霓裳羽衣一曲帝回闕後奏云廣陵上元
夜有仙人乘彩雲自西來臨孝感寺奏霓裳羽衣曲
一終而去上大悦
胡僧呪海水
葉靜能開元中講於明州奉化有父老白衣而髯者
泣拜自稱曰寳藏之守龍也職在小海千秋無失乃
獲稍遷苟失之則受炎沙之罰今九百餘年胡僧午
日午時術成來喝水水乾寳無所隠炎沙誠不可迯
仙師乃使青衣人書墨符往海際黑烟四起有婆羅
門仗劍持呪海水減半青衣人隨墮馬又使黃衣人
執朱符以往婆羅門又喝之海水十涸七八有白龍
躍淺波中又使朱衣人執黃符往連喝不墮朱衣投
符海水復舊婆羅門嘆曰何道士若此之能哉波停
風息老父泣謝仙師終天皈附自是朝夕定省若門
人焉
塚狐學道成仙
党超元隠居華山夜有女子扣門曰妾南塚之狐學
道成仙業圓願足後日當死箭下來曉獵徒有過者
宜求獵狐道成後必有奉報明夕果有北方獵騎求
宿遂厚遇之以獵狐祈於諸人次日獵騎果遇一狐
斃於箭下持與超元超元潛送穴中復見前女泣謝
曰道業雖成准例當死為拆食無計復生今蒙深恩
特全斃質仙路遙遠從此永辭火宅之中愁焰方熾
能思靜理少息俗心亦可一念之間暫臻涼地藥金
五十斤為謝後有胡客來曰君有九天液金高價酬
之而去
女留青花氊履
尹縱之肄業中條山月夜有女子至綽約異常但耳
稍黑留宿極歡縱之留青花氊履一隻女拜乞萬端不
與涕泣而去凝血在地氊履右蹄殼也至山下見大
猪無後右蹄殼怒目而走走而斃也
娶耐重鬼
王煌自洛之緱氏庄道左有白衣姬設祭哭甚哀旁
二婢曰娘子適裴郎已卒少孤無家可歸煌與同行
到别墅成結縭之禮有道士任玄言曰君所偶乃威
神之鬼也速絶尚可後數日又曰決死矣不信吾言
至是惜哉明日以符投之當見本形煌投符立變為
耐重鬼曰與汝情意如此奈何聽妖道士言令吾形
見捽煌卧牀上一踏而斃玄言曰此乃北天王右腿
耐重也三千年一替化形成人擇取而替之煌得坐
死滿三千年亦當求替今既卧亡終天不復得替矣
芝田錄
學慚鼠獄智乏雞碑
前輩詩云書後欲題三百顆洞庭須待滿林霜後人
多言率爾成章不知南朝有人於紙尾寄洞庭霜橘
三百顆也予學慚鼠獄智乏雞碑因省前逹之言有
關人事紀成五卷
賜宋璟鍾乳
重午賜宋璟鍾乳命𫝊毉合煉兒姪曰上賜必珍其
家必欺換不如就宅脩製璟曰持誠示信尚懼見猜
示人以不信其可得乎爾勿以此待人
陸贄何面孔
陸宣公至忠州土塞其門鹽菜由狗竇中端坐抄藥
方兒姪亦罕與語會轉運使至京上問爾峽中過
聞陸贄何面孔具以狀對上惻然拜太子賓客已卒
房琯不是滅賊手
天寳賊陷兩京玄宗西幸肅宗即位國皇為主看除
目顧裴士淹曰有新相士淹問為誰上曰房琯然亦
不是滅賊手士淹曰陛下不須言之上小慚
李林甫妬賢嫉能
上皇曰李林甫之才不可多得妬賢嫉能以此須敗
士淹曰陛下既知如此何故久任今日之事林甫厲
階也上不樂數里執鞭無言
魏徵寢疾
上曰卿必不起豈無一言徵曰婺不恤緯上曰真藥
石也
開眼認取新婦
魏徵疾亟上領幼女曰無以報卿功德卿強開眼認
取新婦徵曰大事盡矣終不能主領數年公主下嫁
伯玉
武王以妲己賜周公
曹太祖收冀州袁熙妻美麗文帝納為妃孔北海諫
曰武王伐紂以妲己配周公曹公曰書傳中不省此
事融曰但見明公今日行之即是當時合有公不樂
久之
紙鳶繫詔
侯景逼臺城梁武帝計無所出有小兒獻策以紙為
鳶繫詔書因風縱之冀有外援鳶飛數百援仍不至
臺城遂陷
木鵝繫詔
煬帝在東都代王留守長安羣盜蜂起有獻計者刻
木鵝繫詔於頸致之渭河冀關東救兵至日放百十
順流而下竟無救至
麥是何姓
且威尚書於省中見將軍麥鐵杖戲曰麥是何姓鐵
杖曰且之與麥相去幾何時以為的對
朕以全樹借汝
李義甫八歲舉神童文皇在上林有捕得烏者義甫
進烏詩曰日裏揚朝彩琴中伴夜啼上林如許樹不
借一枝棲上笑曰朕以全樹借汝
父如你面
路隋少失父母問爾識父否曰不識母曰只如你面
隋至成人終身不覽鏡
高宗針百會
高宗腦癰待詔鳴鶴曰須針百會則天曰天子頭上
可是出血處命撲殺上曰試令針之即時眼明諸苦
悉去則天自以金帛賜之
持盂判選
德宗播遷喬林從至盩厔曰臣為陛下仙遊寺出家
以禳賊上惜其去度不能阻既而入京持盂求布施
曰常有常施後與朱泚作吏部尚書知選事有選人
通官云不穏便林戲曰只此選得穏便否泚敗上曰
與卿分深如何持盂判選言猶在耳當卿談戲之時
乃朕恓惶之際
推倒平淮西碑
元和中有老卒推倒平淮西碑帝怒命縛來朕自砍
殺之囚至曰碑中只言裴度功不述李愬力微臣是
以不平因此上命赦罪勑段文昌别撰
惠山泉水逓
李太尉性簡儉在中書不飲京城水悉用惠山泉時
有水逓之號有僧曰水逓有損盛德公曰末俗安有
不嗜不欲者某不求貨殖不邇聲色若止以水誅其
聚歛廣蓄聲樂如何僧曰京師昊天觀後一眼泉惠
山水脉相通因取水秤量與惠山等遂罷水逓
市中用小斗
長慶中有人雷震而死背上粉書云市中用小斗
含元殿柱材
含元殿換柱舍羊界窮山有巨材數百尺可用山有
布衣曰此材他年載殿而去驚震宇宙宜鋸解之即
驗矣解之果有紅血而下布衣曰此血也急送渭水
不爾一州之患深山大澤實生龍蛇此木生無人之
境蟒在其中十五年後崩山倒谷安可為材用也
諱樂不歡笑
韋有翼尚書有重名平生不飲酒不務歡笑為家諱
樂故也
姓談乞官
晉謝脁知吏部選事有姓談者乞官脁曰齊桓滅郯
那得有君對曰郯子奔莒所以有僕
詣葫蘆生問命
白中金應舉屢不第詣葫蘆生問命生殊不許後入
安上門一婦人以紫文新帕封在閙中女奴力倦置
於門闑車馬駢集門將闢婦人女奴俱失所在帕留
闑傍公為守衛至日晏主竟不至忽見婦人號泣曰
夫犯刑憲有能救護者惟欲寳帶今晨遺失夫不免
極刑矣公以帶還之其人泣謝而去明日再見葫蘆
生曰秀才近種得隂德來年及第位極人臣
惡文親表一時奉獻
盧君出牧衢州有一士投贄公開卷閱其文十篇皆
公所製也密語曰非秀才之文對曰某苦心夏課知
已不一非假手也公曰此某所為文兼能暗誦否客
詞窮吐實曰得此文無名姓不知是員外撰述惶懼
欲去公曰此雖某所製亦不示人秀才但有之留連
厚䘏比去問其所之曰汴州梁尚書也是某親丈人
須住旬日公曰大梁尚書乃親表與君若是内戚即
某與君合是至親此說想又妄耳其人戰灼若無所
容公曰不必如此前時惡文及大梁親表一時奉獻
必不失歸命侯
隋文帝問賀若弼曰卿識陳天子否弼曰臣未甚識
帝召之陳主以弼名重既見先拜之恭謹流汗賀若
弼戲曰卿不必如此恐悚必不失却歸命侯
太公遇文王贊
王勃之先文中子見勃弄筆令作題太公遇文王贊
曰姬昌好德吕望贊華城闕雖近風雲尚賖漁舟倚
石釣浦横沙路幽山谷溪深岸斜豹韜禳惡龍鈐辟
邪雖逢切近猶待安車君王握手何其晚耶
糶米救旱
令狐文公除守兖州州方旱米價甚高迓吏至公首
問米價幾何州有幾倉倉有幾石屈指獨語曰舊價若
干諸倉出米若干定價出糶則可賑救左右竊聽語
達郡中富人竟發所蓄米價頓平
杜書記平善
牛竒章公帥維揚杜牧在幕中夜微服逸遊公以街
子數輩潛隨以防不虞後牧以拾遺召公以縦逸為
戒牧始隠諱公取一篋皆街子輩報帖云杜書記平
善
御李子
魏武遷漢獻帝於許昌有李色黃大如含桃帝食之
至今號御李子
元公餒死空谷
元德秀退居安陸去家數十里值大雨水漲七日不
通餓死空屋盧載為誄曰誰為府君犬必啖肉誰
為府僚馬必食粟使我元公餒死空谷
式盤占失牛
賈躭精於術數有一叟失牛詣公訴之公取帽筒中
式盤作卦曰爾牛在安國觀三門後槐樹鵲巢叟往
探巢下見旁舍繫牛遂獲之
兄弟訟財
西蜀有兄弟訟財者獄久不決畢搆為廉察呼其兄
弟以人乳飲之皆感悟復同居
魚鑰
門鑰必以魚者取其不瞑目守夜之義
類說卷十一
