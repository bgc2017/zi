類說目錄
卷四十四
顔氏家訓
教子如救病父子之嚴
不親教子愛子
教鮮卑語彈琵琶
僕妾為鼠雀妻子為風雨
未着衣帽不應後妻虐子
落索阿姑飡愛護典籍
避諱家父家母
下泣言離試兒
禮緣人情恩由義斷
教婦初來鮑魚之肆
上車不落則著作學猶種樹
晚學老莊任縱之徒
誤讀蹲鴟為羊陋學
閭里餙詞耳學之過
制名匆匆
豆逼露葵
才華不為妻子所容
文章三易
論詩巴荳塗臉
佐饔得嘗窮鳥入懷
服藥雞口牛後
調弦未遽央炊扊扅
不信耳目不及五更
郭秃借甫為父
千里面目偽字
卜筮微解藥性
不知琴號有所闕博奕
投壺荇菜
蘇氏演義
蚩尾樓羅
乾沒龍鍾
龜經(闕)
杜陽雜編
九花虬金蠶
上清珠靈光豆
龍釵萬佛山
玉辟邪芸輝堂
瑶英㗖香瑞鞭
盧眉娘鳳芝龍术
靈草龍虎玉金玉蛺蝶
玳瑁盆金蛇
蛤蜊中菩薩鸞蜂蜜
火玉松風石滄洲
䄂金遺醫菩薩蠻
解兩征棋勢軒轅集
同昌公主出降紅蜜白猿脂
歎百年曲隊煉頂
佛骨
齊民要術
勝貧勝禍飢寒所急
速富營田
鋤頭三寸澤黃帝問
白背勞早晚田
全收中收下收種五榖日
辟疫種瓠
種芋種薑
椒酒占五榖
牛馬貴賤養蠶法
栽樹非時難立功
正旦柳枝足柴
種竹量牛馬力
相馬法養羊
養猪養雞
小兒不可食雞養魚經
種蓮
類說目錄
類說卷四十四宋曾慥編
顔氏家訓
教子如救病
凡人不能教子女者非欲䧟其罪惡但重於詞恐傷
其顔色又不忍楚撻其肌膚耳當以疾病爲喻安得
不用湯藥針灸救之哉
父子之嚴
父子之嚴不可以狎骨肉之愛不可以簡簡則慈孝
不接狎則怠慢生焉
不親教子
或問君子不親教其子何也曰詩有諷刺之詞禮有
嫌疑之戒書有悖亂之事春秋有邪辟之譏易有備
物之象皆非父子之可通言故不親授
愛子
人之愛子在能均賢俊者自可賞愛頑魯者亦當矜
憐有偏寵者雖欲以厚之更所以禍之共叔之死母
實為之趙王之戮父實使之劉表之傾宗覆族袁紹
之地裂兵亡可為龜鍳也
教鮮卑語彈琵琶
齊朝有士大夫曰我有一兒頗曉書疏教其鮮卑語
及彈琵琶伏事公卿無不寵愛亦要事也異哉此人
之教子若由此業自致卿相亦不願汝曹為之
僕妾為雀鼠妻子為風雨
二親既沒兄弟相顧當如形之與影聲之與響愛先
人之遺體惜已身之分氣譬如居室一穴則塞一隙
則塗斯無頽毁之慮如雀鼠之不䘏風雨之不防壁
䧟楹淪無可久矣僕妾之為雀鼠妻子之為風雨甚
哉
未着衣帽不應
兄弟不睦則子侄不愛子侄不愛則羣從疎薄兒童
為讎敵吳沛國劉璡與兄瓛連棟隔壁瓛呼之數聲
不應良久方答瓛怪問之乃云向来未着衣帽故也
後妻虐子
後夫多寵前夫之孤後妻必虐前妻之子事勢使之
然也
落索阿姑飡
婦人之性率寵子婿而虐兒婦寵婿則兄弟之怨生
焉虐婦則姊妹之䜛行焉女之行届皆得罪於其家
者母實為之至有諺云落索阿姑飡此其相報也可
不戒哉
愛護典籍
借人典籍皆須愛護先有缺壊就為補治此亦士大
夫百行之一也濟陽江禄讀書未竟雖有急速必待
卷束整齊然後得起人不厭其求假或有狼籍几案
分散簿帙多為童幼僕妾所點汚風雨蟲鼠所毁傷
實為累德
避諱
梁世謝舉甚有聲譽聞諱必忌為世所譏揚都一士
人諱審而與沈氏交沈與其書名而不姓此非人情
凡避諱者雖得同訓以代之相公名白𫝊有五皓之
稱厲王名長琴有修短之目不聞謂布帛為布皓呼
腎腸為腎修也梁武小名阿練子孫皆呼練為絹乃
謂消煉物為消絹物或有諱雲者呼紛紜為紛絪有
諱桐者呼桐樹為白鐡樹便似戲笑耳周公名子曰
禽孔子名兒曰鯉止在其身自可無禁至若魏公子
楚太子皆名蟣虱長卿名犬子王修名狗子止有連
及理未為通古之所行今之所笑也北地名有名兒
為驢狗豚子者使其自稱及弟兄所名亦何忍哉前
漢有尹翁歸後漢有鄭翁歸梁有孔翁歸晉有許思
妣孟少孤如此名字幸當避之名子者為孫地親識
中有諱秦諱周諱和諱禹交疎造次一坐百犯
家父家母
侯覇子孫稱其祖父曰家公陳思王稱其父為家父
稱其母為家母潘尼稱祖曰家祖古人所行今人所
笑也及南北風俗言祖父無云家者田里猥人方有
此言耳
下泣言離
别易會難古人所重江南餞送下泣言離北間風俗
不屑此事岐路言離歡笑分手然人性自有少涕淚
者腸雖欲絶目猶爛然如此之人不可強責
試兒
江南風俗兒生一朞用珍寳服玩飯食試之
禮緣人情恩由義斷
吳郡陸襄父閑被刑襄終身布衣蔬飯雖薑菜有切
割皆不忍食居家惟以掐摘供厨江陵姚子為母以
燒死終身不忍噉炙熊康父以醉為奴所殺終身不
復嘗酒然禮緣人情恩由義斷親以噎死亦當不可
絶食
教婦初來
諺曰教婦初來教兒嬰孩誠哉斯語
鮑魚之肆
與善人居如入芝蘭之室久而自芳與惡人居如入
鮑魚之肆久而自臭
上車不落則著作
梁朝貴遊子弟多無學術諺云上車不落則著作體
中何如則秘書無不熏衣剃面傅粉施朱駕長簷車
跟高齒屐坐棋子方褥馮班絲隱囊從容出入望若
神仙明經及第則雇人答策三九公宴則假手賦詩
自荒亂以來諸見俘虜雖百世小人知讀論語孝經
者尚為人師雖千載冠冕不曉書記者莫不耕田養
馬若能常飽數百卷書終免為小人也諺曰積財千
萬不如薄技在身技之可貴無過讀書者
學猶種樹
學者猶種樹也春玩其花秋登其實講論文章春華
也修身利行秋實也
晚學
顔之推七歲時誦靈光殿賦至于今日十年一理猶
不遺亡二十歲外所誦經書一月廢置便荒蕪矣人
有坎壈失於盛年猶當晚學不可自棄孔子五十以
學易曾子七十乃學荀卿五十始學公孫弘四十方
讀春秋論語皇甫謐二十始受孝經論語朱雲亦四
十始學易皆成大儒
老莊任縱之徒
老莊之書全眞養性不肯以物累己也藏名柱史終
蹈流沙匿迹漆園卒辭楚相此任縱之徒耳
誤讀蹲鴟為羊
江南有一權貴讀誤本蜀都賦註解蹲鴟芋也乃為
羊字人饋羊肉答書云損惠蹲鴟
陋學
王莽贊云紫色蛙聲餘分閠位謂以偽亂眞者有一
俊士名價甚高乃云王莽非直鴟目虎吻亦紫色蛙
聲又禮樂志云給大官挏馬酒李竒註以馬乳為酒
也撞挏乃成二字並當從才手音撞搗此為撞搗之
令為酪酒然向學士又以為種桐時大官釀馬酒乃
熟其孤陋如此
閭里餙詞
江南閭里間士大夫道聽途說強事餙詞呼徵質為
周鄭謂霍亂為慱陸上荆州必稱峽西下揚都要云
海郡言食則糊口道錢則孔方問移則楚丘論婚則
燕爾及王則無不仲宣語劉則無不公幹凡一二百
件轉相祖述尋問莫知原由施安時復失所
耳學之過
莊生有乘時鵲起之說故謝朓詩曰鵲起登吳臺有
人作七夕詩云今夜吳臺鵲亦起往填河羅浮山記
云望平地樹如薺故戴暠詩云長安樹如薺有人咏
樹詩云遙望長安薺又嘗見謂矜誕為夸毘高年為
富有春秋皆耳學之過也
制名
近世有人為子制名兄弟皆山旁立字而有名恃者
兄弟皆手邊立字而有名機者兄弟皆水旁立字而
有名儒者此例甚多
匆匆
世稱匆匆不知所由按說文匆者州里所建之旗象
其柄及三游之形所以移民事故急遽者稱為匆匆
豆逼
吾與教人同坐見土中有小芔問左右為何物有一蜀䜿
就視答曰是豆逼小豆也蜀土呼粒為逼時莫之解
按三蒼說文粒字為逼音(方力反)觀天下書未徧不得
妄下雌黃
露葵
有蔡朗者諱純遂呼蓴為露葵面墻之徒逓相倣傚
承聖中一士人聘齊主客郎李恕問曰江南有露葵
否答曰露葵是蓴水鄉所出今食者綠葵耳
才華不為妻子所容
并州一士族好為可笑詩賦衆共嘲弄虚相贊說擊
牛釃酒招延聲譽其妻泣而諫之此人嘆曰才華不
為妻子所容何况行路至死不覺學為文章先謀親
友得其評論者然後出手愼勿師心自任取笑旁人
文章
凡為文章猶人乘騏驥雖有逸氣當以銜勒之勿使
流亂軌躅放意填坑岸也文章當以理致為心腎氣
調為筋骨事義為皮膚華麗為冠冕今世相承趨末
棄本率多浮艷詞與理競辭勝而理伏事與才争事繁
而才損放逸者流宕而忘歸穿鑿者補綴而不足
三易
沈隠侯曰文章當從三易易見事一也易識字二也
易讀誦三也邢子才曰沈侯文章用事不使人覺若
胸臆語祖孝徵曰沈詩曰崖傾護石髓此豈以用事
耶邢子才魏收俱有重名邢賞沈約而輕任昉魏愛
任昉而毁沈約鄴下紛紜各有朋黨孝徵曰任沈之
是非乃邢魏之優劣
論詩
蕭慤有秋詩云芙蓉露下落楊柳月中疎其蕭散宛
然在目何遜詩清巧多形似之言恨其每病苦卒饒
貧寒氣不及劉孝綽之雍容也孝綽以謝脁詩置几
案間動靜輙諷味簡文愛陶淵明文亦復如此
巴豆塗臉
近有大貴孝悌著聲居喪哀毁而於苫塊中以巴豆
塗臉成瘡表哭泣之過以一偽喪百誠貪名不已故
也
佐饔得嘗
王子晉云佐饔得嘗佐鬭得傷此言不欲黨人非義
之事也
窮鳥入懷
窮鳥入懷仁人所憫死士歸我當棄之乎伍員之託
漁舟季布之入廣柳孔融之藏張儉孫蒿之匿趙岐
以此得罪甘心瞑目
服藥
庾肩吾常服槐實年七十餘鬚髮猶黑有士人單服
杏仁枸杞黃精术車前得益者甚多吾嘗患齒搖動
欲落飲食熱冷皆苦疼痛見抱朴子牢齒之法早朝
叩齒三百下行之數日即平愈
雞口牛後
太史公曰寧為雞口無為牛後此是删戰國策耳安
延篤音義曰尸者雞中之主從者牛之子然則口當
為尸後當為從俗寫誤也
調絃未遽央
古樂調詞先述三子次及三婦婦是對舅姑之稱末
章云丈人且安坐調絃未遽央古者子婦供事舅姑
旦夕在側與男女兒無異故有此言丈人疑當為大
人
炊扊扅
古樂府歌百里奚詞曰百里奚五羊皮憶别時烹伏
雌吹扊扅吹當作炊煑之炊蔡邕月令章句曰鍵關
牡也所以止扉或謂之剡移當時貧困并以門牡木
作薪炊耳
不信耳目不及
釋氏戒世人不可以耳目不及便為虚誕如山中人
不信有魚大如木海上人不信有木大如魚漢武帝
不信絃膠魏文帝不信火布胡人見錦不信有蟲食
樹吐絲所成昔在江南不信有千人氊帳及來河北
不信有二萬斛舡世有幻術猶能履火蹈刃種瓜移
井倏忽之間十變五化况神通感應不可思量千里
寳幢百由旬座化成淨土涌出妙塔乎
五更
或問一夜何故五更答曰漢魏以來謂為甲夜乙夜
丙夜丁夜戊夜又云一鼓二鼓三鼓四鼓五鼓亦云
一更二更三更四更五更皆以五為節西都賦亦云
衛以嚴更之署正月建寅斗柄夕指寅曉則指午矣
凡歴五辰冬夏雖復長短參差然辰間遼闊盈不至
六縮不至四進退常在五者之間更立也經也故曰
五更
郭秃
傀儡子有郭秃風俗通云諸郭皆諱秃當是前代人
有姓郭而病秃者滑稽戲調故後人為其像呼為郭
秃
借甫為父
甫者男子之美稱古書多假借為父字北人遂無一
人呼為甫者惟管仲范增之號須依字讀耳
千里面目
諺云尺牘書疏千里面目此藝不須過精為人所役
王逸少風流才士蕭散名人舉世惟知其書韋仲將
遺戒深有以也
偽字
晉宋以來多能書者至梁大變蕭子雲改易字體邵
陵王頗行偽字前上為草能傍作長之類是也至為
一字惟見數點或妄斟酌逐便轉移北朝喪亂之餘
書迹猥陋專輙字甚於江南乃以百念為憂言反為
變不用為罷追來為歸更生為蘇先乂為老如此非
一徧滿經𫝊
卜筮
近世卜筮無復佳師古者卜以决疑今人生疑於卜
守道信謀欲行一事卜得惡卦反經怏怏且十中六
七以為上手粗知大意又不委曲凡射竒偶自然一
半何足賴也
微解藥性
醫方之事取妙極難微解藥性小小和合居家得以
救急亦為勝事皇甫謐殷仲堪則其人也
不知琴號有所闕
君子無故不徹琴瑟梁初衣冠子孫不知琴者號有所
闕此樂愔愔雅致有深味哉惟不可令有稱譽見役
勛貴處之下坐以取殘杯冷炙之辱
博奕
聖人不用博奕為教但以學者不可常精有時疲倦
為之猶勝飽食昏睡兀然端坐耳
投壺
古者投壺實以小豆為其矢之躍也今以躍為貴謂
之驕乃有倚竿帶劍狼壺豹尾首龍之名其妙者有
蓮花驕又為小障置壺外投之無失驕一作驍
荇菜
江南謂之猪蓴苦菜河北謂之龍葵馬蘭廣雅謂之
馬薤
蘇氏演義
蚩尾
蚩海獸也漢武栢梁殿有蚩尾水之精也能却火灾
因置其象於上謂之鴟尾非也
樓羅
樓羅者幹辦集事之稱世曰婁敬甘羅非也
乾沒
乾沒與陸沉義同漢註謬矣
龍鍾
龍鍾者不昌熾不翹舉貎如䰐鬖拉搭解縱之類
杜陽雜編
九花虬
代宗時范陽貢馬額高九尺眞虬龍也身被五花紋
號九花虬後賜郭子儀
金蠶
天寳中異國貢軟玉鞭屈之頭尾相就舒之勁直如
䋲上命聯繡為囊碧玉絲為鞘碧玉蠶絲彌羅國所
貢其國桑上有蠶其色金其絲碧亦曰金蠶絲絲縱
之一尺引之一丈
上清珠
開元初罽賓國貢上清珠光照一室有仙人玉女雲
鶴搖動其中有水旱兵革之灾虔祝之無不應驗
靈光豆
大歷中日林國獻靈光豆紅光數尺一名詰多珠菖
蒲煑之即大如卵可重一斤香美數日不竭
龍釵
日林國獻龍角釵上刻蛟龍帝以賜獨孤妃與上同
遊龍舟有紫雲自釵上化二烏龍騰去
萬佛山
新羅國進五色氍毹方寸之内即有妓樂山川復有
蜂蝶動搖燕雀飛舞又進萬佛山可高一丈彫沉檀
珠玉以成之佛大者逾寸小者數分臺殿幡蓋勢若
飛動下有紫金鐘擊則僧徒數千作禮首至地隠隠
梵音
玉辟邪
肅宗賜李輔國香玉辟邪二香聞數百步一日辟邪
忽一大笑一悲號輔國碎之如粉寘厠中嘗聞冤痛
之聲未幾輔國死嬖奴知異物隠屑二合魚朝恩以
錢三十萬買之朝恩將誅化為白蝶飛去
芸輝堂
元載造芸輝堂芸輝香草也出于闐國其白如玉入
土不朽為屑以塗壁又設懸黎屏風紫綃帳屏風楊
國忠寳之上刻美人妓樂以玳瑁水犀為押絡帳凝
冬風不入盛夏自清凉
瑶英啖香
元載寵姬薛瑶英幼啖香故肌香載處以金絲帳却
塵褥衣龍綃衣一襲摶之不盈一握瑶姬體輕故束
此服賈至贈詩曰舞怯銖衣重笑疑桃臉開方知漢
成帝虛築避風臺
瑞鞭
德宗時中常侍進瑞鞭暗中揮之如電上西幸有二
馬一號神智駿一號如意騮上吟曰鴛鴦赭白齒新
齊晚日花間落碧蹄玉勒乍回初噴沫金鞭欲下不
成嘶中書舍人韓翃詩也
盧眉娘
順宗時南海貢竒女盧眉娘能於一赤綃上繡法華
經字如粟米又作飛仙蓋以絲一縷為蓋五重中有
十洲三島日食胡麻飯三合憲宗賜金鳳鐶束其腕
放歸南海人往往見乘紫雲遊海上
鳳芝龍术
元和中給事張惟則自新羅使回海上見花木臺殿
有數公子着紫霞衣曰唐帝五友也授金龜印致皇
帝篆曰鳳芝龍术受命無疆惟則具以事進是月寢
殿前連理樹生二靈芝宛如龍鳳上曰鳳芝龍术此
其驗也
靈草龍虎玉
憲宗好神仙有處士伊祁玄解上每加敬曰先生春
秋既高顔色不老何也玄解曰海上種靈草食之因
種於殿前一曰雙麟芝二曰六合葵三曰萬根藤上
餌之神驗時西域進方圓二美玉玄解曰此龍虎玉
也圓生於水龍寳之方生於山虎寳之使詢使人果
得自漁獵
金玉蛺蝶
穆宗禁中千葉牡丹夜開有黃白蛺蝶萬數飛集花
間宫人以羅巾撲之無有獲者上令張綱空中得數
百遲明視之皆金玉也内人爭用絳縷絆其脚為首
餙
玳瑁盆
寳歴初南昌國進玳瑁盆浮光裘夜明犀
金蛇
開成初中宫有黃蛇夜自寳庫中出上令搜庫中得
黃金蛇上曰隋煬帝以黃金蛇贈陳夫人左右因暏
頷下有𡡉字阿𡡉煬帝小字也上命取玻瓈環繫玉
彘前足厭之後不復見以彘能啖蛇也
蛤蜊中菩薩
文帝好食蛤蜊中有擘不開者上焚香祝之俄頃自
開中有二人螺髻瓔珞足履菡蓞謂之菩薩上置之
金粟檀香合賜與善寺令致敬
鸞蜂蜜
德宗時吳明國貢鸞蜂蜜其蜂聲如鸞鳳身被五色
大者重十餘斤其蜜色碧貯白玉椀表裏如碧琉璃
食之長壽
火玉松風石
武宗時大餘國貢火玉置之室内不復挾纊又貢松
風石方一丈中有枯松盛夏颯颯凉飈生於其門
滄洲
隋處士元藏幾為海使判官遇風舡壊破木載至洲
島人曰此乃滄洲去國數萬里洲方千里花木常如
三二月人多不死産分蔕瓜長二尺碧棗丹栗皆大
如梨池中有四足魚金蓮花婦人採為首餙曰不戴
金蓮花不得在仙家藏幾忽思中國洲人製凌風舸
送之激水如箭旬日逹東萊問其國乃唐自大業至
貞元二百年矣
袖金遺醫
宣宗後宫有疾召醫暨平愈上袖金數兩遺之曰勿
使内官知言出於外又使諫官上疏也
菩薩蠻
大中初女蠻國進䨇龍犀明霞錦其國人危髻金冠
瓔珞被體謂之菩薩蠻遂製此曲
解兩征棋勢
日本國王子來朝與待詔顧師言圍棋至三十三下
謂之鎮神頭乃是解兩征勢北夢瑣言載此段亦詳
軒轅集
浮羅先生軒轅集年過數百顔色不老髮垂至地目
光長數丈宣宗因語京師無荳花及荔枝俄頃二花
皆連枝葉各數百上問朕得幾年天子即書四十年
但十字挑脚上晏駕乃十四年也
同昌公主出降
咸通中同昌公主出降以金銀為井欄鏤金為笊籬
製水精琉璃等床搘以金龜銀鰲又金銀麥米數斛
太宗朝條枝國所獻堂中設連珠帳辟寒簾犀簟牙
席龍鳳褥鷓鴣枕翡翠匣神絲綉被蠲忿犀如意又
有紋布巾拭水不濡火蠶綿出炎州絮衣一襲用一
兩多則熇不可衣九玉釵上刻九鸞皆九色玉有字
曰玉兒一日夢人云南齊潘淑妃取九鸞釵主薨釵
亦亡去
紅蜜白猿脂
同昌公主疾甚醫者云紅蜜白猿脂食之可愈内庫
得紅蜜數石本兜離國所供白猿脂數瓮本南海所
獻
嘆百年曲隊
宣宗悲想同昌公主李可及進嘆百年曲教數千人
作百年隊官絹八百疋作魚龍波浪為地衣每一舞
珠翠滿地上誕日宫中結綵寺賜升朝官以下錦袍
可及又作菩薩蠻隊
煉頂
宣宗詔迎佛骨有僧以艾覆頂上謂之煉頂火發痛
作坊市少年擒之不令搖動號呼道上見者閧哂
佛骨
佛骨入内道場設金花帳温清床龍鱗席鳳尾褥焚
玉髓之香薦瓊膏之液市坊聚僧徒設佛像吹螺擊
鉢又令小皃玉帶金額白脚呵唱其間胥為嬉戲
齊民要術
勝貧勝禍
古語曰力能勝貧謹能勝禍蓋勤力可以不貧謹身
可以避禍
飢寒所急
陳思王曰寒者不貪尺玉而思短褐飢者不戀千金
而美一食物時有所急也
速富
猗頓魯窮士聞陶朱公富問術焉曰欲速富畜五牸
營田
凡人家營田須量己力寧可少好不可多惡
鋤頭三寸澤
鋤耨以時諺曰鋤頭三寸澤是也古人云耕鋤不以
水旱息功必獲豐年之報如去城郭近多種瓜菜茄
子等且得供家有餘出賣
黃帝問
黃帝問師曠曰吾欲苦樂盡心可知不對曰歲欲甘
甘草先生薺是也歲欲苦苦草先生葶藶是也歲欲
雨雨草先生藕是也歲欲旱旱草先生蒺藜是也歲
欲流流草先生蓬是也歲欲病病草先生艾是也
白背勞
凡耕高下田不問春秋必須燥濕得所乃佳若水旱
不調寧燥不濕春耕尋手勞秋耕待白背勞故古曰
耰今曰勞春既多風若不尋勞地必虚燥秋田濕勞
令地硬諺曰耕而不勞不如作暴言澤難遇喜天時
也
早晚田
凡田欲早晚相雜有閠之歲節氣近後宜晚田大率
欲早早田倍多於晚苗生如馬耳則鏇鋤稀豁處鋤
而補之凡五榖小鋤為良
全收中收下收
凡五榖大判上旬種者全收中旬中收下旬下收
種五榖日
凡種五榖以生長旺日種者多實以惡死日種者收
薄以忌日種者敗傷又用成收滿平定日為佳小豆
忌卯稻麻忌辰稷忌丙黍忌丑秫忌寅未小麥忌戍
大麥忌午大豆忌申凡九榖不避忌日種之則多傷
敗
辟疫
龍魚河圖曰歲暮夕五更取二七豆麥子家人髮少許
同著井中咒勅井使其家竟年不遭傷寒辟五方疫
鬼
種瓠
正月可種瓠六月可畜瓠八月可斷瓠瓠中白膚實
以養猪致肥其瓣則作燭致明
種芋
種芋根欲深斸其旁以緩其土旱則澆之有草鋤之
治芋如此其收常倍可以救飢饉度凶年
種薑
種薑宜白沙地少與糞和熟耕如麻地不厭熟縱横
七遍尤善
椒酒
崔寔月令曰正旦各上椒酒於其家長稱觴舉壽欣
如也
占五榖
師曠占五榖云粟米以秋得本貴在來夏稻米以冬
得本貴在來秋此收榖遠近之期也早晚以其價差
之粟米春夏貴去秋冬什七到夏復貴秋冬什九者
是陽道之極也急糶之勿留
牛馬貴賤
黃帝問師曠曰欲知牛馬貴賤秋葵下有小葵生必貴
養蠶法
養蠶法收取種蠒必取居簇中者近上則絲薄近下
則子不生
栽樹
凡栽樹記其隂陽不令轉易大樹髠之深坑内樹以
水沃土令如薄泥東西南北搖之良久然後堅築時
時溉灌埋之欲深栽訖不得用手捉及六畜觸突淮
南子曰移樹失其隂陽之性則莫不枯槁
非時難立功
文子曰多水可淅夏木可結時難得而易失木方盛
終日採之而復生秋風下霜一夕而零非時者功難立
正旦柳枝
正月旦取柳枝著戸上百鬼不入家
足柴
陶朱公曰種柳千樹則足柴十年以次髠一樹得一
載歲髠二百樹五年一周也
種竹
種竹宜高平之地黃土軟土為良正月二月中斸取
西南引根幾莖芟去葉於園内東北角種之令坑深
二尺覆土厚五寸麥壤糞之不用水澆勿令六畜入
園二三月食淡竹笋四月五月食苦竹笋蒸煮炮酢
任所好其欲作器者經霜乃堪殺
量牛馬力
服牛乘馬量其力能寒温飲飼適其天性如不肥息
者未之有也
相馬法
相馬之法先除三羸五駑乃相其餘大頭小頸一羸
弱脊大腹二羸小頸大蹄三羸大頭緩耳一駑長頭
不折二駑短上長下三駑大髂(茄價切)短脇四駑淺髖
薄髀五駑
養羊
養羊常留臘月正月生羔種者上十一月二月生者
次之牧羊惟遠水為好二日一飲緩驅行勿停息春
夏早放秋冬晚出養羊法以瓦器盛鹽放羊欄内羊
喜鹽自數還啖之不勞人牧羊有一角食之殺人
養猪
養母猪取短喙無柔毛者良牡者子母不同圈牝者
同圈則無嫌圈不厭小處不厭穢
養雞
養雞種取桑落而生者良春夏生者則不佳
小兒不可食雞
養生論曰雞肉不可令小兒食食之令生蚘蟲又令
體消瘦
養魚經
陶朱公養魚經曰威公聘公問曰公在湖為漁父在
齊為鴟夷子皮在西戎為赤松子在越為范蠡有之
乎曰有之曰公家累億金何術乎曰治生之法有五
水畜第一魚池是也池中九洲求鯉魚以辰月上庚
納池中令水無聲魚必生至四月内一神守六月二
神守八月三神守神守者鱉也所以納鱉者魚滿五
萬三百六十則蛟龍為之長而將魚飛去有鱉則魚
不去在池中周游九洲無窮自謂江湖也養鯉者不
相食易長又不費也
種蓮
種藕生蓮花法春初掘藕根節著魚池中既生蓮花
必蓮子也
類說卷四十四
