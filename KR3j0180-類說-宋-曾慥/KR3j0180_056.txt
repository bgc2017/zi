類說目錄
卷五十六
古今詩話
杜詩愈疾可與桃源
春日得春衣探驪獲珠
詩瓢戀鏡湖春色
鄭鷓鴣瑞錦窩
淮西碑帽子捉語意合處
樂天之宫詩中虎
迷樓三花馬
舉人試燒燭麯塵絲
鹽曲飲硯水
調脂弄粉垜疊死人
秋聲詩釣叟圖
長年三老水鳥
打脊詩爾汝歌
第三廳鍾山公
賈至詠薛瑶英詩
何遜能詩太白入月
杜詩張文昌馬詩
詩動靜院落深沉杏花雨
范希文詩聞喜宴賜詩
蝴蝶詩李氏宫中詩
邱濬詩調元地養病坊
魏野詩三入翰林
江南曲江山留人
湘靈鼓瑟詩閩士詩賦
詩人用也字使契丹詩
夜宴詩四夷妙賦三酌酸文
渥注馬賦伐兩京道中槐
有客謂張三影草詞
太宗詩增三班奉職俸
歐公詩話
昌陵挽詞有禄肥妻子
賣花擔上看桃李神御殿朝拜
梅聖俞詩鄭都官不愛之徒
杜集九僧集
郊島詩周朴詩
梅聖俞論詩渴睡漢狀元及第
贈漁父詩滕王蛺蝶圖
詩句語病謝伯初詩
芙蓉城主聽風聽水
趙師民詩論韓退之詩
温公詩話
朝堂厚朴湯惠崇詩
律聽軍聲詩鮑孤鴈
魏野詩蹴踘詩
陳文惠詩章憲太后挽詞
石曼卿對劉槩詩
韓魏公詩宦者王紳宫詞
賞花釣魚藥名詩
蓑衣七夕二詩堠子詩
邇英講藝詩鄭工部詩
戲殺
劉貢父詩話
嚴杜二詩王元之謝表
不唧溜鈍漢潘閬詩
四十餘年老徤兒吾宗天下著
黃覺贈梅昌言詩遇吕洞賓
諸舘職撏撦至此次韻依韻用韻
唐詩量力名家瑞葉
西山詩福州詩僧
老欲依僧急則抱佛
楊諤詩花蕊夫人詩
野鷹何有征徭赤松贈張良詩
五方語音藥名詩
承霧狼對凝霜兔下官之稱
字偏旁令互郎
佚老亭末厥兵
何樓孟東野詩
西都詩名似姓詩
說黃巢事殺祭社猪
有酒如澠在北曰狄
香印黃耳寄書
類說目錄
類說卷五十六宋曾慥編
古今詩話
杜詩愈疾
有病瘧者杜子美曰誦吾詩可治乃令誦夜闌更秉
燭相對如夢寐瘧如初又令誦子章髑髏血糢糊疾
果頓愈
可與桃源
憲宗稱戎昱詩曰此人若在可與武陵桃源稱其吟
咏
春日得春衣
柳公權從駕上云我有一喜事邊衣久不及時今年
二月悉已給散可作詩賀公權曰去歲雖無戰今年
未得歸皇恩何以報春日得春衣
探驪獲珠
元稹劉禹錫韋楚客同會樂天舍各賦金陵懷古劉
詩先成白曰四人探驪子先獲珠所餘鱗角何用三
公乃遂罷作
詩瓢
唐求喜吟咏撚稿為丸貯以大瓢於江中曰苟不沉
没得之者方知吾苦心耳流至新渠有識者曰此唐
山人詩瓢取得之其詩遂𫝊題隠居云數點石泉雨
一溪霜葉風業在青山處道成無事中
戀鏡湖春色
元稹廉察浙東喜官妓劉採春稹嘗有詩云因循歸
未得不是戀鱸魚人註之曰戀鏡湖春色耳謂劉採
春也
鄭鷓鴣
鄭都官有鷓鴣詩時稱鄭鷓鴣
瑞錦窠
禮部郎中掌省中文翰謂之瑞錦窠
淮西碑帽子
柳子厚謂韓退之淮西碑猶有帽子僕若為之便說
用兵伐叛事又云左飡右粥何如我平淮西雅云仰
父俯子
捉語意合處
唐詩僧善論詩尤善捉語意合處張水部一日得句
云常因送人處憶得别家時自謂古人未道僧曰亦
有道者見他桃李樹思憶故園春是也
樂天之宫
有客商過海值風抵一闕云是樂天之宫白聞遂賦
詩云近有人從海上回海山深處見樓臺中有仙龕
藏一室皆言此待樂天來又云吾學空門不學仙恐
君此語是虚𫝊海山不是吾歸處歸則須歸兜率天
詩中虎
羅鄴牡丹詩云落盡春紅始見花幄籠輕日護香霞
買栽池舘恐無地看到子孫能幾家人皆謂之詩中
虎宋之問天后朝求為北門學士不許乃作明河篇
以見意云明河可望不可親願得乘槎一問津更將
織女支機石還訪臨邛賣卜人天后曰吾非不知其
才調但以其有口過耳之問有齒疾口臭故也本事
詩已載
迷樓
隋煬帝時浙人項昇進新宫圖帝愛之令揚州依圖
營建既成幸之曰使真仙遊此亦當自迷乃名迷樓
三花馬
韓幹畫閱馬圖并御馬皆有三花馬三花者剪鬃為
三辮也樂天詩云舞衣栽四葉馬鬛剪三花
舉人試燒燭三條
唐制舉人試日既暮許燒燭三條韋永貽試日先畢
作詩云三條燭盡鐘初動九轉丹成鼎未開日月漸
低人擾擾不知誰是謫仙來
麯塵絲
楊巨源詩云江邊楊柳麯塵絲
鹽曲
交趾有黃帝鹽曲按唐譜有突厥鹽阿鵲鹽等施肩
吾詩云顛狂楚客歌成雪媚懶吳娘笑是鹽
飲硯水
禮部試不給茶湯但飲硯水皆黔其口吻
調脂弄粉垜疊死人
徐仲鴉李九臯俱善詩徐詩富艷李多用事李謂徐
曰公詩如美女善調脂弄粉徐曰公乃鬻冥器者但
垜疊死人耳
秋聲詩
徐鍇作秋聲詩井梧分堕砌塞鴈遠横空雨滴苔莓
老風吹薜荔紅
釣叟圖
世𫝊江南釣叟圖上有漁父詞二首有蠒縷一鈎輕
之句
長年三老
川峽呼梢工篙手為長年三老老杜詩云長年三老
歌聲裡白晝攤錢高浪中
水鳥
鸊鵜本水鳥也其膏塗刃劍不生秀古詩云馬啣苜
蓿葉劍瑩鸊鵜膏
打脊詩
盧延讓哭邊將詩曰自是碙砂發非干礟石傷牒多
身上職怨大背邊瘡人謂是打脊詩
爾汝歌
孫皓歸晉封歸命侯武帝問曰聞南人好作爾汝歌
頗能否皓舉觴歌曰昔與汝為隣今與汝為臣上汝
一杯酒令汝夀萬春
第三&KR0550;
社翁今日没心情為乏治聾酒一瓶惱亂玉堂將欲
遍依稀循到第三&KR0550;
鍾山公
後唐李建勛出帥臨川歸拜司空累表乞致仕自稱
鍾山公詔授司徒不起學士湯悦致狀賀之建勛答
詩曰司空猶未許那敢作司徒幸有山公號如何不
見呼先是宋齊丘退歸九華未朞一徵而起時論少
之或以建勛比宋者因作詩曰桃花流水須相信不
學劉郎去又來
賈至咏薛瑶英詩
元載納薛瑶英為姬處以金絲帳却塵褥衣以龍綃
衣賈至詩云舞怯銖衣重笑疑桃臉開方知漢成帝
虚築避風臺
何遜能詩
何遜八歲能詩沈約曰每讀卿詩一日三復不已故
義山詩曰寄言何遜休聯句瘦盡東陽姓沈人
太白入月
李太白三擬詞選不如意悉焚之惟留恨别賦及禄
山反至胡無人云太白入月敵可摧及禄山死太白
入月
杜詩
楊大年不喜杜詩謂之村夫子嘗有鄉人以杜詩強
大年曰公試為我續杜句乃舉江漢思歸客大年將
属對鄉人徐曰乾坤一腐儒大年默然歐公亦不甚
愛杜詩而謂韓退之絶倫退之於唐世文章未嘗屈
下獨稱李杜不已歐公不悦子美所不可曉則又愛
賞李白將由太白騰趠飛動易為感動歟
張文昌馬詩
張文昌樂府詞清麗深婉五言亦平淡可愛至七言
詩則贊多文少謝馬詩云乍離華廐移蹄澁初到貧
家舉眼驚此馬一遲鈍不能行而多驚者
詩動靜
有詩云風定花猶落之句王荆公以對鳥鳴山更幽
上句靜中有動下句動中有靜
院落深沉杏花雨
王荆公云梨花一枝春𢃄雨桃花亂落如紅雨珠簾暮
卷西山雨皆警句也然終不若院落深沉杏花雨為優
言盡而意不盡也
范希文詩
范希文贈釣者詩云江上往來人盡愛鱸魚美看君
一葉舟出没風濤裡又觀渡詩一棹輕如葉旁觀亦
損神他時在平地無忽險中人
聞喜宴賜詩
太宗好文每進士及第賜聞喜宴御製詩為故事仁
宗詩尤多有云寒儒逢景運報國合如何
蝴蝶詩
謝學士蝴蝶詩云狂随柳絮有時見舞入梨花無處
尋
李氏宫中詩
歐公云詩源乎心貧富愁樂皆係其情江南李氏宫
中詩曰簾日已高三丈透金爐次第添香獸紅錦地
衣随步皺佳人舞徹金釵溜酒惡時拈花蕊嗅别殿
微聞簫鼓奏與措大詩試挑野菜和根煑旋斫青柴
帶葉燒異矣
丘濬詩
丘濬至山陽太守召飲濬詩曰醜却天下婦人面正
得世間君子心
調元地養病坊
王随入相而病甚尤好釋氏或嘲曰誰謂調元地番
成養病坊但見僧盈室寧知火燎房
魏野詩
魏野隠華山真宗屢召不起留題壁間遯去云洗硯
魚吞墨烹茶鶴避烟使還以詩對上曰野不來矣
三入翰林
劉子儀三入翰林詩曰蟠桃三竊成何味上盡鰲頭
勢轉孤
江南曲
寇萊公少年時偶作江南曲云江南春盡離腸斷蘋
滿汀洲人未歸又曰日暮江南一望時愁情不斷如
春水意皆悽愴末年果南遷
江山留人
蘇子美久失意登蘇之閶門題云時光苒苒都如夢
風物蕭蕭又變秋家在鳳凰城闕下江山安用苦相
留又書其旁曰江山留人耶人留江山耶
湘靈鼓瑟詩
錢起寓宿驛舍窗外有人咏曰曲中人不見江上數
峯青及殿試湘靈鼓瑟詩落句意久不属遂以此一
聯續之因中魁選
閩士詩賦
真宗朝試天德清明賦有閩士破題云天道如何仰
之彌高會考試亦閩人遂中選又荆南進士吟雪詩
始用先字落句云十二峯前旋旋天
詩人用也字
詩人用也字本皆音夜杜云青袍也自公元稹云也
向慈恩寺裡遊今人讀如字非也
使契丹詩
刁約使契丹詩云押宴移離畢看房賀䟦支餞行三
疋製密賜十貔貍皆紀實也移離畢官名如中國執
政官賀䟦支如執房閤疋製小木罌以色綾木為之
如黃漆貔貍皆如鼠而大遼以為珍膳
夜宴詩
施肩吾夜宴詩曲欄如畫買不眠玉爐夜起沉香烟
青娥一行十二仙紅顔欲笑桃花然碧窗弄嬌梳洗
晚戶外不知銀漢轉被郎嗔罰琉璃盞酒入四肢紅
玉軟
四夷妙賦三酌酸文
錢熙太宗時進四夷來王賦擢舘職嘗撰三酌酸文
略曰渭川凝碧早抛釣月之流商嶺排青不逐眠雲
之客又年年落第春風徒泣於遷鶯處處羈遊夜雨
空愁於斷鴈及卒李慶孫哭之曰四夷妙賦無人誦
三酌酸文舉世𫝊
渥洼馬賦
喬彛試渥洼馬賦四蹄曳練番瀚海之驚波一噴生
風下胡山之碎葉
伐兩京道中槐
貞元中度支欲取兩京道中槐樹為薪更栽小桃渭
南尉張造牒曰召伯所憩尚勿剪除先帝舊遊豈宜
斬伐乃止
有客謂張三影
有客謂張子野曰人皆謂公為張三中即心中事眼
中淚意中人也公曰何不目我為張三影雲破月來
花弄影嬌柔懶起簾櫳壓花影柳徑無人墜風絮無
影此予平生得意句也
草詞
林逋咏草詞云金谷年年亂生春色誰主餘花落處
滿地和烟雨又是離歌一闋長亭暮王孫去萋萋無
數南北東西路
太宗詩
陜府唐昭宗有詞云安得有英雄迎歸大内中逍遥
橋有太宗詩云昔乘匹馬去今駈萬乘來氣象不侔
矣
增三班奉職俸
舊制三班奉職月俸七百肉半斤祥符中有人題壁
云三班奉職實堪悲卑賤孤寒即可知七百料錢何
日富半斤羊肉幾時肥朝廷遂增俸
歐公詩話
昌陵挽詞
李丈正進昌陵挽詞云奠玉幾回朝上帝御樓三度
納降王
有禄肥妻子
仁宗時有逹官詩云有禄肥妻子無恩及吏民戲曰
通衢遇一輜軿車載極重羸牛甚苦豈非足下妻子
乎
賣花擔上看桃李
京師士大夫牽於事役罕有宴遊至有賣花擔上看
桃李沽酒樓頭聽管絃之句
神御殿朝拜
西京神御殿去城十里朝拜嘗苦晨興留守進官酒
三行不交一言而退其詩云正夢寐中行十里不交
言處飲三杯
梅聖俞詩
梅聖俞詩有咏河豚春洲生荻芽春岸飛楊花河豚
於此時貴不數魚鰕破題已道盡河豚好處蘇子瞻
得西南夷所賣蠻布弓衣其文織成聖俞春雪詩其
名重夷狄如此
鄭都官不愛之徒
吳僧贊寧國初為僧錄安鴻漸嘲曰鄭都官不愛之
徒時時作&KR0008;贊寧曰秦始皇未坑之軰往往成羣鄭
谷詩云愛僧不愛紫衣僧
杜集
陳從易詩類白樂天盖自楊劉唱和西崑行後進爭
效之風雅之變謂之崑體陳公偶得杜集舊本文多
脱誤至身輕一鳥下脱一字各與數客各用一字補
之或云疾或云落或云起或云下後得一本乃身輕
一鳥過陳公嘆服雖一字諸君亦不能到也
九僧集
詩僧本朝名世者九人有集號九僧一曰惠崇餘忘
其名詩有云馬放降來地鵰盤戰後雲又云春生桂
嶺外人在海門西進士許侗俊逸之士會諸僧分題
約曰不得犯此一家乃山水風雲竹石花草雪霜星
日禽鳥之類諸僧皆閣筆侗及第時人嘲曰張康渾
裹馬許侗閙裝妻是也
郊島詩
孟郊賈島以詩窮死孟移居云借車載家具家具少
於車乃是都無一物耳謝炭云暖得曲身成直身非
身備嘗不能道此句賈云鬢邊雖有絲不堪織寒衣
就令織得能有幾何又嘲饑詩云坐開西林琴凍折
兩三絃不止忍饑而已其寒亦何可忍也
周朴詩
周朴詩旬煆季煉未及成篇已播人口有云風煖鳥
聲碎日高花影重又云曉來山鳥閙雨過杏花稀
梅聖俞論詩
梅聖俞曰詩家若意新語工得前人所未道者為善
必然狀難寫之景如在目前含不盡之意見於言外
賈島云竹籠拾山果瓦瓶擔石泉姚合云馬随山鹿
放雞逐野禽飛等是山邑官况蕭條不如縣古槐根
出官清馬骨高為工也若嚴維柳塘春水漫花塢夕
陽遲則天容物態豈不在目前乎温庭筠雞聲茅店
月人跡板橋霜賈島怪禽啼曠野落日恐行人則道
路辛苦羈愁旅思豈不見於言外乎
渴睡漢狀元及第
吕文穆薄遊一縣胡旦随父宰邑客有譽吕舉其詩
云挑盡寒燈夢不成胡笑曰乃是一渴睡漢耳俗語
轉為磕吕明年中甲科寄聲胡曰渴睡漢狀元及第
矣胡答曰待我明年第二人及第輸君一籌耳次榜
果中首選
贈漁父詩
有贈漁父詩云眼前不見市朝事耳畔惟聞風雨聲
說者云患肝腎風盡日覓不得有時還自來本謂好
句難得者云此是人家失却猫兒
滕王蛺蝶圖
王建宫詞百首多言唐禁中事皆史𫝊小說所不載
者如内中數日無呼喚搨得滕王蛺蝶圖滕王元嬰
高祖子名畫錄略言其善畫
詩句語病
詩人貪求好句理有不通亦語病也如袖中諫草朝
天去頭上宫花侍宴歸進諫章疏無直用稿草之理
姑蘇城外寒山寺半夜鐘聲到客船其如三更不是
撞鐘時賈島哭僧云寫留行道影焚却坐禪身時謂
燒殺活和尚也若步随青山影坐學白塔骨又獨行
潭底影數息樹邊身何精粗之異也
謝伯初詩
閩人謝景伯初天聖間以詩知名予謫夷陵見寄長
韻有云長官衫色江波綠學士文章蜀錦張異域化
為儒雅谷遠民爭識校儲郎下國難留金馬客新詩
𫝊與竹枝娘又詩云自種黃花添野景旋移高竹聽
秋聲園林換葉梅初熟池沼無人燕學飛
芙蓉城主
石曼卿死後人有恍惚見之者云我命為仙主芙蓉
城騎青騾去如飛後有降於一舉子家留詩云鶯聲
不逐春光老花影長随日脚長
聽風聽水
王建霓裳詞弟子歌中留一色聽風聽水作霓裳今
世間有望瀛獻仙音二曲此其遺聲也不知聽風聽
水為何事
趙師民詩
趙師民龍圖詩云麥秋晨氣潤槐夏午隂凉
論韓退之詩
韓退之筆力無施不可嘗以詩為文章末事故曰多
情怯酒客餘事作詩人予獨愛其用韻韻寬則波瀾
横溢泛入旁韻不拘常格如此日足可惜之類韻窄
則因難見巧愈險愈竒如病中贈張十八之類譬善
馭者通衢廣陌縱横馳逐惟意所之至于水曲蟻封
疾徐中節而不蹉跌梅聖俞論韓詩云退之為人木
強若寬韻可自足而輒旁出窄韻難獨用而反不出
豈非拗強而然歟
温公詩話
朝堂厚朴湯
詩話尚有遺者歐陽文忠公文章名聲雖不可及然
記事一也故敢續之文德殿常朝之所宰相奏事畢
乃來押班常至日旰守朝堂卒好以厚朴湯飲朝士
有戲為詩曰立殘庭下梧桐影吃盡街頭厚朴湯
惠崇詩
惠崇詩有劍靜龍歸匣旗閒虎遶竿其尤自負者河
分岡勢斷春入燒痕青或云其犯古曰河分岡勢司
空曙春入燒痕劉長卿不道師兄多犯古古人詩句
犯師兄潘閬嘗謔之曰爾當憂獄事吾夢爾拜我豈
當歸俗耶崇曰惠崇拜沙門倒也秀才得無詣沙門
島耶
律聽軍聲詩
滕元發甫御試律聽軍聲詩云萬國休兵外群生奏
凱中
鮑孤鴈
鮑常為河南府法曹嘗忤知府薛映常獻孤鴈詩云
天寒稻粱少萬里孤難進不惜充君庖為帶邊庭信
薛大嗟賞時號鮑孤鴈
魏野詩
魏野少未知名題湖上寺詩云數聲離岸櫓幾點别
州山有文士見之大驚贈詩曰怪得名稱野由來性
不群借冠來謁我倒履起迎君由是人始重之有贈
先公詩云文雖如貌古道不似家貧
蹴踘詩
丁晉公少好蹴踘作詩云鷹鶻騰雙眼龍蛇遶四肢
躡來行數步蹺後立多時
陳文惠詩
陳文惠公詩云平波渺渺烟蒼蒼菰蒲纔熟楊柳黃
扁舟繋岸不忍去秋風斜日鱸魚香又云雨網蛛絲
斷風枝鳥夢搖
章憲太后挽詞
章憲太后上仙石曼卿進挽歌曰震出坤柔變乾成
太極虚
石曼卿對
李長吉歌云天若有情天亦老石曼卿對月如無恨
月長圓
劉槩詩
劉槩有氣節作詩云昔年曾作瀟湘客憔悴東秦歸
未得西窗或見好溪山如何尚有楚卿憶讀書悞人
四十年有時自把闌干拍
韓魏公詩
熙寧初魏公罷相守北門新進多凌侮之公作詩云
花去曉叢蜂蝶亂雨勻春圃桔橰閒稱其微婉
宦者王紳宫詞
元豐初宦者王紳效王建宫詞有曰太皇生日儼尊
榮獻夀宫中未五更天子捧觴仍再拜寳慈侍立到
天明
賞花釣魚
先朝春月多召兩府兩制三舘於後苑賞花釣魚自
趙元昊背叛西陲用兵廢缺甚久嘉祐末復修故事
羣臣和御製詩韓魏公云輕雲閣雨迎天仗寒色留
春入夀杯二十年前曾侍宴台司今日喜重陪内侍
任守中曰韓琦詩譏陛下仁宗愕然守中曰譏陛下
遊宴太頻
藥名詩
陳亞郎中為藥名詩百首上元夜云但看車前牛領
上十家皮没五家皮
蓑衣七夕二首詩
楊朴善為詩不仕太宗召見面賦蓑衣詩云狂脱酒
家春醉後亂堆漁舍晚晴時七夕詩云年年乞與人
間巧不道人間巧已多
堠子詩
劉子儀與夏英公同在翰林英公為副樞意頗不平
作堠子詩云空呈厚貌臨官道大有人從捷徑過
邇英講藝詩
進士丁偃試邇英殿講藝詩云白虎前芳掩金華舊
事輕無心非不寤垂意在蒼生
鄭工部詩
鄭工部詩有杜曲花光醲似酒㶚陵春色老于人誠
難得之句
戲殺
梅聖俞卒宋子才選曰比見聖俞面光澤特出意謂
充盛不知乃不祥也時韓欽聖宗彦面亦光澤沈文
通指曰次至欽聖矣衆皆尤其暴謔不數日欽聖果
卒予謂文通曰君雖不為呪咀亦戲殺耳
劉貢父詩話
嚴杜二詩
梅聖俞愛嚴維詩柳塘春水慢花塢夕陽遲善則善
矣細細較之夕陽遲則繁花春水慢不繁也如老杜
深山催短景喬木易高風此乃無瑕纇
王元之謝表
王元之謫黃州詩云又為太守黃州去依舊郎官白
髮生謝上表云諸縣豐登苦無公事一家飽煖全荷
君恩元之在朝與宰相不相能作江豚詩刺其肥大
云飡啖魚鰕頗肥腯又云江雲漠漠天雨來天意為
霖不干汝俗云江豚出能致風雨也
不唧溜鈍漢
詩以意義為主文詞次之意深意高雖文詞平易自
是竒作盧仝詩有云不唧溜鈍漢非其篇前後意義
自可掩口矣
潘閬詩
潘閬歸錢塘詩云久客見華髮孤棹桐廬歸新月無
朗照落日有餘輝漁浦風水急龍山烟火微時聞沙
上鴈一一背人飛此詩不减劉長卿
四十餘年老徤兒
王益柔勝之年少頡頏無所卑下張掞叔文年長每
群聚輒居上坐舊𫝊徐州節度使王智興詩云四十
餘年老徤兒勝之密就叔文坐後屏風題此句
吾宗天下著
李詢公素嘗有詩贈同姓曰吾宗天下著王勝之注
曰居甘泉以謳著賣藥以木牛著圍棋以憨著裁幞
頭以拗著作詩以豁逹著此數人皆京師人名娼李
氏住甘泉善歌李木牛賣藥李憨子圍棋國手無敵
而精神昏濁
黃覺贈梅昌言詩
梅昌言出鎮并州黃覺贈詩曰出去暫開貔虎幕歸
來須占鳳凰池鬢間未有一莖白陶鑄蒼生固不遅
遇吕洞賓
黃覺旅舍見一道士共飲舉杯摭水寫吕字覺始悟
其為洞賓也出懷中七大錢三小錢曰數不可益也
與藥可數寸許歲旦以酒磨服可一歲無疾覺如其言
至七十餘藥亦垂盡作詩曰床頭歴日無多子屈指
明年七十三果以是年終
諸舘職撏撦至此
李商隠錦瑟詩人莫曉其意或云是令狐楚家青衣
名楊大年錢文僖晏文献劉子儀為詩皆宗義山號
西崑體後進多竊取義山詩句御宴優人有為義山
者衣服敗敝告人曰吾近為諸舘職撏撦至此子儀
畫義山像寫其詩列左右貴重之如此
次韻用韻依韻
唐人賡和詩有次韻用韻依韻其次韻同在一韻中
耳用韻用彼之韻不必次之韓吏部和皇甫陸渾山
火是也今人多不曉劉長卿餘干旅舍搖落暮天迥
丹楓霜葉稀孤城向水閉獨鳥背人飛渡口月初上
鄰家漁夜歸鄉心正欲絶何處搗征衣張籍宿江上
楚驛南渡口夜深來客稀月明見潮上江靜覺鷗飛
旅舍今已遠此行殊未歸離家久無信又聽搗征衣
兩詩似次韻皆竒作也
唐詩量力名家
管子云事無終始無務多業言學者貴能成就也唐
人為詩皆量己力精思數十年各自名家今人未有
少得高視前人杜詩云更覺良工心獨苦豈獨畫手
也
瑞葉
海陵人王綸女為鬼所憑自稱仙人為字數十品名
號形製不相犯諸仙所用有雪詩云何事月娥欺不
在亂飄瑞葉落人間云天上有瑞木開花六出也謂
綸為清非孺子不曉其義贈詩曰君為秋桐我為春
風春風會使秋桐變秋桐不識春風面題金山云潮
頭風滚雪山脚石蟠虬
西山詩
洪州西山客多留詩有僧告郡守曰詩盡不佳何不
除去守愕然曰僧作佳乎吟曰洪州太白方積翠傍
穹蒼萬古遮新月半江無夕陽
福州詩僧
福州山僧詩多佳句如雲收千嶂雨潮展半江天詩因
試客分題僻棋為饒人下着低
老欲依僧急則抱佛
王丞相好嘲謔嘗曰老欲依僧客對曰急則抱佛耳
丞相曰投老欲依僧是古詩客曰急則抱佛脚亦是
俗諺云全句然上去頭下去脚豈不的對
楊諤詩
蜀人楊諤受釐宣室詩云願前明主席一問洛陽人
題驪山云行人問宫殿耕者得珠璣
花蕊夫人詩
孟蜀時花蕊夫人詩大約似王建宫詞有云厨舡進
食索嘗新列坐無非侍從臣日午殿頭宣索膾隔花
催喚打漁人又云月頭支給買花錢滿殿宫娥近數
千遇著喚名多不語含羞走過御床前
野鷹何有征徭
山東經學多不省文章嘗一縣兩經生同官忽舉鄭
谷詩云任是深山更深處也應無計避征徭其一人
嘆曰此詩誤矣野鷹何嘗有征徭乎觧曰古人所為
寧有失也是年必當科取毛翎耳
赤松贈張良詩
楊安國為翰林學士以老欲求外官告人曰赤松子
贈張良詩曰不如閒早歸山去免事君王不到頭吾
猶是矣
五方語音
司馬君實論九旗之名旗與旂相近緩急何以區别
小雅庭燎向晨言觀其旂左傳龍尾伏辰取虢之旂
然尉旂當為芹音爾關中人言清濁之清則不改晴
字丹青之青則為萋音又以中為烝䖝為塵不知旂
本為芹音因人語轉如青之言萋也五方語若是多
閩人以高為歌荆楚人以南為難以荆為斤文士作
歌詩亦多不悟者
藥名詩
陳亞藥名詩咏白髮云若是道人頭早白老君當日
合烏頭棋為臘寒呵子下衣因春瘦縮紗裁
承霧狼對迎霜兔
石少傅中立有通刺承務郎石喜曰求此對三十年
今得之迎霜兔可以對承霧狼有上官佖勸石慎言
語石怒曰君上官佖也奈下官口何
下官之稱
晉魏以前有國者皆臣吏民宋孝武惡諸侯之強稍
貶奪其禮令稱下官下官之稱亦不輕矣今人乃以
代名
字偏旁令
有以進士為舉首者其黨人意侮之因其人出令以
字偏旁為率曰金銀釵釧鋪次一人曰絲綿紬絹網
黨人曰鬼魅魍魎魁俗有謎語曰急打急圓慢打慢
圓分為四叚送夜窯前初似陶瓦乃謂令耳
互郎
今有人謂駔&KR0008;為牙本謂之互郎主互市事也唐人
書互作牙以互似㸦因轉為牙今人謂萬為万謂千
為撇但數目可按故能存本字不然亦若互牙耳
佚老亭
陳文惠公使相致仕年近八十有詩云青春岐路遊
將徧白髮光隂得最多作佚老亭自後士大夫歸老
者往往名亭佚老云文惠善遺墨書自目云前無古
人後無來者
末厥兵
歐公記陶尚書詩云尖簷帽子卑凡厮短靿靴兒末
厥兵不曉其義予謂今呼秃尾狗為厥尾衣之短後
者亦曰厥此兵正用其末賤耳但今人不以末厥連
之不然亦可對卑凡字
何樓
世人語虚偽者為何樓國初京師有何樓其下所賣
物皆濫者故人以此目之今樓已廢語猶相𫝊
西都詩
宋次道嘗為西都詩以野狐落對五鳳樓言野狐落
唐宫名宫人所聚
名似姓詩
太宗時進士同年有數人名似姓者或取為詩云郭
鄭鄭東東野綘馬張張夏夏侯璘熙寧初士人有崔
度崔公度王韶王子韶皆的對也又有張君陳陳君
張唐人東方虬欲對西門豹當有好事者為對
說黃巢事
有道人說黃巢事因曰黃六晚節至此張安道云黃
巢兄弟六人巢最處少且云黃六猶可以誑人詭偽
多端如此
殺祭社猪
張端為河南司錄府當祭社買猪已呈尹猪突入端
家端即殺之以白尹尹召問端對曰按律猪無故夜
入人家主人登時殺之勿論尹大笑為别市猪
有酒如澠在北曰狄
劉相沆使契丹舘客嘗曰有酒如澠繫行人而不住
未能對者劉即應曰在北曰狄吹出塞以何妨
香印
太祖登極市人以香印字逼近上名不敢斥言擊鐵
盤默喻因𫝊不改
黃耳寄書
陸機使黃耳寄書自洛至吳歷江淮大河能浮水若
此犬通神不容言說耳或云陸氏有奴名黃耳不知
者見犬有名黃耳遂以為其狗也
孟東野詩
李習之稱孟東野詩食虀腸亦苦強歌聲不歡出門
即有碍誰謂天地寬可謂知音今世𫝊郊集五卷文
有减也集語多寒濇疑向五卷是名士刪取東野與
退之聯句宏博若出一手退之容有潤色也
類說卷五十六
