類說目錄
卷三十七
内經
黃帝與岐伯問難素問惟八卷
半百而衰天癸
四時之道内格
痤疿風百病之始
旦暮氣四時氣更傷五臟
冬不按蹻隂陽寒熱
病腫
四時五行五臟五氣七損八益
耳目手足邪風
診脉四經十二從
十二官氣候
六脉人卧血歸肝
配天象地六氣
五藏六府胃水穀海
診法血脉
五色得彊則生失彊則死
四變之動平人不病
胃者平人常氣脫血
胃疸妊子婦人
水穀平心脉
平肺脉平肝脉
平脾脉平腎脉
五臟病胃五臟之本
汗出五入
五惡五液
五禁五臟所藏
五主五臟所傷
五臟之脉重虛
風厥百病生於氣
寒熱厥肺氣
脾癉虛實
九鍼百病生於皮毛
有餘不足五味各歸所喜
分肉谿谷天地氣所生
氣虚氣逆三部九候
脾四時寄治熱中消中富貴人
難經
動脉脉太過不及
隂陽虛實臟腑之病
死脉四時脉
寸關尺尺脉
形病脉病榮衛
三焦臟一腎兩
結癰卧而不寐
人面耐寒五邪
病邪虛補其母實瀉其子
七𫝊臟病難治腑病易治
治未病傷寒有五
真心痛
黃庭經
上有章至道章
心神章脾長章
三關章若得章
瓊室章常念章
五行章隱藏章
口為章
神異經
銀盤花柳酒
天地長男宫織女降
赤郭
山海經
丹粟蜜都
九耳鐘青鳥
五衢九代舞
常山蛇花四照
相馬經
伯樂相馬
相鶴經
胎生
相牛經
蘭珠
類說目錄
類說卷三十七宋曾慥編
内經
黃帝與岐伯問難
黃帝御極坐明堂之上臨觀八極考建五常以為人
生負隂而抱陽食味而被色寒暑相盪喜怒交侵乃
與岐伯上窮天紀下極地理遠取諸物近取諸身更
相問難雷公之倫受業傳之而内經作矣蒼周之興
秦和述六氣之論具明於左史厥後越人得其一二
演述難經西漢倉公傳其舊學東漢仲景撰其遺論
晉皇甫謐次為甲乙隋楊上善為太素唐王冰篤好
之大為次註
素問惟八卷
班固曰内經十八卷素問即其經之九卷兼靈樞九
卷乃其數焉雖年代移革而授學猶存懼非其人時
有所隱故第七一卷師氏藏之奉行惟八卷耳周有
和緩漢有淳于魏有張公華公皆得斯妙道者也
半百而衰
帝問天師曰古人百歲動作不衰今人半百動作皆
衰對曰古人知道者法於隂陽知於術數飲食有節
起居有常不妄作勞終其天年今人以酒為漿以妄
為常醉以入房欲竭其精故半百而衰
天癸
女子年十四而天癸至任脉通太冲盛月事以時下
故有子丈夫二八腎氣盛天癸至精氣溢隂陽和故
有子年老育子者氣脉常通腎氣有餘也有子男不
過盡八八女不過盡七七而天地精氣竭矣子夀不
過天癸之數也
四時之道
春謂發陳天地俱生萬物以榮夜卧早起廣步於庭
被髮緩形以使志生生而勿殺予而勿奪賞而勿罰
應生養之道也夏為蕃秀天地氣交萬物華實夜卧
早起厭於日中使志無怒而氣得泄應長養之道也
秋謂容平天氣以急地氣以明早卧早起與雞俱興
使志安形歛應收養之道也冬謂閉藏水冰地坼早
卧晚起必待日光去寒就温無泄皮膚使志若寧應
伏藏之道也
内格
道者聖人行之愚者背之從隂陽則生逆之則死從
之則治逆之則亂反順為逆是謂内格内性拒格非
天道也聖人不治已病治未病不治已亂治未亂
痤疿
凡人有大怒則形氣絶而血菀於上使人薄厥傷筋
若汗不出使人偏枯汗出見濕乃生痤疿
風百病之始
風者百病之始也清靜則内外閉拒雖百苛來弗能
害故病久則傳化上下不并良醫弗為
旦暮氣
平旦人氣生日中陽氣隆日西陽以虚門以閉是故
暮而收拒無擾筋骨無見霧露反此三時形乃困薄
四時之氣更傷五臟
春傷於風邪留夏乃為洞泄木勝脾土故也夏傷於
暑秋為瘧疾秋傷於濕冬逆而欬發為痿厥冬傷於
寒春必温病四時之氣更傷五臟
冬不按蹻
春氣病在頭夏氣病在臟秋氣病在肩冬氣病在四
肢冬不按蹻(按摩蹻捷擾動筋骨)則陽氣潜藏春不鼽衂(鼽鼻中水)
(出衂鼻中血出)水不窮於木也又且春不病頭項仲夏不病
胸脇長夏不病洞泄秋不病風瘧冬不病痺瘚並為
冬不按蹻所致
隂陽寒熱
隂靜陽躁陽生隂長陽發隂藏陽化氣隂成形寒極
生熱熱極生寒寒氣生濁熱氣生清
病腫
先痛而後腫氣傷形也風勝則痛熱勝則腫躁勝則
乾寒勝則浮濕勝則濡
四時五行五臟五氣七損八益
天有四時五行生長收藏以生寒暑燥濕風人有五
藏化五氣以生喜怒悲憂恐故喜怒傷氣寒暑傷形
暴怒傷隂暴喜傷陽能知七損八益則隂陽可調女
子七七天癸之終丈夫八八天癸之極若知之則強
不知則老且病矣
耳目手足
天不足西北而人右耳目不如左明地不滿東南而
人左手足不如右強東方陽也其精並於上故上盛
而下虚故耳目聰明手足不便西方隂也其精並於
下則下盛而上虛故耳目不聰明而手足便
邪風
邪風之至疾如風雨善治先治皮毛次治肌膚次治
筋脉㳄治六腑次治五臟治五臟者半生半死也
診脉
善用針者從隂引陽從陽引隂以右治左以左治右
以我知彼以表知裏善診脉者察色按脉先别隂陽
審清濁而知部分視喘息聽音聲而知所苦觀權衡
規矩而知病所生按尺寸觀浮沉滑濇而知病所在
四經十二從
人有四經十二從四經應四時十二從應十二月十
二月應十二脉春弦夏洪秋浮冬沉四時經脉也從
謂天氣順行十二辰之分十二脉謂手三隂三陽足
三隂三陽
十二官
心者君主之官神明出焉肺者相傅之官制節出焉
肝者將軍之官謀慮出焉膽中正之官决斷出焉膻
中臣使之官喜樂出焉(在兩乳間為氣之海)脾胃倉廪之官五
味出焉大腸傳道之官變化出焉小腸受盛之官化
物出焉腎者作強之官伎巧出焉三焦決瀆之官水
道出焉膀胱者州都之官津液藏焉凡十二官不得
相失脾胃二藏共一官
氣候
三日謂之候五候謂之氣六氣謂之時四時謂之歲
六脉
凡人諸脉屬目髓屬腦筋屬節血屬心氣屬肺六脉
氣之潮汐也
人卧血歸肝
人卧血歸於肝眼受血而能視足受血而能步掌受
血而能握指受血而能攝
配天象地
眞人上配天以養頭下象地以養足中倣人事以養
五臟
六氣
天氣通於肺地氣通於嗌風氣通於肝雷氣通於心
谷氣通於脾雨氣通於腎腸胃為海九竅為水
五臟六腑
五臟藏精氣而不瀉故滿而不能實六腑傳物化而
不藏故實而不能滿水穀入口則胃實而腸虛食下
則腹實而胃虛
胃水穀海
胃者水穀之海六腑之源五味入口藏於胃以養五
臟氣口亦太隂也五臟六腑之氣皆出於胃變見於
氣口五氣入鼻藏於肺肺有病鼻為不利
診法
診法常以平旦隂氣未動陽氣未散飲食未進經脉
未盛絡脉調勻血氣未亂故乃可診切脉動靜内視
精明察五色觀五臟有餘不足六腑強弱形氣盛衰
以此參决死生之分
血脉
脉者血之府脉實血實脉虚血虛
五色
色者氣之華也赤欲如白裹朱不欲如赭白欲如鵝
羽不欲如鹽青欲如蒼璧之澤不欲如藍黃欲如羅
裹雄黃不欲如土黑欲如重漆不欲如屋塵五色精
微象見其敗壽不久也
得強則生失強則死
五臟者身之強頭者精神之府頭傾側視深精神將
奪矣背者胸之府背曲肩隨胸將壊矣腰者腎之府
轉腰不能勤腎將敗矣膝者筋之府屈伸不能行筋
將憊矣骨者髓之府不能久立行則振掉髓將憊矣
得強則生失強則死
四變之動
彼春之煖為夏之暑彼秋之忿為冬之怒四變之動
脉與上下春應中矩夏應中規秋應中衡冬應中權
平人不病
人一呼脉再動一吸脉亦再動呼吸定息脉五動閏
以太息此平人不病脉也不足為遲有餘為數
胃者平人常氣
平人之常氣稟於胃胃者平人之常氣人無胃氣曰
逆逆者死
脫血
臂多青脉曰脫血尺脉緩濇謂之解㑊安卧脉盛謂
之脫血卧久傷氣也
胃疸
已食如饑者胃疸胃熱則消穀也面腫曰風足頸腫
曰水目黃曰黃疸
妊子婦人
少隂脉動甚者妊子也少隂脉掌後陷中當小指動
而應手者也
水榖
人以水榖為本故絶水榖則死脉無胃氣亦死
平心脉
平心脉來累累如連珠如循琅玕曰心平夏以胃氣
為本病心脉來喘喘連屬其中微曲曰心病死心脉
來前曲後倨如操帶鈎曰心死
平肺脉
平肺脉來厭厭如落榆莢曰肺平秋以胃氣為本病
肺脉來如循雞羽曰肺病死肺脉來如物之浮如風
吹毛曰肺死
平肝脉
平肝脉來和柔相離如竿末稍曰肝平春以胃氣為
本病肝脉來如循長竿曰肝病死肝脉來急如新張
弓弦曰肝死
平脾脉
平脾脉來和柔相離如雞踐地曰脾平長夏以胃氣
為本病脾脉來如雞舉足曰脾病死脾脉來如銳堅
如鳥喙如鳥距如屋漏如水流曰脾死
平腎脉
平腎脉來喘喘累累按之如鈎曰腎平冬以胃氣為
本病腎脉來如引葛按之益堅曰腎病死腎脉來發
如奪索辟辟如挾彈石曰腎死
五臟病
五臟相通移皆有次五臟有病則各傳其所勝不治
法三月若六月若三日若六日傳五臟皆當死
胃五臟之本
五臟皆稟氣於胃
汗出
飲食飽甚汗出於胃驚而奪精汗出於心持重遠行
汗出於腎疾走恐懼汗出於肝搖體勞苦汗出於脾
五入
酸入肝辛入肺苦入心鹹入腎甘入脾是謂五入
五惡
心惡熱肺惡寒肝惡風脾惡濕腎惡燥是為五惡
五液
五臟化為液心為汗肺為涕肝為淚脾為涎腎為唾
是為五液
五禁
(原闕)
五臟所藏
心藏神肺藏魄肝藏魂脾藏意腎藏志是為五臟所
藏
五主
心主脉肺主皮肝主筋脾主肉腎主骨是為五主
五臟所傷
久視傷血久卧傷氣久坐傷肉久立傷骨久行傷筋
是為五臟所傷
五臟之脉
肝脉弦心脉鈎脾脉代肺脉毛腎脉石是謂五臟之
脉
重虛
脉氣上虛尺虛是為重虚
風厥
汗出而身熱者風也汗出而煩滿不解者厥也
百病生於氣
怒則氣上喜則氣緩悲則氣消恐則氣下寒則氣收
暑則氣泄驚則氣亂勞則氣耗思則氣結九氣不動
何病之生
寒熱厥
厥陽氣衰於下則為寒厥隂氣衰於下則為熱厥
肺氣
肺者臟之盖也肺氣盛則脉大脉大則不得偃卧
脾癉
有病口甘者五氣之溢也名曰脾癉有病口苦者名
曰膽癉
虛實
氣實形實氣虚形虛穀盛氣盛穀虛氣虛脉實血實
脉虚血虛此其常也反此者病
九鍼
上應天地隂陽一天二地三人四時五音六律七星
八風九野一針皮二針肉三針脉四針筋五針骨六
針調隂陽七針益精八針除風九針通九竅除三百
六十五節氣一鑱針二圓針三提針四鋒針五䤵針
六圓利針七毫針八長針九大針
百病生於皮毛
百病始生必先於皮毛邪中之則腠理開開則入客
於脉絡脉絡留而不去傳入於經經留而不去傳入
於腸胃
有餘不足
神有有餘不足氣有有餘不足血有有餘不足形有
有餘不足志有有餘不足凡此十者其氣不等
五味各歸所喜
五味入胃各歸所喜故酸先入肝苦先入心甘先入
脾辛先入肺醎先入腎
分肉谿谷
肉之大會為谷肉之小會為谿分肉之間谿谷之會
以行榮衛以會大氣邪溢氣壅脉熱肉敗榮衛不行
必將為膿内銷骨髓外破大㬷留於節腠必將為敗
積寒留舍榮衛不居卷肉縮筋肘不能伸内為骨痺
外為不仁命曰不足大寒留於谿谷也
天地氣所生
(原闕)
氣虛氣逆
邪氣盛則實精氣奪則虛氣虛者肺虛也氣逆者足
寒也非其時則生當其時則死餘藏亦如此
三部九候
脉有三部部有九候以决生死以豦百病
脾四時寄治
脾治中安常以四時長四藏各十八日寄治不得獨
主於時
熱中消中富貴人
多飲數溲曰消中多喜曰瘨多怒曰狂熱中消中皆
富貴人也
難經
動脉
十二經皆有動脉獨取寸口以决五臟六腑死生吉
凶之法寸口者脉之大會手太隂之動脉人一呼脉
行三寸一吸脉行三寸呼吸定息脉行六寸人一日
一夜凡一萬三千五百息脉行五十度周於身漏水
下百刻榮衛行隂陽各二十五度為一周也故五十
度復會於手太隂寸口者五臟六腑之所終始
脉太過不及
脉有太過有不及有隂陽相乘有伏有溢有關有格
隂陽虛實
脉有陽盛隂虛隂盛陽虛浮之損小沉之實大故曰
隂盛陽虛沉之損小浮之實大故曰陽盛隂虛是隂
陽虛實之意也
臟腑之病
數者腑也遲者臟也數則為熱遲則為寒諸陽為熱
諸隂為寒故以别臟腑之病
死脉
脉一呼再至曰平三至曰離經四至曰奪精五至曰
死六至曰命脉絶此死之脉也
四時脉
春脉弦夏脉鈎秋脉毛冬脉石四時之脉也
七傳
言七傳者死間藏者生何也傳者傳其勝也間藏者傳
其子也假令心病傳於肺肺傳於肝肝傳於胃胃傳於
腎腎傳於心一臟不再傳故七傳者死間藏者得其
所生也假令心病傳脾脾傳肺肺傳腎腎傳肝肝傳
心是母子自相傳竟而復始如環之無端故言生也
臟病難治腑病易治
臟病難治腑病易治何也臟病傳其所勝也腑病傳
其子也
治未病
經言上上治未病中上治已病何也見肝之病則知肝
當傳於脾故先實其脾氣無令脾受肝之邪也故曰治
未病見肝之病不曉相傳且一心治肝故曰治已病
傷寒有五
傷寒有五有中風有傷寒有濕温有熱病有温病自
霜降至春分傷風冷即病謂之傷寒冬受寒氣春又
中風而病者謂之温病至夏發者名熱病病而多汗
者謂之濕温其傷八節虛邪者謂之中風
真心痛
頭心之病有厥痛有真痛手三陽之脉受風寒者厥
頭痛入連在腦者真頭痛其五臟氣相干者厥心痛
其痛甚但在心手足青者即名真心痛其真頭心痛
者旦發夕死夕發旦死
黃庭經
上有章
紫烟上下三素雲
(上丹田中丹田下丹田皆有日光之氣)
至道章
髮神蒼華字太元腦神精根字泥丸眼神明工字英
玄鼻神玉隴字靈堅耳神空閑字幽田舌神通命字
正倫齒神崿峰字羅千(一面之間皆有神)
心神章
心神丹元字守靈肺神元白字虛成肝神龍烟字含
明腎神玄冥字育嬰脾神常在字魂停膽神龍曜字
威名肺部之宫似華盖急存白元和六氣(白元君主肺宫之神)
心部含華丹錦緋常被玉羅在重闈(心色赤上有炁如玉光)
肝部之宫翠重裹青錦披裳佩玉鈴腎部之宮玄
闕圓蒼錦雲衣舞龍蟠脾部之宫屬戊巳外應尺
宅氣秀芳(尺宅面也)膽部之宫六府精雷電八震揚王
旌
脾長章
含潄金醴吞玉英保灌玉廬以自賞(玉廬鼻也)靈臺鬱藹
望黃野(脾曰黃野)
三關章
口為天關手為人關脚為地關
若得章
若得二宫存玄丹太乙淚珠安崑崙重樓中關十二
環自高自下皆真人玉堂絳宇盡玄宫璇璣玉衡色
闌干
瓊室章
瓊室之中八素集泥丸夫人當中立寸田尺宅可理
生外物不干泰而平(三丹田各有一寸)
常念章
存潄五芽不饑渴神華執巾六丁謁(五芽者五行之生氣分配五臟)
老君六甲將圖云丁卯神司馬卿丁丑神趙子玉丁
亥神張文通丁酉神臧文公丁未神石叔通丁巳神
崔巨卿
五行章
伏牛幽闕羅品列(伏牛腎棗腎為幽闕)父曰泥丸母雌一口銜
靈芒雲五星(口吐五色雲氣)
隱藏章
子丹進饌肴玄黃乃曰狼膏及玉霜
口為章
口為玉池太和宫潄咽靈液灾不干體生光華氣香
蘭却減百邪玉煉顔
神異經
銀盤
北荒異國有銀盤長五十丈中有明珠大數大照千
里
花柳酒
河陵國柳花為酒
天地長男宫
東明山有宫闕銀榜碧鏤字曰天地長男之宫
織女降
郭翰遇織女降其室衣玄綃之衣霜羅之帔戴翹鳳
之冠躡瓊元之履張丹轂之幬施九晶玉華之簟轉
會風之扇有同心龍枕翰曰牽牛郎何在曰河漢阻
隔不復相聞翌日丹鉛書青縑一幅以寄翰
赤郭
南方人長七尺腹圍亦如之朱衣縞帶赤蛇遶項惟
食惡鬼朝吞三千暮吞三百名曰赤郭又名食邪又
名黃父又云以鬼為飯霧為漿
山海經
丹粟
矩山多丹粟
蜜都
青要山號帝之蜜都
九耳鐘
豐山有九耳鐘每霜降則自鳴
青鳥
龜山西王母有三青鳥主為母取食
五衢
少室山有木其花五衢(花五出如衢路也)
九代舞
夏后作九代舞(九代馬名也)
常山蛇
常山有巨蛇長九丈物觸之中首則尾至中尾則
首至中腰則首尾俱至名曰率然孫子兵法曰將至
三軍勢如率然者此也
花四照
招搖之上其花四照
相馬經
伯樂相馬
王良問伯樂曰相馬可得聞乎答曰馬頭為正欲方
目為承欲明脊為將軍欲強腹為城郭欲張四下為
令欲長汗溝欲深耳欲小如斬竹口中色如日月光
者行千里口中有黑者曰銜烏短壽白額入口名枸
鴈一名的盧
相鶴經
胎生
陽鳥也稟金火之氣以生三年頂赤七年善飛又七
年十二時鳴六十年藂毛生泥不能汚一百六十年
雌雄相視而孕一千六百年不食而胎生仙人騏驥
也其相以長頸修趾則善鳴龜背鼈腹則能舞
相牛經
蘭珠
蘭珠欲大(尾林也)豐岳欲高(膝骨也)垂星欲高(蹄也)上柱欲
大(車骨也)
類說卷三十七
