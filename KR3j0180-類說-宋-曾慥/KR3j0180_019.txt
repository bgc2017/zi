類說目錄
卷十九
異聞錄
經幢中燈妾換馬
白衣叟吟寰瀛圖
觀魚紫石潭
駭聞錄
改勲臣貶辭唐待制清識
皮日休言釋典子不為父知
鮮于判狀半年為盜
為政之法知縣生日
林逋賜帛棋子役心
下官口上官鼻聽馬蹄聲
黃鶴樓詩作感懷詩
題金剛詩十張牛皮氣毬
廷試二論經體字
圖畫經書事迹指示解說
看他終一局白却少年頭
耘田鼔詩
見聞錄
武臣不親吏事武臣不主錢榖(見上)
打破銀河不受枉法之物
置縣尉避入相
鐵漢不修霸業
契丹怒石晉蜂窠蟻穴
讀金剛經帝王之甲
廖黯子柳條結絮鵝雙生
養生之術御筆誥詞
二背李衛公後身
蓮出灰盆文粹
賈贊善歙知州荔支詩
助軍錢四世界
三朝聖政錄
乘快指揮誤失寳裝溺器
大内闢諸門内患外憂
貶趙逢事避遠不之任
郭贄知天雄吝惜名器
急事請見田錫直諫
伶人不可為刺史昭宣景德殿使名
問民間疾苦不見假山惟見血山
芻說皇嗣未立
資廕子弟記殿庭卒姓名
黃金難得之貨宰相署勅
帝王家兒不要文章說泰卦
以慈儉為寳麻履布裳
賜杜鎬酒祀汾隂
近代法密莱公手引赭袍
乞斬朱能乞斬丁謂
長主子求刺史天子兒犯中丞
魏廷式乞對實封劄子
春明退朝錄
文選悟養生壓角
南宫舍人瑞錦窠宫人斜
上元燈元夜御門
小孤山詩草檢
過馬廳重戴
夢葛將軍大赦曲赦德音
聒帳黃紙書勅
取幽州圖朝殿
二府詣宫謝初學記
幕府燕閒錄
来和天尊孫供奉
上帝扇題杜詩萬病丸
不應為從重始皇驅山鐸
槐生室中宰相權日輕
嫁金蠶協金石
龍聽講經訛字
吕申公詩獻魏公詩
吉凶影響錄
元長史唐武后獄
類說目錄
類說卷十九宋曾慥編
異聞錄
經幢中燈
楊正於昭應寺讀書每見一紅裳女子誦詩曰金殿
不勝秋月斜石樓冷誰是相顧人搴幃弔孤影問其
姓曰妾遠祖名無忌姓宋十代在漢因顯揚釋教封
長明公開元中明皇為楊妃建立經幢封妾西寧夫
人因賜珊瑚寳帳居之自此㢲生蛾郎不復強暴矣
驗之乃經幢中燈也
妾換馬
酒徒鮑生多蓄聲妓外弟韋生好乘駿馬游行四方
各求所好一日相遇于山寺兩易所好乃以女妓善
四絃者換紫叱撥忽有二人造席衣冠甚古遂與共
飲二客曰適聞以妾換馬可作題共聮賦否乃折庭
下芭蕉書之一云彼佳人兮如瓊之英彼良馬兮負
駿之名將有求於逐日豈得吝於傾城香暖深閨未
厭夭桃之色風清廣陌曾聆噴玉之聲一曰步反庭
砌立當軒墀望新恩懼非吾偶也戀舊主疑借人乘
之香散綠騣意已忘於鬒髮汗流紅頰愛無異於凝
脂賦文不多載二客自稱江淹謝莊
白衣叟吟
會昌中許孝廉路由甘棠館逢白衣叟乘馬高吟曰春
草萋萋春水綠野棠開盡飄香玉繡嶺宫前鶴髮人
猶唱開元太平曲許異之追入林不見
寰瀛圖
陳季鄉者江南人舉進士至長安十年不歸一日於
青龍寺訪僧不值憩於大閣有終南山翁亦俟僧同
坐久之壁間有寰瀛圖季鄉尋江南路歎曰得自此
歸不悔無成翁曰此易耳起折階前竹葉置渭水中
曰注目於此則如願季鄉熟視見渭水波濤洶湧一
舟甚大恍然登舟其去極速行次禪窟寺題曰霜鐘
鳴夕北風急亂鴉又望寒林集此時輟棹悲且吟獨
向蓮華一峰立明日次潼關又作詩云已作羞歸計
猶勝羞不歸旬餘至家妻迎見甚喜信宿曰試期已
逼不可久留乃復登舟作詩别妻曰酒至添愁飲詩
成拭淚吟飄然而去家人驚愕謂為鬼物倏忽復至
渭水趨清龍寺寺僧尚未歸山翁猶擁褐而坐季鄉
曰豈非夢耶翁曰他日自知之經月家人来訪具述
所以題詩皆驗
觀魚紫石潭
徐立之夜讀書見人物如粟粒數百皆具甲胄擁一
赤幘紫衣者行案上傳呼曰蚍蜉王欲觀魚於紫石
潭顧左右索漁具數十齊入硯中獲小魚數千立之
大駭以書卷蒙之執燭以爇無所見
駭聞錄
改勲臣貶詞
唐憲宗有勲臣任事既久家有醜行中書進貶詞云
鳥獸之行已聞忘於人倫豺狼之貪益見彰于物論
上曰彼有公財屢經將用穢行隂私真偽難分猶恐
卿士私憾厚誣御筆改云不修家行遽聞鄙於士流
深負國恩豈尚榮於簪組
唐待制清識
唐肅待制先與丁晉公同舉進士為益友後居水櫃
街宅相近丁將有弼諧之命唐遷居避之或問其故
曰謂之入即大拜數與往還事涉依附經旬不見情
必猜疑故避之後晉公南遷唐曰丁之才術李贊皇
之流動多而靜少任知而鮮仁可以佐三事不可冡
百官
皮日休言釋典
唐皮日休篤信釋典以平等報應自然為佛果值廣
明之亂偽授翰林學士被害處之恬然
子不為父知
段文昌鎮成都子承式好獵丞相患之承式以所獲
雉兔分送幕僚各致書援引故事甚悉幕僚多不曉
其義以示丞相方知其子博學
鮮于判狀
偽蜀鮮于操知華陽縣有婦人姓唐夫亡詣縣自陳
乞為夫守墳操判狀曰夫婦雖親男女貴别生而執
禮晝無居寢之文死則避嫌夜禁出聲之哭倚廬獨
處寧無強暴之虞同穴偕歸方表始終之操實宜禁
止用息澆浮孟主轉操一官賞其知禮
半年為盜
張乖崖治蜀有盜擒獲公詰之盜曰某常以半年為
盜三月至八月夜短多蚊蚋人必少睡故不敢為盜
九月至二月夜長天寒多畏寒嬾起乃可為盜公曰
春夏作何業盜曰小小營販往州縣熟訪人家事力
人口出入門戶之處故十數年不敗露公曰盜亦有
道誠然哉
為政之法
任中正代張公治蜀訊以為政之法公曰如已見解
高於法則捨法而用已如己見解不高於法則當守
法勿徇已見盖律設大法由人酌輕重而用之
知縣生日
開寳中有神泉縣令姓張外矜廉潔内極貪黷一日
榜縣門云某月某日知縣之生日告示諸縣人不得
獻送有曹吏曰宰君明言生日欲我輩知也衆曰然
至日各持縑獻之曰續夀衣宰一無所拒復告之曰
後月某日縣君生日更莫將来王維以鷺鶿詩諷之
曰飛来疑似鶴下處却尋魚
林逋賜帛
林逋處士隠居西湖朝廷命守臣王濟休訪逋聞之
投一啟其文皆儷偶聲律之流乃以文學保薦詔下
賜帛而已濟曰山澤之士文須稽古不有王侯文學
之士則修詞立誠俟時致用今林逋失之
棋子役心
丁晉公好釋老又酷嗜奕棋中堂退食對局以夜繼
日一日問李畋虛心之法對曰請侍中弼諧之外勿
於棋子役心虛已半矣公曰如子之言何止於棋凡
有所著則不虛矣
下官口上官鼻
石中立參政滑稽有上官佖郎中勸以慎口對曰下
官口干上官鼻何事一日改授禮部郎中時相勉之
曰主上以公清通詳練故授此職宜減削談諧對曰
某授語云特授禮部郎中餘如故以此不敢減削
聽馬蹄聲
術士王生瞽而善聽聲丁晉公守金陵王生潛聽其
馬蹄聲曰參政月中必召拜相果如其言後真宗晏
駕公充山陵使王生来京師俾聽馬蹄聲曰有西行
之兆諸子責曰爾知相公充山陵使故有是說或密
問之曰蹄西去而無回聲果罷相分司西京繼貶崖
州
黃鶴樓詩
唐崔顥題黃鶴樓詩云昔人已乘白雲去此地空餘
黃鶴樓黃鶴一去不復返白雲千載空悠悠晴川歷
歷漢陽樹芳草凄凄鸚鵡洲日暮家山何處在烟波
江上使人愁太白負大名尚曰眼前有景道不得崔
顥題詩在上頭欲與之較勝負乃作登鳳凰臺詩
作感懷詩
歐陽彬王蜀時為翰林學士唐明宗時入洛責令歸
蜀孟氏開國復為翰林作詩云昔年追感淚横流今
日尋思是漫愁容易得来容易失等閒成了等閒休
皇圖本為兒孫置白刃番成骨肉讎梁漢後唐三世
主九泉相見大悠悠
題金剛詩
蜀主季年臣僚多尚權勢蔣貽恭題金剛以諷曰揚
眉努目惡精神捏合將来却似真附彼時流借權勢
不知身自是泥人
十張牛皮氣毬
張乖崖云治蜀如用十張牛皮縫作一大氣毬如有
踢得起須用㨰得轉即是能做故兩治蜀民至今有
去思
廷試二論
唐熊執易通九經當時設科取士題目甚多執易俱
中等甲章武皇帝詔就殿試以二論一簡易而知險
阻一五運相承是非限三千字成簡易前論書三千
字五運相承論於卷首題云此非臣末學所知五運
相承出於遷史非經典明文又唐方承土運故不對
朝廷賞其才授西川節推居武元衡幕下執易於九
經著化統五百卷
經體字
偽蜀句中正有文學善筆勢蜀平赴闕修唘謁宰
相皆經體字閽吏不識笑曰今日句中正又来參相
公也盖以句為章句字參為曾參字
圖畫經書事迹指示解說
李畋自八九歲大父曰此措大兒也每教讀書必令
畫工圖經中事迹一一指示解說其義畋因此酷好
繪畫公卿皆為畫有贊
看他終一局白却少年頭
唐明宗太子從榮好為詩不慎之徒相與唱和如觀
棋云看他終一局白却少年頭從榮果謀不軌事敗
凡預唱和言涉嫌疑者皆就誅故往還牋簡中宜直
書其事不得云彼事如何之類
耘田鼔詩
蜀僧可朋作耘田鼔詩云農舍田頭鼓王孫筵上鼔鼔
兮鼓兮皆為鼓一何樂兮一何苦上有烈日下有焦
土願天公降之以雨桑麻熟倉廪富不飢不寒上下
一鼓
見聞錄
武臣不親吏事
太祖平蜀孟主入御上曰卿在蜀有人跋扈否對曰
雖有不忠之夫無因可動太祖曰何也曰武臣統兵
之外不親吏事其藩鎮全用大儒
武臣不主錢糓
太祖平江南後主入朝上曰卿在故國以何術理金
糓後主曰州郡置官通掌郡事武臣不親錢糓文案
打破銀河
太祖性雄武有内臣石豹烈專轄黃河一旦河决豹
烈具奏太祖批其表曰打破銀河失却金要汝斬頭
何用内外大懼
不受枉法之物
勾龍瓚為許州主簿民因訴田疇瓚盡公治之民感
其平允獻金爵搔頭後武德司具事聞上太祖召問
民物可取乎瓉曰臣不受枉法之物太祖曰於律可
乎宣付黃門直决二十却令赴任
置縣尉
五代之季武臣擅州縣之權遂罷逐縣尉遣小將卒
長主之頗為鄉社之患太祖欲復舊制御講武殿唱
名銓選有樂尉者東立不則西立選人多不欲往往
西立太祖曰如此迂儒令杖驅出自後為者衆乃復
舊制
避入相
韓熙載青本社人五代之亂渡江投先主累官中書
侍郎多置女僕晝夜歌舞客至雜坐熙載謁僧德明
曰吾為此行正欲避國家入相之命僧曰何故避之
曰中原常虎視于此一旦真主出棄甲不暇吾不能
為千古笑端
鐵漢
李尊懿仕偽蜀談論妍媚有婦人女子之態蜀平太
祖見曰有此態耶以氊頭箭射之正中其腹尊懿巋
然不動太祖曰外柔内勁授供奉官握兵江淮多獲
強盜人號鐵漢
不修霸業
江南李氏納款之後偽命詞臣多在近密太宗幸翰
苑閱羣書後主為金吾上將軍在環衛之列徐鉉湯
悦之徒侍坐太宗見江南臣在上而故主居下謂侍
臣曰不能修霸業但嘲風詠月今日宜矣
契丹怒石晉
駐輦轂久之誅張彦澤怒其不忠也責少主為其無
信也夏漸逼欲歸塞北臣下留之亦怒欲誅晉臣馮
道曰夏則處北京秋則住南京遼主大喜遂北轅
矣
蜂窠蟻穴
開寳八年王師圍金陵朝廷殿試橋梁渡長江賦習
水戰詩江南亦試王德惟親賦談笑却秦詩太祖笑
曰江南畜文臣武將殆同飛走豈不知中原有真主
耶趙普曰蜂窠蟻穴不足掛聖慮
讀金剛經
太祖晚年自西洛駐蹕白馬寺而生信心洎回京闕
寫金剛經讀之趙普奏事見之上曰不欲洩於甲胄
之士或有見者止謂朕讀兵書可也
帝王之甲
丁慶充禁旅太宗克幽薊慶至幕被甲而見上曰日
晚何不解甲慶曰帝王之甲不可輒去上喜之遂擢
用
廖黯子
江南李氏凡人欲見先畫像觀其妍醜廖克順面青
江南謂之廖黯子由是惡之不使入見
柳條結絮鵝雙生
李先主以國用不足税民間鵝卵出雙子者柳花為
絮者伶戲詞曰唯願普天多瑞慶柳條結絮鵝雙生
養生之術
太祖召華山陳搏問養生之術摶曰得便宜處莫再
去上大喜
御筆誥詞
楊億為讒臣謗毁請告歸許州責授袐書監分司西
京御筆添誥詞句云斥衆議之不容在朕心之獨斷
二背
梁景不善書每起草必用蜀牋趙安仁善書起草必
用舊紙人號二背
李衛公後身
有僧謁丁晉公曰公乃李衛公後身他日位極人臣
出門不知所之
蓮出灰盆
温州民女生亡骨灰器中生青蓮一朵知覺禪師頌
曰性心之門千聖同淪神歸淨土蓮出灰盆
文粹
姚鉉責居連州嘗寫所著文粹一百卷好事者於縣
樓貯之官屬多遣吏寫錄吏寫為苦以鹽水噀之冀
其速壊後縱火焚樓
賈贊善歙知州
蘇夀易簡長子也知泗州公用不足往来憾之夀為
詩曰戴笠披蓑軍十萬飢嗔飽喜客三千後移越州
與通判賈贊善不叶移歙州有詩曰却因賈贊善来
作歙知州
荔枝詩
田從易寄荔枝與盛參政詩云櫻桃真小子龍眼是
凡姿橄欖為下輩枇杷作客兒盛問其說云櫻桃味
酸小子也龍眼無文凡姿也橄欖初澁甚下輩也枇
杷核大肉小作客兒也
助軍錢
梓州民姓陳家巨萬而鄙吝孜孜不娶妻不茹葷親
戚勸之乃娶妻茹葷夢神人叱曰安得使助軍錢後
卒錢入官以助軍焉
四世界
潤州有風狂道人多談四世界中事人目為四世界
三朝聖政錄
乘快指揮誤失
太祖一日罷朝俛首不言者久之内侍王繼恩問其
故上曰早来前殿乘快指揮一使偶有誤失史官必
書之我所以不樂也
寳裝溺器
太祖平偽蜀閱孟昶宫中物有寳裝溺器遽命碎之
曰以此奉身不亡何待
大内闢諸門
太祖修大内既成令洞闢諸門無有壅蔽曰此如我
心小有邪曲人皆見之
内患外憂
太宗曰國無内患雖云必有外憂不過邊事可預為
之防惟姦邪若為内患深可懼焉帝王合用心於此
貶趙逢事
太宗親征澤潞至太行山中書舍人趙逢懼於陟險
妄止登山今又託疾不當草制為臣之禮乃敢如此
貶房州司戶
避遠不之任
孟巒據竇州錄事參軍避遠不之任遂詣闕自陳太
祖怒杖二十流海島
郭贄知天雄
真宗以工部侍郎郭贄知天雄軍贄自陳惡泣下不
肯去上召輔臣問之對曰近例亦有已受命而復留
者上曰朕初嗣位命贄知州判而不行則何以使人
卒遣之羣臣畏服
吝惜名器
太祖命曹彬伐江南曰與朕下取江南回歸與卿使
相及平江南吝惜名器不與賜錢五十萬而已乃曰
更與朕取太原即與卿使相
急事請見
太祖一日後苑挟弓彈雀有臣僚叩殿稱有急事請
見上亟出見之及所聞奏乃常事耳太祖曰此事何
急對曰亦急於彈雀上怒以越斧柄撞其口兩齒墜
焉徐伏地取落齒置懷中上怒甚曰汝將此齒去訟
我也對曰臣豈敢訟陛下自有史官書之上怒解賜
金帛慰勞而去
田錫直諫
田錫訐直好諫太宗或不能容錫奏曰陛下日往月
来養成聖性太宗知其言忠終不怒嘗曰如此諫官
亦甚難得朝廷有闕政方在思慮錫奏疏已至不顧
身為國家事是誰肯如此朕每覽其章必特與語以
奬激之
伶人不可為刺史
太祖時教坊使得仁以年老乞出外官且引後唐莊
宗事求領一郡太祖曰用伶人為刺史此亂世之事
豈可效耶宰相擬上州司馬太祖曰此輩只宜於樂
部中遷轉上佐官亦不可輕授乃除太常寺樂令
昭宣景德殿使名
内官王繼恩平蜀回朝論將以樞密使配之太祖曰
此輩不可居權要之地可别擇名舉之於是立昭宣
景德殿使名
問民間疾苦
太宗游金明池令村田老婦數十軰升殿布席而坐
因問民間疾苦婦人直盡說田家所苦民里所患上
采納皆賜金退
不見假山惟見血山
兖王宫翊善姚坦王作假山極其巧坦曰不見假山
惟見血山王驚問之曰皆生民膏血所成時太宗為
諸王宫亦作假山初成聞坦語即日毁之
芻說
常山布衣竇諭進芻說五篇真宗命置舍人院召試賜
三禮出身張去華獻元論二萬餘言真宗命寫以縑
素為十八軸列置龍圖閣
皇嗣未立
濰州北海簿徐奭以言事召見真宗曰皇嗣未立如
何奭曰國家以火德王天下火生土生土為子土主
信今陛下信猶未修所以未得皇子上曰朕未嘗失
信卿何云此曰陛下所修者小信帝王之信發一號
施一令信則萬民服焉不信則天下惑焉今陛下朝
令夕改信未立也
資廕子弟
太祖曰資廕子弟但能在家彈琵琶弄絲竹豈能治
民於是未許親民
記殿庭卒姓名
太宗曰大凡居職不可不勤朕每見殿庭兵卒剰掃
一片地剰汲一瓶水必記姓名
黃金難得之貨
太宗問杜鎬西漢賜予悉用黃金近代為難得之貨
何也對曰當由是時佛事未興金價甚賤也
宰相署勅
乾德二年范質王溥俱罷相命趙普登庸制下無宰
相署勅學士竇儀曰今皇弟開封尹同平章即宰相
之任可以署勅太祖喜曰儀之言是也
帝王家兒不要文章
太祖問王宫侍講曰秦王學業何如曰近日所作文
詞甚好上曰帝王家兒不必要會文章但令通曉經
義古今治亂他日免為舞文弄法吏欺罔耳
說泰卦
真宗詔大理評事馮元說周易泰卦元敷述卦體以
謂地天為泰言天氣下降地氣上騰然後交泰猶君
下接於臣則臣上承於君然後君臣道通若天以高
亢居上則地無由得交於天天地不交何由得泰君
以尊大自恃臣無由得接於君君臣不接何由得泰
以慈儉為寳
太宗崇尚節儉退朝服華陽巾布褐細修内服惟絁
嘗取金銀器皿竒巧者悉毁之主藏吏曰制作精妙
留以供御上曰汝以竒巧為貴我以慈儉為寳
麻履布裳
太祖躬履節儉常服澣濯之衣寢殿設青布緣葦簾
嘗出麻履布裳賜左右曰我舊所服者也
賜杜鎬酒
杜鎬直龍圖閣真宗命中使賜上尊鎬不善飲飲之
動宿疾幾至不救上親至閣下臨問手調藥餌呼其
子侍疾鎬蘇見至尊欲起上慰撫令卧上深自刻責
以為已賜酒致疾其待臣下如此
祀汾隂
真宗祀汾隂見民操舟而漁執耒而耕者曰百姓作
業樂乎使郡縣吏人不侵擾之即日用而不竭矣
近代法密
太祖因讀書歎曰堯舜之世四凶之罪止從放竄何
近代刑法之密耶
萊公手引赭袍
寇準以員外郎奏事直言觸犯太宗怒而起準遂以
手引赭袍請上復御坐親决其事乃退上嘉納之太
宗曰朕得寇準如唐太宗得魏鄭公
乞斬朱能
朱能收得天書真宗迎拜入内知河陽孫奭上疏曰
天何言哉豈有書也人盡言書是朱能偽造唯陛下
不知得来唯自於朱能崇信秪聞于陛下乞斬能以
斷天下之惑上以其訐直不加罪後能果敗
乞斬丁謂
真宗造玉清昭應宫張詠上疏言竭天下之財傷生
民之命皆賊臣丁謂誑惑陛下乞斬謂於國門以謝
天下斬詠置丁氏之門以謝謂
長主子求刺史
秦國長公主為子六宅使世隆求近州刺史太宗曰
太守之任係朝廷公議不許
天子兒犯中丞
許王為中丞彈奏太宗劾之許王奏曰臣為天子兒
今犯中丞被推鞫上曰朝廷之制孰敢違之朕有過
臣下尚一糾摘汝為開封尹豈可不舉卒罰之
魏廷式乞對
太宗時益州路漕臣魏廷式入朝上曰有事當白中
書廷式曰臣三千七百里乘驛而至有機事上聞取
斷宸衷臣非為宰相而来也上即召對
實封劄子
真宗詔京朝官内殿崇班以上得言其民間利病并
諸路轉運使經歷之處實封劄子於閣門上進
春明退朝錄
文選悟養生
任惠恭晚年康彊或問養生之術公曰讀文選有所
悟耳所謂石韞玉以山輝水含珠而川媚是也
壓角
舍人院知制誥上事必設紫褥於庭北面拜廳閣長
立褥之東謂之壓角
南宫舍人瑞錦窠
唐禮部郎中掌省中文翰謂之南宫舍人百日須知
制誥又謂員外郎為瑞錦窠廳前有大石諸州送到
廢印皆於石上碎之又圖繪祥瑞皆員外郎所掌令
狐楚詩曰移石幾回敲廢印開箱何處送新圖
宫人斜
唐内人墓謂之宫人斜四仲遣使祭之
上元燈
上元燃燈或云以漢祠太一自昏至晝故事梁簡文
帝有列燈陳後主有光壁殿遙詠山燈詩唐明皇先
天中東都設燈文宗開成中以燈迎太后則是唐以
前歲不常設
元夜御門
太宗時三元不禁夜上元御乾元門中元下元東華
門而上元游觀獨盛
小孤山詩
陳簡夫作小孤山詩曰山稱孤獨字廟塑女郎形過
客誰知誤行人但乞靈
草檢
凡公文中書謂之草樞密院謂之底三司謂之檢秘
府有梁朝宣底三卷即正明中崇政院書也
過馬廳
北都使宅舊有過馬廳按韓渥詩曰外使進鷹初得
試中官過馬不教嘶註云上乘馬中官馭以進謂之
過馬唐藩鎮僣上以名廳
重戴
國朝兩省并省郎並出入重戴國初兩制亦然王内
翰知滁州謝表云頭有重戴身被朝章是也自祥符
間兩制並徹去非故事也
夢葛將軍
仁宗夢至大澤中迷失道左右侍衛皆不見忽自天
際有幢幡車騎乘雲而下一人以乘奉帝自稱曰葛
將軍送帝還乃令尋其名稱道藏中云天門有三人
守衛一名葛將軍掌旌詔圖其像令宫觀供事之
大赦曲赦德音
國朝之制凡霈宥有三曰大赦曰曲赦曰德音德音
非可名制書乃臣下奉行制書之名耳天子自謂德
音非也
聒帳
後唐莊宗湛欲以鄭聲與胡部合奏謂之聒帳自昏
達旦不止與俳優結十弟兄每與近臣議事必傳語
伶人叙相見遲晚之由
黃紙書勅
唐日歷上元三年閏三月勅云制勅施行既為永式皆
用白紙多有蠧食自今尚書省頒下諸州及縣並用
黃紙書之
取幽州圖
太祖一日召趙中令取幽州圖示之中令曰此必曹
翰所為帝問何以知之曰今將帥才謀無出於翰翰
往必得幽州既得之後將遣何人為代帝默然
朝殿
本朝文德殿曰外朝凡不釐務朝臣日赴是謂常朝
垂拱殿曰内殿宰臣以下并武班日赴是謂百官起居
每五日文武朝官并赴内朝謂之百官大起居是為
三等盖天子坐朝莫先於正衙於禮羣臣無一日不
朝者故正衙雖不坐常參官猶立班候放朝乃退
二府詣宫謝
王冀公天聖初再為相請詣景靈宫奉真殿謝真宗
乃以五百千建道場自後二府初拜詣宫謁謝遂為
例
初學記
唐徐堅撰初學記中山劉子儀愛其書曰非止初
學可為終身記
幕府燕閒錄
来和天尊
楊礪未第時夢人引升一殿有少年南面而坐引者
曰此来和天尊也後真宗為襄王礪除記室見帝一
如夢中所見
孫供奉
唐昭宗播遷隨駕技藝人止有弄猴者猴頗馴能隨
班起居昭宗賜以緋袍名孫供奉羅隠下第詩云何如
學取孫供奉一笑君王便着緋朱梁簒位取猴令殿
下起居猴望陛見全忠遥趨殿陬跳躍奮擊全忠遽
令殺之唐臣愧此猴多矣
上帝扇題杜詩
盛文肅夢見帝殿上扇題詩曰夜闌更秉燭相對如
夢寐意謂天人詩及寤乃記是杜詩
萬病丸
律有不應為法家易為附麗謂之萬病丸御史臺
補試一吏令斷案引法乃云不應為從重問之對曰
中丞要重則上下添雜端要輕則旁邊註
不應為從重(並見上)
始皇驅山鐸
海上漁人得一鐸擊之聲如霹靂問博識者云始皇
驅山鐸也
槐生室中
吕蒙正方應舉僦舍達隆觀發解入洛鏁室而去自
冬涉春方回啟戶視之牀前槐枝叢生高二三尺蒙
正是年登科十年合抱作相
宰相權日輕
馮道曰吾三入相每不及前以擢任親故知之初入
能用至丞郎再入能用至遺補三入不過州縣是宰
輔之權日輕也
嫁金蠶
南方人畜金蠶金蠶金色食以蜀錦取其遺糞置飲
食中以毒人人死蠶善能致他財使人暴富而遣之
極難水火兵刃所不能害必多以金銀置蠶其中投
之路隅人或收之蠶隨以往謂之嫁金蠶
協金石
有人得青石大如&KR0008;背有鼻穿鐵索數丈循環無相
接處一日海賈見以數十千易之云此協金石垂之
海中經夕引出上必有金
龍聽講經
有僧講經山寺常有一叟来聽問其姓氏曰某乃山
下潭中龍也幸歲旱得閒来此聽法僧曰公能救旱
乎曰上帝封江湖有水不得輙用僧曰此硯中水可
用乎乃就硯吸水徑去是夕雷雨大作逮曉視之雨
悉黑水
訛字
唐韻虔部有懽字經部有蟫字懽字本以乾(干)為音
訛作乾(音虔)遂入虔部爾雅蟫白魚本以覃(談)為音訛
作蕈(音尋)遂入經部各部中韻似此甚多
吕申公詩
張鄧公致仕居京師吕申公奏請率二府賀之公
即席賦詩有人間此會應無比何必東山訪謝安
之句
獻魏公詩
韓魏公初罷相出鎮長安或獻詩云是非莫問門前
客得失須憑塞上翁引取碧油紅旆去鄴王臺畔醉
春風公以為然請守相州
吉凶影響錄
元長史
韋丹未第時洛陽橋見漁者得一黿甚大丹異之
買投于河後有元長史名濬之来謁謝即是黿也
唐武后獄
黃靖國死見冥中數獄吏指一所云此唐武后獄后
惡至大方以大甕貯蠆蝎螫之酷吏姦臣皆有獄
類說卷十九
