類說目錄
卷四十三
北夢瑣言
鄉貢進士李某步打進士
楸玉局冷暖子油客對棋
不覽白氏文章上表訴冤
南華非僻書鼻中龍虎氣交
許洞庭田家詩
飯後鐘金蓮花盆濯足
李帝師選婿义手而卧
秃丁此豚端正
離魂何處斷錦半臂
足榖翁命代英雄人中祥瑞
不肖子三變無字碑
夲分官既受官爵何不食肉
嗜好八行疊紙
天荒解北韓南郭
弄笏唱浣溪沙柳家細婢事賣絹牙郎
温飛卿謫官東山尼失志
白鳳凰水月觀音
讀書萬卷飲酒百杯
拆襪線好驢馬不入行
天性不飲朱相即是非相
涓縷未申孫氏詩
秦婦吟秀才曲子相公
百詩如一首李程賦且在
一片宫商得力於猫兒狗子
㶚橋風雪題秦皇詩
内侍始用襴笏交龍龜賦
李義山重陽留題天靜星辰可摘
歷帝記崇文雪詩
題風箏洞庭三冬無髭鬚
賈島佛麄鄙句
自落便宜詩駐馬上山阿
淡菜非雅物金鏁鏁玉鈎鈎
出家者剃度作祝雞翁
侯詠首過聞父苦吟再生為子
用破一生心隂兵復仇
白蓮花玉環風流帶熖
周禮庫不愛紫衣僧
僧比蜀茶不置油衣
内逼但請光訪買鞋
登華山阿灰作浣溪沙詞
落第詩醮詩
天帝召滑能着棋好食竹雞
喫鱠眼花婢僕詩
道士行法事不虔征遼碑
夢旛飛指木星入南斗
玉界尺坐主辱門生
病鶴詩五髭鬚
&KR3219;鬼採龜
睡龍射鹿
六甲行厨五采纏梯
這邊走那邊走安天龍
鹿茸紫稍花
點點師煎餅招鬼
醫火燒瘡衣冠土梟
一步一計蒿餅子
白牡丹老嫗誦天蓬呪
偷驢賊蜀主詩詞
回避一抄夏供替代
識字亂情龍巢飜
乞食歌姬院間氣布衣
偷江東集僧鸞詩
鼓琴吹笛檢譜角觝
醉鄉無戸税
幽閒鼓吹
公主不視疾寄杜黃裳錢并毡車
末坐慘綠少年全别
實告賢於能詩金銅茶籠子物&KR2350;
錢至十萬通神元載一書得絹千疋
叚和尚製西凉州宣宗問於勑使如何
立儲宫長日惟消一局棋
遠郡謝表張長史筆迹
米價方貴居亦不易
崢嶸甚雁門太守行
訪李賀遺文作假天子
牛僧孺詣于頔
法苑珠林
取兒償金色金篦療目
夢賓頭盧青衫白帽女化羊
負錢作牛四十二章經
諸天雨晤言消戚戚
般若臺判夢四法
鵲尾爐誦法華經
醉鄉日月
醉鄉所宜君子中人小人
不歡之候害馬
歡候明府
飲餙三材
犯觥令飲儲
飲器六鶴齊飛
手執令狂花病葉
招手令令十說
徵名寒筵冰法
霹靂酵
岳陽風土記
竹生日偷笋
類說目錄
類說卷四十三宋曾慥編
北夢瑣言
鄉貢進士李某
唐宣宗好儒雅留心貢舉題殿柱曰鄉貢進士李某
步打進士
僖宗好蹴踘鬭雞自以能於步打謂優人石野猪曰
朕若作步打進士合得狀元對曰或遇堯舜禹湯作
禮部侍郎陛下不免落第
楸玉局冷暖子
日本國王子入貢善圍棋帝令待詔顧師言與之對
手王子出本國如楸玉局蓋玉之蒼者如楸葉色冷
暖玉棋子冬暖夏凉師言懼辱君命汗手死心始敢
落指王子不勝問禮賓曰第三手也王子願見第一
手賓曰勝第三可見第二勝第二可見第一王子嘆
曰小國之一不及大國之三
油客對棋
蜀簡州刺史安重覇黷貨無厭州有油客子姓鄧安
召與對敲只令立侍每落一子俾退立墉下竢我算
路始進終日僅下數十子而已鄧生倦立飢不可堪
或諷曰此侯好賂本不為棋鄧然之以十金鋌得免
不覽白氏文章
劉禹錫謁李德裕曰曾得白居易文集否德裕曰吾
於此人不足久矣其文章何必覧焉
上表訴冤
令狐綯怙權出鎮維掦上表訴冤云臣非美酒美肉
安能啖衆人之口
南華非僻書
令狐綯以故事訪於温岐對以事出南華且曰非僻
書也相公爕理之暇時宜覧古綯怒奏岐有才無行
授方城尉岐詩云因知此恨人多積悔讀南華第二
篇
鼻中龍虎氣交
王庭凑生於别墅有鳩數十朝集庭樹暮宿簷下常
寢於途有人自云濟源駱山人見君鼻中之氣左如
龍右如虎龍虎氣交王在今秋子孫相繼滿一百年
大樹及堂是其兆也是年果為鎮州三軍立為留後
至期而别墅之庭樹婆娑矣
許洞庭
許棠有洞庭詩尤工時號許洞庭
田家詩
聶夷中咏田家詩云父耕原上田子斫山下荒六月
禾未秀官家已修倉鋤田日當午汗滴禾下土誰念
盤中飡粒粒皆辛苦又曰二月賣新絲五月糶新榖
醫得眼前瘡剜却心頭肉我願君王心化作光明燭
不照綺羅筵偏照逃亡屋
飯後鐘
段相文昌少貧每聽曾口寺齋鐘輒詣謁飡為寺僧
所厭乃齋後扣鐘後入相出鎮京南題曾口寺云曾
遇闇黎飯後鐘或云王播相公題掦州沃寺詩亦兩
存之
金蓮花盆濯足
段文昌富貴後打金蓮花盆盛水濯足或窺之答曰
人生幾何要酧平生不足也
李帝師選婿
李光顔愛女未聘賓僚盛譽一鄭秀才詞學門閥公
曰某一徤兒也偶立微功豈可妄求婿仕族已選得
一佳婿乃召客司小將曰此即某女匹也超三五階
軍職厚與金帛而已或曰李帝師與侯景求婚王謝
何其遠哉
义手而卧
王文公凝每寢必义手而卧慮夢中見先靈也
禿丁
高駢鎮蜀有開元寺僧黃昏禮贊公命擒之笞背皆
斥逐語將吏曰僧徒禮念亦無罪過但以此十年後
當有秃丁作亂我以是厭之其後土人果秃髮執兵
號大髠小髠據此寺為寨
此豚端正
路岩貎美善巾裹閭巷有祗服修容者人必譏曰爾
非路侍中耶嘗鬻豚之肆見儈豕者謂屠此豚端正
路侍中不如
離䰟何處斷
路侍中自成都移鎮渚宫於合江亭離筵官妓行雲
等感恩多詞所謂離魂何處斷烟雨江南岸
錦半臂
鄭愚以錦為半臂後以所業投崔鉉鉉曰眞消得錦
半臂
足榖翁
韋宙善治生江陵庄積榖有七十堆宣宗曰此所謂
足榖翁也
命代英雄人中祥瑞
吳行魯少事内官西門軍容一日為洗足中尉以脚
下文理示之曰如此文理爭教不作軍容行魯曰某
亦有之乃脱屨呈中尉嘆曰我為汝成之後假以軍
職有功除西川節度制云為命代之英雄作人中之
祥瑞
不肖子三變
不肖子弟有三變第一變為蝗虫謂鬻庄而食第二
變為蠧魚謂鬻書而食第三變為大蟲謂賣奴婢而食
此軰何代無之
無字碑
趙崇標質堂堂不為文章號無字碑
本分官
薛能尚書以文章自負累出戎鎮常邑邑有詩謝寄
柱茶云麄官乞與眞抛却賴有詩名合得嘗鎮許昌
日令其子具鞬參諸幕客曰俾渠消灾蓋不得本分
官矯此以見志
既受官爵何不食肉
崔愼由廉察浙西有瓦官寺僧為門徒有術士言相
國氣色有貴子夫人妾媵皆無所見乃召曾侍更衣
官妓術士曰果在此也及誕腋下有文即瓦官僧因
名小字緇郎七歲尚不食肉有僧掌其腮曰既受官
爵何不食肉自此方味葷血即國胤也
嗜好
崔鉉好食新捻頭杜豳公每早食饋飯乾脯崔侍中
安潛好看鬭牛
八行疊紙
盧相光啓先人伏刑爾後兄弟修餙謂親知曰此乃
開荒也策名後受知於租庸張濬每致書疏凡一事
别為一幅八行重疊别紙自公始
天荒解
荆州每歲解舉人多不成名號天荒解劉蜕以荆解
及第後號破天荒
北韓南郭
成令公汭一夜為巨蛇遶身乃曰苟有所負死生惟
命逡廵蛇亦亡去後鎮渚宫厲精為治朝廷號北韓
南郭韓即華州韓建成令公姓郭後歸姓
弄笏唱浣溪沙
薛昭緯恃才傲物每入朝省弄笏而行又好唱浣溪
沙詞有門生獻規曰侍郎重德爾後請不弄笏與唱
浣溪沙時謂至言
柳家細婢事賣絹牙郎
柳仲郢僕射有婢失意鬻於成都蓋巨源使君欲之
取致其家一日通衢有鬻綾羅者從忩下窺蓋公於
束縑内選擇舒卷酧酢可否柳婢失聲而仆似中風
蓋命扶出翌日瘳曰某雖賤人曾為柳家細婢死則
死矣安能事賣絹牙郎乎
温飛卿謫官
温庭筠字飛卿或作雲舊名岐每入試押官韻作賦
凡八叉手而八韻成多為隣鋪假手號曰救數人也
宣宗詩句有金步搖温以玉條脱續入藥名白頭翁
温以蒼耳子為對宣宗好微行温不識之詰曰公非
司馬長史之流文參簿尉之類帝曰非也謫為方城
縣尉制詞云徒負不羇之才罕有適時之用竟流落
而死常題村民林亭云卓氏壚前金線柳隋家堤畔
錦帆風貪為兩地行霖雨不見池蓬照日紅
東山尼失志
東山尼開堂說法禪師鄧隱峯有道者也試其所守
中夜挾刃入禪室欲行強暴尼憚死失志隱峯取其
衵服集衆以曉之其徒立散
白鳳凰
沈詢侍郎精粹端美除山北節旄京師咸誦曹唐遊
仙詩云玉詔新除沈侍郎便分茅土領東方不知今
夜遊何處侍從皆騎白鳳凰即丰姿可知也
水月觀音
蔣凝侍郎亦有人物時號水月觀音
讀書萬卷飲酒百杯
高測上張燕公啓事云讀書萬卷飲酒百杯公曰萬
卷書未易徵詰百杯酒以奉試乃飲以酒果如所言
拆襪線
韓昭任蜀粗有文章李台嘏曰韓八座事藝如拆襪
線無一條長
好驢馬不入行
李德裕不樂應舉父勉之答曰好驢馬不入行由是
以品子叙官
天性不飲
有士子謁陸相扆公命酒勸之辭曰天性不飲酒公
曰誠如所言已拔五分蓋平生悔吝若有十分不為
酒自然减半
朱相即是非相
光化中朱朴自毛詩博士登庸自言可以立致太平
内宴日俳優穆刁綾作念經行者至御前曰若見朱
相即是非相
涓縷未申
朱朴拜相時人曰朱公涓縷未申而效樂僮吹觱篥
孫氏詩
進士孟昌期妻孫氏善為詩一旦焚之以為才思非
婦人之事有白蠟燭詩曰自有清香勝蕙蘭一條白
玉逼人寒他時紫禁春風夜醉草天書仔細看聞琴
詩曰近若流泉來碧嶂遠如玄鶴下青冥謝酒詩云
好是綠窗風月夜一杯搖蕩滿懷春
秦婦吟秀才
李遠詩云人事千杯酒流年一局棋唐宣宗以非牧
人之才不與郡守蜀相韋莊應舉時黃巢犯闕著秦
婦吟云内庫燒為錦繡灰天街踏盡公卿骨多訝之
號秦婦吟秀才
曲子相公
晉相和凝好為曲子號曲子相公
百詩如一首
薛能題劉仁德詩卷云百首如一首卷初如卷終譏
其不能變態也
李程賦且在
李程以日五色賦擢第為河南尹舉人有浩虚舟行
卷中日五色賦程覧至末韻侵晚水以芒動俯寒山
而秀發大咍曰李程賦且在瑞日何為到夜秀發
一片宫商
沈光有洞庭樂賦韋岫目此賦乃一片宫商
得力於猫兒狗子
盧延讓有句云狐冲官道過狗刺店門開又云餓猫
臨鼠穴嚵犬䑛魚砧又云栗爆燒氊破猫跳觸鼎翻
頗為時貴所賞盧曰平生投謁公卿不意得力於猫
兒狗子也
㶚橋風雪
或問鄭棨新詩曰詩思在㶚橋風雪中驢子上此處
何以得之
題秦皇詩
宣宗閱趙嘏詩卷有題秦皇詩云從知六國隨斤斧
莫有群儒辨是非上不悦
内侍始用襴笏
唐自安史後戎柄皆付大閹魚朝恩竇文楊乃其魁
自楊復恭始用襴笏以前紫缺而已
交龍龜賦
皮日休謁歸融尚書不見因撰交龍龜賦譏其不出
頭也融亦撰皮靸鞋賦逓相謗誚
李義山重陽留題
李商隠令狐綯父楚之故吏也殊不展分重陽日義
山詣廳事留題云十年泉下無消息九日樽前有所
思郎君官重施行馬東閣無因許再窺相國乃扄閉
此廳終身不處因怒義山官止使下員外
天靜星辰可摘
顧雲為高燕公草齋詞云天靜則星辰可摘竒險之
句施於至敬可乎
歴帝記
孔緯每朝士上封事不暇周覧但曰古今存亡其知
之矣未審所陳利害何如于誨上崔相啓事數千字
上至堯舜下及隋唐一興一替止於歴帝記也
崇文雪詩
高崇文本將校因功授西川節度使作雪詩曰崇文
崇武不崇文提戈出塞號將軍那個酵兒射雁落白
毛空裏落紛紛鄙語呼人曰酵兒
題風箏
高駢鎮蜀築羅城四十里朝廷疑之一日聞樂聲知
有改移乃題風箏曰夜静絃聲響碧空宫商信任往
來風依稀似曲纔堪聽只恐風吹别調中俄報移渚
宫
洞庭三冬無髭鬚
洞庭湖闊數百里秋水歸壑惟一條湘川而已僧齊
已欲吟一詩未得有蔡押衙者吟曰可憐洞庭湖却
到三冬無髭鬚以其不成湖也
賈島佛
進士李洞慕賈島每欲鑄而頂戴常念賈島佛
麄鄙句
包贊多為麄鄙句如苦竹笋抽青撅子石榴樹掛小
瓶兒又云墓是山鍾子舡為水靸鞋又云櫓搖舡掠
鬢風動水搥胸
自落便宜詩
世𫝊逸詩曰忩下有詩留客宿室中無事伴僧眠號
自落便宜詩
駐馬上山阿
顧况披道士服在茅山有秀才行吟曰駐馬上山阿
况云風來屎氣多秀才云道士莫無禮顧曰是况其
人慚退
淡菜非雅物
孫光憲詩云曉厨烹淡菜春杼織橦花牛翰林曰吾
子安知淡菜非雅物也
金鎻鎻玉鈎鈎
杜荀鶴詩云舊衣灰絮絮新酒竹芻芻韋相詩云印
將金鎻鎻簾用玉鈎鈎其氣槩可見矣
出家者剃度
曹相確夢為僧心惡之有一士曰侍郎旦夕必登庸
出家者剃度也時杜相出鎮江西公果大拜
作祝雞翁
李德裕至朱崖著四十九論叙所志嘗遺段成式書
自到崖州幸且頑徤居人多養雞往往飛入官舍今
且作祝雞翁耳
侯詠首過
豆盧瑑罷相乘閒詣僧院獨坐儼然一叟也舉子侯
詠自外門入殊不顧揖謂叟曰文參長史乎曰非也
遠州刺史乎曰稍高又曰少卿監乎答曰更向上去
生瞿然不安疑是丞郎出門知是盧相也歸貢長牋
首過亦恕之留而命酒凡十盂乃小懲也
聞父苦吟再生為子
顧况字逋翁暮年一子即非熊前身也一旦暴亡况
追悼哀切乃吟曰老人喪愛子日暮泣成血老人年
七十不作多時别非熊在冥中聞之以情告冥官皆
憫之却令生况家三歲能言冥間聞父苦吟之事
用破一生心
李頗詩曰只將五字句用破一生心
隂兵復仇
楊收貶死嶺外鄭愚尚書鎮南海忽見楊相曰某為
軍容使楊玄价譛害得請於帝賜隂兵復仇欲借十
萬緍鄭許其半曰非銅錢也燒時幸勿著地長揖而
滅即具素錢祭之後見楊乘白馬背朱弓撚彤矢有
天吏鞚馬曰我殺楊玄价射中其脚俄玄价病脚疾
而殂
白蓮花玉環
元和中蘇昌遠居吳中水鄉一女郎素衣紅臉若神
仙中人自是相狎贈以玉環一日見檻前白蓮花開
花中有物乃玉環因斷之遂絶
風流帶熖
有娼徐月英送人詩云惆悵人間萬事違兩人同去
一人歸生憎平望亭前水忍照鴛鴦相背飛金陵一
營妓卒而焚之月英曰此娘平生風流没亦帶熖
周禮庫
李涪尚書號周禮庫蓋精於舊典也
不愛紫衣僧
狄歸昌右丞愛與僧遊有服紫袈裟者乃疎之每誦
前軰詩曰因過竹院逢僧話又得浮生半日閒
僧比蜀茶
鄭谷亦愛僧用比蜀茶曰與僧未必皆美不欲捨之
不置油衣
孔極侍郎朝回遇雨避於坊叟之簾下延入廳事叟
烏帽紗巾逢迎甚恭因備酒饌一一精好孔公借油
衣叟曰某寒不出熱不出風不出雨不出未嘗置油
衣也孔公不覺頓忘宦情
内逼但請光訪
有丞郎馬上内逼急詣一空宅徑登溷軒乃大優穆
刁綾空屋也將上馬穆優忽至曰侍郎他日内逼但
請光訪
買鞋
薛侍郎未登第前就肆買鞋鞋主曰秀才脚第幾對
曰與昭緯作脚來未曾與立第也
登華山
道士程子霄登華山偶顚仆宇文翰戲曰不知上得
不得且怪懸之又懸
阿灰作浣溪沙詞
張偉侍郎喪愛妾悼念不已其猶子曙作浣溪沙詞
枕障熏爐隔綉幃二年終日兩相思好風明月始應
知天上人間何處去舊歡新夢覺來時黃昏微雨畫簾
垂侍郎朝退覩詞慟曰必是阿灰所作然於名教還
亦不可阿灰中諫小字也
落第詩
高蟾落第詩云天上碧桃和露種日邊紅杏倚雲栽
芙蓉生在秋江上不向東風怨未開胡曾下第詩云
翰苑何時休嫁女文章早晚罷生兒上林新桂年年
發不許平人折一枝
醮詩
李&KR0008;醮詩云一封紅篆書為奏塵寰事
天帝召滑能着棋
待詔滑能棋甚高少逢敵手有張小子請饒一路隨
手輙應一旦曰某非棋客天帝命我取公着棋請指
揮家事滑奄然而逝
好食竹雞
有富商暴亡醫工梁新診視曰尋常嗜何物僕夫曰
好食竹雞新曰竹雞食半夏中半夏毒也命搗薑汁
灌之方甦
吃鱠眼花
有一少年眼中常見一鏡醫工趙卿曰郎君吃鱠太
多醬醋不快又有魚鱗在胸中所以眼花乃設芥醋
一甌忍飢啜之遂愈
婢僕詩
李昌符作婢僕詩五十首有云不論秋菊與春花個
個能噇空肚茶無事莫教頻入庫一應閒物要些些
道士行法事不虔
玉局觀二道士上壇行法事其僕忽見四人着緋自
天而下拽二道士壇前鞭背二十相次患發背而死
征遼碑
張建章泛海遇風忽有青衣曰奉天仙命請大夫俄
至大島有女仙甚盛食畢告退女仙曰子不欺暗室
君子人也及還風濤寂然又回風至西岸太宗征遼
碑在水中建章帛苞麥屑至水中摸而讀之不欠一
字
夢幡飛指
劉仁恭微時夢佛幡於手指飛或曰君年四十九必
有旌旙之貴果然
木星入南斗
乾符中木星入南斗知星者咸曰金火土犯斗則為
灾惟木為福術士邊岡曰木在斗中朱字也識者言
唐有緋衣之䜟裴字為緋衣牛字着人即朱也裴度
牛僧孺每應此䜟安知鍾於碭山之朱乎
玉界尺
趙光逢丰神秀異號玉界尺
坐主辱門生
封舜卿與門生鄭致雍同入翰林鄭有俊才封思拙
俗時謂坐主辱門生
病鶴詩
沙門貫休風騷之外精於筆札成中令問其筆法休
曰此事須登壇而授安可草草而言成銜之逓於黔
中因以病鶴詩見意詩曰見說氣清邪不入不知爾
病自何來
五髭鬚
江陵有村民事伍子胥神誤呼五髭鬚乃畫五丈夫
皆鬍腮祝呼之祭云一髭鬚二髭鬚五髭鬚
&KR3219;鬼
江河邊多&KR3219;鬼往往呼人姓名應之必溺死
採龜
南人採龜尿以其性妬而與蛇交採時取雄龜以鏡
照之既見鏡中龜即滛發而失溺即以物取之
睡龍
江南蘆荻之間往往燒起睡龍辰州民燒起一龍四
面風雷急雨不能撲滅尋為煨燼而角不化瑩白如
玉
射鹿
唐州有民獵深山射中一鹿視之乃人也呼獵者曰
我隋初隠此山今日合死於子之手但置我石室間
獵者諾之逡廵而絶獵人旬日再往即亡其屍矣
六甲行厨
修道功深者享六甲行厨凡有所須舉意即至
五彩纏梯
馮涓失意蹭蹬有詩云取水郎中何日了破柴員外
幾時休年八十五以五彩纏梯穿屋具冠帶立梯一
級而終
這邊走那邊走
蜀後主裹小巾其尖如錐宫妓多衣道服簪以蓮花
冠因施胭脂夾臉號醉粧作詞云這邊走那邊走只
是尋花柳那邊走這邊走莫厭金杯酒
安天龍
滄州有民子路逢白蛇以繩繋之擺其頭落須臾雷
電撮此子上空中為電火燒死有朱書云此人殺安
天龍為天符所誅
鹿茸
南中多鹿一牡管牝百數至春羸瘦夏食菖蒲却肥
獵者先以繩繋其茸截取之以末散也
紫稍花
龍生二卵一為吉了上岸與鹿交或遺精枯槎號紫
稍花益陽道
點點師
蜀州靈鷲山有僧卧一室常用手點胸時號點點師
煎餅招鬼
夜作煎餅多招鬼神有儒生出通衢云昨夜崇福院
僧作煎餅肉羹被我番其鼎器其肉羹和灰埋花欄
中又一鬼於人家不得煎餅推其小婢落火復一鬼
至云我能醫火燒瘡爾但與我煎餅因教之有姬夜
作煎餅忩中忽露一青手遺餅而没
醫火燒瘡
醫火燒瘡無出醋泥甚驗
衣冠土梟
起居郎蘇階寢陋無行人目為衣冠土梟
一步一計
李克用入魏博覘云城上有旗幟來往晉王曰劉鄩
一步一計更令審探果縛芻為人縛旗於上驢負之
循堞而行鄩軍已去二日矣
蒿餅子
貫休眞率嘗有僧許蒿脯未得乃拍手謂曰你蒿餅
子何在
白牡丹老嫗
人之家道切要防閑嫠婦少婢僕處子不正之偶往
往有焉有嫗號白牡丹蓄下胎藥臨終見嬰兒無數
聚啖其腦
誦天蓬呪
曹肅西庄多為跨白鶴書生所魘有魏處士夜見跨
驢者逐之誦天蓬呪無恙又夢鬼追之甚急空中有
人授大斧一揮人驢俱斃
偷驢賊
王先主微時偷驢遭刑攻東川為守陴卒日夜呌偷
驢賊先主謂俳優王舍城曰為我罵之優戟手指城
上人且令靜聽曰我偷你屋裏驢耶城上皆笑一旦
袒背示舍城無瘡㾗舍城曰大好大好何處得此膏
藥
蜀主詩詞
蜀後主荒於酒色月夜每言惆悵惆悵又云切道斷
人生幾何有分者任作傀儡入秦至劍州悦江水之
美詩云不緣朝帝闕好此結茅廬至咸陽撰曲子云
盡是一場傀儡
廻避一抄夏供
貫休戒行精嚴求化養衆徐簡夫曰所在長老有似
蜣蜋見爇糞盡即翾然而飛衆僧依長老相聚而食
僧亡即索然而去休怒拂袖而出簡夫曰又廻避得
一抄夏供也
替代
荆南都頭李遇疾困攝至隂府逢一人先物故者曰
常侍安得此來復有一人云已追到李遇遂蘇見妻
子泣其身下卧一畫人號替代
識字亂情
李義山雜纂云婦人識字即亂情尤不可作詩詩思
不出二百里
龍巢飜
夷陵江或浮大木蔽塞水面土人謂之龍巢飜
乞食歌姬院
裴休披毳衲於歌姬院持鉢乞食曰不為俗情所染
可以說法為人
間氣布衣
皮日休傲誕自號間氣布衣
偷江東集
鄴王羅紹威慕江東羅隠詩賦目其集曰偷江東
僧鸞詩
僧鸞鄙賈島詩自諷其詞云鯨目光燒半海紅鰲頭
浪蹙掀天白又云我不能致思於藩籬蹄涔之間
鼓琴吹笛
温庭筠善鼓琴吹笛云有絃即彈有孔即吹不必柯
亭㸑桐也
檢譜角觝
顔王雲論兵必攘袂叱咤若對大敵人號檢譜角觝
醉鄉無戸稅
劉虚白嗜酒有詩云知道醉鄉無戸税任教荒却下
丹田
幽閒鼔吹
公主不視疾
宣宗萬壽公主駙馬鄭尚書之弟凱有危疾上使訊
之回問公主視疾否曰在慈恩寺看場戲上曰我怪
士大夫不與我為親良有以也召主責曰豈有小郎
病乃就看他處乎立遣歸宅
寄杜黃裳錢并氊車
李師道䟦扈憚杜黃裳為相未敢失禮命幹吏寄錢
數千緡并氊車子一乘亦直千緡使者宅前伺候累
日有綠輿出從二青衣藍縷問何人曰相公夫人使
者遂歸以告師道折其謀終身不敢失節
末坐慘綠少年全别
潘炎德宗時翰林學士妻劉晏女也京兆有故伺候
累日不得見乃遺守門者三百縑夫人曰豈有人臣
京兆尹願一見遺奴三百縑其危可知也勸炎避位
子孟陽初為侍郎夫人曰以爾人材而位丞郎吾懼
禍至試會爾同列吾觀之客至夫人喜曰皆汝之儔
也末坐慘綠少年何人也曰補闕杜黃裳夫人曰此
人全别必是有名卿相
實告賢於能詩
元稹在鄂州周復為從事相國賦詩命院中屬和復
曰某偶以大人往還謬獲一第其實詩賦皆不能也
相國曰遽以實告賢於能詩
金銅茶籠子物&KR2350;
崔造退位一二歲居閒躁悶謂兒侄不得他諸道金
銅茶籠子物&KR2350;也遂復起
錢至十萬通神
張延賞判度支有獄頗冤濫公召吏嚴戒旬日須了
明日案上有小帖子曰錢三萬乞不問此獄公怒更
促之明日帖子云錢五萬貫公亦怒明日復見帖子
曰錢十萬貫遂止不問所親偵之公曰錢至十萬通
神矣無不可為之事吾懼及禍不得不止也
元載一書得絹千疋
元載在中書有丈人來投載度其人不任事贈河北
一書丈人不得已持去既至幽州及拆視之更無一
詞惟署名而已大悔怒欲回試謁院吏斯須有大校
持箱請書書入舘之上舍留連數日奉絹千疋
叚和尚製西凉州
元載子伯和勢傾中外福州觀使寄樂妓十人既至
半歲不得送使者窺伺門下有琵琶康崑崙最厚乃
厚遺求通既送妓伯和一試盡以遺之有叚和尚善
琵琶自製西凉州崑崙求之不與以樂之半贈乃𫝊
宣宗問於敕使何如
宣宗問韋澳曰朕於敕使何如澳即述上威制前朝
無比上閉目搖手曰總未總未依前怕他在計將安
出澳曰謀之外廷恐有太和末事不若就其中揀才
識者委以計上曰朕已行之自黃至綠自綠至緋皆
感恩若紫衣掛身即一片矣公慚而退
立儲宮
裴休嘗論儲宫當立宣宗曰若立儲宫便是閒人
長日惟消一局棋
宣宗坐朝次對官必待氣息平均然後問事令狐相
進李遠知杭州上曰遠詩長日惟消一局棋可臨郡
哉
遠郡謝表
宣宗視遠郡謝上表左右曰不足煩聖慮上曰無非
時章奏只有此表安知其不有情懇乎吾不敢忽
張長史筆迹
張長史為常熟尉有老父過狀判去數日復至曰某
實非論事覩公筆跡竒妙耳
米價方貴居亦不易
白居易初以詩謁顧况况熟視姓名曰米價方貴居
亦弗易披卷首曰咸陽原上草一歲一枯榮野火燒
不盡春風吹又生况曰道得個語居即易矣因為延
譽聲名大振
崢嶸甚
喬彛京兆府解試渥洼馬賦警句曰四蹄曳練番瀚
海之霜華一噴生風下胡山之木葉便欲首送乃曰
崢嶸甚宜以解副薦之
鴈門太守行
李賀以歌詩謁韓吏部歸極困解帶讀之首篇鴈門
太守行曰黑雲壓城城欲摧甲光向日金鱗開却束
帶邀之
訪李賀遺文
李藩常綴李賀歌詩知賀表兄與賀筆硯之舊託訪
所遺其人曰某盡記其數為亦多點竄請得所緝者
為改正公併付之彌年絶迹公怒召詰之答曰恨其
傲忽常思報之其文已投溷中矣故賀篇什流傳者
少
作假天子
苖帝師落第出都門有父老曰要知前事耶曰某有
一第分乎曰大有事苖曰一郡乎曰更向上曰廉察
乎曰更向上將相乎曰更向上公怒曰作天子乎曰
天子真者不得假者即得後果為將相及德宗升遐
攝之冢宰三日
牛僧孺詣于頔
牛僧孺詣襄陽于頔求知頔以海客遇之牛怒而去
後召客將問牛秀才發未曰已去立命小將賫書絹
五百疋追之僧孺不啓封揖回
法苑珠林
取兒償金色
梁南陽人侯慶有一銅像慶有一牛擬化為金色像
曰卿夫婦負我金色久不償今取卿兒醜多以充色
至曉醜多病卒像忽自有金色光照四隣隣里皆來
觀焉
金鎞療目
後周張元其祖喪明元然七層燈七晝夜讀藥師經
每日行道曰今以燈光普施法界乞祖目明元求代
暗夜夢一翁以金鎞療其祖目三日後其目果瘥
夢賓頭顱
晉釋道安者註般若諸經恐不合理乃誓曰若所說
不違理者當見瑞相乃夢胡道人白頭眉長語曰君
所註經殊合道理我不得入泥洹住在域當相助弘
通可時設食也後遠公云和尚所夢乃是賓頭顱也
青衫白帽女化羊
唐長安市裏每歲元日已後逓飲食相邀號為傳坐
東市趙太次當設之有客先到見碓上童女青衫白
帽以索繋頸于碓柱泣曰我主人女也盗父母錢欲
買脂粉未及而死其錢今在厨舍壁中坐此得罪今
當償命言畢化為青羊白頭客驚告主人主人問其
形貎乃是小女死已二年于厨壁取得錢於是送羊
僧寺闔門不復食肉
負錢作牛
永徽中汾州人路伯逹負同縣人錢一千後與錢主
佛前誓曰若我未還公願死與君家作牛逾年而死
錢主家㹀牛産一赤犢子額上白毛為路伯逹三字
四十二章經
漢明帝夢金人飛空而來未幾僧摩騰自天竺至乃
立精舍以居之今洛城西白馬寺是也譯四十二章
經傳于世
諸天雨
兜率天雨摩泥珠護世城雨美膳阿修羅天雨兵仗
閻浮世界謂熱也
晤言消戚戚
謝安與支遁書曰人生如寄耳終日戚戚遲君來晤
言消之
般若臺
陳文逹持誦金剛經有人入冥見築臺云此般若臺
待陳文逹
判夢四法
判夢有四法一曰旡明薰習二曰舊識廵遊三曰大
偏增(闕)四曰善惡先兆
鵲尾爐
香爐有柄可執者曰鵲尾爐
誦法華經
釋慧慶誦法華經夜間空中有彈指贊嘆之聲嘗遇
風濤慶誦不輟舡在浪中如有人牽之倏忽至岸
醉鄉日月
醉鄉所宜
凡醉有所宜醉花宜晝襲其光也醉雪宜夜消其寒
也醉得意宜唱宣其和也醉將離宜擊鉢壯其神也
醉丈人宜謹節奏愼章程畏其侮也醉俊人宜益觥
盂加旗幟助其烈也醉樓宜暑資其清也醉水宜秋
泛其爽也此皆審其宜攷其景反此則失飲之天矣
君子中人小人
凡酒以色清味重而飴為聖色如金而味醇且苦者
為賢色黑而酸醨者為愚以家醪糯觴醉人者為君
子以家醪黍觴醉人者為中人以巷醪秫觴醉人者
為小人
不歡之候
不歡之候有九主人吝一也賓輕主二也鋪陳顇而
不叙三也樂生而妓驕四也數易令五也騁牛飲六
也迭怪諧七也手相(闕)八也歡骰子九也
害馬
酒徒謂不可與飲者為歡場之害馬
歡候
歡之候十有三得其時一也賓主久間二也酒醇而
主嚴三也非觥罍不謳四也不能令有耻五也方飲
不重膳六也不動筵七也錄事貎毅而法峻八也明
府不受請謁九也廢賣律十也廢替十一也不恃酒
十二也使勿歡勿暴十三也
明府
凡飲以一人為明府主斟酌之宜酒懦為曠官謂冷
也酒猛為苛政謂熱也
飲餙
飲餙者如暑中置寒筵冰之類
三材
凡飲以一人為錄事以紏坐人須擇有飲材者材有
三謂善令知音大戸也
犯觥令
初犯令律事以本戸繩之不止者置觥錄事投旗於
前曰某犯觥令
飲儲
下酒物色謂之飲儲
飲噐
飲器大曰武小曰文
六鶴齊飛
古者交歡多為博列子曰虞氏設樂飲酒擊博接士
其齒以牙餙以箭長五寸其數六刻一頭作鶴形仙
經云六鶴齊飛蓋其名也宋齊以降多以樗蒲頭戰
酒骰子之制亦六鶴樗蒲之變也
手執令
手執令旋其盞如羊角飛其袂如虎眼然後可以畋
漁風月矰繳笙竽以召飲徒
狂花病葉
或有勇於牛飲者以巨觥沃之既撼狂花復凋病葉
者飲流謂睚眦者為狂花目睡者為病葉
招手令
招手令云亞其虎膺謂手掌曲其松根謂指節以蹲
鶚間虎膺之下蹲鶚大指也以鈎戟差玉柱之旁鈎
戟頭指玉柱中指也潜虬闊玉柱三分潜虬無名指
也竒兵闊潜虬一寸竒兵小指也死其三洛謂嚲其
腕生其五峯通呼五指也
令十說
令有十說有入頭有揭尾有抛過有轉江有挑心有
搨首有五段有三分有轉開有合地
徵名
風雲中徵人名如朱雲斛律明月禽鳥中徵人名如
魏豹扁鵲草木中徵人名如鄧艾越椒布帛中徵人名
如季布爰絲顔色中徵人名如衛青李白形體中徵
人名如張耳伯牙親族中徵人名如王郎衛子夫家
具中徵人名如劉盆子公孫杵臼州郡中徵人名如
馮唐孔光李廣
寒筵冰法
造寒筵冰法盛夏初夏於井側安鑊用大水晶一塊
大如拳無瑕釁者以新汲水熾火煑千沸取起瓶口
小腹大滿盛其湯以油帛密封其口勿令泄氣復以
重湯煑之千沸急沉井底平旦出之破瓶冰已結矣
霹靂酵
暑月候大雷霆時收雨水掬米炊飯釀酒名霹靂酵
岳陽風土記
竹生日
竹有生日五月十三也移竹栽宜用此日或隂雨土
虚則鞭竹明年笋莖交出
偷笋
閭閻偷笋隔籬埋(闕)於墻下一作埋猫狗其笋自迸
出
類說卷四十三
