類說目錄
卷五十五
玉壺清話
上問吕溱安否星名周伯
李建中詩謝靈運托生為邊鎬
選純孝三士談經范果進詩
西齋潤筆五子登科
房相蒼頭城隍督修夷陵縣宇
楊大年作詩預宴懷玉山人
同甲同休戚保守門閥
泗水發願文王禹偁詩表
李韓書詞逞藝傷生
御屏書楊徽之十聯
茂直免死酆都觀主
君臣隆替有限賜錢償逋
冰壺先生治烏髭牢齒歌
治殺生獄咎太尉知人
太祖討蜀花項漢為天子
水銀知制誥射覆
四夷來王賦元厚之詩
雜說
曾魯公帖陳希夷戒种放
党進掉書袋父為所由
唐酒價奏按中名次公者
落第紫微揀停殿院
邵父陳母夢六印懸劍鋒
太宗問蟫字胡旦取珍噐貸金
養民寡欲西河急奏
太祖誅譛者高陽關奏
陶穀鸞膠曲
冷齋夜話
改易古詩二禽名
横陳奪胎換骨法
李格非論文秀關西語
象外句滿城風雨近重陽
十四字師號竹詩
崑體持棋謎
没浩蕩張天覺草書
東坡詩太祖遠略
丁晉公詩崔徽頭子詞
荆公女詩筍名稚子
北征詩長公主挽詞
李杜韓歐四家詩集
漁網石上詩墨梅
吳城龍女牡丹偈
白樂天詩東坡詞
華亭船子和尚偈老杜詩
李元膺詞石曼卿墜馬
道人肝臟饅頭坡谷秦三宫詩
大酒清話
惠花酒詩竊詩
陳亞及第平似稱明似鏡
孫山得觧講易
嘲任轂詩教坊進口號
羊雪二詩皮歸相嘲
臘月養蚕陳亞詩
賀四廂太保啓觀君風采必不甚高
送客詩假蝗蟲
宣水亂寫試卷
孔門上哲對属
末厥二書生賦詩
漁樵閒話
老忠化虎玉樹曲
隠娘教習擊刺之法
衡山老虎
類說目錄
類說卷五十五宋曾慥編
玉壺清話
上問吕溱安否
熙寧初吕溱尹京上殿府推官周約随後上忽問曰
卿體中安否對曰無事須臾又問卿果無恙曰臣不
敢強時吕公容采無少虧將退又問約曰卿見吕溱
如何對曰以臣觀溱似亦無事吕出殿門深疑整巾
拂面索鏡自照問周曰公果見溱如何曰龍圖無自
疑容采安靜後數日果感疾不起以此知聖明非凡
見可及也
星名周伯
景德二年有巨星見于天氐之西光芒如金丸無有
識者春官正周克明言按天文錄荆州占其星名周
伯語曰其色金黃其光煌煌所見之國太平而昌又
按元命苞義曰德星時澶淵凱旋六合平定宜此星
之見
李建中詩
李建中能書草隸為詩清淡如其人有杭州望湖樓
詩云小艇閒撑處湖天景亦微春波無限綠白鳥自
由飛落日孤汀遠輕烟古寺稀時携一壺酒到戀晚
凉歸西湖詩云漲烟春氣重貯月夜痕深每喜誦楞
嚴經四句云將聞持佛戒何不自聞聞復翳根除塵
消覺圓净凡起居皆咏之
謝靈運託生為邊鎬
江南邊鎬初生其父忽夢謝靈運持刺來謁自稱前
永嘉守修髯秀采骨清神竦所披衣巾輕若烟霧曰
欲託君為父子頃寄浙西飛來峯翻譯金剛經有未
合佛旨處願生君家刊正慎勿以葷羶啖我七歲放
我出家為僧以畢前經夢訖鎬生貌類夢中者父愛
之小字康樂成童聪敏堅求出家其父不允以葷迫
之及冠強為娶後嗣主愛其博雅累用之而柔懦寡
斷惟好釋氏初從軍平建州惟務全活人號邊羅漢
及充湘潭號邊菩薩及帥潭政出多門絶無威斷楚
人失望人號邊和尚
選純孝三士談經
真宗喜談經一日命馮元談易曰朕欲選純孝之士
三人便裘頂帽横經並坐暇則薦茗果盡談論削去
進說之儀元薦查道李虚已李行簡三人真宗立召
俾陪侍喜曰朕得人矣
范果進詩
太宗收并州凱旋范果為縣令進詩有千里版圖來
浙右一聲金鼓下河東之句
西齋潤筆
李翰於和凝榜及第後與座主同任學士凝作相翰
為承旨適當批詔次日於玉堂輒開和相舊閤悉取
圖畫器玩留詩云座主登庸歸鳳閣門生批詔主鼇
頭玉堂舊閣多珍玩可作西齋潤筆不
五子登科
竇禹鈞生五子儀侃儞儼偘皆相繼登科馮瀛王贈
禹鈞詩云靈椿一樹老丹桂五枝芳
房相蒼頭
石熙載少時於嵩陽道中遇一叟曰真太平宰相也
吾幼為唐相房元齡檢書蒼頭公酷似房公仍嘱曰
善事真主語訖即滅後為太宗掌書記踐祚七年拜
平章事
城隍督修夷陵縣宇
寳元初宋正基知峽州一夕夢一吏云城隍神遣某
督修夷陵縣廨宇不宜後時連三夕夢之明日報歐
陽永叔謫夷陵令宋感其夢待之特異歐公益事謙
謹每禀白必歛板於庭俟宋入門先降階接之
楊大年作詩預宴
楊大年二十一為光禄丞三月後苑曲宴公不得預
以詩贈舘職曰聞戴宫花滿鬢紅上林絲管侍重瞳
蓬萊咫尺無因到始信仙凡迥不同上聞即日直集
賢院令預晚宴
懷玉山人
楊大年祖文逸仕後唐玉山令有道士來謁稱懷玉
山人斯須不見大年遂生後年三十七為學士晝寢
玉堂夢道士稱懷玉山人䄂出一牒寫三十七字大
年驚曰得非數乎道士微咲又曰可添乎道士命筆
止添一紀為四十九至其數果卒
同甲同休戚
李濬與李宗諤同宗同甲後一日而生平日休戚一
同宗諤死濬後一日
保守門閥
真宗謂李宗諤曰國朝將相之家世緒不墜相惟昉
將惟曹彬爾聞卿家尤更雍穆有法朕惟二聖基業
亦如卿家保守門閥
泗水發願文
李宗諤奏汴渠流尸蔽河而下暴露灘渚上惻然御
製泗水發願文勅勒石於淮亭歲給錢百緡修齋醮
各七日官給錢收瘞御製略云嗟乎灘磧之上競食
者烏鳶島渚之間爭餐者魚鱉汝等孽非他造殃盡
自貽仕官者怙勢以凌民為民者欺心而冒法仗兹
浣滌各遂起騰悟諸佛本空之原體太上真虚之理
王禹偁詩表
王禹偁嘗作二黜賦以見志後知制誥忤時相出知
黃州蘇易簡榜下放孫何等進士三百餘人奏曰禹
偁禁林宿儒累為遷客臣欲令榜下諸生送于郊奏
可之禹偁作詩謝曰綴行相送我何榮老鶴乘軒愧
谷鶯三入承明不知舉看人門下放諸生時交親循
時好惡不敢迎近獨竇元賓執手泣於閤門曰天乎
得非命耶公後以詩謝曰惟有南京竇員外為予垂
淚閤門前至郡未幾二虎鬭於境一死郡鷄夜鳴冬
雷而雹司天奏守土者當其咎即命徙蘄謝表曰宣
室鬼神之問不望生還茂陵封禪之文止期身後閱
月而卒太宗嘗戒曰卿聦明文章不下韓柳但剛不
容物人多沮卿使朕難庇
李韓書詞
李榖與韓熙載早同筆硯分携約曰各以才命選其
主糓顯德中仕周為平章事熙載仕江南李先主為
光政殿學士熙載貽糓書曰江南果相我長駈以定
中原糓答曰中原苟相我下江南如探囊中物耳後
果作相親征江南而熙載已卒
逞藝傷生
仁宗讀五代史至周太祖臨水引弓射兩鳬一發疊
貫從臣稱賀上掩卷曰逞藝傷生非朕所喜也内臣
鄭昭信掌内應十五年常戒曰動活之物不得擅烹
深惡於殺也
御屏書楊徽之十聯
楊徽之太宗聞其詩名盡索所着選集中十聯書於
御屏
茂直免死
張茂直少買瓜於圃翁倚鋤睨曰子不久當斷頸下
刃之際稍速則死稍緩則生果獲免必享富貴無何
慕容彦超據兖例駈守埤周師破敵擁城者例斬至
茂直挾刃者曰汝髮甚修鬒惜為頸血所汚可先斷
之茂直徐理髮得免後為知制誥
酆都觀主
王顯少為太宗給侍赤脚道者相曰此兒須為將相
但無隂德耳及長太宗曰爾非儒家全寡學問他日
富貴不免面牆取軍戒三篇令誦之咸平中出師定
州便宜從事忽道士通謁自稱酆都觀主笑則口角
至耳亂髮若剛鬛謂曰昨日上帝牒番魂二萬至本
觀死於公手公果殺之則功冠於世然减算十二年
二端請裁之顯謂風狂叱起後數日契丹引數萬騎
獵於威勝軍境顯引兵襲擊大破之斬二萬級露布
至闕召為樞相數稔而卒
君臣隆替有限
劉昌言太宗時為起居郎善捭闔以迎主意未幾以
諫議知密院君臣之會隆替有限一旦上眷忽觧曰
劉某奏對皆操南音朕理會一字不得
賜錢償逋
李文靖公沆初知制誥太宗知其窮多負人息錢曰
沆為一制誥俸入幾何豈暇償逋耶特賜錢百萬令
償之後為相當太平無一事凡封章建議更張悉屏
之謂所親曰無以報國用安黎庶耳
冰壺先生
太宗命蘇易簡講文中子有楊素遺子食經羹藜含
糗之說上因問食品何物最珍對曰物無定味適口
者珍臣止知虀汁為美臣憶一夕寒甚擁爐痛飲夜
半吻燥中庭月明殘雪中覆一虀盎連咀數根臣此
時自謂上界仙厨鸞脯鷺胎殆恐不及屢欲作冰壺
先生𫝊記其事因循未暇也上笑而然之
治烏髭牢齒歌
張師貞年五十齒已疎搖後十餘年巨臠大胾利若
刀截嘗得藥方叙曰元亨在天聖中登岳頂至明星
舘故基下得斷碑彷彿有古文乃治口齒烏鬚藥歌
一首曰猪牙皂角及生薑西國升麻蜀地黃木律旱
蓮槐角子細辛荷蒂(剪荷葉心子也)要相當青鹽等分同燒
煅研細將來使最良揩齒牢牙髭鬢黑誰知世上有
仙方
治殺生獄
邵倅關蔚宗鏤板印觀音像王元懌待制撰文云都
官鞏彦輔夢兩緋衣召入大府有紫衣當案者此王
也廡下以沙盆剔囚目研之餘斷腕截耳不可類述有
頃一官至訶鞏觧衣鞏自陳有官無罪官怒曰此治
殺生獄豈問官耶鞏窘呼觀音名號囚者皆和而殘
者完繋者釋鞏乃蘇
昝太尉知人
昝居潤太尉不識字每案牘以左手持巨筆畫一長
畫雖狡吏善詐摹之必敗沈倫在幕府常曰沈推官
行步端重如履廟堂必為宰相力薦於太祖後果作
相沈以昝不知書其子孫皆召於家庭建學教如已
子以報其知人之德也
太祖討蜀
太祖採聽明遠有自蜀來者問曰劍外有何事對曰
但聞城郭皆誦苦熱詩曰煩暑欝蒸無處避凉風清
冷幾時來上曰蜀民思吾之來也時已下荆楚孟昶
有唇亡齒寒之懼而西討無名昶遣蠟丸間道往西
凉結劉鈞為援為朝廷所獲太祖曰興師有名矣命
王全斌討之執昶赴闕大將王仁贍先歸乞見恐其
惡暴露歷數全斌等貪財瀆貨太祖笑曰納李廷
珪妓擅開豐德庫取金寳此又誰耶仁贍惶怖上曰
此行清介畏慎者止曹彬一人耳臺臣請深治征蜀
諸將士盡釋之
花項漢為天子
魏人柴翁有女在唐莊宗掖庭明宗入洛遣出宫父
母迎之奩具計直千萬分半與父母令歸曰兒見郵
舍隊長黝色花項雀形者極貴人也願事之父母不
能奪問之乃郭威也一日謂郭曰君貴不可言妾有
貲五百萬願奉君以發其身周祖因其貲得為軍司
柴翁知冥間事一日忽大笑妻問之但笑不止因飲
以酒極醉乃曰花項漢將為天子
水銀知制誥
夏侯嘉正太宗時為正言直舘喜丹竈嘗曰使我得
水銀銀半兩知制誥一日平生足矣二願俱不遂而
卒
射覆
丁文果善射覆太宗置一物器中文果曰蘤蘤華華
山中採花雖無官職一日兩衙啓之乃蜂也又取一
物令射文果曰有頭有足不石即玉欲要縮頭不能
入腹乃壓書石龜也
四夷來王賦
錢熙泉人進四夷來王賦太宗擢為舘職有司請試
上曰試官前進士趙某親自選中
元厚之詩
元厚之文詞老而不衰懷荆南舊遊云去年曾醉海
棠叢聞說新枝發舊紅昨夜夢回花下飲不知身在
玉堂中
雜說
曾魯公帖
曾魯公年垂八十筆力尚壯曾子宣謫守番陽手簡
云扶搖方遠六月不息消長以道七日自當來復
陳希夷戒种放
陳搏隠華山幼時戲渭水一青衣媪抱至懷中乳之
日令汝更無嗜欲聦悟過人先生嘗戒門人种放曰
子他日遭逢明主名動天闕名者古今美器造物者
深忌之天地間無完名子名將有物敗之放晚節侈
飾過度營産滿雍鎬間遂喪清節
党進掉書袋
党進不識一字朝廷遣防秋於高陽辭日須欲致詞
閤門曰太尉邊臣不須如此進性強狠堅欲致之搢
笏前跪多時不能道一字忽仰面瞻上表厲聲曰臣
聞上古其風朴略願官家好將息仗衛掩口後左右
問曰太尉何故念此兩句進曰我常見措大愛掉書
袋我亦掉兩句要得官家知我讀書
父為所由
凌策侍郎其父曾為鎮所由策方成童父携拜安鴻
漸乞立一名鴻漸滑稽輕薄因命名曰教之盖言所
由生也策後長立頗銜之
唐酒價
真宗嘗問近臣唐酒價幾何無能對者丁晉公曰每
升三十上曰何以知之曰杜甫詩云速來相就飲一
斗愜有三百青銅錢是知一升三十也
奏案中名次公者
梁適随判院盧南金上殿奏案中有名次公者仁宗
問曰因何名次公南金以明法不能對適曰漢黃覇
字次公上曰卿是何人曰詳議官梁適又問那個梁
家曰祖顥父固俱中甲科上曰怪卿面貌酷似梁固
他日適奏曰臣父祖頃事太宗真宗不知陛下何以
知之上曰天童閤有名臣頭子朕觀之甚熟適後除
記注知制誥至翰林學士除目皆出御批不十年至
台輔筆談載次公事乃龐莊敏
落第紫微㨂停殿院
張去華甲科直舘越職上言知制誥張澹盧多遜殿
院帥頑詞學荒淺願校優劣太祖立召澹軰臨軒重
試委陶糓考較上選多遜入格餘並黜之時諺謂澹
為落第紫微頑為㨂停殿院去華除右補闕士論短
之後十六年不遷反不逮平進者談苑亦載
邵父陳母
邵煜知廣州鑿内河以泊舟楫不為颶風所害陳世
卿代之奏乞免本州計口買鹽之害五羊之民始有
衣食廣人歌曰邵父陳母除我二苦
夢六印懸劍鋒
張乖崖鎮益屢乞代王文正奏除凌策少嘗夢人以
六印懸劍鋒以授之後在劍外凢六任
太宗問蟫字
凌策辟楊蟫為益倅奏名上太宗不識蟫(音尋)字詔問
立名之因奏曰先臣命之不知其由兄蚡弟蛻盡旁
虫今已孤不敢輒更上曰蟫有何義曰臣聞出羽陵
蠧書曰白魚䖝也上曰古人名字以日月山川隠疾
尚恐稱呼有碍今以細碎微類例名其子何謂也御
筆特去䖝止賜名覃
胡旦取珍器貸金
胡旦大監出知明州同年董儼給事知揚州延留甚
歡入後舘出妓侍宴悉皆尚方珍器旦曰人生會合
難得來日能枉駕敝舟數杯可乎又曰珍噐家貧未
識可略假借夸示妻孥董以具奩盡貯送舟中明日
五更不告而行至餘杭薛映大諫亦榜下生也首問
過維揚見董同年否旦曰望之材噐英邁竒男子也
然止是性貪一日旦謂映曰貸二千緡創鑑湖别墅
鄞麾纔罷便當謝病扁舟釣於越溪薛不得已贈白
金三百星後知制誥王繼恩平蜀以銀數千兩賂旦
託為褒詔事敗旦貶潯州便殿賜玦
養民寡欲
王昭素學行高世鰥居絶欲四十年顔如渥丹太宗
召至(闕)坐講乾卦至九五飛龍在天整巾
稽首改容而說曰此文正陛下今日留禁中月餘上
詢治世養身之術昭素曰治世莫若養民養身莫非
寡欲上書其語于御屏
西河急奏
慶歷中王師失律于西河數大將䧟没急奏至已旬
日大臣固緩之上因御化成殿老卒擁箒嘆曰可惜
劉太尉上怪問之對曰官家豈不知劉太尉與五六
大將一時殺了即觧衣帶書進呈曰臣之營州西虎
翼一營盡析臣壻亦没此書家人急報也上急召執
政視之大臣始奏得報未審候旦夕得其詳方奏乞
寬聖慮上厲聲曰事至如此猶言乞寬聖慮卿忍人
也宰相因乞骸骨
太祖誅譛者
開寳中或奏太祖曰晉王天日姿表恐物情附之為
京尹肆意不戢吏縱法以結豪俊陛下當圖之上怒
曰朕與晉弟雍睦起國和孝相保他日欲令管勾天
下公事小人敢離我手足亟令誅之
高陽關奏
太宗嗣位高陽關奏妖氣夜起横亘北陸邊情頗搖
上召向敏中議之向奏曰崔翰領節高陽恃功恣横
陛下宜召還誅之以壓妖氣上曰是何言歟翰以其
能拔於行伍遂建節旄料渠不肯孤朕也上遣一詞
臣宣撫慰勞而已妖祲自消邊心亦寧
陶榖鸞膠曲
國初朝廷遣陶榖使江南以假書為名寔使覘之丞
相李榖以書抵韓熙載云五柳公驕甚其善待之榖
至果如李所言熙載曰陶秀實非端介者其守可隳
因令留宿候寫六朝書畢舘留半年熙載遣歌兒秦
弱蘭詐為驛卒之女敝衣竹釵擁箒洒掃榖見之而
喜遂犯慎獨之戒作小闋贈之後數日李主宴于清
心堂命玻璃巨鍾滿酌之榖毅然不顧出蘭于席歌
前闋以侑之榖大慚倒載吐茵尚未許罷大為李主
所薄詞名風光好云好姻緣惡姻緣只得郵亭一夜
眠别神仙琵琶撥盡相思調知音少待得鸞膠續鳳
絃是何年逮歸京師鸞膠之曲已喧因是卒不大用
冷齋夜話
改易古詩
温公曰魏野詩云燒葉爐中無宿火讀書窗下有殘
燈俗人易葉為藥魯直曰老杜詩云黃獨無苖山雪
盛黃獨者芋魁小者耳俗人易為黃精如淵明詩悠
然見南山俗人易曰望南山
二禽名
退之詩云喚起窗全曙催歸日未西魯直云二禽名
也催歸子規也喚起聲如絡絲圓轉清亮偏于春曉
鳴江南謂之喚春
横陳
王荆公曰千林無葉芘華身黃菊分香委路塵歲晚
蒼官纔自保日高青女尚横陳又曰木落岡巒因自
獻水歸洲渚得横陳山谷曰自獻横陳事見相如賦
楞嚴經亦曰於横陳時味如嚼蠟
奪胎換骨法
黃魯直云詩意無窮人才有限以有限之才追無窮
之意雖少陵淵明不得工也然不易其意而造其語
謂之換骨法規模其意形容之謂之奪胎法如鄭谷
十月菊曰自緣今日人心别未必秋香一夜衰此意
甚佳病在氣不長曾子固曰詩當使人一覧語盡而
意有餘荆公菊詩云千花百卉凋零後始見閒人把
一枝東坡則曰萬事到頭都是夢休休明日黃花蝶
也愁又如李白詩曰鳥飛不盡暮天碧又曰青天盡
處没孤鴻然其病如前所論山谷詩云不知眼界闊
多少白鳥去盡青天回凡此之類皆換骨法也顧况
詩云一别二十年人堪幾回别荆公云一日君家把
酒杯六年波浪與塵埃不知烏石江邊路到老相尋
得幾回樂天詩云臨風杪秋樹對酒長年身醉貌如
霜葉雖紅不是春東坡云兒童悞喜朱顔在一笑那
知是酒紅凡此之類皆奪胎法也
李格非論文
李格非曰諸葛孔明出師表李令伯陳情表劉伯倫
酒德頌陶淵明歸去來引皆沛然如肝肺中流出殊
不見斧鑿痕是知文章以氣為主老杜詩過人在誠
實耳如玉川子詩曰昨夜村飲歸徤倒三四五摩挲
青莓苔莫喚驚著汝荆公用其意作扇詩云玉斧修
成寳月團月邊仍有女乘鸞青冥風露非人世鬢亂
釵横特地寒
秀關西語
法雲秀關西謂黃魯直曰公作艷歌小詞可罷之魯
直曰空中語耳非殺非偷寧至坐此墮惡道耶師曰
君以邪言蕩人淫心使逾禮越禁其罪非止墮惡道
而已魯直自此不作詞曲李伯時善畫馬師曰伯時
為大夫而以畫行已可恥又作馬伯時恚曰無乃蕩
人心墮惡道乎師曰公業此日久思其情狀求其神
駿繋念不忘一日眼光落地必入馬胎無疑伯時愕
然曰何以洗其過師勸畫觀世音
象外句
唐僧多佳句比物以意而不指言一物謂之象外句
如無可詩云聽雨寒更盡閉門落葉深是落葉比雨
聲又曰微陽下喬木遠燒入秋山是以微陽比遠燒
也妙在言其用不言其名耳
滿城風雨近重陽
潘大臨工詩貧甚謝元逸以書問有新作否答曰秋
來景物件件都是佳句恨為俗氛蔽翳昨日得句云
滿城風雨近重陽忽催租人至遂敗意止此一句奉
寄聞者笑其迂闊
十四字師號
道潜有句云隔林彷彿聞機杼知有人家在翠微東
坡曰此吾師十四字師號
竹詩
西湖僧清順怡然常作竹詩曰城中寸土如寸金幽
軒種竹只十個春風慎勿長兒孫穿我階前綠苔破
又有林下詩云久從林下遊識破林下趣從渠綠蔭
繁不碍清風度閒來石上眠落葉不知數一鳥忽飛
來啼破幽寂處
崑體
詩到李義山謂之文章一厄以其用事僻澁時號崑
體荆公晚年亦或喜之如雲詩云借問火城將策探
何如雲屋聽窗知
持棋謎
荆公在鍾山因奕棋作數語曰彼亦不敢先此亦不
敢先是以無所爭故能入於不死不生公笑曰此持
棋隠語也
没浩蕩
老杜詩曰白鷗没浩蕩今誤作波荆公曰道人北山
來問松我東岡舉手指屋脊云今時許長今誤作問
松裁東岡與波浩蕩當併按也
張天覺草書
張丞相好草書而不工一日得詩索筆疾書滿紙使
其姪錄之當竒險處姪罔然而止執所書問曰此何
字丞相熟視詬曰胡不早來問致吾忘也
東坡詩
東坡作海棠詩曰只恐夜深花睡去高燒銀燭照紅
粧事見楊妃外𫝊曰妃子卯酒未醒明皇笑曰是豈
妃子醉直海棠睡未足耳作尼童詩曰應將白練作
春衣事見則天詔應天下尼用白練為衣作橄㰖詩曰
已輸崖蜜十分甜事見鬼谷子曰照夜清螢也百花
醴蜜也崖蜜櫻桃也
太祖遠略
神宗皇帝一日行後苑見牧豭豘者問何所用對曰
自祖宗以來畜之不知果安用上沉思久之詔付有
司禁中自今不得復畜數月衛士忽獲妖人急欲血
澆之禁中卒不能致神宗方悟太祖遠略亦及此
丁晉公詩
丁晉公海外詩云草解忘憂憂底事花名含笑咲何
人世以為工東坡云花非識面常含咲鳥不知名祗
自呼便覺才力相去遠矣
崔徽頭子詞
秦少游有詞云落紅萬點愁如海覺範賦崔徽頭子
用少游韻曰半身屏外睡覺唇紅退春思亂芳心碎
空餘簮髻玉不見流蘇帶試與問今人秀韻誰宜對
湘浦曾同會手搴輕羅盖疑是夢今猶在十分春易
盡一點情難改多少事都随恨遠連雲海
荆公女詩
荆公女吳安持之妻工詩嘗寄荆公曰西風不入小
窗紗秋氣應怜我憶家極目江山千里恨依然和淚
看黃花和曰青燈一點映窗紗好讀楞嚴莫念家能
了諸緣如幻事世間唯有妙蓮花
筍名稚子
老杜詩曰竹根稚子無人見唐人食筍詩云稚子脱
錦綳駢頭玉香滑則稚子為筍明矣贊寧雜記竹根
有鼠大如猫其色類竹名竹豚一名稚子
北征詩
老杜北征詩曰不聞夏商衰中自誅褒妲意著明皇
鑒夏商之衰敗能悔過賜妃子死也劉禹錫馬嵬詩
曰官軍誅佞卒天子矜妖姬郡吏仗門屏貴人牽帝
衣白樂天長恨歌曰六軍不發無柰何宛轉蛾眉馬
前死乃是官軍迫使妃子歌咏禄山叛逆耳其去老
杜何啻九牛毛耶
長公主挽詞
神宗作秦國大長公主挽詞曰海闊三山路香輪定
不歸帳深空翡翠珮冷失珠璣眀月留歌扇殘霞散
舞衣都門送車返宿草自春非又曰曉發城西道靈
車望更遥春風寒魯舘明月斷秦簫塵入羅衣暗香
随玉篆消芳魂飛北渚那復可為招又曰塵自天淵
發恩從國愛深歌鍾雖在舘桃李不成春水折空還
沁樓高亦隔秦區區會稽市無復獻珠人
李杜韓歐四家詩集
王荆公以李太白杜子美韓退之歐陽公詩編為四
家集以歐公居太白之上公曰太白詞語迅快然十
句九句言婦人酒耳
漁網石上詩
嘉祐河濱漁網得一石上刻詩曰雨滴空階曉無心
換夕香井桐花落盡一半在銀床銀床井欄也不知誰作
墨梅
衡州華光長老以墨為梅花黃魯直觀之曰如嫩寒
春曉行孤山水邊籬落間但欠香耳
吳城龍女
黃魯直發荆州亭柱間有詞曰簾捲曲欄獨倚雲展
暮天無際淚眼不曾晴家在吳頭楚尾數點雪花亂
委撲漉沙鷗驚起詩句欲成時没入蒼烟叢裡魯直
悽然曰似為予發也不知何人所作筆勢類女子又
有淚眼不曾晴之句疑其鬼也是夕有女子見夢於
魯直曰我家豫章吳城山附客舟至此堕水死不得
登江亭有感而作不意公能識之魯直驚寤曰此必
吳城小龍女軰也
牡丹偈
太祖將問罪江南李後主欲拒王師法眼禪師觀大
内牡丹作偈諷之曰擁毳對芳叢由來趣不同髮從
今日白花是去年紅艷曳随朝露馨香逐曉風何須
待零落然後始知空後主不省師乃渡江
白樂天詩
白樂天每作詩令一老嫗觧之問曰解否嫗曰觧則
錄之不觧則又易之故唐末之詩近于鄙俚
東坡詞
東坡與少游飲别作虞美人曰波聲汩枕長淮曉隙
月窺人小無情汴水自東流只載一船離别向西州
竹隂花島曾同醉酒未多於淚誰教風鍳在塵埃醖
造一場煩腦世𫝊此詞賀方回作非也乃東坡作
華亭舡子和尚偈
華亭舡子和尚有偈曰千尺絲綸直下垂一波纔動
萬波随夜靜水寒魚不食滿舡空載月明歸黃魯直
歌成長短句曰一波纔動萬波随簔笠一鈎絲金鱗
正在深處千尺也須垂吞又吐信還疑上鈎遲水寒
江靜滿目青山載月明歸
老杜詩
老杜詩曰天子呼來不上舡舡方言也乃襟紐是已
家家養烏鬼川陜路民多供事烏蠻鬼俗人不觧便
作養畜字沈存中遂認差烏鬼為鸕鷀夜闌更秉燭
照恐尚是夢作去聲讀則失其意
李元膺詩
李元膺喪妻作長短句去年相逢深院宇海棠下曾
歌金縷歌罷花如雨翠羅衫上點點紅無數今歲重
尋携手處空物是人非春暮回首青門路亂紅飛絮
相逐東風去元膺尋亦卒
石曼卿馬
石曼卿喜戲謔嘗出馭者失鞍馬驚曼卿堕地從吏
遽扶掖升鞍曼卿徐曰賴我石學士也若瓦學士豈
不破碎乎
道人肝臟饅頭
覺璉禪師能詩歐公曰此道人作肝臟饅頭也或問
其故答曰是中無一點菜氣仁宗留住淨因禪院作
偈曰堯仁况是如天闊乞與孤寒自在飛乃其詩也
坡谷秦三公詩
秦少游責雷州詩曰南土四時都熱愁人日夜長安
此身如石不轉一時忘了家鄉黃魯直責宜州曰老
色日上面懽情日去心今既不如昔後當不如今輕
紗一幅巾短簟六尺床無客日自靜有風終夕凉少
游鍾情故詩閒暇至東坡則云平生萬事足所欠惟
一死英特邁往之氣可畏而仰企
大酒清話
惠花酒詩
張齊賢丞相荅西京留守惠花酒詩曰有花無酒頭
慵舉有酒無花眼倦開好是西園無事日洛陽花酒
一齊來
竊詩
魏周輔有詩上陳亞犯古人一聯亞不為禮周輔復
上一絶曰無所用心惟飽食爭如窗下作新詞文章
大抵多相犯剛被人言愛竊詩亞次韻曰昔賢自是
堪加罪非敢言君愛竊詩尀耐古人多意智預先偷
子一聯詩
陳亞及第
陳亞幼孤育於舅家舅為醫工人呼作衙推亞登第
皆賀其舅有詩云張公吃酒李公醉自古人言信有
之陳亞今年新及第滿城人賀李衙推
平似秤明似鏡
雙漸為孟州僉判同僚或稱其縣長官平似秤明似
鏡漸曰却被押司走上廳打破鏡踏折秤
孫山得觧
孫山末綴得觧有同試者託山探得失山曰解名盡
處是孫山君名更在孫山外山後以恩榜成名作詩
云盤古榜中同進士伏羲手裡探花郎又云幸頼聖
恩收拾了這回含笑入黃泉
講易
咸平邑大夫召黃州先生講易至暌卦至上九見豕
負塗載鬼一車曰隂下有載上之義鬼即積隂也孫
山曰載鬼一車乃閻羅大王般家小也一日說噬嗑
卦至雷電合而章先生曰先一個電後一聲雷所以
相合山曰某且歸先生問何為山曰惡天色也一日
講論語季氏旅泰山為五岳之尊山曰泰山既為五
岳之尊竈王會是一家之主
嘲任轂詩
任轂遯名伊洛山水望蒲輪而不至潜至京師訪問
知友有朝士嘲曰雲林應訝鶴書遲日入京來探事
宜從此見山須合眼被山相賺已多時
教坊進口號
唐昭宗時事勢為朱全忠所持一日開宴教坊伶人
觀榜曰賴是五百年間生一個若是一年生一個教
朝廷怎生奈何
羊雪二詩
書生王勉吟羊詩云頭上兩條皂角頦下一撮髭鬚
不知是何方聖者髀臋裡行撒數珠又作雪詩云上
天燒下豆稭灰烏李須教做白梅道士變成銀觱篥
師姑化作玉茶槌
皮歸相嘲
皮日休謁歸仁紹託故不出日休假其姓為詩嘲曰
硬骨頑形知幾秋臭骸知是不風流及至死後鑚令
遍秪為當初不出頭仁紹復嘲曰幾片尖裁砌作毬
火中煉了水中揉一包閒氣知常在惹踢招拳卒未
休
臘月養蠶
河北一主簿見邑宰曰有一大利便事百姓五月收
麥養蠶一併勞苦欲令臘月中養蠶宰曰是則是矣
但恐臘月無桑簿曰伏惟安置
陳亞詩
有僧歲旱市中求雨陳亞作藥名詩贈云無雨若還
經半夏和師變作葫蘆巴夀州有娼魁肥亞問是何
處人曰本是淝上人亞笑曰我喚作是淝下人亞自
為名贊云有口如啞無心作惡中心本無一物外面
多許稜角有僕黃興外厨煮料置猪蹄其中小婢如
僧竊食之興訟于公公曰正合占詩云如僧清早厨
邊過偷却黃興料裏蹄
賀四廂太保啓
李源作四廂太保賀啓云伏惟太保纔離五都之中
便轉四廂之職紫袍窣地牙笏當胸手執金骨之朵
身坐銀交之椅舊時攏馬只是一箇如今喝道約勾
十人據此威風下梢須為太尉亦宜念舊第一莫打
長行
觀君丰采必不甚高
有貴人性強嘗與属吏對棋曰觀君丰采必不甚高
請坐西廊便使墨子下手高聲唱喏殺著不得作聲
送客詩
高敖曹送客詩云相送復相送相送至橋頭培堆兩
眼淚拍塞一懷愁
假蝗蟲
賈黃中為相盧多遜作參一日附畿有蟲蝻盧曰其
間所有乃假蝗蟲賈曰亦聞不傷稼但蘆多損耳
宣水
石參政在中書堂一相曰取宣水來石曰何也曰宣
徽院水甘冷石公曰若司農寺水當呼為農水也
亂寫試卷
孔登非儒者治平中來京師應舉恥曳白乃亂寫試
卷上云三日雷聲五日電光十日雨下太山不厭微
塵大海不論杓子杳時人好取奉我也好随順屋上
好喂馬屎尿兩邊流幡竿頭上好開典庫答曰高燥
莫下來不得却待咨聞又寫伊州一本後云此去及
第十萬八千里又曰我道者事做也買取一兩草鞋
長行試院出榜召捕登竄歸
孔門上哲
楊球上陳亞大卿啓云伏惟某官詩禮名家孔門上
哲公戲答詩曰蒙君遺長牋語意如何說請看身上
衣裩中本無蝎又嗤人面黑詩曰笑似烏梅裂啼如
豉汁流眉間粘帖子已上是幞頭
對属
有郡丞席上作對属云時熱不須湯盞湯一妓對曰
廳凉無用扇車扇
末厥
歐公歸田錄云尖簷帽子卑凡厮短靿靴兒末厥兵
公云不知末厥何謂也嘗見老儒云尖簷帽子蹺蹊
擫淺面麻鞋列缺茶說故兩存之
二書生賦詩
河朔書生與洛陽書生同飲賦詩河朔生曰昔年曾
向洛陽東年年只是看花紅今年不見花枝面花在
舊時紅處紅河朔生曰昔年曾向北京北年年只是
看蘿蔔今年不見蘿蔔面蘿在舊時蔔處蔔
漁樵閒話
李忠化虎
劍州君子李忠久病其子市藥歸父朵頥而涎出其
狀如虎子走而出閉其室旋聞哮吼之聲穴壁視之
乃真虎也
玉樹曲
唐末有宜春人王轂者以詩擅名嘗作玉樹曲其詞
云君臣猶在醉鄉中一面已無陳日月嘗于市㕓遭
無賴軰歐擊轂大呼曰爾軰莫無禮吾便是吟玉樹
曲者無賴軰慚謝而退
隠娘教習擊刺之法
唐魏大將聶鋒有女子方十歲名隠娘忽為乞丐尼
竊去父母不知所向日夜悲泣後五年尼送隠娘還
曰教已成矣父母詢其所學云尼携至一巖洞中與
藥一粒服令持一劍教習擊刺之法一年後刺猿猱
如飛刺虎豹如無物三年能飛以刺鷹鷂四年挈我
於都市中再指其人必數其過惡曰為我取其首來
某應聲而首已至矣即以藥消之為水後五年忽曰
大僚某人罪惡貫盈欺君罔民為我取其首來隠娘
承命而往伏於大僚所居梁上移刻方持其首至尼
大怒曰何大晚如是隠娘曰為見其人戲弄一兒可
愛未欲下手尼叱之曰已後遇此軰先斷其所愛然
後决之汝術已成可還遂還家
衡山老虎
長慶中有處士馬拯在衡山精舍見老僧古貌龐眉
借拯僕持錢往山下市鹽酪初亦不知老僧所向山
人馬紹繼至云路逢一虎食一僕食訖即脱班衣而
衣禪衲熟視乃老僧也有頃歸僧口吻尚有餘血二
人駭愕共為之計紿僧云寺井有怪物僧往窺井二
人併力推入井中以巨石壓之急下山已日暮見數
十人或僧道或男女皆大怒曰二賊殺我襌師今來
追捕二人詰獵者曰彼衆何人也獵者曰此倀鬼也
昔為虎食之人既已鬼矣遂為虎之役二人乃厲聲
叱鬼曰汝軰真下鬼也生既為虎之食死又為虎之
役今幸其斃又從而號哭耶一鬼答曰某等為虎食
啖固當刻心以報冤然終不知所謂禪師者乃虎也
類說卷五十五
