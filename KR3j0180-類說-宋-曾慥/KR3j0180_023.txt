類說目錄
卷二十三
博物志
崑崙山五色水地以石為骨
物怪山澤氣
和氣所生妊娠避忌
生男法取火
胎生卵生守宫
續絃膠常山之蛇
吳餘鱠煉石斷鼇
后稷伊尹千日酒
染髭法積油生火
養生法野葛
客星犯牛斗殺長子
上藥中藥下藥黃帝諸臣
寳劔指佞草
天孫蒿宫
山鷄蓍
寳器三人冒霧
食䗶駝知泉脉
猴玃名馬化雲漢圖
太陽之草虎撲毛
河精諸物相似者
遠志日月食
續博物志
天可倚杵春雲秋風
矞雲墨兵
金條玉科兔目
子規黃鳥毛席氊鄉
容成侯大宅虎圍
鳩車竹馬猊糖
金柝壺郎
清盧天心月脇
澤鶴文王四乳
鳩杖九寡
陽馬八極
畫妖
物類相感志
靈䕫楓人
金銀汗隂陽石
仙漿九豫章
投酒於川鼠重萬斤
嫁茄觀日玉
玉火香雲香雨
麝枕龍鬚拂
樹化鴛鴦蠲忿犀
瑟幕
宣室志
止戈龍千年仙鹿
玉清三寳見蝦䗫
柳將軍錦半臂
紙月架梯取月
月圃白瑶宫諸葛後身
平生當食萬羊夢捧日
虹蜺天使韓退之見神人
白衣吟月夜聮句
曹唐詩黑龍甲中出
黃衣婦人乞命玄隂池
清水珠蠐螬
玉龍膏居士金精
稚川真君己酉平蔡
七聖畫謝翺詩
甑杵為妖
類說目錄
類說卷二十三宋曾慥編
博物志
崑崙山五色水
地南北三億三萬五千里地形高大者有崑崙山出
五色水流入中國名曰河地下有四柱三千六百軸
犬牙相牽
地以石為骨
川為脉草木為毛土為肉石者金之根
物怪
水石之怪曰龍罔象木之怪曰䕫魍魎土之怪為羵
羊火之怪為宋無忌
山澤氣
玉山多雲鐡山多石山氣多男澤氣多女
和氣所生
和氣相感而生朱草山出象車澤出神馬陵出黑丹
阜出土怪江出大貝海出明珠人主夀昌天下太平
妊娠避忌
婦人妊娠不欲見醜惡物食當避異常味不可見兔
令兒唇缺不可啖薑令兒多指
生男法
婦人妊娠未滿三月著壻衣冠平旦左遶井三匝勿
反顧勿令人知必生男
取火
削木令圓舉以向日以艾承其影則得火
胎生卵生
九竅者胎生八竅者卵生
守宫
蜥蜴或名蝘蜓用器養之食以朱砂體盡赤所食
滿十斤搗萬杵點女人支體終身不滅唯房室事
則滅故號守宫東方朔奏武帝用之有驗鼠食巴
豆三年重三十斤
續絃膠
漢武帝時西海有獻膠者以注斷絃名曰續絃膠
常山之蛇
有兩頭觸其一頭一頭至觸其中則兩頭俱至孫武
以喻善用兵者
吳餘鱠
吳王江行食鱠不盡棄其餘中流化為魚其長數
寸名吴餘鱠
煉石斷鼇
天地初不足故女媧煉五色石以補其缺斷鼇足以
絶地維故天傾西北地不滿東南
后稷伊尹
思士不妻而感思女不夫而孕后稷生乎巨跡伊尹
生乎空桑
千日酒
劉玄石於中山酒家沽酒酒家與千日酒忘言其節
度歸至家醉而家以為死葬之酒家計千日滿往視
之云亡已三年于是開棺始醒俗云玄石飲酒一醉
千日
染髭法
胡粉石灰以水和之塗髭鬢不白
積油生火
積油萬石自然生火泰始中武庫火積油所致也
養生法
皇甫隆遇青牛道士封君達云體欲常少勞無過食
去肥濃節酸醎絶思慮損喜怒慎房室
野葛
食之殺人家葛種之三年不收後旅生亦不可食
客星犯斗牛
有居海濱者每年八月見浮槎過甚大俟其復来裹
糧而登行十餘日忽至一處有城郭廬舍中多織婦
見一丈夫牽牛飲水此人問是何處答曰君還問嚴
君平則知之後問君平曰某年月日客星犯斗牛始
知乃天河也
殺長子
越之東有駭沐之國其俗生長子則殺之名宜弟
上藥中藥下藥
上藥養命謂五石鍊形六芝延年也中藥養性謂合
歡蠲忿萱草忘憂也下藥治病謂大黃除實當歸
止痛也
黃帝諸臣
祝融造市高辛臣也蚩尤造兵炎帝臣也揮造弧夷
牟造矢倉頡造書容成造歷伶倫造律隸首造數皆
黃帝臣也儀狄造酒禹時人綿駒善歌齊人
寳劒
名純鈎湛盧豪曹魚腸巨闕五者皆歐冶子所鑄
指佞草
堯時有屈軼草生於庭佞人入朝則屈而指之又名
指佞草
天孫
泰山神曰天孫天帝之孫也主召人魂魄
蒿宫
周德澤盛蒿大可為柱名曰蒿宫
山雞
自愛其色終日映水目眩則溺死
蓍
一千歲而三百莖故知吉凶
寳器
繁弱之弓屈盧之矛鷄子之弩狐父之戈皆古之
寳器
三人冒霧
昔有三人同冒霧一人病一人無故一人死無故者
飲酒病者吃飯死者空腸
食䗶
荒年食䗶半斤支十日飢
駝知泉脉
燉煌西渡流沙千里無水沙下伏流惟駝知之每至
泉脉則以足跑地掘之必得木
猴玃名馬化
蜀西南山中有物似猴長尺餘能人行名曰猴玃又
名馬化行路遇婦人輙盜去以為匹偶無子終不還
有子輙送其家不養其子母輙死其子既長悉與人
同皆以楊為姓故蜀之西界多姓楊往往馬化之
子孫
雲漢圖
劉褒漢桓帝時人畫雲漢圖見者皆熱又畫北風
圖見者皆寒
太陽之草
天老曰太陽之草服之長生即黃精也
虎撲毛
羽氏國人有翼飛不遠有獸綠毛似豹毛可作筆名
虎撲毛
河精
夏禹行河見長人魚身曰我河精也
諸物相似者
魏文帝記諸物相似亂真者碔砆怪石似美玉蛇牀
亂蘼蕪薺苨亂人參雌黃似石硫黃杜蘅亂細辛百
步似門冬防葵似狼毒
遠志
苗曰小草芎藭苗曰江蘺
日月食
麒麟鬭而日月食鯨魚死而彗星出嬰兒號而母乳
出蠶咡絲而商絃絶
續博物志
天可倚杵
河圖記曰百代之後地高天下千代之後天可倚杵
春雲秋風
仲長統曰春雲為輿秋風為駟
矞雲
京房易占曰雲二色曰矞瑞雲也荀卿言雲友風子
雨
墨兵
孫樵謂史書曰墨兵
金條玉科
揚雄謂刑法曰金條玉科
兔目
槐生五日曰兔目十日曰鼠耳葉如此也
子規黃鳥
高唐賦子規一曰姊歸幽州方言黃鳥曰黃鸎
毛席氊鄉
後漢西域傳註氊鄉毛席劉孝儀謂狄曰氊鄉
容成侯
司空圖謂鏡曰容成侯金炯又曰夀光先生
大宅虎圍
枚叔總稱面曰大宅眉目間曰青陽王元長謂國子
學曰虎圍
鳩車竹馬
王元長曰小兒五歲曰鳩車之戲七歲曰竹馬之游
猊糖
後漢顯宗紀註以糖作狻猊形號猊糖
金柝
潘岳謂刁斗曰金柝今之銅器也
壺郎
陸機賦掌漏官曰壺郎
清盧
揚雄謂目瞳子曰清盧揚眉曰揚衡
天心月脇
皇甫湜稱竒文曰穿天心出月脇
澤鶴
世說羊祜鎮荆州江陵澤中出鶴取以教舞甚馴
名澤鶴
文王四乳
春秋元命苞文王體四乳
鳩杖
續漢儀賜老人杖杖端刻鳩取其不噎
九寡
七發云孤子之鈎以為隱九寡之珥以為約取孤寡
之物以裝琴要有悲聲九寡者九為寡婦也
陽馬
何平叔謂屋角梁曰陽馬
八極
鄒子曰中國者天下八十分之一有海環之如此者
九又有大瀛海環之總曰八極
畫妖
後魏元兆能行治病有軍士女為物所憑兆曰天下
有至神之妖有至靈之妖有在陸之精在水之魅以
法治之乃黃化寺壁畫鬼祟
物類相感志
靈䕫
黃帝以靈䕫為鼓聲聞百里
楓人
嶺南多楓遇雷則癭長三五尺如人狀謂之楓人
金銀汗
凡山石盛夏必汗出赤而黃者金汗白而紫者銀汗
隂陽石
夷陵有隂陽石隂石常潤陽石常燥旱則鞭隂石
必雨雨久鞭陽石則止
仙漿
抅樓國有水仙樹腹中有水謂之漿飲者十日醉
九豫章
東方有九豫章一樹主一州上有九力士執斧伐之
以占九州吉凶行斫行復復遲者州伯病不復者
州滅亡
投酒於川
越勾踐出行有獻酒一壺者王曰吾獨飲若三軍何
乃投於川命一軍飲之皆沾醉
鼠重萬斤
北方有層冰厚百丈有鼠在土中食冰不食草木
重萬斤
嫁茄
茄子樹開花時取葉布於過路以灰圍之結子加
倍謂之嫁茄
觀日玉
大如八寸鏡映日觀見日中宫殿曰日玉
玉火
唐東夷所貢色赤長如寸積之可以燃鼎置之室
中不復挟纊
香雲香雨
員嶠爛石燒之煙為香雲徧空則下香雨
麝枕
置麝枕中可絶惡夢
龍鬚拂
元載得龍鬚拂置之堂室蚊蚋不敢入
樹化鴛鴦
宋韓朋妻美康王奪之妻自殺王埋之經宿生樹支
體相交王欲伐之化為鴛鴦飛去
蠲忿犀
唐公主有犀如彈丸帶之能蠲忿
瑟幕
唐懿宗賜公主瑟幕紋如碧絲貫以真珠雖暴雨
不濡
宣室志
止戈龍
上元初寇天師嘗言止戈龍意謂武后也
千年仙鹿
明皇狩近郊射中大鹿張果曰千年仙鹿也漢武
時有生獲此鹿者帝活之且命以銅牌識其年月果
於左角上得二小牌
玉清三寳
常弇夢游玉清宫玉清女遺以三寳一曰瑶杯二
曰紅蕤枕三曰紫玉函
見蝦䗫
李揆未相前忽見一大蝦䗫小鳳占之曰蝦䗫天使
吉兆也未幾拜相
柳將軍
有人於古宅遇柳將軍驗之乃一株枯柳
錦半臂
竇參為御史中丞夢德宗以文錦半臂賜之解
者曰半臂者股肱之衣也公其居股肱之位乎後數
日果拜相
紙月
楊晦之謁王先生先生令其女刻紙狀今宵之月施
于垣上是夕光自東垣發洞照一室八月十二夜也
晦之將去先生以杖畫地視其庭懸崖萬仞有積水
巖谷重疊先生曰陵谷變遷吾子安所歸乎晦之泣
告曰誠不知一日有桑田之變豈仙都瞬息而塵世
已千年乎先生笑曰子無懼吾以為娱耳于是持篲
掃其庭有頃如舊晦之乃歸
架梯取月
太和中周生有道術方中秋月色澄清堂有數客
来周曰我能挈月入懷袖因取數百筯繩而架之曰
我將此梯取月乃閉戶久之客步庭中伺焉忽天地
曛黑仰視又無纖雲俄聞生呼曰某至矣舉其衣出
月寸許一室盡明寒入肌骨食頃如初
月圃白瑶宫
李賀卒母夢賀曰上帝神仙之君也近遷都月圃建
白瑶宫以某榮于詞召與文士數輩共為新宫記帝
又作凝虛殿使某輩纂樂章今為神仙中人甚樂
願夫人無以為念
諸葛後身
韋臯生一月有胡僧見之曰别久得無恙乎嬰兒
若有喜色衆問其故僧曰此子乃諸葛武侯之
後身
平生當食萬羊
李德裕嘗有一僧曰公當萬里南行期在旬日公
曰其然果遂還乎僧曰當還公訊其事曰相公平
生當食萬羊今所食九千五百矣所以還者未盡
五百羊耳公曰吾頃夢行晉山山上盡皆羊有牧者
曰此御史平生所食羊也果符師之說後數日振
武節度朱暨致書饋四百羊公大驚僧歎曰萬
羊將滿其不還乎旬日貶湖州連貶崖州竟沒于貶
所
夢捧日
楊炎少時夢陟高山仰視瑞日紅光赫然因舉左
右手以捧之後登相位果協捧日之祥
虹蜺天使
韋臯鎮蜀宴客西亭暴風雨俄頃而霽有虹蜺
自空而下垂首筵上吸其飲食且盡其首似驢五
色若霞公懼罷宴小尹豆盧署曰虹蜺天使也降於
邪則為戾降於正則為祥公正人也某敢以賀旬日
拜中書令
韓退之見神人
長慶四年冬韓退之卧病見一神人被甲仗劔長
丈餘立于榻前曰吾有金革事將與卿圖之公曰
願聞神人曰威粹骨絶國世與韓為仇今欲討之
力又不足卿以為何如對曰臣願從大王討之神人
頷而去乃歎曰是何祥也凡數日窮其理不能究是
冬公卒
白衣吟
華山月夜有白衣丈夫循澗水吟曰澗水潺潺聲
不絶溪隴茫茫野花發自去自来人不知歸時
常對空山月
月夜聮句
梁璟居商山旅館時中秋月朗見三丈夫稱蕭中
郎王步兵諸葛長史與璟坐庭中呼其僮曰玉山人
取酒共酌聮句步兵曰秋月團如鏡中郎曰秋風利
似刀璟曰秋雲輕若絮長史嘿然二人促曰幸以拙
速為事長史沈吟曰秋草細同毛二人大笑曰拙則
拙矣何乃遲乎長史曰中郎為僻韻而滯捷才中郎
又命玉山召蕙娘佐酒頃之一美人至長史戲曰女
郎自赴中郎召且美人曰安知不為衆来乃歌鳳樓
之曲中郎又曰山樹高高影步兵曰山花寂寂香因
指謂長史向者僻韻信中郎過今願續此以觀捷才
長史即曰山天遥歷歷一坐大笑曰遲不能巧速而
且拙捷如是耶璟曰山水急湯湯中郎曰孝廉安知
為詩哉璟發怒震聲叱之坐中客驚遂失所在
曹唐詩
進士曹唐以能詩名世嘗得句云水底有天春寂
寂人間無路月茫茫忽見衣素婦人閑冶徐步吟
賞此句數日唐卒
黑龍甲中出
道宣律師持律第一忽覺手如火燎之狀師驚曰汝
水族也何為潜於此乎即伸臂誦呪己而震霆擊指
甲有一黑龍自甲中出初甚小俄長丈餘火鬛電眸
攫空而去
黃衣婦人乞命
柳宗元為永州司戶至荆門驛舍夢黃衣婦人曰某
之命若敗縷之懸風危危將斷且飄矣君能活之戴
恩何地明旦荆帥召食以夢語召吏訊之曰前一日
漁人網獲一巨黃鱗魚將為膳今已斷首遂命投江
中是夕夢前婦人来而亡其首
玄隂池
有人見羣僧浴水中問之曰此玄隂池也又曰檀越
可聽吾徒之梵音於是合聲而噪乃羣蛙也
清水珠
馮翊嚴生嘗得一石狀若彈丸後有胡人願以錢三
十萬易之曰此吾西國至寳名曰清水珠自亡此國
之井泉盡濁國人俱病故我越海踰山来中夏求
之即以珠投濁水澹然清徹
蠐螬
蠐螬嘗化一白衣美丈夫自言齊人曹氏子
玉龍膏
安南有玉龍膏南人用之能化銀液說者曰此膏若
持北来則禍及韓約都護安南得膏持歸是歲京
師亂約以附鄭注族誅
居士金精
韋思玄求鍊金之術一日有居士辛銳来謁病癰漬
血且甚韋方會食居士溺於筵上客怒皆起銳亦
告去忽不見回視其溺乃紫金液光采粲然客有
解者曰居士金精也驗其名氏信矣
稚川真君
僧契虛游稚川山頂有宫闕在雲物之外殿上有簪
冕者曰稚川真君真君問曰爾絶三彭之仇乎契不
能對真君曰不可留此
己酉平蔡
元和初裴晉公征吳元濟至境上因發地得石刻有
鷄未肥酒未熟之語解者曰鷄未肥無肉也肥去肉
為巳酒未熟無水也酒去水為酉破賊其在己酉
乎後平蔡果以是日入城
七聖畫
雲光寺有聖畫殿長安謂之七聖畫初制殿宇有少
年詣寺曰某弟兄七人善畫願輸工僧許之七人持
綵繪至戒云七日慎勿唘門僧從其語凡六日閴然
無聞意其為怪遂發其封忽有七鴿望空飛去綵
繪儼若四隅唯西北未竟後畫工見之驚曰神妙
筆也
謝翺詩
云斜月照人今夜夢落花啼動去年春又云愁態
上眉深黛綠淚痕侵臉落花紅
甑杵為妖
建中末獨孤彦者泊舟淮泗步月至佛寺有二丈
夫一人身長黑衣稱姓甲名侵計第五一人身短
青衣姓曾名元黑衣者曰吾之先本盧氏少以剛
勁聞凡物有滯而不通者必侵犯以計忤之時皆
謂我侵計後遇仇易姓甲氏以逃患吾素精藥術
而升降上下即假手於人吾有舅氏起居未嘗不
俱曾元曰吾陶唐氏之後也受姓于姚曾者其子孫
以字為氏故謂曾氏吾素褊躁負氣凌上遭下流沸
騰之謗吾賦性堅正赴湯蹈火賙人之急語未卒寺
僧歸二人馳去不見彦乃悟曰曾元豈非甑乎文以
瓦附曾甑字也名元者以瓦中之畫置瓦字之上甲
侵計者豈非鐵杵乎以午附木杵字也甲者東方甲
乙木也第五者亦假午字也侵計者反語金截截
附金鐵字也總而辨焉得非甑及鐵杵耶明日果
於積壤中得一鐵杵又一甑
類說卷二十三
