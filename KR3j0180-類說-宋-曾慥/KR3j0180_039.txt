類說目錄
卷三十九
七書孫子
廟算鈍兵
拙速善用兵
將民之司命用兵法
不戰而屈人兵上兵
十則圍大敵
將為國輔縻軍
勝負善戰
交和勝兵
正合竒勝擇人任勢
致人不致於人知戰之地
兵形象水倍道
兵以詐立奪氣奪心
夜戰晝戰避其銳氣
治心治力歸師勿遏
將受命於君無恃其不來
五危必勝
絶澗論軍勢
進不求名嬰兒愛子
率然亡地死地
脱兔五攻
興師十萬日費千金
五間
吳子
醮吳起於廟四不和
戰勝守勝兵起有五
軍命可擊之道
四輕善將
天竈
尉繚子
彗柄助戰
三勝誅殺
步鼓制敵
太上無過
司馬法
好戰忘戰逐奔縱綏
賞罸國容
戍軍七政
黃石公三略
簞醪投諸河將禮
財賞重賞死士
隆恩自專
使智使勇良弓藏
卒離
六韜
主尊人安六守
三寳失時
六賊七害
賞罸聖人將動
三戒從中御
將者人之司命三陣
敵壘虚實弱勝強少擊衆
車騎
李衛公問對
正兵竒兵八陣
丘井之法竒正循環
四種蕃長於馬漢長於弩
諸將軍識虚實治兵之法遍告諸將
舊將凋零伍法
六花陣曹公新書
三覆之義不籍偽臣家
推誠變客為主
鐡蒺藜分而能合
李勣可保任
類說目錄
類說卷三十九宋曾慥編
七書孫子
廟算
兵者詭之道也未戰而廟算勝者得算多也未戰而
廟算不勝者得算少也多算勝少算不勝况無算乎
鈍兵
鈍兵挫銳屈力殫貨諸侯乘其敝而起雖有知者不
能善其後
拙速
兵聞拙速未覩巧之久也
善用兵
善用兵者役不再籍粮不三載取用於國因粮於敵
故軍食可足
將民之司命
兵貴勝不貴久故知兵之將民之司命國家安危之
主
用兵法
用兵之法全國為上破國次之全軍為上破軍次之
全旅為上破旅次之全卒為上破卒次之全伍為上
破伍次之
不戰而屈人之兵
百戰百勝非善之善也不戰而屈人之兵善之善者
也
上兵
上兵伐謀其次伐交其次伐兵其下攻城攻城之法
為不得已
十則圍
用兵之法十則圍之五則攻之倍則分之敵則能戰
之少則能逃之不若則能避之
大敵
小敵之堅大敵之擒也
將為國輔
將為國之輔輔周則國必強輔隙則國必弱
縻軍
不知軍之不可進退是謂縻軍
勝負
知彼知己百戰不殆不知彼而知己一勝一負不知
彼不知己每戰必敗
善戰
善戰者先為不可勝以待敵之可勝不可勝在己可
勝在敵善戰者立於不敗之地故勝兵先勝而後戰
敗兵先戰而後求勝
交和
兩軍相對曰交和
勝兵
勝兵若以鎰稱銖敗兵若以銖稱鎰勝兵之戰若决
積水於千仞之谿者形也
正合竒勝
凡戰者以正合竒勝戰勢不過竒正相生如循環
擇人任勢
善戰者求之於勢不責於人故能擇人而任勢善戰
之兵如轉圜石於千里之山者勢也
致人不致於人
先處戰地而待敵者佚後處戰地而趍戰者勞故善
戰者致人不致於人
知戰之地
知戰之地知戰之日則可千里會戰不知戰之地不
知戰之曰則左右前後不能救况遠者數千里近者
數里乎
兵形象水
水之形避高而趍下兵之形避實而擊虚水因地而
致流兵因敵而制勝
倍道
卷甲而趍日夜不處倍道兼行百里而平
兵以詐立
兵以詐立以利動以分合為變者也
奪氣奪心
三軍可奪氣將軍可奪心
夜戰晝戰
夜戰多火鼓晝戰多旌旗所以變人之耳目也
避銳氣
朝氣銳晝氣惰暮氣歸善用兵者避其銳氣擊其惰歸
治心治力
以治待亂以靜待譁此治心者也以近待遠以佚待
勞以飽待饑此治力者也無邀正正之旗勿擊堂堂
之陣
歸師勿遏
用兵之法高陵勿向背立勿逆佯北勿從銳卒勿攻
餌甘勿食歸師勿遏圍師勿關窮師勿追此用兵之
法也
將受命於君
受命於君圯地無舍衢地合交絶地無留圍地則謀
死地即戰
無恃其不來
用兵之法無恃其不來恃吾有以待之無恃其不攻
恃吾有所不可攻
五危
將有五危必死可殺必生可虜忿速可侮廉潔可辱
愛民可煩
必勝
凡軍好高惡下貴陽賤隂來生處實軍無百疾是謂
必勝
絶澗
凡地有絶澗天井天牢天羅天陷天隙必亟去之勿
近也山水深大者為絶澗四方高中央下者為天井
深山若蒙籠者為天牢可以羅絶人者為天羅地形
陷者為天陷澗道狹深者為天隙
論軍勢
塵高而銳者車來也卑而廣者徒來也散而脩逹者
樵採也少而往來者營軍也半進半退者誘也校而
立者饑也汲而先飲者渴也見利不進者勞也鳥集
虚也夜呼者恐也軍擾者將先動也旌旗動者亂也
殺馬肉食者軍無糧也懸缶不返者窮寇也數賞者
窘也數罸者困也來委謝者欲休息也
進不求名
進不求名退不避罪惟民是保而利於主國之寳也
嬰兒愛子
視卒如嬰兒故可與赴深溪視卒如愛子故可與俱
死
率然
善用兵者如率然率然者常山之蛇也擊其首則尾
至擊其尾則首至擊其中則首尾俱至
亡地死地
陷之亡地而後存陷之死地而後生
脱兔
始如處女敵人開戶後如脱兔敵不及拒
五攻
凡火攻有五一曰火人二曰火積三曰火輪四曰火
庫五曰火隊
興師十萬日費千金
興師十萬出征千里百姓之費公家之奉日費千金
内外騷動
五間
兵有因間有内間有反間有死間有生間
吳子
醮吳起於廟
魏文侯身自布席夫人捧觴醮吳起於廟立為大將
守西河與諸侯大戰七十六全勝六十四闢土四面
拓地千里皆起之功
四不和
圖國家者必先教百姓而親萬民有四不和不和於
國不可出軍不和於軍不可出陣不和於陣不可進
戰不和於戰不可决勝
戰勝守勝
戰勝易守勝難故曰天下戰國五勝者禍四勝者敝
三勝者霸二勝者王一勝者帝
兵起有五
兵起有五一曰爭名二曰爭利三曰積惡四曰内亂
五曰因饑
軍命
一軍之中必有虎賁之士力輕扛鼎足輕戎馬搴旗
取將必有能者若此之等選而别之愛而責之是謂
軍命
可擊之道
武侯問敵可擊之道起曰敵人遠來行列未定可擊
既食未設備可擊奔走可擊勤勞可擊未得地利可
擊失時可擊行未息可擊涉水半渡可擊狹路可擊
旌旗亂動可擊數移動可擊將離士卒可擊心怖可
擊凡若此者急擊勿疑
四輕
用兵之道先明四輕地輕馬馬輕人人輕戰戰輕敵
進有重賞退有重罪
善將
凡兵戰之場止尸之地必死則生幸出則變善將如
坐漏船之中伏燒屋之下使知者不及謀勇者不及
慮
天竈
武矦曰三軍進止有道無當天竈無當龍頭天竈大
谷之口龍頭大山之端將戰審候風之從來風順致
敵而從之風逆堅陣以待之
尉繚子
彗柄
楚將公子心與齊人戰時有彗星出柄在齊柄所在
勝不可擊公子心曰彗星何知以彗鬭者固倒而勝
焉明日與齊人戰大破之
助戰
天下諸國助我戰猶良驥騄耳之駛彼駑鬐興角逐
何能餒吾氣哉
三勝
兵有以道勝有以威勝有以力勝
誅殺
殺一人而三軍震者殺之殺一人而萬人喜者殺之
步鼓
步鼓趍戰一步一鼓也
制敵
正兵貴先竒兵貴後或先或後制敵者也
太上無過
賞如山罸如谿太上無過其次補過
司馬法
好戰忘戰
國雖大好戰必亡天下雖安忘戰必危
逐奔縱綏
古者逐奔不過百步縱綏不過三舍
賞罸
賞不踰時欲民速得為善之利也罸不遷刻欲民速
覩不善之害也
國容
古者國容不入軍軍容不入國
戍軍
古者戍軍三年不興覩民之勞也上下相報知之至
也得意則凱歌示一喜也偃伯靈臺答民之勞示伏
也
七政
七政一曰人二曰正三曰詞四曰巧五曰灾六曰水
七曰兵是謂七政
黃石公三略
簞醪投諸河
將帥必與士卒同滋味而共安危敵乃可加兵有全
勝昔良將有饋簞醪者使投諸河與士卒同流而飲
夫一簞之醪不能味一河之水而三軍思為致死者
以滋味之及已也
將禮
軍井未達將不言渴軍幕未下將不言倦軍竈未炊
將不言饑冬不服裘夏不操扇雨不張盖是謂將禮
財賞
軍無財士不來軍無賞士不往
重賞死士
香餌之下必有懸魚重賞之下必有死士
隆恩
興師之國務先隆恩攻取之國務先養民
自專
出軍行師將在自專進退内御則功難成
使智使勇
使智使勇使貪使愚智者樂立其功勇者好行其志
貪者邀趍其利愚者不歉其死
良弓藏
高鳥死良弓藏敵國滅謀臣亡
卒離
人衆一合不可卒離威權一與不可卒移
六韜
主尊人安
文王曰欲使主尊人安奈何太公曰愛民而已利而
勿害成而勿敗生而勿殺與而勿奪樂而勿苦喜而
勿怒
六守
人君有六守一曰仁二曰義三曰忠四曰信五曰勇
六曰謀
三寳
人君無以三寳借人借人則君失其威大農大工大
商謂之三寳
失時
日中必熭操刀必割執斧必伐日中不熭是謂失時
操刀不割失利之期執斧不伐則人將欺涓涓不塞
將為江河熒熒不滅炎炎奈何
六賊
王人者有六賊一曰臣有大作宫室傷王之德二曰
民有任氣遊俠傷王之化三曰臣有朋黨蔽賢傷王
之權四曰士有抗志高節傷王之威五曰臣有輕爵
禄喜犯難傷人之勞六曰強宗侵奪傷庶人之樂
七害
又有七害無智略權謀王者慎勿使為將有名無實
慎勿與謀朴躬惡服偽人也慎勿近博聞高議奸人
也慎勿寵苟得輕死貪求爵禄慎勿使技巧畢餙傷
農事者必禁之巫蠱左道誘惑良民者必止之
賞罸
賞一以勸百罸一以懲衆用賞貴信用罸貴必
聖人將動
鷙鳥將擊卑飛歛翼猛獸將摶弭耳俯伏聖人將動
必有愚色
三戒
將有三戒冬不服裘夏不操扇雨不張盖
從中御
民不可從外治軍不可從中御
將者人之司命
將不仁則三軍不親將不勇則三軍不銳將不知則
三軍疑將不明則三軍傾將不精微則三軍失其機
將不常戒則三軍失其備將不強力則三軍失職故
將者人之司命
三陣
日月星辰一左一右一向一背此謂天陣丘陵水泉
亦左右前後之别此謂地陣用車用馬用文用武此
謂人陣
敵壘虚實
武王曰何以知敵壘虚實太公曰將必上知天道下
知地理中知人事登高下望觀敵變動望其壘知其
虚實望其士卒知其去來
弱勝強少擊衆
武王曰以弱勝強以少擊衆奈何太公曰以少擊衆
必以日之暮伏於深草要之隘路以弱勝強者必得
大國與鄰國之助
車騎
車者軍之羽翼所以陷堅陣要強敵遮走北也騎者
軍之伺候所以踵敗軍絶糧道擊侵寇也
李衛公問對
正兵竒兵
太宗將討高麗曰兵少地遥以何術臨之靖曰臣以
正兵太宗曰平突厥用竒兵今言正兵何也曰諸葛
亮七擒孟獲正兵而已自黃帝以來先正後竒先仁
義而後權譎霍邑之戰師以義舉者正也建成墜馬
右軍少却者竒也
八陣
太宗曰天地風雲龍虎鳥蛇斯八陣何謂也靖曰傳
之者誤也古人秘藏此法詭設八名本一也分為八
焉天地者本乎旗號風雲者本乎幡名龍虎鳥蛇本
乎隊伍之别後世詭設物象何止八乎
丘井之法
黃帝始立丘井之法因以制兵井分四道八家處之
其形井字開方九焉五為陣法四為閒地數起於五
也虚其中大將居之環其四面諸部連遶所謂終於
八也
竒正循環
太宗曰卿視韓擒虎言卿可與論孫吳亦竒正之謂
乎靖曰擒虎安知竒正但以竒為竒以正為正爾曾
未知竒正循環之無窮也
四種
張良所學六韜三略是也韓信所學穰苴孫武是也
大體不出三門四種而已太公謀八十一篇不可以
言窮次公言七十一篇不可以兵窮太公兵法八十
五篇不可以才窮此三門也凡兵家權謀為一種形
勢為一種及隂陽技巧二種此四種也
蕃長於馬漢長於弩
太宗曰蕃兵惟稱勒馬奔衝此竒兵歟漢兵惟強弩
犄角此正兵歟靖曰蕃長於馬馬利乎速鬭漢長於
弩弩利乎緩戰
諸將軍識虚實
孫武十三篇無出虚實用兵識虚實之勢則無不勝
今諸將但能言背實擊虚及其臨敵罕識虚實盖不
能致人反為敵所致也
治兵之法徧告諸將
太宗曰孫子所言治兵何如靖曰以近待遠以佚待
勞以飽待饑略言其槩耳推此三義有六焉以防待來
以靜待躁以重待輕以嚴待懈以治待亂以守待攻
太宗曰今人習孫子者但誦空文其治兵之法宜徧
告諸將
舊將凋零
太宗曰舊將先卒凋零殆盡諸軍新置不經陳敵
伍法
太宗曰數家伍法孰者為要靖曰左氏云先偏後伍
司馬曰五人為伍尉繚子有束伍今漢制有尺籍伍
符後世符籍以紙為之臣酌其法自五人變為二十
五人自二十五人變為七十五人諸家兵法惟伍法
為要穰苴所謂五人為伍十五為隊至今因之此其
要也
六花陣
太宗曰李勣論兵多與卿合但勣不究出處卿所製
六花陣色出何術乎曰諸葛亮八陣法也大陣包小
陣大營包小營隅落鈎連曲折相對古制如此臣為
圖因之故内畫之方外環之圓是成六拖俗所號耳
曹公新書
曹公驕而好勝當時諸將奉新書莫敢攻其短臨敵
立表無乃晚乎
三覆之義
太宗曰曹公有戰騎遊騎今何者比乎靖曰新書六
戰騎居前陷騎居中遊騎居後名號分為三類耳曹
公前後及中分為三覆不言兩廂舉一端也後人不
觧三覆之義臣熟用此法遊騎當前戰騎當後陷騎
臨變而分皆曹公術也太宗嘆曰多少人為曹公所
惑
不籍偽臣家
太宗曰卿平蕭銳諸將欲籍偽臣家以賞士卒獨卿
不從以謂蒯通不戮於漢既而江漢歸順文能附衆
武能威敵其卿之謂乎
推誠
李靖曰臣頃討突厥總番漢之衆出塞千里未嘗戮
一楊干斬一莊賈亦推赤誠而已
變客為主
因糧於敵是變客為主也飽能饑之佚能勞之是變
主為客也
鐡蒺藜
太宗曰鐡蒺藜行馬太公所制乎靖曰有之然拒敵
而已兵貴致人非欲拒之也太公六韜言守禦之具
耳非攻戰所施也
分而能合
苻堅總百萬之衆而敗於淝水此兵合而不能分也
吳漢討公孫述與副將劉向分屯相去二十里述來
攻漢尚出合擊大破之此兵分而能合者也
李勣可保任
太宗曰李勣長孫無忌共掌國政他日何如靖曰勣
忠義臣可保任也無忌佐命大臣肺腑之親然外貌
不長内亦嫉賢故尉遅敬德面折其短遂引退焉侯
君集恨其忘舊因以犯逆者無忌致其然也上曰勿
泄也朕徐思其處置
類說卷三十九
