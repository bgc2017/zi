類說目錄
卷五十一
古樂府
戰城南巫山高
將進酒長相思
千里思洛陽道
長安道紫騮馬
美女篇江南思
三婦豔白銅鞮歌
灔澦歌河中之水歌
碧玉歌桃葉歌
團扇歌薊北行
棗下何纂纂結客少年場
玉階怨兩頭纖纖
半白半黑五雜組
入朝曲悲聲歌
老詩驄馬行
當置酒遠遊
木蘭
樂府解題
江南曲喪歌
陌上桑長歌短歌
董桃行白頭吟
白苧歌有所思
子夜歌烏夜啼
石城莫愁
太子歌飲馬長城窟
齊謳吳趨結客少年場
放歌行關山曲
雉朝飛别鶴操
水仙操公無渡河
坎侯定情詩
銅雀伎合歡詩
招隠大刀頭
連句妾換馬
回文詩百年歌
步虚詞盤中詩
建除風人詩
烏生八九子時清不可為非
人生不滿百巴渝之美
君馬黃明君歌
清商曲大小垂手
携手曲夜曲
本事記
樂昌公主窈娘
餅師兵士袍中詩
寄内詩韓翃同姓名
染指題詩張楊醜婦
司空見慣桃花依舊笑東風
樊素小蠻許飛瓊
山僧不念經李白戲杜甫
杜牧題禪僧詩紫雲
明河篇李適之罷相詩
御史歌妓不栽桃李
後妻虐子章臺柳
駱賓王為僧劉希夷詩
長孫歐陽相嘲銀花合金銅釘
妻有三可畏郎中員外
活剥生吞陶隠居
馬自然詩元白詩
白衣吟詩白二十韋十九
登崖州城詩廻波詩
齒錄牙緋
津陽門詩
玉&KR0772;窱龍香撥
驪山玉如意
霓裳羽衣仙客
琥珀玻璃碑
詩品
鮑謝班婕妤詩
潘安仁詩兒女情多風雲氣少
郭景純詩陶彭澤詩
惠休五賢詩
秋懷𢷬衣之作謝元暉詩
晉宋無詩手錦賜作長
寳月詩父
詩有生氣靈運名客兒
虬龍片甲鳳凰一毛
詩不貴用事
詩苑類格
八病文中子論詩
六對孫翌論詩
皎然論詩三偷
白樂天詩
續金針格
詩竅練句
自然等句四聯
取况扇對
類說目錄
類說卷五十一宋曾慥編
古樂府
戰城南
張正見戰城南云雲屯兩陣合劒氣七星明
將進酒
梁昭明將進酒云洛陽輕薄子長安輕薄兒
長相思
徐陵長相思云龍城遠鴈門寒愁多瘦轉劇衣帶自
然寬念君今不見誰為抱腰看陳江總長相思云湘
水深隴頭咽紅羅斗帳裏綠綺清絃絶自嗟云長相
思久離别兩心相憶不相徹悲風淒浮雲結柳葉眉
上消菱花鏡中滅陸瓊云長相思久别離春風送燕
入簾窺脂粉弄花枝紅樓千愁色玉箸兩行垂心心
不相照望望何由知
千里思
魏祖千里思云細君辭漢宇王嬙即虜胡憂來似懸
旆淚下若連珠無因上林鴈但見邊城蕪
洛陽道
陸系洛陽道云路旁避驄馬車中看玉人
長安道
陳暄長安道云長安開綉陌三條向綺門張敞車軍
馬韓嫣乘副軒寵深生借殿功多竟買園
紫騮馬
梁元帝紫騮馬云長安美少年金絡錦連錢宛轉青
絲鞚照耀珊瑚鞭
美女篇
梁簡文美女篇云粉光勝玉靚衫薄擬蟬輕媚態隨
流盼餘嬌逐語聲
江南思
柳惲江南思云汀洲採白蘋日落江南春洞庭有歸
客瀟湘逢故人
三婦豔
王融三婦豔云大婦織縑綺中婦織流黃小婦獨無
事擕琴上高堂丈人且安坐調絃未遽央梁昭明云
小婦獨無事紅黛潤方津湘東王云幄中清酒馬硜
鍊帬邊雜珮琥班龍
白銅鞮歌
梁武白銅鞮歌云湘陽白銅鞮聖德應乾來
灔澦歌
梁簡文灔澦歌云灔澦大如服瞿唐不可觸又西曲
楊叛兒歌云暫出白門前楊柳可藏烏郎作沉水香
儂作博山爐
河中之水歌
梁武帝河中之水歌云河東之水向東流洛陽女兒名
莫愁莫愁十三能織綺十四採桑南陌頭十五嫁作盧
家婦十六生兒似阿侯盧家美室桂為梁中有欝金
蘇合香頭上金釵十二行足下絲履五文章珊瑚掛
鏡爛生光平頭奴子擎履雙平生富貴何所望恨不
早嫁東家郎作青陽樂云青荷蓋綠水芙蕖發紅鮮
下有併根藕上生並目蓮又作東飛伯勞歌云東飛
伯勞西飛燕黃姑織女常相見
碧玉歌
孫綽情人碧玉歌云碧玉小家女不敢扳貴卿
桃葉歌
王獻之情人桃葉歌云桃葉復桃葉桃葉連桃根相
怜兩樂事獨使我纏綿桃葉復桃葉渡江不用楫但
渡無所苦我自迎接汝
團扇歌
沈約團扇歌云青青林中竹可作白團扇動搖玉郎
手女因託方便團扇復團扇持許自障面憔悴無復
理羞與郎相見
薊北行
庾信薊北行云關山連漢月隴水向秦城笳寒蘆葉
脱弓凍紵絃鳴
棗下何纂纂
元帝棗下何纂纂行云非直入游宫業期植靈苑且
歡洛陽詞無羡安期遠王曹云柳黃知節變草綠識
春歸
結客少年場
劉孝盛結客少年場行云少年李六郎遨遊遍五都
插腰銅七首障日錦屠蘇鶯羽裝銀鏑犀膠餙象弧
近發連雙兔高彎落九烏庾信云年年喜夫婿新拜
羽林郎定知劉碧玉偷嫁汝南王孔紹安云結客佩
美鈎横行渡隴頭若使三邊定當封萬里侯
玉階怨
江總玉階怨云紫藤拂花樹黃鳥度青枝思君一嘆
息苦淚應言垂
兩頭纖纖半白半黑
徐朝云兩頭纖纖月初生半白半黑眼中睛腷腷膞
膞雞初鳴磊磊落落向曙星沈約云兩頭纖纖弓欲
持半白半黑烏工衣腷腷膊膊帶戈飛磊磊落落行
人稀
五雜組
沈約云五雜組岡頭草往復還車馬道不獲已人將
老王融云五雜組慶雲發往復還經天月不獲已生
胡越五雜組處朝市往復還王良馭不獲已昭君去
五雜組園中樹往復還虧盈數不獲已邊城路
入朝曲
謝脁入朝曲云江南佳麗地金陵帝王州逶迤𢃄綠
水迢逓起朱樓
悲歌
王融悲歌云悲歌可以當泣遠望可以當歸欲歸家
無人欲渡河無船心思不能言腸中車輪轉
老詩
應璩云三老詩云吾有行道人陌上見三叟住車問
三叟何以得此夀上叟前置詞側身獨自宿中叟前
置詞量腸節所受下叟前置詞暮卧不覆首
驄馬行
劉孝威驄馬行云綵韉玉鏤鞍寳刀金錯室
當置酒
陸機當置酒云三益既威蕤四始方蔥粲
遠遊
曹植遠遊云靈鰲載方丈神兵撼嵯峨
木蘭
促織何唧唧木蘭當戶織不聞機杼聲但聞女嘆息
問女何所憶女亦無所憶昨夜見兵帖可汗大點兵
兵書十二卷卷中有爺名我爺無大兒木蘭無長兄
願為市鞍馬從此替爺征旦辭爺娘去暮宿黃河邊
不聞爺娘喚女聲但聞黃河水濺濺旦辭黃河去暮
宿燕山頭不聞爺娘喚女聲但聞胡馬鳴啾啾萬里
赴戎機關山度若飛朔氣𫝊金甲寒光照鐵衣將軍
百戰死壯士十年歸歸來見天子天子坐明堂策勛
十二轉賜物百千強可汗問所欲木蘭不願尚書郎
願馳千里足送兒還故鄉爺娘聞女來出閣相扶將
阿姊聞妺來當戶理紅粧小弟聞姊來磨刀霍霍向
猪羊開我東閣門坐我西間床脫我征時袍着我舊
時裳當窗理雲鬢對鏡貼花黃出門逢火伴火伴皆
驚惶同行十二年不知木蘭是女郎雄兔脚撲朔雌
兔眼迷離兩兔傍地走烏能知我是雄雌
樂府解題
江南曲
江南曲云江南可採蓮蓮葉何田田
喪歌蒿里行
古喪歌本出田横門人歌以送横一章言人命奄忽
如薤露晞二章言人死精歸蒿里漢武時李延年分
為二曲薤露送王公貴人蒿里送士大夫庶人亦曰
挽歌按左傳齊將與莒戰艾陵公孫夏使其徒歌虞
殯杜註送喪歌不由田横始也
陌上桑
陌上桑亦曰豔歌羅敷行詞云月出東南隅照我秦
氏樓邯鄲女子秦羅敷採桑陌上趙王登臺見而悅
之置酒奪焉女素善彈筝作陌上桑以自明不從
長歌短歌
長歌行魏武帝賦對酒當歌人生幾何舊說長歌短
歌大率言人夀命長短已定不可妄求
董桃行
董桃行後漢游童作終有董卓之亂卒以迯亡晉傅
休奕歴九秋篇叙夫婦别離之思云擬董桃行
白頭吟
文君作白頭吟云皚如山上雪皎如雲間月良人有
兩意故來相訣絶
白紵歌
白紵歌稱舞者之美宜及芳時為樂梁武帝令沈約
改為四時歌若蘭蘂參差桃枝半紅即春也
有所思
有所思大略言所思乃在大海南聞君有他心燒之
當風揚其灰
子夜歌
子夜歌晉有女子夜所造聲過哀
烏夜啼
烏夜啼宋彭城王義康徙豫章王義慶時為江州相
見而哭文帝聞之召還大懼伎妾聞烏夜啼叩閣曰
明日應有赦及改南州因作此歌亦有烏棲曲
石城
石城宋藏質為竟陵守城上見羣小歌謠而為之
莫愁
石城有小女名莫愁善歌謠詞云莫愁在何處莫愁
石城西艇子打兩漿催送莫愁來
太子歌
漢明帝為太子樂人歌四章以贊德一曰日重光二
曰月重輪三曰星重輝四曰海重潤
飲馬長城窟
飲馬長城窟詩云青青河畔草綿綿思遠道傷良人
遊蕩不歸蔡邕所作若陳琳水寒傷馬骨則言秦人
苦長城之役
齊謳吳趨
齊謳行陸士衡歌齊地之美吳趨行吳人歌其土地
結客少年場
結客少年場言輕生重義慷慨以立功名
放歌行
鮑照云蓼蟲葵槿之類言朝廷方盛君上愛才何為
臨路將去也
關山曲
關山曲傷别離也
雉朝飛
雉朝飛齊宣王時處士牧犢子所作年七十無妻見
野雉雌雄相隨因操琴而歌之
别鶴操
别鶴操商陵牧子所作娶妻五年無子父兄將為之
改娶妻倚戶悲哭牧子乃愴然而歌曰將乖比翼隔
天端山川悠悠路漫漫
水仙操
水仙操伯牙學琴於成連成連先生云吾師方子春
在東海中能移人情乃與伯牙俱往至蓬萊山留伯
牙曰吾將迎師刺舡而去旬日不返伯牙但聞水聲
澒洞山林杳冥羣鳥悲號嘆曰先生將移我情援琴
而歌頓悟妙旨成連刺船迎之伯牙遂妙天下
公無渡河
公無渡河本箜篌引朝鮮津卒霍子高妻麗玉所
作子高晨起刺船有白首狂夫披髮提壺出亂流而
渡其妻呼止之不及溺死於是援箜篌歌曰公無渡
河公竟渡河公墮河死當奈公何曲終投河而死麗
玉傷之乃引箜篌寫其聲聞者墮淚
坎侯
漢武帝滅南越祠太乙后土令樂人侯暉依琴造坎
言其坎坎應節也侯工人之姓因曰坎侯後語訛為
箜篌
定情詩
定情詩魏繁欽作言婦人不能以禮從人解衣服玩
好結綢繆之志若臂環致拳拳指環致殷勤珠致區
區香囊致扣扣跳脫致契闊珮玉結恩情自以為至
矣而期於山隂山陽山西山北終不答乃自悔焉
銅雀伎
銅雀臺亦云銅雀伎魏武帝遺命宫伎朔望登臺望
吾西陵後人悲其意而為之詠
合歡詩
合歡詩晉楊方作言虎嘯風起龍躍雲浮磁石引針
陽燧致火聲比而應同志相求常願食同並根穗飲
共連理杯衣同雙絲絹寢共無縫綢坐必接膝行必
携手如鳥同心如魚比目利斷金石密愈膠漆
招隠
招隠漢淮南王安小山所作山中不可久留後人改
為王言左思招隠數篇王康琚又反招隠淮南書有
小山大山言政大小猶詩二雅
大刀頭
藁砧今何在藁砧夫也問夫今何在山上更安山重
山為出字言出不在也何當大刀頭刀頭有環問何
時還也破鏡飛上天月破當來也
連句
連句起自漢武帝栢梁宴作人作一句連以成文七
言詩始於此
妾換馬
愛妾換馬淮南王安作
廻文詩
廻文詩廻復讀之皆類而成文
百年歌
百年歌起總角至百年歴述幼小丁壯耆耄之狀每
十年一首陸士衡獨至一百二十
步虛詞
步虛詞道觀所唱備言縹緲衆仙輕舉之美
盤中詩
盤中詩盤屈書之詩云山樹高烏鳴悲末云當從中
央周四角也
建除
建除若鮑昭建旗出敦煌除去徒與驛但有建除字
而已不存其意
風人詩
梁簡文風人詩上句一語用下句釋之成文圍棋燒
敗襖著子知然衣
烏生八九子
古詞云烏生八九子端坐秦氏桂樹間言烏母本在
山岩來為秦氏彈丸所殺黃鵠摩天鯉在深泉人得
而煑之夀命各有定分也
時清不可為非
東門行云出門東行不願歸言士有貧不安其居拔
劒將去妻子牽衣止之曰時清不可為非願其餔糜
不求富貴
人生不滿百
西門行云人生不滿百常懷千歲憂晝短苦夜長何
不秉燭遊
巴渝之美
武王伐紂歌使工習之號巴渝之美
君馬黃
君馬黃臣馬蒼君馬逐臣馬良嘆無罪見逐也
明君歌
王明君歌我本漢家子是也王昭君以漢諱昭為明
字
清商曲
清商曲南朝舊樂隋平陳因置清商署巴渝白紵等
曲皆在
大小垂手
大垂手言舞而垂其手亦有小垂手及獨搖手之類
携手曲
携手曲言携手行樂恐芳時不留君恩將歇
夜夜曲
夜夜曲傷獨處也陽春曲傷時也
本事詩
樂昌公主
陳太子舍人徐德言妻後主之妺封樂昌公主陳政
方亂德言知不相保曰以君之容國亡必入豪家情
緣未斷猶冀相見乃破一照人執其半他日必以正
月望日賣於都市及陳亡妻入楊素家德言流離至
京以正月望日訪於都市有蒼頭賣半照者德言出
半照合之題詩曰照與人俱去照歸人不歸無復姮
娥影空留明月輝陳氏得詩涕泣不食素召德言還
其妻令陳氏為詩曰今日何造次新官對舊官笑啼
俱不敢方驗作人難
窈娘
唐喬知之婢窈娘武承嗣留之喬作詩以達窈娘結
詩裙帶赴井而死承嗣見詩遣酷吏誣䧟知之破其
家詩曰石家金谷重新聲明珠十斛買娉婷昔日可
憐君自許此時歌舞得人情别君去君終不忍徒勞
掩袂傷紅粉百年離别在高樓一代紅顔為君盡時
載初元年三月也四月下獄八月死
餅師
寧王宅左有賣餅者妻王一見属目厚遺其夫娶之
環歲問汝憶餅師否默然不對召使見之注視垂淚
若不勝情王維在座作詩曰莫以今時寵寧忘舊日
恩看花滿目淚不共楚王言
兵士袍中詩
開元中賜邊軍纊衣製於宫中有兵士袍中得詩曰
沙場征戍客寒苦若為眠戰袍經手作知落阿誰邊
畜意多添線含情更著綿今生已過也重結後身緣
兵士以詩白帥帥進之明皇以詩遍示六宫曰有作
者勿隠吾不罪汝有一宫人自言萬死明皇憫之遂
以嫁得詩人曰我與汝結今生緣
寄内詩
朱滔招兵不擇士族悉令赴軍有士子容止可觀滔
問所業曰學為詩即令作寄内詩詞曰握筆題詩易
荷戈征戍難慣從鴛被暖怯向鴈門寒瘦盡寬衣帶
啼多漬枕檀試留青黛媚回向畫眉看又令代妻答
曰蓬鬢荆釵世所稀布裙猶是嫁時衣胡麻好種無
人種合是歸時底不歸滔乃放歸
韓翃同姓名
德宗時制誥闕人中書兩進名御筆不點又請之上
批曰與韓翃時有與翃同姓名者為江淮刺史又具
二人同進上復批曰春城無處不飛花寒食東風御
柳斜日暮漢宫𫝊蠟燭輕烟散入五侯家批曰與此
韓翃
染指題詩
李相紳鎮淮南張又新罷江南郡宴飲極歡又新嘗
為廣陵從事致情酒妓終不果納至是二十年猶在
席又新指染酒題詩於盤上李命妓歌以侑酒詞曰
雲雨分飛二十年當時求夢不曾眠今來頭白重相
見還上襄王玳瑁筵
張楊醜婦
張又新郎中與楊處州友善楊妻李氏有德無容楊
未嘗介意張嘗語楊曰我少年成名惟得美室平生
望足楊曰必求是但與我同好定諧君心張信之既
婚殊不愜心楊曰君何太痴張曰與君無間以情告
君君誤我如是何謂痴楊歴數求名從官之自曰豈
不與君皆同耶曰然然則我得醜婦君詎可不同我
耶張君問君室何如我曰特甚張大咲遂如初張既
成家為詩曰牡丹一朵直千金將謂從來色最深今
日滿欄開似雪一生辜負看花心
司空見慣
李司空邀劉禹錫飲命妙妓歌以送酒劉賦詩曰安
鬢梳頭宫樣粧春風一曲杜韋娘司空見慣渾閒事
斷盡蘇州刺史腸李以妓贈之
桃花依舊咲春風
博陵崔護清明日遊都城南得居人庄扣門久之有
女子問誰耶以姓字對曰尋春獨行酒渴求飲女以
杯水至獨倚小桃意屬殊厚崔辭去來歲清明忽思
之徑往題詩扉曰去年今日此門中人面桃花相映
紅人面秪今何處去桃花依舊笑春風後數日復往
聞其中哭聲問之有老父曰君非崔護耶吾女自去
年恍惚若有所失及見左扉有字遂病而死崔請入
哭之尚儼然在床崔舉其首枕其股曰某在斯某在
斯須臾開目半日復活老父大喜以女歸之
樊素小蠻
白尚書姬妓樊素善歌小蠻善舞嘗有詩曰櫻桃樊
素口楊柳小蠻腰又為楊柳枝詞曰一樹春風萬萬
枝嫰於金色軟如絲永豐坊裏東南角盡日無人屬
阿誰後宣宗朝唱是詞命取永豐柳兩枝植禁中白
感上知其名又為詩云定知此後天文裏柳宿光中
添兩枝
許飛瓊
詩人許渾夢登山有宫室人云此崑崙也入見數人
方飲招之賦詩曰曉入瑤臺露氣清坐中惟有許飛
瓊塵心未斷俗緣在十里下山空月明他日復夢至
其處飛瓊曰子何故顯予姓名於人間即改云天風
吹下步虛聲曰善
山僧不念經
大和末勅僧尼試經不通者勒還俗李章武為成都
少尹有山僧住禪觀有年未嘗念經章武贈詩曰南
宗尚許通方便何處心中更有經好去苾芻雲水畔
何山松栢不青青主者免之而去
李白戲杜甫
李白戲杜甫詩曰飯顆山頭逢杜甫頭戴笠子日卓
午借問别來太瘦生總為從前作詩苦
杜牧題禪僧詩
杜牧弱冠登制科與同年遊寺有禪僧擁褐獨坐語
皆玄妙問牧修何業旁人以累捷誇之僧笑曰不知
也杜題詩曰家在城南杜曲旁兩枝仙桂一時芳禪
師都未知名姓始覺空門氣味長
紫雲
杜牧為御史分務洛陽李司徒罷鎮閒居大開筵席
女妓百餘人牧瞪目注視云聞有紫雲者孰是李指
示之牧曰名不虛𫝊宜以見惠李俯而笑諸妓皆回
首牧吟曰華堂今日綺筵開誰喚分司御史來忽發
狂言驚滿坐兩行紅粉一時回後三年狎遊詩曰落
拓江湖載酒行楚腰纖細掌中擎十年一覺揚州夢
贏得青樓薄倖名觥船一棹百分空十載青春不負
公今日鬢絲禪榻畔茶烟細颺落花中
明河篇
宋之問天后朝求為北門學士不許作明河篇云明
河可望不可親願得乘槎一問津更將織女支機石
還訪成都賣卜人則天曰吾非不知之問才但以其
有口過蓋以之問齒疾口嘗臭故也
李適之罷相詩
開元末宰相李適之時譽甚美李林甫排誣罷免為
詩曰避賢初罷相樂聖且&KR0742;杯為問門前客今朝幾
個來林甫愈怒遂終不免
御史歌妓
太和初有御史分務洛京者有妓善歌留守李逢吉
請一見盛粧而往李命與姬相面李妓四十餘人皆
處其下既入不復出信宿絶不相聞悲啼投詩李但
含笑曰大好詩遂絶曰三山不見海沉沉豈有仙蹤
尚可尋青鳥去時雲路斷嫦娥歸處月宫深紗窗暗
想春相憶書幌誰憐夜獨吟料得此時天上月秪應
偏照兩人心
不栽桃李
賈島初有詩名狂狷薄行久不中第裴晉公興化里
鑿池起臺榭島方下第怨憤題詩亭内曰破却千家
作一池不栽桃李種薔薇薔薇花落秋風後荆棘滿
衣君始知人皆惡其不遜卒不第而終
後妻虐子
開元中幽州衙將姓張者娶孔氏生五子去世後李
氏悍妬虐五子日鞭捶之子不堪其苦告於墓母自
塜中出撫其子悲慟題詩贈張曰不忿成故人掩涕
每盈巾死生今有隔相見永無因匣裏殘粧粉留將
與後人有意憐男女無情亦任君欲知腸斷處明月
照孤墳連帥以事上聞勅李氏决一百流嶺南張停
職
章臺柳
柳氏李將妓歸韓翃翃來歲成名淄青節度使侯希
逸奏為從事以世方擾不敢以柳自隨置之都下三
歲不果還寄詩曰章臺柳章臺柳往日依依今在否
縱使長條似舊垂亦應攀折他人手柳答曰楊柳枝
芳菲節可恨年年贈離别一葉隨風忽報秋縱使君
來豈堪折柳後為番將沙叱利所劫寵之專房翃隨
希逸入朝悵然不樂有虞候將許俊乘馬徑趨沙叱
利之第挾柳上馬而去即以授翃
駱賓王為僧
宋之問至江南遊靈隠寺行吟曰鷲嶺欝岧嶤龍宫
鎖寂寥第二聫搜思未就有老僧點長明燈坐大禪
床曰少年吟調甚苦何不曰樓觀滄海日門對浙江
潮之問愕然又續云桂子月中落天香雲外飄捫蘿
登塔遠刳木取泉遙霜薄花更發冰輕葉未凋待入
天台路看予渡石橋遲明訪之則不復見寺僧曰此
駱賓王也當敬業之敗與賓王俱逃將帥慮得罪求
類二人者函首以獻故敬業得為衡山僧賓王亦落
髮遍遊名山
劉希夷詩
劉希夷嘗為詩曰今年花落顔色改明年花落復誰
在悟曰其不祥歟又詩曰年年歲歲花相似歲歲年
年人不同又惡之果以來春下世
長孫歐陽相嘲
長孫無忌見歐陽詢形陋嘲曰聳膞成山字埋肩未
出頭誰言麟閣上畫此一獮猴詢曰索頭連臂暖漫
襠裹肚寒秪緣心混混所以面團團
銀花合金銅釘
開元中宰相蘇味道與張昌齡俱有名嘗誚蘇曰某
詩所以不及相公者為無銀花合故也蘇有觀燈詩
曰火樹銀花合星橋鐡鎻開味道云子詩雖無銀花
合還有金銅釘昌齡贈張昌宗詩曰昔日浮丘伯今
同丁令威
妻有三可畏
中宗朝裴談崇奉釋氏妻悍妬談畏之嘗云妻有可
畏者三少妙之時視之生菩薩安有不畏生菩薩及
男女滿前視之如九子魔母安有人不畏九子魔母
耶至五十六十薄施粧粉或青或黑視之如鳩盤茶
安有人不畏鳩盤茶耶
郎中員外
賀涉戲咏曰員外從來美郎中望不優誰言粉署裏
番作土山頭謙光荅曰錦帳隨時設金爐任意焚惟
慚員外置不應列星文
活剝生吞
李義府嘗作詩曰鏤月為歌扇裁雲作舞衣自憐回
雪影好取洛川歸有張懷慶好偷竊名士文章乃為
詩曰生情鏤月為歌扇拙性裁雲作舞衣照鏡自憐
回雪影來時好取洛川歸時語曰活剝張昌齡生吞
郭正一
陶隠居
陶弘景隠居華山陽梁高祖問曰山中何所有弘景
答詩曰山中何所有嶺上多白雲祗能自怡悅不可
持寄君
馬自然詩
馬自然詩云何用燒丹學駐顔閙非城市静非山時
人若覓長生藥對鏡無心是大還
元白詩
元稹為御史鞫獄梓潼時白居易在京與名輩遊慈
恩小酌花下為詩寄元曰花時同醉破春愁醉折花
枝作酒籌忽憶故人天際外計程今日到梁州是日
元果及褒城亦寄夢遊詩曰夢君兄弟曲江頭也向
慈恩院内遊驛吏喚人排馬去忽驚身在古梁州千
里魂交若合符契
白衣吟詩
馬植除黔南殊不得意維舟峽中月夜見白衣人緩
步堤上吟曰截竹為筒作笛吹鳳凰池上鳳凰飛勞
君更向黔南去即是陶鈞萬類時遣人邀問已失之
矣後自黔南入為大理卿遂拜相
白二十韋十九
劉禹錫嘗云白二十苦愛予石頭城作云山圍故國
周遭在潮打空城寂寞回予知不及韋十九春潮帶
雨晚來急野渡無人舟自横
登崖州城詩
李德裕登崖州城詩云獨上高樓望帝京鳥飛猶是
半年程青山似欲留人住百匝千遭遶郡城
回波詞
中宗時韋后頗襲武后風軌帝漸畏之内宴唱回
波詞有優人曰回波爾時栲栳怕婦也是大好外面
秪有裴談内裏無過李老
齒錄牙緋
沈佺期罪責遇恩未復朱紱内宴作廻波詞回波爾
時佺期流向嶺外生歸身名已蒙齒錄袍笏未復牙
緋中宗即以緋魚賜之
津陽門詩
玉&KR0772;窱
迎陽歌唯玉&KR0772;窱蠻夷舞帶金葳蕤
龍香撥
楊妃琵琶以龍香板為撥
驪山
驪山上有飲馬泉金沙洞玉華峯
玉如意
上覺背癢羅公遠折竹枝為玉如意以進金剛三藏
於袖中取七寳如意公遠所進即化為竹
霓裳羽衣
宫妓佩七寳纓珞舞霓裳羽衣曲曲終珠翠可掃
仙客
上於芙蓉園中獲白鹿山人王旻曰漢時鹿也乃於
角際毛中得一銅牌曰宜春苑中白鹿上目之曰仙
客
琥珀
松下有赤茯苓入土千年即成琥珀
玻璃碑
筝殿側有魏温泉堂碑其石瑩澈宫中號玻璃碑
詩品
鮑謝說
有輕薄之徒笑曹劉為古拙謂鮑照為羲皇上人謝
朓古今獨步而師鮑照終不及日中市朝學謝晀劣
得黃鳥度青枝
班婕妤詩
漢班婕妤詩其源出於李陵團扇短章詞旨清婉深
得匹婦之致侏儒一節可以知其工矣孔氏之門如
用詩則公幹升堂思王入室景陽潘陸可坐於廊廡
間矣
潘安仁詩
潘安仁詩其源出於仲宣翰林嘆其翩翩如翔禽之
有羽毛衣帔之有綃縠謝琨云潘詩爛若舒錦無處
不佳陸文如披沙㨂金往往得寳予嘗言陸才似海
潘才如江也
兒女情多風雲氣少
張茂先詩其源出於王粲其體華豔興託不朽用文
字務為妍冶雖名高曩代為疏亮之士猶恨其兒女
情多風雲氣少謝康樂云張公雖復千箱猶一體爾
郭景純詩
郭景純詩憲章潘岳文體相輝彪炳可玩始變中原
平淡之體故稱中興第一翰林以為詩首但遊仙之
作詞多慷慨乖遠玄宗嘗云奈何虎豹姿又云戢翼
棲榛梗乃是坎壈咏懷非列仙之趣也
陶彭澤詩
陶彭澤詩其源出於應璩又恊左思風力文體省静
無長語每觀其文想見其人至如歡言醉春酒日暮
天無雲風華清靡豈但為田家語耶古今隠逸詩人
之宗也
惠休
湯惠休云謝詩如芙蓉出水顔詩如錯綵鏤金
五賢詩
二王袁謝五賢詩其源出於張華才力較弱務為清
淺殊得風流靈趣課其實錄則豫章僕射宜分庭抗
禮徵君太尉可托乘後車征虜卓卓殆欲渡驊騮前
矣豫章太守謝瞻僕射謝琨徵君王徽太尉袁淑
秋懷𢷬衣之作
小謝才思富捷恨其蘭玉早凋長轡未騁秋懷𢷬
衣之作雖靈運銳思何以加焉
謝玄暉詩
謝玄暉詩其源出於謝琨微傷細密一章之中自有
玉石然竒章秀句足使叔源失步明遠變色
晉宋無詩手
晉宋之際殆無詩手義熙中以謝益夀殷仲文為華
騎之冠不競矣
錦賜作長
宋監典事區惠恭本北人大將軍修北第差充作長
時謝惠連兼記室參軍惠恭作雙枕詩謝云君誠能
詩恐人未重且可題為謝法曹造大將軍見之賞嘆
以錦二端賜謝謝曰此詩工作長所製請以錦賜
寳月
惠休淫靡情過其才世遂匹之鮑照恐商周矣庾白
二胡亦有清韻行路難是東陽柴廓所造寳月嘗憩
其家會廓亡因竊而有之廓子齎手本出欲訟此事
厚賂乃止齊惠休上人湯氏道猷上人帛氏釋寳庾
氏
詩父
湯休謂吳邁云吾詩可為汝詩父謝光禄云不然湯
可為庶兄
詩有生氣
齊諸暨令袁嘏詩平平且多自謂能嘗云我詩有生
氣須人捉著不爾便飛去
靈運名客兒
錢塘杜明師夜夢東來有人南入其舘是夕靈運生
於會稽旬日而謝玄亡其家以子孫難得送靈運於
杜冶音雅奉道之家静室養之十五還都故名客兒
虬龍片甲鳳凰一毛
張季鷹黃花之唱潘正叔綠繁之良雖不具美並得
虬龍片甲鳳凰一毛
詩不貴用事
夫屬詞比事乃為通談吟咏情性何用遣事思君如
流水既是即目高臺多悲風亦惟所見清晨登隴首
羌無故實明月照積雪詎出經史古今勝語多非補
假皆由直尋大明泰始中文章殆同書抄邇來作者
浸以成俗遂乃詩無虛語語無虛字拘攣補衲蠧文
已甚
詩苑類格
八病
梁沈約曰詩病有八一曰平頭第一字第二字不得
與第六第七字同聲如今日良宴會懽樂難具陳今
懽皆平聲也第二曰上尾謂第五字不得與第十字
同聲如青青河畔草欝欝園中柳草柳皆上聲也三
曰蜂腰謂第二字不得與第五字同聲如聞君愛我
甘竊欲自修餙君甘皆平聲也欲餙皆入聲也四曰
鶴膝謂第五字不得與第十五字同聲如客從遠方
來遺我一書扎上言長相思下言久離别來思皆平
聲也五曰大韻如聲鳴為韻上九字不得驚傾平榮
字六曰小韻除本韻一字外九字中不得兩字同韻
如遙條不同句七曰旁紐八曰正紐謂十字内兩字
雙聲為正紐若不共一紐而有雙聲為旁紐如流六
為正紐流柳為旁紐八種惟上尾鶴膝最忌餘病亦
通
文中子論詩
隨學百餘矜為詩之法文中子不答百餘往問薛收
曰吾上述曹劉下述沈謝分四聲别八病或者夫子
未達耶收曰夫子論詩上明三綱之旨下達五常之
性君子賦之見其志聖人采之觀其變今子營營末
流是夫子之所病也
六對
唐上官儀曰詩有六對一曰正明對天地日月是也
二曰同類對花葉草芽是也三曰連珠對蕭蕭赫赫
是也四曰雙聲對黃槐綠柳是也五曰疊韻對彷徨
放曠是也六曰雙擬對春樹秋池是也又曰詩有八
對一曰方名對送酒東南去迎琴西北來是也二曰
異類對風織池中字蟲穿葉上文三曰雙聲對秋露
香佳菊春風馥麗蘭是也四曰疊類對放蕩千般意
遷延一個心五曰聯綿對殘河河若帶初月月如眉
是也六曰雙擬對議月眉欺月論花頰勝花七曰回
文對情新因得意得意遂新情是也八曰隔句對相
思復相憶夜夜淚沾衣空嘆復空泣朝朝君未歸是
也
孫翌論詩
孫翌曰漢自韋孟李陵為四五言之首建安以曹劉
為絶唱阮籍咏懷束晳補亡頗得其要永明文章散
錯但類物色都乏興寄晚有詞人争立别體以難解
為幽致以難字為新竒攻乎異端斯無亦太過
皎然論詩
釋皎然曰詩有四不四深二要二廢四離六迷七至
七德四不謂氣高而不努力勁而不怒情多而不暗
才贍而不疎四深謂氣象氤氲深於體勢意度盤薄
深於作用用律不滯深於聲對用事不窅深於比類
二要謂要力全而不苦濇要氣足而不怒張二廢謂
雖欲廢巧尚直而神思不得直雖願廢言尚意而曲
麗不得遺四離謂欲道情而離深癖欲經史而離書
生欲高逸而離闊迂欲飛揚而離輕浮六迷謂以
虚大為高古以緩慢為淡紓以詭差為新竒以錯用
意為獨善以爛熟為隠約以氣劣弱為容易七至謂
至險而不僻至竒而不差至苦而無迹至近而意遠
至放而不遷至麗而自然七德為識體高古典麗風
流精神質幹體裁
三偷
詩有三偷法偷語是最鈍賊如傅長虞日月光天德
是也偷意事雖可罔情不可原如柳渾太液微波起
長楊高樹秋沈佺期小池殘暑退高樹晚凉歸是也
偷勢才巧意精各無痕迹蓋詩人偷狐白裘手也如
嵇康目送歸鴻手揮五絃王昌齡手携雙鯉魚目送
千里鴻是也
白樂天詩
白樂天諷諭之詩長於激閒適之詩長於遣感傷之
詩長於切律詩百言以上長於贍五字七字百言以
下長於情
續金針格
詩竅
詩以聲律為竅物象為骨格局為髓
鍊句
鍊句不如鍊字鍊字不如鍊意鍊意不如鍊格
自然等句
有自然句有神助句有容易句有辛苦句容易句率
意遂成辛苦句深思而得
四聯
第一聯謂之破題如狂風捲浪勢欲滔天第二聯謂
之頷聯第三聯謂之頸聯須字字對第四聯謂之落
句欲如高山放石一去不回
取况
詩之取况日月比君后龍天比君位雨露比德澤雷
霆比刑威山河比邦國隂陽比君臣金石比忠烈松
竹比節義鸞鳳比君子燕雀比小人
扇對
第一與第三句對第二與第四句對如云去年花下
留連飲暖日夭桃鶯亂啼今日江邊容易别淡烟衰
草馬頻嘶謂之扇對
類說卷五十一
