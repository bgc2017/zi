類說目錄
卷七
唐寶記
八寶
水衡記
水名
名畫記
論古今畫畫難易
山水樹石畫病
榻畫畫維摩詰
正經三史寒具
雲漢北風圖巴獸潭
王幪丹青畫龍不點睛
董展二畫韓幹師内厩馬
神情大俗莊嚴寺
張藻松石佗子頭
教坊記
月陂失落
前頭人雲韶
搊彈家軟舞徤舞
打鼓打裘墮馬
崖公蜆斗長入筋斗
聲伎兒四女善歌
賣假金賊娘子眼破
左轉蘇五奴
踏謠娘
廬山記
湓城匡俗先生
碧虚上監井浪
九天採訪湧泉
神運殿三笑圖
辟蛇行者遊山虎
聰明泉栗里
鸞溪十三人學道
停霞寶輦山帶
泉潮胡神宮亭
子女觀祠禄如腐草
金門羽客
諸山記
武夷君
海棠記
百花譜花木海外來
仙傳拾遺
沈名宦海
獻替記
命相絶是重事李德雨
行中書罷給食利文牒
不鎖櫃坊判停衞送
東宫奏記
宣宗得人君法金蓮花炬
將人臣比我得否三尺階前便是萬里
從晦頭耳薄誤書奏狀
柳公權誤尊號温庭筠責詞
造京尹廨宅諫幸華清宫
畢太原遺美女科目記
金鸞密記
召入院試文不草制
茂貞無禮速與梁和
原化記
柏葉山人松花酒
丹竈白兔慳吝未除
寶母螺婦
庚申日守三尸夢朱泚
戴文死為牛
搜神記
設義漿赤虹
子母錢金帶鈎
生子有神光阿香推車
蟻穴太山司命君
霹靂長嘯呼風
登樓自焚青狗御者為怪
類說目錄
類說卷七宋曾慥編
唐寶記
八寶
開元中有李氏者嫁賀若氏夫卒為尼號曰真如其
行高潔天寶元年七月七日忽見五色雲墜地一囊
中有五物真如藏之禄山之亂流寓楚州安宜縣肅
宗元年建子月真如為神人召往化城見天帝授以
八寶俾獻于朝以消泠氣真如乃并前五物皆獻之
諸寶置之日中光氣連天肅宗被疾召代宗曰汝自
楚王為太子今天賜寶于楚州天祚汝也宜謹保之
代宗受賜改元寶應自是兵革少息海内小康一曰
玄黃天符形如笏板上圓下方黃玉也其色如粟辟
人間兵疫之氣二曰玉雞毛羽悉備白玉也王者以
孝理天下則見三曰穀璧亦白玉也其文粟粒自非
彫鐫之迹王者得之五榖皆稔四曰王母玉環二枚
亦白玉也王者得之外國俱服五曰如意寶珠大如
鷄卵置之室中明如滿月六曰紅靺鞨大如巨栗赤
爛如朱櫻桃視之疑不可觸擊之至堅不可破七曰
琅玕珠八曰玉印大如半手其文如鹿九曰皇后採
桑鈎二枚其細如箸屈之如金十曰雲公石二枚形
如斧膩如青玉
水衡記
水名
黃河十二月各有水名正月名凌解水二月三月名
桃花水四月名麥黃水五月名瓜蔓水瓜正蔓也六
月名扳山水七月八月荻苖水荻花正開也九月名
登高水十月名復槽水落復故道也十一月十二月
名蹙凌水冰斷復結蹙起成層也
名畫記
論古今畫
上古之畫迹簡而意淡顧陸之流是也中古之畫細
密而精微展鄭之流是也近代之畫煥爛以求備今
人之畫錯亂而無旨
畫難易
顧愷之曰畫人最難次山水次狗馬其臺閣一定器
耳韓子曰狗馬難鬼神易狗馬乃凡俗所見鬼神則
譎怪之狀
山水樹石
吳道玄往往于佛寺畫壁總以怪石崩灘山水之變
始于道玄成于二李李將軍思訓子昭道中舍也樹
石之狀妙于韋偃窮于張通又若王右丞之深重楊
僕射之竒贍王宰之巧密劉商之取象
畫病
吳道子畫仲由戴木劍閻令公畫昭君著帷帽殊不
知木劍創于晉代帷帽興于本朝舉此凡例亦畫之
病也且如幅巾傳于漢魏□籬起自齊隋幞頭用于
周朝巾子創于武德胡服靴衫豈可輒施于古像衣
冠組綬不宜常用于今人芒屩非塞北所宜牛車非
嶺南所有辨詳今古之物商諏土風之宜指事會形
可驗時代其或生長南朝不見北朝人物習熟塞北
不識江南山川故李嗣真評董展之地處平原缺江
山之助迹參戎馬乏簪裾之儀如鄭玄未辨柤梨蔡
謨不識螃蟹魏帝終刊典論隠居昧北藥之名吾之
不知蓋闕如也精通南北之迹詳辨古今之名然後
可以議畫(黃初以其無火浣布著典論刻揭太學後外國獻火浣布遂刊棄典論陶隠居本草)
(多未曉北地藥名)
搨畫
好事者常宜置宣紙百幅用法蠟之以備模寫古時
好搨畫十得七八不失神采筆迹亦有御府搨本謂
之官搨愷之有模搨妙法
畫維摩詰
徧觀衆畫惟顧生畫古賢得其妙理又首創維摩詰
有清羸多病之容隠几忘言之狀陸張效之後終不
及
正經三史
凡人家藏蓄必有顧陸張吳著名卷軸方可言有圖
寫若言有書籍豈可無九經三史顧陸張吳為正經
楊鄭董展為三史餘畫為百家
寒具
非好事者不可妄傳書畫近火不可觀書畫向風日
正唾涕不洗手並不可觀書畫昔桓元愛重圖書每
示賓客有非好事者正食寒具(寒具今之鐶餅以油煑汙物也)以手
捉畫畫大點汚元惋惜移時自後每出法書輒令洗
手
雲漢北風圖
劉褒漢桓帝時人畫雲漢圖人見之覺熱又畫北風
圖人見之覺寒
巴獸潭
建州浦城縣山有獸名駭豕身人首狀貌醜惡好出
水邊石上張平子往寫之獸入潭中不出或云畏畫
故不出可去紙筆獸果出平子拱手不動潛以足指
畫今號巴獸潭按三齊記云秦始皇見海神使左右
以足畫之風俗通云公輸見水上蠡形亦以足畫之
王幪丹青
王幪丹青甚妙自云我嗜酒好肉善畫但人有美酒
珍食精絹好筆皆娛我意何不去也
畫龍不點睛
張僧繇於金陵安樂寺畫四龍不點睛每云點之輒
飛去人以為誕妄因請點之須臾雷霆破壁二龍乘
雲上天二龍不點睛者見在
董展二畫
董伯仁展子竒皆隋人李嗣真云董有展之車馬展
無董之臺閣
韓幹師内厩馬
韓幹端居無亊忽有詣門稱鬼使求馬幹畫一疋焚
之他日見鬼使乘馬來謝帝嘗問韓畫馬何所師法
對曰内厩馬皆臣之師
神情大俗
戴安道畫佛庾道安曰神情大俗盖由卿世情未盡
耳
莊嚴寺
沙門盧稜伽吳道元弟子嘗畫莊嚴寺三門道元曰
此子筆力常時不及我今乃類我精爽盡于此矣未
幾果卒
張藻松石
有人收張藻畫松石幛及購之其妻已練為衣惟得
雙幅松石世以為名筆
佗子頭
唐三佗子善山水世稱陀子頭道子脚
教坊記
月陂
左右兩教坊右多善歌左多工舞坊外有水沼俗號
月陂形如偃月故也
失落
上偏私左廂故樓下戲右廂竿木多失落是其隠語
也
前頭人
妓女入宜春院謂之内人亦曰前頭人嘗在上前頭
也其家得在教坊謂之人家四季給米得幸者謂之
十家給第宅賜亦異等初承恩者有十家繼進者給
賜同十家數十家猶以十家呼之每月二日十六日
内人得與母對無母則姊妺一人對
雲韶
樓下戲出隊宜春院人少即以雲韶添之雲韶宮人
賤隸也非直美惡易辨且内人帶魚宮人則否
搊彈家
平人女以容色選入内教習琵琶五絃箜篌箏者謂
之搊彈家開元十一年初制聖夀樂令諸女衣五方
色衣歌舞宜春院習一日便堪上場搊彈家彌日不
成上親加策厲曰好好作莫辱三郎舞至曲終謂之
合殺尤要快徤所以更須能也
軟舞徤舞
回波樂春鶯囀烏夜啼之屬謂之軟舞柘枝大渭州
達摩支之屬謂之徤舞
打鼔
呂元真打鼓頭上置水椀曲終而水不傾動衆推其
能定頭項上在藩邸召之元真恃其能多不時至乃
云須得黃紙黃紙謂勅也上銜之故流輩皆有爵命
惟元真素身
打毬墮馬
上嘗三殿打毬榮王墮馬閃絶移時不蘇黃幡綽奏
曰大家如今年紀不為小聖體又重不宜自勞何不
著女婿等與諸人為之如臣坐對食盤口眼俱飽此
為樂耳旁觀大家馳逐忙遽何暇云樂上曰爾言大
有理不復自為也
崖公蜆斗長入
散樂呼天為崖公以歡喜為蜆斗以每日常在天子
左右為長入
筋斗
上於天津橋南設帳殿酺三日教坊一小兒筋斗絶
倫乃衣以綵繒梳洗雜于内妓中上項緣長竿上倒
立尋復去手久之垂手抱竿翻身而下樂人等皆捨
所執宛轉于地大呼萬歲百官拜慶中使宣旨云此
技尤難近教坊教成其實乃小兒也
聲伎兒
坊中謂太常樂人為聲伎兒
四女善歌
任智方四女善歌其中二姑子吐納悽惋收歛渾淪
三姑子容止閒和意不在歌四兒發聲遒潤如從容
中來
賣假金賊
龐三娘善歌舞其舞頗脚重然特工裝束又有年面
多皺帖以輕紗雜用雲母和粉蜜塗之遂若少容嘗
大酺汴州以名字求雇使者造門既見呼為惡婆問
龐三娘子所在龐紿之曰龐三是我外甥今暫不在
明日來須奉留之使者如言而至龐乃盛飾顧客不
之識也因曰昨日已參見娘子阿姨其變狀如此故
坊中呼為賣假金賊
娘子眼破
有顔大娘亦善歌舞眼重臉深有異于衆能料理之
遂若横波雖家人不覺也嘗因兒死哀哭拭淚其婢
見面驚曰娘子眼破也
左轉
魏二容色粗美歌舞甚拙嘗與同類宴集起舞楊家
生者笑視之須臾歌次架上鸚鵡初移足右轉俄復
左轉家生顧曰左轉也意指鸚鵡實無他也魏以為
斥已輟歌極罵罷樂人呼失律為左轉
蘇五奴
妻善歌舞亦姿色能弄踏謠娘有邀迓者五奴輒隨
之前人欲其速醉多勸其酒五奴曰但多與我錢雖
吃䭔子亦醉不煩酒也今呼鬻妻者為五奴自蘇始
踏謠娘
北齊有人曰蘇鮑鼻實不仕而自號郎中每醉輒毆
其妻妻銜悲訴于隣里時人弄之丈夫著婦人衣徐
步入場行歌每一疊旁人齊和之云踏謠娘苦和者
以其且步且歌故謂之踏謠娘以其稱冤故言苦及
其夫至極鬭閙之狀以為笑樂今則有婦人為之
廬山記
湓城
青湓山有形如盆水城曰湓城浦曰湓浦
匡俗先生
姓匡名俗商周之際遯世隠居廬于此山
碧虚上監
董奉每治人病病愈即令種杏五株遂成林奉後上
升為碧虚上監
井浪
灌嬰所開井極深邦人謂之浪井湓江有風浪井水
輒動
九天採訪
明皇夢神仙稱九天採訪廵紏人間欲于廬山作宮
木料不求而足
湧泉
遠師欲作寺苦無水以杖刺地泉即湧出後旱祈之
有龍出
神運殿
遠公夢神告曰此池幽靜足以棲神忽于夜半雷雨
明旦素沙匝地良木鬱然因名殿曰神運
三笑圖
遠公與十八賢同修淨土于白蓮社送客過溪虎輒
聚鳴與陶元亮陸修靜談道不覺過虎溪相與大笑
故作三笑圖
辟蛇行者
遠公初來山多蛇䖝行者善驅蛇蛇為之盡因號辟
蛇行者蓋山神也
遊山虎
山有一虎未嘗傷人時見形迹號遊山虎
聰明泉
殷仲堪與遠公談易林泉側愛其辨博遠公曰君如
此泉涌因號聰明泉
栗里
淵明所居栗里兩山有大石可坐千人
鸞溪
歸宗寺有翔鸞展翼之勢因名其溪曰鸞溪
十三人學道
秦亂有十三人棄官學道經此山内三武士欲棲焉
十人曰初志歸羣玉洞府豈可中道而輟一夕雷雨
化成二溪中有磐石上有玉簡天篆曰神化龍溪金
簡標題真人指授玉洞潛栖
停霞寶輦
陸修靜市藥京邑文帝作停霞寶輦使徐&KR0008;宣旨留
之不可後帝有大和之事明帝強招之作崇虚舘通
仙堂使之講道
山帶
香爐峯孤峭特起氣氤氲若香烟天將雨白雲冠峯
號山帶
泉潮
鷄籠山下有澗水泉涌如潮晷刻不差
胡神宮亭
胡神能分風擘流
子女觀祠
吳郡太守張公直道過子女觀祠婢指女戲妃象人
其夜夢納聘怖而遽發中流船不行驚曰豈愛一女
令闔門受禍公直不忍妻以兄女代之公直怒曰吾
何面目于當世復下已女水中將渡遥見二女于岸
側一吏曰吾廬山君主簿敬君之義悉還二女皆無
恙
禄如腐草
衡陽王義季問宗炳曰欲屈先生以重禄答曰禄如
腐草盛衰幾何
金門羽客
保太中道士譚紫霄賜號金門羽客
諸山記
武夷君
武夷山有神人號武夷君一日語人曰汝等以八月
十日會于山頂是日村人畢集見綵縵屋宇器用甚
設聞空中人聲不見其形令男女分坐食酒肴須臾
樂作曰張安陵撾引鼔如今杖鼔之狀趙元胡拍副
鼔劉小金坎答鼔魯少重擺鼗鼔喬知滿振嘈鼔高
子春持短鼔管師鮑公吹横笛何鳳兒撫節板絃師
董嬌娘彈坎候即箜篌也謝英妃撫長离即大箏也
呂荷香戛圓腹即琵琶也管師黃坎姑噪悲慄即觱
篥也韓季吹洞簫米小娥韻居巢即大笙也金師羅
妙容揮鐐銚即銅鈸也郝幼仙擊鍱鉉即平底斯羅
也但見樂器不見其人酒行命食或云&KR0034;(音軟)即水苔
也或云緗蕤即荇也或曰石&KR0008;䑎即小蟹也或云沙
江鮓即鰕也或云何祗脯即乾魚也味皆甘美惟酒
味差薄諸仙既去衆皆欣喜曰我等凡夫與神君同
會幔亭因名其地為同豪
海棠記
百花譜
唐相賈躭著百花譜以海棠為花中神仙
花木海外來
李贊皇云花木以海為名者悉從海外來
仙傳拾遺
沈名宦海
有道士謂顔真卿曰子覺可度世不宜沈名宦海
獻替記
命相絶是重事
大和七年六月二十七日文宗欲拜德裕平章事已
進麻詔曰命相絶是重事適看歷日日辰非佳旦宣
麻二十八日放下宣布
李德雨
京師久旱德裕拜相即日大雨樞密使曰禁中喜此
雨呼相公名訛下一字曰李德雨
行中書
文宗惡朋黨指楊虞卿為首實李相宗閔所引上令
出知常州宗閔見上怒即順旨云外人指虞卿所居
南亭子為行中書每日聚議所以臣不與好官德裕
曰給事中中書舍人不是好官更何官是好官宗閔
失色
罷給食利文牒
兩省舊以江淮富人給文牒周行天下稱堂廚食利
人影占興販利入富室余判云萬錢已厚常懷素飡
百姓尚貧豈宜爭利既異拔葵之義尤傷脫粟之名
將欲率人理當正本給食利文牒並宜停罷
不鎖櫃坊
德裕拜相數日高品閻從約神賜含桃曰不鎖櫃坊
予問所以云自相公入相京師細婢良馬無價兩市
不鎖櫃也
判停衞送
德裕初作相兩街使請准例每早朝令兵衞送予判
云在具瞻之地自有國容當無事之時何勞武備衞
送宜停
東宮奏記
宣宗得人君法
上臨御天下得人君法每宰臣延英奏對左右前後
無一人立纔處分宸威不可仰視奏事下三四刻龍
顔忽怡然曰可以閒話也詢閭里閒事語宮中燕樂
無所不至一刻以來宸威復整肅其將還宮也必有
戒厲之言每曰長憂卿等撓法度不得相見法度如
此令狐綯曰十年持政柄每延英奏事雖嚴冬盛寒
亦汗流洽背
金蓮花炬
上將命令狐綯為相夜半含春亭召對賜金蓮花炬
送歸學士院院中驚曰駕來矣
將人臣比我得否
上聽政之暇好作詩令學士屬和蕭寘手狀謝曰此
詩桂水日千里無以加也韋澳奏云宋太子家令沈
約詩蕭寘以睿藻清新取方沈約爾上不悦曰將人
臣比我得否出為浙江觀察使
三尺階前便是萬里
于延陵授建州刺史上問建去京師近遠對曰八千
里上曰朕左右多建人郡極不惡卿若廉潔奉公綏
輯凋瘵無異長在我面前或撓枉法度遠人亡聊即
三尺階前便是萬里延陵悸懾上撫而遣之
從晦頭耳薄
僧從晦道行高潔兼以文章應制上每擇劇韻令賦
詩晦供奉積年望紫方袍上曰朕不惜一紫袈裟但
師頭耳稍薄恐不勝耳
誤書奏狀
度支奏狀言漬汚疋段誤書滑汚上一覽異之樞密
承旨孫隠中謂上未省添成漬字及中書復入上大
怒勘添改章表者罰有差
柳公權誤尊號
大中十一年正月一日上節含元殿受朝太子少師
廬鈞年八十聲容舒緩舉朝服之至十二年元日受
賀太子少師柳公權年亦八十復為百官首殿廷遼
遠力已綿憊稱賀之後上尊號聖敬文思和武光孝
皇帝公權誤曰光武和孝御史彈之罰一季俸料七
十致仕舊典也公權不遵典禮老而受辱
温庭筠責詞
勅鄉貢進士温庭筠早隨計吏夙負雄名徒負不羈
之才罕有適時之用放騷人於湘浦移賈誼於長沙
尚有前席之期未爽抽毫之思可隨州隨縣尉舍人
裴坦詞也庭筠詞賦冠時連舉進士不第至是謫為
九品吏進士紀唐夫贈詩曰鳳凰詔下雖承命鸚鵡
才高却累身上明主也庭筠反以才廢制中引騷人
長沙事議者非之
造京尹廨宅
故事京兆在私第竒日入府偶日入遞院崔郢為尹
囚徒逸獄而走上始命造京尹廨宅
諫幸華清宮
上將幸華清宮兩省極諫上謂宰臣曰華清祖宗舊
宮聖祖真容在朝容閣朕未嘗瞻拜今排比不勞州
縣卿諭諫官勿更論列宰臣召兩省宣諭俄諫章再
入上曰諫官言自穆宗廵幸之後列聖未嘗出宮居
安慮危乞留聖慮朕聞此語為不决華清之幸矣卿
宜召兩省官說我此意
畢太原遺美女
畢諴本估客子上許用為相為令狐綯所忌連移三
鎮諴思有以結綯遺之美女綯心動曰尤物必害人
畢太原於吾無分以是餌吾將傾吾家族也不内諴
乃貨于醫官元伯上所狎昵者以錢七十萬進于上
上大惑之寵冠六宮元伯燒伏火丹砂以進致上瘡
疾懿宗即位元伯與山人王岳道士虞紫芝俱棄市
科目記
上尤重科名鄭顥知舉帝索科目記顥撰十三卷自
武德至大中仍乞今後放榜錄及第人姓名詩賦題
進入令有司接續編次
金鸞密記
召入院試文
昭宗召渥入院試文五篇萬邦咸寧賦禹拜昌言詩
武臣授東川節度制答佛誓國王進貢書批三功臣
讓圖形表繳狀云臣才不邁羣器非拔俗待價既殊
於櫝玉窮經有愧於囊螢遭遇清時涵濡睿澤峩冠
振珮已蒙象闕之班䑛筆和鉛更辱金門之召擊鉢
謝犍纂組非工撫已循崖以榮為懼
不草制
崔貽範於鳳翔圍城中挾李茂貞起復作相渥當草
制抗疏論其不可夜半以授翰林院使使中人也語
渥曰學士無以性命為戲渥不荅扄戸而寢明日無
麻制宣讀茂貞曰陛下命相學士不肯草制與反何
異昭宗曰卿薦貽範朕不敢拒渥不草制朕亦不拒
其如道理分明何
茂貞無禮
昭宗宴侍臣捕池魚以為饌茂貞曰本畜此魚以俟
車駕又以巨杯勸帝酒帝不欲飲茂貞舉杯叩帝頥
頷坐上皆憤其無禮
速與梁和
汴令列十餘柵圍岐城掘蚰蜒濠攻城城中大窘燒
人糞煮人肉而食茂貞不肯與梁和帝諭曰全忠兵
未退城内窘急十六宅諸王日奏三兩人下世皆凍
餓所致在内公主美人等一日食粥一日食不托今
已竭矣願速與梁和
原化記
柏葉山人
田鸞入華山見黃冠師指柏葉曰此長生藥也教以
服食之法後得道朝上清登仙呼為柏葉山人
松花酒
有老人雪中訪崔希真飲以松花酒老人云花澁無
味以一丸藥投之酒味頓美
丹竈白兔
王卿為天師守丹竈竊發其封而窺一白兔躍出衆
皆曰丹已去矣一道士化為鶴飛去須臾擒兔來復
投竈中
慳吝未除
賀知章謁賣藥王老問黃白之術持一大珠遺之老
人見珠即令易餅共食知章正念寶珠何以市餅口
不敢言老叟曰慳吝未除術何由得
寶母
魏生者得一美石後有胡人見之曰此寶母也每月
望設壇海邊置石其上可以集寶珠
螺婦
義興吳堪為縣吏家臨荆溪忽有大螺已而化為女
子號螺婦縣令聞而求之堪不從乃以事虐堪令曰
要蝦蟆毛鬼臂二物不獲置罪堪語螺婦即致之令
乃謬語曰更要蝸斗堪又語螺婦婦曰此獸也須臾
牽至如犬而食火糞復為火令與火試之忽遺糞燒
縣宇令死焉
庚申日守三尸
劉無名常令庚申日守三尸食雄黃後見一鬼使曰
我泰山直符來攝君見君頂上黃光數尺不得近君
非雄黃之功乎因曰一金一石謂之丹君服其石更
餌其金則里籍落名青華定籙劉後遇青華真人授
以丹訣以鉛為君以汞為臣八石為使黃牙為佐
夢朱泚
建中年京西市人夢至官府有貴人紫衣據案左右
執葉簿三四人中庭朱泚械身鎖項露首鞠躬如有
分訴哀情之狀貴人曰君合當此事帝命已行訴當
無益泚訴不已貴人怒曰何不知天命令開東廊一
院門内有三十餘人皆衣朱紫貴人指示曰此等待
君富貴此人視之李尚韋駱之輩也又叱泚入西廊
一院此人問左右曰是何時事荅曰七月奉天如此
其後果驗
戴文死為牛
貞元中海鹽縣有戴文者家富性貪每鄉人舉債必
收利數倍有隣人交利剥刻至多數年文病死隣人
家牛生一黑犢脇下白毛成字曰戴文每呼戴文則
牛應聲而至數年方死
搜神記
設義漿
陽雍伯常設義漿以給行旅一日有人飲訖懷中出
石子一升與之曰種此可生美玉并得好婦如言種
之有徐氏女極美試求之徐公曰得白璧一雙即可
乃于種處得璧遂娶之
赤虹
孔子修春秋製孝經既成齋戒向北斗告倏忽有赤
虹從天而下化為黃玉刻文孔子跪而授之
子母錢
青蚨似蟬而稍大生子草間如蠶取其子母即飛來
以母血塗錢八十一文以子血塗八十一文每市物
或先用母錢或先用子錢皆復飛歸輪還無已
金帶鈎
長安民張氏有鳩飛入懷化為金帶鈎子孫富盛
生子有神光
應嫗者生子而有神光照社四子皆以才名顯
阿香推車
有人日暮途次寄宿道旁草舍惟一女子居之夜半
門外有小兒呼曰阿香官喚汝推車女子乃去迨曉
雷雨大作視其舍乃一塜耳
蟻穴
盧汾夢入蟻穴見堂危豁題曰審雨堂
太山司命君
賈偶字文合得病而亡有吏將詣太山司命曰當召
某郡文合何以召此人可速遣之時日暮至郭外樹
下宿見一少女獨行文合問其姓字曰某三河人也
父見為易陽令昨被召來今却得還遇日暮懼獲瓜
田李下之譏是以停留依憑賢者文合曰悦子之心
願交歡今夕女曰聞之諸姑女以正潔為德文合反
復與言終無動志天明各去文合卒已再宿停喪將
殮既蘇欲驗其事遂至易陽謁令曰君女寧卒而却
蘇也具說女子資質服色言語本末令入問女所言
皆同令大驚嘆以女配文合
霹靂
楊道和夏於田中值雷雨至桑下霹靂下擊之道和
以鋤格其肱遂落地不得去色如丹目如鏡毛角長
尺餘狀如六畜頭似獼猴
長嘯呼風
趙炳以舟人乞渡不獲乃坐長嘯呼風而濟
登樓自焚
張奐為武威太守其妻夢帶奐印綬登樓而歌奐令
占之曰夫人方生男復蒞此郡命終此樓後生子猛
果為武威太守商州兵圍急猛恥見擒乃登樓自焚
而死
青狗御者為怪
臧仲英家炊熟不知釡處兵弩自行火從篋中起衣
盡焚而篋如故女孫年四歲失之求不知處三日乃
於園中糞下啼似此非一許李山卜之曰家有青狗
内中御者名益喜與共為之誠欲絶之殺此狗遣益
喜歸鄉里仲英從之遂絶
類說卷七
