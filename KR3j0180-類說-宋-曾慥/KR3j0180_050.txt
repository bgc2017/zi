類說目錄
卷五十
佛書雜說
如來三教
舜佛八卦
色空人弗為惡(缺)
無漏法門觀音如來
心法身口清净
莊老大慈
種諸善根老子不能言仁義
變化吕望
魍魎貞一致一三昧
孟子善立言
孔子雜說
名諱文君北蠻
射策印綬
作史才智
退之有聲樂服金石
相反禇大
文字忌諱兵家勝負
縉紳脞說
王母侍女騎上杯
夢妻寄詩夢青衣婦人索眼
雨中望蓬萊詩婦人在鏡中
閻羅王玲瓏奈老何
三仙渾家聯句
南岳地仙綠裙紅袖
楚小波桐葉上詩
孟氏為少年所私在母胎二十二月
北岳賜石雁廬山紅蓮
月中桂子蒲麥
獨孤妻夢翫月八戒
類說目錄
類說卷五十宋曾慥編
佛書雜說
如來
如者來之體來者如之用湛然常自如者謂之如應
物而來者謂之來來者金聲如者玉振之也
三教
儒者之陽陰老氏之有無釋家之色空言其致則一
也
舜佛
舜由仁義行非行仁義也佛由定慧行非行定慧也
八卦
正北方坎其本性也佛也陰静而有陽動乎其間蓋
陽生於陰也至於艮則終萬物始萬物者也惟文殊
可即此義也文殊者智也萬物莫不由乎智而相終
始也至震則萬物發生而出故曰帝出乎震以體言
之為神以用言之為帝惟普賢可即此義齊乎㢲則
亊當齊戒用事之時必洗心防患故以㢲為齊離者
萬物盛大如佛法用徧法界而有光明故曰相見乎
離至坤則將收歛也如佛漸入湼槃之際故曰致役
乎坤兊者正西物皆收成則多悅矣故曰說言乎兊
至乾則陰陽相薄之地故曰戰乎乾至坎則脫一有
為之時故曰勞乎坎方歸至静如入湼槃者也此言
萬物皆循天地陰陽自然之理儒者之道至此極矣
色空
釋氏之色空即老氏之有無色即是空空即是色莊
子所謂有無無有者是也在我之謂形在彼之謂色
如釋氏所謂六根六塵是也
無漏法門
佛者人弗為惡也仙者如山之不動也人弗為惡通
乎晝夜之道而即所謂圓覺也退藏於密釋氏所謂
無漏法門也
觀音如來
異口同善言也真實不虛比其觀自在者也諦聽比
佛之觀世音也菩薩者博施濟衆者也般若者類莊
生之齊物如來菩薩猶堯舜禹稷也
心死
哀莫大於心死禪家所謂蒼天蒼天
身口清淨
心無罣碍故無有恐怖此全於天者能之所以遠離
顛倒心不念是非口不言利害此其所以身口清淨
也手擎三千大千世界莊生所謂狹宇宙者也色不
異空空不異色色即是空空即是色此忘其肝膽遺
其耳目内外俱盡者也心處六情如鳥投網因物有
遷者也
莊老
前際不來後際不斷莊生所謂無古今也無量無邊
此所以處乎不深之度藏乎無端之紀游乎萬物之
所終始而曾不知其極也無上微妙此老子所謂微
妙玄通深不可識也本性空寂此常無欲以觀其妙
也心善淵此所謂如清泠水者也淨無瑕穢此所謂
滌除玄覧無疵者也
大慈
人以大覺為歸世之迷人塵勞妄想而不悟雖生而
喪其所以生矣此達者之所哀佛氏之所以有大悲
之號也
種諸善根
臯陶布種萬民之德而黎民歸之猶釋氏所謂種諸
善根
老子不能言仁義
老子能言道德不能言仁義蓋人亦有能遠而不能
近能高而不能下者老子豈不知仁義之為益於世
我欲盛言大道之美故提起仁義耳
變化
變者天道也化者地道而已能變化者惟聖人乎
吕望
吕望未足為聖人止為大賢耳
魍魎
神不明謂之魍精不明謂之魎
貞一致一三昩
道家云貞一儒者云致一釋氏云三昩其義通也言
一即有二遂至於三言三即昩在其間反復存之而
已
孟子善立言
孟子曰君子之於禽獸見其生不忍見其死聞其聲
不忍食其肉此似近乎釋氏又曰今樂猶古樂此似
近乎老莊不見孟子善立言也釋氏深言之儒淺言
之深亦見其淺淺亦見其深孟子言至此而止者為
天下後世慮也
孔子雜說
名諱
太史公名談故史記無談字季布𫝊改趙談作趙同范
曄父名泰故後漢無泰字郭泰鄭泰皆作大字李翺
父名楚金故為文皆以今為兹韓愈為李賀作諱辯
持言在不稱徵之說故愈父仲卿未嘗諱焉曹志植
之子奏議云幹植不強不諱植字三國志猶不諱其
君名云功以權成是斥孫權之名也
文君北蠻
文王可以為文君張衡賦文君為我端著是也北狄
可以為北蠻史記匈奴傳獫狁葷粥居下北蠻是也
二典可以為謨馬融戛擊鳴球載于虞謨是也堯典
可以為唐書吴陸抗傳靖言庸違唐書攸戒是也韶
亦可為禹樂史記禹興九韶之樂是也三王亦得稱
帝史記夏紀帝紂是也獻俘不獨人也物亦為俘書
俘厥寳玉是也俘取也匄不止自乞也與人自可稱
匄唐川王云盡取善繒匄諸宫人是也胗不止脉也
視物亦可為胗王喬詔上方胗視是也餉不止於飲
食也魏文紀注以詩賦餉孫權徐孝穆有答餉鏡詩
是也城邑亦可曰幣趙世家以城市邑十七幣吾國
是也
射策
漢射策與對策不同按蕭望之𫝊射謂為難問疑義
書於策量其大小署為甲乙之科不使彰獻射者隨
其所取得而釋之對者顯問以政事經義觀其所對
文詞定高下晉潘京為州所辟因謁見問策探得不孝
字刺史曰辟士為不孝耶答曰今為忠臣不得為孝
此亦射策遺法耳
印綬
漢時印綬非若今之金紫銀緋長使服之也蓋居是
官則佩是印綬罷則解之故三公上印綬也後漢張
奂云吾前後十要銀艾銀即銀印艾即綠綬十要者
一官一珮之耳印不甚大淮南王曰方寸之印丈二
之組是也晉婦人亦有印綬虞譚母賜金章紫綬是
也
作史
晉張輔云司馬遷叙三千年亊五十萬言班固叙二
百年亊乃八十萬言自昔史氏所書兩氏一亊則曰
語在某人傳晉書載王隱諫祖納奕棋一段幾二百字
兩傳俱出此為文煩矣
才智
天下無窮者才智也陳平嘗出六竒燕居深念恐禍
及已陸賈教之交驩太尉又為書吕氏數事平從之
卒誅諸吕則賈之智謀又在平之右矣方劉晏治財
穀一人而已順宗時李㢲蒞職一年較其所入如晏
最多之年明年過之又明年增一百八十萬緍而程
异之計較又精於㢲就財榖之才觀之是劉晏不如
李巽李巽又不如异之
退之有聲樂服金石
韓退之晚年有聲樂而服金石藥張籍祭文曰乃出
二侍女合弹琵琶筝既而公疾浸加孺人侍湯藥白
樂天思舊詩云退之服硫黃一病訖不痊微之煉秋
石未老身溘然退之嘗譏人不解文字飲而自敗於
女妓乎作李博士墓銘戒人服金石藥而自餌硫黃
乎
相反
羊祜鑿墓陶侃决措二人正相反王戎好聚嘗手執
牙籌王衍口不言錢謂阿堵物二人正相反坦之作
廢莊論阮籍作達莊論亦相反廢莊論詆譏子休而
多竊其言操戈入室文章之最病
褚大
或疑褚先生為褚大非也按儒林𫝊褚大董仲舒弟
子也平凖書褚大為武帝使而褚先生者哀成間人
也武紀注禇先生名少孫為漢博士
文字忌諱
曹植七啓言食味云搴芳蓮之巢龜張恊七命云丹
穴之雛二者似非庖厨物也大抵作文字須識忌諱
兵家勝負
兵家勝負多出偶然無定算也謝玄以八萬人當苻
堅百萬之衆其勢宜不敵也若堅阻肥水而陳必保
萬全惟麾軍却退衆亂不能立故敗世謂謝玄能走
苻堅者此耳桓温伐蜀敗於管橋衆懼欲退鼓吏誤
鳴進鼓於是攻之李壽大潰乃以國降世謂桓平蜀
者此耳
縉紳脞說
王母侍女
王母見漢武左右侍女四人帝問其名氏曰董䨇成
許飛瓊凌婉華叚安香
騎上杯
海東有姓劉人善作酒盛暑可寄千里謂之騎上杯
夢妻寄詩
蘇檢登第夢妻寄詩曰楚水平如鏡周回白鳥飛金
陵幾多地一去不知歸
夢青衣婦人索眼
僧乘杲夢一使者押青衣婦人問杲索眼聲氣頗厲
使人將出刀先斷杲右手杲曰願以左手易之使人
問左右何意杲曰近方受戒留右手撘袈裟使人曰
更不用斷手師一言撘袈裟已還嗔叱婦人令去又
曰此婦魚也師前身為王家兒六七歲家人買得此
魚尚鮮活師以手剜取其眼故今來索
雨中望蓬萊詩
君房夢出郊望巨浸中樓臺參差忽有二青衣棹舟
至大呼曰張秀才賦雨中望蓬萊山詩君房賦曰重
簾垂密雨孤夢隔秋宫紅爐九華暗香消芳思融仙
忻望不及鶴信遣誰通但云許玉斧寧知張巨公二
童曰凡世人爭合道神仙名字俄巨獸哮吼波上風
濤大作恐懼而覺
婦人在鏡中
江南魯思郾女一日將粧忽見一婦人在鏡中被髮
徒跣抱一嬰兒自是日日見之思郾自問其故曰我
往歲建昌縣錄事娶我為側室踰年生此子君女為
正妻後錄事出旁縣君女并此子投我井中以石填
之詐其夫云逃去我家訟於有司適會君女卒今雖
後身固當償命也其女遂卒
閻羅王
唐嚴安之為京兆尹以強明稱民吏畏之一日見一
神鞬櫜致禮甚恭曰五道將軍拜謁今奉天符迎公
為閻羅王替韓王安之是夜卒明皇聞之追封為平
等王
玲瓏奈老何
商玲瓏餘杭歌妓白公守郡日與歌曰罷胡琴掩瑤
瑟玲瓏再拜當歌立莫為使君不解歌聽唱黃雞與
白日黃雞催曉丑前鳴白日催人酉後没腰間紅綬
繫未稳鏡裡朱顔看已失玲瓏玲瓏奈老何使君歌
了汝更歌時元微之在越州厚幣邀至月餘使盡歌
所唱之曲作詩送行兼寄樂天曰休遣玲瓏唱我詞
我詞多是寄君詩却向江邊整回棹月落潮平是去
時
三仙
武夷山中秋日吕真人鍾離先生武夷君三座空中
呼曰若男女命皆坐命鼓師搥引鼓管師鮑公希吹
横笛板師何鳳兒撫節板絃師董嬌娘彈坎侯謝英
妃撫長離(觱篥也)吕阿香戞圓腹(琵琶也)須臾命行酒令
歌人唱人間好曲詞曰天上人間兮會合疎稀日落
西山兮夕鳥歸飛百年一餉兮志與願違天宫咫尺
兮恨不相隨
渾家聫句
滕廷俊洛陽道中投宿庄家主人偶出廷俊嘆曰為
客多苦辛日暮無主人忽有老父衰鬢敝衣出曰適
聞郎詩雖曹云客子常畏人不能過也僕忝渾家掃
門之客姓麻名和第大偕至西堂隅見萃堂復閣中
有樽酒盤杓同坐良久又一客出曰和且邪謂麻大
曰適與君聯句未成麻乃書題目云同在渾家平原
館聯句一首麻大詩曰自與渾家隣馨香遂滿身無
心好清净有用去灰塵且邪曰僕是七言韻又不同
乃吟曰冬朝每去依烟火春至還歸養子孫曾向苻
王筆端坐邇來求食渾家門廷俊猶不悟作詩曰田
文稱好客凡有幾多人如有馮讙在今希厠下賓二
人相顧笑曰何得相譏曰使君在渾家門一日當厭
足矣於是飡肴饌引滿數十廵主人歸呼廷俊二人
俱不見身坐厠屋下旁有大蒼蠅秃掃箒而已廷俊
有熱疾自此頓愈
南岳地仙
進士趙顔於畫工處得軟障圖一婦人甚麗顔曰如
何令生願納為妻畫工曰予神畫也此名真真呼其
名百日晝夜不歇即必應則以百家綵灰酒灌之遂
活顔如其言果下障言笑飲食如常踰年生一子其
友曰此妖也予有神劍可斬之其夕真真泣曰妾南
岳地仙也為人畫形君又見呼既不奪君志今忽疑
妾不可更住携其子却上軟障嘔出前飲百綵灰酒
覩其上惟添一兒子皆是畫焉
綠裙紅袖
建隆初有人泊舟巴硤夜聞人咏曰秋徑填黃葉懸
崖露草根猿聲一呌斷客淚數重㾗通宵凡吟百過
又有梁伯升者肄業廢宅中夢一女子綠裙紅袖呼
曰梁君聽妾幽恨之句詩曰卜得上硤日秋來風浪
多江陵一夜雨腸斷木蘭歌
楚小波
進士謝朏寓居寳應晚至縣橋忽見女郎自舟中出
曰某楚小波也可見訪舟中懷中出詩曰畫橋直下
是蘭舟搶月冲烟任意遊金玉滿堂無用處早隨年
少去來休妾貎君才兩不常君今休更苦思量兒家
自有清溪水飲着方知氣味長胐至友人家夜深復
見小波倚橋柱戲之曰尾生何來晚耶朏作頋揖狀
平步水中而不知覺其僕下水救拽上岸若醉人矣
月餘方醒友人曰此倡鬼也奪詩焚之
桐葉上詩
蜀侯繼圖倚大悲寺樓風飄大桐葉上有詩曰拭翠
歛雙蛾為欝心中事捻管下庭除畫成相思字此字
不書石此字不書紙書向秋葉上願逐秋風起天下
有心人盡解相思死天下負心人不識相思意有心
與負心不知落何地後數年繼圖卜任氏為婚乃云
是妾所書葉也
孟氏為少年所私
維揚萬眞者大商也在外貿易其妻孟氏春時獨遊
園亭吟曰可惜春時節依前獨自遊無端數行淚長
抵對花流忽有少年踰垣誘曰浮生如寄年少幾何
繁花正開而黃葉又墜人間之恨何啻干端豈如偷
頃刻之歡也孟氏作詩曰誰家少年郎心中暗自欺
不道終不可可即恐郎知少年報之曰神女配張碩
文君遇長卿逢時兩相得聊足慰多情由是私之挈
歸已舍踰年夫自外至孟氏憂泣少年曰吾固知其
來言訖騰身而去頃之方沒竟不知何怪
在母胎二十二月
供奉官郭坦自云母胎餘年不育其家以為妖異多
服藥墮之皆不動有善針人曰三針必效凡百餘針
竟亦不動父母知其不可奈何信命而已至二十二
月生子母俱安長亦少病惟胸臆間有黑點數十處
乃當日針㾗也人生豈偶然可生可斃
北岳賜石鴈
楊裕河朔人一日出郊有使人自北馳騎來問子非
楊裕乎北岳賜汝物可跪受之使者懷中探一物若
帛裹者裕歸焚香啓之得石鴈一雄一雌左翅掩右
者雄也右翅掩左者雌也後生一男一女男為周朝
宣徽使女為漢高祖妃
廬山紅蓮
雍熙中君房寓泊廬山開先寺望黃石岩瀑水中一
大紅葉泛泛而下令僧行急取乃紅蓮一葉長三尺
闊一尺三寸嘗觀廬山記說沛水出雙劍峯頂有池
闊數百尺其深莫測又有清源池生蓮花大如車輪
今可信矣君房因分此葉遺好事者磨湯飲之其蓮
香經宿不散
月中桂子
白樂天題靈隱詩云在郡三百日入山十二回宿因
桂子下醉為海棠開又云山寺月中尋桂子郡城樓
上看潮頭祥符中君房為錢塘令宿月輪山寺僧報
云桂子下塔遽出登塔望之紛紛如烟霧轉旋成穏
散墜塔上如牽牛子黃白相間咀之無味
蒲麥
有道士過濟州村坊曰澤中多蒲蒲中有麥可食居
人曰未嘗知此道士曰採熟蒲每作栲栳入小麥二斗
磨之即俱為麫矣村人依教試之正與麥麫無異但
輕而不堅明年濟鄆人多食救民之饑他年即不可
食
獨孤妻夢翫月
貞元中進士獨孤遐叔家長安遊蜀二年乃歸去城
數里天暝止於佛寺因吟舊詩曰近家心轉切不敢
問來人夜分有十餘人持酒具樂器至庭下遐叔意
謂貴族乃潜伏伺之中有女郎側身不樂察之乃其
妻也一少年舉杯曰願聞金玉之聲其妻悲愁若無
所訴歌曰今夕何夕存耶没耶良人去兮天之涯園
林傷心兮三見花一人曰良人非遠何天涯乎遐叔
驚憤取大磚飛擊悄然一無所有速駕而歸青衣報
娘子夢驚魘方悟遐叔至寢妻曰向夢與姑妺玩月
出金光門向一野寺為凶暴者脇與雜坐飲酒其說
與遐叔所見一同
八戒
江南徐鉉保成八戒一曰知富貴之矯傲故屈已而
自卑二曰知名利之敗身故隨時而任運三曰知嗜
欲之促壽故觀德而不為四曰知思慮之消意故暢
道而守一五曰知語煩之傷氣故終日而忘言六曰
知喜怒之傷神故省已而自理七曰知戲樂之虛偽
故存神而自怡八曰知酒食之害人故量味而節儉
類說卷五十
