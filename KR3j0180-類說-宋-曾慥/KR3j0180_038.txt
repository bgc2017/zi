類說目錄
卷三十八
孔子家語
孔子為中都宰魯以君子道輔其君
三家過制孔子為政
異世同誅七教三至
不遠之則大昏
五儀取人之法
災妖不勝善政人有三死
原異受仁人之饋
一動而天下正贈程子束帛
忠信親水商短於財
萍實死者有知
魯法贖人三恕
被褐懷玉問舜冠冕
重一言之信孰謂參不知禮
虞芮爭田三患
嫠婦強氣
問禮訪樂三緘
衛靈公閨門無别政在節財
問政至哉子西之諫
國有道子路治蒲
六本良藥忠言
君子慎所從
不慎其初而悔其後何及
曾參不孝下白屋之士
論四子三樂
回有君子之道四見一善忘百非
商日益賜日損人情有餘不足
人窮則詐生離别
遇不遇少貶
問入官趙殺鳴犢
八竅九竅五不取
土食孔子學琴
五絃琴習亡國之聲
樂象成苛政猛於虎
尚齒
韓詩外傳
得粟三秉不仁不忠不信
殺身芻豢之色
君子三言任人任力
聚歛者亡大忠次忠下忠
王者以百姓為天三苗同一秀
社鼠三利三患
忠孝縈褐避荆棘
譽孔子大侵之禮
枝解
望人者不至恃人者不久
易道老馬
螳螂搏輪人有惡乎
所托東家殺豚
立西河守刈蓍薪亡蓍簪
婦無禮三費
善相人者二桃
三子期願孔子瑟聲有貪狼之志
母去三子寒馬一疋
三憂伊尹適湯
君子容色子夏讀詩
伐紂楯折季孫治魯
知者樂水仁者樂山
論舜未是善為上者不忘其下
小人之行三佐
彎弓射寢石君子避三端
昨日何生慎四者
何如可以驕人北郭先生
鳳凰
類說目錄
類說卷三十八宋曾慥編
孔子家語
孔子為中都宰
孔子初仕為中都宰制養生送死之節長幼異食強
弱異任男女别途路不拾遺器不彫偽因丘陵為墳
不封不樹定公曰夫子之法以治魯國何如子曰雖
天下可也何但魯國而已哉
魯以君子道輔其君
定公與齊侯會於夾谷孔子曰有文事必有武備有
武事必有文備請具司馬公從之齊使萊人以兵鼓
譟劫定公孔子曰兩君為好裔夷之俘敢以兵亂之
非所以命諸侯也裔不謀夏夷不亂華俘不干盟兵
不偪好齊侯心怍麾而避之有頃俳優侏儒戲於前
孔子曰匹夫熒侮諸侯罪應誅於是斬侏儒手足異
處齊侯歸責其臣曰魯以君子之道輔其君而子獨
以夷狄之道教寡人
三家過制
孔子言於定公曰家不藏甲邑無百雉之城古之制
也三家過制請損之
孔子為政
魯之販羊有沈猶氏常朝飲其羊以詐市人有公慎
氏妻淫不制有慎潰氏奢侈踰法魯之鬻六畜者飾
之以儲價孔子為政則沈猶氏不敢朝飲其羊公慎
氏出其妻慎潰氏越境而徙鬻牛馬者不儲價賣羔
豚者不加飾
異世同誅
仲由曰少正卯魯之聞人夫子誅之或者為失乎子
曰此乃人之奸雄者也殷湯誅尹諧文王誅潘正周
公誅管蔡太公誅華士管仲誅付乙子産誅臾何凡
此七主皆異世而同誅者以七子異世而同惡故不
可赦也
七教三至
孔子曰明王内修七教外行三至七教修則可守三
至行則可征其守也折衝千里之外其征也還師衽
席之上帝舜左禹而右臯陶不下席而天下治曾子
曰何謂七教子曰上敬老則下益孝上尊齒則下益
悌上樂施則下益寬上親賢則下擇友上好德則下
不隱上惡貪則下恥爭上謙讓則下有節此之謂七
教何謂三至子曰至禮不讓而天下治至賞不費而
天下士悅至樂無聲而天下民和此之謂三至
不遠之則
布指知寸布手知尺舒肘知尋斯不遠之則也
大昏
孔子曰天地不合萬物不生大昏萬世之嗣也
五儀
孔子曰人有五儀有庸人有士人有君子有賢人有
聖人庸人者心不存慎終之規口不吐訓格之言見
小暗大不知所務從物如流不知所執士人者知不
務多必審其所知言不務多必審其所白君子者言
必忠信仁義在身思慮通明篤行信道賢人者德不
踰閑行中規繩聖人者德合天地變通無方哀公曰
寡人生於深宫之中長於婦人之手未嘗知哀未嘗
知憂未嘗知勞未嘗知懼未嘗知危恐不足以行五
儀之教
取人之法
哀公問取人之法子曰事任於官無取捷捷無取鉗
鉗無取啍啍
灾妖不勝善政
哀公曰國家存亡禍福信有天命非唯人也子曰存
亡禍福皆已而已天灾地妖不能加也天灾地妖所
以儆人主寢夢驚怪所以儆人臣灾妖不勝善政寤
寐不勝善行
人有三死
哀公曰知者夀乎仁者夀乎子曰人有三死非其命
也行已自取也夫寢處不時飲食不節勞逸過度者
疾共殺之居下位而上干其君嗜欲無厭者刑共殺
之以少犯衆以弱侮強忿怒不類動不量力者兵共
殺之若夫智士仁人將順有節動靜以義喜怒以時
無害其性得壽不亦可乎
原異
薰猶不同器而藏堯桀不共國而治以其原異也
受仁人之饋
有漁者獻魚曰大暑市遠無所鬻也棄之糞壤不如
獻之君子夫子使弟子掃地將以享祭門人曰彼將
棄之夫子以祭何也子曰惡有受仁人之饋而無祭
乎
一動而天下正
文王以王季為父大妊為母大姒為妻以武王周公
為子以大原閎夭為臣其本美矣武王正其身以正
其國正其國以正天下伐無道刑有罪一動而天下
正
贈程子束帛
孔子遭程子於途傾盖如故語終日甚相親取束帛以
贈子路曰士不中聞見女嫁無媒君子不以交禮也
子曰程子天下賢士於斯不贈則終身不能見也
忠信親水
孔子息駕河梁有懸水三十仞圜流九十里一丈夫
厲之而出問曰有道術乎對使曰吾入以忠信出以
忠信孔子曰水猶可以忠信之身親之况於人乎
商短於財
孔子將行雨而無盖門人曰商也有之子曰商之為
人也甚短於財吾聞與人交推其長者違其短者故
能久也
萍實
楚王渡江得萍實大如斗赤如日剖而食之甜如蜜
死者有知
子貢問曰死者有知乎無知乎子曰吾欲言有知恐
孝子順孫妨生以送死欲言無知恐不孝之子棄親
而不葬有知無知非今之急後自知之
魯法贖人
魯法贖人臣妾於諸侯者皆取金於府子貢贖之辭
不取金子曰賜失之矣聖人舉事非獨適身之行也今
魯國富者寡而貧者衆贖人受金以為不廉則何以
相贖乎自今以後魯人不復贖人於諸侯
三恕
君子有三恕有君不能事有臣而求使非恕也有親
不能孝有子而求其報非恕也有兄不能敬而弟求
其順非恕也能明三恕可端身矣
被褐懷玉
子路曰有夫於此被褐懷玉何如子曰國無道則隱
者可也國有道則衮冕而執玉
問舜冠冕
哀公曰舜冠何冠孔子不對公曰何也曰舜其政好
生而惡殺其任受賢而替不肖德若天地化若四時
君舍此而問冠冕是以緩對
重一言之信
孔子讀史至楚復陳嘆曰賢哉楚王輕千乘之國重
一言之信
孰謂參不知禮
曾子曰狎甚則相簡莊甚則不親故君子狎足以交
歡莊足以成禮子曰孰謂參也不知禮也
虞芮爭田
虞芮二國爭田而訟曰西伯仁也盍往質之入境耕
者讓畔行者讓路入朝士讓於大夫大夫讓於卿虞
芮曰吾儕小人不可入君子之朝以所爭為閒田
三患
君子有三患患不得聞既得聞之患不得學既得學
之患弗能行
嫠婦
魯人有獨處室者隣之嫠婦(寡婦也)亦獨處夜暴風雨
嫠婦室壊趍而託焉魯人閉戸曰男女不六十不同
居今子幼吾亦幼是以不敢納婦曰何不學柳下惠
然嫗不逮門之女魯人曰下惠則可吾固不可將以
吾之不可學柳下惠之可
強氣
子曰君子而強氣則不得其死小人而強氣則刑戮
洊臻
問禮訪樂
孔子曰老耼博古通今知禮樂之原測道德之歸則
吾師也今將往矣遂至周問禮於老耼訪樂於萇弘
老子曰富貴者送人以財仁者送人以言當今之士
聰明深察近於死者好譏議人者也博辨宏達而危
其身好發人之惡者也孔子自周反魯道彌尊矣遠
方弟子之進盖三千矣
三緘
孔子觀周入太祖后稷廟堂右階之前有金人三緘
其口而銘其背曰古之慎言人也戒之哉無多言多
言多敗無多事多事多患安樂必戒焰焰不滅炎炎
若何涓涓不壅終為江河口是何傷禍之門也強梁
者不得其死好勝者必遇其敵
衛靈公閨門無别
哀公問當今之君孰賢孔子曰衛靈公乎公曰閨門
之内無别子次之賢何也子曰臣語其朝廷不論其
私家之際
政在節財
齊景公問政孔子曰政在節財又曰秦穆公國小處
僻而霸何也子曰其國小其志大處雖僻其政中首
拔五羖爵之大夫與語三日而授之政雖王可其霸
小矣
問政
哀公問政子曰政之急也莫大乎使民富且壽也省
力役薄稅歛則民富矣熟禮教遠罪戾則民夀矣公
曰欲行夫子之言恐吾國貧子曰愷悌君子民之父
母未有子富而父母貧者也
至哉子西之諫
楚王將遊荆臺司馬子期諫王怒之令尹子西曰荆
臺之觀不可失也王喜曰與子共樂之矣子西步馬
十里引轡而止曰子期忠臣也臣者䛕臣也願王賞
忠而誅䛕王曰是獨能禁我耳若後世何子西曰禁
後世易耳大王萬歲之後起山陵於荆臺之上子孫
必不忍遊父母之墓以為歡樂也王乃還孔子曰至
哉子西之諫入之十里之上抑之百世之後
國有道
孔子曰國有道則賢人興焉中人用焉
子路治蒲
三年孔子入境三稱其善曰入其境田疇盡易草萊
盡辟溝洫甚治此其恭敬以信故其民盡力也入其
邑墻屋完固樹木甚茂此其忠信以寬故其民不偷
也至於庭庭甚清閒諸下用命此其言明察以斷故
其政不擾也
六本
人有六本然後為君子立身有義而孝為本喪紀有
禮而哀為本戰陳有列而勇為本治政有禮而農為
本居國有道而嗣為本生財有時而力為本
良藥忠言
良藥苦口利於病忠言逆耳利於行湯武以諤諤而
昌桀紂以唯唯而亡
君子慎所從
孔子見羅雀者所得皆噴口小雀曰大雀善驚而難
得小雀貪食而易得子曰善驚而遠害利食而忘患
其必矣獨以所從為禍福故君子慎其所從
不慎其初而悔其後何及
子路講釋古之道行由之意子曰不可昔東夷之子
慕諸夏之禮有女而寡為内私壻終身不嫁嫁則不
嫁矣亦非真節也蒼梧嬈娶妻而美讓與其兄讓則
讓矣非禮之讓也不慎其初而悔其後嗟何及矣
曾參不孝
曾子耘瓜誤斬其根曾晳怒大杖擊其背曾子仆地
不知人久之乃蘇曰向也參得罪大人用力教參得
無疾乎退而就房援琴而歌欲令晳知其體康也孔
子怒曰參事父委身以待暴怒身死陷父於不義其
不孝孰大焉
下白屋之士
周公居冡宰之尊制天下之政猶下白屋之士日見
百七十人欲得士也
論四子
孔子曰回之信賢於丘賜之敏賢於丘由之勇賢於
丘師之莊賢於丘子夏曰四子何為事先生子曰回
能信而不能反賜能敏而不能詘由能勇而不能怯
師能莊而不能同
三樂
榮啟期鹿裘帶索鼓琴而歌曰天生萬物唯人為貴
吾得為人一樂也男尊女卑吾得為男二樂也人生
有不見日月不免襁褓者吾行年九十五矣是三樂
也貧者士之常死者人之終處常得終當何憂哉孔
子曰善乎人之寬者也
回有君子之道四
子曰回有君子之道四焉強於行義弱於受諫休於
得祿慎於治身
見一善忘百非
夫子見一善而忘其百非是夫子之易事也見人善
若已有之是不爭也聞善必躬行是能勞也
商日益賜日損
孔子曰吾死之後商也日益賜也日損商也好與賢
已者處賜也好與不若者處不知其子視其父不知
其人視其友不知其君視其所使不知其地視其草
木與善人居如入芝蘭之室久而不聞其香與之化
矣與不善人居如入鮑魚之肆久而不聞其臭亦與
之化矣是以君子必慎其所與處焉
人情有餘不足
孔子曰中人之情有餘則侈不足則儉無禁則輕無
度則逸從欲則敗故鞭朴之子不從父之教刑戮之
民不從君之令
人窮則詐
鳥窮則啄獸窮則攫人窮則詐馬窮則佚自古及今
未有窮其下而能善者也
生離别
孔子聞哭聲甚哀顔回曰非但為死者又有生離别
者桓山之鳥生四子將分于四海其母悲鳴送之哀
聲似此謂其往而不返也孔子問之果曰父死家貧
賣子以葬子曰回也善於識音矣
遇不遇
孔子曰遇不遇者時也賢不肖者才也君子博學深
謀不遇時者衆矣蘭生深林不以無人而不芳君子
修道立德不為窮困而改節
少貶
子貢曰夫子之道至大天下莫能容盍少貶焉
問入官
子張問入官子曰安身取譽為難已有善勿專教而
能勿怠人已有過勿發失言勿倚不善勿遂行事勿
留
趙殺鳴犢
孔子聞趙簡子殺竇犫鳴犢及舜華嘆曰美哉水洋
洋丘之不濟此命也刳胎殺夭則麒麟不至其郊竭
澤而漁則蛟龍不處其淵覆巢破卵則鳳凰不翔其
邑各為其類也遂作槃操以哀之
八竅九竅
立冬則燕雀入水化為蛤蠶食而不飲蟬飲而不食
蜉蝣不飲不食齕吞者八竅而卵生咀嚼者九竅而
胎生
五不取
女有五不取逆家子者亂家子者世有刑人子者有
惡疾子者喪父長子者
土食
堅土之人實虛土之人弱沙土之人細息土之人美
□土之人醜食水者善游而耐寒食土者無心而不
息食桑者有緒而和食肉者勇而悍食氣者神明而
壽食穀者知慧而巧不食者不死而神
孔子學琴
孔子學琴於師襄子曰丘始得其為人矣黮而黑頎
而長曠而望羊奄有四方非文王孰能為此其傳曰
文王操
五絃琴
舜彈五絃琴造南風之詩曰南風之薰可以解吾民
之愠南風之時可以阜吾民之財
習亡國之聲
匹夫之徒無意乎先王之制而習亡國之聲豈能保
其六尺之體哉
樂象成
樂者象成者也總干而山立武王之事也發揚蹈厲
太公之制也
苛政猛於虎
有婦人哭於野曰吾舅死於虎吾夫又死焉吾子又
死焉子貢曰何不去乎曰無苛政子曰小子識之苛
政猛於虎也
尚齒
有虞氏貴德而尚齒夏后氏貴爵而尚齒周人貴親
而尚齒虞夏商周天下之盛王未有遺年者也
韓詩外傳
得粟三秉
曾子生於魯國願得粟三秉是時曾子重其祿而輕
其身親没之後齊迎以相楚迎以令尹晉迎以卿是
時曾子重其身而輕其祿
不仁不忠不信
傳曰不仁之至忽其親不忠之至倍其君不信之至
欺其友此三者聖人殺而不赦也
殺身
王子比干殺身以成其忠柳下惠殺身以成其信伯
夷叔齊殺身以成其廉三子者天下之通士也
芻豢之色
子貢問閔子騫曰子始見夫子有菜色今有芻豢之
色何也閔子曰吾出蒹葭之中入夫子之門心竊樂
之出見羽盖龍旂裘旃相隨心又樂之二者相攻胸
中不能往故有菜色也今被夫子之文浸深内明去
就之義出見羽盖龍旂如壇土矣故有芻豢之色
君子三言
曾子曰君子有三言可貫而佩之一曰無内疎而外
親二曰身不善而怨他人三曰患至而後呼天
任人任力
子賤治單父彈鳴琴身不下堂而單父治巫馬期以
星出以星入而單父亦治任人者佚任力者勞
聚歛者亡
成侯嗣公聚歛計數之君也未及取民也子産取民
者也未及為政也管仲為政者也未及修禮也故修
禮者王為政者強取民者安聚歛者亡
大忠次忠下忠
有大忠有次忠有下忠有國賊以道輔君而化之大忠者
也周公之於成王是也以德調君而輔之次忠者也管仲
之於桓公是也以諫非君而怨之下忠者也子胥之於夫
差是也偷合苟容持祿養交國賊也曹觸龍之於紂是也
王者以百姓為天
齊桓公問管仲曰王者何貴曰貴天公仰而視天管
仲曰所謂天非蒼莽之天也王者以百姓為天
三苗同一秀
成王之時有三苗貫桑而生同為一秀周公曰天下
殆同一也果有越裳氏重九譯而至獻白雉譯曰吾
受命國之黃髮曰久矣天之不迅風疾雨也海不波
溢也三年於兹矣意中國殆有聖人盍往朝之於是
來也
社鼠
齊景公問晏子為人何患曰患社鼠出竊於外入託
於社灌恐壊墻熏恐燒木今君之左右出則賣君以
效利入則託君此社鼠之患也公曰嗚呼豈期然人
有市酒而甚美者置表甚長然至酒酸而不售問里
人其故里人曰公狗甚猛人持器欲往者狗輒囓之
是以酒酸不售也士欲見萬乘之王用事者迎而囓
之亦國之惡狗也
三利三患
叔敖遇狐丘丈人曰有三利必有三患夫爵高者人
忌之官大者主惡之祿厚者怨歸之孫叔敖曰吾爵
益高吾志益下吾官益大吾心益小吾祿益厚吾施
益博可以免於患乎狐丘曰善哉言乎
忠孝
伯奇孝而棄於親隱公慈而殺於弟叔武賢而殺於
兄比干忠而誅於君
縈褐避荆棘
東郭先生書知宋將亡故褰褐而過其朝曰宋將荆
棘之患縈吾褐故索而避之宋王以為妖言而殺之
居三年而宋果亡
譽孔子
齊景公謂子貢曰先生何師曰仲尼仲尼賢乎曰聖
人也豈直賢哉終身戴天不知天之高也終身踐地
不知地之厚也臣事仲尼如飲江海腹滿而去又安
知江海之深乎公曰先生之譽得無太甚對曰臣譽
仲尼如兩手捧土而附泰山其無益明矣臣不譽仲
尼如兩手把泰山無損亦明矣
大侵之禮
一穀不升謂之歉二穀不升謂之飢三穀不升謂之
饉四穀不升謂之荒五穀不升謂之大侵大侵之禮
君食不兼味臺榭不飾道路不除百官補而不制鬼
神禱而不祠此大侵之禮也
枝解
齊有得罪於景公者公大怒召左右枝解之晏子左
手持頭右手磨刀仰而問曰古者明王聖主其枝解
人不審從何枝解始也景公曰縱之罪在寡人
望人者不至恃人者不久
魏文侯問狐卷子曰父賢足恃乎曰不足子賢足恃
乎曰不足兄賢足恃乎曰不足弟賢足恃乎曰不足
臣賢足恃乎曰不足父賢不過堯而丹朱放子賢不
過舜而瞽䏂頑兄賢不過舜而象傲弟賢不過周公
而管叔誅臣賢不過湯武而桀紂伐望人者不至恃
人者不久君欲治從身始人何可恃也
易道
易有一道焉大足以治天下中足以安國家近足以
守其身者其維謙德乎
老馬
田子方出見老馬於道御者曰此公家畜也罷而不
為用故出放子方曰少盡其力而老出其身仁者不
為也束帛而贖之窮士聞之知所歸心矣
螳螂搏輪
齊莊公出獵有螳螂舉足將搏輪御者曰此蟲知進
而不知退不量力而輕就敵莊公曰以為人必為大
勇士矣於是回車而避之而勇士歸之
人有惡乎
魏文侯問李克曰人有惡乎克曰貴者即賤者惡之
富者即貧者惡之知者即愚者惡之文侯曰善行此
三者使人勿惡可乎曰貴而下賤庶民弗惡也富而
分貧則窮士勿惡也知而教愚則童蒙者弗惡也文
侯曰善哉言乎
所托
有鳥於此架巢於葭葦之顛大風則葭折而巢壊所
托者弱也稷蜂不攻社鼠不熏其所托者然也故聖
人求賢以自輔夫吞舟之魚大矣大而失水則為螻
蟻所制失其輔也
東家殺豚
孟子少時東家殺豚問母曰東家殺豚何以為母曰
欲啖汝其母悔曰吾懷妊是子席不正不坐割不正
不食胎之教也今適有知而欺之是教之不信也乃
買東家豚肉以食之明不欺也
立西河守
魏文侯問解狐曰寡人將立西河之守誰可用者曰
荆伯柳者賢人始可文侯以為西河守荆伯柳見解
狐謝曰子乃寬臣之過也解狐曰言子者吾公也怨
子者吾私也公事以行怨子如故張弓射之走十步
而没可謂勇矣
刈蓍薪亡蓍簪
孔子出遊有婦人哭甚哀孔子使弟子問焉婦人曰
向者刈蓍薪亡吾蓍簪吾是以哀也弟子曰刈蓍薪
而亡蓍簪何悲焉曰非傷亡簪也盖不忘故也
婦無禮
孟子妻獨居踞孟子入戸視之白其母曰婦無禮請
出之母曰非婦無禮乃汝無禮也禮不云乎將上堂
聲必揚將入戸視必下以掩人不備也今女往燕私
之處入戸不有聲令人踞而視之是汝無禮非婦無
禮也於是孟子自責不敢去婦
三費
子夏過曾子曾子曰入食子夏曰不為公費乎曾子
曰君子有三費飲食不在其中君子有三樂鐘鼓琴
瑟不在其中有親可託有婦可歸有子可遺此一樂
也有親可諫有婦可去有子可怒此二樂也有君可
喻有友可助此三樂也少而學老而忘此一費也事
君有功而輕負之此二費也久交而中絶之此三費
也
善相人者
楚有善相人者莊王召問焉曰臣非能相人也能相
人之友者也觀布衣者其友皆孝悌篤謹家必日益
身必日脩所謂吉人者也觀事君者其友皆誠信好
善事日益官日進所謂吉臣者也觀人主者朝臣多
賢左右多忠國日安主日尊所謂吉王者也王曰善
二桃
齊桓公出遊遇一丈夫褒衣應步帶着桃殳公怪問
之曰是名二桃桃之為言亡也夫日日慎桃何患之
有亡國之社以戒諸侯庶人之戒在於桃殳公說其言
與共載來年正月庶人皆佩
三子期願
孔子遊景山曰登高必賦小子願言者何期願丘將
啓女子路曰由願奮長戟盪三軍乳虎在後仇敵在
前進救兩國之患子曰勇士哉子貢曰壯士列陣塵
埃漲天賜不持一尺之兵一斗之糧解兩國之難子
曰辨士哉顔淵曰願相小國主以道制臣以德化君
臣同心外内相應動作中道從容得禮言仁義者賞
言戰鬭者死子曰聖士哉大人出小子匿聖者起賢
者伏回與執政則由賜施其能哉
孔子瑟聲有貪狼之志
孔子鼓瑟曾子側門而聽曰夫子瑟聲有貪狼之志
邪僻之行何其不仁趍利之甚子貢入以曾子之言
告子曰參天下賢人也其習知音矣向者丘鼓瑟有
鼠出遊狸見屬屋循梁微行造焉偏厭目曲脊逆色
攫而不得丘以瑟為其音參以丘為貪狼邪僻不亦
宜乎
母去三子寒
閔子騫母死父更娶子騫為父御車失轡父持其手
衣甚單父歸呼其後母兒持其衣甚厚即謂婦曰吾
所以娶乃為吾子今汝欺我去無留子騫曰母在一
子單母去三子寒父曰孝哉
馬一疋
顔回望吳門見一疋練孔子曰馬也然則馬之光景
一疋長耳故從來號馬為疋
三憂
孔子曰君子有三憂弗知可無憂歟知而不學可無
憂歟學而無行可無憂歟
伊尹適湯
桀為酒池糟堤縱靡靡之樂而牛飲者三千群臣相
持而歌江水沛兮舟楫敗兮我王廢兮趨歸於亳亳
亦大兮又曰樂兮樂兮四牡驕兮六轡沃兮去不善
從善何不樂兮伊尹知大命之將至舉觴造桀曰君
王不聽臣言亡無日矣桀曰子又妖言矣吾有天下
猶天之有日日有亡乎日亡吾亦亡矣於是伊尹接
履而趨遂適於湯湯以為相可謂適彼樂土矣
君子容色
上人之所遇容色為先聲音次之事行為後故望而
為人君者容也近而可信者色也發而安者言也久
而覲者行也故君子容色天下儀象而望之不假言
而宜為人君者詩曰顔如渥赭其君也哉
子夏讀詩
子夏讀詩已畢矣子曰爾亦何大於詩矣對曰詩之
於事也昭昭乎若日月之光明燎燎乎如星辰之錯
行上有堯舜之道下有三王之義弟子雖居蓬戸之
中彈琴咏先王之風有人亦樂之無人亦樂之可以
發憤忘食矣子曰子見其表未見其裏顔淵曰其表
已見其裏又何有哉子曰窺其門不入其中安知其
奥藏之所在乎然藏又非難也丘嘗悉心盡志已入
其中前有高峰後有深谷泠泠然如此既立而已矣
不能見其裏盖謂精微者也
伐紂楯折
武王伐紂至邢丘楯折為三天雨三日不休王懼問
太公曰紂未可伐乎曰不然楯折為三者軍當分為
三也天雨三日欲洒吾兵也王曰然若何矣對曰愛
其人及屋上烏惡其人憎其骨餘咸劉厥敵靡使有
餘王曰嗚呼天下未定也周公曰不然使各度其宅
而佃其田無復舊新百姓有過在予一人王曰天下
已定矣
季孫治魯
季孫子治魯衆殺人必當其罪多罰人必當其過子
貢曰暴哉治乎季孫曰何也子貢曰子産治鄭一年
而負罰之過省二年而刑殺之罪罷三年而庫無拘
人及子産病死士大夫哭於朝商旅哭於市農夫哭
於野皆如喪父母今夫子疾之時則國之人喜活則
國之人駭以死相賀以生相恐非暴而何託法而治
謂之暴不戒致期謂之虐不教而誅謂之賊以身勝
人謂之責責者失身賊者失臣虐者失政暴者失民
居上位行此四者未有不罷者也季孫曰謹聞命矣
知者樂水
或問知者何以樂水曰水緣理而行不遺小澗似有
知者動而下之似有禮者陷深不疑似有勇者障防
以清似知命者歷險致遠卒成不毁似有德者此知
者所以樂於水也
仁者樂山
或問仁者何以樂山也曰山者萬民所瞻仰也草木
生焉萬物植焉飛鳥集焉走獸休焉出雲道風愾乎
天地之間此仁者所以樂於山也
論舜未是
韶用干戚非至樂也舜兼二女非達禮也封皇帝子
九十人非法義也往田號泣未盡命也以人觀之即
是也以法量之即未也
善為上者不忘其下
善御者不忘其馬善射者不忘其弓善為上者不忘
其下誠愛而利之四海之内闔若一家不愛而利之
子或殺父而况天下乎
小人之行
出則為宗族患入則為鄉里憂小人之行也
三佐
知如泉源可為表儀者人師也知可以砥行可以為
輔弼者人友也據法守職不致為非者人吏也當前
快意一呼再諾者人隷也上主以師為佐中主以友
為佐下主以吏為佐危亡之主以隷為佐
彎弓射寢石
勇士一呼而三軍皆避士之誠也楚熊子夜行寢石
以為伏虎彎弓射之没幹飲羽下視知其為石石為
之開而况人乎
君子避三端
鳥之美羽勾啄者鳥畏之魚之侈口垂膄者魚畏之
人之利口贍詞者人畏之是以君子避三端避文士
之筆端武士之鋒端辨士之舌端
昨日何生
昨日何生今日何成必念歸厚必念治生日慎一日
完如金城
慎四者
官怠於患成病加於少愈禍生於懈怠孝衰於妻子
察此四者慎終如始
何如可以驕人
田子方之魏魏太子從車百乘迎之郊太子再拜子
方不下車太子曰敢問何如可以驕人子方曰以天
下驕人而亡者有矣貧賤可以驕人矣志不得則適
秦楚安往而不得貧賤乎
北郭先生
楚莊王聘北郭先生先生曰臣有箕帚之婦願入計
之即謂婦曰楚欲我為相如何婦曰結駟列騎所安
不過容膝食前方丈所甘不過一肉之味而殉楚國
之憂其可乎於是遂不應聘
鳳凰
鳳凰初起也睘睘十步之雀喔吚而笑之及升少陽
一詘一信展轉雲間藩籬之雀超然自知不及遠矣
士褐衣緼着未嘗完也糲合之食未嘗飽也世俗之
士即以為羞耳及其出則安百議用則延民命世俗
之士超然自知不及遠矣
類說卷三十八
