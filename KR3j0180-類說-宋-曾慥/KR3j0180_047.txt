類說目錄
卷四十七
遯齋閒覽
盜入魏公室醉僧
荆公思咸恒二卦雪詩
參軍簿尉受笞羅紹威詩
金山詩西山寺詩
荆公金山詩徐寅詩
動人春色不須多詩人以棄官為高
狄遵度詩編竹橋救蟻
草堂和尚燕巢過尺吉祥
誦金剛經口中芙渠花香
一介行李李陵江淹書
吉貝布半夜鐘
打字不字通印子魚
蘭芷柘枝
擬古詩香奩集
歐公疑易未完書論晉史
南北史蘭亭不入選
杜預碑少伏生八歲多太公二
年消風散
合依元降指揮妻妬
姊妺六虎誤探澡豆末
腸痒疾李伯時畫
四詩人名謎盜絹
張公吃酒李公醉賦
兄弟同遊娼館絶欲延夀
皤然一翁公然一婆
三鹿為犇上官弼下官口
學士院題雲破月來花弄影
嘲聶姓戲作啟事
謎語而立歲古稀年
門上書午字僕呼司徒
墨池皮棚崖州地望重
中丞雇船歸鄉長老逓馬赴闕
我儂爾儂秀才康了
竹詩仇覽梅福
舍弟江南没家兄塞北亡
月夜招隣僧閒話詩
堂字口不合一壺千金
鍾馗雌黃
王莽禁複名訝鼓戲
倒誦揭諦呪燕肉餌魚
張百杯太隂玄精石
李廷珪墨李泌茶詩
荔枝譜忌食羊血
目疾忌浴仕宦忌瓦日
細末將來避火
鼠淚南人不識雪
鳳州三出柳連道中託宿
蠱毒朱虎殘
蜈蚣蟲入耳
水蠱蟲夜虎
栽松
類說目錄
類說卷四十七宋曾慥編
遯齋閒覽
盜入魏公室
韓魏公鎮相州因祀宣尼齋宿省夜偷兒入室挺刃
曰不能自濟求濟於公公曰几上器具可直百千盡
以與汝偷兒曰願得公首以獻西人公即引頸偷兒
稽顙曰以公德量過人故來試公几上之物已荷公
賜願無他也公曰諾終不以語人其後為盜者以他
事坐罪當死於市中備言其事曰慮吾死後惜公之
遺德不𫝊於世也
醉僧
孫元規知杭州號為神明有僧元夕市中灸頂求化
施利山積公命捕其妻女數人遂寘於法又有僧醉
卧道上為邏者所擒規問為僧而飲何也對曰野性
所嗜不能自禁遂與對酒一壺一引而盡公令扶歸
勿使侵侮僧明日聲鼓登坐曰吾西域人也溷迹於
此不幸為此子所識不可復留矣跏趺而逝
荆公思咸恒二卦
王荆公知常州對客未嘗有笑容一日會客娼優在
庭公忽大笑人頗怪之有客乘間啓公公曰疇昔席
丄偶思咸恒二卦自喜有得不覺發笑耳
雪詩
羅可嘗作百韻雪詩其間有斜侵潘岳鬢横上馬良
眉之句
參軍簿尉受笞
杜甫詩曰脫身簿尉中始與捶楚辭韓愈云判司卑
官不敢說未免捶楚塵埃間杜牧云參軍與簿尉塵
土驚劻勷一語不中治鞭捶身滿瘡以此知唐之參
軍簿尉有過即受笞杖之刑猶今胥吏
羅紹威詩
羅紹威唐末為魏博節度使喜為詩時江東羅隠有
詩名紹威厚禮之因目已所為詩號偷江東集如樓
前淡淡雲頭日簾外蕭蕭雨脚風之句無愧於隠
金山詩
郭祥正金山詩王荆公極愛之有云鳥飛不盡暮天
碧魚歌忽斷蘆花風又山居詩云謝家庄上無多景
只有黃鸝三兩聲
西山寺詩
唐題西山寺詩云終古碍新月半江無夕陽
荆公金山詩
金山寺留題詩云樹影中流見鐘聲兩岸聞又天多
剰得月土少不生塵若用之於落星寺有何不可王
荆公云天末海雲横北固烟中沙岸似西興尤為中
的
徐寅詩
莆陽徐寅詩云身閒不厭頻來客年老偏怜最小兒
洛陽李度詩云醉輕浮世事老重故鄉人
動人春色不須多
唐人詩云嫩綠枝頭紅一點動人春色不須多不記
作者名氏王荆公親書此兩句於書上或為荆公自
作非也
詩人以棄官為高
詩人類以棄官歸隠為高趙嘏云早晚粗酧身事了
水邊歸去一閒人若身事了則心亦熾無歸期矣王
易簡公青山得去且歸去官職有來還自來是豈能
忘情於軒冕耶嘗於壁間見人題云謀身待足何時
足未老得閒方是閒與所謂一日觀除目三年損道
心異矣
狄遵度詩
狄遵度為詩以老杜為法嘗為文祭耒陽之墳忽夢
子美誦詩十餘篇世所未聞者及覺記其彷彿足成
篇焉佳城云佳城鬱鬱頽寒烟孤雛乳獸號荒阡夜
卧北斗寒掛枕木落霜拱鴈連天孤雲西去半落日
行客東盡隨長川乾坤未毁吾尚在肯與蟪蛄論天
年夜卧以下子美所誦也歲餘遵度卒時年二十六
編竹橋救蟻
二宋少有胡僧曰小宋他日當魁天下大宋亦不在
其下後十餘年僧驚謂大宋曰公丰神頓異如能救
活數百萬命者答曰貧儒何力及此僧曰試記之宋
曰堂下比有蟻穴為暴雨所漂群蟻繚繞穴旁吾戲
編竹橋以渡之僧曰是也小宋今歲首捷公終不出
其下比唱第小宋果中魁選章憲后臨朝謂弟不可
先兄乃以大宋為第一小宋為第十
草堂和尚
曾楚公居泉南有草堂和尚年九十餘戒行孤潔公
與其夫人時擕衣食遺之僧曰願為夫人之子以報
時夫人方娠一夕夢僧披幃而入夫人驚悟而生子
則草堂和尚已坐化其所生子即魯公也
燕巢過尺吉祥
俗𫝊燕巢人家巢戶内向及長過尺者吉祥也集賢
張公每歲燕巢正寢其長可容疋練戶悉内向數年
遂登庸焉
誦金剛經
張持國日誦金剛經二遍每展卷必焚香正坐誦經
未畢不中起與語亦不答其家素多怪持國在家則
帖然一日妻病恍惚見數婦人侵侮妻曰不能媚吾
夫乃獨困我婦人曰彼常誦金剛經吾儕安敢近妻
曰吾豈不誦經耶答曰汝日誦萬遍吾猶不懼妻於
是始加精勤其怪遂息
口中芙渠花香
歐公知穎州有官妓盧媚兒姿貌端秀口中常作芙
渠花香有蜀僧曰此人前身為尼誦法華經二十年
一念之誤乃至於此公後問妓曾讀法華經否妓曰
失身於此所不暇也公命取經示之一覽輒誦如素
所熟者易以他經則不能也
一介行李
左傳云君不使一介行李告於寡人註云行李謂行
人也今人乃謂行裝為行李非是
李陵江淹書
東坡云李陵答蘇武書其詞儇淺乃齊梁間人擬作
蕭統不悟而劉子元獨知之據宋書江淹獄中上書
云此少卿所以仰天搥心泣盡而繼之以血也正引
陵書中語是又非齊梁間人所作明矣年世既遠真
偽難辨如此者多如繫辭歐公尚疑非仲尼所作荆
公以詩序非子夏之文禮記多漢儒所增五經如此
况其餘哉朱威以私意改周易正經數十處多見其
不知量也
吉貝布
閩中木綿採其花為布號吉貝布南史海南諸國𫝊
林邑等國出古貝木其葉如鵝毛紡之作布與苧布
不異亦染成五色織為斑布蓋俗呼古為吉耳
半夜鐘
歐公詩話譏唐人夜半鐘聲到客船之句云半夜非
鐘鳴時或云人死鳴無常鐘疑詩人偶聞此耳嘗過
姑蘇宿一寺夜半聞鐘因問寺僧皆曰分夜鐘曷足
怪乎尋聞他寺皆然始知半夜鐘惟姑蘇有之
打字不字
今土俗同訛者豈惟打字不字本分鳩切人皆以逋
骨反呼之遍檢諸韻並無此音
通印子魚
莆陽通應子魚名著天下其地有通應侯廟前有港
港中魚最佳今人必求其大可容印者謂之通印子
魚荆公亦有詩云長魚俎上通三印此𫝊聞之訛也
蘭芷
荀子云蘭槐之根為芷自是兩物又云蟹六距而二
螯蟹實八足不應言六距荀卿楚人蘭芷蟹皆楚地
所有著書者既借物以為喻當能辨物之形性不知
何以致誤如此
柘枝
柘枝舞本後魏拓拔氏之戲後人鄙之易拓以柘易
拔以枝
擬古詩
文選有江文通擬古三十首如擬休上人閨情云日
暮碧雲合佳人殊未來今人遂用為休上人詩故事
又擬淵明田園詩云種禾在東臯苗生滿阡陌今此
詩又在淵明集中皆誤也
香奩集
筆談謂香奩集乃和凝所為後人嫁其名於韓偓誤
矣唐吳融詩集中有和韓致堯侍郎無題二首與香
奩集中無題韻同偓序中亦具載其事又嘗見偓親
書詩一卷其嬝娜多情春盡等詩多在卷中偓詞致
婉麗非凝能及凝言予有香奩集不行於世凝好為
小詞洎作相專令人收拾焚毁然則凝之香奩集乃
浮艷小詞所謂不行於世欲自掩耳安得便以今香
奩集為凝作也
歐公疑易未完書
歐永叔作傳易圖序云予讀經解至引易曰差若毫
釐謬以千里之句今易無此文疑易非完書且經解
所引按王充論註乃易之緯文永叔於易經求之誤
矣
論晉史
晉史偽誕極多有甚害名教者如鄧攸挈子與兄子
偕行時盜起攸恐不能兩全欲活兄子遂棄已子其
子追及攸乃縛於道旁而去如此則攸之滅天性何
足為賢列女傳王渾見王濟趨庭曰生子如此足慰
人意妻鍾琰曰新婦得配參軍生子不翅如此何等
語乃載之史册更謂之列女乎謝安捷書至正與客
棋還内不覺屐齒之折謂之矯情鎮物安之過海風
起浪湧諸人皆懼而安自若又桓温欲害安與王坦
之坦之倒執手板而安神色不變苻堅入寇獨無懼
色如此之類曰矯可乎故荆公詩云鄙哉斗筲人得
失易驚怯妄言屐齒折吾欲刊史牒蓋深疾作史者
之謬也
南北史
李延夀著南北史粗得作史體故唐書本傳亦謂其
過本書遠甚然好述妖異兆祥謠讖特為繁猥如云
陳主名叔寳以反語為少福且俚俗反語豈足載凡
人以叔寳為名字者固多若從反語盡為少福乎又
齊文宣即位年號天保以字文析之為一大人只十
故天寳盡十年而帝崩如梁主蕭歸襲位亦號天保
而盡二十三年一何無據也此類甚多可盡削去
蘭亭不入選
王右軍蘭亭以天朗氣清自是秋景似此不入選然
絲竹管弦語亦重複也
杜預碑
杜預製二碑一沉水中慮數百年後水為陵則碑出
預但知陵谷有遷變而不知石亦有磨滅此一說也
然深谷為陵則必實以土然後為陵谷既為陵則石
亦埋沒豈復可見此又不達物理
少伏生八歲多太公二年
梁灝八十二歲雍熙二年狀元及第謝啟云白首窮
經少伏生之八歲青雲得路多太公之二年後終秘
書監卒年九十餘
消風散
王荆公嘗訪蔡君謨取絶品茶烹點公於夾袋中取
消風散一撮投茶甌中併食之君謨失色公徐曰大
好茶味君謨大笑亦嘆公真率
合依元降指揮
元厚之熙寧中知福州有吏白事公問如何行遣對
曰合依元降指揮公曰元降未嘗指揮吏悚而退終
不罪也
妻妬
撫州監酒范寺丞者妻美而妬一夕范輪宿同事戲
取妓雙屐密置范卧具中詰旦吏挈衾囊歸妻見履
神色沮喪因拊心曰天乎吾至是耶入室自縊而死
又有人任湖南倅妻生子始晬甚愛之偶因開宴命
妓佐酒一妓秀慧倅與戲笑忽見老兵擎生肉二盤
至倅與客前倅愕問之則其子肉也蓋妻忿夫與妓
戲乃手刃其子持肉以獻焉婦人之妬出於天資脇
以白刃不變也故小說載太宗賜房玄齡妻酒事至
今以為口實
姊妹六虎
延平吳氏姊妹六人皆妬悍時號六虎其中五虎尤甚
平生殺婢十餘人凡三適人皆不終夜分嘗聞堂廡
間喧呼聲同室皆懼五虎怒曰狂鬼敢爾耶命闢戶
移榻中庭持刃獨寢徹旦寂然人謂五虎之威鬼猶
畏之
誤探澡豆末
沙陽醫者鄧獻臣夜有叩門者甚急曰吾家去此一
十里父年八十忽病腹疾困殆遠投先生鄧方被酒
遽於篋中探藥一貼授之其人倉忙而去及曉方悟
藥乃澡豆末耳鄧悔恨意其人必死既而其人至曰
賴君靈餌父已痊安以十千為謝蓋鄧以無心付之
此人至誠服之故疾愈
腸痒疾
傅舍人忽得腸痒之疾至劇時往往對衆失笑吃吃
不止此疾古人所未有也
李伯時畫
李伯時至騏驥院見外國所進六馬乃畫圖之未幾
六馬繼死人以為李畫入神奪其精魄
四詩人名謎
有人作詩謎云佳人佯醉索人扶露出胸前霜雪膚
走入帳中尋不見任他風水滿江湖乃賈島李白羅
隠潘閬四詩人名也或云王荆公作
盜絹
有書生因盜絹被執太守令作賦獲免其警對云窺
戶而閴無人心乎愛矣見利而忘其義卷而懷之
張公吃酒李公醉賦
郭胐有才學而輕脫夜出為醉人所誣太守詰問朏
笑曰張公喫酒李公醉者胐是也太守令作張公喫
酒李公醉賦朏云事有不可測人當防未然何張公
之飲也乃李老之醉焉清河丈人方肆杯盤之樂隴
西公子俄遭酩酊之愆守笑而釋之
兄弟同遊娼館
李漢英秀才與昆弟同遊娼館題壁而去有滑稽子
書昔人鴈詩於其旁曰兩行何處閙文字一隊誰家
好弟兄
絶欲延夀
蒲𫝊正知杭州有術士請見年踰九十有嬰兒之色
公訪以長年之術答曰某術甚簡而易行惟絶色欲
耳公曰若然則雖千歲何益
皤然一翁公然一婆
有一郎官年老置婢妾數人鬢白令妻妾互鑷之妻
忌其少為群婢所悅乃去其黑者妾欲其少乃去白
者未幾頤頷遂空又進士李居仁盡摘白髮其友驚
曰昔日皤然一翁今則公然一婆矣
三鹿為犇
石甫學士嘗戲荆公云鹿之行速於牛牛之體壯於
鹿應以三鹿為犇三牛為麤而其字文相反何耶公
笑而不答
上官弼下官口
陳亞性滑稽知潤州幕中有上官弼亞所親信任滿
將去亞曰何以見教弼曰郎中才行無玷但調謔過
差亞笑曰君乃上官弼也如下官口何弼笑而去
學士院題
有人於學士院題云李伯陽指李木為姓生而知之
楊大年見之索筆云馬文淵以馬革裹屍死而後已
雲破月來花弄影
郎中張子野以樂章擅名宋子京往見之先令人戲
曰尚書欲見雲破月來花弄影郎中子野屏後呼曰
得非紅杏枝頭春意閙尚書耶
嘲聶姓
國子博士郭忠恕嘗嘲司業聶崇義云近貴全為瞶
收龍只作聾雖然三個耳其奈不成聰崇義答曰莫
笑有三耳全勝畜二心
戱作啟事
孔大夫嗣宗為浙曹戲作啟事云滿肚裏伴客茶湯
一眼底欠人書啟火爐頭却如孤鬼門道裡正似院
翁
謎語
王荆公戱作謎語畫時圓寫時方冬時短夏時長吉
甫解云東海有一魚無頭亦無尾更除脊梁骨便是
這箇謎
而立歲古稀年
有人年七十妻纔三十歲生子東坡戲作詩云聖善
方當而立歲乃翁已及古稀年
門上書午字
李安義者謁富人鄭生辭以出安義於門上大書午
字而去或問其故答曰牛不出頭耳此亦昔人題鳳
之意
僕呼司徒
文潞公戲云某平生仕宦不能追一僕某未入西府
比僕已呼僕射某方得僕射此僕復遷司徒矣蓋俚
俗之呼如此
墨池皮棚
王僧彦父名師古常自呼硯為墨池謂鼓為皮棚守
嶺南一郡有李彦古以進納得官過郡請謁刺云永
州司戸參軍李墨池皮棚謹祗候參
崖州地望重
丁晉公自崖州還坐客論天下州郡何地最雄盛公
曰惟崖州地望最重客問其故答曰宰相只作彼州
司戶參軍他州何可及也
中丞雇船歸鄉長老逓馬赴闕
舒信道元豐中得罪南歸時方召本長老住慧林或
問京師新事答曰舒中丞雇客船歸鄉本長老乘逓
馬赴闕
我儂爾儂
杜三思吳人有口辯㐮邑人李防戱曰聞仙鄉有爾
儂我儂之說出於何典答曰出應我裡第二篇應我
裡蓋北人相語之詞
秀才康了
柳冕應舉多忌諱謂安樂為安康以避落字也忽聞
榜出遣僕視之須臾僕還曰秀才康了也
竹詩
錢塘有學人作竹詩獻東坡有云葉攅千口劍莖聳
萬條鎗公曰此竹葉似太少其人未喻公笑曰十竹
方生一葉豈云多耶
仇覽梅福
今人號縣令為字民簿為仇覽尉為梅福有王伉者
頑鄙為尉氏尉呼令為薛家或謔之曰君知字覽之
義乎縣令必須識字故謂之字簿與令同覽詞狀者
也故謂之覽伉曰然則尉何以為梅福曰職任雄緊
一枚有福人也如足下可謂王福矣伉嘗為富家主
藏故以此譏之
舍弟江南沒家兄塞北亡
有李廷彦獻百韻詩於達官有句云舍弟江南沒家
兄塞北亡達官惻然曰君家禍如此廷彦遽曰實無
此事但圖對屬親切耳
月夜招隣僧閒話詩
許義方之妻以端潔自許義方嘗出經年始歸妻曰
自君之出惟閉門自守義方咨嘆問何以自娛答曰
時作小詩以適情耳義方欣然取詩觀之首篇題云
月夜招隣僧閒話
堂字口不合
太學有至樂堂舉人居此多易名待聘遂有成名者
錢塘一寺極佳而僧好爭訟沈睿達因閱僧堂見堂
字口不合戲舉筆塗合之爭競遂息今所在遇火灾
亟須州縣牌額焚之得息乃知祈禳厭勝理或有之
一壺千金
𫝊云中流失船一壺千金乃今所謂浮鐶者浙人呼
為壺明州昌國縣在海島中今往來船有二鐶舟人
云壺也
鍾馗
今人歲首畫鍾馗辟邪俗𫝊起於唐明皇時皇祐中
穿地得碑乃宋宗慤母墓誌載其妹名鍾馗又北史
堯暄本名鍾葵字辟邪生於魏道武時又有于勁者
亦字鍾馗以世數考之暄又居前則知不特起於宋
也然馗葵二字不同必𫝊寫有誤
雌黃
古人寫書皆用黃紙以檗染之所以辟蠧故曰黃卷
有誤字以雌黃滅之為其與紙色相類故可否人文章
謂之雌黃
王莽禁複名
東漢人無複名或云王莽時禁用兩字蓋沿襲所致
訝鼓戲
王子淳初平熙河教軍士為訝鼓戲遂盛行於世其
舉動舞按之節與優人之詞皆子淳所製也或云子
淳與西人對陣命軍士百人裝為訝鼓隊出軍前虜
見皆驚愕乃進兵奮擊大破之
倒誦揭諦呪
漁人以猢猻毛置網四角則多得魚云魚見之如人
見錦繡也有人見垂釣布網但志心默倒誦揭諦呪
七遍可使終日無獲
燕肉餌魚
有漁者得魚甚易云取燕肉和麫為餌爾則人食燕
肉必為蛟龍所害魚與蛟龍皆水類故其說為可信
張百杯
張伯玉飲酒數斗不醉世號張百杯即吸水漱滌云
酒之毒在齒滌去則不為患陳康民用其說亦能飲
至一斗不醉
太隂玄精石
鹽有十餘種海鹽最美其次解鹽然食之令人多風
鹽精英在地歲久凝結如水精名太隂玄精石其味
苦本草云味醎者誤也
李廷珪墨
唐本墨工李超與子廷珪自易水渡江居歙本姓奚
江南賜姓李氏廷珪始名廷邽故世有奚廷珪墨又
有李廷邽墨或作廷珪字者偽也其子承寬二子承
晏晏子文用皆能世其業祥符中昭應宫用廷邽墨
為染飾有貴族嘗誤遺一丸於池中踰月臨池飲又
墜一金器乃令善水者取之併得墨光色不變表裡
如新
李泌茶詩
茶古不著所出本草云益州唐以蒙山顧渚蘄門者
為上品尚雜以蘇椒之類故李泌詩云旋沬番成碧
玉池添蘇散出琉璃眼遂以碧色為貴止曰煎茶不
知點試之妙大率皆草茶也陸羽茶經統言福建泉
韶等十州所出者其味極佳而已今建安為天下第
一
茘枝譜
稱漢初南粤王尉陀以備方物和帝時交趾七郡貢
生茘枝天寳中涪州歲驛致之未嘗有言及閩中者
今廣南梓䕫所出僅比閩中之下品是真茘枝自唐
其名未始著也今蒲陽為天下第一
忌食羊血
服餌之家忌食羊血雖服藥數十年一食則前功盡
喪
目疾忌浴
有目疾者切忌浴令人目盲
仕宦忌瓦日
仕宦多忌瓦日不赴官人多不曉瓦之義或云九字
頗類瓦數家之說不同最為無據凡上官切忌初四
初七十六十九日名曰四不祥日用此日鮮有善終
者
細末將來
太祖皇帝内宴令進粉故名頭食後人宴集將終方
薦此味蓋失其次耳又州郡公宴將作曲伶人呼細
末將來蓋御宴進樂先以絃聲發之後以衆樂和之
故號絲抺將來今所在起曲先以竹聲不惟訛其名
亦失其實矣
避火
有孫供奉者火發於堂衆皆踰垣奔逃有乳姥直穿
熖中出身不焦灼嬰兒尚眠未覺人問之答曰吾夫
云避火當瞑目認勁直趍出若目開則氣悶必倒我
用此說故出而不損亦不覺身蹈烈火也
鼠淚
夜藏飲食於木器中覆之不密鼠欲盜食不可得環
器而走淚滴器中食之者得黃疾徧身如蠟針藥所
不能療也
南人不識雪
嶺南無雪閩中惟建劍汀邵四州有之故北人嘲云
南人不識雪向道似楊花然南方柳實無花是南人
非止不識雪亦不識楊花也
鳳州三出
陜西鳳州妓女手皆纖白翠柳色尤可愛又公庫酒
美故世言鳳有三出謂手柳酒也宣城士人李愈云
吾鄉有四出漆栗筆蜜
柳連道中託宿
湖南好事妖神殺人以祭儒生為上祀僧為次餘人
為下有儒生出行柳連道中日暮耕者曰前有猛虎
不宜夜行此林下有居民可以託宿生入一荒逕忽
見高門大第主人延入一室肴饌豐美既夕有婦人
出甚妍生挑之欣然而就留連數日情意款昵私曰
是夜將謀殺子以祭鬼我亦良家子為其所劫至此
遣妾侍君欲聯君心耳及夜宂壁與婦人同出比明
行四十里投近縣縣遣吏捕之盡得姦狀前後被殺
者數十人指途耕者乃其黨也於是一家伏法生用
賞得官與婦人偕老
蠱毒
閩蜀之俗好畜蠱其法先聚百蟲於器中任其自相
啖食數月食盡惟留一物者則事以為蠱以其子内
飲食中即殺人妄云殺人多則蠱家富饒不然反受
禍故愚人造畜不已初中毒而未覺有異半年後其
毒始行孕育漸多食人腸胃盡乃死臨死時輒能自
道所毒之家姓名被者多是遊行商賈故其事難究
蔡君謨為民曹凡破數百家自後稍息土人云家有
蠱不可畜雞駭飛去(闕)又有物不懼惟蝎能制之白
蘘荷亦能療其毒柳子厚種白蘘荷詩頗述其事本
草云以知(闕)子三兩枚藏衣領間遇食有毒蠱自擊
觸有聲
朱虎殘
虎每食一人則耳成一缺汀州西山有虎為射者所
殺兩耳如鋸焉虎性甚靈不妄食人蓋命所值或宿
冤也武康民朱泰事母甚孝為虎所摶而去泰大呼
云虎暴殺我母將無所依虎遽捨之泰後安健如故
鄉里號朱虎殘
蜈蚣
有人野外見蜈蚣逐一蛇甚急蛇知力屈回身張口
向之蜈蚣入其口俄頃蛇死穴其腹旁而出拆蛇視
之已無腸矣𫝊言蝍蛆甘帶蝍蛆即蜈蚣
蟲入耳
蟲之類能入人耳者不獨蚰蜒如壁虱即火頭蟲皂
角蟲皆能為害有人患腦痛為蟲所食或教以桃葉
為枕一夕蠱自鼻出形如鷹觜人莫曉其名有人蚰
蜒入耳遇其極時以頭撞柱至血流不知云痒甚不
可忍蚰蜒入耳往往食髓至盡又能滋生凡蟲入耳
惟用生油灌之為妙
水蠱蟲
凡夜食必以燭陳正敏大醉取水將飲聞水中有聲
急呼燭視之得一蟲狀如蚯蚓左右曰水蠱蟲也入
腹中食人腸胃
夜虎
嶺南有蟲如蚯蚓長尺餘觜利如錐多夜半出半身
着地半指空而行或誤觸之者直入人心腹食人至
死乃出土人目為夜虎
栽松
凡松欲偃蓋甚易栽時去松中大根惟留四旁鬚根
則無不偃蓋
類說卷四十七
