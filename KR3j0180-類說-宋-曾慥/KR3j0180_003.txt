類說目錄
卷三
列仙傳
吹笙作鳳鳴弄玉吹簫
尋偃月子金牀玉几
負局磨鏡玉女洗頭盆
稷丘君行玉子之術
玉城瑤闕拔宅上升
服水玉呼雞名
青鳥五色烟
一丸泥封戶漢江解佩
鈎弋夫人
神仙傳
五色雲母碧藕白橘
琴高乘赤鯉飈車羽輪
修本草與汗漫期
一日九餐白石為糧
採百草花碧落侍郎
十二玉壺女笞老翁
一人作千人赤丸起火
泥馬石髓
乘赤龍肘後丹經
劉安登仙九節杖
八百歲瞳子方九節菖蒲
二十三處見子訓作丹
新宫銘六甲行廚
分杯四百歲小兒
熟視石壁落翮山
肉芝彭祖喪妻
王母玉環老子僕徐甲
玉女投壺彭祖經
未央丸月中人帶甲
能理民則馴虎李常在
唾盤成鯉縮地脉
仙术龜杯
一木上破天
續仙傳
漁父詞踏踏歌
掘枸杞空中聞打麥
龍宫藥方集賢院酒榼
蓬萊隔弱水三十萬里
白雲記琅玕樹
穀父蠶母睡仙
種瓜毛女
兩塵李八百
殷七七譚峭詩
烏龍龍牀
飯粒成蜂仙臺郎
青雲芝
王氏神仙傳
總真真人聞道易修道難
養神芝澤瀉丸方
服黃連主簿花
未央王喬有三
胎息術水母
眉上肉塊桃核大如數斗
彈一弦琴召補仙官
玄洲宫主白雲如百尺樓
高道傳
蘅薇香化出玉局
絳雪丹小兒誦經聲
白驢白蝙蝠精
類說目錄
類說卷三宋曾慥編
列仙傳
吹笙作鳳鳴
王子喬周靈王太子晉也好吹笙作鳳鳴遇浮丘公
得仙後遇桓良曰告我家七夕待我於緱氏山頭至
期乘白鶴而至
弄玉吹簫
蕭史秦人善吹簫秦王有女名弄玉好之遂妻焉教
弄玉吹簫作鳳鳴有鳳至其室乃作鳳臺居之一夕
吹簫鳳集乘之仙去乃作鳳女祠
尋偃月子
許碏徧遊名山所至題云尋偃月子到此作詩曰閬
苑花前是醉鄉誤翻王母九霞觴群仙拍手嫌輕薄
謫向人間作酒狂書於酒樓乘雲而去
金牀玉几
岱宗石室中上下懸絶中有金牀玉几
負局磨鏡
負局先生隠於磨鏡
玉女洗頭盆
華山絶頂有石臼號玉女洗頭盆中有碧水未嘗增
減
稷丘君
泰山下道士稷丘君遇漢武帝東巡擁琴朝謁
行玉子之術
太玄女行玉子之術鬢髮如鵶
玉城瑤闕
舜游南方有國曰揚州入千龍之門泛昭回之河有
玉城瑤闕曰九疑之都
拔宅上升
許真君拔宅上升惟車轂錦帳復墮
服水玉
赤松子神農時雨師服水玉
呼雞名
祝雞翁居戸鄉北養雞雞皆有名字呼名即至
青鳥
吳真君遇大風書符置屋上青鳥銜去風即止
五色烟
寗封子為黃帝陶正有人過之為其掌火能出五色
烟久則以教封子封子積火自燒能隨烟氣上下
一丸泥封戶
方回為人所劫閉之室中從求道回化而去更以一
丸泥封其戶以方回印印之時言得回一丸泥封門戶
終不可開
漢江解佩
鄭交甫遊漢江見二女佩兩明珠交甫悦之不知其
神人也下請其佩女解佩與交甫行數十步女忽不
見
鈎弋夫人
鈎弋夫人右手拳武帝發其手得玉鈎尋害之殯尸
不冷而香一月昭帝即位更葬之棺空但有絲履故
名其宫曰鈎翼後避諱改為弋
神仙傳
五色雲母
衛叔卿服雲母得仙其子名度世徧游山海求見其
父一日山中見之與數公博戲坐白石牀度世問博
者為誰曰洪崖先生許由巢父王子晉也我有仙方
在所居柱下度世歸掘之得玉函封以飛仙之印乃
五色雲母也度世服之果仙去
碧藕白橘
周穆王會王母於瑤池食素蓬黑棗碧藕白橘
琴高乘赤鯉
琴高既仙去設祠奉之時乘赤鯉來享
飈車羽輪
崑崙圃閬風苑有玉樓十二玄室九層右瑤池左翠
水環以弱水九重洪濤萬丈非飈車羽輪不能到王
母所居也
修本草
陶隠居遇仙栢闓曰君之隂功著矣以所修本草用
䖟䖝蛭輩為藥功雖及人而害物命以此一紀後方
得解形而去
與汗漫期
盧敖見一士深目而結喉鳶肩而修頸豐上而殺下
踞龜殼而食蛤蟹謂敖曰吾與汗漫期於九垓之外
不可久留乃去
一日九餐
青精先生千歲色如童子能終歲不食亦能一日九
餐
白石為糧
白石先生煮白石為糧彭祖問曰何不服藥仙去對
曰天上至尊相奉甚難更苦人耳時號為隠遁仙人
常游行四方治人疾
採百草花
鳳綱生採百草花煎丸服之仙去
碧落侍郎
沈羲將飛昇忽有白鹿青龍車羽衣持節以青玉界
丹玉版拜為碧落侍郎
十二玉壺
王遠字方平嘗在蔡經家去十餘年七月七日來威
儀如大將軍持玉壺十二皆以蠟封其口遠以書與
陳尉其書廓落大而不工
女笞老翁
漢使過河東見一女子笞一老翁翁受杖甚恭問之
云此妾之子也昔舅氏伯山甫以神方教妾妾使服
之不精致此衰老故杖之問其年曰妾一百三十歲
兒纔七十餘耳
一人作千人
劉政有道術能以一人作千人千人作萬人又能嘘
水興雲聚壤成山刺池成淵
赤丸起火
孫博以赤丸投軍中須臾火起更投以青丸乃滅又
能引鏡為刀屈之復為鏡
泥馬
章震號玉子能以泥作馬日行千里其弟子號太陽
子好飲酒或問之云晚學俗態未除故以酒自驅耳
石髓
王烈得石髓按仙經云神山五百年一開有髓出食
之夀與天地等烈先服白石煮熟與人味如芋
乘赤龍
茅濛乘赤龍登天先是童謠云神仙得者茅初成駕
龍上天升太清時下玄洲戲赤城繼世而往在我盈
帝欲學之臘嘉平
肘後丹經
張道陵弟子趙昇七試皆通乃授肘後丹經
劉安登仙
劉安請致術士於是八公往見化成童子色如桃花
遂授丹經安既仙去藥器在庭雞犬䑛之皆仙去
九節杖
王遙遇雨使弟子以九節杖擔箧不沾濕
八百歲瞳子方
李根兩目瞳子皆方仙經云八百歲則瞳子方
九節菖蒲
九疑仙人見武帝云聞有石菖蒲一寸九節可服食
故來採耳
二十三處見子訓
薊子訓有道術至京師諸貴人多邀皆許某日日午
當往是日二十三處皆見子訓衣服論議如一
作丹
魏伯陽與弟子三人作丹丹成先與犬犬死一弟子
與先生同服之亦死二人下山求葬具伯陽即起再
以丹納犬及弟子口中皆起仙去
新宫銘
蔡少霞夢人託書新宫銘曰紫陽真人玄卿撰其略
云碧砌鱗差瑤階肪截珠樹規連玉泉矩洩仙翁鵠
立道師冰潔三變玄雲九成絳雪
六甲行廚
左慈召六甲能役鬼神坐致行廚
分杯
左慈謂曹公曰今當遠適願得分杯飲酒慈拔簮以
畫杯酒即中斷分為兩向
四百歲小兒
李八百呼陟正為四百歲小兒
熟視石壁
帛和到西成山事王君令熟視石壁初一年無所見
二年漸有文字三年得所刻神丹方及五嶽圖
落翮山
王次仲變篆為隸始皇召之不至將殺之次仲化為
大鳥振翼而起使者拜曰無以復命恐見誅乃以三
大翮墮與使者始皇因名落翮山
肉芝
蕭靜之掘地得人手潤澤而白烹食之人問何物曰
肉芝也
彭祖喪妻
彭祖年八百歲喪四十九妻五十四子
王母玉環
王母以白玉環授舞并獻白玉琯吹之以和八風
老子僕徐甲
老子西度關關令尹喜知其非常人從之問道老子
大驚吐舌&KR1334;然故號老&KR1334;老子耳有三漏手握十文
其僕徐甲約日直百錢自云隨二百年計欠七百二
十萬錢甲詣關令索所欠令問老子對曰甲久應死
吾以太玄清生符救之得至今日使甲張口向地符
出丹書文字如新甲立成一聚枯骨令知老子神異
叩頭請命復以符投骨上甲乃復生
玉女投壺
東王父與玉女投壺每一投千二百梟設有不入者
為&KR2445;噓(&KR2445;呼監切開口笑也)
彭祖經
籛鏗即彭祖也有導引之術每有疾則閉氣以攻所
患其氣雲行體中下達指末尋即體和嘗云上士别
牀中士異被服藥百裹不如獨卧後人集其採納之
術號彭祖經
未央丸
墨子居山遇神人授以素書未央丸長生不死
月中人帶甲
君思晉人正月十五夜坐室中遣兒視月中有異物
否兒曰今年當水月中有人披蓑帶劍思出視之曰
非水也將有兵亂月中人乃帶甲仗矛耳果如其言
能理民則馴虎
郭文得道能馴暴虎晉帝召問其術對曰人無害虎
之心虎無傷人之意何術之有撫我則后虎猶民也
虐我則讐民猶虎也能理民則能馴虎
李常在
有人姓李得道居山不老人世世見之不知其名因
號李常在
唾盤成鯉
劉綱唾盤成鯉妻樊夫人唾盤成獺食之
縮地脉
費長房遇壺公有神術能縮地脉千里聚在目前放
之復如舊
仙术
劉商居山有鬻术者善價得之後異人曰劉君已賜
仙术服之得仙
龜杯
南極子柳融取粉塗杯呪之成龜煮取其肉食之呪
其殼復為酒杯
一木上破天
王敦謀逆夢持一木上破天以問卜者許真君時為
旌陽令因見敦解曰此是未字晉祚未終公未可動
耳
續仙傳
漁父詞
張志和號玄真子嘗為漁父詞云西塞山邊白鳥飛
桃花流水鱖魚肥青箬笠綠蓑衣斜風細雨不須歸
後於湖州刺史顔真卿坐上雲鶴翔集飛升而去
踏踏歌
藍彩和嘗著破衫繫六胯黑木腰帶一脚著靴一脚
跣行丐於市歌曰踏踏歌藍彩和世界能幾多紅顔
一春樹流年一擲梭古人混混去不返今人紛紛来
更多朝騎鸞鳳到碧落暮見桑田生白波長景明暉
在空際金銀宫闕高嵯峩後於濠梁酒樓騰空而去
遺下衫靴帶并所執大拍板
掘枸杞
朱孺子幼事道士王元正居大若巖一日汲于溪上
見二花犬相趁因逐之入于枸杞叢下掘之根形如
二犬烹而食之忽覺身輕飛于峯上雲氣擁之而去
元正食其餘亦得不死因號童子峯
空中聞打麥
王老者村居慕道有老道士造之留月餘忽徧身瘡
瘍謂王老曰得酒數斛浸之即愈遂為置酒滿瓮道
士坐瓮中三日方出鬚髮皆黑顔如童子謂王老曰
能飲此酒可以仙去時方打麥王老全家飲之須臾
皆醉忽風動雲蒸一時輕舉舍屋雞犬皆去空中猶
聞打麥聲
龍宫藥方
孫思邈嘗救一青蛇乃龍子也後為龍王召至水府
得龍宫藥方三十道作千金方每一卷内秘隠一方
集賢院酒榼
明皇召張果至問其年夀曰堯時丙子年出既長為
侍中帝賜酒曰臣有弟子能飲令召之俄一小道士
自殿簷而下年十六歲美風姿善談笑帝賜飲一斗
不醉果曰不可更飲必有所失又逼飲之酒忽從頂
出仆地化一酒榼乃集賢院物也拜果銀青光禄大
夫號通玄先生
蓬萊隔弱水三十萬里
謝自然問道於司馬承禎唯唯不荅自然嘆曰每登
玉霄峯見滄海蓬萊亦應非遠於是别去入海至一
山遇道士問何往曰蓬萊尋師道士笑曰蓬萊隔弱
水此去三十萬里非飛莫到天台司馬承禎身居赤
城名在丹臺真良師也自然復回見承禎乃傳授上
清之法
白雲記
司馬承禎善篆别為一體名金剪書隠居天台玉霄
峯號白雲子睿宗召見既歸朝士賦詩送之盈編自
號為白雲記
琅玕樹
謝玄卿遇神仙見丹柯碧葉微風時叩五音相節云
琅玕樹也又設鳳冠粟龍睛稻素麟脂班螭髓玄洲
白柰空洞靈爪扶桑丹椹清河文藻又有瓊&KR0961;酒桂
腦芸英又彈八琅之璈叢霄之笙洞隂之磬奏元鈞
歌作回鸞轉鳳之舞
榖父蠶母
三山饑有青衣童子曰世人厭棄五榖地司已收其
種矣可相率祈謝榖父蠶母當致豐穰
睡仙
夏侯隱每登山渡水閉目美睡同行聞其鼾聲而不
蹉跌人謂之睡仙
種瓜
馬湘字自然有道術嘗於江南刺史馬植坐上以酒
杯盛土種瓜須臾引蔓花實食之甚美又能徧身摸
出青銅錢投井中呼之即出
毛女
名玉姜以其徧體生毛謂之毛女自言秦始皇宫人
秦亡入山遇道士教食松葉遂得道
兩塵
異人丁約隠於卒伍韋子威師事之一日辭去謂子
威曰郎君得道尚隔兩塵問其故約曰儒謂之世釋
謂之劫道謂之塵
李八百
李真多蜀人得仙後常游人間約其年八百餘歲號
李八百
殷七七
殷七七名文祥每醉歌曰琴彈碧玉調藥鍊白硃砂
解醖逡巡酒能開頃刻花時鶴林寺有杜鵑花每春
甚盛時將重九或謂七七曰汝能令開此花乎七七
曰可為九日之玩前二日往宿其下次日花發九日
爛漫如春此花平日每開常見一紅裳女子護之及
七七欲開此花女子忽至曰妾司此花今為道者相
共開之七七嘗一官僚召飲取栗散與娼妓皆聞異
香唯笑七七者栗綴于鼻不可脱但聞穢氣須臾狂
舞粉黛狼藉共為陳過栗乃墜七七又能酌水為酒
削木為脯指船即住呼鳥即下
譚峭詩
譚峭詩云練作長江扇作天靸鞋抛向海東邊蓬萊
信是無多地祗在譚生拄杖前
烏龍
韋善俊携一犬名烏龍後化作龍乘之飛去
龍牀
韓志和有道術憲宗時獻一龍牀坐則鱗鬛爪角皆
動又於御前以蠅虎子數十令分隊舞梁州曲皆中
音節
飯粒成蜂
葛玄師事左慈與客對食嗽口中飯皆成大蜂徐徐
入口却成飯粒
仙臺郎
侯道華晨起飛在松頂揮手謝衆曰玉皇詔我為仙
臺郎今去矣
青雲芝
羊惜夢入洞府石穴中有物飛出甚長神人曰此青
雲芝也
王氏神仙傳
總真真人
王遠字方平明天文圖讖逆知吉凶漢桓帝問灾祥
不荅乃題宫門四百餘字預說方來帝惡之令人削
除外字雖滅内字復見墨跡徹入板裏在太尉陳耽
家四十餘年一旦曰期運當去不得復停三日忽失
其尸太上老君賜方平七轉靈符為總真真人領仙
士萬五千人東遊括蒼過吳民蔡經家知其骨相合
道曰汝應得度世補仙官但少不知道氣少肉多唯
可尸解此法須臾如過狗竇中耳經忽身熱欲水灌
之如沃焦狀因失其尸後十餘年忽還家云七月七
日王君當來可作一百石飲以供從官其日果至因
遣人召麻姑姑至年十八九頂中作髻餘髮垂腰既
坐各進行廚金杯玉盤麟脯仙饌非人世所有姑曰
自接侍以來見東海三為桑田向到蓬莱水復淺於
舊矣殆還為陵陸乎方平曰海中行復揚塵也姑求
米少許擲地皆成真珠方平笑曰姑年少作此變化
吾已年老不喜為之矣
聞道易修道難
鬼谷王先生名詡受道於老君居青溪之鬼谷蘇秦
張儀問道先生曰聞道易修道難二子世心未冥可
學遊說必相其國不得令終若不懼當𫝊二子請學
之三年辭去先生云二子輕松喬之永夀貴一旦之
浮榮惜哉
養神芝
秦始皇時大宛中多疫死者有鳥銜草覆其面即活
鬼谷先生曰海中十洲祖洲有不死之草生瓊田中
亦名養神芝一株可活一人
澤瀉丸方
王探漢初抗跡南山居於樓觀知名與身疎德為道
本廣行賑惠念及含生趙先生授以黃庭内景之法
及澤瀉丸方後遇太玄仙女能變身化景倏忽萬端
復師司馬季主得神化無方之術忽竦身散為雲霧
或立平地即為崇山其貎儼然止在舊處
服黃連
王傳字公學道服黃連一百四十年氣力如四十時
主簿花
王興為蒲江主簿罷官隠於秋長山山下洞穴有千
歲金蟾見者當得道山頂瓊花葉若白檀花開即有
人升天興於此山九載修鍊忽見瓊花吐艷金蟾跳
躍雲車來迎白日升天後人相傳為主簿花
未央
王嘉字子年久在東陽谷口苻堅征晉遣人問吉凶
嘉曰金剛火強堅不能解嘉乘馬徐行因墮靴棄裳
奔馬而還堅又不解更問世祚嘉曰未央堅以為吉
徵明年歲在癸未堅大敗於夀州遂亡是殃在未年
也以秦西居為金晉都南為火火能鑠金也姚萇定
長安問嘉應九五否曰略得萇怒誅嘉及二弟子萇
先使人隴右逢嘉將弟子計已千餘里正是誅嘉日
也萇令發棺並無尸各有竹枝一枚
王喬有三
益州北平山上有白蝦蟇謂之肉芝非仙才靈骨莫
能致也王喬食之得道今武陽有喬仙祠王喬有三
同姓名有王子晉王喬有葉令王喬今食肉芝王喬
乃蜀中神仙也
胎息術
王真年七十九乃學道行胎息之術斷糓三十餘年
力兼數人
水母
王玄芝夜見一道士因隨之行在西江水底月光中
不見泥沙水隨步自開路旁一物如龍又若蛇長十
丈許道士曰此水母也見者長生
眉上肉塊
王守一貞觀初自稱終南山人王布衣賣藥於洛陽
市富人柳信唯有一子眉上生一肉塊布衣壺中探
藥一丸傅之須臾塊破有小蛇躩出五色爛然漸及
一丈許布衣叱之蛇躍起雲霧昏暗布衣乘蛇而去
桃核大如數斗
王蜍為王屋令常念黃庭經六千遍未了深義罷官
絶榖咽氣入洞中有石室石牀案上古經一軸蜍再
拜曰臣竊入洞天萬劫良會今睹玄經願許塵目一
披忽有一人曰吾東極真人王太虚黃庭經吾所註
授於子復與桃核大如數斗磨而服之愈疾延年子
未可居此更二十年期蜍攜核與經而歸
彈一弦琴
太真王夫人王母少女每彈一弦琴即百禽飛集時
乘一白龍周遊四海
召補仙官
丞相王徽姪女幼年慕道持經撫琴嘗曰洞宫有召
命當補仙官題詩曰翫水登山無足時諸仙頻下聽
琴詩此心不戀居人世唯見天邊雙鶴飛是夕奄然
而終明日雙鶴音樂異香滿野舉形就木空衣而已
玄洲宫主
女仙王抱臺得道居玄洲之宫洲四面玄濤沃天抱
臺為主仙道君之侍女道君命披綠韞瓊笈出隠書
龍文八靈真經以授青虚王真人
白雲如百尺樓
王道真居鬼谷栢臺常有白雲出臺中遠望如百尺
樓道真常乘此雲遊戲山頂暮歸雲亦歛入臺内
高道傳
蘅薇香
張道陵母天人自魁星中以蘅薇香授之遂感而孕
化出玉局
桓帝永夀中太上降成都其地化出玉局升坐之授
道陵以要道
絳雪丹
開元中内人趙雲容問王元之乞延生之藥元之與
絳雪丹一粒曰汝服此必死不壊百年復生至元和
末百年雲容果再生
小兒誦經聲
開元中文靖天師與司馬承禎各就枕忽聞小兒誦
經聲泠泠如金玉天師窺之承禎額上有小日如錢
光照一室逼而聽之乃承禎腦中聲也
白驢
張果常乘一白驢休則疊之如紙貯箱中以水噀之
復成驢矣
白蝙蝠精
明皇問葉法善張果何人法善曰混沌初分白蝙蝠
精也
類說卷三
