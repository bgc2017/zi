類說目錄
卷三十二
傳奇
洛浦神女感甄賦薛昭
陶太白尹子虛孫恪
鄭德璘文簫
裴航崔煒
元徹封陟
韋自東崔生
許栖岩高昱
周邯寗茵
顔濬蔣武
江叟張無頗
曾季衡盧涵
語林
餉&KR0566;公櫻桃京兆尹三員
至德觀女道士優人干預朝政
此宅無出水處韓愈癩死
小子無禮封妾為夫人
俅不如儔儔不如休
松槐矯對獠面聪明
徐妃詩八錢價措大
州圖為裙不得一乳力
千字令腹痛召女奴
煎茶博士銀佛
葫蘆貯骨灰徐家肺沈家脾
政事取決於子燒尾
公衙官銜之名
竊蟲應病
中書瓦解絳桃柳枝
武氏三頭清俸寫書
嗜綠頭鴨玉盌金杯
門狀
類說目錄
類說卷三十二宋曾慥撰
傳竒
洛浦神女感甄賦
蕭曠彈琴洛水之上有女子曰洛浦神女也曠曰
或聞洛神即甄后后謝世陳思王遇其魄洛濱為
感甄賦改為洛神賦託於宓妃有之乎女曰有之
妾即甄后也性好鼓琴每彈悲風别鶴操未嘗不
玉箸滴乾金缸耗盡庭月色苦壁蛩吟悲曠曰思
王今在何處女曰見為遮須國王俄有一女曰織
綃娘子洛浦龍君之愛女也曠問龍之作用且畏
鐵是乎女曰亢龍世之老耼惡鐵者乃蛟螭輩
又曰龍好睡大則千年小則數百載女命左右
酌醴傳觴華艷動人左瓊枝而右玉樹永夕暢
懷
薛昭
薛昭作尉平陸謫為海康民有田山叟贈藥一粒曰
東去不獨逃難兼獲美姝果遇蘭昌宫有三女酌醴
酹曰吉吉利利好人相逢惡人相避昭躍出曰願備
好人之數詢其姓氏長曰張雲容次曰蕭鳳臺次曰
劉蘭翹蘭翹曰擲骰子采強者薦枕雲容數勝昭曰夫
人何許人雲容曰某楊貴妃侍兒嘗獨舞霓裳妃贈
詩曰羅袖動香香不已紅蕖裊裊秋烟裏輕雲嶺上
乍搖風嫩柳堤邊初拂水時皇帝與申天師談道與
我絳雪丹一粒曰汝服之雖死百年遇生人得精氣
便為地仙今已百年昭因詰天師之狀乃曰山叟之
魁梧者又詰蘭鳳二子曰當時宫人為九仙媛所忌
毒殺之葬吾墳側鳳臺歌詩曰眠花不綻幾含幽今
日陽春獨換秋我守孤烟無白日寒雲壠上更添愁
蘭翹曰幽谷啼鶯整羽翰沈泥玉冷自長嘆月華不
忍扃泉戶露滴松枝一夜寒雲容曰韶光不鑒分成
塵曾遇金丹或有神不意薛生攜舊律獨開幽谷一
枝春昭曰誤入宫牆漏網人月華清洗玉階塵自疑
飛到蓬山頂瓊樹三枝半夜春蘭鳳辭去昭與容寢
處數夕不知昏晝容曰吾已蘇矣但衣破得新者可
起矣有金扼臂可鬻之市中昭夜至穴啓襯本體果
生同歸金陵幽棲至今見在豈非各餌天師之藥乎
陶太白尹子虛
陶太白尹子虛同遊崇華松下見古丈夫一女子二
公曰神仙何以至此古丈夫曰予秦之役夫此毛女
亦秦宫人令為殉者同脱驪山之禍匿此不知今幾
甲子二公曰幸遇大仙願求金丹大藥古丈夫曰予
本凡人初餌柏子後食松脂歲久凌虛毛髮紺綠不
知金丹大藥為何物也毛女詩曰誰知古是與今非
閒躡清霞遶翠微簫管秦樓應寂寂彩雲空惹薜蘿
衣丈夫曰有萬歲松枝千年柏子汝可餌之亦應出
世二公今巢蓮花峯上
孫恪
孫恪洛中覩大第叩扉無應者有女子摘萱草吟曰
彼見是忘憂我看同腐草青山與白雲方展我懷抱
青衣曰故袁長官女見求適人恪納為室表兄張閒
雲處士曰人稟陽精妖受陰氣魂掩魄盡則長生魄
掩魂消則立死觀弟神采陰奪陽位吾有寳劍魍魎
見者滅没恪攜劍隠於室内袁氏搜得寸寸折之若
輕藕耳後十餘年有二子治家甚嚴恪往南海為經
略判官至端州峽山寺袁氏持碧玉環子與僧曰院
中舊物齋罷有猿數十聯臂下高松袁氏惻然題壁
曰無端變化幾湮沈剛被恩情役此心不如逐伴歸
山去長嘯一聲烟霧深詩畢化為老猿躍樹而去僧
方悟為沙門時所養開元中中使過此怜其黠以束
帛易之獻上陽宫安史之亂不知所之碧環當時隨
頸而去
鄭德璘
鄭德璘家長沙往江夏省親將返有醝賈舟同宿洞
庭湖畔韋氏女水窗中垂釣德璘以紅綃題詩曰纖
手垂鈎對水窗紅蕖秋色艷長江既能解珮投交甫
更有明珠乞一雙以紅綃繫釣女收得之及明順風
張帆而去將暮漁人曰賈客巨舟没于洞庭德璘悲
惋為弔韋姝詩曰洞庭風勁荻花秋新没青娥細浪
愁淚滴白蘋君不見月明江上有輕鷗酹而投之水
神持詣水府府君曰德璘異日吾邑明宰召主者送
韋女于鄭生女視府君一老叟也德璘夜半覺有物
觸舟拯之乃韋女遂納為室後數年果為巴陵令至
洞庭有老叟曰昔日水府活爾性命韋氏謝曰父母
在水府可省覲否叟曰可須臾舟没然無所苦父母
居止與世人無異曰所溺之物皆至此但無火化所
食惟菱芡耳俄船出湖畔
文簫
文簫抵鍾陵西山有許眞君上升第每歲中秋士女
櫛比多召名姝夜與丈夫間立握臂連踏而唱文生
覩一姝歌曰若能相伴陟仙壇應得文簫駕彩鸞自
有綉襦幷甲帳瓊臺不怕雪霜寒歌罷秉燭穿大松
陟山捫石生亦潛躡其蹤姝顧曰非文簫耶引至絶
頂侍衛甚嚴有二仙娥持簿書請詳斷多江湖没溺
之事某曰風波誤殺孩稚姝怒曰豈容易而誤耶仙
娥執書去忽天地黯晦風雷震怒有仙童持天判云
吳彩鸞以私欲洩天機謫為民妻一紀姝與生攜手
下山因詰夫人之先姝曰我父吳先君字猛豫章人
也吾為仙主陰籍六百年矣覩色界興心遭責子亦
因吾可出世矣生不能自贍夫人日寫孫愐唐韻一
部每鬻五緡僅十載會昌初與生奔越王山作詩曰
一班與兩班引入越王山世數今逃盡烟蘿得再還
是夜風雨及明樵者見二人各跨一虎陟峯巒而去
裴航
裴航傭舟于襄漢同舟樊夫人國色也航賂婢裊烟
逹詩曰同舟胡越猶懷思况遇天仙隔錦屏倘若玉
京朝會去願隨鸞鶴入青冥夫人曰妾有夫在漢南
幸無以諧謔為意緣郎君小有因緣他日必為姻懿
答詩曰一飲瓊漿百感生玄霜搗盡見雲英藍橋便
是神仙窟何必崎嶇上玉京後經藍橋驛渴甚茅舍
老嫗緝麻航揖之求漿嫗曰雲英擎一甌漿來航飲
之眞玉液也航謂嫗曰小娘子艷麗驚人願娶如何
嫗曰老病有此女孫神仙遺藥一刀圭得玉杵臼搗
百日方就若取此女但得玉杵臼其餘金帛吾無所
用航恨恨而去月餘果獲杵臼挈抵藍橋嫗襟帶間
解藥航即搗之嫗夜收藥内室航窺之有玉兔持杵
雪光耀室百日足嫗吞藥曰吾入洞為裴郎具帷帳
俄見大第仙童侍女引航入帳諸親多神仙中人有
一女子云是妻姊曰不憶鄂渚同舟抵襄漢乎左右
云是雲翹夫人劉綱天師之妻為玉皇女史航將妻
入玉峯洞中服絳雪瑤英之丹超為上仙
崔煒
崔煒於南海開元寺見乞食老嫗蹶而覆人酒瓮當
壚者毆辱之煒脱衣為出其直嫗曰吾善灸贅疣有
越井岡艾少許奉子後失足遂墜枯井中深百餘丈
中有大蛇蛇唇有疣俄有燒火飄入穴煒出艾灸蛇
贅應手墮地乃&KR0008;蛇行可十里忽觸一石門煒入戶
見綉帳珠翠莫測是何洞府也有青衣曰玉京子送
崔家郎君來也須臾四女曳霓裳衣曰崔家子擅入
皇帝玄宫煒曰皇帝何在曰暫赴祝融宴耳羊城使
者少頃當來皇帝已配田夫人奉箕箒夫人齊王田
横女也俄有一白羊自空飛下女曰崔子欲歸番禺
願為挈往謂煒曰皇帝勅令與郎君陽燧珠中元日
具酒饌吾輩當送田夫人往知有鮑姑艾可留少許
煒莫知鮑姑何人留艾與之躡羊背而去曩日所居
曰已三年矣乃詣蕃邸鬻珠有老胡曰郎君入南越
王趙陀墓中來陀以珠殉我大食國陽燧珠陀使異
人盜歸歴千載矣崔乃悟皇帝乃陀也城隍門廟見
其神類使者是知羊城則廣州城而廟内有五羊焉
後及中元四女果伴夫人至煒曰夫人齊王女何以
配南越曰國破家亡越王虜為嬪御王崩因以為殉
看烹酈生如昨日耳四女俱為殉者又問四女云鮑
姑何人也曰鮑靚女葛洪妻多行灸於南海又問蛇
為玉京子何也曰安期生跨斯龍朝玉京耳煒後挈
家訪鮑姑不知所適
元徹
元徹柳實自合浦泛海遇風抵孤島有雙鬟曰玉虛
尊師南溟夫人約會於此言訖而至夫人曰昔有劉
阮今有元柳尊師曰邂逅相遇合贈靈藥但子宿分
自有師爾夫人贈以玉壺命侍女送二客去詩曰來
從一葉舟中來去向百花橋上去若到人間扣玉壺
鴛鴦自解分明語俄有長橋欄上皆異花千籠萬斛
遶為柱石二子遂逹合浦回視無橋矣問道將歸衡
山因扣玉壺有鴛鴦語曰前行自遇耳後遇南岳太
極先生曰此壺吾貯玉液者亡來數百年二子隨詣
祝融峯不出
封陟
封陟居少室山一仙姝願侍箕箒陟曰固窮終不思
濫神仙幸早回車姝留詩曰謫居蓬島别瑤池春媚
烟花有所思為愛君心能潔白願持箕箒奉屏幃後
七日復來詩曰弄玉有夫皆得道劉綱兼室盡登仙
君能仔細窺朝露須逐雲車拜洞天後七日又至曰
能遣君壽倒三松柏瞳方兩目仙山靈府任意追遊
莫種槿花休敲石火陟怒曰我不欺暗室是何妖精
苦相凌逼姝嘆曰所以懇禱者為是青牛道士苗裔
此時一失又六百年此子大是忍人又留詩曰蕭君
不顧鳳樓人雲漢回車淚臉新愁殺蓬瀛歸去路難
窺舊苑碧桃春乃曰好住好住無異日追悔後三年
陟病卒為太山所追道遇仙騎清道甚嚴曰上元夫
人遊太嶽陟仰視金輅中乃昔求偶姝也夫人索追
狀曰不能無情以大筆判曰封陟性雖執迷操甚堅
潔實由朴戅難責風情宜延一紀良久乃蘇
韋自東
韋自東遇一道士曰吾合龍虎丹信宿將成多有妖
魔須得勇夫烈士拔劍攔截藥成當分惠自東從道
士之高峯石洞燒丹之室道士曰祇請仗劍立洞門
見精怪擊之無懼也俄有巨虺自東以劍擊之而去
又一美女至擊之亦滅有道士駕鶴玉童執節勞自
東曰吾弟子丹將成矣詩曰三秋稽顙叩眞靈龍虎
交時丹液成絳雪既凝身可度蓬壺頂上彩雲生自
東意道士之師釋劍禮次突然入洞聞藥鼎爆聲道
士慟哭二人因滌鼎而飲自東後雖老貌有少容
崔生
崔生者其父與勛臣一品者熟命生省一品疾一品
愛其清雅令紅綃妓送出妓立三指又反掌者三指
胸前小鏡云記取記取生歸凝思莫曉其意家有崑
崙奴磨勒曰立三指者一品十院歌妓此第三院三
反掌指鏡者十五夜月滿如鏡令郎君來生喜曰奈
何磨勒曰此細事耳一品家有猛犬如虎守歌妓院
當為撾殺之是夜攜鍊鎚往食頃回曰犬斃矣負生
而往姬大慰悦遲明負生與姬飛出峻垣遂歸學院
匿之後遊曲江一品家人潛認紅綃召崔生詰之生
不敢隠一品命甲士擒磨勒三持之頃刻不知所向
後有人見賣藥於番市
許栖岩
許栖岩下第長安欲市一馬有道士能易請筮之遇
乾五飛龍在天利見大人曰此馬龍種也栖岩入蜀
至劍閣馬驚墜萬丈岩底行出洞口見碧桃萬餘株
二玉女曰爾何人遽至太一元君之室元君召曰爾
在人間何好曰好道多讀老莊黃庭經元君曰三書
各得何句栖岩曰莊子云真人之息以踵老子云其
精甚眞黃庭云但思一部壽無窮元君曰子近道矣
命飲石髓曰嵇康不能得爾得之數也俄有道士來
元君曰請算三事擘太華何神也立海橋何鬼也道
士布算良久曰擘太華雖云巨靈實夸父之神也立
海橋雖云醜怪乃五丁之鬼也元君曰算吾今夕何
為曰今夕東遊三萬里栖岩視道士乃昔日卜馬者
道士曰乾卦今日中否逡廵有仙童曰東皇君請今宵
曲龍山橋玩月元君請栖岩曰可同遊曲龍共跨鹿
龍而去頃刻而至見危橋若長虹亘天勢連河漢深
入滄溟東皇命酌醴鸞歌鳳舞響徹天外日輪漸湧
命駕俱返元君曰爾飲石髓已得千歲命牽栖岩馬
來曰本吾洞之龍子因作怒傷稼責為負荷與君緣
合耳汝到人間解之渭濱玉女曰龍子回日虢縣田
婆針寄少許來跨馬食頃達虢縣舊莊詢田婆曰太
一家紫霄姊妹嘗寄信買針遂取針繋馬鬛放之渭
濱化龍而去
高昱
高昱艤舟昭潭夜窺潭上三大芙蕖有三美女各踞
其一曰今夕堪話幽冥其一曰小舟莫聽語又一曰
縱有人非濯纓之士不足憚也相謂曰昭潭無底橘
州浮信不虛語各請言所好一曰習釋次曰習道又
次曰習儒又曰各算明日合得何物曰各從所好明
旦果有一僧度至中流而溺又有道士一儒生一皆
不逾時而溺昱驚為神俄有舟載一叟云是祁陽山
叟昱遂述其事叟怒曰焉敢如此取朱筆篆字命弟
子送入潭底若履平地睹大蟠石有三女同卧石上
見符至化三魚大女曰啓天師容三日搬去叟怒曰
明日須離此不然使六丁仗劍斬之明日黑雲風雨
有三大魚沿流而去
周邯
周邯有奴善入水邯名曰水精邯舟經瞿唐乃令水
精沈入探金寳而出又經牛渚磯水精没移時復得
玉云甚有水怪皆怒目戟手身僅免禍後至相州州
北有井云有黃龍命水精没食頃出曰有大黃龍抱
明月寳珠熟寐適欲劫之恨無利刃邯與寳劍復入
食頃躍出有一金手自空攫水精入逡巡有老人曰
此亢金龍是上玄使者澤潤一方豈可持寸劍劫之
忽値龍震怒搖天關擺地軸百里為江海魚鱉君焉
能逃宜火急謝龍無使其怒邯遂具牲牢奠之
寗茵
寗茵寓居山庄夜聞叩關云桃林班特處士相訪曰
某少時兄弟競生頭角每讀春秋至穎考叔挾輈以
走恨不佐助其間讀史記至田單破燕恨不奮擊其
間讀東漢至光武新野之戰恨不騰擲其間今無嗣
子空懷䑛犢之悲俄有南山班寅將軍奉謁目特為
兄因共奕棋未分勝負茵教一着曰管中窺豹特見
一斑兩斑寅曰大有微譏亦一發兩豝耳茵傾壺請
飲言詞紛拏特曰弟誇猛毅若值卞莊當為虀粉寅
曰兄誇壯勇若值庖丁不存其皮茵曰無多言各賦
一詩茵詩曰晚讀雲水淨夜吟山月高焉能履虎尾
豈用學牛刀寅曰但得空林嘯焉能當路蹲渡河何
所適終是怯劉琨特曰無非怜寗戚終是法庖丁若
遇龔為守蹄涔向北溟茵稱特詩曰奇才寅怒曰古
有班馬豈有班牛乃長揖而去特亦怒曰古所重者
白眉耳今白額何相怒也遂亦告辭及明門外惟牛
跡虎跡而已
顔濬
顔濬與青衣趙幼芳同舟之建業既抵白沙幼芳曰
中元日瓦官寺當會一神仙中人其日果見名姝濬
注眸不易雙環笑曰憨措大收取眼姝曰某家有清
溪頗多松月郎君今夕相過濬行數里延入内室少
頃孔家娘子至多說陳隋間事濬問夫人何名曰某
即陳朝張貴妃彼則孔貴嬪不幸國亡為楊廣所戮
昔劉禪亦有后妃魏君不罪孫皓豈無嬪御晉帝不
誅此賊不仁獨此冤暴廣西築長城東征遼海途窮
廣陵死於匹夫之手幼芳曰某亦貴妃侍兒國亡入
隋為煬帝宫御後殉&KR0830;吳公臺下暫至此謁貴妃耳
貴妃題詩曰秋草荒臺響夜蛩白楊凋歇減悲風彩
牋曾劈欺江總綺閣塵消玉樹空貴嬪曰寳閣排空
稱望仙五雲高艷擁朝天清溪猶有當時月曾照瓊
花綻綺筵幼芳曰皓魄初圓恨翠蛾繁華穠艷更如
何南朝惟有空流水依舊人間作逝波濬曰簫管清
吟怨麗華秋空寒月綺窗斜慚非後主題牋客時見
臨春閣上花濬與貴妃就枕餘各辭去明旦至建業
詢之乃陳宫人丘壠
蔣武
蔣武善蹶張弓遇虎豹應弦而斃忽見猩猩跨白象
曰山南巴蛇長數百丈象經過輒吞噬知我能言因
荷吾相投耳武感其言淬矢以往一發而殞續有十
象各以長鼻卷孔牙跪獻忽又有猩猩跨虎持金釵
釧數十事而告曰此虎一穴雌雄三子遭一黃獸擒
其耳盬其腦昨見山客脱象之苦因來相投武挾矢
欲行見前者跨象猩猩至曰昨五虎凡噬數百人天
降黃獸食其四矣今山客受賂欲射獸是養虎噬人
觀其釵釧可知食婦人多少跨虎猩猩同惡相濟武
慚曰吾當留意回矢殞虎踣其猩猩懸釵釧於門村
人多來認云為虎所食武一無所取
江叟
有江叟者善吹長笛能作龍吟後適閿鄉玉盤豆館
道傍大槐下醉寢夜見一人數丈曰將謂槐畔兒鋤
乃是瓮邊畢卓遂敲槐曰荆山館中二郎來看大兄
便聞槐上有人下來與語明至荆山館中見庭槐十
圍疑附神物乃曰某好道不逢師樹神有靈乞與指
教神曰但入荆山求鮑仙師必獲度世叟入山果遇
仙師令叟吹笛一氣清逸五音激越駈泉迸山引鴈
行低槁葉辭柯輕雲出岫仙師曰子之藝至矣但所
吹者竹笛今贈子美玉笛吹三年後洞中龍必持水
丹吞之便為水仙無煩吾藥蓋子有琴高之相耳叟
後三年岳陽寺樓吹笛有龍化為人持丹而來叟餌
之遂變童顔入水不濡
張無頗
張無頗遇袁大娘遺玉龍膏盛以暖金合子曰可以
返魂起死亦偶名姝數日果有黃衣人扣門曰廣利
王相召遂登畫舸東入重門見一丈夫衣王者之服
曰愛女有疾願求神膏二内䜿引至貴主院眞珠綉
帳中有一女子遂出龍膏吞之主疾立愈無頗目成
者久之王出駭雞犀翡翠盌麗玉明瑰贈行月餘忽
有青衣送神女詩曰羞解明璫尋漢渚但憑春夢訪
天涯紅樓日過鶯飛去愁殺深宫落砌花旋又有使
者曰貴主有疾如初王令復召無頗忻然而往曰再
餌藥當去病根幹矣王察女意遂以妻無頗具舟楫
珍怪金玉居於韶陽忽袁大娘來曰張郎今日賽口
及小娘子酧媒人時也乃以寳珍謝之神女曰此是
袁天綱女程先生妻也後每三歲廣利王夜至佩金
鳴玉騎從喧闐驚動閭里無頗稍畏人疑誅乃攜室
他適
曾季衡
曾季衡侍大父任五原僕夫告曰昔王使君女暴終
於此乃國色也季衡炷香凝思不以人鬼為間忽一
女郎縹緲有神仙之態乃王氏之女也自是每日晡
即至季衡偶泄於麾下將校女曰自此不可更接歡
笑留詩曰無緣分袂各胡越燕拆鶯離芳草歇年少
烟花在處春北邙空恨清秋月季衡曰江草青青鴈
欲歸玉腮珠淚洒臨岐雲鬟飄去香風盡愁見鶯啼
紅樹枝衡曰何時再會女曰非一甲子無相見期言
訖而没
盧涵
盧涵家洛下將詣山庄中途見柏林新屋有青衣甚
媚留涵共飲歌曰獨持巾櫛掩玄關山館無人燭影
殘昔日羅衣今化盡白楊風送隴頭寒酒盡欲添秉
燭挈古銅樽而入涵窺之見懸一烏蛇刺血樽中涵
大恐出戶解馬而逸青衣連呼曰今夕須留郎君一
宵又呼東家方大且與趕取俄聞一人應聲甚偉又
林中白處有人云必擒此人不然君必受禍涵愈怖
到庄已三鼓拴馬車箱之下漢持戟刺庄内小兒於
戟之顛俄聞哭聲云小兒卒矣涵明日率家僮究之
林中見一明器女子旁有烏蛇已斃又見大方相一
具遂俱焚之又尋白處物即人骨一具投之深塹涵
有風疾因飲蛇酒而愈
語林
餉酅公櫻桃
太宗將致櫻桃於酅公隋後封為酅公稱奉則似
尊言賜又似卑虞監曰昔梁帝遺巴陵王稱餉遂
從之
京兆尹三員
宣宗忽問京兆尹幾員李吉甫曰京兆三員大尹一
員少尹二員人以為善對
至德觀女道士
宣宗微行至德觀見女道士盛服濃妝者赫怒歸宫
立召左街功德使令盡逐去選男子二七人住持
優人干預朝政
優人祝漢貞累朝供奉滑稽善伺人主意宣宗召前
抵掌呼笑頗及外問上正色曰我養汝輩供我樂耳
敢干預朝政耶遂疎之
此宅無出水處
陸元方東郡賣小宅家人將受直矣元方曰此宅子
甚好但無出水處買者遽辭不買
韓愈癩死
韓愈病將卒召郡僧曰吾不樂今將病死矣汝詳視
吾手足文無誑人云韓愈癩死也
小子無禮
崔顥有美色李邕嘗欲一見及至獻文其首十五嫁
王昌邕叱起曰小子無禮遂不接
封妾為夫人
宣宗舅鄭僕射先鎮河中封其妾為夫人不受表曰
白屋同愁已失鳳鳴之侣朱門自樂難容烏合之人
上喜曰誰教阿舅作此好語對曰判官田絢掌書記
上欲召為翰林論者以不由進士遂止
俅不如儔儔不如休
裴相兄弟三人俱有盛名世謂俅不如儔儔不如休
休好釋氐善隸書所在牌額多書之
松槐矯對獠面聪明
賈嘉隠七歲以神童召見李勣於朝堂戲曰吾所倚
何樹嘉隠曰松樹李曰此槐也何言松嘉隠曰以公
配木何得非松長孫無忌復問吾所倚何樹曰槐樹
曰汝不復能矯耶嘉隠曰何須矯對但取其鬼木耳
李曰小兒作獠面何得如此聰明隠曰胡頭尚作宰
相獠面何廢聰明李狀胡也
徐妃詩
太宗召徐賢妃久不至怒之因進詩曰朝來臨鏡臺
妝罷且徘徊千金始一笑一召詎能來
八錢價措大
李紓侍郎好諧戲嘗朝回有負販者呵不避李罵云
頭錢價奴兵敢衝官長負者曰八錢價措大漫作威
風
州圖為裙
信州一窶士有人乞州圖因浣染為裙墨迹不落會
隣邀之出數妓設酒良久一婢驚報云君子誤燒裙
其人遽問所損處婢曰正燒着大雲寺門樓
不得一乳力
李程太和九年作相嘗與李石話服食云汝服鍾乳
否吾近服甚覺得力司徒曰吾不得一乳力譏其作
相無急難之教也
千字令
蜀妓薛濤辨慧知詩有黎州刺史作千字令帶禽魚
鳥獸乃曰有虞陶唐濤曰佐時阿衡其人謂語無魚
鳥請罰薛曰衡字尚有小魚字使君有虞陶唐都無
一魚坐客大咲
腹痛召女奴
李福妻裴忌妬福鎮滑臺有以女奴獻者福曰吾官
至節度使指使者不過奴隸夫人得無甚乎裴曰未
知公所欲者福指所獻奴裴許諾福賂左右夫人沭
髮必來告既告福乃佯為腹痛促召女奴既往左右
亦以白裴裴遽出髮盆中跣問所苦福業以病為言
即若不可忍狀裴乃以藥小便中進之明日監軍從
事來問候福具告之大笑
煎茶博士
御史大夫李季卿宣慰江南至臨淮或言常伯熊善
茶者李公請之伯熊着黃衫烏紗帽手執茶器口誦
茶名區别指點左右刮目茶熟李公為啜兩杯至江
外又召陸鴻漸漸身衣野服隨茶具而入既坐敷攤
如伯熊故事公心鄙之茶畢令奴子取錢三十文酬
煎茶博士鴻漸久遊江介通狎勝流至此羞愧復著
毀茶論
銀佛
聖善寺有銀佛為賊截去一耳白居易奉佛用銀三
錠補之猶不及舊會昌拆寺命中貴人毀像收送内
庫人以白公所添比舊鑄少數十兩遂詣居易取餘
銀
葫蘆貯骨灰
李衛公在朱崖郡北有望闕亭公題詩云獨上江亭
望帝京鳥飛猶是半年程碧山也恐人歸去百匝千
遭遶郡城南小禪院因步遊之見老僧壁内挂十餘
葫蘆公指曰中有藥物乎僧曰非也皆人骨灰耳大
尉當軸朝列為私憾黜於此者貧道憫之因取其骸
焚之貯其灰俟其子孫來訪耳公悵然如失返走心
痛是夜遂卒
徐家肺沈家脾
徐晦嗜酒沈𫝊師善餐楊嗣復云徐家肺沈家脾眞
安穏耶
政事取决於子
令狐相綯每朝廷大事一取决於子滈如元載之伯
和李吉甫之德裕
燒尾
士人初登榮進遷除慰賀歡宴謂之燒尾宴嘗有虎
變為人惟尾不化須焚除乃得成人以蒙初授如虎
得為人本尾猶在一云新羊入群諸羊所觸不相親
附火燒其尾則定
公衙
近代通謂府廷為公衙即古之公朝也字本作牙訛
為衙詩曰祈父予王之爪牙大司馬掌武備象猛獸
以爪牙為衛故軍前大旗出師則有建牙之事軍之
聽號令必至牙旗之下
官銜之名
近代選曹補授先具舊官於前次書擬官於後新舊
相銜故曰官銜亦曰頭銜如人物口銜物取其連續
之意又如馬之有銜以制其首古人謂之銜尾相續
即其義也
竊蟲
人家有小蟲至微而響甚細尋之卒不可見謂之竊
蟲云有此者不祥此蟲大如胡麻如鼠負有兩頭白
色振其頭則有聲窗壁暗黑處多有之拾遺孟昌朝
貶賀州作竊蟲賦比之鬼似不識此意
應病
有人患應病問醫官蘇澄澄云古無此方吾選本草
盡天下藥物試將讀之每發一聲腹中輙應惟至一
藥再三無聲澄因處方以此藥為主其疾自除
中書瓦解
鄭畋盧攜同在中書因議政喧競撲碎硯王繹嘆曰
不意中書竟有瓦解之事
絳桃柳枝
韓退之二妾一曰絳桃二曰柳枝皆能歌舞初使王
庭湊至壽陽驛絶句云風光欲動别長安春半邊城
特地寒不見園花兼巷柳馬頭惟有月團團柳枝後
踰垣遁去家人追獲及鎮州初歸詩曰别來楊柳街
頭樹擺弄春風只欲飛惟有小園桃李在留花不放
待郎歸自是專寵絳桃矣
武氏三頭
武翊黃府選為解頭及第為狀頭宏詞為勅頭所謂
武氏三頭
清俸寫書
杜河南兼聚書萬卷每卷後題云清俸寫來手自校
汝曹讀之知聖道墜之鬻之為不孝
嗜綠頭鴨
李遠為杭州刺史嗜啖綠頭鴨貴客經過無他饋餉
相厚者乃綠頭鴨一對而已
玉碗金杯
李衛公宅在安邑桑道茂謂之玉碗牟相宅在新昌
北街謂之金杯
門狀
文宗以前無門狀自李衛公貴盛百官無以希取其
意以舊刺留其銜候起居號為門狀
類說卷三十二
