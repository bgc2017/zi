類說目錄
卷十二
紀異錄
唐高祖夢歴差一日
大宛進汗血六馬金合子當歸
文武官别給食鳳棲棃
金玉二象顔魯公屍解
朱衣吏躍出駝蛤字令
鄭畋拜相麻生鄭閤
三九相公白沙相公
更没心情憶老君口似没梁斗
紅綾餅饀打毬一捧為猛入
小兒剃光首殺狐林
姮娥甚陋懷厚朴之才
遊老比丘院太行山詩
朝霞詩召主收贖
傳衣傳鉢得心印筵上詐作羊肉
天漢一聯守庚申詩
禁松明斷月明好安凋瘵
琵琶腿觱栗頭三不開
定命錄
夢娶婦
唐餘錄
陸氏一庄荒
稽神錄
洞中道士對棋五百錢正欹甕
波中婦人袁州仰山神
亡妻責後妻鄧公場采銀
救猫溺死烹雞去腥
婢食黃精李白舊宅酒榼
老猿竊婦人婦人改葬
凶宅掘銀一窖揚州掠剩鬼
持簿閱死者蚯蚓覆誤死人臍中
汗衫自牛口出兔鬼
紫微宫題壁有金何不供母
妻死粥首飾廉頗寳劍
異人錄
棄食溝中北大先生
落葉為魚令二妾試哭
四時持花豐城橘美
漁父饋魚上帝取易總
夢曹子建求文集序羅浮梅花
太白跨赤虬夢吞丹篆
六馬滚塵圖明皇遊月宫
飛精寳鏡螢火為怪
五通鬼集賢院書
雙頭牡丹醽醁翠濤
文種無絶李林甫震死
劉仲卿隠仙洞斬蛟
花師
類說目錄
類說卷十二宋曾慥編
紀異錄
唐高祖夢
唐高祖將舉義師夜夢身死墜牀為羣蛆所食智滿
禪師曰公得天下矣身死是斃也墜牀是下也陛下
至尊之相也羣蛆所食億兆趨附也又夢甲馬無數
飛滿空中曰是公身中之神言訖甲馬飛入帝身覺
而召太宗曰吾事濟矣
歴差一日
玄宗詔一行禪師鑄渾儀及製大衍歴先是漢武時
洛下閎云此歴後千年差一日有聖人出而正之至
是果千年
大宛進汗血六馬
天寳中大宛進汗血馬六匹一曰紅叱撥二曰紫叱
撥三曰青叱撥四曰黃叱撥五曰丁香叱撥六曰桃
花叱撥上乃改名紅玉輦平山輦凌雲輦飛香輦百
花輦命圖於瑤光殿
金合子當歸
明皇在大明宫一行曰陛下當有萬里之行復遺上
金合子有急即開及禄山犯闕上啓之有當歸一塊
上乃幸蜀
文武官别給食
宣宗宴罷見百官與衛士拜舞遺下果實食物上怪
之咸曰歸獻父母及遺小兒女上敕大官今後大宴
文武官給食兩分與父母别給果子與兒女所食餘
者聽以手帕裹歸遂為故事
鳳棲梨
陜州山中有棠樹貞觀初有鳳棲止結實肥美因號
鳳棲梨
金玉二象
李德裕好餌雄朱有道士自云李終南住羅浮山曰
相公久服丹砂丸大善但促壽耳懷中出小玉象子
如拳許曰可求勾漏瑩者致象鼻下象服其砂復吐
出方可餌此乃太陽之精凝結已三萬年今以奉借
忠孝是念無致其咎又出一金象曰此是雌者與玉
為偶贊皇一一驗之無差服之顔面愈少髮鬢如漆
乃求姝異凡數百人其後南還於鬼門關逢道士怒
索二象曰不誌吾言固當如此公僶俛不與至鱷魚
潭風雨晦冥玉象自船飛去光焰燭天金象從而入
水公至朱崖飲恨而卒乃知象者南方火獸勾漏者
朱崖之寳羅浮者海濱之山李終南者贊皇不返也
顔魯公屍解
顔真卿問罪李希烈内外知公不還親族餞於長樂
坡公醉跳躍前楹曰吾早遇道士云陶八八授刀圭
碧霞丹至今不衰又曰七十有厄即吉他日帶我於
羅浮山得非今日之厄乎公至大梁希烈命縊殺之
葬於城南希烈敗家人啓柩見狀貌如生遍身金色
爪甲出手背鬚長數尺歸葬偃師北山後有商人至
羅浮山有二道士樹下圍棋一曰何人至此對曰小
客洛陽人道士笑曰幸寄一書達吾家遣童子取紙
筆作書至北山顔家子孫得書大驚曰先太師親翰
也發塚開棺已空矣徑往羅浮求之竟無蹤跡又曰
先太師書法蠶頭馬尾之勢是真得仙也
朱衣吏躍出
元稹在私第獨坐有朱衣吏入曰相公今日登庸言
訖趨出命左右追之咸曰無人入朝果有制命數月
又見朱衣吏云罷相遲明報出中書
駝蛤字令
進士顧非熊令狐相國楚聞其辨捷乃改一字令曰
水裏取一鼉岸上取一駝將這駝來䭾這鼉是為駝
䭾鼉非熊曰屋頭取一鴿水中取一蛤將這鴿來合
這蛤是為鴿合蛤公大竒之
鄭畋拜相
鄭畋為學士忽聞蹕聲亟出迎拜帝已升玉堂取案
上疊紙書云同中書門下平章事畋拜謝帝笑曰朕
戲耳畋曰唐叔剪桐周公以天子亡戲言况陛下宸
翰馬可為戲帝乃不得已遂相之畋自承旨貶梧州
僖宗立召常侍拜相與此說異
麻生鄭閤
鄭珏李愚同為學士鄭閤中有一麻生李曰承旨入
相矣余願當制得盡荒虚時亢旱甚久麻獨茂盛霜
降成實即白麻也是夜制出鄭果登庸
三九相公
鄭畋年十九赴舉凡十九年登第又十九年入相時號
三九相公
白沙相公
李愚所居暴雨一庭俱為白沙及薨時第中白沙黑
時號白沙相公
更没心情憶老君
詩人史君實見一女真還俗贈詩曰脱却霞裾着綉
裙仙凡從此路岐分蛾眉再畫當時月蟬鬢重梳舊
日雲玉貌緩將鸞鏡照錦衾兼把麝香薰屏幃乍得
蕭郎愛更没心情憶老君
口似没梁斗
高駢鎮成都命酒佐薛濤改一字令曰須得一字象
形又須逐韻公曰口有似没梁斗濤曰川有似三條
椽公曰奈何一條曲濤曰相公為西川節度使尚使
一没梁斗至於窮佐酒有三條椽内一條曲又何足
怪
紅綾餅餡
僖宗食餅餡美進士有聞喜宴上各賜紅綾餅餡一
枚徐寅詩曰莫欺缺落殘牙齒曾喫紅綾餅餡來
打毬一棒為猛入
莊宗召孟知祥鎮成都先是蜀人打毬一棒便入湖
子者為猛入語訛為孟入得蔭一籌後孟氏盡得兩
蜀至子昶一籌者果一子也
小兒剃光首
廣順末京師訛言冥間要數萬丫髻小兒由是人家
小兒有髻子者皆剃之識者曰小兒剃光首者新君
之兆未幾世宗嗣位
殺狐林
契丹主怒晉少帝不取我命擅登皇極自將南下執
少帝并母后大臣而歸至鄴西愁死岡得疾至欒城
殺狐林而死岡者本陳思王不為文帝所容於此悲
吟號思岡訛為愁死殺狐林村人林内殺死一狐因
以名之
姮娥甚陋
沈嵩與羅隠從事浙西幕下公主出見衆稱姝麗便
是姮娥嵩曰嫦娥甚陋安可及公主驚曰書記識姮
娥否曰嵩兩度到月宫折桂何為不識嵩欲驚隠故
有是言
懷厚朴之才
盧端為莊宗館記會醫官陳玄補太原府毉學博士
端草制云既懷厚朴之材宜稱從容之職
遊老比丘院
楊凝式滑稽精舍老尼即王令公家乳母公至苦不
為禮乃書壁云暇日遊老比丘院延待有厚尼甚感
之後悟老比丘之言立圬鏝之
太行山詩
龔林有卷投和凝登太行山詩云但得路可上更高
人也行
朝霞詩
趙林朝霞詩云不因紅日照長作白雲飛然太陽一
照不久之像後及第升朝賜緋而卒
召主收贖
孟昶末年收官質庫大署庫前云奉勅限一月召主
收贖未久王師西征人始悟召者趙也贖者蜀也孟
昶宋之臣也
傳衣傳鉢得心印
范質即和凝門生先是門生座主榜上名次第同者
謂之衣鉢和之名次第間范又承之和為相封魯公
終太傅范亦封魯公終太傅實為傳衣鉢而得心印
也
筵上詐作羊肉
歙倅忘其姓名主公習射命庖人宰猪倅乞自往擊
之曰恨伊非一日矣衆客問之曰尀耐伊愛於使君
筵上詐作羊肉主公自此厚禮之
天漢一聯
王輿有詩名嘗有一聯云天漢尚不正河源争得清
崔胤相國聞之大不悦竟流落而死
守庚申詩
道士程紫霄有朝士夜會終南太一觀拉師同守庚
申師作詩曰不守庚申亦不疑此心良與道相宜玉
皇已自知行止任汝三彭說是非
禁松明斷月明
昭宗教坊安轡新從事岐帥李茂貞時軍費不充仍
𣙜油官沽或曰近日官油全賣不得蓋謂諸門放入
松明侵奪官利宜速禁止茂貞即令揭榜安轡新曰
此是大好若是和月明斷却著更好茂貞大笑遂寢
前榜
好安凋瘵
韋昌為西川管記時王建取衆供費尤多有縣令旁
緣箕斂為部吏所訟莊為建草牒詞云正當凋瘵之
秋好安凋瘵勿使瘡痍之後復作瘡痍
琵琶腿觱篥頭
左街僧錄惠江威儀程紫霄俱捷每相嘲誚江素充
肥會暑袒露霄忽見之曰僧錄琵琶腿江曰先生觱
篥頭又見駱駝數頭霄見一大者曰此必頭陀也江
曰此輩滋息亦有先後此則是先生者非頭陀也
三不開
馬允孫入相親舊未嘗延接時號三不開相公入朝
印不開見客之時口不開歸宅門不開故謂三不開
也
定命錄
夢娶婦
崔元綜任益州參軍欲娶婦忽夢人云此家女非君
之婦君婦今日始生乃夢中相隨至東京履信坊道
北屋下見一婦人生女云此君婦也崔寤殊不信之
俄而所議女暴亡後官至四品年五十八乃婚韋涉
妹年始十九乃履信坊居住尋勘歲月正所夢之日
生也
唐餘錄
陸氏一庄荒
崔羣知舉臨期妻勸羣求田羣曰吾有美庄三十所
榜所放三十人是也妻曰君非陸贄門生乎君掌文
約其子簡札不許入試如君以為良田則陸氏一庄
荒矣羣無詞以荅
稽神錄
洞中道士對棋
婺源公山二洞有穴如井咸通末有鄭道士以繩縋
下百餘丈旁有光往視之路窮阻水隔岸有光岸有
花木二道士對棋使一童子刺船而至問欲渡否答
曰當還童子回舟而去鄭復縋而出明日井中有石
筍塞其口自是無入者
五百錢正欹瓮
建安山中有村人小舟往來採薪為業山下忽有數
錢流下尋至山半樹下有大瓮錢滿其中而瓮少欹
故錢流出於是扶正以石蓋之取五百餘錢歸率家
人往將盡取之而亡其瓮徘徊數日去夜夢人曰錢
有主不可取也向為瓮欹以五百雇爾正之耳
波中婦人
謝仲宣泛舟西北見一婦人出没波中腰已下化魚
人竟不知人化魚魚化人也
袁州仰山神
袁州村中有老父性謹厚一日紫衣少年車從甚衆
向其求食曰我仰山神也老父再拜曰仰山日享祭
祀何求食乎神曰凡人祀我從我求福我有力不致
者或非其人不當與福者我皆不食以君長者故求
君食食已而去俄頃不見
亡妻責後妻
建安有人妻死再娶虐前妻之子夫不能制忽見亡
妻入門責後妻曰人誰無死誰無子母之情汝乃何
故虐我所生子如是訴於地下與我十日勅汝悔過
再不改必殺汝夫妻再拜為具酒食滿十日將去責
戒甚切舉家送入栢林中乃不見
鄧公場採銀
饒州鄧公場採銀之所山有澗水出山底天祐末銀
夫十餘人傍澗鑿穴纔入數步空闊明朗山頂有穴
如天窗日光下照樓閣回遶生石皆白銀也採銀者
復出持斧而入將取之俄而山摧入者盡壓死頃之
流血自澗出數日不絶自是無敢入者
救猫溺死
建昌有人畜一猫甚俊徤猫死不忍棄猶置坐側數
日腐臭攜棄秦淮中猫忽活因自救之遂溺死猫登
岸金吾吏縛之猫囓索而去
烹雞去腥
合肥人劉最好食雞每刖雙足置木櫃中膏血瀝盡
乃烹之謂之去腥後最病瘍生鬢旣愈復生小雞足
於瘡瘢中每巾櫛必傷血流被面痛楚積歲而卒
婢食黃精
臨川有士人虐其婢婢不能堪迯入山中糧盡苦饑
水邊見野草枝葉可愛拔取連根食之甚甘美自是
不饑身更輕徤意有所之輒飄然而去數年其家人
伐薪見之以告其主主捕之不可得一日遇在絶壁
下以網圍之俄騰山頂上其主必欲致之或曰此婢
非有仙骨疑得靈藥餌之耳試以盛饌寘其往來之路
婢果來食食訖不復能去遂擒獲之具述其故問其
所食草形乃黃精也復使求之不復得矣婢數年亦
死
李白舊宅酒榼
滄洲李巡官居洛陽空宅其子夜讀書有皂衣肥短
人被酒排闥而入其子懼走皂衣人怒曰李白尚與
我為友汝何為者耶其子疑其神仙再拜延坐皂衣
曰吾有酒與汝飲乃以席帽盛酒而至飲至數杯其
父從戸外窺見以為魅怪以磚擲之皂衣走視其帽
酒榼蓋也明日糞壤中得榼一隻故老云李翰林舊
宅也
老猿竊婦人
晉州含山有妖鬼好竊婦人嘗有士人行至含山夜
失其妻旦而尋求入深山一大石有五六婦人共坐
問曰君何至此具言其故婦人曰賢夫人昨夜至此
在石室中吾等皆經過為所竊也將軍竊人至此與
行容彭之術每日一試取素練周纏其身及手足作
法運氣練皆斷裂每試輒增一疋明日當五疋君明
旦至此伺之吾等當以六疋急纏其身候君至即共
殺之可乎其人如期而往見一人貌甚可畏衆婦人
已纏至六疋乃直前格之遂殺之乃一老猿也因獲
其妻衆婦皆得出其怪乃絶
婦人改葬
晉安令潘襲遣手力賫牒下鄉夜至草舍求宿惟一
婦人云明將移居無暇迎客手力以道路多虎苦求
之婦人召入門席地而寢婦人結草束箱篋之類黎
明手力辭去數里失所賫牒復往求之宿處乃一墳
方見其家人改葬及開棺席下得一書即所失之牒
也
凶宅掘銀一窖
壽州大將趙璘本州有凶宅人莫敢居璘往居之獨
據中堂夜有物推牀曰我等在此已久為君所壓甚
不快君可速去鬼乃相與移其牀於庭下璘亦安寢
明日於堂上置牀處掘得銀一窖宅遂安
揚州掠剩鬼
廣陵寺僧珉楚與賈客章棋親熟章死數月楚忽遇
於市曰吾以小罪配為揚州掠剩鬼凡市人買販利
息皆有常數過之得掠人間如吾輩甚多因指路人
男女曰某人某人皆是也又見一婦人賣花章曰此
亦鬼也所賣花亦鬼用人間無用也章買花贈楚曰
凡見此花而笑者皆鬼也楚歸路人見花頗有笑者
擲花溝中濺水有聲復視其花乃死人手也楚亦無
恙
持簿閱死者
王師征越敗於臨安裨將劉宣傷重卧於死人中至
夜有官吏數人持簿遍閱死者至宣乃扶起曰此漢
非是引出數步置道左明日賊退乃得歸
蚯蚓覆誤死人臍中
江西村中霆震一老婦為雷火燒臂既而空中曰誤
矣即墜一瓶瓶中有藥如膏曰以此傅之即瘥如其
言傅果愈又有村人震死空中呼曰誤矣可取蚯蚓
爛搗覆臍中如言覆之遂蘇
汗衫自牛口出
太和中茅山有村兒牧牛洗所著汗衫曝於草上失
之疑為隣兒所竊其父怒曰生兒為盜將安用之即
投水中隣兒匍匐出手呼天稱冤者數四父復欲投
之俄而雷雨暴至震死其牛汗衫乃自牛口出
兔鬼
楊邁好畋獵放鷹於野見草中一兔搏之無所有如
是者三即芟草求之得兔骨一具兔之鬼也
紫微宫題壁
建業市有卜者忽於紫微宫題壁云昨日朝天過紫
微玉壇風冷杏花稀碧桃疑我𫝊消息何事人間定
不歸自是絶迹人皆言其上界
有金何不供母
浦城有人死於路家有金一斤其妻匿之不聞於其
姑忽夜扣門號泣而歸因坐母膝言語如平生但手
足冷如冰耳責其妻曰我死有金爾何不供老母而
藏耶於是哭辭母而去送其妻還父家迨曉忽不見
妻死鬻首飾
池陽人胡澄妻卒官給棺以葬平生服飾悉附棺中
數年後見列肆賣首飾者乃妻葬物云一婦人寄此
約某日來取澄如期復往果見其妻取直而去澄躡
其後至郊外及之妻曰我昔葬時官給凶器雖免暴
骨至今為所司督責其直計無所出賣此償之言訖
不見
廉頗寳劍
壽春屠者嘗有人自稱廉頗曰可於屋東掘地取吾
寳劍當令汝富如其言果得之年餘遂富後泄其事
於是失劍
異人錄
棄食溝中
錢處士嘗見一人曰爾天罰將及可急告謝錢曰我
未有過良久曰昨日飲食不如意棄食溝中人曰正
是此爾可亟取所棄食之乃以水沃去其穢俄雷電
大震人曰急并穢食之如言而雷電果息
北大先生
耿先生妻有姿色明道術拘制鬼魅保大中上召入
宫嘗被碧霞帔手如鳥爪自稱北大先生能以雪為
銀取雪實之削為銀鋌投熾炭中及冷爛然為鋌銀
先生後有孕一日謂上曰此夕當産中夜風雷明旦
腹已消曰昨夜生子已為神物持去後以疾終
落葉為魚
潘扆泊舟秦淮有老父求同載扆許之時大雪老父
髻中取小葫蘆傾之極飲不盡能掬水銀手中挼即
成銀嘗見池中落葉漉置於地隨葉大小皆為魚
令二妾試哭
唐末沈汾侍御退居樂道家有二妾一日謂曰我死
爾能哭乎妾曰安得不祥之言固問之對曰苟如是
安得不哭汾曰汝試哭吾欲觀之妾初不從汾執而
強之妾不得已擁袂而哭哭畢汾已卒矣
四時持花
于大居洪州西山四時常持花有少年好道拜曰願
從先生逐之上山渡水不暫置問少年曰渴否懷中
出茶掬水下之須臾困睡及覺失之矣
豐城橘美
陳允升入龍虎山天祐中人見於麻姑山計去家七
十年矣顔貌如初刺史迎置郡中夜坐嘗曰豐城橘
美頗思之允升少選攜數百枚至
漁父饋魚
吴太祖為廬州都延嘗至河濱有漁父饋魚曰如公
子孫鱗次而霸
上帝取易總
上元中台州道士王遠知善易知人死生禍福作易
總十五卷一日雷雨雲霧中一老人叱遠知曰所泄
者書何在上帝命吾與六丁雷電追取惶懼據地旁
有六人青衣已奉書立矣老人責曰上方禁文自有
飛天保衛金科秘藏玄都汝是何者輒藏一帙遠知
對曰青丘元老傳授老人曰上帝勅下汝仙品已及
授度期展四年二紀多也遠知光宅中告殂後有人
過海為風飄蕩忽見葉舟自天末來乃遠知也且曰
君涉險何至如此此洋海之東十萬里也借子迅風
一夕可到登州既去舟如飛羽但覺風飄而過明日
果至登州
夢曹子建求文集序
韓仲卿夢一烏幘少年曰我曹子建也有文章在建
都秀士家公當今名重一時肯為我序之乎仲卿諾
之既寤得子建集分為十卷序之
羅浮梅花
隋開皇中趙師雄至羅浮一日天寒日暮於松陵間
酒肆旁舍見美人淡粧素服出迎時已昏黑殘雪未
消月色微明師雄與語言極清麗芳香襲人因與之
扣酒家門共飲少頃一綠衣童來笑歌戲舞師雄醉
寢但覺相襲久之東方已白起視乃在大梅花樹下
上有翠羽啾嘈相顧月落參横但惆悵而已
太白跨赤虬
元和初有人海上見李太白與一道士在高山上笑
語久之道士於碧霞中跨赤虬而去太白聳身徤步
追及共乘之而東去
夢吞丹篆
韓退之少時夢人與丹篆一卷令強吞之傍一人撫
掌而笑覺後胷中如物噎經數日方無恙猶記其上
一兩字筆勢非人間書也後見孟郊乃夢中旁笑者
六馬滚塵圖
寧王善畫馬花萼樓壁上有六馬滚塵圖明皇最眷
玉面花驄風鬃霧鬛纖悉皆備後壁上惟有五馬其
一失去信知神妙特與變化俱也
明皇遊月宫
開元六年上皇與申天師道士遊都客中秋夜同遊
月中過一大門在玉光中見一大宫府榜曰廣寒清
虚之府守門兵衛甚嚴三人皆止其下不得入天師
引上皇躍身起烟霧中下視玉城嵳峩下若萬里琉
璃之田仙人道士乘雲駕鶴往來其間尋步向前覺
翠色冷光相射目眩極寒不可進下見素娥十餘人
皓衣乘白鸞笑舞於廣庭大桂樹下樂音嘈雜清麗
上皇歸編律成音製霓裳羽衣舞曲
飛精寳鏡
長安任仲宣家有寳鏡謂之飛精識者云三代物後
有八字乃近籀篆云水銀隂精百煉成鏡後仲宣南
牧洞庭風浪泊舟夢一道士赤衣乘龍持鏡而去且
云此鏡水府至寳出世有期今當歸我夢覺亟視篋
中已失所在
螢火為怪
居晦嘗夜坐退之與余三人談鬼神變化時風雪寒
甚窗外忽有流螢須臾千萬不可勝數往來離合變
作大聲而去雖退之剛直亦為之動顔居晦與余匍
匐掩目而已俗說白晝無談人談人則害生昏夜無
說鬼說鬼則怪至余三人後皆不利
五通鬼
柳州舊有鬼名五通鬼余始不信之一日因發篋易
衣衣盡為灰燼余乃為文醮訴於帝龍城遂絶妖怪
集賢院書
有唐惟開元文籍最備集賢院所藏至七萬卷當時
學士張說等四十七人分司典籍靡有缺文兵火以
來兩都灰燼無存惜哉
雙頭牡丹
高宗宴羣臣賞雙頭牡丹賦詩惟上官昭容一聯絶
麗所謂勢如連璧友心似臭蘭人
醽醁翠濤
魏左相能治酒其名有醽醁翠濤嘗以大金罌内貯
盛十年味不敗太宗嘗賜詩云醽醁勝蘭生翠濤過
玉薤千日醉不醒十年味不敗蘭生即漢武帝百味
旨酒玉薤煬帝酒名此酒本學釀於西域胡人豈非
得大宛之法司馬遷所謂富人藏萬石葡蔔酒數十
歲不敗者乎
文種無絶
裴令公嘗訓其子吾輩但可文種無絶其間有成功
能致身為萬乘之相則天也
李林甫震死
惠州一娼女震死於市衢脇下有朱字云李林甫以
毒虐弄權上帝命震死此女子偃月公後身耶元和
元年六月也
劉仲卿隱仙洞
金山雙溪北有仙洞中有三十二宫凡三十六里石
刻上以松炬照之云劉嚴字仲卿漢射聲校尉當恭
顯之際直諫被貶隠迹於此莫知所終道士蕭至所
記也俗傳仲卿每至中元日來至洞中州人祈福
斬蛟
趙昱從道士李珏隠青城山隋煬帝知其賢起為嘉
州太守時犍為潭中有老蛟為害昱蒞政五月没舟
船七百艘昱大怒率甲士千人男子萬人夾江鼓譟
聲振天地昱持刀没水有頃江水盡赤石崖崩吼如
雷昱左手執蛟首右手持刀奮波而出隋末大亂隠
去不知所終後嘉陵水漲蜀人見昱青霧中騎白馬
從數獵者於波面而過太宗賜封神勇大將軍血食
灌江口上皇幸蜀加封赤城王昱斬蛟時年二十六
花師
宋單父字仲儒能種藝術牡丹變易千種上皇召至
驪山植花萬本色樣各不同内人呼為花師
類說卷十二
