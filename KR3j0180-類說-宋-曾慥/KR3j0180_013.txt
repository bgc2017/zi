類說目錄
卷十三
樹萱錄
對棗辨文野鵲灘西一棹孤
四叟俱化猿瓶隱
碧衣女子詠詩神女遺龍髯疋素
取琴鼓霸西戎夜遇女子誦詩
吳神樂部檀越結願香
二叟化白鷺朝榮觀主
李邕見徐敬業
北戶錄
通犀孔雀不匹偶
白孔雀鵂鶹
天地少女九頭鳥
五月五日作鴞羹鸚鵡行
赤白吉了羽蟲毛蟲
紅蟹蟹名無腸公子
樹生小兒紅蝙蝠
媚藥鵲腦
莖草左行草
靈水名洞三十六
魚三百六十頭則有蛟龍長之
蚊母鳥鵝毛被
叙筆紫姑卜
孟公孟姥桄榔木
墨紙蠒紙
團油飰蟻子醬
蛤臛東家種竹西家治地
變柑胡柑
千頭木奴(附見上)壺橘
胡桃紅藤簟
閼氏山石榴作胭脂
蜈蚣壽陽粧
花子掩痕白犬丹鷄盟祭
吞紙抱火奴婢若干頭
瀟湘錄
赤丁子白鳳銜書
七木之精南山木強人
羯鼓錄
都曇答臘羯鼓八音領袖
判斷景物(附見上)花奴
羯鼓解穢奉敇竪金雞
心脾骨下事(附見上)漢第二鼓
明皇供御捲無結尾聲
琵琶錄
琵琶曹綱右手興奴左手
蕤賓鐵鄭中丞大小忽雷
宫中胡二姐夲領帶邪聲
米和郎
歸田錄
貎甚閒暇靴直九百
年號有寳字改元乾德
人生何處不相逢出文稿數箧
恩欲歸己怨使誰當
措大索事分黃絁衾褥
手熟文富二相
隣壤交懽紫宸殿學士
五鳳齊飛入翰林御史言事須白中丞
晉公齋僧䟽張公食物
好一江水恩澤三執不行
二宋奉勑江南勾當公事回
鑄鼎象物賦珊瑚筆格
花䗶燭學士著姓
王張相嘲德邁九皇
奉使契丹表驪山詩
善言富貴名畫
對屬此回真是送燈臺
笑得面似靴皮論棋
作文章在三上不得黃紙書名
有教無類賦金帶
胡猻入布袋盛肥丁瘦
古鏡照二百里劄子
有螃蟹無通判臺官用稀姓
祠廟訛謬語訛
章得象俊叨
文中虎
花木錄
花木疏記一葉百影
仙都苑花姑(附錄花枤)
使遼錄
割馬肝吹葉成曲
打圍南朝峭漢
銀牌黑山
佛粧以車渡河
茶錄
雲脚乳面候湯
茗戰火前火後
報春鳥蟾背蝦目
文火苦茶
秘水茶詩
類說目錄
類說卷十三宋曾慥編
樹萱錄
對棗辨文
叙云敢問對棗之辨文粗比樹萱之攄思
野鵲灘西一棹孤
湘川記云朱陵之靈壇太虛之寳洞當翼軫之宿度
應璣衡故曰衡山山有五峯曰紫蓋曰雲密曰祝融
曰天柱曰石廩山多詞人樵夫舟子往往能詩嘗有
廣州從事舟行聞人諷詠曰野鵲灘西一棹孤月光
遥接洞庭湖堪憎回雁峰前過望斷家山一字無
四叟俱化猿
王縉少在嵩陽觀肄業一日有四叟携榼来訪一曰
木巢南二曰林大節三曰孫文蔚四曰石媚虬高談
雄飲既醉俱化為猿升木而去
瓶隱
申屠有崖放曠雲泉嘗攜一瓶一日躍身入瓶時號
瓶隱
碧衣女子詠詩
張確嘗遊霅上白蘋溪見二碧衣女子攜手吟咏一
篇云碧水色堪染白蓮香正濃分飛俱有恨此别幾
時逢藕隱玲瓏玉花藏縹緲容何當假䨇翼聲影暫
相從確逐之化為翡翠飛去
神女遺龍髯疋素
李瀛遇神女遺以疋素云鮫室所織後遇胡人以三
百萬易之云此龍頷小髯緝成三十小劫方斷一綜
取琴鼔霸西戎
韋璠者咸通初遊涇上至一廢館遇書生自稱曰知
白留璠宿曰五十刻之綺譚可釋千餘年之疑史夜
深取琴而鼓曰秦穆公修武德諸侯畢賀故作此譜
號覇西戎世罕聞惟某受之於烏稠伯俄頃人琴俱
不見室中惟一塜
夜遇女子誦詩
番禺鄭僕射嘗遊湘中宿於驛樓夜遇女子誦詩云
紅樹送秋色碧溪彈夜弦佳期不可再風雨杳如年
頃刻不見
吳神樂部
金陵進士姓黃夢遇臺城故妓賦詩云歌罷玉樓月
舞殘金縷衣勻鈿收迸筯斂黛别重闈網斷蛛猶織
梁空燕不歸那堪回首處江步野棠飛
檀越結願香
有郎官夢謁老僧於松林中前有爐香烟甚微僧曰
此是檀越結願香香烟尚存檀越已二生三榮朱紫
矣
二叟化白鷺
剡人賈傳於鏡湖泊舟夜月縱步於清水芳荷中見
二叟立語一呼碧繼翁一呼篁棲叟相與吟詩賈遽
叱之化為白鷺飛去
朝榮觀主
李凉公鎮朔方有甿園樹下産菌一本其大數尺上
有樓臺中有二叟對博刻成三字曰朝榮觀公令甿
掘地數尺有巨蟒目光如鏡吐沫成菌是夜公夢黃
衣人致命曰黃盧公昨與朝榮觀主博為愚人持獻
公
李邕見徐敬業
南岳天柱寺僧道相居寺之西嶺枯木中其徒常數
百人李邕見之曰昔徐敬業敗走入海李逸使别將
追之不得乃斬類敬業者獻其首和尚識此人否師
曰始以足下為洞悟物理今乃暗於事機如是師將
終召門弟子曰予本姓徐國初有大功迯難至此言
訖而終乃敬業也沈拾遺為作碑不敢正言乃云徐
敬業昆弟
北戸錄
通犀
置大霧重露之中終不沾濡又堪為釵
孔雀不匹偶
但音影相接便有孕如白鶂雄雌視則成孕
白孔雀
宋武帝時有獻白孔雀者象以齒而焚麝因香而死
孔雀亦以毛羽為累
鵂鶹
晝一物無見夜則目甚明人截手爪棄露地鳥夜至
人家拾取視之則知有吉凶凶者輒受其殃也陳藏
器引五行書除手爪埋戸内恐為此鳥所得鵂鶹即
姑獲鬼車之類
天地少女
姑獲玄中記云夜飛晝藏一名天女一名夜行遊女
一名隱飛好取人家小兒養之今小兒衣不欲夜露
此物以血點其衣為誌即取兒也
九頭鳥
鬼車一名鬼鳥九首能入人屋收䰟氣為犬所噬一
首嘗以血滴人家則凶今呼為九頭鳥
五月五日作鴞羹
鴞大如鳩惡聲鳥入人屋凶肉甚美可以為炙說文
曰梟不孝鳥至日捕梟磔之漢五月五日梟羹賜百
官古人尚鴞炙是意欲滅其族非為其美也又淮南
萬畢術見瓦上梟鳴取破甑向梟抵之自止
鸚鵡
廣南多鸚鵡翠襟丹嘴巧解人言小不及隴右每飛
則數千頭凡養之俗忌以手頻觸背犯者多病顛而
卒士人謂為鸚鵡瘴鸚鵡一作鸚母孫權大會有白
頭鳥集殿權曰何鳥諸葛恪曰白頭翁張昭坐中最
老疑恪戲之目曰未聞鳥名白頭翁請使諸葛復索
白頭姥恪曰鳥名鸚母未能對請使張昭復見求鸚
父
赤白吉了
廉州民獲赤白吉了者赤者尋卒白者久而能言笑
語效人珍禽也
羽蟲毛蟲
樓炭經云鳥有四千五百種獸有二千四百種白虎
通云羽蟲三百六十有六鳳為之長毛蟲三百六十
有六麟為之長
紅蟹
儋州出紅蟹即蛑蝤擁劔蟚蜞倚望招潮竭朴沙狗
蘆虎數丸類也
蟹名無腸公子
蟹一名蛫廣雅云雄曰狼螘雌曰博帶抱朴子云山
中辰日稱無腸公子蟹也海上有小蟹附之如榆莢
名曰蟹奴
樹生小兒
大食國西臨大海嘗遣人乘船經八年未及西岸中
有方石石上有樹榦赤葉青樹上小兒長六七寸見
人皆笑動其手足尻着樹枝其使摘取一枝小兒輒死
紅蝙蝠
出瀧州雙伏紅蕉花間若獲其一則一不去南人收
為媚藥
媚藥
布穀脚頸骨媚藥也男左女右𢃄之置水中能相随
鵲腦
令人相思挱挼一雙納置枕中令夫妻相好
莖草
姑媱山帝女死化為莖草服之媚人
左行草
令人有情
靈水
金義西南有盤龍山山有乳洞斜貫一溪號曰靈水
名洞三十六
天下名洞三十有六而洞庭林屋當其九也即吳王
使龍威丈人得禹書之處禹書亦曰靈寳經三卷其
洞有金沙龍盆魚皆四足
魚有三百六十頭則有蛟龍長之
陶朱公養魚經曰凡種魚池中作數洲令魚循環無
窮如在江海每二月上庚日取鯉魚有子者投池中
至四月六月八月各投一神守神守者鱉也魚至三
百六十頭則有蛟龍長之因風雨則飛去惟鱉守之
則不能去
蚊母鳥
端州有鳥捕魚而食每作一聲則蚊子羣出其口廣
雅云蚊母鳥其翅可為扇辟蚊
鵝毛被
邕之南溪洞酋長以鵝毛為被取頭頸細軟毛如稻
畦衲之其温軟不下綿絮也
叙筆
番禺諸郡多以青羊為筆或用鷄鴨毛或以山雉五
色可愛得非江淹夢中所得者乎每有置狐之毫虎
僕之毛鼠鬚羊毛麝毛貍毛羊鬚胎髮然未若兔毫
按博物志蒙恬製筆董仲舒答牛享問曰蒙恬以枯
木為管鹿毛為柱羊毛為被所謂蒼毫非兔毫竹管
也夫有筆之理與書同生尚書中候云龜負圖周公
援筆寫之其来尚矣
紫姑卜
卜之流雜見書傳虎卜紫姑卜牛蹄卜灼骨卜鳥卜
雖不法於蓍龜亦有可稱者異苑曰世有紫女一名
紫姑云是人家妾大婦所嫉每以穢事相役正月十
五日感激而死故世人以其日作其形夜於厠間或
猪欄邊迎之
孟公孟姥
南方除夜及將發船皆殺雞擇骨為卜傳古法也占
吉即以肉祀船神呼為孟公孟姥其来尚矣
桄榔木
木如莎皮如穰木皮出麫可食木理有文堪為棋局
墨紙
南朝呼食為頭梁元帝謝賜功德淨饌一頭魚為斗
梁科律生魚若干斗呼筆為雙為床為枚梁簡文答
徐摛書時設書幌乍置筆床四管為一床也墨為螺
為量為丸為枚陸雲與兄書送墨二螺梁科律御墨
一量十二丸漢官儀令僕丞郎賜墨一枚紙為番為
幅為枚湘東王上梁武紙萬幅筆四百枚奉簡文帝
紅綠牋三千番又云送四色紙三萬枚答湘東王也
蠒紙
晉宋間有一種紙長丈餘就船抄之世謂蠒紙紙字
從系氏蔡倫從巾
團油飰
廣俗家富者每婦産三日或足月洗兒及子孩晬作
團油飰以煎鰕魚炙雞鵝豬羊灌腸蕉子姜桂鹽䜴
之屬而為之
蟻子醬
廣人於山間掘取大蟻卵為醬名蟻子醬
蛤臛
廣南作蛤&KR0008;蛤即蛙也作&KR0008;如常法陶注本草云青
背者曰土鴨黑者曰蛤子漢書言鄠杜之間水多蛙
魚人得不飢又宋書張暢弟為猘犬所傷毉云食蝦
蟇膾膾成弟有難色暢先食而弟方食果愈乃知前
人食蛙久矣抱朴子云萬歲者頷下丹書八字南史
丘傑傳蝦蟇有毒夢得藥三丸下科子數升
東家種竹西家治地
凡種竹正月二月斫取西南根東北角種之竹性向
西南引也諺云東家種竹西家治地
變柑
新州出變柑苞大於升自高要移植不數百里形味
俱變因為名
胡柑
風土記曰柑有赭者謂之胡柑丹陽太守李衡作宅
種柑千樹曰吾有千頭木奴
壺橘
羅浮有壺橘十種又有椰子煎椰子有兩眼俗謂之
越王頭
胡桃
柳世隆謝樂遊胡桃云胡桃垂乳吉之先兆者也
紅藤簟
瓊州出紅藤簟方言謂之笙或曰籧篨亦曰行唐沈
約彈奏歙令仲文秀恣横云令史輸六尺笙四十領
閼氏山
習鑿齒與謝侍中書云此有紅藍北人採取其花作
胭脂胭脂婦人粧時作頰色用如豆許挼令徧頰殊
覺鮮明匈奴名妻閼氏言可愛如胭脂也西河舊事
歌曰失我祁連山使我六畜不蕃息失我閼氏山使
我婦女無顔色
石榴作胭脂
鄭虔云石榴堪作胭脂睿宗女代國公主嘗為之棄
其實於禁中叢生成林
蜈蚣
開寧縣多蜈蚣大者皮可冒鼓
壽陽粧
宋武帝壽陽公主梅花落額上成五出花後人效之
為梅花粧
花子掩㾗
上官昭容自製花子以掩黥處天后每對宰臣令昭
容卧床裙下錄所奏事一日竊窺宰臣上覺退朝怒甚
取甲刀刺面上不許拔昭容遽為乞拔刀子詩後為花
子以掩㾗也有集二十卷詩在集中明皇令張說作序
白犬丹雞盟祭
粤人每相友善則山下作壇祭以白犬丹雞仰天盟
曰某月某日甲與乙為友上下四旁莫不並見卿乘
車我戴笠後日相逢下車揖我步行卿乘馬後日相
逢馬當下如此數千言出本俗風土記
吞紙抱火
毛寢家訓云朱詹貧而好學饑即吞紙寒即抱火讀
書不輟
奴婢若干頭
梁簡文帝言安吉主餉胡子一頭云方言異俗極有
可觀山高海深宛在其貎又梁律奴婢若干頭
瀟湘錄
赤丁子
洛陽牟穎郊外葬一骷髏夢一人来謝云我夲強寇
為同輩見害感公掩藏願隂護公若有急但呼赤丁
子即至矣後數有應驗
白鳳銜書
楊妃嘗獨坐有一白鳳至前口銜書取視乃天帝詔
勅謂妃為謫仙責其妬媚言其馬嵬之事
七木之精
順宗時書生賈秘於洛陽廢苑中遇七人同飲稱七
賢邀秘坐徐詰之乃松柳槐桑棗栗樗七木之精
南山木強人
馬舉領淮南日有一叟詣舉言兵法曰先以法治兵
兵治而後將校精士卒勇曰為帥何如叟曰先取勝
地次對敵軍冲關入却不可忘也仍有捨小而全大
息殺而屢逃據其險地張其疑兵妙在急攻不可持
疑其或遲速未决險易相懸進不能攻勢須求活屢
勝必敗慎在欺敵舉曰先生何許人何學之深耶曰
予南山木強人也有韜玉含珠之譽假合之體殊不
堅牢豈得久耶公留於客舘至夜失之見室内惟一
棋局耳忽躍起墮地而碎
羯鼓錄
都曇答臘
出自外夷樂以戎羯之鼓故曰羯鼓其音太簇一均
龜茲高昌皆用之次在都曇鼓答臘之下難樓鼓之
上都屢似鼓而亦答臘即揩鼓也鼓如漆桶盛以䋲
床擊用兩杖其聲焦急明月清風特異衆樂
羯鼓八音領袖
明皇尤愛羯鼓玉笛為八音之領袖春雨始晴景色
明麗帝曰對此景物豈可不與他判斷之乎命取羯
鼓臨軒縱擊曲名春光好顧柳杏皆已微拆上笑曰
此一事不換我作天公可乎又製秋風高至秋空迥
澈奏之必遠風徐来庭葉徐下
花奴
汝陽王璡寧王長子嘗戴砑綃帽子打曲上自摘紅
槿花至帽上簪之二物極滑久之方安一曲花不墜
夲色所謂定頭項難在不容搖動也帝曰花奴資質
明瑩必神仙謫墜也寧王隨而短之上曰大哥不在
過處阿瞞自是相師帝王之像須有英特之氣深沉
之候花奴但端秀過人當得公卿
羯鼓解穢
上不好琴聽彈未畢曰速召花奴將羯鼓来為我解
穢
奉勅竪金雞
黃幡綽知音上召之不時至怒甚綽至聞上理鼓因
止謁者不令報曲罷綽走入上問何處去来綽曰坐
送親故至郊外上曰賴稍遲向我怒至必撾適其長
入供奉暫釋曰出外不可放他内官笑言綽聽鼓候
竟入上厲聲曰我心脾下事安有官奴聞鼓能料耶
今且謂我如何綽下階鞠躬大聲曰奉勅竪金鷄上
笑而止
漢第二鼓
宋璟尤善羯鼓曰南山起雲北山起雨者宋所作也
璟與帝論鼓事云不是青山石末即是魯山花磁此
是漢震第二鼓且鼓用石末花磁固是腰鼓掌下朋
肯聲是以手拍非羯鼓明矣第二鼓者左以杖右以
手拍璟又曰頭如青山峯手如白雨點山峯取不動
雨點取碎急此羯鼓之能事
明皇供御捲
嗣曹王臯有巧智有以二捲獻者臯曰不意今日獲逢
至寳命取柈選柈平者置一捲於柈心以油滿注捲
中而油不浸蓋相契然也臯曰此必明皇供御捲問
其所自云其父在黔中得之高力士
無結尾聲
廣德中蜀李宛者善羯鼓夜聞鼓聲叩門謂鼓工曰
君所鼓者非耶婆色雞乎無尾何也工曰按舊譜無
結尾聲故夜求之宛曰曲下意盡乎工曰盡宛曰意
盡則曲盡工曰奈聲不盡何宛曰可與言矣曲有不
盡者以他曲解之此曲當用掘柘急遍解之工如言
果相諧恊聲意皆盡註云如柘枝用渾脫解甘州用
吉了解之類
琵琶錄
琵琶
法三才象四時夲胡中馬上所鼓推手前曰琵却手
後曰琶漢遣烏孫公主念其行道思慕使知音馬上
奏琵琶以慰之
曹綱右手興奴左手
元和中有王芬曹保保子善才保孫綱皆習琵琶裴
興奴與曹同時綱善為連撥不事提絃興奴長於攏
撚時人謂曹綱有右手興奴有左手
蕤賓鐵
樂工廉郊師於曹綱綱曰教授人多矣未有此性靈
弟子也郊嘗池上彈蕤賓調忽聞芰荷中有物跳躍
出岸乃方響一片有知者識是蕤賓鐵也指撥精妙
致律吕相應物類相感耳
鄭中丞大小忽雷
文宗朝有内人鄭中丞胡琴内庫有二琵琶號大小
忽雷舊吏梁厚本在昭應别墅垂釣之際忽見一物
過長五六尺許以錦纏之令家僮接得就岸即秘器
也發視乃一女郎粧貎儼然中繫其頸鼻有餘息將
養經旬日是内弟子厚本納為妻言琵琶因提頭脫
送南趙家料理値訓注之亂人莫知之厚本購得之
夜分方敢輕彈後遇良辰花下酒酣即彈數曲有黃
門過曰此鄭中丞琵琶聲也翌日達上文宗追悔至
是驚喜使宣召赦厚本罪任從匹偶
宫中胡二姐
有白秀才納一妓乃宫娃忽唱新聲白驚遂不復唱
後遊靈武李靈曜尚書席上有客唱河滿子四座稱
妙白曰某有妓聲調殊異於此召至則淡服閑雅品
調激越客曰莫是宫中胡二姐否胡曰莫是梨園駱
供奉乎相對泣下
夲領帶邪聲
貞元中康崑崙琵琶第一手兩市祈雨因鬭樂聲崑
崙登街東綠樓彈一曲新番羽調綠腰註云綠腰即
錄要是也本自樂工進曲上令錄出要者必謂街西
無敵曲罷西市樓出一女郎抱樂器云我亦彈此曲
兼移在楓香調中乃下撥聲如雷妙絶如神崑崙拜
謂為師女郎更衣出乃僧善本俗姓段翌日德宗召
入令教崑崙段師曰請彈一曲段曰本領何雜兼帶
邪聲崑崙曰段師神人也臣少學隣家女巫授一品
絃後易數師段曰且遣崑崙不近樂器十餘年忘其
本態然後可教詔許之後果盡傳師之技也
米和郎
咸通中有米和郎嘉榮子也田從道尤妙後有王連
兒
歸田錄
貎甚閒暇
楊大年方與客棋石中立自外至戲云止於坐隅貎
甚閒暇石答曰口不能言請對以臆
靴直九百
馮道和凝同在中書一日和問馮曰公靴新買其直
幾何馮舉左足曰九百和性𥚹急顧吏詬責曰吾靴
何用一千八百馮徐舉右足曰此亦九百
年號有寳字
國家開寳中錢文曰宋通元寳至寳元中則曰皇宋
通寳近世錢文皆著年號惟此二錢不然者以年號
有寳字故也
改元乾德
太祖建隆六年議改元語宰執勿用前世舊號改元
乾德後於内人鏡背有乾德之號學士陶榖曰此偽
蜀年號也太祖由是益重儒士
人生何處不相逢
寇忠愍公凖累貶雷州司戶時丁晉公馮相拯同在
中書丁當秉筆欲貶崖州忽自疑曰崖州再涉鯨波如
何馮唯唯而已丁乃擬雷州及丁之貶也馮遂擬崖
州時語曰若見雷州寇司戶人生何處不相逢
出文稿數篋
楊文公億在學士院忽夜召見從容出文稿數篋曰
卿識朕書手蹟皆是自起草未嘗命臣下代作大年
知必為人所譖佯狂奔於陽翟
恩欲歸己怨使誰當
王文正公曾常謂大臣不當收恩嘗曰恩欲歸己怨
使誰當
措大索事分
陶榖為學士嘗晚召對太祖御便殿榖見上將前佯
却者再四太祖大笑曰措大索事分顧左右取袍帶
来上已束帶榖趍入
黃絁衾褥
仁宗不豫大臣日至寢閣見上用素漆唾壺磁盞御
榻上衾褥皆黃絁已故暗宫人遽取新衾覆其上亦
黃絁也
手熟
陳康肅公堯咨善射有賣油翁曰無他手熟耳公怒
曰爾安敢輕吾射翁曰以我酌油知之取一葫蘆以
錢覆其口以杓酌油自錢孔入而錢不濕因曰我亦
無他為手熟耳公笑而遣之
文富二相
至和初並用文富二公為相上遣黃門於百官班中
聽其論議朝士往往相賀上曰古者用人或以夢卜
苟不知人當從人望卜豈足憑乎予作文公批答曰
永惟商周之所記至以夢卜而求賢孰若用縉紳之
公言從中外之人望也
隣壤交歡
楊大年答契丹書云隣壤交歡真宗批云朽壤糞壤
大年改為隣境明旦引唐故事不稱職求罷上曰楊
億不通商量真有性氣
紫宸殿學士
丁度罷參政為紫宸殿學士即文明殿學士也以文
明真宗諡號遂更紫宸近世學士皆以殿名為官稱
議者以紫宸非人臣宜稱更曰觀文乃隋煬帝殿名
理宜避之當時不知然則朝廷之士不可不學也
五鳳齊飛入翰林
太宗時宋白賈黃中李至吕蒙正蘇易簡五人同拜
翰林學士承旨扈蒙贈詩曰五鳳齊飛入翰林其後
皆為名臣
御史言事須白中丞
御史臺故事三院御史言事必先白中丞自劉子儀
為中丞始榜臺中御史有所言不須先白至今如此
晉公齋僧疏
丁晉公南遷作齋僧疏云補仲山之衮雖曲盡於巧
心和傅說之羹實難調於衆口有詩云草解忘憂憂
底事花名含笑笑何人
張公食物
張僕射齊賢每食肥猪肉數斤天壽院風藥黑神丸
常人不過服一彈丸公以五七兩為大劑夾以胡餅
食之罷相知安州與客食厨吏置大桶竊視公所食
如其物投桶中至暮浸漬滿桶晏元獻清瘦如削每
析半餅以筯捲之抽筯内捻頭一莖此亦異於人也
好一江水
曹侍中利用在樞府務革僥倖中官尤被裁抑其後
曹芮被誅曹再貶房州至襄陽渡監送内臣楊懷敏
謂曰侍中好一江水蓋欲其自投也再三言之曹不
喻至襄陽驛遂逼其自縊
恩澤三執不行
澶淵之役曹侍中使契丹議定盟好章獻明肅太后
時以勛舊自處太后亦嚴憚之呼侍中而不名凡内
降恩澤皆執不行所執既多故有三執又降出者不
得已行之遂為小人所側目凡三降不行者請者必
又啓后曰臣已告得侍中宅妳婆或其親信為言之
許矣於是又降出曹但以三執不得已行之太后大
怒遂及曹芮之禍乃知大臣功高權重禍患非知慮
所能及也
二宋
宋鄭公庠初名郊與弟祁名動天下號二宋仁宗欲
大用有譖謂姓符國號名應郊天郊者交也宋郊其
言不祥上命改之公不得已改之公後更踐二府以
司空致仕兼享福壽譖者竟不見用
奉勅江南勾當公事回
曹武惠王彬勛業甚盛嘗曰吾為將未嘗以喜怒輒
戮一人所居堂敝壊子弟欲葺公曰方冬牆壁瓦石
間百蟲所蟄不可傷其生其愛物如此既平江南回
諸閣門入見牓子稱奉勅江南勾當公事回其不伐
又如此
鑄鼎象物賦
真宗雖以文詞取士然必視其器識每賜進士及第
必召高第三四人並列於庭更察其形神磊落者始
賜第或取其所試文詞有理趣者徐奭鑄鼎象物賦
云足惟下正詎聞公餗之敧傾鉉乃上居實取王臣
之威重遂以為第一蔡齊置器賦安天下於覆盂其
功可大遂以為第一
珊瑚筆格
錢思公性儉約子弟非時不能取一錢公有珊瑚筆
格平生珍惜子弟有欲錢竊取之公乃榜於家庭以
十千購之子弟佯為求得以獻公欣然以十千與之
一歲中率五七如此公終不悟
花蠟燭
鄧州花蠟燭云是寇莱公法公自少富貴不點油燈
雖厠溷間燭泪成堆杜祁公在官未嘗燃官燭油燈
一炷與客相對二公皆名臣奢儉不同如此然祁公
壽考終吉莱公有南遷之禍雖其不幸亦可為戒
學士著姓
故事學士在内中院吏朱衣雙引太祖朝李昉為學
士太宗在南衙朱衣一人前引昉回去其一往時學
士入劄子不著姓但云學士臣某盛度丁度並為學
士遂著姓以别之後皆著姓
王張相嘲
晏元獻罷副相為南京留守時年三十八歲幕下王
琪張亢亢體絶大琪目為牛琪瘦骨立亢目為猴琪
嘲曰張亢觸墻成八字亢曰王琪望月呌三聲
德邁九皇
楊文公戒門人為文宜避俗語既而公作表云伏惟
陛下德邁九皇門人鄭戩曰未審何時得賣生菜公
笑而易之
奉使契丹表
夏英公竦父官河北契丹犯河北殁於陣後公丁母
憂起奉使契丹公表云父殁王事身丁母憂義不戴
天難下穹廬之拜禮當枕塊敢謀客館之安時以為
四六對偶精絕
驪山詩
孫僅為陜西轉運使作驪山詩二篇後篇云秦帝墓
成陳勝起明皇宫就祿山来時方建玉清昭應宫有
惡僅者錄詩以進真宗讀前篇云朱衣吏引上高臺
遽曰僅小器也此何足誇遂棄不讀而陳勝祿山之
語卒不得聞人以為幸
善言富貴
晏元獻曰老覺腰金重慵便枕玉凉未是富貴語不
如笙歌歸院落燈火下樓臺此善言富貴者也
名畫
近時名畫李成巨然山水包鼎虎趙昌花果成官至
尚書郎其山水寒林人多有之巨然惟玉堂北壁獨
存包氏宣州人畫虎名家鼎為妙子孫曾不得彷彿
昌寫生逼真而筆法軟俗殊無古人格致
對屬
寇莱公戲云水底日為天上日楊大年曰眼中人是
面前人
此回真是送燈臺
諺云趙老送燈臺一去更不來天聖中有尚書郎趙
世長年老求為西京留臺有輕薄子送詩云此回真
是送燈臺後竟卒於留臺
笑得面似靴皮
田元均在三司深厭干請不欲峻拒每温顔強笑以
遣之嘗曰作三司使數年直笑得面似靴皮
論棋
胡旦曰以棋為易解如旦聰明尚或不能以為難解
則愚下小人往往精絕
作文章在三上
錢思公坐則讀經史卧則讀小說上厠閱小詞宗公
垂每走厠必挾書遠近聞其諷誦予平生所作文章
多在三上馬上枕上厠上
不得黃紙書名
錢思公官兼將相自云平生不足惟不得於黃紙上
書名深以為恨
有教無類賦
南省試進士有教無類賦王沂公為第一有神龍異
禀猶嗜欲之可求纖草何知尚薰蕕而相假有輕薄
子云相國寺前熊番斤斗望春門外驢舞柘枝議者
曰言雖鄙俚事亦着題
金𢃄
太宗曰玉不離石犀不離角可貴者惟金創為金銙
以賜羣臣方團毬絡賜兩府御仙花賜學士以上今
俗謂毬絡為笏頭御仙花為荔枝
猢猻入布袋
梅聖俞以詩知名三十年終不得一館職晚年受勅
修唐書語其妻曰吾之修書可謂猢猻入布袋妻曰
君之仕宦何異鮎魚上竹竿也
盛肥丁瘦
盛文肅公豐肥丁晉公疎瘦翰林侍讀梅詢性喜焚
香每晨起將視事焚香以公服罩之撮袖以出坐之
撒開濃香郁然有舘職竇元賓不喜修餙經時未嘗
沐浴時語曰盛肥丁瘦梅香竇臭
古鑑照二百里
呂文穆公蒙正為相有朝士藏古鑒能照二百里欲
因公弟獻以求知公曰吾面不過楪子大安用照二百
里聞者嘆服以謂賢於李衛公遠矣
劄子
唐人奏事非狀者謂榜子亦曰錄子今謂之劄子
有螃蟹無通判
國朝始置諸州通判嘗與知州爭權有錢昆者杭人
嗜蟹嘗求外郡人問其所欲何州昆曰但得有螃蟹
無通判處則可矣
臺官用稀姓
景祐中有郎官皮仲容為輕薄子戲云聞君有臺憲
之命仲容愧謝問何以知之對曰新制臺官必用稀
姓者以君姓知之時三院御史仲簡論程掌禹錫也
祠廟訛謬
世俗𫝊訛惟祠廟之名為甚都城蒲池寺今轉為菩
提寺江南大小孤山今轉孤為姑江側有澎浪磯轉
為彭郎磯云小姑壻也西京龍門山望之如雙闕山
口有廟像持一屠刀按膝而坐曰豁口大王尤可笑
者
語訛
世俗𫝊訛舉世同其謬者惟打字其義本謂考擊聲
故人相毆以物相擊皆謂之打而工造金銀器亦曰
打蓋有撾擊之義至於造舟車曰打船打車網魚則曰
打魚汲水曰打水役人餉飰曰打飰粘紙曰打糊量
地曰打量試眼曰打試遍檢字書了無此字本音謫
耿不知因何轉為丁雅也
章得象
章郇公得象與石資政中立友善石戲章曰昔有戴
松牛韓幹馬今有章得象
俊叨
京師食店賣酸餡大書牌牓俚俗轉酸從食饀從舀
有云彼家賣俊叨不知何物也湯餅唐人謂之不托
今曰餺飥晉束晳餅賦有饅頭薄持起溲牢九饅頭
名存而起溲牢九莫曉何物薄持荀氏又曰薄夜亦
莫知何物也
文中虎
謝希深初以奉禮郎鎻廳應舉以啟事謁大年云曳
鈴其空念無君子者解組不顧公如蒼生何大年曰
此文中虎也
花木錄
花木䟽記
唐相石泉公王方慶著花木䟽贊皇公李德裕著花
木錄
一葉百影
瀛州有影木日中視之則一葉百影花有實夜如列
星萬年一實其大如瓜
仙都苑
北齊武帝改芳林園為仙都苑植名果有合歡杏同
心李
花姑
魏夫人李弟子善種謂之花姑
花枤
牡丹將開勿多灌土寒則開遲剪花急則花枤無傷
使遼錄
割馬肝
接伴使耶律永興副姚跂回張向問北馬有割去肝
者遂知無病能行果否云有之其法飲以醇酒於腋
間破之取去少肉然亦十失八九又問鵰巢中生獵
犬果否云亦有之然極難得今駕前有二隻其性識
頗異每獵而獲十倍常犬
吹葉成曲
遼人吹葉成曲以歌聲相和音韻甚和
打圍
北人打圍一歲間各有所處正月釣魚海上於水底
釣大魚二月三月放鶻號海東青打鴈四月五月打
麋鹿六月七月於凉淀處坐八月九月打虎豹之類
自此直至歲終如南人趁時耕種也
南朝峭漢
跂回云自來奉使北朝禮遇之厚無如王拱辰預釣
魚放鶻之會皇帝親御琵琶以侑酒是時先父館伴
相得甚歡拱辰謂先父云南朝峭漢惟君異日先父
為上道此語上曰拱辰答問似此語言極多其才器
不在人下然識量不足難於遠到吾見奉使之人惟
富弼不可量也因問南朝如卿人材有幾弼曰臣斗
筲之器不足道本朝人材勝如臣者車載斗量安可
數計察斯人大未可量
銀牌
形如方嚮刻蕃書宣速二字使者執牌馳馬日行數
百里所至如北主親到須索更易無敢違者
黑山
北塞黑山如中國之岱宗云北人死魂皆歸此山每
歲五京進人馬紙各萬餘事祭山而焚之其禮甚嚴
非祭不敢近也
佛粧
遼婦以黃物塗面如金謂之佛粧
以車渡河
過盧溝河伴使云恐乘轎危以車渡極安而速濟不
曉其法
茶錄
雲脚乳面
凡茶少湯多則雲脚散湯少茶多則乳面聚
候湯
茶經一曰茶二曰檟三曰&KR0034;四曰茗五曰荈郭璞云
早取為茶晩取為荈又候湯有三沸如魚目微有聲
為一沸四邊如湧泉連珠為二沸騰波鼓浪為三沸
湯老矣
茗戰
建人謂鬭茶為茗戰
火前火後
蜀雅州蒙頂上有火前茶謂禁火以前採者後者曰
火後茶又有石花茶
報春鳥
顧渚山茶記山中有鳥每至正月二月鳴云春起也
至三四月云春去也採茶者呼為報春鳥
蟾背蝦目
謝宗論茶云豈可為酪蒼頭便應代酒從事又云候
蟾背之芳香觀蝦目之沸湧細漚花泛浮浡雲騰昏
俗塵勞一啜而散
文火
顧况論茶云煎以文火細烟小鼎長泉
苦茶
陶隱居云苦茶換骨輕身丹岳黃石君服之仙去
秘水
唐秘書省中水最佳名秘水
茶詩
古人茶詩欲知花乳清泠味須是眠雲卧石人杜牧
茶詩云山實東吳秀茶稱瑞草魁劉禹錫試茶詩云
何况蒙山顧渚春白泥赤印走香塵
類說卷十三
