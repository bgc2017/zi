類說目錄
卷五十三
說藪
庾銑算數樓鼔
奕賭宣城太守丁公藤酒
别後闌干
談苑
長主衣貼綉鋪翠𥜗
賜劉鋹酒
江南遺後主銀五萬兩
内酒坊火永昌陵
五岳祈雨海東青
一佛出世飛白
奕棋三勢棋圖十九字
待詔賈玄馮道奉使
盧多遜攻趙普之短
隣里侵舊居卧榻側他人鼾睡
漁陽掺赤烏白兔
祝詞杖記
論食魚丁晉公遇吕洞賓
千字文吳綾汗衫寫詔
六帖獺祭魚
李商隱用灰釘事鴨能人言
題翠微詩赦日樹金雞
上坡下坡辜負口眼
太平興國靈棋經
臍裂周世宗作詩
地獄受苦不欺神明
三多天雞弄和風詩
比試制誥兩制作詩賦
重戴盧延讓詩
五禽以客名記詩
錢劉變詩格二僧詩
轆轤體筆法五字
視虚實用藥一目失明
築太乙宫
洛陽宫闕似兜率天宫
毁銅像鑄錢太平興國寺
西土人不食肉李符知春州
朱處士詩徐鉉好鬼神
造五鳳樓手謁金門詞
求通好書不動尊院
類說目錄
類說卷五十三宋曾慥編
談藪
庾詵算數
齊庾詵算數妙絶獻武公蕭穎胄疾篤問詵曰當無
害否曰鎮星在襄陽荆州自少福明府歸終亂代齊
名伊霍有何恨哉公曰昏主狂虐人思堯舜恨不見
清廓天下息馬華山也歔欷而終
樓鼓
齊李崇為兖州刺史州有劫盜崇乃村置一樓樓懸
一鼔盜發之處搥鼔亂擊諸村始聞者撾鼔一通次
聞者復撾以為節俄頃之間聲布百里伏其險要無
不擒獲諸州置鼓自此始也時號卧虎
奕賭宣城太守
宋文帝善奕與羊玄保賭宣城太守當日勅除人以
為虚度
丁公藤酒
齊解叔讓母病風空中語云得丁公藤為酒便瘥後
求至宜都郡見山中人伐木云此丁公藤療風尤驗
乃以四段與之并示以漬酒法母病果安
别後闌干
王元景使梁州孝綽送之泣下元景無淚謝曰卿無
怪我别後闌干
談苑
長主衣貼綉鋪翠𥜗
魏國長主常衣貼綉鋪翠𥜗太祖曰自今勿復為餙
主笑曰所用翠羽幾何帝曰主家服此宫闈戚里相
效翠羽價高小民逐利傷生實汝之由汝生長冨貴
當念惜福主曰官家豈不能用黃金裝肩舁太祖曰
我以四海之冨宫殿悉以金銀為餙亦可辦我為天
子守財耳豈可妄用
賜劉鋹酒
劉鋹性巧自結珍珠鞍勒為戱龍之狀太祖曰移此
心勤民政不亦善乎鋹在國中多置酖以毒臣下太
祖幸講武池從官未集鋹先至召賜巵酒鋹疑之捧
杯泣曰臣違拒朝廷罪在不赦陛下旣待臣以不死
願為大梁布衣觀太平之盛太祖曰朕推赤心於人
腹中安有此事取酒自飲别酌賜鋹後陳洪進自漳
泉歸闕錢俶於吳越來朝江南後主於衆同列鋹因
侍宴自言臣於數人中率先歸朝願得持梃為諸國
降王之長太祖大笑
江南遺後主銀五萬兩
開寳中趙普尤秉政江南後主以銀五萬兩遺普普
辭太祖曰大國之體不可自弱當使之勿測不可不
受旣而後主遣弟從善入貢常賜外密齎白金如遺
普之數江南君臣始震駭服上之偉度
内酒坊火
太祖時内酒坊火悉以監官而下數十人棄市遺火
卒縳投火中自是諸司莫不整肅
永昌陵
太祖生洛陽夾馬營樂其風土國初營繕宫室有遷
都之志九年四幸郊祀而宫殿宿衛多不安處或見
怪異遂東歸嘆曰我生不得居此死當葬於此登闕
發鳴鏑指其所曰後當葬此永昌陵即其地也
五岳祈雨
至道二年夏旱遣中使詣五岳祈雨學士草祝上自
書隨其方設香再拜遣之王禹偁上言五岳視三公
御署祝板已踰禮典固無親書之理上曰成湯剪爪
斷髮以禱桑林之社尚無所愛矧為百姓請命豈於
筆札有惜哉
海東青
登州海岸林中有鶻自高麗一夕飛過海岸號海東
青淳化中趙保忠以獻上曰朕久罷畋遊盡放鷹犬
無所事此今以賜卿
一佛出世
太宗尤重内外制之任嘗曰朕聞朝廷命一舍人親
姻相賀諺以謂一佛出世豈容易哉又曰學士之職
清切貴重朕嘗恨不得為之
飛白
太宗善飛白字大者方數尺小草特工嘗曰朕君臨
天下亦何事筆硯但心好之不能捨耳
奕棋三勢
太宗嘗作奕棋三勢一曰獨飛天鵝勢二曰對面千
里勢三曰大海取明珠勢皆上所製
棋圖十九字
古棋圖之法以平上去入分四隅為記交雜難辨徐
鉉改為十九字一天二位三才四時五行六宫七斗
八方九州十日十一冬十二月十三閏十四雉十五
望十六相十七笙十八松十九客甚為簡便
待詔賈玄
太宗棋品第一待詔賈玄時比王積薪玄嗜酒病死
上痛惜之潘愼修亦善棋獻詩曰如今總得仙翁術
也怯君王四路饒
馮道奉使
晉天福中奏寳策戎衣之號輔相中當一人為使趙
瑩桑維翰李崧咸懼將命馮道索紙書云道去遣人
語妻子不復歸家不數日北行契丹以道有重名畱
之賜牛頭牙笏為殊禮道作詩曰牛頭偏得賜象笏
更容持道凡得賜悉市薪炭云北地苦寒老年所不
堪當為之備遼人頗感其意乃遣歸道三上表乞畱
固遣始去更住月餘旣行所至畱駐凡兩月出境即
馳歸左右曰得生還恨無羽翼公獨宿畱何也道曰
遼人多詐總急還以彼筯脚一夕即追及亦何可脫
但徐緩即不能測矣道歸作詩云去年今日奉皇華
只為朝廷不為家殿上一杯天子泣門前雙節國人
嗟龍荒冬住時時雪兔苑春歸處處花上下一行如
骨肉幾人身死掩風沙道在契丹有詩云朝披四襖
專藏手夜蓋三衾怯露頭其苦寒如此
盧多遜攻趙普之短
竇儀開寳中為翰林學士時趙普專政帝欲聞其過
一日召儀語及普所為不法且譽儀負才望之意儀
盛言普間關舊臣公忠亮直帝不悦儀歸置酒曰我
必不作宰相亦不謫朱崖吾門可保矣既而召學士
盧多遜遂攻普之短普罷出鎮河陽多遜遂參知政
事作相後普復入相多遜有崖州之行其言驗也
隣里侵舊居
楊玠仕蜀至顯官隨王衍歸唐後以致仕歸長安舊
居多為隣里侵占子弟欲詣府訴玠批狀尾云四隣
侵我我從伊畢竟須思未有時試上含元殿基處秋
風秋草正離離子弟不敢復言
卧榻側他人鼾睡
開寳中王師圍金陵李後主遣徐鉉入朝對於便殿
懇述江南事大之禮甚恭徒以被病未任朝謁非敢
拒詔太祖曰不須多言江南有何罪但天下一家卧
榻之側豈可許他人鼾睡鉉復命未幾城䧟隨後主
歸朝鉉性質直見士大夫寒日多被褐曰中朝自五
胡猾亂其風未改荷氊被毳實煩有徒一日見其婿
亦被毛裘責曰吳郎上流安得效此淑曰晨興苦寒
朝中服者甚衆鉉曰士君子有操者亦未嘗服蓋自
謂也
漁陽摻
徐諧仕江左至中書舍人校秘書時吳淑為校理古
樂府中有摻字淑多改為操蓋章草之變諧曰非可
以一例若漁陽摻者音七鑒反三撾鼔也禰衡作漁
陽摻撾鼓歌云邊城晏開漁陽摻黃塵蕭蕭白日暗
淑笑伏之又嘗至清暑閣閣前地經雨草生磚縫中
薙去復生諧曰吕氏春秋桂枝之下無雜木味辛螫
故也後主令取桂屑數斗勻布縫中經宿草盡死其
博識如此
赤烏白兔
錢昭序知通利軍至道初獲赤烏白兔表獻曰烏乃
陽精兔惟隂類若火德蕃昌之盛示金方馴服之徵
祝詞
太宗自作祝詞不成命翰林學士錢若水草云上帝
洪休雖眇躬是荷下民之命乃明神所司上喜曰朕
思之久矣不能措詞
杖記
党進朔州人國初為騎帥不識文字上忽問軍中人
數先是軍校皆以所掌兵甲之數細書著所持梃謂
之杖記如笏記焉進但引梃對曰盡在是矣京師市
井間有畜鷹鷂者進必解縱之罵曰不能買肉供父
母反以餉禽獸乎太宗在藩邸有鷹鷂進忽見詰責
欲解放圉人曰晉王令養進遽與錢令市肉曰汝當
謹視無使為猫猪所傷嘗病瘡賓佐入視進方擁錦
衾一從事竊語曰錦衾爛兮進聞爛兮二字疑其誚
已遂大怒命左右急捉從事批其頰罵曰脚患小瘡
那至於爛過市見縛闌者問汝何言優者說韓信進
怒曰汝對我說韓信見韓信即當說我此三頭兩面
之人即命杖之進名進常稱暉或以為言曰吾自從
其便耳
論食魚
劉吉護治京東河決時張去華為轉運使巡視會食
設鱠鯉為饌去華曰南以魚為食殊不厭其腥也意
輕鄙南士吉對曰運使舉進士狀元曾不讀書尚書
禹決九川有魚鱉使人鮮食易姤之九二包有魚羲
氏以畋以漁周禮䱷人掌以時䱷為梁詩載嘉魚小
雅炰鱉鱠鯉國風云必河之魴戴記云水潦降不獻
魚鱉魚鱉不中殺不鬻於市居山者不以魚鱉為禮
三月天子乘舟薦鮪於寢廟孟秋天子食稻與魚又
食魚者去乙孔子魯人云魚餒不食趙盾晉人魚飡
田文齊人其上客皆食有魚子産鄭人而人獻魚子
公亦鄭人解黿染指於鼎大舜漁於雷澤吕望釣於
渭濱又何必皆南州之人去華色沮不能答
丁晉公遇吕洞賓
丁謂通判饒州日吕洞賓見之曰君狀貌頗似李德
裕他日冨貴皆如之又謁張洎畱詩云功成當在破
瓜年俗以破瓜為二八洎年六十四卒洞賓有自咏
云朝辭百越暮三吳䄂有青蛇膽氣粗三入岳陽人
不識朗吟飛過洞庭湖又有飲海龜兒人不識燒山
符子鬼難看一粒粟中藏世界二升鐺内煮山川之
句
千字文
千字文題云勅員外散騎侍郎周興嗣次韻勑字乃
梁字傳寫誤耳時命令尚未稱勑至唐顯慶中始云
不經鳳閣鸞臺不得稱勑
吳綾汗衫寫詔
唐末有朱書御札徵兵方鎮蓋危難中以此示信昭
宗以吳綾汗衫寫詔間道與錢鏐告以國難
六帖
白居易作六帖以陶家瓶數千各題門目作七層架
列齋中命諸生采集事類投瓶中倒取抄錄成書故
所記時代無次
獺祭魚
舊說李商隱為文多檢閱書册鱗次堆積時號獺祭
魚
李商隱用灰釘事
劉錯欲註李商隱樊南集有代王元茂檄劉稹書云
喪具躋陵飛走之期旣絶投戈散地灰釘之望斯窮
獨恨不知灰釘事乃漢杜篤論都賦云焚康居灰珍
竒雅鳴鏑釘鹿蠡商隱之雕篆如此
鴨能人言
唐陸龜蒙狡猾多智居笠澤有内養自長安使杭州
舟出舍下彈一綠頭雄鴨折頸龜蒙大呼曰此鴨善
人言將貢天子今持死鴨詣官自言耳内養驚駭厚
遺金帛乃止問曰此鴨何言龜蒙曰常自呼其名
題翠微詩
翠微寺在驪山絶頂舊離宫也唐太宗避暑於此後
有人題詩云翠微寺本翠微宫樓閣亭臺幾十重天
子不來僧又去樵夫時倒一枝松
赦日樹金雞
宋孝王問司天膺之後魏北齊赦日樹金雞事膺之
曰按海中星占云天雞星動為有赦北齊赦日令武
庫設金雞於闕門右撾鼓千聲宣赦建金雞或云起
於西涼吕光究其旨蓋西方主兊兊為澤雞者㢲之
神㢲為號令故合二物制其形揭長竿使衆人覩之
上坡下坡
李文正令言呼諫議為坡拜蓋唐舊語自外入為諫
議班在給舍上歲滿遷給事中又歲滿遷舍人故或
有嘲諫議云君今上坡後當復下坡矣劉君佳話載
初拜諫議者給舍戲曰何人驟居我上彼曰以我不
才何不拽下著乃遷也
辜負口眼
諺曰不到長安辜負眼不到兩浙辜負口
太平興國
太宗改元太平興國識者謂太平字一人六十也太
宗夀六十九中間歲内改元亦叶其數
靈棋經
靈棋經乃黃石公法南齊江謐嘗以棋占得金益玉
杯之卦唐經籍志五行部有十三靈棋經卜一卷蓋
所傳舊矣凡一事再卜卒不驗
臍裂
殿中丞王全嗜酒忽臍裂有聲以盎承之得清酒斗
餘而卒
周世宗作詩
周世宗嘗作詩以示學士竇儼曰此可宣布否儼曰
詩專門之學今若勵精叩練有妨幾務苟切磋未至
又不盡善世宗解其意遂不作詩
地獄受苦
人或疑釋經所述地獄受苦之期太長公曰律文有
流三千里地甚遠徒三年日甚長造罪之初止一念
頃耳
不欺神明
江南處士朱真曰世云不欺神明但不欺心即不欺
神明也
三多
學者當取三多看讀多持論多著述多三多之中持
論為難
天雞弄和風詩
江南張佖知舉試天雞弄和風詩佖但以文選中詩
句為題未嘗究其所出進士張某白主司言爾雅鶾
天雞螒天雞未知孰是佖不能對亟取爾雅檢以語
之
比試制誥
張去華任拾遺上言今制誥張澹不才願得比試詔
令中書引試澹果不勝去華遷補闕澹罷知制誥去
華負時名雖勝遂為清議所鄙而澹亦當引退豈宜
與新進士爭鋒其亦失也
兩制作詩賦
晉開運中詔兩制各作詩賦一篇付禮部為考試之
目李懌獨曰懌識字有數因人成事使令衣白袍入
貢部下第必矣胡能作文章為世模楷終不肯作
重戴
重戴者大裁帽也本野夫岩叟之服以皂為之後魏
孝文帝自雲中徙代以賜百僚五代以來惟御史服
之淳化初宰相學士臺省官皆令服之
盧延譲詩
唐盧延譲為詩淺近惟吳融獨重其作云必垂名宿
東林云兩三條電欲為雨七八個星猶在天言懷云
名紙毛生五門下家僮骨立六街中玄上人曰高僧
解語牙無水老鶴能飛骨有風八月十六日夜云光
只訛些子緣應耗没多寄人云吟安一個字撚折數
莖鬚又有樹上詰諏批頰鳥窗間壁駁叩頭蟲
五禽以客名
李昉為詩慕白居易園林畜五禽皆以客名白鷴曰
佳客鷺鶿曰白雪客鶴曰仙客孔雀曰南客鸚鵡曰
隴客又慕居易七老之會得宋琪等八人為九老會
記詩
自雍熙至今三十年其能詩者今略記之楊徽之會
望云杳杳烟蕪何處盡搖搖風柳不勝垂江行云新
霜染楓葉皓月借蘆花嘉陽川云青帝已教春不老
素娥何惜月長圓元夜云雲歸萬年樹月滿九重城
徐鉉病中云向空咄咄煩書字舉世滔滔莫問津梁
周翰山居云宿雨一番蔬甲拆春山幾處茗旗香鄭
文寳春郊云百草千花路斜風細雨天送别云杜曲
花光濃似酒灞陵春色老於人送人去云滿帆西日
催行路一夜東風落楚梅劉師道寄别云南浦未傷
春草碧北行仍愧曉猿驚咲世云野馬飛窗日醯雞
舞瓮天李宗諤春郊云一溪晚綠浮鸂鶒萬樹春紅
呌杜鵑李維渚宫亭云故宫芳草在往事暮江流送
人越州云風樵若耶路霜橘洞庭秋丁謂送張南安
云梅花過嶺路桃葉渡江舡芭蕉云綠章封事緘初
啟青鳳求凰尾乍開蘇為湖亭詩春波何限綠白鳥
自由飛晏殊云東陽詩骨瘦南浦别魂消錢昭度村
居云黃蜂衙退海潮上白蟻戰酣山雨來自咏云剛
腸欺竹葉衰病怯菱花春晝云人歸漢后黃金殿燕
在盧家白玉堂登樓云遠水净林色微雲生夕陽
錢劉變詩格
近年錢惟演劉筠首變詩格惟演途中云雪意未成
雲着地秋聲不斷雁連天又云客亭厭見論長短村
酒那能辨聖賢送僧云宿榻孤烟起行衣夢雨涼
二僧詩
楚僧惠崇思東寺林云鳥歸杉墮雪僧定石沉雲送
李堪云秋聲動群木暮色起千山蜀僧希書答黃桂
州云來書逢歲缺去夢歴峯危廣南陳轉運云春生
桂嶺外人在海門西
轆轤體唱和聯句
自舜作歌臯陶颺言載賡及栢梁聯句顔延年和謝
監謝玄暉有和武昌登孫權故城等篇梁何遜集中
多聯句唐元稹作春深題二十篇並用家花車斜四
韻劉白易之亦同此四字令狐楚和詩多次韻凡聯
句或兩句四句亦有出一句對一句者謂之轆轤體
筆法五字
錢若水言古之善書得筆法者唐陸希聲得之凡五
字撇押鈎格扺用筆如鈎則點晝遒勁謂之撥鐙筆
希聲云昔二王皆傳此法希聲以授沙門𧦬光入長
安為翰林供奉希聲猶未達寄詩曰筆下龍蛇似有
神天池雷雨變逡巡寄言昔日不龜手應念江頭洴
澼人𧦬光因引薦希聲於貴倖後至宰相刁衍言江
南後主得此法書絶勁復增二字曰導送
視虚實用藥
陳昭遇善醫絶不讀書隨劉鋹歸朝持藥囊日閱數
百人其風勞冷氣之候皆默識之然後視其老幼虚
實按古方用湯劑鮮不愈者實未嘗尋脉訣也世以
為神醫莊周所謂懸解童過所謂讀書百遍義自見
是也
一目失明
錢鏐年老一目失明中朝國醫吳某曰可無療此當
延五七歲夀若決膜去内障眼即復舊但慮損福鏐
曰吾得不為一目鬼於地下足矣醫為治之復故凡
賂醫金帛計五萬緍未幾鏐卒
築太乙宫
太平興國中方士楚芝蘭上言按太乙經五福太乙
為天九貴神凡行五宫四十五年一徙今當入吳分
五福所至民獲其祐宜築宫於蘇州太宗從之宫成
芝蘭又言祠太乙於吳但福及吳民可徙築京城南
三十里蘇村遂改築新宫凡十殿曰君基太乙臣基
太乙民基太乙九氣太乙大游太乙小游太乙十神
太乙天太乙地太乙并五福為十八
洛陽宫闕似兜率天宫
西晉時有胡僧至洛陽見宫闕嘆曰此正是兜率天
宫但生人之力營構非道力所成耳將終與徒衆别
曰山河天下皆變滅而況人身何得長久但能專心
清淨屏除三毒形數雖乖其會必同
毁銅佛鑄錢
周世宗毁銅佛像鑄錢曰佛教以為頭目髓腦有利
於衆生尚無所惜寧復以銅像為愛乎鎮州大悲銅
像甚有靈應擊毁之際以斧钁自胸鏡破之後世宗
北征病疽發胸間咸謂報應
太平興國寺
太平興國寺舊龍興寺也世宗廢為龍倉國初寺主
僧屢撾鼓求復為寺上遣中使持劍令斷首仍戒曰
怖畏即斬之或臨刑無懼即未可斬既訊其僧神色
自若引頸就戮上大感嘆復以為寺又修舊封禪寺
為開寳寺
西土人不食肉
大中祥符初西域僧覺稱來云入此國見屠殺猪羊
懸肉市肆甚不忍觀見此方人心頗惡彼西土人全
不食肉上召問其所欲但求金襴袈裟歸置金剛座
而已
李符知春州
盧多遜貶朱崖諫議大夫李符適知開封府求見趙
普言朱崖雖海外而水土無他惡流竄者多獲全春
州在内地而至者必死望追改前命外彰寬宥乃置
之死地普頷之月餘符坐事貶宣州上怒未已令貶
嶺外普具述其事即以符知春州到郡而卒
朱處士詩
江南處士朱真白善嘲咏刺蝟詩云行似針氊動卧
似栗毬圓莫欺如此大誰敢便行拳嘗謁一貴人不
禮廳事有格子屏風真白題詩曰道隔何曾隔言糊
又不糊渾身總是眼還解識人無題棺木云久久終
須要如今未要君咏月云當塗當塗見蕪湖蕪湖見
八月十五夜一似没柄扇
徐鉉好鬼神
徐鉉不信佛酷好鬼神之說江南中主以楞嚴經令
觀可見精理旬餘曰臣讀之數過見其談空之說似
一器中傾出復入一器中都不曉其義鉉專搜其神
怪為稽神錄嘗典選選人詭言神怪因以私禱布衣
蒯亮好為大言鉉館於門下稽神錄中多亮所言亮
嘗忤鉉甚怒不與語亮一日忽云有異人肉翅自廳
飛出升堂而去鉉即喜命記之或謂鉉曰公鄙斥浮
屠之教瞿曇豈不得作黃面神人乎鉉笑而不答
造五鳳樓手
韓浦韓洎咸有詞學洎嘗輕浦語人曰吾兄為文譬
如繩樞草舍聊庇風雨予之為文是造五鳳樓手浦
竊聞其言偶得蜀牋以詩贈洎曰十樣蠻牋出益州
寄來新自浣溪頭老兄得此全無用助爾添修五鳳
樓
謁金門詞
江南成幼文為大理卿好為歌詞嘗作謁金門曲有
風乍起吹皺一池春水之句後因奏牘稽滯中主曰
卿試與行一池春水又何缺於卿哉
求通好書
開寳中遼涿州刺史耶律琮遺雄州刺史求通好
書官無交於境外言即非宜事有利於國家專之亦
可其文采甚足觀也
不動尊院
李濤為布衣時泥水關有佛舍曰不動尊院中有不
出院僧未幾寺為火焚僧衆他徙濤題詩云走却坐
禪客移將不動尊世間顛倒事八萬四千門
類說卷五十三
