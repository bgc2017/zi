欽錄四庫全書
類說目錄
卷二十二
荆湖近事
酒囊飯袋散福裙
老婦嫁詩存孤恤寡
舜作蟒蛇大市裏賣平天冠
僧是詩家奴謁戌將致詞
詠柳鷺鷥詩
安知獲麟之筆為騎馬之用
鄧公池亭𫝊語縣君謝到
白傅琵琶行五臟穀
一縫毬
金坡遺事
玉堂之署大雪賜詩
御樓侍立黃盤鵰
江南圖畫太宗押勑
破鏁檢舊章一灰堆
御筆戒酒門扉下竊出
靈鵲弟拜相兄草麻
狡兔三穴首鼠兩端不可令周翰知
留請假榜子
東齋記事
朕有三條帶賞花釣魚
賦山水石歌夢召對
武臣不持喪議藥不合
賦落韻富人納貴絹
乖崖表德千林如有喜
以制誥為贄卷狀元給騶從
夢明忩下草制劉煇作狀元
百日宰相蔡君謨蛇精
司天奏侍臣逃黃筌畫
寫生趙昌十眉圖
魶魚緣木二鶻擲卵
徵風庭松詩
雙廟立朝以曾魯公為法
好把長鞭便一揮一聲河滿子
費鐵嘴文如錦綉屏風
官家隣人作漢春秋硯
宣獻未嘗素談不足則誇
薛出油水晶燈籠
照天蠟燭放生
禁食蝦蟆預買紬絹
體備中和之氣疥有五德
鐵碪茘枝熟
保心如止水灰牛白馬
勸酒當以量契丹風俗
改罪已辭趙均平
孝猿𫝊蜀茶
物理相感漢似胡人胡似漢
鐵林騎
類說目錄
類說卷二十二宋曾慥編
荆湖近事
酒囊飯袋
馬氏奢僣諸院王子僕從烜赫文武之道未嘗留意
時謂之酒嚢飯袋
散幅裙
周行逢為武安節度婦人所著裙皆不縫謂之散幅
或曰裙之於身以幅多為上周匝於身今使開散是
不周也不周不縫是姓是名俱去矣夫幅者福也福
破散其能久乎未幾而行逢卒
老婦嫁詩
曹衍撰馬氏野史投進年已衰耄獻老婦嫁詩云滿
頭白髮為新婦笑殺年少豪家兒又詠鷺鶿云終日
灘頭延頸望能消大海幾多魚
存孤恤寡
周行逢命何景山為益陽令強取人家婦人景山曰
卑吏無它蓋存恤孤寡行逢曰何不寬其賦稅免其
徭役乃置之於家於理安乎戲謂僚吏曰不如令佐
海龍王去遂投於江中
舜作蟒蛇
呂&KR1925;遊舜洞見一古碑謂舜曾於此洞作蟒蛇身受
諸苦惱不知其幾世至隋仁壽中遇一尼摩頂受記
遂得託生&KR1925;曰悠悠蒼天彼何人斯妄為玷瀆如此
之甚聖莫大於堯舜暴莫大於桀紂安得桀紂至暴
寂然無聞至聖反為蟒蛇又尼者一髠跣婦人有何
功行摩頂受記使之託生耶由是著解分篇千餘言
大市裏賣平天冠
廖融詩云遠山秋帶雨水舘夜多風潘若沖陽朔縣
詩云門連百越水地管數千峯郭影雲連樹林聲月
帶舂二人更唱迭和詩家之勁敵太宗懲五代場屋
之弊以詞賦策論取士融冲之徒稍稍引去融曰豈
知今日之詩道一似大市裏賣平天冠並無人問耶
又素性重僧前後贈詩甚多或問其故融曰僧是詩
家奴一人贈一篇且圖帶往東西南北去耳
僧是詩家奴(附見上)
謁戍將致詞
林楚材窮窘益陽戍將李著謂林曰大凡秀才必能
道言語何不向我身上道一兩句楚材觀其額上耳
後皆雕火珠雲雁即致詞曰伏以太保氣貎雲横身
材筆直兩行秋鴈於耳畔以斜飛一顆明珠當額頭
而突起著大喜厚贈之
咏柳
狄煥詠柳云翠色折不盡離情生更多登凝碧亭詩
數點分秋霽不知何處來
鷺鶿詩
張仲達咏鷺鶿詩云滄海獨深處鱸魚銜得時張文
保曰佳則甚佳爭奈鷺鶿觜太長也
安知獲麟之筆為騎馬之用
孫光憲為荆南幕府常慕史氏之作每曰安知獲麟
之筆盡為騎馬之用因吟劉禹錫詩云一生不得文
章力百口空為飽暖家
鄧公池亭
孫逢吉遊鄧公池亭問創置之由云馬氏諸公子舊
園逢吉留詩曰馬家公子鬭亭臺斸斷山根碧沼開
啼鳥不知人事變數聲猶傍水邊來
傳語縣君謝到
李戴仁性迂緩非禮勿動娶閻氏年少與之異室私
約曰有興則見忽一夕聞扣戶聲小竪報云縣君欲
見大監戴仁遽取百忌歴燈下看之大驚曰今夜河
魁在房不宜行事傳語縣君謝到閻氏慚怒而去
白傅琵琶行
李守愚聞人誦白傅琵琶行笑曰此婦本長安娼女
嫁茶商在外而居易輒於夜巾移船就之聽其琵琶
以佐歡得非姦狀顯然耶
五臟穀
李守遇取黑豆緊小而圓者侵晨以井花水吞二七
粒謂之五臟穀到老視聽不衰
一縫毬
徐博世為皮匠能為一縫毬晚為道士能導引握拳
置口中或反手抱柱身隨起而足直上太祖召見曰
臣能走乃脫履於殿庭走二十匝而出入之息如故
金坡遺事
玉堂之署
太宗謂宰臣曰蘇易簡告朕乞御飛白書玉堂之署
四字今付宰臣李助以下來於中書堂面宣賜
大雪賜詩
太平興國七年季冬大雪上賜學士詩曰輕輕相亞
擬如酥宫樹花裝萬萬株今賜酒鄉詩一盞玉堂閒
話道情無
御樓侍立
唐制玉樓賜赦學士得升丹陽樓侍立五代以後因
循廢之蘇易簡奏自今上御樓覃恩與樞密使侍立
御榻之側
黃盤雕
舊規云十月初别賜錦長襖子國初以來賜翠毛錦
太宗改賜黃盤雕
江南圖畫
太祖平江南所得圖畫賜學士院五十餘軸景德中
只有雨村牧牛圖無名寒蘆鴨徐熙筆五王飲酪圖
周文舉筆
太宗押勅
陶穀竇儀在翰林乾德二年范質等俱罷相命起韓
王登庸制下無宰相署勅穀云自古輔臣無虚位者
惟唐文宗甘露事後數日絶班當時僕射令狐楚鄭
覃奉行制書今南省官亦可署勅儀曰穀之所陳非
承平之事不足援據今皇弟開封尹平章事即宰相
之任也太祖曰儀之言是也即命太宗署勅賜之
破鏁檢舊章
韓丕能詩及入禁中不長應用一夕須詔書甚急韓
停筆問吏索書舊章吏以本典扃戶出宿不可搜檢
丕乃破鏁取之改易而進
一灰堆
張洎博士多聞在江南將命入貢及還作詩十篇多
訾詆京師風物有一灰堆之句以悅其主蘇易簡得
其親書本後洎與易簡同為學士不協上前往往異
同易簡云清河公若更相矛盾即將灰堆之句進呈
矣洎聞之甚懼稍屈伏焉
御筆戒酒
蘇易簡嗜酒御筆戒之云卿若覆杯朕有何慮易簡
承詔斷酒已而復飲上亦不責及參大政見上不復
叙待但嚴顔色責吏事而已故易簡詩什之中多思
禁林
門扉下竊出
寇凖在中書多召兩制就第飲宴必閉關苛留之畏
慎者甚懼李宗諤嘗於門扉下竊出得馬而走後為
脩宫使恩顧漸深一日召至玉宸殿賜酒宗諤堅辭
以醉且云日暮上令中使附耳語云此中不須從門
扉下出
靈鵲
院中有雙鵲栖於玉堂之後海棠樹學士會食必徘
徊翔集或鳴噪必有大詔令感召之事因謂之靈鵲
故晁翰林詩有却聞靈鵲心應喜并予詩云靈鵲先
依玉樹栖蓋謂此也
弟拜相兄草麻
錢希白惟演從兄也惟演拜相希白當制世稱弟拜
相兄草麻自古未有惟座主拜相門生草麻前代記
之矣
狡兔三穴首鼠兩端
錢若水為學士太宗禮遇甚厚嘗草錫趙保忠詔云
不斬繼遷存狡兔之三穴潜疑光嗣持首鼠之兩端
上曰此四句正道着我意又與趙保吉詔有既除手
足之親已失輔車之勢上批其後云極好
不可令周翰知
梁周翰少有文譽及入禁林年已七十景德中答宰
相待罪表不稱旨上别令趙安仁撰曰不可令周翰
知恐其愧恨上聖德包容如此
留請假榜子
楊大年性剛頻忤上旨母在陽翟有疾遂留請假榜
子與孔目吏中夕奔去上怜其才終優容之止除少
分司仍許只在陽翟
東齋記事
朕有三條帶
錢俶進寳帶太祖曰朕有三條帶與此不同俶請宣
示上笑曰汴河一條惠民河一條五丈河一條俶大
愧服
賞花釣魚
三舘惟直舘預坐校理以下賦詩而退太宗時李宗
諤為校理作詩云戴了宫花賦了詩不容重見赭黃
衣無聊却出宫門去還似當年下第歸上即令赴宴
自是校理而下皆與會也
賦山水石歌
賞花釣魚賦詩往往宿製天聖中永興軍進山水石
因命賦山水石歌出於不意多荒惡者中坐優人入
戲各執紙筆若吟咏狀一人忽仆於石上曰日來作
賞花釣魚詩准備應制却被這石頭擦倒明日䧏出
詩令中書銓定内鄙惡者與外任
夢召對
蔡子直識英宗于藩邸後知州夢召對曰只在此更
無得去既寤乃靈駕發引之日因大慟哭終而卒
武臣不持喪
故事武臣不持喪韓玉以奏請持喪下兩制臺諫議
唐子方為諫官不欲令持喪曰今日不可高論也永
叔勃然曰父母死令持服安得為高論夢得歎曰俊
人也率然一言亦中於理兩制臺諫竟為兩議而上
遂詔崇班以上持服供奉官以下不持服是則官高
者得為父母服官卑者則不為無官者將何以處之
議藥不合
司馬君實與子莫逆之交也惟議藥為不合
賦落韻
景德中李廸賈邊皆舉進士有名者試皆不與廸以
賦落韻邊以當仁不讓於師論以師為衆與注䟽異
乃奏乞收王文正公為相曰廸雖犯不考然出於不
意其過可恕邊特立異說將令後生務為穿鑿破壞
科場漸不可啓遂收廸而黜邊
富人納貴絹
張尚書詠在蜀時米斗三十六文絹疋三百文公計
兵食外盡令輸米絹之餘者許貧民買之貧民頗不
樂今米斗三百絹疋三貫富人納貴絹而貧人食賤
米皆以當時價於官無所損益而貧富兩利蜀人懷
思不已
乖崖表德
張尚書守蜀人心大安及代去留一卷實封與僧正
云候十年觀次後十年薨于陳州訃至開所留文字
乃公畫像衣冠褐繫縧草裹自為贊曰乖則違俗崖
不利物乖崖之名聊以表德遂畫像于府治及寺觀
中
千林如有喜
薛簡肅舉進士時贄謁馮魏公首篇有囊書空自負
早晚達明君之句馮公曰不知秀才所負何事讀至
第三篇春詩曰千林如有喜一氣自無私乃曰秀才
所負者此
以制誥為贄卷
丁文簡嘗言舉進士時以制誥為贄卷復自笑曰是
不揆也後為知制誥學士參政亦見其所存有素矣
初舉人必以文卷贄先進自糊名後浸衰賈許公為
中丞奏罷公卷而士子之禮都忘矣
狀元給騶從
祥符八年蔡文忠狀元及第上視其秀偉顧宰相曰
得人矣因詔金吾給騶從傳呼狀元始此也
夢明忩下草制
孫夢得初名貫字道卿少舉進士夢登塔見持一大
文卷云春牓問有孫貫否曰無惟第三人有孫抃既
寤改名抃又至華隂詣金天王廟求夢夜夢明忩下
草制明年果第三人及第後知制誥嘗云某初得此
夢甚喜纔作翰林學士頗嫌之矣人心是無已也時
夢得已為參政俸祿差厚耳去學士亦不甚相遠但
清優不如學士而勞責過之
劉煇作狀元
有堂吏夢火山軍姓劉人作狀元明年狀元乃劉煇
也
百日宰相
彭年深於術數一日報杜祈公拜相彭年曰百日宰
相後其言驗彭年名壽
蔡君謨蛇精
蔡君謨知福州以疾不視事累夕每夢登鼓角樓而
睡通判怪鼓角匠不打三更者因對數夜大蛇盤據
鼓上不敢近人遂以君謨為蛇精
司天奏侍臣逃
祥符中司天楊浩奏侍臣當有逃去者翌日楊文公
以母疾不俟報歸陽翟初上欲立章獻為后公不草
詔章獻既立不安乃託母疾而行
黃筌畫
黃筌黃居來居寳蜀之名畫手也尤善毛翎多養鷹
鶻觀其神俊以模寫之其後子孫有棄畫業而事田
獵者既多養鷹鶻則買鼠以飼之其後又有捕鼠為
業者人家置博奕之具者子孫必為博奕藏書者子
孫無不讀書置業豈可以不慎哉
寫生趙昌
蜀有孫知微善畫山水仙官星辰人物學懷亦善山
水毛翎趙昌善畫每晨朝露下遶欄諦玩手中調色
自謂寫生趙昌人謂以手捫摸不為采色所阻乃真
昌畫也其為生菜折枝果尤妙又王有者漢州卒也
州將每令昌畫遣有供應以是有畫遂亞於昌
十眉圖
天慈寺壁畫明皇按樂十眉圖地有瑞草謂之錦地
張乖崖嘗令剗平之封其門戶後日開復生如故
魶魚緣木
蜀有魶魚善緣木有聲如啼兒孟子所謂緣木求魚
是亦未聞此也
二鶻擲卵
陵江上見二鶻擲卵相上下以接之蓋習其飛也其
胎教之意乎又翅羽未成躍出巢穴往往墜崖下死
其天性俊爽是亦躁進也
徵風
魚逆水而上鳥向風而立取其鱗羽之順也有徵風
知來觀鳥所向則可知矣
庭松詩
有式贄薛簡肅所業庭松詩云范前嫫母陋雪裏屈
原醒公大稱之
雙廟
王質知蔡州毁吳元濟廟立狄仁傑李愬雙廟
立朝以曾魯公為法
或問王景彝立朝當以何人為法曰曾明仲然謹約
為近而嚴過之福壽弗逮也
好把長鞭便一揮
楊文公置酒招石中立資政絶句好把長鞭便一揮
石和曰尋常不召尤相造况是今朝得指揮其談諧
類此
一聲河滿子
元祐中有輕薄子以古人詩益成二十八字仲昌故
國三千里宗道深宫二十年殿院一聲河滿子龍圖
雙淚落君前龍圖王博文也一日對上說敡歴之久
不覺淚下殿院蕭定基也與韓魏公諸公同發解舉
人作河滿子嘲之王宗道為諸宫講書二十年訴於
上求進用仲昌郇公從子論科場不公牒歸建州
費鐵嘴
故老能道蜀時事云天兵伐蜀蜀主大懼召廷臣募
所以拒天兵者費鐵嘴越班而出對衆謂鐵嘴不獨
有口才兼有膽勇諦聽之乃云是臣則斷定不敢於
是衆笑而退
文如錦綉屏風
夏英公言楊文公如錦綉屏風但無骨耳議者謂英
公文譬諸泉水迅急湍悍至於浩蕩汪洋不如文公
也
官家隣人
太祖殿前慮囚有囚曰念臣是官家隣人太祖以為
燕薊隣人遣問之云臣住東華門外太祖笑而宥之
作漢春秋硯
胡旦作大硯可數尺鐫其傍曰宋胡旦作漢春秋硯
命埋塜中
宣獻未嘗素談
宋宣獻公未嘗素談在河南聚&KR0550;慮囚公曰汝與何
人素有何冤囚不能對坐上官更以俗語問之囚始
能答宋元憲公近之和氣拂拂然襲人景文公則英
采秀發三人者久視之無一點塵神仙中人也
不足則誇
歐陽公每誇政事不誇文章蔡君謨不誇書吕濟叔
不誇棋何公南不誇飲酒司馬君實不誇清絶大抵
不足則誇也
薛出油
薛簡肅公尹京一切以嚴治人謂薛出油後知成都
俗好遊公作何處春遊好詩十首自號薛春遊欲換
前所稱謂也姜樞密遵魯肅簡公亦以嚴稱時目姜
為姜擦子魯為魚頭公
水晶燈籠
劉隨待制為成都通判嚴明通逹人謂之水晶燈籠
照天蠟燭
田元均治成都有聲人有訴訟其懦弱不能自伸者
必委曲問之蜀人目之照天蠟燭又謂之不錯事尚
書
放生
曾魯公放生以蜆蛤之類渺活物命之多也一日夢
被甲者數百人前訴既寤乃有惠蛤蜊數&KR2350;者即放
之夜復夢被甲者來謝李景初家市一巨鼈景初未
知也夜夢皂衣姥來告乞命即遣放鼈亦夢姥來謝
禁食蝦䗫
沈文通知杭州禁食蝦䗫終二年人不敢食蝦䗫亦
不生及文通代去弛禁而復生如故此物理之不可
致詰者也
預買紬絹
太宗時馬元方為三司判官建言方春民乏絶時豫
給庫錢貨之至夏秋輸絹於官預買紬絹蓋始於此
體備中和之氣
仁宗暑月不揮扇以拂子毆蚊蠅而已冬月不御爐
毉者云體備中和之氣則然
疥有五德
世言疥有五德不上面仁也喜傳於人義也义手揩
擦禮也生罅指節骨間智也癢必以時信也
鐵碪
鐵碪以鍜金銀雖百十年不壊以碪皂筴則一夕破
碎鞭以箠馬則愈久愈潤且堅紉以擊猫則隨節折
裂
荔枝熟
人未採則一切蟲不敢近人採則蟲鳥蝙蝠之類無
不殘傷者故採荔枝者日中而採之
保心如止水
張文孝公觀性沉靜未嘗行草書自咏詩云保心如
止水為行見真書人以為着題
灰牛白馬
契丹之先有一男子乘白馬一女駕灰牛相遇遂為
夫婦生八男子前史所謂迭為君長者也契丹祀天
至今用灰牛白馬
勸酒當以量
契丹有馮見善者予接伴勸酒見善曰勸酒當以其
量若不以量如徭役而不用戶等高下也以此知契
丹徭役亦以戶等中國不量戶等役人耶
契丹風俗
契丹使者蕭慶言逹怛人不粒食家養牧牛馬飲其
乳亦不食其肉腹如筯雖中箭不死又言契丹牛馬
有熟時一如南朝養蠶也有雪而露出草一寸許此
時牛馬大熟若無雪或雪没草則不熟
改罪已詞
仁宗時書詔未嘗改易慶歴七年春旱楊億甫草詔
既進上以罪已之詞未至改云乃自去冬時雪不降
今春大旱赤地千里天感朕勤以戒朕躬兹用屈已
下賢歸誠上叩冀高穹之降監憫下民之無辜與其
降疾於人不若移灾於朕自今避殿减膳許中外實
封言事
趙均平
成都十邑惟新繁稅平初定稅時有姓趙者相地肥
瘠以為稅入輕重之數至今人謂之趙均平
孝猿傳
吉州有捕猿者殺其母之皮并其子賣于蕭氏後旬
日示以母皮跳躑號呼不食而卒蕭生為作孝猿傳
蜀茶
蜀中數處産茶雅州蒙頂最佳其生最晚在春夏之
交其地即書所謂蔡蒙旅平者也方茶之生雲霧覆
其上若有神物護持之
物理相感
世傳棘能辟霜蓬能辟沙物理相感也有蓬生處則
不聚花果以棘圍之則茂
漢似胡人胡似漢
狄青汾河人面有刺字不肯滅去為樞密使有以謠
䜟告予者曰漢似胡人胡似漢改頭換面總一般只
在汾河川子畔予曰此唐太宗殺李君羡事上安肯
為之近世有以王德用貎類藝祖宅枕乾崗為言者
疏入不報卒亦無事其人語塞嗚呼前世如此被誅
者甚衆哀夫
鐵林騎
西邊呼鐵鷂子為鐵林騎
類說卷二十二
