本草乘雅半偈卷九
明盧之頥撰
别錄下品
鯪鯉甲五靈脂
人尿木瓜
㯶櫚鈎藤
馬勃牽牛子
昆布鼠耳
白前藊豆
稻大薊(小薊夫紅蘭花泪蘭附)
唐本草
鬱金薑黃
蘹香薄荷
三白草劉寄奴草
&KR3011;麻萊菔子
薰草蘇方木
椿(樗同)山樝
訶黎勒無食子
騏驎竭紫鉚
阿魏醍醐
溺白垽硇砂
孫思邈
犂酥
藥性本草
土茯苓神麴
宋嘉祐
藿香萱草
木賊山慈姑
胡盧巴海金砂
礞石花乳石
水銀粉(粉霜附)婦人月水
别錄下品
鯪鯉甲氣味鹹微寒有毒主五邪驚啼悲傷燒灰服方
寸匕
覈曰鯪鯉卽龍鯉石鯪魚穿山甲也形似鼉而小背
似鯉而闊首似鼠而大胸腹有毛口中無齒尖喙長
舌四足五爪尾與身等腑藏俱全其胃獨厚穴陵而
居以蟻為食日中張甲若死狀漏氣最腥誘蟻入其
中函甲没水出而啖之肉理美好閩人用以供饌永
州記云殺之勿近隄岸恐血入土遂令滲漏多能鄙
事云凡油籠滲漏剥甲裏肉靨投之自至漏處補住
修治燒灰或炙以酥以醋以便或煎以油或炒以土
以蛤各隨方製取用尾甲尾甲三稜力最勝也
參曰皮表甲胄如蔆脊中介道如鯉因名鯪鯉似獸
穴居山陵可穿江河可越介甲之有神者别有吞舟
之鯪爲鱗屬焉肺蟲曰介介者肝之榮筋之餘此木
秉金制金互木交是以勁毛堅甲專著皮表皮表者
肺之合也當入手太陰肺足厥陰肝以太陰肺為注
經之始厥陰肝為環經之終故可出陰入陽穿經絡
入藏府達病舍之所在閉塞者瀉之滲漏者補之如
利如泣如漏如崩中滲漏之為患也如痺如癰如瘻
如乳汁不通閉塞之為患也如五邪驚啼悲傷此屬
肺輸化薄致金聲妄泄肝無乘制致魂失奠安在形
藏歸滲漏在五邪屬閉塞瀉之以補之補之以瀉之
有故而施者交互乘制兩無礙矣
别錄下品
五靈脂氣味甘温無毒主心腹冷氣小兒五疳辟疫氣
治腸風通和氣脉療女子血閉
覈曰五靈脂寒號蟲所遺也寒冬號呼因名寒號說
文云有足之謂蟲躶毛羽鱗介之總稱故曰五靈脂
則以形舉也一名鶡鴠生北地極寒處五臺山中最
多狀似小雞肉翅四足夏月羽毛五采自鳴曰鳳凰
不如我初冬毛羽脱落躶形如雛忍冬而號夜鳴曰
來朝造個窠旦鳴曰得過且過日出暖和月令云仲
冬鶡鴠不鳴夜不號矣故寒號而陰剥號息而陽復
夜號以待曰出之為旦也餐以栢實先冬噙集穴居
南向餐已而遺遺已而餐轉展化道形若凝脂氣甚
臊惡修治取中心黑潤者佳雜砂石及未化者不堪
入藥用酒研細仍用酒飛去砂土晒乾收用主治功
力先人博議甚詳頤不更參謹錄于左
先人博議云陽出陰入夏長冬藏寒號毛羽似之冬
既無表旋歸于内躶不能飛用遺作食出入數數實
彼脂膏又云顧毛之有無為鳴之謙傲求明處穢自
所不知固候時之物實警世之鑑又云躶形可冬腹
心無冷矣疳是食氣所積疫乃天時所致五靈出入
化導形與時違唯知通利寧從閉塞乎
别錄下品
人尿氣味鹹寒無毒主寒熱頭痛温氣童男者尤良
覈曰擇無病潔淨童子先飲米飲數盌去其濁穢俟
清白無臭者取用之自溺亦可久服形藏大受其益
故一名還元湯一名輪廻酒
參曰飲入于胃遊溢精氣上輸于脾脾氣散精上歸
于肺通調水道下輸膀胱膀胱者州都之官津液藏
焉氣化則能出矣固屬遺物仍可本其所自有益其
所自無也必擇陰平陽秘之童乃得必清必静不則
難轉清凉地反作熱腦場矣
别錄下品
木瓜氣味酸温無毒主濕痺脚氣霍亂大吐下轉筋不
止
覈曰木瓜處處有之西雒者最勝宣城者亦佳山陰
蘭亭尤多也可種可接可就亦可枝壓木類之易生
者狀似柰而材極堅廣志云枝一尺有百二十節可
爲數號葉厚而光春末開花深紅色入夏綴實如小
瓜而有鼻乃花脱處非臍蒂也黃赤薄皮如著脂粉
香鬆津潤甘酸不濇實中之子向裏頭銳而面方者
木瓜也形圓而小味木酸濇者木桃也大于木桃似
木瓜而無鼻蒂粗味苦濇者木李亦曰木梨即榠樝
及和圓子也一種顆小微長味極濇者曰蔓子一種
實中之子如大麻味絶苦濇者曰土伏子餌之令人
目赤筋痛不可不辨故宣城人種蒔尤謹始成實時
剪鏃紙花粘貼其上霜後摘取花紋如生以充土貢
因有花木瓜之稱焉修治勿犯鐡器銅刀削去硬皮
并子切片晒乾黃牛乳汁拌蒸從已至未俟如膏煎
乃晒用也今唯切片晒乾力少味不全矣按大明會
典宣城歲貢烏爛蟲蛀木瓜入御藥局或取其陳久
無木氣耳
繆仲淳先生云木瓜得春生之氣禀曲直之化味酸
氣温氣薄味厚降多于升陽中之陰為足太陰陽明
足厥陰肝經之體用藥也通行互斂有並行不悖之
功焉
先人云木實曰果草實曰蓏木瓜類蓏禀草木之全
氣者也性專甲拆而真氣從之故主諸痺脚氣濕傷
于下者取效甚捷
參曰木瓜果蓏也綴本之瓜曰蓏蓏小瓜也釋木云
葉似柰實似蓏其枝可數一尺百二十節味酢善療
筋轉陶隱居云如轉筋時但呼木瓜名或指畫作木
瓜字病輒愈爾雅翼云枝堅可作杖策頗利筋膝根
莖煎湯淋足脛可以已蹷盖望說酢梅而蠲渴呼濯
木瓜而緩筋理固有相感則心之所嚮氣即交通矣
如磁運鐡珀拾芥雖凌空物障猶互為嘘㶸况無情
及諸有情者乎經云東方生風風生木木生酸酸生
肝肝生筋也木瓜枝節比筋酸津肝木逹春升之自
下而上行痺閉下脚氣定霍亂□筋轉爲象形從治
法也繋云艮為山為果蓏其于木也為堅多節
(爾雅名楙郭璞云木實如小瓜酢而可食得木氣之正者故名楙從林從矛諧聲也繼本之瓜亦曰)
(瓞爾雅云其紹瓞郭墣云繼本曰紹形小曰瓞亦曰蓏故近本之瓜常小近末之瓜轉大也)
别錄下品
㯶櫚氣味苦濇平無毒主濇腸止瀉痢腸風崩中帶下
及養血
覈曰川廣甚多江南亦有初生時葉如白芨高三四
尺幹直無枝其端數葉四散岐裂葉色長青不凋每長
一節即作一層筋絡絲毛錯綜如織可作索綯及胡
床之藉經久不爛然歲必三剥否則不長三月木端
出黃色重苞此花之孕也俗曰㯶魚亦曰㯶笋五月
出苞便成花穗色黃白結實纍纍然生青熟黑甚堅
靭也
參曰椶櫚草木之屬而非草非木亦草亦木草中之
木木中之草也主治功力與菴䕡相反菴䕡能使留
者泄㯶櫚能使泄者留故名櫚櫚門櫚也櫚門以成
闔象者也
(筋絡絲毛錯綜如織何等整密反使留者泄何也以所留之物不能條分縷析錯綜如織耳更觀木端)
(數葉四散岐裂每長一層即作一節界域井然支分得所不與混淆留礙者反乎)
别錄下品
釣藤氣味甘微寒無毒主小兒寒熱十二驚癎
覈曰出建平秦中湖南湖北江南江西山中皆有之
狀似葡萄藤長八九尺或一二丈大如拇指而中空
折致酒甕中以氣吸之涓涓不斷莖間有刺宛如釣
鈎色並紫赤古方多用皮今人多用鈎取其力銳耳
參曰藤棘如鈎中虚而通離明之象借形以指事也
經云夏脉如鈎南方火也入通于心心藏血脉之氣
也則凡血脉之氣布隊十二經中或左或右或上或
下或支别絡屬交循舛錯致十二驚癎為寒熱病者
咸可通之整之仍轉如環之無端耳更能以法廣之
釋之功力真無盡藏若僅療小兒是係小子失丈夫
矣
(置酒甕中以氣吸之涓涓不斷者俗名過山龍不獨能通十二經氣并行十二經水矣廣之以及支)
(别絡屬肉理筋膜為用真無盡藏)
别錄下品
馬勃氣味辛平無毒主㗋痺重舌失聲久嗽頭面卒腫
崩淋吐衂除侵淫馬疥療癰疽久敗瘡瘍
覈曰生濕地及腐木上五六月卒然而發紫褐虚浮
宛如九鞠大者如斗重不過錢許彈之即有塵出一
名灰菰修治密室中置筐幃紙如洒金箱式張布襯
盤緩緩摩擦俟定收取否則揚塵飛去矣
參曰馬勃之生也竒甚宛若野馬塵埃生物之以息
相吹也如闇亂晦蒙之眚孛孛有所妨蔽者卒然怒
作而旋放之旋放卒旋卷故旋開卒旋闔矣
别錄下品
牽牛子氣味苦寒有毒主下氣療脚滿水腫除風毒利
小便
覈曰處處有之黑白兩種黑多野生白多種蒔二月
生苖引蔓纏繞籬落高二三丈黑蔓有白毛斷之出
白汁葉作三稜如楓樹葉花不成瓣微紅帶碧如旋
覆鼔子花狀日出則開日西則萎實有蒂褁生青枯
白核與棠梂子核一樣但色深黑耳白蔓無毛有柔
刺微紅色斷之出濃汁葉圓無稜有斜尖如薯蕷何
首烏葉花小於黑淺碧帶紅開萎亦同實蒂長寸許
生青枯白核大色白耳其實嫩時蜜煎為果呼作天
茄謂其蒂如茄也多食損人脾泄人氣修治晒乾淘
去枯浮者再晒乾酒潤蒸之從已至未緩火焙燥舂
去皮用
仲淳繆先生云黑白牽牛子自宋以後北人嘗以取
快李明之著有傳極力闢除若果水氣射肺致喘滿
大腹及大腸風秘下焦鬱遏者卓有殊功倘屬血分
或脾胃薄弱雖有痞積切勿取快一時也
參曰牽牛子星名也何鼓謂之牽牛何鼓儋荷也故
楚人呼牽牛曰儋鼓又星紀斗牽牛也牽牛斗者日
月五星之所終始故曰星紀牽牛子者十二子丑為
牛牛隱語也盖天開子地闢丑黑白氣分為兩人生
寅而三才具然則牽牛子者以開以闢以生之為功
用也故祭星曰布布者取其象之布散也經云陽氣
者若天與日失其所則因于氣為腫四維相代形氣
乃絶是以氣上則升不布氣下則布不升牽牛子儋
荷布散以為功故可待越升以為眚苐性偏隕墮但
可施于形氣之陽有餘不可加諸藏神之隂不足為
用不可不慎也
(花萼日出開日西萎即日散為星之爲象晝呼夜吸之爲用四維相代形氣乃絶爲水爲腫者此以)
(風毒為因水亦風水爲水矣仍使之升而布布而升互爲制節無偏廢矣)
别錄下品
昆布氣味鹹寒滑無毒主十二種水腫癭瘤積聚結氣
瘻瘡
覈曰出南海及高麗新羅順流而生如手大似薄韋
紫赤色亁之搓如繩索柔軔可食也修治每斤用甑
箄十個同剉細以東流水煑之從已至亥待鹹味去
晒亁用
參曰昆布即海藻之如綸者故一名綸布氣味功能
與海藻無别稍分淺深者隨所生淺深之異爾
别錄下品
大薊氣味甘温無毒主女子赤白沃安胎止吐血鼻衂
令人肥健
覈曰生山谷卽虎薊也二月生苖高二三尺葉皺中
心出花其花如髻
小薊氣味甘温無毒主養精保血
覈曰生平澤處處有之卽貓薊也俗名青刺薊二月
生苖僅一二寸作菜甚美四月發高尺餘而多刺中
心出花如髻亦如紅蘭花色青紫與大薊根苖相似
但不若大薊之肥大耳
紅蘭花氣味辛温無毒主産後血暈口禁腹内惡血不
盡絞痛胎死腹中酒煎服主蟲毒多用破留血少用養
新血(開寳)
覈曰出漢梁及西域今人家圃種矣冬月雨後布子
於熟地至春生苖脆嫩可食二月作葉色青綠形如
小薊五月開花色深紅形如大薊花下作梂彙生多
刺花出梂上乘露采之采已復出至盡而罷梂中結
實如橘核搗煎其汁入醋拌蔬極肥而美修治搗揉
片刻入水再揉用布袋絞去黃汁又搗更以酸粟米
泔淘絞令亁用青蒿覆一宿陰乾收之
洎夫藍氣味甘平無毒主心憂鬱積氣悶不散活血久
服令人心喜治驚悸
覈曰出西番回回國天花國卽番紅花也元時入食
饌用張騫得種卽此今地性異則形質亦異矣
參曰大薊與續斷同類續斷生西川大薊生南地形
質功用因方土而有差别西方金位入通于肺肺主
氣續主益氣以續經脉筋骨藏真高于肺以行營衛
陰陽也南方火位入通于心心藏血薊主益血以續
經脉肉理藏真通于心心藏血脉之氣也顧續有繼
義致新推陳薊有解義推陳致新小薊與大薊同種
小主益精保血功惟致新紅蘭花兼氣與血推陳致
新氣主嘘之血主濡之故爾洎夫藍偏通心藏以續
營氣致新推陳故主心憂鬱積氣悶不散以及驚悸
久服令人心喜
别錄下品
鼠耳氣味甘酸平無毒主痺寒寒熱止喘欬療耳聾明
目
覈曰鼠耳卽茸母黃蒿香茅米麴無心草綿絮頭鼠
麴草也生平崗田間熟地二月生苖高尺餘莖肥葉
厚柔軟如綿表裏白毛茸蒙如鼠耳搗汁蜜和為粉
香美可口謂之龍舌䉽以壓時氣北方寒食亦用之
功勝白茅宋高宗詩云茸母初生認禁煙三月成穗
作花碎小黃綠如麴雜攑染衣雖敝猶鮮月令云衣
麴黃衣之色四月結子如粟楚人呼為米麴修治采
苖葉陰乾花實亦可用欵冬花爲之使
參曰十二子爲鼠性多疑而竊視聽出穴每不果故
持兩端者曰首鼠耳者肺之候腎之竅也故主腎不
司竅為聾或精不貫瞳為瞽或痺閉不通為痺寒或
肺先是動為喘欬或後所生為寒熱盖所生是動肺
高腎下猶持兩端間甚不果不獨以形肖併稱功用
矣
(先為是動是動者氣先病也後為所生所生者血後病也肺高象天腎下象水間則乍輕甚則乍重)
别錄下品
白前氣味甘微温無毒主胸脇逆氣欬嗽上氣呼吸欲
絶
覈曰生州渚沙磧上苖高尺許葉似柳或似芫根似
白薇或似細辛粗長堅直色白微黃折之易斷者白
前也細短柔靱色黃微白折之不斷者白薇也修治
用生甘草水浸一伏時漉出去頭鬚了焙乾收用腑
參曰在色為白在藏歸肺矣前者坐而至不行而進
也當入手太陰陽明足陽明為治欬之君主藥經云
欬𠻳上氣厥在胸中過在乎太陰陽明又云白脉之
至也喘而浮上虚下實驚有積氣在胸中得之酒使
内也又云藏真高于肺以行營衛陰陽也不行焉則
為厥為積矣大明主奔豚及腎氣亦即下實上虚之
象乎然則白微功力三因並施藏腑咸入腠理皮毛
靡不前至盖以功用爲名也
(黃帝問曰肺之令人欬何也歧伯對曰五藏六腑皆令人欬非獨肺也帝曰願聞其狀歧伯曰皮毛)
(者肺之合也皮毛先受邪氣邪氣以從其合也其寒飲食入胃從肺脉上至于肺則肺寒肺寒則内)
(外合邪因而客之則為肺欬五藏各以其時受病非其時各傳以與之人與天地相參故五藏各以)
(時治時感于寒則受病微則爲欬甚則為泄為痛乘秋則肺先受之乘春則肝先受之乘夏則心先)
(受之乘至陰則脾先受之乘冬則腎先受之帝曰何以異之歧伯曰肺欬之狀欬而喘息有音甚則)
(唾血心欬之狀欬則心痛㗋中介介如梗甚則咽腫㗋痺肝欬之狀欬則兩脇下痛甚則不可以轉)
(轉則兩胠下滿脾欬之狀欬則右胠下痛陰陰引肩背甚則不可以動動則欬劇腎欬之狀欬則腰)
(背相引而痛甚則欬涎帝曰六府之欬奈何安所受病歧伯曰五藏之久欬乃移于六府脾欬不已)
(則胃受之胃欬之狀欬而嘔嘔甚則長蟲出肝欬不已則膽受之膽欬之狀欬嘔膽汁肺欬不已則)
(大腸受之大腸欬狀欬而遺矢心欬不已則小腸受之小腸欬狀欬而失氣氣與欬俱失腎欬不已)
(則膀胱受之膀胱欬狀欬而遺溺久欬不已則三焦受之三焦欬狀欬而腹滿不欲食飲此皆聚于)
(胃關于肺使人多涕唾而面浮腫氣逆也右錄欬論以備參考)
别錄下品
藊豆氣味甘微寒無毒主和中下氣
覈曰二月下種延纏籬垣間葉大如杯圓而有尖花
具紫白二色狀如小蛾有翅尾莢生花下凡十餘樣
或長或圓或如龍爪虎爪或如猪耳刀鎌種種不同
皆纍纍成枝白露後實更繁衍秋熱便不易生故一
名雪眉同氣一名涼衍豆俗訛爲羊眼豆亦形相似
也嫰時可充蔬菜茶料老則收子煮食子有黑白赤
斑四色入藥只取色白者莢殼雖厚子粒粗圓爲勝
耳
先人云菽水榖也秋成色白臭味甘芳有土金水貫
連三藏之義故爲和中下氣之品又云右遷而降自
然暑息熱消渴除痢止矣
參曰藊諧扁門戸之文也若夏日在膚蟄蟲將去坏
戸之象也諧禾嘉禾之菽水藏之榖也若冬日在骨
蟄墐戸君子居室之象也觀永類鈐方立固將墮
將破之胞胎則坏戸墐戸之義真不待言語形容矣
至化炎敲成清肅轉摧拉就容平更不待言語形容
矣若秋傷於濕此即秋金驟歛致中含濡濕耳仍順
以時降從微至著肺氣乃清此秋氣之應養收之道
别錄主和中即和中央長夏之土藉火土授受之際
斯金火亡刑乃得出而降降而入入復升升復出五
行均等運迭不竭又不待言語形容矣
(轉夏成秋化炎敲成清肅此即點火成金不煩另覓種子)
别錄下品
稻氣味苦温無毒主作飰温中令人多熱大便堅
覈曰爾雅云稻者太陰之精含水沮茹乃能化也故
米粒如霜性尤宜水是以周人别設稻人之官掌稼
下地以豬畜水以防止水以溝蕩水以遂均水以列
舍水以澮寫水以涉揚其芟作田而漢世亦置稻田
使者以其均水利故也爾雅翼云稻一名稌然有黏
有不黏者今人以黏者爲糯不黏爲秔然在古則通
得稻之名說文云稻稌也沛國曰稬秔稻屬或作稉
是則直以稬為稻耳若鄭康成註周禮云稌稉也則
稻是稉然要之二者皆稻也故汜勝之云三月種秔
稻四月種秫稻字林云糯黏稻也秔稻不黏者今人
亦皆以二榖為稻若詩書之文自依所用而解之如
論語食夫稻則稻是秔月令秫稻必齊則稻是糯周
禮牛宐稌則稌是秔豐年多黍多稌為酒為醴則稌
是糯又稻人之職掌稼下地至澤草所生而種之芒
種是明稻有芒不芒者今之稉則有芒至糯則無是
通得稱稌稻之明騐也然說文所謂沛國謂稻曰稬
至郭氏解雅稌稻乃云今沛國稱稌不知說文亦豈
謂此稌訛為稬也將與郭自異義也又有一種曰秈
比于稉小而尤不黏其種甚早今人號秈為早稻稉
為晩稻蘇氏云稉亦曰秈亦未盡也又今江浙間有
稻粒稍細耐水旱而成實早作飰更硬土人謂之占
成稻云始自占城有此種宋真宗聞其耐旱遺以珍
寳求其種始植于後苑後在處播之按國朝會要大
中祥符五年遣使福建取占城禾分給江淮兩浙漕
并出種法合擇民田之高者分給種之則又在前矣
參曰稻為肺金之主榖生人之後天也顧性尤宜水
金胎水母也故五榖外别設稻人之官以掌稼下地
漢世亦置稻田使者以其均水利也盖稻有二曰稌
曰秫秫者糯稌者秔秔不黏而糯黏比之秔小而尤
不黏者秈耳秫糯為酒秔秈為飰秔益殊多秈少遜
之故古者入藥之以秋秔耳是以秔主肺氣至若止
煩渴霍亂解毒消暑者盖秔榖秋成已化炎歊為清
肅成功者寧不降心而退舍焉
唐本草
鬱金氣味辛苦寒無毒主血積下氣生肌止血破惡血
血淋尿血金瘡
覈曰原從大秦國及西戎來今蜀地廣南江西州郡
亦有不及蜀中者佳四月生苗莖葉都似薑黃末秋
復從莖心抽莖黃花紅質不結實根如指頂長寸許
體圓無枝芳香色黃横紋宛如蟬腹也古者合玄秬
以釀酒名之曰鬯周禮鬱人掌祼器凡祭祀賓客之
祼事和鬱鬯以實彝而陳之浸水染衣色極鮮麗經
久不變炙之微有鬱氣也
先人云金本尅木反為木用故名鬱金其輕達有金
象其高遠似春暄
參曰以鬱合秬釀之成鬯則酒色香而黃在器流動
詩所謂黃流在中者是矣周人尚臭灌用鬯隂達于
九淵陽徹于九天故曰條暢于上下致氣于高遠所
以降神也經云藏真高于肺以行營衛隂陽也設遏
逆于中則萎暢于四支爲結為積爲宿爲淋矣與香
薷合其德略有異同香薷偏于衛與陽鬱金偏于營
與陰將形藏彌玄府敷幽門則一耳
(秬者百榖之本鬱者百草之華合以成鬯上暢于天下暢于地無所不暢故天子以鬯爲贄)
唐本草
薑黃氣味苦温無毒主心腹結積疰忤下氣破血除風
熱消癰腫功烈于鬱金
覈曰出西番及海南今江廣川蜀亦有根莖都類鬱
金其花春生與苖並出即綴根際色紅白入夏即爛
亦不生子葉如紅蕉長一二尺闊三四寸上有斜文
色亦青綠枝莖堅硬根盤圓扁似薑而小色黃有節
味苦臭重爲别異也鬱金根形唯圓無旁枝紋狀蟬
腹黃赤轉深浸水並堪染色莪蒁色白肉明亦無氣
臭言與同種者謬矣
參曰花茁並出黃流在中宣木火之用奪土大之鬱
者也盖風爲土所不勝木乘土中則黃中廢諸眚成
薑黃力行升出之機内風宣而外風息土用行而黃
中理所謂吐生萬物而土鬱奪矣固功力烈于鬱金
鬱金洩金鬱薑黃奪土鬱為别異耳
唐本草
蘹香氣味辛平無毒主諸瘻霍亂及蛇傷
覈曰深冬宿根再發叢生似蒿細葉整密嫰綠似藻
五六月開花花頭如盖似蛇床花而色黃結子似麥
粒粒有細稜質頗輕浮俗呼小茴香所在雖有寧夏
者稱第一番舶者子大似栢實裂成八瓣一瓣一核
核似豆黃褐色臭轉芳味轉甘俗呼八角茴香廣西
左右江峒中亦有之形與中原者迥别第氣味相同
北人得之咀嚼薦酒入藥最良修治隔紙焙燥研極
細八角者去梗及子修治同
先人云深冬生苖有來復義葉絲整密有肌腠義合
入心脾爲心脾用藥也然以冬藏之生物禀辛温之
氣味并可入腎宜乎偏向于右
參曰長至宿根再發效純乾剥落至復而一陽始生
因名蘹香說文云本有去意回來就已也故主陽消
而陰剥者歸乎歸乎盈吾懷乎
(大海洋洋水所歸高賢愉愉民所懷)
唐本草
薄荷氣味辛温無毒主賊風傷寒發汗惡風心腹脹滿
霍亂宿食不消下氣煮汁服之發汗大解勞之亦堪生
食
覈曰薄荷多栽蒔亦有野生者莖葉氣味皆相似也
經冬根不死二月抽苖清明分株排種方莖赤節綠
葉對生初則圓長久則葉端漸銳似荏蘇薺寧輩夏
秋采取日曝令乾先期灌以糞壤雨後方可刈收不
爾氣味亦不辛凉矣吳越川湖以之代茗唯吳地者
莖小葉細臭勝諸方宛如龍腦即稱龍腦薄荷江右
者莖肥蜀漢者更肥入藥俱不及吳地者良陳士良
食性本草稱菝蕳揚雄甘泉賦稱茇葀吕忱字林稱
茇䒷孫思邈千金方稱蕃荷名雖廣當遵唐本薄荷
為正綱目言薄荷係俗稱此未解釋名之意耳一種
葉圓小如錢稱金錢薄荷一種葉微小耐霜雪至冬
莖葉純紫生江南山石間稱石薄荷一種胡薄荷形
狀與薄荷無異但味小甜多生江浙俗稱新羅薄荷
今汴雒僧寺多值之天寳單方稱金錢草者是也同
薤作虀清爽可口瘦弱人久食之動消渴新病瘥人
勿食之令虚汗不止貓食之醉陸農師云薄荷貓酒
也
先人云氣温性凉具轉夏成秋為高爽清明之象則
氣有餘自與薄弱虚寒隂營不足者不相類也第氣
象燥金儻陽明之上爲病併在所忌
參曰木曰林草曰薄薄者疾驅荷者負荷而驅也詩
言載驅薄薄顧名思義方之竒方急方也味辛氣温
禀辛金用驅賊風表汗出開上焦宣榖味于是宿食
消脹滿解霍亂定煩勞之張精續劑之宣劑輕劑也
通關格歴關節去憤氣却腎氣徹風涎療隂陽毒破
血止利利咽㗋口齒頭目治瘰癧瘾疹瘡瘍皆生于
風者取效甚捷更詳竒急宣輕之義靡投不善矣
(煩勞則張精絶仍使之相續不斷唐本曰勞乏省却四字矣晉註破句讀之煩勞則張作句精絶作)
(句徒務多聞每有立言之失)
唐本草
三白草氣味甘辛寒有小毒主水腫脚氣利大小便消
痰破癖除積聚消疔腫
覈曰出荆襄所在亦有生田澤池畔間高數尺六七
月莖間三葉先白後綠一葉白其旁遂開花成穗如
蓼花狀色白微香結子細小根長而白虚軟有節根
間白鬚宛如蒲根根汁洒搜麥麪造麴釀酒已濕消
暑色香味殊勝也制雄黃伏南鉛乾砂汞
參曰弘景云葉上有三白點因名三白蘇恭云葉上
有三黑點非白也古人秘之隱黑為白耳藏器云初
生無白入夏葉半白如粉農人候之蒔田三葉皆半
白則草便莠故謂之三白時珍云八月生苖四月其
巔三葉面白三青變三白變餘則仍青而不變也故
葉初白食小麥再白食梅杏三白食黍子此皆未識
三白形色者也頤家植此草于庭前者二十餘載每
見三月生苖葉如薯葉而對生小暑後莖端發葉純
白如粉背面一如初小漸大大則葉根先青延至葉
尖則盡青矣如是發葉者三不再葉而三莠花穗亦
白根鬚亦白為三白也設草未莠而削除之或六七
月或八九月雖重生苖葉亦必待時而葉始白月令
小暑後逢三庚則三伏所以避火刑以全容平之金
德三白草不三伏白而三顯白轉以火金相襲之際
化炎歊為清肅此即點火成金不煩另覓種子者是
也故主夏傷于暑而出機未盡秋傷于濕而降令過
急者兩相宜耳
唐本草
劉寄奴草氣味苦温無毒主破血下脹止痛治産乳餘
疾止金瘡出血極效
覈曰出河中孟州漢中滁州江南越州所在亦有春
生苖高二三尺一莖直上葉似蒼术葉尖長糙濇面
青背白九月莖端岐分蕤穗每蕤攅簇小花十數朵
黃包白瓣宛如秋菊經三四日花心折裂如絮隨結
實絮實都如苦買也修治揀去莖葉只用子粗布拭
去薄殼酒拌蒸從已至申暴乾用
參曰劉寄奴古方罕用唐本草始附隰草部按李延
壽南史載宋高祖劉氏小字寄奴少未遇伐荻新州
見大蛇射中遂返次朝再往聞榛林中作杵臼聲尋
之有青衣童子&KR0008;衆捣藥訊其故曰我主為劉寄奴
所中搗此以療之曰胡不見殺曰寄奴王者不可殺
也叱之盡散遂收其藥每塗金瘡輒愈因稱此草為
劉寄奴鄭樵通志云江南人因漢時謂劉為卯金刀
乃呼劉為金又稱此草為金寄奴字說云劉誅殺也
寄附託也奴執事也顧主治證形似悉假血氣附託
以為執事者功能剖裂而入破之即所以誅殺之矣
命名之義或取諸此
唐本草
&KR3011;麻氣味甘辛平有小毒主治水癥以水研二十枚服
之吐惡沫加至三十枚三日一服瘥即止風虚寒熱身
體瘡痒浮腫尸疰惡氣取油塗之
覈曰原從胡中來今在處有之北地尤多夏月生苖
有赤有白一莖直上高丈餘間節如甘蔗中空如赤
箭葉似葎草及瓠葉軰肥厚而大一葉五尖夏秋之
間椏中抽穗黃花纍纍每穗作子數十顆柔刺如蝟
凡三四子合成一顆枯時劈開狀類巴豆又類牛螕
青黃斑褐間雜可觀殼中有仁嬌白如續隨子仁中
之油可調印色每用去殼淨仁五升搗極細以水一
斗煮之有沫撇起沫盡乃止遂用文火煮熬其沫水
去澄清上無氣升油即成矣傾磁器中冷定則凝結
如脂經久不變修治勿用黑天赤利子顆外無刺兩
頭尖子無斑點誤服有大毒凡使&KR3011;麻子鹽湯煮半
日去殼及衣取中仁研細用有啖&KR3011;麻一生不得食
炒豆者犯之作脹而死豆為腎榖&KR3011;通胎息天真不
足者轉致氣泄耳伏丹砂霜粉死鉛汞成金
紹隆王先生云&KR3011;麻力長收吸故能拔病氣奪有形
多從外取不繇餌服良有見也
先人云&KR3011;麻胚兆先一隂而始生以隂為内氣之主
轉陽為形外之固賦形唯二至之間生長在蕃秀之
季綴子于來復之初故餌之何處非生陽之地何形
非生陽之物内有陽氣人不湏入腹磕着撞着生陽
遂聚死陰立消迅速敏捷如鼓應桴
參曰命名之意亦竒主治功力亦異着囟起痔握掌
催生左風頭置之右右風頭置之左摩頂天柱竪傅
踵胞孚下至若納舌闢竅解㗋疎肌收子腸消腳氣
及主剩骨留血物滯水瘕疽瘍䐜腫尸疰丹瘤與夫
喎斜偏瘓舛錯關機宜餌宜塗宜熏宜窒者莫不如
鼓應桴捷于影響故&KR3011;者人臍上從囟囟取通氣會
竒脉于巔下從比比取輔氣交偶脉于踵麻者大鼗
羣隂之長也夏有足鼓置鼓于趺殷有楹鼓貫中于
柱周有縣鼓植簨簴而懸之上皆鼗也顧名思義則
知聲氣相通左右逢源之為用矣
(&KR3011;者人臍胎兒之息以臍也囟取通氣會竒脉于巔至人之息以囟也比取輔氣交偶脉于踵真人)
(之息以踵也楹鼔以喻&KR3011;縣鼔以喻囟足鼔以喻踵三息並行三鼗齊擊是真以鼔應桴捷于影響)
唐本草
萊菔氣味辛甘平無毒主下氣消榖和中去痰癖肥健
人根汁尤良
覈曰萊菔菘菜也似蔓菁而稍大舊說北種菘萊初
年半為蔓菁二年菘種都絶蔓菁南種亦然盖菘之
不宜于北猶橘之不踰于淮今則南北俱有矣爾雅
云苞突蘆菔孫炎註云紫花菘也南人呼秦菘吳人
呼楚菘魯人呼菈&KR2776;秦人呼温菘北人四呼之春曰
破地錐夏曰夏裏生秋曰蘿蔔冬曰地酥杜詩曰土
酥蒙古曰篤魯馬唐本曰萊菔萊菔者麳麰之所服
此亦就文取義耳今遵唐本為正性喜燒土隨地可
植夏末布種秋末刈苖冬末采根春末抽薹高五七
尺開紫碧色花夏初結角子如大麻實圓長不等色
黃而赤遂可布種葉大者如蔓菁細者如花芥表裏有
茸毛根色有紅白根形有大小長短圓扁粗滑上銳
下尖細腰巨腹岐尾义頭有鬚無鬚之别小者如拇
指大者滿一秤重者十百觔或因種變或隨水土大
率沙壤者肥甘而脆瘠地者堅苦而辣可生可熟可
俎可醬可敊可醋可磄可腊可飰可羔蔬菜之最有
益者與地黃同食令人髮白多啖動氣薑能制之伏
硇砂乾鉛汞
參曰徧歴四時具備五氣有松之操有芥之烈三焦
咸輔五液並行氣中之用血中之氣也其根白其味
辛其皮革禀從革之金象故力服麳麰
(前人只說得箇有松之操更參出箇有芥之烈何等親切唐本只闡得箇上焦開發宣五榖味熏膚)
(充身澤毛若霧露之溉更參出箇三焦咸轉五液並行氣中之用血中之氣方纔盡得箇命名氣味)
(主治功能的大意古人用汁今人用實繇此觀之汁勝實矣)
唐本草
薰草氣味甘平無毒主明目止淚療洩精去臭惡氣傷
寒頭痛上氣
覈曰薰香草一名蕙與蕕反南越人謂之燕草宋開
寳謂之零陵香出零陵山谷湖廣諸州皆有多生下
濕地入春宿根再發葉如羅勒又似麻葉兩兩相對
七月開花八月收刈可挼可佩可薦可熏雖至枯槁
香猶芬馥山海經云浮山有草麻葉而方莖赤華而
黑實氣如蘼蕪可以已&KR0146;爾雅翼云盖能去惡臭令
身香故古之祓除以此草熏之所以降神也埤雅云
凡氣熏則惠和暴則酷烈故于文蕙草為惠近世皆
指菅茅一幹數花者為蕙一幹一花者為蘭即詩書
家亦多引用竟不知是為何草徒尚其名而迷其實
皆此類也離騷辨證云古之蘭蕙花葉俱香燥濕不
變今之蘭蕙花萼雖香乾則腐臭蘭唐蕙圃受誣久
矣
先人云赤華有通神之德黑實具幽隱之情腎藥而
得心用者也乃能交精神散寒風達生氣耳
參曰天子鬯諸侯薰鬯用灌薰以香自燒故薰諧熏
熏者火煙上出也顧藏真之自下而上者肝木春生
之氣耳是主春氣者病在頭不能積續以升致上下
失于敵應者相宜觀魚涉負冰則知下上之為義矣
(紹隆王先生嘗言少陽之始生如香煙之始發輕虚而浮端直以長故立春初候曰魚涉負冰魚隨)
(陽氣而上涉至背負冰而乃止)
唐本草
蘇方木氣味甘鹹平無毒主破血産後血脹悶絶欲死
者水煮五兩取濃汁服
覈曰出南海崑崘樹似青槐材似赤降中心有横紋
似紫角者號木中尊功力倍常百倍也修治去粗皮
并節剉極細梅枝搗爛同拌蒸之從已至申陰乾用
用染絳色見鐵器則色黯不鮮
先人云蘇有疎暢義方有不動義具厥陰風木之才
非分崩離坼之比
參曰死而更生曰穌賦形有嘗曰方東方之行曰木
木以色勝當判入肝肝之心藥肝之血分氣藥也肝
主色自入為青入心為赤肝藏血心藏血脉之氣也
故主血中諸眚悶絶欲死者功能屠絶鬼氣穌醒人
魂一名屠穌者以此
唐本草
椿樗氣味苦温無毒主瘡疥風疽疳䘌煑汁飲之樗木
根葉尤良
覈曰椿樗二樹南北皆有形並相似但椿木皮細肌
實而赤嫩葉香甘可茹樗木皮粗肌疎而白莖葉臭
惡不可茹二三月木端作葉嫩紅老綠有花無莢者
椿有莢無花者樗幹枝端直者椿迂矮者樗莊周所
謂其木&KR0008;腫不中繩墨其枝拳曲不中規矩者樗也
秋深落葉脱處有痕如虎眼樗有小毒椿葉無之修
治椿根以不近西頭者為上采出拌生葱蒸半日剉
細盛挂屋角南畔陰乾用
參曰椿樗同種材臭異形者牝牡有别耳樗孕莢者
牝椿無莢者牡故椿體木性之直樗體术性之曲曲
直仆傴木體之全性現矣故始區芽櫱直拆者萌曲
生者句枝幹已成曲直仆傴四體始備直無仆傴曲
則兼有是以椿木體直精專枝葉樗木體曲精專根
皮誠肝木之體用藥也椿益皮膚毛髮正肝以能生
為體榮華為用樗益血氣陰竅正肝以藏血為體疎
洩為用内而腸風已崩帶除滯痢行癃閉利遺濁清
神安志悦外而瘡瘍淨㿀疹消疔毒解好顔媚色以
及四體百骸不言而喻至若疳䘌蠱毒傳尸鬼注而
與物為春殺厲之氣暖然齊春仁之潔椿樗之為用
溥矣
唐本草
山樝氣味酸苦甘微寒無毒主瘻瘡利小便去痰熱止
渴令人少睡有力悦志
覈曰出南山高原所在亦有樹高數尺古拙可愛枝
有叢刺葉有五尖三月開花五出碎小色白綴實似
林擒而小有黃赤二種霜後乃熟核似牽牛子色褐
而堅一種實大而赤甘酸可口名曰棠捄唯供食料
修治蒸過晒乾臨用再蒸去核焙燥研細用
先人云味酸似甲便能下行故得止痢定疝然去發
陳未遠激之立轉生榮
參曰宣氣散生曰山虎之不柔虎食剰殘曰樝危氏
曰㺅樝唐本曰赤瓜各以功力形狀為名也瘻瘡疹
痘痞滿癥瘕血凝結固皆血中痺乃以柔承剛飲澼
食宿狐㿉疝蠱氣壅留僻皆氣中痺乃以剛承柔皆
非所據而據之苐木實而酸宜輔肝體宣氣散生則
偏有餘于用矣用行必氣上而忘返令人不寐而嘗
惺經云譚說醋梅口中酸出味過于酸肝氣已津需
渴倍力則志悦矣
唐本草
訶黎勒氣味苦温無毒主冷氣心腹脹滿下食
覈曰出波斯今嶺南廣州亦有之本似木槵開白花
作實似巵子橄㰖狀色青黃皮與肉相着七八月成
熟具六路肉厚者佳修治勿用毗黎勒個個毗頭者
是也若訶黎勒實稜只有六路或多或少者並是雜
路勒圓而文露或八路至十二三路號榔精勒濇不
堪用爲害殊甚也凡使酒浸六時蒸六時刀削去路
用肉則去核用核則去肉並剉焙用
參曰訶譴也黎衆也勒堅柔難斷也味大苦氣大温
對待冷氣在心腹致脹滿食卒不得下變生腸澼喘
急腸風崩帶奔豚霍亂痰涎膠固堅柔難斷者譴之
斷之少陽膽腑决斷藥也
唐本草
無食子氣味苦温無毒主赤白利腸滑生肌肉充血氣
安神長鬚髮生精長年
覈曰無食子即沒石子生西戎沙磧間樹似檉波斯
國呼爲摩澤樹高六七丈圍八九尺葉似桃而長三
月開花白色花心微紅子如金彈蟲食成孔者入藥
最良但其樹一年生拔屢子大如指長三寸中仁如
栗大食國者一年生蒲盧子圓扁亦如栗大寸許中
仁俱可食次年生無食子彼國呼爲麻茶澤間歲互
生一根異産如十千之合化剛柔之往隨也修治毋
犯鐡器併被火驚用顆小無杴米者炒以漿水砂盆
研令盡焙乾再研如烏犀色爲度
參曰食宿飲留乃成痢滑無其食滑痢已矣味苦氣
温對待治之推陳致新物也新至氣斯充肌肉滿七
神安奉髮美毛精生形駐矣所謂有餘而往不足隨
之不足而往有餘隨之太過不及于斯見矣蟲食有
孔者良具體無竅者所當佩服
唐本草
騏驎竭氣味鹹平無毒主心腹卒痛金瘡血出破積血
止痛生肉去五藏邪氣
覈曰生西湖大倉諸國今廣州亦有樹名渴留高數
丈略似没藥樹婆娑可愛皮木俱赤而堅葉亦略似
櫻桃葉而黃赤木中有液流出如松脂久則堅凝成
竭色赤如血一名紅竭以火燒之赤汁涌出灰不色
變者爲真一種海母血形真相似只是味鹹腥臭騏
驎味鹹微甘臭似梔子爲别也修治另研如塵篩過
用若同别藥搗化作塵飛矣
先人云血乃精專之物竭為迭運之稱有起亟義有
堅固義有更始不窮義河間稱為血中之聖真不虚
矣
參曰畜生午禀火氣而生者馬其舉負捷驅運迭不
竭者騏驎也故良馬之貞比之麒麟麒麟行不越規
止不踰矩騏驎之行止肖焉有指白馬而脊黑者曰
騏驎是色取而行止失矣此轉釋假喻以詮名表功
力耳當入心爲心之體藥用藥心乃火藏也經云藏
真通于心心藏血脉之氣如環無端終而復始則凡
血脉之氣失于捷驅竭于運迭行越規止踰矩者仍
使之行循規止蹈距猶夫騏驎之舉負捷驅運迭不
竭也
(木之有脂如人之有血渴留專精惟脂厥色惟赤燒之灰色尤赤可爲至死不變矣乃得奉心化赤)
(獨行經隧莫貴乎此)
唐本草
紫鉚氣味甘鹹平有小毒主五藏邪氣金瘡帶下破積
血生肌止痛出痘毒與騏驎竭大同小異
覈曰叚成式酉陽雜俎云紫鉚樹出真蠟國彼人呼
爲渴禀又名勒佉亦生波斯國樹高盈丈枝葉鬱茂
宛如橘柚木液都赤經冬不凋三四月開花白色不
結實天有霧露及雨沾濡則枝條出鉚狀如糖霜纍
纍紫赤破則鮮紅用造&KR0008;&KR2800;作婦女面飾
先人云色赤味鹹而如液入血分無疑矣還可堅充
其類第屬形外物施于痘不作漿或皮薄欲損血溢
于外者象形從治之
紹隆王先生嘗與頤言男女媾精婬欲之毒遂舍胞
胎伏藏兩腎盖痘之始發也如春氣之升行漿也如
夏氣之出回合也如秋氣之降剥落也如冬氣之入
舉世但知始發之欲透未知毒化之成漿猶為切要
何也如去滓純水必清必静全頼此耳否則仍含毒
種復歸兩腎生死存亡變生不測矣紫鉚固爲解毒
之要品但可用于化毒之際不可施于始發之期更
有毒未化而漿不行反舍鉚液之横徧預投保元之
降藏雖不顧媱毒之不攘獨不念六淫之未散乎願
言珍重珍重
參曰紫鉚渴禀木液也承霧露之陰液液溢葉表而
鍾鉚若垂枝布葉萬物之所以盛長南方火象耳故
渴者盡其所需禀者受命自天紫者木液之赤呈陰
而水色間之鉚者金膚效三陽淪膚而至極三陰膚
受而容平流于四藏而邪逐五經並行而帶已血積
破肌生而痘毒出矣盖毛膚者金肺之形藏也因于
邪使人毫毛畢直皮膚閉而受之以次相傳逓侵四
形始必繇于膚終必從于膚耳固與麒麟竭大同而
小異較其所自始小同而大異鉚屬液溢葉表竭屬
液流趺踵爲迥别也
(合麒麟竭參功力始備竭則行中止鉚則止中行行止止行大須料簡)
唐本草
阿魏氣味辛平無毒主殺諸小蟲去臭氣破癥積下惡
氣除邪鬼蠱毒
覈曰出西番及崑崘今雲南長河中亦有與舶上者
氣味雖相似只無黃色耳苖葉根莖酷似白芷或如
草或如木此風土不同禀質則異咸屬草類非有草
木兩種也同根搗汁暴令乾者次之體氣極臭婆羅
門謂之薰渠又謂之哈昔泥故西國持咒人則禁食
戎人則嘗啖謂能止臭猶巴人之重負礬也元時用
充食料根名穩展用淹羊肉轉更香美盛暑亦不色
變修治乳研極細熱酒器上裛過用
參曰諺云阿魏無真言多偽也雷公驗法有三一以
半銖置銅器中經宿着處水如銀色一以一銖入五
斗草自然汁内次早盡作鮮血色以一銖致柚子樹
上其樹立乾驗此三法不唯真偽判然功能亦昭然
顯者矣諡法稱克威健行曰魏亦巍然獨立貌也阿
倚也衡也上倚下以取平權輕重度長短故主諸疾
倚之各取其平偏于幽獨揜昧者功能捷如影響苐
臭惡特甚巍然獨立而世無偶故君子必慎其獨
(極臭之物當與極香同旨故得以臭止臭如入五濁惡世轉作香積國土)
唐本草
醍醐氣味甘冷利無毒主風邪痺氣通潤骨髓可爲摩
藥功勝于酥
覈曰用酥一石煉貯器中待凝定穿中至底久之則
津津溢出冬不凝夏不融者是也苐性滑易走惟貯
壺蘆雞子殼内方不透出但不易得一石僅取十合
耳
參曰乳出酪酪出酥酥出醍醐醍醐上味也功力與
犛酥等用犛酥出醍醐當成無上味醍醐力透貯器
犛酥追逐風毒發出毛孔間似同而力更勝盖坤為
牛即此可徵至柔而動也剛主治功力不必更加註
脚矣
(釋典嘗以醍醐喻無上道服食者當成希有功力矣)
唐本草
溺白垽氣味鹹平無毒主鼻衂湯火灼瘡𫝊尸肺痿
覈曰滓淀爲垽人溺澄結所成也歲久之器有厚寸
餘者取置磁盤内露高潔處越一二載中外皆白絶
無氣臭者乃可用研極細水飛數過再研萬匝如仍
有惡臭隨泡隨飛約數百遍以無臭爲度煆淬者精
粹盡失轉增火毒不堪用也
參曰溺白曰垽藉塵埃没溺所集也故物入陰中色
剥爲白陰中之陰矣入乎太陰肺足太陰脾緣精與
氣原從脾肺氣化之中遊溢轉輸是以仍歸脾肺爾
力倍于溺者白作潤下鹹還可水濟火垽集塵埃土
復可土承水亢則害承乃制制則化生矣
唐本草
硇砂氣味鹹苦辛温有毒主積聚破結血止痛下氣療
欬𠻳宿冷去惡肉生好肌爛胎亦入驢馬藥用
覈曰出西戎今西涼夏國及河東陜西近邊州郡亦
有然西戎來者顆塊光明大者如拳重三五兩小者
如指面入藥最緊邊界者雜碎如麻豆粒頗夾砂石
雖可水飛澄去入藥則無力矣修治水飛去塵穢入
瓷器中重湯煮乾以殺其毒或用黃丹石灰作櫃煆
赤使用亦無毒矣斆云硇遇赤鬚澒留金鼎權云柔
五金消八石可作銲藥抱朴子云牡蠣海螵蛸晩蠶
砂羊&KR0008;骨河豚魚膠魚腥草萊菔獨帚卷柏羊蹄商
陸冬瓜羊躑躅蒼耳烏梅皆可伏硇設中硇毒生菉
豆研汁飲一二升可立解畏酸及漿水忌羊血
繆仲淳先生云硇砂禀陰毒之氣陽毒之精腐人腸
胃化人心血其毒之猛烈如此誠可畏也
參曰硇從囟石聲取通氣以爲量一名氣砂其為性
至透濕即水化滲洩而走矣一名透骨將軍張匡鄴
行程記云高昌北庭山常有煙湧而無雲霧夕則光
焰若炬火炤見禽鼠盡赤謂之火焰山中有硇砂土
人乘屐采之若屐底爲皮革者即焦敗矣一名火砂
故性秉火毒對待宿冷糜化有形者也時珍云硇砂
亦消石之類乃鹵液所結出於青海與月華相射而
生附鹽而成質者故可投諸藏陰之屬若止痛下氣
療欬𠻳謂其氣結則痛積聚則氣不下矣經云欬逆
上氣有積氣在胸中也倘屬虚無為害彌篤慎勿以
藥試病耳
孫思邈
犛牛酥氣味甘平無毒主去諸風濕痺除熱利大便去
宿食
覈曰製造之法一同牛酥
參曰犛酥功勝牛酥者謂犛毛長而尾尤佳用以作
纛旌旗奉為指麾也故主氣無師帥致風濕合閉成
痺與䅽飪滯利之邪留癖腸腹間者非此開闢未易
隕滌耳亦可作營血司命整肅經隧以禦外侮并可
定府藏之决躁形氣之臞瘁生生編云主腹内塵垢
追逐毒氣發出毛孔間此剪滅不格之非我族類也
藥性論
土茯苓氣味甘淡平無毒主食之當糓不饑調中止洩
健行不睡健脾胃強筋骨去風濕利關節止洩瀉治拘
攣骨痛惡瘡癰腫解汞粉銀硃毒
覈曰生楚蜀閩浙山箐及海畔山谷中蔓生如蓴莖
有細點葉類竹闊大厚滑長五六寸根如菝葜而圓
小者似卵大者似拳連綴而生遠不及尺皮似茯苓
色有赤白肉似芋薯味兼甘濇亦可生啖入藥以白
色者爲良東山經云鼓證之山有草焉名曰榮莫其
葉如柳如竹其本如卵如拳食之已風恐即此也一
名禹餘&KR0008;一名石餘糧冷飯塊忌茗及豆
參曰土茯苓者九土之精氣所鍾也一名石石以量
言一名禹績平水土有如神禹言餘糧者食之當糓
不饑耳味甘淡氣平和性無毒故主調中止洩黃中
通理之爲用乎若健行不睡強筋骨治拘攣利關節
此隂以陽為用應地無疆自強不息矣若婬瘡癰腫
侵淫筋骨以躭婬人火熾水涸水位之下藉土承之
承則化化則腎火歸而腎水溢矣
藥性論
神麴氣味甘辛温無毒主化水榖宿食癥結積滯健脾
暖胃
覈曰葉氏水雲錄云五月五日或六月六日或三伏
日用白麪百觔青蒿汁三觔蒼耳草汁野蓼汁各三
觔赤豆末杏仁泥各三升用汁和麪豆杏末作餅麻
葉包罯如造醬黃法布帛密覆俟冷黃衣生取出日
晒燥之陳久者良
參曰候八神置會之期集七神司生之物鬱之造麴
使衣生朽敗塵華青黃色也周禮所謂麴衣月令所
謂衣麴桑黃之服也易通卦驗云八神者樹&KR0891;于地
四維四中引繩以正之故欲置八神者冬至陽生之
日樹八尺之表于地中盖以陽為神隂為鬼亦氣之
伸者為神氣之屈者為鬼也人身五藏有七神藉中
黃生陽之氣為奠安乃得神與形俱七情發而皆中
節斯陰屈遁藏根塵洞徹濟弱扶傾運迭樞機如環
之無端耳設生陽少息不惟神失奠安且變生不測
矣神麴藉神木所司之榖曰麥謂木即生陽之首兆
麥即五氣之先機佐以七神司生之物鬱之成鬯伸
之暢之鼓中黃之生陽安五藏之七神正所以成其
始即所以成其終其所以成其始即所以成其終者
以一神而會七神一藏而叶五藏乃得成其始復得
成其終否則偏廢而離敗矣諸家陳列功力即藉中
黃生陽之氣敷布化育宣五榖味開發上焦成陽出
陰入之為體為用耳倪維德以之主療目疾即洞徹六根
六塵之一塵一根耳又云生用能發其生氣者即肝
得水而沉熟用能斂其暴氣者即肝得煮而浮以麥
即肝藏之主榖肝主開竅于目故也顧浮沉互用之
樞機即生殺敵應之關鍵耳
(貽我麳麰帝命率育繼絶續乏之榖也必候八神置會集七神司生誠濟弱扶傾運迭樞機之良劑)
(也)
宋嘉祐
藿香氣味辛微温無毒主風水毒腫去惡氣止霍亂心
腹痛
覈曰藿香出交阯九真武平興古諸國吏民多種之
今嶺南頗饒所在亦有二月宿根再發亦可子種苖
似都梁方莖叢生中虚外節葉似荏蘇邊有鋸齒七
月擢穗作花似蓼房似假蘇子似茺蔚五六月未擢
穗時采莖葉曝乾可着衣中用充香草踰時則性緩
無力矣潔古東垣惟用藿葉為能敷布宣發後世因
藿葉多偽并枝莖用之今枝莖尤多偽耳唐史云頓
遜國出藿香插枝便生葉如都梁范曄云零藿虚燥
芬芳之氣經久不變
先人云氣亂于腸遂作霍亂致亂正氣者惡氣耳藿
虛燥芬馥具不逆不撓入羣不亂義乃可立定其亂
因名曰藿方之竒方急方劑之宣劑輕劑燥劑也
參曰南嶽曰霍假之標方域表功能也本草列釋典
名相如楞嚴之兜婁婆香法華之多摩羅跋香金光
明之鉢怛羅香涅槃之迦算香皆藿分名木本也即
扶南國所言五香共一木根旃檀節沉香膠熏陸花
雞舌葉藿香者是矣正旦所湏草本也即南方草木
狀所載之生成而嶺南尤多有之詩云食我埸藿香
草也盖草木至南曰任任化育而于時為夏域其方
者功能更忽霍而迅疾矣是主霍疾亂作于俄頃揮
霍紛紜其如摇反諸手若去惡氣為對待治風水毒
腫為達木止心腹痛及壅腫為發火定吐逆穌脾胃
為奪土土欝奪之火欝發之木欝達之正所以任化
育而於時為夏為正位四氣主命曰藿香正氣者以
此
(應劭風俗通云南方衡山一名曰霍霍者萬物盛長垂枝布葉霍然而大誠所謂任化育而于時為)
(夏為大草木至南曰任相見乎離也大人以繼明炤于四方宜為正位四氣主)
宋嘉祐
萱草氣味甘涼無毒煮食治小便赤澁身體煩熱陰熱
酒疽
覈曰萱宜下濕地處處田野有之初春叢生可作薦
俎葉如蒲蒜而柔弱新舊相代四時長青五月抽莖
開花六出四垂朝放暮蔫秋深乃盡花有紅黃紫三
色結實三角子如梧子黑而光澤
參曰爾雅翼云詩曰焉得諼草言樹之背諼忘也衛
之君子行役為王前驅過時不及其婦人思之則心
痗首疾思欲暫忘之而不可得故願得忘憂之草而
樹之庶幾漠然而無所思然世豈有此物也哉盖亦
極言其情耳說者因萱音之與諼同也遂命萱為忘
憂之草盖以萱合其音以忘合其義耳然忘草可也
而所謂忘憂憂之一字何從出哉此亦諸儒傅會之
語也頤謂憂出于肺情之所鍾志之所悲神之所傷
也是以憂悲則魄藏之金鬱經云金鬱則泄之所以
忘其憂也而萱諧宣宣布也散也通也徧也風回宣
而所以宣陰陽也宣之即所以泄之泄之即所以暢
之暢之即所以忘之忘之則既順乃宣而憂可釋矣
顧煮食主小便赤澁身體煩熱即疏云金鬱則泄之
解表利小水也然則草木之情布在方策人未之思
爾
宋嘉祐
木賊氣味甘微苦無毒主目疾退翳膜消積塊癥瘕益
肝膽療腸風止痢及婦人月水不斷崩中赤白
覈曰出秦隴華成諸郡所在近水地亦有之苖長尺
許叢生直上一根只一幹無花葉狀似鳬茈苖及粽
心草寸節中空又似麻黃莖而稍粗凌冬不凋四月
采之莖幹糙澁治木骨者以之磋擦
參曰木以金為賊金淫則木鬱矣木賊草獨幹寸節
具積龠以成升中虚凌冬合兩明而作離升木南征
之象也盖火為木子刑所勝之金復母所不勝之讐
斯木用行肝胆益根竅開目𤯝除前陰疎月水調崩
𢃄止後陰洩滯利行腸風已矣至若積塊癥瘕此以
堅固歸金正所以驅木賊也然則翳膜之屬亦即堅
固之金歟
宋嘉祐
山慈姑氣味甘辛微温有小毒主癰腫瘡瘻瘰癧結核
醋摩傅之剥人面皮去皯&KR0845;
覈曰生山中濕地唯處州遂昌縣者良冬月生苖如
秋葉而稍小二月中抽一莖高尺許莖端作花有白
色黃色紅色三種瓣上俱有黑點間雜衆萼攅簇成
朵如絲絨紐結狀甚可愛也三月綴實子有三稜四
月采根形似慈姑而小又似小蒜而毛遲則苖腐難
覓矣一種葉如車前草莖幹花實則一也酉陽雜俎
云花與葉不相見謂之無義草今人多以金燈花老
鴉蒜根偽充之但此根無毛而光山慈姑茸毛固殼
為異也采得曝乾修治去毛殼用
參曰山慈姑剥人面皮化人疣贅其嚴命威毅而言
慈者何然皯顔&KR0845;色癰瘻㾦瘰之人面目可憎厥形
原無生人理矣此以中藏&KR0008;&KR0008;乃復現諸形色山慈
姑慈憫姑恤亭毒藏陰既欲品成其形色寧惜剥化
之勞乎一名無義草爰彼無義啟我哀矜宋玉九辯
云廓落兮羈旅而無友生惆悵兮而私自憐燕翩翩
其辭歸兮蟬寂寞而無聲
宋嘉祐
胡盧巴氣味苦大温無毒主元藏虛冷氣得附子石硫
黃主腎虚冷腹脇脹滿面色青黑得蘹香子桃核仁主
&KR1864;胱氣甚效
覈曰胡盧巴一名腎曹都護生海南諸番今廣州黔
州俱有不及舶上者佳春生苖夏結實秋采莢淘淨
酒浸晒乾蒸熟炒過用
參曰胡者歛互盧者火器巴者曲折三迴閬白水流
也言能斂互水火兩腎之元陽盖以功力為名矣故
主元藏虚冷命門火衰不能斂互歸元者對待治之
益右腎即所以煖丹田也若腎虚冷面青黧黑不唯
火衰更屬卒滅必協附子石硫黃陽毒並行廼克有
濟若&KR1864;胱氣上秖湏蘹香子桃核仁之廻互引之易
于歸納耳
(具金匱濟生以為體必藉臣使之佐以為用亦可並行亦堪獨往)
宋嘉祐
海金沙氣味甘寒無毒主通利小腸得巵子馬牙硝蓬
沙療傷寒熱狂或丸或散
覈曰出黔中江浙湖湘川陜皆有生山林下莖細如
線引竹而上高尺許葉如園荽花細而薄面背俱青
皺紋緊簇紋中有沙狀似蒲黃不作花實根細堅強
沙及莖葉皆入藥用七月采其全料日中暴之小乾
用紙承襯以杖擊之有沙落紙且暴且擊沙盡為度
摘葉搗汁煮砂縮汞
先人云似金而體輕似沙而質滑草氣之生沙猶水
體之成冰合入足少陰腎足太陽&KR1864;胱主溺沙石者
郤當
參曰天池以納百川者海止而不盈尾閭泄之盖言
量也金者色沙者象形似蒲黃蒲黃四布花上黃金
經久不變金沙四布葉下垂枝布葉下曲如鈎若夏
火吐英之榮極時也苐草木綻萼吐英黃布花心獨
蒲布花上金沙布葉下者正所以表專精之在黃别
百花之隨顯隨滅爾宜入心之府小腸經藥也小腸
者泌糟粕傳大腸泌水道輸&KR1864;胱止而不盈決瀆以
為量也
(巵子六出之冰花對待熱惱為清涼蓬沙蓬轉如輪樞機迅捷牙硝緣水火以為性可從之以水逆)
(之以火亦可逆之以水從之以火所謂竒之不去則偶之偶之不去反佐以取之)
宋嘉祐
礞石氣味甘鹹平無毒主食積不消留滯藏府宿食癥
塊久不瘥小兒食積羸瘦婦人積年食瘕攻刺心腹
覈曰出江北諸山有青白赭三色以青色堅細擊開
有白星點點者為貴修治以大坩鍋一個用礞石四
兩杵碎入消石等分拌均炭火十五斤簇定煆至消
盡星黃如麩金取出研極細水飛數過晒乾再乳萬
匝
參曰石以量言爾雅云日入為大蒙莊周云鴻蒙元
氣相如云蔑蒙踊躍也盖水糓入胃受盛轉輸者量
也設僅受不輸致陰凝至堅及營衞陰陽血氣津沫
咸泣不流矣所謂馨飪之邪從口入者宿食也即驚
癎欬喘亦從口受經云欬𠻳喘急驚又云白脈之至
也喘而浮厥癎有積氣在胸中也礞石功力發蒙府
藏之元氣使之踊躍而出誠竒方急方之中劑通劑
也
宋嘉祐
花乳石氣味酸濇平無毒主金瘡出血刮末傅之即合
仍不作膿又療婦人血運惡血
覈曰出陜州閿鄉體堅重色正黃如石硫黃色間有
淡白點一名花蘃石采無時大小間出方圓錯雜大
者可以為器玉册云陰石也代州山谷有五色者可
作丹砂匱室蜀中汶山彭縣亦有修治作釜固濟頂
火煆過埋土中過宿取研如塵水飛三五度晒乾用
參曰花者山之英乳者山之液石者山之骨也經云
水勢劣火結為高山緣水火為因即緣水火為體用
矣英即火用液即水體用行而體至之陰因陽為用
也故主諸血為眚正體雖至而用失先之花乳先之
以用佐之以體㢲入自中營周經隧自強不息矣
(水勢劣火結為高山是故山石擊則成燄融則成水勢劣以少言非下劣也血者少陰君火之所主)
(少陰者因陰以為體緣陽以為用是故君火以明非相火以位)
宋嘉祐(附綱目粉霜)
水銀粉氣味辛冷無毒主通大腸轉小兒疳痺瘰癧殺
疥癬蟲及鼻上酒皶風瘡瘙癢
覈曰升煉水銀粉法分紅白兩種白者用水銀一兩
白礬二兩海鹽一兩皂礬一兩熖消二兩同研不見
星貯罐内先以滑石九兩研極細水飛過晒乾再研
更以黑鉛四兩分作數塊打成薄片一層滑石一層
鉛片鋪置藥上築極實上餘空數寸使藥氣易轉以
盞盖罐口先于灰火中徐煨罐底聽罐裏無聲乃紥
定之用鹽泥封固罐口先用底火一炷香次用二寸
火漸加至三寸火二炷香用火時以涼水常擦盞内
火足去火冷定藥升盞上及空處矣紅者秪用水銀
一兩㷔消二兩白礬二兩同研極細升煉之法悉與
白同即釜盌之内亦可升取并不必水擦釜頂為甚
便也并不必沐浴以損藥力既用滑石黑鉛為匱則
鹽礬鹹濇之味俱從鉛石拔盡功力轉更神異但火
候以緩為貴取藥以少為良此法為丹家不傳之秘
頤不自私公之海内
綱目
粉霜氣味辛温有毒主下痰涎消積滯利水
覈曰升鍊之法用真澒粉一兩入瓦罐内以鐡盞仰
盖罐口鹽泥封固先以小炭火舖罐底及四圍約香
炷半常用水擦盞勿令間斷遂漸加火至罐頸約香
一炷去火冷定霜即成矣
參曰嘉祐所謂水銀粉今之所謂粉霜者是也綱目
所謂粉霜今之所謂輕粉者是也苐輕粉輕盈如雪
膩滑如粉色純白無間不假外物昇結釜頂所謂清
秋月轉霜輪也盖龍從火得金向水求正指此耳以
澒木也龍丹之化也丹即丹砂火澒為習坎水轉作
西白金離沉重化輕盈所謂顯諸金而凝霜白也故
可入肺下痰涎消積滯利水道以除肺眚此藉輕盈
以化沈重耳近世用點婬瘡致毒入浸骨髓或骨析
筋焦肌糜膚剥死不藥救者以婬瘡從骨髓受還從
骨髓出是轉沉重為輕盈用作點餌是轉輕盈為沉
重仍從外入之内也若水銀粉者合皂白二礬石海
鹽火消而昇者嫩色黃老色白取用貴黃不貴白也
僅合白礬消石而昇者嫩色赤老色紫取用貴嫩不
貴老也顧所升之質即本有能升之澒所顯之色與
味之醇烈即緣鹽礬消石合化以成黃白紫赤耳故
味醇則氣清而色黃赤味烈則氣濁而色紫白黃赤
點餌咸宜紫白必藉退却陰符為沐浴不若鉛關寒
水為匱之純粹精也所謂鴻洞未分之氣顯諸土而
峭粉黃顯諸火而還丹赤從水覓金金從水得也故
通肺府之大腸殺肺形皮毛之瘡疥癬蟲及肩項肺
部之瘰癧鼻根肺竅之酒皶風瘡瘙癢也近世以味
醇黃嫩者點瘡毒頑肉赤嫩者彌諸瘡毒膚皮捷如
影響亦可餌服淨潔婬瘡取效固速苐骨髓與形藏
之至毒從經氣會歸于胃循胃上口而出多致口爛舌斷
人多畏之㒺敢輕試盖毒從口出已達空竅而反口
舌斷爛者謂人卧氣歸于藏而會于胃胃氣上熏毒
不得洩故併發口舌耳丹家秘訣卧時啣管則毒氣
從管外洩斯無糜爛之為患矣
宋嘉祐
婦人月水氣味鹹平無毒主解毒箭并女勞復
覈曰月水素問謂之月經又謂之天癸丹家謂之月
信又謂之紅鉛采取合法成服食上丹否則非徒無
益而又害之矣女子二七月事始以時下而有子經
行三日時日不移者為經為常或先或後或通或塞
者為病為變三月一行者謂之居經一年一行者謂
之避年一生不行而孕者謂之暗經受孕仍以時下
者謂之盛胎受孕數月經忽大下者謂之漏胎每月
數至或至無休息或大下崩決者謂之病經十二而
孕六十尤乳者謂之變生皆非嘉品采取上藥湏擇
首經一法即收經水綿帛或紙用童溺漂洗即落烏
梅煮汁點之鉛即澄淀于底泌去黃水淡灰裛乾此
屬下乘一法用黑鉛作偃月槖籥經至繋之滿則傾
置盤内以上乘秋石少篩經水之上即作薄衣浮結
于上輕輕取起隨篩隨結以盡為度此屬中乘其最
上乘者俟女子二七天癸將至眉心先有紅氣光艷
奪目丹家所謂上應星下應潮者是也其法亦用偃
月槖籥先以頭生男乳晒取成粉輕抹槖籥之内次
篩上乘秋石于乳粉之上經至則繋之經下遂結藥
于槖籥之内矣傾去黃水隨篩隨繫以竟為度首經
者中結枚子或一或二或三次行者僅有散砂即無
枚子采得枚子先煉五炁上丹製一金丸徑大九分
丸分兩開中作子口上下俱實五炁上丹子口處湏
令均平次以極圓青豆置于金丸之中上下合成則
中有圓竅即藏枚子于丹竅之内以蜂蠟封固子半
之後午半之前護繫童女臍上午半之後子半之前
護繫童男臍上滿四十九日枚子遂長滿其竅用時
如法服食不則仍如前法護繫此得之異授不敢自
私用公海内
先人云瀕湖未見神竒徒自妄詆若得童女首經内
含至藥如不可得即未經殘破女子者亦堪服食以
天癸為生身之基兩精相搏便生一人亦竒異矣一
法用紅鉛三兩先以陽起石四兩乳細置銀釡之底
次置紅鉛于陽起之上封固温養七日後丹生其中
色如桃花僅得百釐每用一釐重綿裹護子寅二時
納左鼻孔行數百息即隨息入腦盡此百釐為反老
還童長生不死之至寳也欲識神異以死人脛骨鏤
一小孔置數釐于孔内仍埋土中過宿至明起視枯
骨如生或置分許于磁盤内覆磁杯于丹上水和麥
麪封固其口四圍緩火炙之麥麪焦黑俟冷開視其
丹盡滲杯内擊碎其砭都成丹色仍以杯砭乳細入
釡温養丹復提出毫末不減此亦異術也
參曰服食家擇處子相好端潔生辰在仲秋者禀太
陰金水之一炁作鼎甚良俟其蒸變已足黃道已歸
上應星下應潮天癸至任脉通太衝脉盛月事以時
下矣丹訣云三十時中兩日半二十八九君當算落
紅滿地是佳期金水過時空涸亂故必三緣會合采
取合宜時中月望乃結枚子如芥粒不假人力為也
更鍊龍虎兩絃退却陰符進添陽火俟七七光生食
之接延壽命即女子未經破殘或生辰在四季餘月
者如法采取亦可却病豈小補云乎哉近所尚者先
天一炁已失僅取糟粕剰餘不唯無補于形神反致
燎炎其焦府既失授受之源亦且擇非其鼎宜乎見
者聞者棄之勿顧
本草乘雅半偈卷九
