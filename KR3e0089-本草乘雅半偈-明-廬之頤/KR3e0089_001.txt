本草乘雅半偈卷一
明盧之頤撰
本經上品一
六芝(紫芝黃芝)(青芝白芝)(赤芝黑芝)
人參甘艸
黃耆蓍實
兔絲子蓮實
茯苓栢實
雲母丹砂
本經上品二
菖蒲赤箭(天麻同)
薯蕷乾地黃
枸杞菊
麥門冬太乙餘糧
石鍾乳龍骨
蜂蜜
本經上品
紫芝氣味甘温無毒主耳聾利關節保神益精氣堅筋
骨好顔色久服輕身不老延年
青芝氣味酸平無毒主明目補肝氣安精䰟仁恕久服
輕身不老延年神仙
赤芝氣味苦平無毒主胸中結益心氣補中增智慧不
忘久服輕身不老延年神仙
黃芝氣味甘平無毒主心腹五邪益脾氣安神忠信和
樂久服輕身不老延年神仙
白芝氣味辛平無毒主欬逆上氣益肺氣通利口鼻強
志意勇悍安魄久服輕身不老延年神仙
黑芝氣味醎平無毒主癃利水道益腎氣通九竅聰察
久服輕身不老延年神仙
覈曰出五嶽名山者貴嘗以六月生應六月之卦以
表德也神農經云山川雲雨四時五行隂陽之精以
生五色神芝為聖王休祥瑞命禮云王者仁慈則芝
艸生論衡云芝生於土土氣和則芝艸生不假種識
隨處寄生隨緣現相先人云靈異無根如優曇一現
若盤繞層臺寄生於土者此其常也本經惟標六芝
然其色相奇異不可不識存錄以廣見聞菌芝生深
山大木之上淵泉之側五色無常或如宫室龍虎車
馬飛鳥之形木威喜芝生千年茯苓上上生小木狀
似蓮花夜視有光持之甚滑燒之不焦飛節芝生千
歲松樹上皮中有脂形狀如飛木渠芝寄生大木如
蓮花九莖一叢味甘且辛黃檗芝生千年黃檗根下
下有細根如縷建木芝其皮如纓其實如鸞參成芝
赤色有光扣其枝葉作金石音樊桃芝其木如籠其
花如丹其實如翠鳥千歲芝生枯木下根如人形跌
坐刻之有血塗人兩足能行水上亦可隱形以上皆
木芝也獨搖芝有風不動無風自搖一莖直上中空
外赤貼莖杪之半生細小尖葉稍頭成穗作花灰白
結子十二枚至秋不落却透虚入莖中還筒而下根
大如斗更有游子十二枚相為環繞牛角芝生虎夀
山及吴凌狀似葱特出如角色青翠長三四尺龍仙
芝宛如昇龍相負之形紫珠芝葉黃實赤狀似紫李
色白符芝大雪而花季冬而實朱艸芝其莖如針九
曲三葉葉有實也五德芝狀似樓殿五色具備方莖
紫色以上皆艸芝也玉暗芝生有玉之山狀如鳥獸
色無嘗彩多似山水蒼玉亦如鮮明水晶七孔九光
芝生臨水石崖間狀如盤盎有莖有葉葉有七孔夜
視有光食之七孔洞徹石蜜芝生少室石戸中桂芝
生石穴似桂乃石也其色光明石腦芝石中黃亦石
芝類也石芝石象生於海隅及石山島嶼之涯肉芝
其狀如肉附於大石頭尾俱有乃生物也赤如珊瑚
白如截肪黃如紫金黑如重漆青如翠羽光明洞徹
儼若堅冰大者重十多觔千歲燕千歲蝙蝠千歲龜
萬歲蟾蜍山中小人皆肉芝類也鳳凰芝生名山金
玉間燕胎芝形如紫葵紫色如燕狀黑雲芝生山谷
之隂黑盖赤理莖黑味鹹又有五色龍芝五方神芝
甘露芝青雲芝雲氣芝白虎芝車馬芝太乙芝名狀
不一皆服食仙去者也抱璞子云欲求芝艸當入名
山必以三月九月乃山開出神藥之月也忌山佷日
用天輔時出三奇吉門到山須六隂之日明堂之時
帶靈寳符牽白犬抱白雞包白鹽一斗及開山符檄
着大石上入山執吴唐艸一把山神喜芝乃得見禹
步往采以旺相專和支干上下相生之日刻以骨刀
隂乾為末服有神異若人不致精久齋行穢德薄又
不曉入山之術雖得其圖鬼神不與終不可得郭璞
云一歲三華瑞艸也昔四皓采芝羣仙服食者也智
者大師云服食石藥但可平疾服食芝艸併可得仙
陶隱居云凡得芝艸正爾食之無餘節度故皆不云
服法也
(天有五炁御五方而生五嶽此指神芝所生緣山川雲雨四時五行隂陽之精此指神芝能生因則)
(神芝不惟為五芝首且獨為五嶽主矣故欲盡神芝希有功德須從生成能所中看得廣大圓滿)
先人云芝艸為仙家服食藥之上品上生者也從山
石水木之靈氣鬱蒸所結亦草亦木亦石亦土而非
艸非木非石非土與菌栭夐别要在名山大川古木
仙境中得者服之自然靈妙李瀕湖以為可食溷置
菜部是何異高隱灌園耶予從固陵山中獲小黃芝
細咀微嚥頃之喉間凉潤如雲盤繞五内信是氣鍾
非灌溉滋生之比靈異無根如優曇一現宜特尊諸
首
又云神農為民疾徧嘗艸木以起夭扎芝則可以養
性移情進之於德如仁慈忠信和樂勇悍非艸木所
能滋益也感天地氤氲之和屬精神不屬形質故主
治如此耳
參曰隂陽合和地氣上為雲天氣下為雨雨霽雲徹
則芝生氣味凉潤體相旋繞不假種識以無成有故
益五藏有中之無藏形為有藏神為無也如神芝具
五色味則五藏咸入紫芝赤黑相間則交通心腎偏
得一色一味則各從其類矣與滋培有形者别異澄
徹性靈久而得仙設非烟霞静隱之流外息諸緣内
心無惴不堪僣服耳
(雨霽雲徹隂陽必清必淨矣不與隂陽蒸鬱而作栭菌者反乎)
本經上品
人參氣味甘微寒無毒主補五藏安精神定魂魄止驚
悸除邪氣明目開心益智久服輕身延年
覈曰人參一名人薓人銜人微黃參地精土精神艸
海腴皺面還丹搖光星所散也運斗樞云人君廢山
瀆之利則搖光不明人參不生生上黨及百濟高麗
多于深山背陽向隂及椵漆樹下下有人參則上有
紫氣春生苖四五相對一莖直上三椏五葉四月作
花紫色細小如粟秋後結子或七八枚如大豆生青
熟紅秋冬采根堅實堪用如人形者有神出上黨者
形長黃白狀似防風堅潤而甘百濟者形細堅白氣
味稍薄高麗者形大虚軟氣味更薄惟以體實有心
味甘微苦多餘味者最勝收納新器中密封可經年
不壞頻見風日則易蛀生用㕮咀熟用隔紙焙之或
醇酒潤透忌鐵器鹹滷用童便潤製者謬矣惡皂莢
反藜蘆畏五靈脂為茯苓馬藺之使
先人云參贊天地奠安神理精腴在握還丹可期形
山之秘寳帝王之仁澤也又云人參功力安定精神
魂魄意志於倉忙紛亂之際轉危為安定亡為存如
武有七德一禁暴二戢亂三保大四定功五安民六
和衆七豐財又云生處背陽向隂當入五藏以類相
從也人身衛氣日行於陽道則寤夜入於五藏則寐
則凡病劇張皇不能假寐者人參入口便得安寢此
即入藏養隂安精神定魂魄之外徵也
繆仲淳先生云神農曰微寒隱居曰微温微寒則近
於温微温則近於寒以言乎天則得生生升發之氣
以言乎地則得清陽至和之精上應瑤光狀類人形
故能回陽氣於垂絶却虚邪於俄頃功魁羣艸力等
丹丸矣
參曰參參也設作生訓未盡本旨盖三才並立方成
世諦故天資萬物之始地資萬物之生人則參天兩
地禀萬物之靈人參雖質依於艸而克肖乎人是具
足三才乃精英之氣融結所成也色白屬金氣寒喜
隂屬水花色純紫及生處上有紫氣屬火三椏屬木
味甘五葉屬土五行周備是補五藏而奠安神舍則
邪僻自除竅穴明徹濟弱扶傾運用樞紐者也顧彼
命名之義功德作用可知
(參天兩地則人為天地樞紐天地為人軀殼矣無軀殼則種性無依無樞紐則世界不立彼此交互)
(不相舍離而此種性能生諸緣和合六塵應現根身之相即以根身為親相分器界為疎相分有器)
(界便有敗壞有根身便有疾疚有疾疚便有藥石而藥石又分優劣醇暴及得氣味之全與偏者人)
(參參天兩地淪結所成功德真無量矣)
本經上品
甘艸氣味甘平無毒主五藏六府寒熱邪氣堅筋骨長
飢肉倍氣力金瘡尰解毒久服輕身延年
覈曰甘艸一名蕗艸靈通國老美艸出陜西河東州
郡及汶山諸夷處春生苗高五六尺葉如槐七月開
花紫赤如柰冬結實作角如畢豆根長三四尺粗細
不定皮亦赤上有横梁梁下皆細根也以堅實斷理
者佳輕虚縱理細靭者不堪用凡使去頭尾及赤皮
切作三寸長劈為六七片入磁器中好酒浸蒸從巳
至午取出暴乾剉細入藥苦參甘漆為之使惡遠志
反大戟莞花甘遂海藻忌猪肉
先人云甘具生成路通能所艸從柔花和協衆情又
云和具四義一合二純三分明四接續甘艸四德備
焉又云青苗紫花白毛槐葉咸出於黃中通理之荄
土具四行不言而喻矣又云土貫四旁通身該治是
以土生萬物而為萬物所歸
參曰尚書云土爰稼穡稼穡作甘言土以能生為性
而所生艸木唯稼穡最得土氣之和即拈以徵土性
及土味耳有云土位乎中又云土貫四旁難者曰設
標竿於中東觀則西南觀成北中亦難定予謂中當
竪論四當横論内經云地何憑乎大氣舉之也固知
上下唯氣而土獨居其中四即在中之土横貫四旁
離四無中統言之也甘艸色味性情含章土德為五
味之長故治居中之府藏為邪所薄而寒熱外見與
在内之筋骨在外之肌肉悉以横貫之力堅固長養
氣聚於形形全則力倍形敗則氣亡金瘡成尰如掘
土剝地以致凑理斷絶此屬九土之精行土之用接
續地脉仍相連合毒性殺厲即以幽静平和之土緩
解之毒自降心而退舍焉形全則身輕形固則延年
中央内外左右四旁皆土貫之若因土致病因病及
土者宜用設四行借用另須體會
(土爰稼穡金曰從革等語直指五行真性若能生之能所生之所又指五行體用)
本經上品
黃耆氣味甘微温無毒主癕疽久敗瘡排膿止痛大風
癩疾五痔鼠瘻補虚小兒百病
覈曰出蜀郡漢中今不復采唯白水原州華原山谷
者最勝宜寧二州者亦佳春生苗獨莖叢生去地二
三寸作葉扶疎狀似羊齒七月開黃紫色花結小尖
角長寸許八月采根長二三尺緊實若箭幹皮色黃
褐折之柔靭如緜肉理中黃外白嚼之甘美可口若
堅脆味苦者即苜蓿根也勿誤用木耆草形類真相
似只是生時葉短根横耳修治去頭上皺皮蒸半日
劈作細條槐砧剉用茯苓為之使惡龜甲白鮮皮
先人云黃耆一名戴糝戴椹百本戴在首如衛氣出
目行頭自上而下從外而内百骸百脉咸衛外而固
矣又云耆可久可速能知衛氣出入之道路便能了
知黃耆之功用矣
參曰黃中色通志云始生為黃耆耆宿也指使不從
力役如人胃居中營衛氣血筋脉齒髮之屬莫不始
生於胃而衛氣之呴吸營血之濡運筋脉之展搖齒
髮之生長亦莫不從胃指揮宣布所謂外者中之使
也營血筋脉悉屬有形統御節制唯一衛氣所謂衛
者氣之帥也癕疽久敗大風癩疾五痔鼠瘻咸無衛
氣衛外故肌肉腐爛黃耆味甘氣温肉似肌腠皮折
如緜宛若衛氣之衛外而固者也故能温分肉充皮
膚肥腠理司開闔唯胃氣虚弱不能固護肌肉者宜
之倘涉六淫毒熱熾盛又當謝之未可謬用補虚者
補衛氣之虚小兒隂常有餘氣常不足故百病咸宜
也
(涉六淫毒熾盛亦非禁止不行惟在頤指氣使者何如耳耆宿則更事久歴事能盡知乃可頤指氣)
(使不從力役設非主張于内者安能固護于外耶)
本經上品
蓍實氣味苦酸平無毒主益氣充肌膚明目聰慧先知
久服不飢不老延年
覈曰生少室山谷及蔡縣白龜祠旁春時宿根再發
端直無枝末大於本一本一二十莖或四五十莖經
百歲者莖亦百莖雖多總一本也秋後花出莖端紅紫
色實褐色如艾實吕氏春秋云蓍滿百莖所在之處獸
無虎狼蟲無蛇螫其下便有神龜守之其上嘗有青雲
覆之傳云天下和平王道得而蓍莖長丈又云天子蓍
長九尺諸侯七尺大夫五尺士庶三尺設有僭用便失
靈異埤雅云此神艸也亦艸中之多壽者也故蓍從耆
參曰悉一根抽發原具生生變化之數而末大於本
所謂知來者逆也明目者字從目即默識精明條分
縷析之徵也聰慧先知者字從老即更事久盡知之
徵也氣味苦酸平得木火升出之機故益氣熏膚充
肌根繁餘百行地無疆故不饑不老
(神物考云蓍天所生之神物也其法始於伏羲今唯文王孔子墓間生之其莖長丈一年長寸百年)
(長丈自丈後則不長矣其叢滿百數止百莖無多寡也覆以紫雲守以靈龜祥瑞之物氣類之感耳)
(爾雅翼云聖人幽贊于神明而生蓍蓍艸也初不待聖人而生蓋通天之道窮物之理備物致用以)
(為天下利故能擇物之神者用之)
(易曰蓍之德圓而神卦之德方以智又云神以知來智以藏往其孰能與此)
本經上品
莵絲子氣味辛平無毒主續絶傷補不足益氣力肥健
汁去面䵟久服明目輕身
覈曰出朝鮮川澤田野間今近道亦有以冤句者為
勝夏生苗如細絲徧地不能自起得他草木則纏繞
而上其根即漸絶於地寄生空中無葉有花白色微
紅香亦襲人結實如粃豆而細色微黃久則黑褐勿
用天碧艸子形真相似只是味酸濇併粘手也修治
去殼用苦酒浸一宿取出再以黃精汁相對浸一宿
至明微火煎焙乾燥入臼中燒熱鐵杵杵之成粉
參曰莵從兔性相類也服月魄以長生陽隂體隂陽
用也爾雅云唐蒙莵絲莵絲女蘿注曰别四名則是
謂一物廣雅云女蘿松蘿也莵絲莵丘也則是一物
二名矣癸酉七月過烟霞望林樹間有若赤網籠羃
者有若青絲覆罩者又有青赤相間者以訊山叟曰
赤網即莵絲青絲即女蘿因憶古樂府所謂南山羃
羃莵絲花北陵青青女蘿樹者是矣青赤相間者即
蘿莵交互唐樂府所謂莵絲故無情隨風任顛倒誰
使女蘿枝而來強縈抱者是矣但女蘿藤類細長而
無雜蔓故山鬼歌云被薜荔兮帶女蘿言如帶也莵
絲蔓類初夏吐絲不能自舉隨風顛倒縈艸者則不
經久若傍松栢及他樹則延蔓四布宛如經緯根或
絶地亦寄生空中質輕揚不損本樹之精英反若得
之而花葉倍繁於昔夏末作花赤色而無葉隨亦結
實實或着樹間次年隨在吐絲不下引也雷公謂禀
中和以凝正陽之氣得其性矣内經云陽在外隂之
使也隂在内陽之守也互交之機惟莵絲有焉設内
無隂則纖微之物安能受氣以生誠得隂陽内外之
樞紐故主隂陽之氣不足以著絶陽益氣之力致肌
肉若一成肥健人矣别錄主強隂此即陽無内守局
方主真隂不固此即隂無外使更主心腎不交佐以
茯苓蓮實謂莵絲雖具内外上下之機其所專精則
外與上相親切而茯苓者其精氣旋伏於踵則内與
下相親切更借蓮實之坎滿填離中之虚位則内外
上下及中各有憑持佐以玄參潛消痘毒方名玄莵
痘乃受胎之毒包含至隂之内仗玄參之玄端從子
半至陰之中逗破端倪交互莵絲陽外之隂使默相
化育内守之隂不期清淨而清淨在外之陽不期輕
升而輕升祇須内外及上下不必從中之樞鍵也乃
若磁硃之會心腎亦即内外上中及下之機硃上火
磁下水非神麴在中之樞上下不交矣麴乃肝穀之
麥但木得水浮肝得水沉先以半生麴反佐從下之
水更以半熟麴越沉而浮以肝得煮而浮仍從木相
也然則上下之交全從中樞互濟故上下及中各有
所專唯在熟思精審以一推十十推百耳大都病機
不離升降升降不離上下上下不離開闔開闔不離
隂陽隂陽不離内外其名雖異總歸一元經云隂内
陽守陽外隂使能會隂陽之元始則上下内外左右
前後一言而終
(爾雅翼云莵絲田野墟落中甚多皆浮生藍苧麻蒿上不必下有茯苓為根也凡言上有莵絲下有)
(茯苓者不知何所本又云一名唐一名蒙詩云爰采唐矣沬之鄉矣爰采麥矣沬之北矣爰采葑矣)
(沬之東矣以刺男女相奔期于幽遠者唐則采藥麥則采穀葑則采菜又唐尤浮游無根之物盖逐)
(之而不反矣淮南子云兔絲無根而生蛇無足而行魚無耳而聽蟬無口而鳴皆自然者也)
本經上品
蓮實氣味甘平無毒主補中養神益氣力除百疾久服
輕身耐老不饑延年
覈曰出荆揚豫益諸處生湖澤陂池間獨建寧老蓮
肥大倍常色香味最勝凡蓮實作種者遲生藕芽作
種者易發根横行初生曰蒻成節曰蔤藕其總名節
分二莖一上豎作葉一横行即子藕不耦不生節節
皆然本曰蕸莖曰渠葉曰茄荷亦總名華曰菡蓞殼
曰房實曰菂菂心曰薏蓮亦總名也清明生葉夏至
芰荷出水即旁莖作花節分三莖矣葉則晝舒覆華
以避日夜捲露華以承露華則朝開夕合合時曰菡
開時曰蓞經三日夜不合即謝單瓣者成房房中之
菂從下生上菂外綠衣衣裏有白膚仁成兩瓣薏色
青碧即具捲荷二枝倒折向上中含華茁從上生下
菂衣經秋正黑入水必沉鹵鹽煎之能浮生山海間
者可百年不壞人得食之令髮黑不老紅華者蓮優
藕劣白華者蓮劣藕優故采實宜紅采藕宜白各取
得氣之盛者也别有千葉層臺並頭品字者有葉晝
卷夜舒者有華至夜入水名睡蓮者有金色蜜色青
色碧色五色者有硃邊白蜜邊白白邊紅者有五彩
如絨繡者此皆異種華于華不足于蓮與藕也采得
其實先宜蒸熟或暴焙乾修治每觔用獖猪肚一枚
洗極淨盛貯其實蒸熟取出不可去心焙燥入藥得
茯苓枸杞山藥白术良今市肆一種石蓮子狀如土
石味極苦濇不知為何物食之令人腸結
參曰其根藕其實蓮蓮者奇也藕者耦也奇耦者即
坎離之中畫蓮實者即坎中之滿能填離中之虚故
稱補中中即中黃假實中之薏以為種子其中所藴
為資始資生之本微而能著固而愈強故養益神氣
百疾自除菊耐霜蓮耐日寒暑所不能損者豈患老
之將至耶然妙在薏設修治去之失却聖胎種子矣
客曰經秋正黑入水必沉鹵鹽煎之能浮生山海間
者百年不壞食之能令髮黑不老者何也頤曰蓮實
一名水芝盖鍾天一之靈以透發地二之德見秋金
之母自然本色畢露入水而炎上一脉已斷全歸水
性密藏不出無復浮理唯以鹵鹽之本族柔之煎熬
之火力廹之自然生氣流動不容終沉若歸宗於海
者必能久居其所以北方之水液滋血之餘後天之
坎精潤形之槁宜其黑髮不老也客曰安靖上下君
相火邪者何也頤曰蓮從藕根抽莖開華以及結實
皆自下而上實中之薏包緼根莖華葉形復倒垂自
上而下有歸根潛伏之義薏居中為黃婆能調伏心
腎又苦味能降此為蓮之心苗含水之靈液結於炎
夏又秉火之正令其安靖上下君相火邪氣味應爾
客曰本經主治惟實别錄以藕節止吐血衂血消瘀
血血悶者何也頤曰心主血脉吐衂即血無所主脉
無經緯亦道路填塞疆界失制藕質脉絡井然竅穴
玲徹節則又為疆界之總制象形從治則血有所主
錯綜經隧仍無礙矣
本經上品
茯苓氣味甘平無毒主胸脇逆氣憂恚驚邪恐悸心下
結痛寒熱煩滿欬逆口焦舌乾利小便久服安䰟養神
不饑延年
覈曰出太山山谷及華山蒿山鬱州雍州諸處生古
松根下下有茯苓則松頂盤結如盖時有彤絲上薈
非新雨初霽澄徹無風不易現也此即古松靈氣淪
結成形如得氣之全者離其本體故不抱根如得氣
之微者止能附結本根故中心抱木小者如拳大者
如斗外皮皺黑内質堅白形如鳥獸龜鼈者良虚赤
者不堪入藥又一種即百年大松為人斬伐枯折槎
枿雖枝葉不復上生而精英之氣亦淪結成形謂之
茯苓撥即於四面丈餘地内以鐵錐刺地有則錐固
不可拔無則作聲如甕者謂之茯苓窠中有白色蒙
翳蒸潤其間如珠網然尚屬松氣將結成形者也亦
可人力為之就斫伐松林根則聽其自腐取新苓之
有白根者名曰茯苓䌫截作寸許長排種根旁久之
發香如馬勃則茯苓生矣修治去皮搗作細末入水
盆中攪濁浮者濾去之此即赤膜也誤服令人目盲
或瞳子細小馬藺為之使惡白歛畏牡蒙地榆雄黃
秦芄龜甲忌米醋酸物得甘草防風芍藥紫石英麥
門冬共療五藏
參曰歲寒不凋原具仙骨雖經殘斫神靈勿傷其精
英不發於枝葉而返旋生氣吸伏于踵所謂真人之
息也故茯取伏義苓取齡義又松木參天條達之氣
反潛隱不露亦茯取伏義苓取令義二擬未確聊備
博采云爾
芳香清氣潛藏根底對待忿戾濁邪衝逆胸脇皓苓
下居彤絲上薈對待憂愁拂逆形諸顔面摧殘槎枿
俛就零落對待刀圭在心有懷怨恨珍重深邃對待
驚駭氣上鎮定不動對待恐懼悸忡形質塊磊氣味
清疎對待晦滯立堅心下結痛神靈在躬對待寒熱
外侮幽静安閒對待勞亂煩滿滲洩就下對待水寒
逆肺清閒平淡對待口焦舌乾轉旋氣化對待小便
閉癃吸元歸踵對待游魂於天恬澹虚無對待神不
内守服氣長生對待飢渴夭齡悉屬象形㢲以入之
清氣上升濁氣下降此其騐也
(蒿山記曰蒿山有大松樹或百歲或千歲其精變為青牛為伏龜採其實可長生萬松記曰夫松木)
(德之中正也五德具焉故其好生似仁其後凋似義其調理似禮其枝不生汚下似智其氣化為茯)
(苓其脂化為琥珀似信)
本經上品
柏實氣味甘平無毒主驚悸益氣除風濕痺安五藏久
服令人肥澤美色耳目聰明不飢不老輕身延年
覈曰處處有之當以太山陜州宜州乾陵者為勝四
季長青葉葉側生枝枝西向有三種一名叢栢枝葉
叢叠今人呼為千頭一名渾栢獨葉叢茂木心紫赤
唯堪作香皆不結實不為藥用一名扁栢木心微白
芳香清烈作花細小結實有角四裂子出尖小介壳
霜後采取中仁黃白最多脂液唯乾陵者木理旋繞
宛若人物鳥獸狀陸離可觀修治蒸熟去皮壳搗作
餅子日乾收用
先人云萬木皆向陽而栢獨西指者順受金制以為
用乃能成其貞固而可久故字從白幹枝葉實為用
有别實具全體内含章美故入五藏葉如脉絡故治
絡不堅固而潰脉不攝溢而崩枝則氣倍於葉故入
肢節幹則氣烈於枝故主全身矣聖惠方以實治驚
癎及大便青白色者盖肝木受制怒則乘其所勝是
以青白之色見於便而驚從藏發匪實奚宜
參曰栢芳香高潔文彩陸離即參天直上誰能禁之
乃俛焉西向以秉制所天可謂至德也已巨擘喬木
作社稷棟樑宜哉殷人以栢其逆知後世之西向乎
味甘美性和平對待肝木失制發為驚駭悸忡質堅
固氣條達驅除風濕成痺也德潤于身安藏樂道耳
目聰明色澤長生矣
(山書云木植三百六十而松柏為之長史記云松柏為百木長而守宫閭公羊註云松猶容也想見)
(其容貌而事之柏猶迫也取親而不遠之義故壇壝丘墓多植之埤雅云柏掬也性堅緻有脂而香)
(故古人破為暢臼用以擣鬱雜記云暢臼以掬杵以梧廣志云柏有續柏有汁柏崔實云七月收柏)
(實列仙傳云赤松子好食柏實齒落更生王修賦云既殊羣而抗立亦含真而挺正豈春日之自芳)
(必霜下而為盛烈風不能摧其枝積雪不能改其性詩云汎彼柏舟在彼中流言柏非不可以為舟)
(特非柏之所宜故共姜守義引以自況也世以柏之指西猶磁之指南也先人云柏從白即具秉制)
(為用象抑木以金為魄與)
本經上品
雲母氣味甘平無毒主身皮死肌中風寒熱如在車船
上除邪安五藏益子精明目輕身延年
覈曰出太山齊山廬山瑯琊北定今雲夢山方臺山
及江州淳州杭越間亦有之生山石間宜二月采候
雲氣所出之處掘取無不大獲但掘時忌作聲也小
者長三五寸大者長五七尺作片成層可析光瑩如
水白澤輕透者為貴以沙土養之歲月生長置千觔
於一室中雲氣嘗起向日觀炤五采並具陰地不見
雜色也多青者名雲英多赤者名雲珠多白者名雲
液多黑者名雲母但具青黃者名雲砂皛皛純白者
名磷石各以偏勝之色為四時之宜雲砂宜季夏磷
石宜四時服也純黑者不堪服令人淋瀝發瘡根即
陽起石也修治設經婦人手把便失靈異每觔用甘
草地黃小地膽草紫背天葵各一鎰乾者細剉生者
取汁置瓷堝中次入雲母用天池水三鎰着火熬煮
七日夜水火勿令失度自然釀成碧玉色漿沉於堝
底更以天池水猛投其中隨手頻攪有浮起如蝸涎
者即掠去之凡三度澄定去水更用沉香一兩搗為
末以天池水五升煑汁二升分作三度淘澄其漿晒
乾任用主療諸疾抱朴子云或以桂葱水玉化之為
水或以消石合置筒中埋之為水或以露於鐵器中
原水熬之為水或以蜜搜為酪或以秋露漬之百日
韋釀挺以為末或以樗血無顛草合餌之服至一年
百疾除三年反老還童雲氣嘗覆其上五年役使鬼
神飛行神仙惡徐長卿忌羊肉畏蜿甲及流水澤瀉
為之使
(各具偏勝兼色為四時宜青春赤夏白秋黑冬也故雲砂兼黃宜季夏土磷石皛皛)
是雨露霜雪亦以雲為母也然雲之母曰雲母而雲
母之母曰高山釋典云水勢劣火結為高山是故山
石擊則成𦦨融則成水盖其氣濛浡而為潤濕升騰
而為炎上故知水火之結高山高山之育雲母雲母
之生雲氣雲氣之變雨露霜雪雖乘化有異而體性
不遷更推潤濕之水皆從火蒸誠交互發生逓相為
種者客曰五行之理水能尅火今云水從火出不幾
矯亂乎頤曰此寳明生潤非有形相尅制化之比也
若非火光上蒸則就下之水焉能含徧十方乎經云
腎苦燥急食辛以潤之相提而論實與釋典脗合斯
足徵矣客曰古人命名簡約何得故為奇特頤曰物
體性情若非意外尋求比量推奪便為句字所縳客
默然良久
身皮死肌此土實不靈用升騰變幻之母開鋤頑頽
自能反活回鮮土主肌肉若風木相乘者培其根種
則侮土之風不期自退盖風雲總歸同類即以同類
之雲逐之風之中者自不能停此亦從化之理矣如
在車船上者畏風大動搖之狀也安五藏者邪除則
元真通暢五藏安和益子精者益子精之用明目者
目乃水精所結能行水上故令目明輕身延年者修
煉佩服骸如雲化以有形之物和合氣交之中則日
日更新新新非故修治之法當同龍骨以回其靈雲
性從龍也
(雲母生雲名雲母雲具雨露霜雪是雨露霜雪為雲之子為水矣然則雲又宜號水母澤瀉亦能)
(行水上令人明目但多服反致目盲者謂其瀉澤上行澤盡則竭故也若雲母則從母發源寧至有)
(竭乎)
本經上品
丹砂氣味甘微寒無毒主身體五藏百病養精神安䰟
魄益氣明目殺精魅邪惡鬼久服通神明不老能化為
汞
覈曰出符陵山谷符陵涪州也接巴郡之南今不復
采矣出武陵西川諸蠻夷中者通屬巴地謂之巴砂
蘇頌曰近出辰州宜州階州而辰州者為最生深山
石崖間穴地數十丈始見其苗乃白石曰硃砂床砂
生床上大者如鷄卵小者如榴子狀若芙蓉頭似箭
鏃連床者色黯而光明瑩徹碎之嶄岩作墻壁如雲
母石成層可析者辰砂也過此以往皆淘土石中得
之無石者彌佳宜州者亦有大塊亦作墻壁但罕類
物狀色亦深赤為用不及辰砂盖出土石間非生石
床故也宜之鄰地春州融州亦有砂故其水盡赤每
烟霧鬱蒸之氣作赤黃色土人謂之硃砂瘴能作瘴
癘為人患也階州者但可作畫不堪入藥雷斆曰砂
凡百等有妙流砂如拳許大或重一鎰具十四面面
如鏡遇隂沉烟雨即有紅漿溢出有梅柏砂如梅子
許大夜有光炤見一室有白庭砂如帝珠子許大面
有小星燦爛然有神座砂金座砂玉座砂不經丹灶
服之自延夀命次有白金砂澄水砂隂成砂辰錦砂
芙蓉砂平面砂金星砂馬牙砂神末砂曹末砂豆瓣
砂石砂塊砂溪砂土砂等不可一一細述也宗奭曰
出蠻洞錦州界狤獠峒老鴉井者井深廣數十丈聚
薪焚之石壁迸裂處即有小龕中生石狀如玉牀上
結砂光明可鑒砂洎床大者重七八兩或十餘兩張
果云丹砂者萬靈之主居南方或赤龍建號或朱鳥
為名上品生辰錦中品生交桂下品生衡邵清濁體
異真偽不同辰錦者生白石床上十二枚為一座如
未開蓮花光明耀日座中大者為君小者為臣四面
朝護又有紫靈砂圓長似笋而紅紫亦上品又有如
馬牙光明者亦上品白色若雲母者為中品石片稜
角生青光者為下品交桂所出但是座上及打石得
之形似芙蓉者亦入上品顆粒通明者為中品片叚
不明者為下品衡邵所出雖是紫砂得之砂石中者
亦下品也承曰金州商州一種色微黃作土氣信州
一種形極大光芒墻壁略類宜州所産而有砒氣破
之作生砒色若入藥用見火殺人庚辛玉册云柳州
一種全似辰砂塊圓如皂角子不入藥用出商黔宣
信四州者内含毒氣及金銀銅鉛之氣並不可用設
雜石末及鐵屑與黑色名隂砂者亦不堪用時珍曰
色不染紙者為舊坑色鮮染紙者為新坑舊坑者佳
新坑者次之斆曰凡修治硃砂静室焚香齋浴後取
砂以香水浴過拭乾碎搗更研三伏時入瓷鍋内每
砂一兩用甘草二兩紫背天葵五方草各一鎰着砂
上以東流水煮三伏時勿令水闕去藥更以東流水
淘淨熬乾又研如粉入小瓷瓶用青芝草山鬚草各
半兩蓋之下十觔火煆從巳至午方歇候冷取出細
研如塵又法以絹袋盛沙用蕎麥灰淋汁煮三伏時
取出流水中浸洗研粉飛晒又法同石膽消石和埋
土中可化為水鐵遇神砂如泥似粉
先人云丹正一點腎間動氣水裏陽生義合日月玄
關之靈秘如刹帝利種尊重貴上百靈呵護非上品
不可服食
又博議云人之肢體藏府血氣營衞之精神統御之
丹砂能養精神則天君泰然百體從令矣客曰祗須
丹砂一味病莫不治諸藥俱可廢矣曰丹砂之力能
使精神凝聚凡從精神以致四體五藏百病者得其
因而百病良已非百病皆可獨以丹砂治也設四體
五藏百病波及精神者或求其因而借用之亦可客
曰化汞之語即昇作水銀否曰此即關尹子所謂鍊
精神而久生以服久百體能如汞化可以成液玄門
汞八兩鉛半觔正指内丹耳客曰丹砂養精神人參
安精神有分别否曰養有育義安惟使之寧也先人
辨論經文詳且盡矣頤不更加詳訂
參曰虚無太極動而生陽静而生隂分成兩物男女
相為飲食彼此各闕一半故爾丹家修練戊巳互交
金木幹坎填離復還圓相惟丹砂色味性情靡不脗
合色赤離也氣寒坎也伏汞木也固質金也甘平性
味土也盖水中有金火中有木方堪攅簇所謂龍從
火裏得金向水中求假此外丹滋培四大而四大之
内中黃為戊巳精神即坎離䰟魄作金木内外合成
丹嬰兒方養育
(博議重言精神而㮣言䰟魄意志參語單拈太極統其精神䰟魄意志一屬先天一屬後天法也)
本經上品
菖蒲氣味辛温無毒主風寒濕痺欬逆上氣開心孔補
五藏通九竅明耳目出音聲久服不忘不迷惑延年
覈曰菖蒲一名昌陽堯韭水劒草運斗樞云玉衡星
散為菖蒲典術云堯時天降精於庭為韭感百隂之
氣為菖生上雒石澗間池州戎州蠻谷中者亦佳所
在亦有月令云冬至後五旬七日菖始生百草之先
生者也於是始耕喜生逆水根莖絡石略無少土稍
有泥滓即便凋萎葉心有脊如劍四時長青新舊相
代新者從莖端抽發舊者從莖末退去一葉一節節
稀莖長節密莖短莖昂者莖端生葉莖仆者節旁分
枝潔白下生者為根翠碧有節者為莖有以根為鬚
莖為根者因莖枝延蔓布石故爾望夏作花黃色紫
色者尤善以莖瘦節密折之中心微赤嚼之辛香少
滓者入藥最良以砂石栽之旦暮易水則易茂春夏
愈摘則愈細葉僅長寸許甚有短至一二分者别有
香苖挺秀金錢臺蒲諸種甚竒而香苖之最細者曰
虎鬚尤可娛目東坡云凡草生石上者必須微土以
附其根唯石菖蒲濯去泥土漬以清水置盆中可數
十年不枯不死節葉轉堅瘦根鬚轉連絡忍冬淡泊
蒼然几案延年之功信非虚語神隠書云石菖蒲置
几案間夜坐誦讀煙收其上不致損目或置星月下
每旦取葉尖珠露洗目不月功能明目久之白晝可
見星斗修治以銅刀刮去黃黑皮及硬節同嫩桑枝
相拌蒸熟日中暴乾勿得誤用形如竹鞭及色黑氣
臭味腥者秦皮秦艽為之使惡地膽麻黃忌飴糖羊
肉勿犯鐵器令人吐逆
繆仲淳先生云陽精芳草辛温四達充百邪散邪結
壅遏既徹九竅應之而通用資宣道臻乎太和仙家
服食藥之上品上生者也
先人云萬物資生於陰必資始於陽以陰感陽而盛
故曰昌陽又云蒲性幽潔不喜近人不染塵垢得其
情性長生長青苟失其所立見凋萎又云蒲葉皆偶
九節為竒過不及皆非中節又云在隂在脉之痺乃
濕乃風之因咸能使之開發設寒本專令取效更捷
紹隆王先生云菖蒲得道種智不似人心隨境即變
清心寡欲人餌之莫不仙去可比琴瑟妙音指發
參曰水土合和抽為草木唯菖蒲全得生陽之氣吮
拔水液盤絡砂石不假地土之力昌美溪浦之間故
名菖蒲以治病之用言當號昌陽以發生之體言當
號陽昌痺者閉塞不通風寒濕三種相合而成欬逆
上氣者此毫竅固拒肺氣壅遏兩相搏擊以致喘欬
菖蒲味辛氣温宣通開發使一身之氣起亟旋展鬱
痺喘欬當自舒矣痺證有五菖蒲獨宜脉痺取象形
從治則易於分解又觀菖葉兩岐菖莖盤絡悉從中
心透發故能開人心孔而心孔為諸脉絡之宗主其
攣結屈曲之狀儼似之背陽喜隂臭之爽朗當補五
藏之用非補五藏之體以用行則竅通也明耳目者
通九竅之驗出音聲不忘不迷惑者開心孔之驗蒲
性幽潔挺秀長生故為延年之藥
(從莖中抽葉處看破開心孔又從莖枝盤結處配合心主包絡即種種識證法亦咸從生成中體會)
(來不惟說破至理併說破看法)
(梁太祖后張氏忽見庭前菖蒲生花光彩炤灼非世所有驚謂侍者曰見否曰不見曰嘗聞見者當)
(富貴遂取吞之是月即孕武帝)
本經上品
赤箭氣味辛温無毒主殺鬼精物蠱毒惡氣久服益氣
力長隂肥健輕身增年
覈曰赤箭一名神草赤芝鬼督郵定風草獨搖草合
離草根名天麻一名離母生陳倉川谷雍州太山少
室諸處春生苗初出如芍藥獨抽一莖挺然直上高
三四尺莖中空色正赤貼莖杪之半微有尖小紅葉
四月梢頭成穗作花灰白宛如箭幹且有羽者有風不
動無風自搖結實如楝子核有六稜中仁如麪至秋
不落却透空入莖中還筒而下潛生土内根如芋去
根三五寸有游子十二枚環列如衛皆有細根如白
髮雖相須實不相連但以氣相屬耳大者重半觔或
五六兩皮色黃白名曰龍皮肉即天麻也本經名㮣
根苗後人分苗曰赤箭根曰天麻功力稍有同異故
耳與六芝同類力倍人參故為仙家服食藥之上品
上生者也但不易得世人所用皆御風草根非赤箭
也御風莖葉與赤箭相似獨莖色青斑葉背黃白兼
有青點隨風動搖子不還筒治療稍合補益大乖異
矣修治宜剉置瓶中每十兩用蒺䔧子一鎰緩火炒
焦盖於其上綿紙三重封繋瓶口從巳至未取出蒺
䔧再炒再盖凡七遍俟冷淨布拭去汗氣竹片剖開
焙乾搗用
參曰赤陽箭剛陽剛中正者也力能獨運不為物移
故有風不動無風自搖見剛之體能立用能行也其
苗從根而幹虚中直達符合少陽自下而上從内而
外故增益氣力其實從莖納筒環列象歲符合太隂
從外而内自上而下故長隂肥健既類靈芝一名神
草操升降之機似河車之轉故能增夀延年又以弧
矢之威森衞之衆潛返之力故能殺鬼精除惡毒乃
若因風動搖驚癎攣癖盡屬隂邪之證唯剛能勝之
獨恨土人以御風相混致真者遁世悲哉吾未見剛
者
本經上品
薯蕷氣味甘平無毒主傷中補虚羸除寒熱邪氣補中
益氣力長肌肉強隂久服耳目聰明不飢延年
覈曰薯蕷古名也避唐代宗諱改作薯藥又避宋英
宗諱改作山藥後世惟名山藥不知薯蕷名矣生嵩
山山谷及臨朐鍾山南康蜀道北都四明山東江南
懷慶諸處入藥野生者為勝供饌家種者為良春生
苗蔓延籬落紫莖綠葉葉有三尖似白牽牛葉更厚
而光澤五六月開花成穗淡紅色結莢成簇三稜合
成堅而無仁其子别結葉旁狀似雷丸大小不一皮
色土黃内肉清白煮食甘滑春冬采根生時擲地如
粉乾則内實不虚其色潔白如玉青黑者不堪入藥
種植甚易截作薄片者亦生隨所杵之竅而像之也
南中一種生山中根細如指極緊實刮摩入湯煮之
作塊不散味更甘美食之尤益於人勝於家種者江
中閩中一種根如薑芋皮紫極大者重數觔煮食雖
美但氣寒於北地者修治勿用平田生二三紀者須
要山中生經十紀者其皮赤四面有鬚者良采得以
銅刀刮去赤皮洗去涎蒸過暴乾用六芝為之使惡
甘遂
參曰效所杵之竅以賦形如預備署所故稱薯蕷假
微薄之種充氣淪結建立中央故治傷中以致虚羸
而為寒熱邪氣者乃若益氣力長肌肉即治傷中虚
羸之驗也而傷中之因皆因隂氣萎蘼薯蕷入土便
生隂森肥遯寧不強隂且其賦形效竅則有竅處寧
不周到雖假故物為胎亦屬氣化所鍾是與六芝交
相為使
本經上品
乾地黃氣味甘寒無毒主傷中逐血痺填骨髓長肌肉
作湯除寒熱積聚除痺療折跌絶筋久服輕身不老生
者尤良
覈曰地黃一名芐名芑名地髓羅願曰芐以沈下者
為珍故字從下先人云天玄而地黃天上而地下陽
戊而隂巳陽浮而隂沉則地黃地髓芐芑之義與情
性為用之方可以想見古取咸陽川澤及渭城彭城
同州諸處今唯懷慶者為上諸處隨時興廢不同耳
江浙壤地者受南方陽氣質雖光潤而力微不及懷
慶山産者禀北方純隂皮有磊砢而力大也古人種
子今唯種根二月生苗初生塌地高者不及尺許葉
如山白菜而毛濇又似小芥葉而頗厚中心皺文如
撮莖上有細毛梢頭開花如小筒子而色紅紫亦有
黃色白色者結實作房如連翹中子甚細而色沙褐
根如人指長短粗細不常甚有一枝重數兩者汁液
最多雖暴焙極燥頃則轉潤二月八月采者未窮物
性八月殘葉猶在葉中精氣未盡歸根二月新苗已
生根中精氣已滋於葉不如正月九月采者氣全也
種植甚易入土即生大宜肥壤根肥多汁法以土壤
作壇如浮屠數級寸段蒔灌根長滋盛也但種植之
後其土便苦次年止可種牛膝再二年可種山藥足
十年土味轉甜始可復種地黃否則味苦形瘦不堪
入藥也作乾地黃法去皮入柳木甑内置瓷堝上蒸
之蒸透取出攤令氣歇拌酒再蒸又出令乾勿犯銅
鐵器恐令人腎消髮白男損營女損衛也作熟地黃
法取肥大者三十觔洗淨晒乾更以三十觔搗汁相
拌蒸之又暴又蒸汁盡為度則光黑如漆味甘如飴
者始佳若入丸散止可入砂盆内隔湯盪燥勿用火
焙以傷藥力
先人博議云地黃别名地髓又名芐名芑苗不能高
生意在根味甘色黃沉重多汁當入脾為脾之腎藥
以名髓多汁而氣寒也熟之則色黑能入腎填髓反
為腎之脾藥以名芐名芑味甘色黃而填為土入之
象然土為水之用神似土隄所以防水也形如血脉
本經用逐血痺盖血者取中焦水穀之汁變化赤色
以行經隧如中如汁如經隧皆象其形痺者閉而不
通隨其血之不通而為病如在目則赤在齒則痛在
肉理則癰腫在心則昏煩在肺則欬血壅遏而為身
熱枯耗而為燥濇痿軟汎濫而為吐衂崩漏血痺頗
廣各以類推逐者俾其流通之義也觀其入土易生
可知矣鬚髮為血脉之餘血痺則黃赤易見可使之
黑者痺去而血華也性惟潤下功力到時二便通利
以為外徵千金方黑膏用治熱積所成之斑肘後方
拌鷄蒸汁用治寒積所成之疝咸從血痺之所生耳
血中有痺則骨髓不滿肌肉不長筋脉斷絶均謂傷
中若填滿若生長若接續皆克成血液之流通者也
所云寒熱積聚惟從痺字中生苐加一轉語耳因彼
不通所以積聚若作五積六聚用地黃以除之未有
不反益其積聚者如寒中虚人在所必忌否則膩膈
滑腸中滿減食矣
(如此看血痺可稱徧周根身四大矣即以此法類推五痺及六極五勞之形病更合八風五運六氣)
(四時之氣病與不内不外因之似形似氣者視根身若見垣亦若掌中觀菴摩羅果)
參曰苗葉布地高不及尺隨地逶迤生機偏向根荄
者也根截入土横穿直豎絶不以堅礙妨活潑真得
色空者耳其汁深黃染手不落其味甘美着舌不散
吮拔地髓性頗貪狼故種植之地土便憔苦十年後
方得轉甜功德力量可望而知矣先人判乾者為脾
之腎藥熟者為腎之脾藥明顯的確及釋本經别錄
精詳深邃讀之可比類旁通頤不更參
本經上品
枸杞氣味苦寒無毒主五内邪氣熱中消渴周痺風濕
久服堅筋骨輕身不老能耐寒暑
覈曰古取常山者為上後世唯取陜西甘州者稱絶
品生平澤丘陵阪岸間春放苗作榴葉狀軟薄堪食
莖幹叢生高三五尺陜之蘭靈及九原以西者並是
大樹七月作花紫色隨結紅實形長如棗核凌冬不
落二月葉發五月再發其實乃謝七月葉又發花即
隨之極易延蔓根深者一發三四尺枝莖寸截或分
劈鏤刻横埋土中旬日便發易生如此冬采根春采
葉夏采實秋采莖功用並同本經名㮣葉實根莖後
世始岐而二之以根皮有清熱滋補之異而略言莖
葉更以根去骨存皮則又不可解矣别有一種枸棘
相類其實但實圓枝節間有刺不堪用修治取實鮮
明紅潤者洗淨醇酒浸一宿搗爛用莖葉唯隂乾根
如物狀者為上東流水浸一宿刷去土甘草湯又浸
一宿焙乾用苗伏砒砂根伏硫黃
(凡木之易生者榕柳之與桑杞榕柳雖易生不若桑杞通體精專葉實根莖功用並著杞則更勝于)
(桑凌冬不落為迥别也逐嘉安朱孺子居大箬巖見溪側有二花犬相戲至杞叢下獲杞根二枚)
(形狀與戲犬無異煮食之俄頃飛昇仙去)
參曰枸從苟誠也省作句觀斷絶寸莖根鬚俱髠以
入土中旬日即發枝幹分劈鏤刻亦不之死仁機扇
動一誠之致也命名之義或取諸此其味苦得夏大
之令其氣寒得寒水之化故主夏氣病藏之邪致熱
中消渴也唯以怒生為用故痺為之起濕為之收又
苦寒能堅故枝靭比筋根皮裹骨斯筋骨受之地仙
却老有繇然矣且二五七月俱發宜耐寒暑也
(爾雅曰杞一名檵即枸杞也按詩有六杞將仲子兮篇無折我樹杞四牡篇集于苞杞杖杜篇言采)
(其杞南山有臺篇南山有杞湛露篇在彼杞棘四月篇隰有杞桋)
本經上品
菊花氣味甘平無毒主頭風頭眩腫痛目欲脫淚出皮
膚死肌惡風濕痺久服利血氣輕身耐老延年莖葉根
實並同
覈曰出川澤田野間雍州南陽山谷者最勝宿根再
發亦可子種莖葉花實種種不同即菊譜所載龍腦
新羅都勝御愛玉毬玉鈴金萬鈴銀臺棣棠蜂鈴鵝
毛金錢夏金鈴秋金鈴酴醿玉盆夏萬鈴秋萬鈴繡
毬荔枝合蟬垂絲粉紅桃花順聖淺紫紅二色鄧州
黃鄧州白等亦不能盡收也莖有株蔓紫赤青綠之
殊葉有大小厚薄尖秃之異花有千葉單瓣有心無
心有子無子黃白紅紫淺色間色大小之别味有甘
苦酸辛之辨又有夏菊秋菊之分唯以單葉味甘者
入藥即菊譜中名鄧州黃鄧州白者是矣其花細碎
品不甚高蕊若蜂窠中有細子正月采根三月采葉
五月采莖九月采花十一月采實修治唯隂乾术枸
杞桑根白皮為之使無子者謂之牡菊燒灰撒地中
能死龜黽說出周禮風俗通云酈縣有菊潭飲其水
者皆得上夀又吴末朱孺子入玉笥山飡菊英乘雲
上升康生亦服甘菊而仙終南五老洞碑載漢永壽
出墨菊其色如墨用其汁以書背萌國有紫菊謂之
日精一莖一蔓延及數畝味甘食者永不饑渴一種
名薏者莖青肥大形似蒿艾味綦苦澁悮服則泄人
氣又不可不辨
參曰飽霜不隕草中松柏也苗春花秋色黃氣烈秉
秋金之制以制為用故字從匊言在掌握間也頭風
頭眩目欲脫泪出此肝木變眚摧拉隕墜能節制之
則無三者之病矣皮膚死肌惡風濕痺二者風木失
制亢害所勝菊得木體之柔順受金制自然木平風
息也芳香疎暢故利氣柔潤隂成故利血凡力之能
持者則物輕性之不媚者則耐久更生延年名實相
副夫奚疑
(承迺制則不亢亢則害無承制矣從来以熱極似水者引亢則害承迺制作證自不知其背謬耳)
(能持物輕不媚耐久真堪警世)
本經上品
麥門冬氣味甘平無毒主心腹結氣傷中傷飽胃絡脉
絶羸瘦短氣久服輕身不老不飢
覈曰出函谷川谷及隄坡肥土石間者多野生出江
寧新安及仁和筧橋者多種蒔古人唯用野生者細
皺香美宛如麥粒功力殊勝也四季不凋秋冬根葉
轉茂叢生如韭青似莎草長尺餘多縱理四月開花
如蓼結實翠碧如珠根鬚冗蝟貫鬚連結儼若琅玕
色白如玉中心堅勁最多脂液也修治瓦上焙熱即
迎風吹冷凡五七次便易燥且不損藥力或以竹刀
連心切作薄片醇酒浸一宿連酒磨細入布囊内揉
出白漿點生薑汁杏仁末各少許頻攪數百下久之
澄清去酒晒乾收用入湯膏亦連心用方合土德全
體今人去心不知何所本也地黃車前為之使惡欵
冬苦瓠畏苦參青蘘木耳伏石鍾乳
紹隆王先生云麥門冬具稼之甘禀春和之令入足
陽明為陽明之體用藥故本經所陳諸證皆屬陽明
之上為病若痿蹷又屬陽明之下為病經云陽明為
闔闔折則氣無所止息而痿疾起矣是以治痿獨取
諸陽明陽明為五藏六府之本五藏六府皆受氣于
陽明故爾
先人博議曰心腹脉絡皆心所主胃絡肌肉皆心所
生美顔吐衂唯心所現結者能使之不結絶者能使
之不絶唯從容潤澤潛滋暗長淪結成形者也
又云麥門冬葉色常青根鬚内勁外柔連綴貫根上
凌冬不死隨地即生以白色可入肺甘平可入脾多
脉理可入心凌冬可入腎長生可入肝雖入五藏以
心為主心之腎藥也其氣象生成及命名之義能轉
春為夏使腎通心但力量不闊大如有守有養貞静
寧諡和潤舒徐之君子也倉皇之際雖自憒憒然躁
進表露者不及其久而不變也其根儼似脉絡故本
經以之治心腹結氣傷中傷飽胃絡脉絶盖心腹中
央皆心之部分脉絡亦心之所主悉屬象形對待法
耳若脉絡之絶傷中之絶傷飽之絶羸瘦肉理之絶
氣結使然者咸可使之復生别錄所云皆結氣傷中
傷飽之所生盖強隂益精消穀保神安藏美色皆復
脉通心潤經益血之力也盖心主血脉脉潰血溢脉
傷則咳經水已枯乳汁不下脉氣欲絶者皆克成效
如水入於經而血乃成不入於經以致浮腫者潛滋
之妙賴有此耳惟隂形緩性人及脾□中寒有濕者
不相宜也
參曰金水主時則根苗茂盛有繼絶續乏之義三冬
閉藏而隂陽互根之妙麥則獨貞其竅故處秋冬之
時能行春夏之令以降入為升出者也故名麥門冬
四季長生中央堅勁氣味甘平具土德性當判入脾
脾之脾藥也色白屬金脾之肺藥也似脉屬火脾之
心藥也不凋屬水脾之腎藥也長生屬木脾之肝藥
也所謂一藏之内具五藏焉故五藏六府位於内十
二經脉見於外莫不資始於脾資生於胃互為樞紐
者也盖心腹結氣中央所司傷中傷飽胃絡脉絶羸
瘦短氣象形對治故繼絶續乏之義悉從中字起見
耳廣推研釋雋永可思盖土主中宫長養後天必須
德全之品相為匹配其唯麥冬乎至若保心之神定
肺之氣安肝之䰟補腎之精因脾轉屬者無所不宜
若脉傷則咳經絡斷絶致血液妄行經水枯竭變生
煩熱焦渴者求其因而借用之亦可大抵象形對治
更相宜也先人有議輒加推廣如此
本經上品
太一餘糧氣味甘平無毒主欬逆上氣癥瘕血閉漏下
除邪氣肢節不利久服耐寒暑不飢輕身飛行千里神
仙
覈曰太一餘糧與禹餘糧同一種類咸鍾水土精氣
融結成形但勝劣有異生太山山谷者曰太一餘糧
是水勢劣土偏鍾土氣之專精者也生東海池澤者
曰禹餘糧是土劣水勢偏得水氣之專精者也今世
知有禹餘糧不復識太一餘糧矣太山久不見采唯
會稽王屋澤潞所在諸山時有之外裹若甲甲中有
白白中有黃似雞子黃而重重如葉子雌黃輕敲便
碎如粉所在有之霏雪先消者是也設中無黃但有
黃濁水者為石黃水有凝結如石者為石中黃非太
一餘糧也修治用黑豆黃精各五合水二斗煮五升
置瓷堝中下餘糧四兩煮之旋添汁盡為度藥氣香
如新米矣搗之又研萬杵乃已杜仲為之使畏貝母
菖蒲鐵落
先人云太一以氣言氣似神化大似六芝遠離本色
參曰太一即太乙氣之始也塊然獨存而無所不存
故能鎮定中黃敦艮之止對待肺金不能收歛下降
以致欬逆上氣若癥瘕血閉者氣不呴運也漏下淋
漓者氣不收攝也氣如槖籥血如波瀾决之東則東
决之西則西氣一息不運則血一息不行太一能令
元氣屈曲而出使凝閉漏下者不得不隨之呴運抑
揚所謂欲治其血先調其氣設元真萎頓則邪氣外
薄太一能暢真氣則邪氣自不相容矣肢體不利者
氣壅之也太一黃中通理宣氣四達氣拒而固不受
寒暑氣充而實不苦饑虚氣清以升輕身飛行
本經上品
石鍾乳氣味甘温無毒主欬逆上氣明目益精安五藏
通百節利九竅下乳汁
覈曰生少室山谷及太山第一出始興者佳江陵及
東境名山石洞中亦有按范成大桂海志所說甚詳
云桂林接宜融山洞石穴中鍾乳甚多仰視石脉涌
起處即有乳床白如玉雪乃石液融結所成者乳床
下垂如倒生山峯峯端漸銳且長若冰柱柱端輕薄
中空如鵝翎乳水滴瀝不已且滴且凝此乳之最精
者以竹管仰承取之而鍊治家又以鵝管之端尤輕
明如雲母爪甲者為勝孫思邈曰乳石必須土地清
白光潤如羅紋鳥翮蟬翼一切皆成白色者可用其
非土地者慎勿服之殺人甚於鴆毒别本注云凡乳
生深洞幽穴者皆龍蛇潛伏之處或襲龍蛇毒氣或
洞口隂陽不均或通風氣或黃色赤色乳無潤澤或
煎鍊火色不調一煎已後不復易水服之令人發淋
又乳有三種一種石乳其洞純石石津相滋隂陽交
備具蟬翼紋者其性多温一種竹乳其洞遍生小竹
竹津相雜石狀如竹其性多平一種茅乳出茅山其
山土石相雜遍生茅草茅津相滋形質潤滑其性多
寒皆以光澤者為善餘處亦有不可輕信雷公曰凡
使勿用頭粗厚併尾大者為孔公石不用色黑及經
大火驚過併久在地上收者與曾經藥物製者須要
鮮明輕薄而有光潤如鵝翎筒子者乃佳修治鍾乳
八兩用沉香零陵香藿香甘松白茅各一兩水煮過再
煮汁方用煮乳一伏時漉出以甘草紫背天葵各一
兩同煮漉出拭乾緩火焙之入臼杵粉篩過入鉢中
令有力少壯者二三人不住手研三日夜然後以水
飛澄罩以絹籠日中晒乾入鉢再研三萬遍乃以磁
盆收之太清經鍊鍾乳法取好末置金銀器中瓦一
片密盖勿令洩氣蒸之自然化作水也之才曰蛇床
為之使惡牡丹玄石牡蒙畏紫石英蘘草忌羊肉時
珍曰亦忌參术犯之多死土宿真君曰鍾乳産於陽
洞之内陽氣所結服之可柔五金麥門冬蒜韭實胡
葱胡荽猫兒眼皆可服之
(經云水勢劣火結為高山鍾乳本具水火二大矣則乳質全類似水而勇悍獨專寧非火勝水劣乎)
(修治水煮仍交水火以濟之但煮則水勝于火所以少平勇悍也今世多用火煆反助長其勇悍故)
(每多石毒燃燒之患)
先人云五藏安和竅節通利即地行仙矣此屬借資
大須保任久與相習乃成自然
參曰乳乃石之靈液具山之全體者也顧山體有清
濁而乳之優劣因之如婦人異質則湩乳之厚薄與
味之甘淡氣之腥香冷煖其滋益嬰兒與否亦自有
辨故鍾乳先須論土地再審形狀庶幾得之唯天地
之氣鍾於名山而乳凝焉觀其主治一一可想如肺
系填塞脹滿則不能分布諸氣故欬逆上氣鍾乳虚
中宛若肺系何患填塞脹滿此石液所鍾光潤瑩徹
故明目目亦水液所鍾洞見明暗此石中精髓點滴
不窮故益精髓之體此艮山之液能益真隂然五藏
至隂須寧静濡潤乃得安和若通百節利九竅下乳
汁藉穿山石之力耳
本經上品
龍骨氣味甘平無毒主心腹鬼疰精物老魅欬逆洩痢
膿血女子漏下癥瘕堅結小兒熱氣驚癎齒主小兒大
人驚癎癲疾狂走心下結氣不能喘息諸痙殺精物久
服通神明
覈曰出晉地及太山剡州滄州太原山巖水岸土穴
中此龍化解脫之處也其骨細其文廣者雌其骨粗
其文狹者雄五色具者上白黃色者中純黑者下矣
各隨五色合五藏如五芝五石英五石脂之入五藏
也山書云鱗蟲三百六十而龍為之長元命苞云龍
之為言萌也隂中之陽故龍舉而雲興說文云龍春
分而登天秋分而潛淵物之至靈者也埤雅云龍鱗
八十有一具九九之數陽之極也故為辰而司水鯉
鱗三十有六具六六之數隂之極也故變陽而化龍
淮南子云羽毛鱗介皆祖於龍羽嘉生飛龍飛龍生
鳳凰而後鸞鳥庶鳥凡羽者以次生焉毛犢生應龍
應龍生建馬而後麒麟庶獸凡毛者以次生焉介鱗
生蛟龍蛟龍生鯤鯁而後建邪庶魚凡鱗者以次生
焉介潭生先龍先龍生玄黿而後靈龜庶龜凡介者
以次生焉埤雅云龍亦卵生而思抱雄鳴上風䳄鳴
下風而風化廣雅云有鱗曰蛟龍有翼曰應龍有角
曰虬龍無角曰螭龍未升天曰蟠龍玉符稱世俗畫
龍之狀馬首蛇尾又有三停九似之說謂自首至膊
膊至腰腰至尾皆相停也九似者角似鹿頭似駝眼
似鬼項似蛇腹似蜃鱗似魚爪似鷹掌似虎耳似牛
也或曰龍無耳故以角聽又云驪龍之眸見千里纖
芥論衡云龍頭上有骨如博山形名曰尺木無尺木
者不能昇天其為性麤猛而畏鐵愛玉及空青而嗜
燕故食燕人不可渡海又曰蛟龍畏楝葉及五色線
故漢以來祭屈原者以五色線合楝葉縛之古者豢
龍御龍氏徒以知其好惡而節制之將雨則吟其聲
如戞銅盤涎能發衆香其嘘氣成雲反因雲以蔽其
身故不可全見今江湖間時有見其爪與尾者歲時
云夏四月後龍乃分方各有區域故兩畆之間而雨
𤾉異焉又多暴雨說者曰細潤者天雨猛暴者龍雨
也又龍火與人火相反得濕而熖遇水而燔以火逐
之則燔息而熖滅矣餌食者當知其出處愛惡如此
修治龍骨香草湯浴兩度搗粉絹袋盛之用燕子一
隻去腸肚安袋於内懸井面上一宿取出再研極細
用
(昔有飂叔安有裔子曰董父實甚好龍能求其嗜欲以飲食之龍多歸之乃擾畜龍以服事帝舜舜)
(賜之姓曰董氏曰豢龍故帝舜世有畜龍及有夏孔甲擾于有帝帝賜之乘龍河漢各二各有雌雄)
(孔甲不能食而未獲豢龍氏陶唐氏既衰其後有劉累學擾龍於豢龍氏以事孔甲能飲食之夏后)
(嘉之賜氏曰御龍)
(管子云龍被五色而遊故神欲小則為蠶蠋欲大則涵天地欲上則凌雲氣欲下則入於深泉變化)
(無日上下無時謂之神)
(變化論云龍不見石猶人不見風魚不見水也)
(韓文云嘘氣成雲雲固弗靈於龍也然龍乘是氣茫洋窮乎玄間薄日月伏光景感震電神變化水)
(下土汨陵谷雲亦靈怪矣哉雲龍之所能使為靈也若龍之靈則非雲之所能使為靈也然龍弗得)
(雲無以神其靈矣失其凴依信不可與異哉其所凴依乃其所自為也易曰雲從龍既曰龍則雲從)
(之矣)
紹隆王先生云龍禀陽而伏隂神靈之物也神則靈
靈則變神也者兩精相合隂陽不測之謂也
參曰龍耳虧聰以角為聽固有六根互用此則借用
以為六根者也春半登天秋半潛淵揆機衡之升沉
是合四時之宜耳豢龍氏醢龍以食張華云龍酢得
醋則生五色安知非形似龍類也别錄為死龍之骨
蘇寇疑為神物無自死理既屬神物又安知非從尸
解而去也故僅存朽骨尚獲靈異乃爾對待生人未
朽之四大便為鬼疰精物老魅之所侮與洩痢膿血
癥瘕堅結之早現頽敗相者若驚癎癲疾狂走痙痓
此不能震驚百里施諸己身者也古有龍髯作拂見
燕則冉冉自飄龍皮作障溽暑時雲生凉作固屬謬
誕亦未必非尸解物畱人間世以顯靈異者也雷公
修事藏納燕腹懸井面上此遂出處嗜欲之性倍發
其靈異故爾但用燕似覺傷生且非時亦不易得不
若以雲母易紫燕雲從龍物各從其類也
客曰龍骨畏石膏喜牛黃人參何也頤曰石膏秉艮
止之凝肅雖與潛蟄之德相符御天之性則反故畏
之牛黃黃中通理厚德載物人參參天兩地奠安形
藏藉以濟弱扶傾運用樞紐故喜之又曰牛黃為君
佐以龍骨牛黃又反畏龍骨何也頤曰牛黃全具敦
阜之體龍則時蟄時躍蟄時無礙躍時未免為之崩
且潰耳
(眼耳鼻舌身意曰六根色聲香味觸法曰六塵根之合塵各有專司互用則根塵叠應矣若龍之角)
(為根身之餘物以之借聽此亦極大神通繇此觀之物物都有神通神通者我之不能彼之獨善者)
(是也若蚌蟬之鳴以脇蠐螬之行以腹與猿㺅之善援羚羊之掛角火鼠之火食魚龍之藏淵何莫)
(非極大神通入水不濡入火不燒者乎)
本經上品
蜂蜜氣味甘平無毒主心腹邪氣諸驚癎痙安五藏諸
不足益氣補中止痛解毒除衆病和百藥久服強志輕
身不饑不老延年神仙
覈曰蜜蜂一名蜜蠭爾雅翼云蜜蠭似蠭而小工作
蜜也說文蜜作□云蠭甘飴也盖若鼎器而幕之山
海經云穀城之上足蜂蜜之廬今土木之蠭亦各有
蜜北方地燥多在土中故多土蜜南方地濕多在木
中故多木蜜又有巖蜜石蜜俱在巖石間也今人家
所畜之蜂小而微黃大率腰腹相稱如蠅蟬也喜事
者以窽木容數斛置蜂其中養之開小孔纔容出入
永嘉地記云七八月中常有蜜蜂羣過有一二小蜂
先飛覓止泊處人知輒内桶中以蜜塗桶内飛者聞
蜜臭或停不過三四往来便舉羣悉至矣今人家養
蜂或羣逸以百千萬數中有大者為王羣蜂羿之從
其所往人收而養之多在榖雨春分時也采取百芳
醖釀造蜜其房謂之蜜脾王之所居疉積如臺語云
蜂臺蟻樓言蜂居如臺蟻居如樓自然論云蜂無王
則盡死君臣之體生死不移也一日兩出而聚鳴號
為兩衙其出采花者取花鬚上粉置兩髀唯牡丹芍
藥蘭蕙之粉或負于背或戴于首或采無所得者經
宿花間亦不敢歸或螫毒人蜂亦尋死故古稱蜂蠆
有毒近其房則羣起攻人故戰國有蠭旗軍行用之
云若蠭起之將也寒冬無花深藏房内即以釀蜜為
食春暖花朝復出捲采矣宛陵有黃連蜜色黃而味
小苦雍雒間有梨花蜜色如凝脂毫州太清宫有檜
花蜜色小赤南京柘城縣有何首烏蜜色更赤各隨
所采花色性之温涼亦相近也蜜脾之底為蠟埤雅
云蠟生於蜜而天下之味莫甘于蜜莫淡于蠟盖厚
於此者必薄于彼理之固然也西方之書曰味如嚼
蠟舊說蜂之化蜜必取匽猪之水注之蠟房而後蜜
成故蠟者蜜之蹠也方言云其大而蜜謂之壺蜂即
今黑蜂也盖亦釀蜜楚辭所謂赤蟻若象玄蜂若壺
者是也試蜜真偽以燒紅火筯插入蜜中提出起氣
者為真起烟者為偽修治每沙蜜一斤用水四兩入
銀石器内桑柴火慢煮掠去浮沫至滴水成珠不散
乃用又法以器盛貯重湯中煮一日候滴水不散取
用亦佳且不傷火也七月勿食生蜜令人暴下霍亂
味酸色青赤者食之心煩不可與葱及萵苣同食令
人利下食蜜飽後不可食鮮令人暴亡
繆仲淳先生云集草木羣英之精合水土風露之氣
醖釀成蜜故其氣清和其味甘純施之精神氣血隂
陽内外罔不相宜
先人云蜜本萬卉之黃采集醖化于蜂巖石土木出
處之端䔧連烏檜生成之自
參曰垂穎如鋒故名蜂傳云蜂蠆垂芒主之所在衆
蜂旋繞飛舞如衛政令甚嚴蜂有臣禮者是也集采
百芳退藏於密吹鼓醖釀而蜜成矣故謂之蜜其房
如脾謂之蜜脾儼如胃形受盛水穀醖釀以成精血
也甘平色黃當判入脾故補中而益中氣盖萬物莫
不資始於脾故主諸不足耳設土大頑頽則木無所
倚遂成驚駭癎痙蜂蜜敦土化用厚德載物則上逆
下陷之氣旋歸於本位矣安五藏者安五藏之形有
形歸土脾所司耳心腹居中為邪所薄則中宫不安
安中所以逐邪未有中不安而能剪除外侮者和百
藥解毒者以甘性能緩則無燥暴漂[泳-永+旱]之峻脾藏志
故久服強志輕身不饑不老總屬脾土事耳
本草乘雅半偈卷一
