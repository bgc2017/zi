本草乘雅半偈卷十
明盧之頤撰
蜀本草
金櫻子
本草拾遺
人胞
日華本草
硼砂
宋開寳一
蘆薈没藥
竹黃荔枝
何首烏縮砂蔤
骨碎補補骨脂
益智子仙茅
白花蛇
宋開寳二
檉柳使君子
烏藥五倍子
蓽苃南燭
馬兜鈴荆三稜
糓精艸延胡索
燈心艸白豆蔲
肉豆蔲山豆根
蔤蒙花葳靈仙
甘松續隨子
蓬莪荗木鱉子
法象
通脱木
補遺
紅麴
會編
蟲白蠟
蒙筌
秋石
本草綱目
大風子蜀粟
玉粟三柰
淡竹葉紫花地丁
蜀本草
金櫻子氣味酸濇平無毒主脾洩下痢止小便利濇精
氣久服令人耐寒輕身
覈曰叢生郊野山林尤多唯江西劒南嶺外者最勝
莖葉都似薔薇而多刺四月開花白膩夏秋結實實
亦有刺大似指頂形如石榴而稍長核似大營子核
而有毛
參曰含桃曰櫻金櫻子色金色而形相肖也氣味酸
濇平對待以治之經云濇可去脱開腸洞泄便溺遺
失精氣溢寫以及血液妄行寢汗不禁皆脱也倘濇
因濇用亦莫之敢攖
(滑者濇之脱者收之對待法也濇因濇用為從治從治則反實其實矣雖然濇可待滑收可待脱還)
(須裁其本度其標評其後先定其緩急不獨可以待諸標本亦可以順諸流行矣)
拾遺
人胞氣味甘鹹温無毒主血氣羸瘦婦人勞損面䵟皮
黑腹中諸病漸瘦者治淨以五味和之如䭔&KR0008;法與食
之勿令婦知
覈曰古方不分男女近世男用男胞女用女胞物各
從其類也又云男病用女女病用男欲其以陽與隂
以隂與陽則解也首胎者正中甲拆解孚之胞胞蒂
居中次胎者側生旁拆便偏倚不正欲試男女投水
頻攪頃之水定男覆女仰仰以象地覆以象天亦陽
抱隂者覆隂抱陽者仰誠隂陽自然之形體也修治
須擇首胎者佳次則徤壯婦人者亦可先以米泔水
擺淨貯竹器内注長流水中漂去惡血以近世躭媱
胎嘗有毒惡血淨毒乃去也再以乳香酒洗過篾籠
盛之烘乾研末蒸搗尤良第蒸時勿令氣走
先人云精氣之括囊身形之芻狗同體之别别錄之
首
參曰人胞一名混天母留愛為種納想成胎便褁胞
衣範圍神室所謂天地之先隂陽之祖乾坤之槖籥
鉛汞之括囊胚胎將兆我則乘而載之胞系系臍中
有枚子名曰河車主吸呼胎息轆轤任督所謂龍虎
兩弦噓吹盈望位育嬰兒之一炁也合而言之實先
天之郛廓主培後天之形藏非草木金石之比盖本
其所自出以從其類也藏器所陳諸證皆屬形藏化
薄吳球用治癲癎為表氣逆藏藏氣越表隂陽舛錯
形神不俱故爾
日華
硼砂氣味辛暖無毒主消痰止嗽破瘕結㗋痺
覈曰出南番西戎狀甚光瑩有黃白二種南番者其
色褐其味和其效速西戎者其色白其味焦其效緩
皆是鍊結所成如硇砂類柔物去垢制汞啞銅知母
鵝不食草蕓薹紫蘇甑帶何首烏皆能伏之同砒石
煅過大有變化
參曰命名曰蓬借喻以比量也蓬艸之不理者遇風
輒拔而旋故古者觀轉蓬為車輪之所繇始也而身
亦有輪㗋即呼吸之輪機廢則為痺咽即水穀之輪
機廢則為尰舌即發聲之輪機廢則為木為強目即
根識之輪機廢則為暗為障肺即遊溢朝使之輪機
廢則為嗽為痿上焦即開發宣味之輪機廢則為噎
為膈胃府即腐化敷布之輪機廢則為吐為嘔為反
胃隂器即轉輸决瀆之輪機廢則為癃為閉為諸淋
為腫㿉雖氣亦有輪機廢則壅而痰結血亦有輪機
廢則濡而瘕結整之以硼砂使旋轉如輪則形骸氣
血凡廢弛者無所不運迭而捷行矣
(運迭捷行即機轉不迴迴則不轉乃失其機)
宋開寳
蘆薈氣味苦寒無毒主熱風煩悶胸膈間熱氣明目鎮
心小兒癲癎驚風療五疳殺三蟲及痔病瘡瘻解巴豆
毒
覈曰出波斯國今惟廣州來生山野滴脂成淚狀似
黑錫木脂也采不拘時一統志曰瓜哇三佛齊諸國
者狀似鱟尾艸屬也采得以玉器搗成膏
先人云有木艸二種或國異形别無定準爾味極苦
無出其右者對治以熱為因及熱聚所生之蟲類莫
不精良
參曰盧飲區也飯器也腹前也會總合也終始大計
也宜入足陽明胃胃飲府也穀委也行身之前也精
氣之總合也經脉終始之大計也味大苦氣大寒主
濡陽明燥化待標盛二陽隕胃家邪實蟲結者也故
治五疳驚風先因于風也經云風為陽邪又云風者
百病之始也致陽明失于遊溢遂成穀欝飲留為燥
為標為實為結耳經云風中于前陽明受之故逐陽
明之風其力轉勝若小兒驚癎多從胎受胎繫腹前
故也五痔瘡瘻亦生于風經云勞汗當風䧟脉為瘻
又云風客淫氣精乃亡邪傷肝也因而飽食筋脉横
解腸澼為痔至主鎮心黃汗此屬心脾併可絕其上
源經云二陽之病發心脾有不得隱曲女子不月其
傳為風消其傳為息賁者死不治
(父執沈啟翁庚申仲春同先人結社紫芝禪院誦華嚴大乘頤往隨喜夜坐與頤曰療小兒諸疳予)
(家世授疳非疳乾也燥也宜從潤劑勿輔心脾否則轉病肺便難治矣越三日讀隂陽别論始解致)
(病之因變生之証遂擬方說數十則呈正啓翁與所藏方強半相合大率諸疳皆本于風内薄心脾)
(心脾不受因轉屬二陽二陽陽明也陽明居中土也無所復轉即病陽明經矣蓋陽明行身之前維)
(蒸持變為形骸藏腑營衛脉絡之本病則蒸休變息黃道不歸女月不下男精不寫喜正坐俯卧有)
(不得隠几而身曲甚則腑轉傳藏而風消氣轉成金而戟肺者死不治也勿輔心脾者當絕其上源)
(宜從潤劑者法主乎中治謂陽明之上燥氣主之不從標本從乎中治中治者中見太隂濕土之化)
(令燥化專令濕化待之寒熱温涼則逆也至于氣運迭遷藏腑乘變其旨幽玄卒難闡發頤念啟翁)
(一夕之誨永矢勿諼略言大端不敢妄泄其祕耳)
宋開寳
没藥氣味苦平無毒主破血止痛療金瘡杖瘡諸惡瘡
痔漏卒下血目中翳暈膚赤痛久服舒筋膜通血脉固
齒牙長鬚髮
覈曰出波斯及海南今廣州亦有之其木根株俱似
橄欖葉青茂密歲久者脂溢下地凝結成塊色黑而
香狀似安息市肆多用松脂瀝清偽造入藥殊為患
也
參曰没藥諧聲也水中有所取曰没屈伸俯仰綴兆
舒疾之文出于中散于外曰樂蓋人身精血膏液涕
唾汗溺之屬皆歸于水如水中有眚則灌溉之用不
行致筋不轉脉不摇齒不生髮不長矣亦即屈伸俯
仰綴兆舒疾之文不出于中不散于外矣没藥功力
能入水有取若眚翳除而筋轉而脉摇而齒生髮長
成合自繇豈復有罔發于中失散于外為癥瘕為瘡
瘍為痔漏為惡血為翳膜膚赤之患
宋開寶
竹黃氣味甘寒無毒主小兒驚風天吊去諸風熱鎮心
明目療金瘡滋養五藏
覈曰竹黃生天竺國及南海鏞竹中一名天竹其内
有黃如黃土着竹成片&KR2414;竹亦有之今大竹内往往
亦得之矣今人多燒諸骨及葛粉偽造者宜辨也
先人云植物之靈凝結在中故可入藏以治其結性
本空達風火自平
參曰竹具奇偶候節已言乎䈽竹矣六年而成疃周
甲而再易若天以六為節因名曰天竹天竹者巨竹
也津氣鍾而黃中作復若地以五為制五六相感太
過不及于斯見矣故主風木太過致諸風熱熾驚風
天吊邪薄癲狂風木不及致肝竅盲瞽失音不語客
忤癎痓黃中廢矣竹黃功力使氣適至而陽生適應
而揚聲揆度節制無過不及矣
宋開寶
荔枝氣味甘平無毒主止渴益人顔色
覈曰荔枝一名離枝丹荔始傳於漢世初出嶺南後
生巴蜀今稱閩中者為第一廣蜀者早熟而肉薄味
甘酸不及閩之下等者閩惟四郡有福州最多興化
最奇漳泉次之延亘原野一家甚至萬株大者子盈
百斛夏至將中則翕然丹赤可食矣以甘為味雖千
百樹莫有同者性禀畏寒偏生煖地易植根浮材堅
理密自徑尺至合抱經數百年猶結實纍纍結實時
枝弱而蒂牢不可摘採必以刀斧劙取其枝白樂天
圖序云形狀團團如帷蓋葉如桂冬青花如橘春榮
實如丹夏熟朵如葡桃核如琹軫殼如紅繒膜如紫
綃瓤肉潔白如冰雪漿液甘酸如醴酪大略如彼其
實過之如離本枝一日色變二日香變三日味變四
五日外色香味盡去也歐陽詞云絳紗囊裏水晶丸
曾吉甫六言二首其一蕉子定成噲伍梅丸應愧盧
前金谷危樓䰟斷白州舊井名傳其二紅皺解羅襦
處清香開玉肌時繡嶺堪憐妃子苧蘿不數西施沐
繼軒詩云建水夫何如厥土早而熱蠻花開佛桑候
禽罷鶗鴂莽雲覆溟濛梅雨滋&KR0034;翳接地茂緗枝遮
空舒黛葉翠保霞焜煌錦握風掀揭香麝忌經過飛
鼺防盜竊勁雛赤膚脱肥奢瓊瓤凸明璫怪可餐冰
丸訝許囓真珠堆綠雲玳瑁乘綵纈鳳爪天下奇龍
牙衆中傑飽食慙素餐長吟望林樾曾子固荔枝狀
有中元紅孟家紅法石白釵頭顆一品紅狀元紅陳
紫方紅綠竹丁香牛心虎皮玳瑁龍牙蚶殼眞珠雙
髻朱柿葡萄十八娘等凡三十四種十八娘深紅而
細長以閩王女好食此而得名或云物之少美者為
十八娘閩人語也故元人詩有青銅三百一斗酒荔
枝十八誰家娘之句蔡君謨荔枝譜陳紫出興化軍
秘書省著作佐郎陳琦家于品為第一其樹晚熟其
實廣上而圓下大可徑寸有五分香氣清遠色澤鮮
紫殼薄而平瓤厚而瑩膜如桃花紅核如丁香毋剥
之凝如水晶食之消如絳雪其味之至不可得而狀
也江綠出福州類陳紫而差大獨香薄而味少淡方
紅出興化軍尚書屯田郎方蓁家可徑二寸色味俱
美荔枝之大無出此者歲生一二百顆而已游家紅
種出陳紫實大過之宋公荔枝實如陳紫而小甘美
無異出興化軍宋氏世傳其木已三百歲藍家紅泉
州為第一出尚書都官員外郎藍丞家周家紅初于
興化軍稱第一及陳紫方紅出而周家紅為次何家
紅出漳州何氏家法石白出泉州法石院色靑白其
大次於藍家紅綠核出福州頗類江綠色紅而小凡
荔枝皆紫核此以綠見異圓丁香荔蒂皆旁大而下
銳此獨圓而味尤勝虎皮色紅絕大繞腹有青斑如
虎文牛心以狀名長二寸餘皮厚肉濇玳瑁實間黑
點如玳瑁琉璜色正黃刺微紅朱柿色如柿蒲萄穗
生朵集蚶殼形相似也蜜荔枝味過於甘水荔枝漿
多而淡雙髻每朵數十枚並蒂而雙實眞珠剖之純
瓤圓白如珠故莆田荔枝名品皆出天成雖以其核
種之終與其本不相肖宋香之後無宋香所存者孫
枝耳陳紫之後無陳紫過墻則為小陳紫矣筆談謂
焦核荔枝有言取其根火燔令焦復植于土以石壓
之令勿生旁根其核自小里人謂不然此果形狀變
態不可以理求或似龍牙或似鳳爪釵頭紅之可簪
綠珠子之旁綴是豈人力所能為哉方紅之始作也
欲重其名以二百顆饋蔡忠惠公詰以常歲所産僅
此公曰方紅特異宜著于譜此後華實雖極繁迨至
成熟所存未嘗越二百遂成定讖宋福清翁昭文先
儒亢從子也圃中非時生荔枝其母曰豈有嘉客踵
門耶頃之莆田林光朝至因名嘉客紅王十朋為泉
州守有荔枝詩八章曰陳紫曰江綠曰皺玉曰大將
軍曰玉堂紅曰奪先紅曰七夕紅曰白蜜福州志稱
一品紅為極品又有狀元紅顆極大味甘清顆極小
肉厚核細味極甘亦稱狀元紅桂林皮粗厚大如雞
卵而味甘中冠體圓核小皮光薄味清甘金鐘形如
鐘皮略粗厚色如硃砂勝畫皮厚刺尖味甘肉豐雞
母引子朵數十枚大小錯生鳳池超實圓味甘駝蹏
長大甘柔金㯶上銳下方有金線界錯其中鑛玉皮
粗厚味甘濃紅綉鞋實小而尖形如角黍味極香美
龍牙色紅長二寸許上下俱方滿林香甘香倍于衆
品鵝卵皮光無刺色正紅蜜丸味甘肉厚而顆圓白
蜜皮色粉紅其甘如蜜雞肝實扁味甘色紅無核綠
珠一名結綠俗呼綠荔枝實如山榛其味至清熟時
實與葉無辨天柱樹高挺直如柱也其中品有饅頭
磨盤醋甕馬先白柏葉薷將軍帽星毬紅近時徐興
公譜復載有洞中紅淨江瓶陳山栗玉勝江萍興化
有皺玉郎官紅游丁香紫璚百步蘭夀香西紫黃香
瑞堂紅麝囊紅百步香黃玉玉堂紅綠紗青甜蠟色
霞墩黃石紅水留松蕾泉州有張官人馬家綠火煙
柳㯶綠衣郎漳州有大綠小綠余家綠冰團陳紅黑
葉等名變遷速計因象賦名百果之盛皆不及此
參曰實綴枝頭牢不可摘荔力在枝因名荔枝去寒
就温丹實成夏垂枝布葉離火之象又名離枝又名
丹荔色力咸勝體隂用陽駐顔久視之異果也合入
手足少隂厥隂宣風木輔君火若經若腑若藏體用
形氣是動所生靡不相應
宋開寶
何首烏氣味苦濇微温無毒主瘰癧消癰腫療頭面風
治五痔止心痛益血氣黑髭鬚悦顔色久服長筋骨益
精髓延年不老治婦人産後及帶下諸疾
覈曰本生順州南河縣今在處有之嶺外江南諸州
都有以西雒嵩山河南柏城縣者為勝唐元和七年
僧文象遇茅山老人始傳其事李翺乃著何首烏傳
云何首烏者順州南河縣人祖名能嗣父名延秀能
嗣本名田兒生而奄弱年五十有八無妻嗣嘗慕道
在山一日醉卧山野間忽見有藤二株相隔數武苗
蔓互相交結久之方解解之又交田兒訝其異至旦
遂發其根無有識者後有山老來出而示之曰子既
無嗣其藤乃異或屬仙草何不服之遂杵為末空心
酒服一錢七日遂思人道數月強健倍常因而常服
倍至二錢經年夙疾皆痊髮烏容少十年内連舉數
子更名能嗣子延秀服之皆夀百有六十孫首烏亦
多子年百有三十髮猶烏也因名首烏有李安期者
與首烏同里得授其方遂叙其事而傳之春生苗蔓
延竹木墻壁間如木藁狀雌雄共生其地雄者莖色
黃白雌者莖色黃赤苗蔓時交結或隠化不見也葉
似薯蕷葉而不光澤夜合晝疎又似合歡葉之晝開
夜合也夏秋開黃白色花似葛勒花結子有稜似蕎
麥雜小如粟粒根有五稜瓣似甜瓜形似連珠色分
赤白白雌赤雄也在地五十年者似拳大號山奴服
之一年髮髭青黑一百年者似盌大號山哥服之一
年顔色紅悦一百五十年者似盆大號山伯服之一
年齒落更生二百年者似一斗栲栳大號山翁服之
一年顔如童子行及奔馬三百年者似三斗栲栳大
號山精或似鳥獸山岳之狀此純陽之體服之成地
行仙也修事春末夏中秋初三時候晴明日兼雌雄
采之布帛拭去泥土生時勿損其皮烈日暴乾密器
收貯一月一暴臨用去皮杵末酒下最良有疾者茯
苓湯下以為使也凡服用偶日服訖温覆取微似有
汗不可令如水流漓𨗳引尤良别用他製者無效也
忌鐵器猪肉羊血無鱗魚萊菔葱蒜觸藥則無力矣
先人云讀開寳主治屬内益精血經脉外榮鬚眉容
色者也故根雖絕小藤蔓樂延乃得偏多外向以作
春花之麗又云取雌雄之交全隂陽之眞成有形之
識非飛行之神
參曰何首烏原名交藤以言象也緣唐李翺有何氏
首烏傳宋開寳采附蔓草部遂拈何首烏為正據李
傳此指事兼轉注為名矣蓋何即擔荷首上從鬊烏
為日魄以言擔荷元陽標鬊以表法也觀夫赤白交
結則金火亡刑火金合璧矣更觀夜合晝疎則通乎
晝陽之闢則闢夜隂之闔則闔矣故餌食者全純陽
之體成地行仙修治用大如三斗栲栳形似連珠鳥
獸山岳者良第近世所采僅大如拳如盌不易獲此
奇珍者謂此鍾地靈轉鍾人傑必待人傑乃獲地靈
耳即如拳如盌者雖無若大異功亦可維持四大却
病延年設地大失其堅固為癰為痔為瘰癧為癘風
設水大失其潤濕為帶為淋為精竭為髓涸為血液
枯設火大失其煖熱為冷為厥為卒中為心痛設風
大失其動摇為攣為痿為身半不遂為行步不正仍
可使風歸動摇火歸煖熱水歸潤濕地歸堅固而衆
眚除駐五形充五藏美毛髮悦顔色此蓋益其壽命
而強者也楞嚴經云堅固艸木而不休息名地行仙
形隨物化矣
宋開寳
縮砂蔤氣味辛温濇無毒主虚勞冷瀉宿食不消赤白
洩痢腹中虚痛下氣
覈曰生西海西戎波斯諸國今從東安道來嶺南山
澤亦有苗莖並似高良薑高三四尺葉長八九寸闊
半寸許三四月花開在根下五月成實五七十枚作
一穗似益志而圓皮緊厚而皺有粟紋外刺黃赤一
團八隔可四五十粒形似黍稷表黑裏白辛香似白
豆蔲仁八月采取氣味完固也修治去殼焙燥研細
用
參曰花實在根若芙蕖之本歛縮退藏之謂蔤矣固
甲函孚界列八隔仁粒比砂攅簇實裏可謂至密也
已疎漏者曰砂鳴則亟奪其氣味而力不充猶夫其
息以踵孕毓元陽保任沖舉者也是故升出降入靡
不合宜寧獨對待隂凝開發上焦宣五榖味蘇胃醒
脾而已即虚可補胎可安崩可填驚可鎮癎可定滑
可濇脱可收㵕可彌奔豚可下及秋不能從外而内
冬不能自上而下與命門火衰不能納氣歸元者亦
可使之從降從入矣併命門火衰不能生土及春不
能自下而上夏不能從内而外者亦可使之從入從
出矣乃若解毒散滯伸筋舒欎化痞却痛徹飲調中
開噎膈攝吐逆此正開發上焦宣五穀味蘇胃醒脾
之功力也毋僅瞻其升出失却其降入顧名思義俯
循垂象則得之矣
宋開寶
骨碎補氣味苦温無毒主破血止血補傷折
覈曰出嶺南虔吉州今淮浙陜西䕫路州郡皆有寄
生石上或木上多在背隂處引根成條上有黃白赤
毛及短葉附之又抽大葉成枝葉長有缺頗似貫衆
面色青綠有青黃點背色青白有赤紫點每一大葉
兩旁各有小葉义牙兩兩相對至春作葉冬則乾黃
無花實根扁而長略似薑形拾遺呼為猴薑江右人
呼為胡猻薑日華呼為石毛薑皆形相似也修治其
根用銅刀刮去黃赤毛細切蜜潤柳木甑蒸一日夜
晒乾急用只焙乾不蒸亦得也
先人云味苦走骨氣温煖骨有火性者恐生懊憹
參曰骨碎可補功勝補骨脂矣不唯勝負有别即頓
漸有殊形藏亦有宜忌也補骨脂漸而烈骨碎補頓
而圓左右平均轉無峻暴之失矣故溫歸于右此生
氣之本也協苦性以走骨自内及外而皮毛皮毛者
肺之合自外及内而兩腎功力到時莫不森榮互為
變化則五藏之勞可充五形之極可裨毋慮氣血之
不流傷折之難續與上熱下冷之藏宛形槀不充不
裨者矣
宋開寳
補骨脂氣味辛大温無毒主五勞七傷風虛冷骨髓傷
敗腎冷精流及婦人血氣墜胎
覈曰補骨脂即婆固脂俗訛為破故紙者是也出波
斯國及嶺南諸州今嶺外山坂間亦有之莖高三四
尺葉尖小似薄荷花色微紫實似麻粒圓扁而黑宜
九月采修治酒浸一宿漉出再用東流水浸三日夜
蒸之從已至申日乾用
參曰骨者形之一腎之合也蓋形之所繇生必先骨
髓始次及筋肉血脉皮毛曰五形即藏之所繇生亦
必先腎之肝肝之脾脾之心心之肺曰五藏藏藏神
形載氣也肝者筋之合脾者肉之合血脉者心之合
皮毛者肺之合合則神與藏俱氣與形俱矣第腎獨
有兩左曰水右曰命門火水即髓之源火即生之本本
於隂陽其氣五藏五形皆通乎生氣失其所則折壽
而不彰此壽命之本也固色黑從腎宜歸于左辛温
從火又當偏向于右矣是以兩藏咸交驅水火之精
氣補裨骨髓髓者骨之脂也復從骨髓淫氣于骨散
精于腎次第森榮互為變化則凡五藏化薄致五形
離决而為勞為傷五形化薄致五氣消亡而為極為
痺仍可使之次第森榮互為變化所謂骨氣以精謹
道如法長有天命
宋開寳
益智子氣味辛温無毒主遺精虛漏小便餘瀝益氣安
神補不足利三焦調諸氣夜多小便者取二十四枚碎
入鹽同煎服有奇驗
覈曰出崑崙國及交阯今嶺南州郡往往有之顧微
廣州記云葉似蘘荷長丈餘根上有小枝高七八寸
無花萼另作葉如竹箭子從心出一枝有十子叢生
大如小棗核黑皮白核小者佳含之能攝涎穢或四
破去核取外皮蜜煮為粽味極辛美晉盧循遺劉裕
益智粽即此是矣嵇康艸木狀云益智子二月連花
着實五六月方熟子如筆頭兩頭尖長七八分雜五
味中飲酒芬芳亦可鹽曝及作粽食顧微言無華者
誤矣今之益智子形如棗核皮及仁皆如艸豆蔲云
參曰蘇長公益智子記言海南産益智花實皆長穗
而分為三節觀其上中下節以候早中晚禾之豐凶
大豐則皆實大凶皆不實罕有三節並熟者其為藥
只治水而無益于智其得此名豈其知歲耶頻湖備
錄其記嫌其終近穿鑿耳蓋不知五藏有七神脾土
舍其兩曰意與智意者脾土之體智者脾土之用益
智子益脾智之土用因名益智耳顧莖發中央綴子
十粒具土體之位育土用之成數昭然可徵矣尚書
曰土爰稼穡緣土以生物為用而爰生稼穡最得土
氣之眞即拈以徵土體之肥瘠淳暴寒煖優劣之為
性也是知益智既益土用之智應與上中晚禾互為
豐凶者以此其為藥以治水亦有故焉蓋水體潤濕
水用動流所賴挾持不致泛濫者維土體用用作隄
防隄防疎洩則為漏為瀝為遺為滑甚則為崩為潰
為泛為濫矣味辛氣温功齊火熱者脾以陽為用也
于是上中下焦亦得藉之以驗豐凶此非益于智奚
得此名豈唯知歲毋嫌穿鑿
宋開寳
仙茅氣味辛温有毒主心腹冷氣腰脚風冷攣痺不能
行丈夫虛勞老人失溺無子益陽道久服通神強記助
筋骨益肌膚長精神耳目聰明
覈曰生西域及大庾嶺川蜀兩浙亦有葉青如茅而
軟略闊于茅面有縱紋似初生棕櫚狀夏抽勁莖秋
高尺許冬至盡枯春初乃生也三四月開花深黃色
似巵子瓣不結實根獨豎而直大如小指下有短細
肉蕤相附外皮稍粗褐内肉只黃白二八月采根暴
乾衡山者花翠碧結黑子亦有白花似巵子者修治
東流水洗刮去皮槐砧上以銅刀切作豆粒大烏大
豆水中浸一宿醇酒拌挹蒸之從已至亥暴晒用勿
犯鐵及牛乳恐班人髮也
參曰仙茅陽艸足厥隂中治足陽明氣化藥也陽明
之上燥氣主之厥隂之中相火治之設陽明標虛厥
隂中失者則宗筋縱攣痺不能行及心腹冷氣腰脚
風冷丈夫虛勞老人失溺無子矣仙茅主益陽道閏
宗筋束骨而利關機為力甚易隂平陽秘人久服助
筋骨益肌膚長精神耳目聰明通神強記誠駐形久
視所必需物耳倘壯火熾然少火食氣者不堪僣服
以功齊雄附而雄附但起貞下之元此更長淫業之
毒愼之愼之
宋開寳
白花蛇氣味甘鹹温有毒主中風濕痺不仁筋脉拘急
口面喎斜半身不遂骨節疼痛脚弱不能久立暴風瘙
痒大風疥癬
覈曰原出南地及蜀郡諸山中今唯蘄蛇擅名即蘄
地亦不易得市肆與官司所取多以江南興國州者
偽充之蘄產者龍頭虎口黑質白花脇有二十四方
勝腹有十點念珠斑口有四長牙尾上有一佛指甲
腸形如連珠脊中有兩腎宗奭云諸蛇鼻向下此獨
鼻向上埤雅云蛇以眼聽捕蛇者言稍大者則易禁
以其耳目開疾習于禁架也小者瞢然則往往難禁
矣種類至多唯烏蛇性善不噬物白花者噬人有大
毒元稹長慶集云白花蛇毒人毛髮竪立飲于溪水
則泥沙盡沸唯蘄州白花蛇性少善故入藥取蘄産
者為貴時珍云喜嗜石楠花葉嘗從藤上獲之先撒
沙土一把則蟠曲不動遂以乂乂其首用繩懸起劙
刀破腹去其腸肚下置水一盂則反尾自滌其腹蓋
護創耳乃以竹枝隨其蟠曲簽定盤紥炕上焙乾爾
雅翼云蛇死目皆閉唯蘄州者目開如生舒蘄兩界
者則一開一閉此理之不可曉者土人云欲識眞偽
懸蛇于酒甕或缸上注酒數斗酒即沸涌流動若磁
石之㶸鐵琥珀之拾芥然否則形色雖備亦無力也
土人僅飲此酒亦獲大益得此品用供藥物功力眞
無限量矣雷公云蛇性竄能引藥至于有風疾處故
能治風時珍云風善行數變蛇亦善行數變白花蛇
又喜食石楠所以能透骨搜風截驚定搐為風痺要
藥取其内定藏府外徹皮膚無處不到也修事去頭
尾春秋酒浸三宿夏一宿冬五宿炭火焙燥如此三
次用砂缻盛貯埋地中一宿取出去皮骨取肉用即
用此修治法密封收貯可經久不壊若連皮骨或著
濕黴則易蛀朽敗矣
參曰蛇字古但作它耳从虫而長象冤曲垂尾形上
古艸居患蛇故相問無它乎今之字㫄加虫而變其
音考工記以為紆行之屬故退食委蛇亦用蛇字蛇
性竄疾獨居處隱僻稟隨風重㢲之體用風大動靜
之本性故身形端直而象甲尾甲紆行而象乙雖標
甲膽乙肝之木行復具時四幹十枝十二節二十四
之全數者也埤雅言蛇以眼聽爾雅翼言蛇死目皆
閉蘄産者目開如生舒蘄兩界者一開一閉此理之
不可曉者然肝開竅于目莊周云蛇憐風風憐目故
蛇聽以眼精專于目蘄東南也具㢲位之生成故至
死不變耳埤雅言蛇盤向壬壬北方也又言十二子
辰為龍已為蛇已六陽具不為龍而為蛇者龍至此
而亢宜為蛇而已然壬固位北而蛇不歸坎此以丁
向壬丁壬合而化幹之風木亥向巳巳亥對而待枝
之風木豈龍至此而亢宜為蛇而已故蛇有兩腎左
曰水藏亥枝之隂水右曰火藏壬幹之陽水有壬巳
則有丁亥有流行則有對待有幹木則有枝木矣又
不獨精專膽竅且精專膽府觀蚺蛇膽隨日轉上旬
在頭中旬在心下旬在尾更有應膽擊首則應首擊
尾則應尾擊左右則應左右取而還生者應膽也精
專肝膽斯足徵矣更觀螣蛇雄鳴上風雌鳴下風而
化成形遊于霧露乘于風雨行非千里不止禀隨風
重㢲之體用風大動靜之本性亦足徵矣先人云蛇
禀風性白花者更秉金制則凡風力有所不逮動摇
失矣用益風大之力仍相待成摇互持四大中者莫
良於此是以力主中風微則痺閉不仁或瘙痒或疥
癬甚則暴風大風或筋脉拘急骨節疼痛或口面喎
斜半身不遂或脚弱不能久立此皆風氣通於肝肝
藏筋膜之氣也大筋聚于節筋骨相親著也所謂微
則侮已所勝之土埃土飄揚丘陵崩潰甚則病已所
賦之形艸木摇落摧拉傾仆者是也
宋開寳
檉柳氣味鹹温無毒主剝驢馬血入肉毒取木片火炙
熨之并煑汁浸之
覈曰出河西所在亦有喜生沙地水旁插之便生幹
小枝弱皮赤如絳葉整如絲一日三眠起一歲三秀
實穗長三五寸如蓼花水紅色婀娜可愛爾雅翼云
檉河柳也郭璞以為河旁赤莖小楊也天之將雨檉
先起氣以應之故一名雨師字從檉字說云知雨而
應與于天道木性雖仁聖矣猶未離夫木也小木既
聖矣仁不足以明之當音赬為赤之貞神降而為赤
曰檉也非獨知雨亦負霜雪有異餘柳叚成式云赤
白檉出涼州大者為炭入灰汁中可以煮銅則檉又
有白色者矣農書云山柳白而明河柳赤而脆南都
賦注云檉似柏而香檉中有脂稱檉乳云
先人云檉柳不與生長收藏相流通超五行純二氣
無殺罰唯生予顧隂陽氣和而雨先知之應可類推
矣當匹隂陽和平之人啟隂陽自和之汗
參曰詩䟽稱檉柳曰雨師謂其具通而先識也故天
將雨必先起氣以應之經云地氣上為雲天氣下為
雨雨出地氣雲出天氣亦可稱檉柳曰雲母矣爾雅
一名西河河者水之源水之伯也一歲三花一日三
眠三起即其氣三三而三之合為九野九野為九藏
九藏者神藏五形藏四也然則檉柳功力不獨僅通
假氣為痞剥驢馬血入肉毒而已繆仲淳先生本艸
經疏廣之以治沙疹此不獨取其能通又取其象形
疹亦三顯三隠三而三之合為九烹以應九藏人能
于此從指事會意假借轉注觀色身無病不可治世
界無物不是藥矣
(詩云啓之辟之其檉其椐然則檉亦良木矣)
宋開寳
使君子氣味甘温無毒主小兒五疳小便白濁殺蟲療
瀉痢
覈曰出嶺南今閩之邵武蜀之眉州皆有生山野及
水岸藤蔓如葛繞樹而上葉青綠如兩指頭長二寸
許四五月開花一簇一二十葩淡紅輕盈如海棠作
實先黃老則紫黑大類巵子壳有五稜中仁如榧色
味如栗七月采取久則油黑不堪用矣
參曰華瓣五出實介五稜中仁軟美甘潤温暄誠脾
藏之委任具脾府之體用者也故主脾失委任而致
五疳水無承制而作溺濁胃廢體用而生蟲蠧及瀉
痢者使君子躬行克盡執揚苦欲綏柔藏府因以命
名與協味之辛烈而威刑者不相侔也
宋開寳
烏藥氣味辛温無毒主中惡心腹蠱毒疰忤鬼氣宿食
不消天行疫瘴膀胱腎間冷氣攻衝背膂婦人血氣小
兒腹中諸蟲
覈曰生嶺南邕州容州今台州雷州衡州皆有以天
台者為勝本似茶而高又似樟而矮皮木亦作樟氣
葉微圓而尖面青背白狀類鰟魮四五月開花細碎
淡黃灰白六七月結實似冬青子生青熟紫核殼極
薄仁香微苦根似山芍藥及烏蹄根色黑褐中心作
車轂紋形如連珠者佳
參曰烏藥氣秉陽暄中紋似轂而日魄為烏堪天行
輿地道誠扶輪佳氣也故主根身之中或氣或血或
内所因或外所因或馨飪之邪或死厲之屬隂凝留
礙有妨生氣者仗此陽暄以之救藥
宋開寳
五倍子氣味酸平無毒主齒宣疳䘌肺藏風毒流溢皮
膚作風濕癬瘙癢膿水五痔下血不止小兒面鼻疳瘡
覈曰五倍子在處都有蜀中者為勝樹名膚木生叢
林中本末俱青六七月無花作子子生葉底初起甚
小漸大如菱嫰時翠綠老則黃褐介甲中虛堅結頗
脆内有白膜霜降采子暴乾用染重玄遲則殼薄易
腐
參曰木以膚名精專皮外之膚矣經云夏日在膚泛
泛乎若萬物之有餘又云五六月陽氣在表垂枝布
葉皆下曲如鈎為太陽淪膚之盡太隂膚受之始效
象隂陽纍球葉底小則如黍如粟大則如菱如栗名
五倍子者以此假木氣以賦形中有白膜如蠓蠛緣
濕以合感而應生木眚自成非關外物耳故主肺藏
風毒流溢皮膚面鼻正皮膚者肺之合面鼻者肺之
候也若五痔下血為肺藏之邪出授大腸府器若齒
宣疳䘌為燥金上病假合清肅以濡之至于清暑止
渴療欬嗽通喉痺化痰癖逐淡隂主洩痢收肛脫此
屬肺金府藏之變眚若小兒尿血又屬遊溢精氣通
調水導下輸膀胱用泄金氣之欎矣
(木命在皮各有專精或果或仁或枝葉或根幹各備全木之體用此獨精專于皮皮復精專于膚膚)
(更精專于葉膚之膚子若侵淫膚眚用主侵淫膚瘡功必勝于胡粉不屬蟲卵不屬果實此屬假)
(木氣以賦形又生成葉膚之膚子濕生亦可化生亦可)
宋開寳
蓽茇氣味辛大温無毒主温中下氣補腰脚殺腥氣消
食除胃冷隂疝癖
覈曰蓽茇番語也陳藏器本艸作畢勃扶南傳作逼
撥大明會典作畢蕟摩伽陀國作蓽撥梨拂菻國作
阿梨訶陀近世作蓽撥不知蓽茇名矣原出波斯國
今嶺南特有之多生竹林内二月抽苗作叢高三四
尺莖如筯葉如蕺色青形圓闊二三寸亦如桑面光
且厚三月開花白色在表七月結子如小指大長二
寸許色青黑類椹子而長根如茈葫但黑硬耳九月
采實曝乾南人愛其辛芳取葉生茹之舶上來者色
臭更勝也叚成式言青州防風子可亂蓽茇但形短
耳修治去挺用頭醋浸一宿焙乾刮去皮粟子令淨
否則傷人肺令人上氣也
參曰畢者用以掩兔羽獵賦云荷垂天之畢也犮者
走犬曳其足則犮矣味大辛氣大温故主温中對待
冷隂至堅下氣其驗也殺腥氣者秌金氣肺主氣肺
臭腥故也攻而舉之若網羅之殆盡蓋以功力為名
也
(嫌于無陽者乃可攻而舉之否則略開一面庶不至網羅殆盡)
宋開寳
南燭氣味苦平無毒主止泄除睡強筋益氣力久服輕
身長年令人不飢變白却老
覈曰生嵩高少室今江左吳楚山中皆有亦可植之
庭除圖經名南天燭古今詩話云即楊桐也其種似
木而類艸故又名南燭艸木男續後艸㺅藥維那木
艸木之王凡六各從邦域所稱正名則南燭也本至
難長初生似菘菜一紀後漸長成株高三四尺亦有
盈丈者莖似蒴藋枝節微紫質極柔脆易于摧折葉
似山礬光澤圓厚冬夏嘗靑其味少酢七月開花結
實生青熟紫得霜則絳赤如丹酸美可食也
先人云臨水者尤茂寒食采其葉漬水染飯色青而
光能資陽氣大獲嘉美
參曰具木體用而曰南燭者地中有木南征吉也燭
者庭燎與貞明不息也觀主除睡則得之矣肝主色
肝色靑筋者肝之合也故主強筋變白却老亦若食
氣入胃散精于肝淫氣于筋也故久服不飢益氣力
輕身長年一名男續一名後草又不獨培色身之形
藏併可令精氣溢寫而有子一名艸木之王王讀旺
謂其偏于升出各旺百八十日以成歲不彫之義見
矣
(服艸木之王氣與神通食青燭之精命不復殞豈屬寓言徒供觀聽)
宋開寳
馬兜鈴氣味苦寒無毒主肺熱咳嗽痰結喘促血痔瘻
瘡
覈曰出關中及河東河北江淮䕫浙諸平澤叢林間
春時蔓生附木而上葉似羅摩葉圓厚且濇入夏作
花色青白結實似桃李而長霜降葉脱垂垂似鈴枯
則四裂中仁似榆筴根色黃赤似防已稍小而扁作
葛根及木香氣修治采實去葉蔓置絹囊中懸東屋
角畔俟乾劈開去革膜只取淨子焙乾用
參曰形似馬兜之鈴高懸四裂肺金之象也氣味苦
寒對待肺熱葉焦為欬為喘為痰結或移熱于府為
痔為漏為腸癰或發于廣顙為瘻為瘡為瘰癧或失
于游溢為癃為淋為水腫或横乘火位為噦為啘為
心痛莫不以熱為本以肺為標宜虛其實毋虛其虛
(肘後名都淋藤大明名雲南枝蜀本名獨行根事物異名名玉皇瓜唐本名土青木香各隨根莖花)
(實以肖形也綱目名三百兩銀藥此理數之不可曉者)
宋開寳
荆三稜氣味苦平無毒主老癖癥瘕積聚結塊産後惡
血血結通月水破胎止痛利氣
覈曰舊不注所産土地今荆襄江淮河陜皆有之多
在淺水旁或荒廢陂池濕地間春時叢生夏秋抽莖
莖端復出數葉開花六七枝色黃紫作穗細碎列子
如粟莖葉花實俱有三稜並與莎艸一樣但極長大
其本光滑中有白穰剖之織物柔靱如藤本下有魁
初生成塊如子附子亦有扁形者從旁横貫一根復
連數魁或作苗葉但都長扁鬚皮黃褐削去鬚皮宛
如鯽狀體重者荆三稜圓小如梅者黑三稜鉤曲如
爪者雞爪三稜因狀賦名各適其用本非兩物也
參曰固以形地舉亦以功用言李廣傳云威稜憺乎
鄰國故主老癖積惡匪此破敵不滅不格矣
宋開寳
榖精艸氣味辛温無毒主㗋痺齒風痛諸瘡疥
覈曰江湖南北都有春時叢生荒榖田中莖葉都似
穀秧高五七寸柔嫰青綠八九月莖端開花白色點
點如亂星餒馬令肥並主蟲顙毛焦之疾一種莖長
有節根微赤者出秦隴亦入藥用
先人云穀金屬也交艸穀之精而化生輕浮潔白秋
成得辛清肅之象也喉齒頭目之疾本乎風木標見
陽明之上者從治其標逆治其本并治小兒諸疳雀
目佐以禽畜之專藏用開竅穴特易易耳
參曰穀之言續精之言神觀而鑿鑿者陽之睛也一
名戴星文星流星說文云星之言精也陽之榮也故
白花點點猶星星也天文志云金之散氣為星其本
曰人孟康云星石也金石相生人與星氣相應而成
睛也是故力平肝木之風以通㗋痺布散翳膜之障
以開盲瞽謂其不穀仍續神觀鑿鑿之以陽為睛也
若瘡疥淫瘡為火刑金地致金不榖仍可續之若鼻
衂不止為木用太過而血菀于上亦屬金之不穀無
以乘氣于木下也穀精艸布散以金氣火自安其位
木亦退其舍矣
(金位之下火氣乘之火位之下隂精乘之亢則害乘廼制制則化生矣星者散也列位布散也宿者)
(宿也星各止宿其處也)
宋開寳
延胡索氣味辛温無毒主破血婦人經水不調腹中結
塊崩中淋露産後諸血病血運暴血衝上因損下血煑
酒或酒磨服
覈曰原名玄胡索避宋眞宗諱易玄為延也出奚國
從安東來奚即東北夷今茅山上龍洞仁和筧橋亦
種之寒露前栽種立春後生苗高三四寸延蔓布地
葉必三之宛如竹葉片片成箇細小嫰綠邊色微紅
作花黃色亦有紫色者根叢生樂蔓延狀似半夏但
黃色耳立夏掘起隂乾者良石灰煮曝者性烈不堪
入藥也修治酒潤或醋潤蒸之從已至亥俟冷取出
焙乾研細用
先人云名玄而色黃醖全氣也氣温而味辛秉金制
也以一春而備四氣葉必三之具木生數象形對待
肝血之非其所藏而玄為破堅之線索無疑矣
參曰玄者象幽而入覆之也荀子云周密則下疑玄
矣胡者牛頷垂也狼亦有之豳風云狼跋其胡載㚄
其尾又云狼㚄其尾載跋其胡索者盡也散也騷云
憑不厭乎求索檀弓云吾離羣而索居以言疾疚之
證因以言主治之功力判屬血中之氣藥氣中之用
藥也蓋氣主嘘之血主濡之氣之所不嘘即血之所
不濡矣如腹中結塊募絡癥瘕之為證即血留營實
之為因如臚腹氣塊盤繞疝㿗之為證即氣滯衛實
之為因如崩中淋露運衂衝暴之為證即血菀營泣
之為因如奔豚逆厥百體疼煩之為證即氣弛衛薄
之為因玄胡立鼔血中之氣震行氣中之用虛則補
實則平致新推陳推陳致新之良物也雖象幽入覆
之如胡憑不厭乎求索之殆盡命名玄胡索者以此
(有是因必有是證因證既顯常法已具始可與言變矣)
宋開寳
燈心艸氣味甘寒無毒主五淋敗席尤良
覈曰出江南及陜西澤地他處雖有野生但不多耳
叢生圓勁與龍鬚艸同類龍鬚艸莖小瓤實燈心艸
莖肥瓤虚為别也土人選長大者蒸熟待冷劈取白
瓤為炷短細者唯堪織席用皮作蓑謂之夫需質之
柔脆性之温涼各隨水土以分優劣修事取生劈者
良或飲或膏或末或圓各從方制若輾末使每用劈
白瓤十斤以米粉調煮稀薄漿水拌潤一伏時晒燥
輾末入水澄去漿粉取浮起者暴乾收用
先人云外剛内柔表青裏白具乙木之氣稟燥金之
化體浮用升故能齊通竅穴咸徧府藏奇方之輕劑
通劑也
參曰艸瓤用以然燈與貞明不息之機矣耎弱而滑
輕虛而浮端直而長象一陽之始生自下而上用行
體至之發陳物也顧肝之為用疎洩前隂不行焉則
為癃為淋為水腫又肝之為用從踵徹巔不及焉則
為急㗋痺為兩脇胠滿太過焉則為眩冒為目不夜
合此不循倫次而允升一唯迅疾而自上所謂浮沈
則順之反乎温涼則逆也
(木自火出性緣物顯用行體至燈燈續明則柔以時升積小以高大廢固不行緩則不及急太過)
(矣)
宋開寶
白豆蔻氣味辛大温無毒主積冷氣止吐逆反胃消榖
下氣
覈曰出伽古羅國呼為多骨今廣州宜州亦有之不
及番舶來者佳本似芭蕉葉似杜若長八九尺光澤
而厚冬夏不凋開花淺黃色結子作朵似葡萄初出
微青熟則紅白壳白而厚仁似縮砂蔤也修治去皮
微炒用
參曰榖府之受盛水榖以成醖釀若鬴中之爢爛有
形也其所以成醖釀者藉腎間動氣曰先天又若鬴
底之灼然薪炭耳更藉肺氣吸呼曰後天又若鬴底
薪炭輪機動扇乃得灼然薪炭耳白者肺色潔白以
成休德也豆者腎穀受盛膹肉之鬴器也味大辛氣
大温寧非火然泉達之機乎蔻者寇也當其完聚而
即寇之也是以醖釀成精氣當其完聚肺即寇之轉
灌溉朝百脉留四藏歸權衡成休德矣主治證名能
以此反復推度便可迎刃而解
(三緣和合體用始備宛如□字缺一已不成三王維詩云三點成□猶有想)
宋開寳
肉豆蔲氣味辛温無毒主温中消食止洩治積冷心腹
脹痛霍亂中惡鬼氣冷疰嘔沫冷氣小兒乳霍
覈曰肉豆蔲即肉果生胡國胡名迦拘勒中國無有
之今嶺南人得種種蒔矣春生苗夏抽莖開花結實
都似艸豆蔻皮肉之顆則不同其顆外有皺紋内有
斑纈紋宛似㯽榔紫白相間也修治用糯米粉熟湯
和搜褁包其實糠灰火中煨熟去粉用勿犯鐵器
參曰樂音曰肉禮記云寬裕肉好之音也方氏云璧
外謂之肉内謂之好輔氏云肉好猶言美滿樂聲肥
也肉器曰豆詩云于豆于豋豆薦葅醢豋盛大羹也
物盛曰蔲說文云從支從完當其完聚而蔲之也蓋
府器之薦登穀者胃其受盛者體轉輸者用也設具
體無用則穀食不消心腹脹痛霍亂飱洩嘔沬乳霍
矣此以寒中積冷中惡鬼氣之所致肉豆蔻秉剛燖
氣味鼓發中黃寇之使出所謂開發上焦宣五榖味
而為養宣五畜味而為充充則肌肥而美滿養則膚
潤而媚好命名肉豆蔻者以此
(以受為體以輸為用具體無用則能受不輸中消洞洩之類可比量推度矣)
宋開寳
山豆根氣味甘寒無毒主解諸毒藥止痛消瘡毒腫除
發熱欬嗽治人及馬急黃殺小蟲
覈曰出劍南宜州果州及廣西忠州萬州莖蔓如大
豆葉青翠經冬不凋廣南一種如小槐高尺許石鼠
啖其根捕取者收其腸胃暴乾用以解毒攻熱云甚
效
參曰宣散氣生曰山食肉皿器曰豆蓋言受納腐化
者胃也一名黃結以病狀言一名中藥以功用言種
種功用種種病狀悉從中樞散宣生氣所謂解從結
心解即分散
宋開寳
密蒙花氣味甘平微寒無毒主青盲膚翳赤腫多眵淚
消目中赤&KR0890;及小兒疳氣攻眼
覈曰出蜀中州郡利州甚多木高丈餘經冬不凋葉
似冬青而厚柔而不光潔而淺綠背有白毛花細碎
數十房成一朵冬生春放色微紅紫二三月采取暴
乾用修治酒浸一宿漉出候燥潤蜜令透蒸之從卯
至酉日乾再潤蒸晒凡三次每花一兩用酒半兩蜜
半兩為度
參曰冬季孕萼繁密春仲作花錦簇先君云具冬營
夏榮之序爾開寳陳列諸證咸屬肝木失序致令目
𤯝自成妄生節目密蒙象形對待治之說文云瞳蒙
曰矇有目無眸也周禮云樂師有瞽矇目不明禮記
云昭然若發矇矣此以功用為名也
宋開寳
威靈仙氣味苦温無毒主諸風宣通五藏去腹内冷滯
心膈痰水久積癥瘕痃癖氣塊膀胱宿膿惡水腰膝冷
疼療折傷久服無有温疾瘧
覈曰出商州上洛山及華山平澤今陜西河東河北
汴東江湖州郡皆有生處不聞水聲者良生先衆艸
初起作蔓莖如釵股而四稜葉如楊柳而層叠每層
六七葉環列如車輪七月開花六出淺紫色或碧白
色作穗似蘭臺子及菊花頭狀實青色根稠密多鬚
似穀歲必敗朽次年旁引生苗年久轉茂一根叢鬚
數百條長二尺許九月采根濕時色黃黑乾時色深
黑俗呼鐵脚威靈别有一種根鬚都一樣根色黃或
白者並不堪用修治隂乾月餘搗末篩過用忌茗及
麫汁
參曰有威可畏有靈可通僊化遷變以為體用者也
味苦氣温性秉風火風得之而作夏脉得之而流行
宣發陳通橫徧空所有實所無急方之宣劑通劑也
先人云威武靈奇仙趣也其性快其效速其力峻其
禍深如商君之治秦立徙木之命令朝示而夕行者
也故主久疲宿冷之痼疾元陽委頓猶貫朽粟紅但
少設施者藉此便成大觀倘兵柔餉乏作此背水陣
終非萬全策耳
(豎窮三際橫徧十方空諸所有實諸所無方盡得僊化遷變神運無方之妙用)
宋開寳
甘松香氣味甘温無毒主惡氣卒心腹痛滿下氣
覈曰甘松香金光明經謂之苦彌哆出姑臧凉州諸
山今黔蜀州郡及遼州亦有葉細如茅引蔓叢生根
極繁密八月采根作湯沐浴令人體香用合諸香及
以裛衣
參曰臭味如松香艸也宜入脾脾味甘脾臭香脾之
陽分用藥也功奪土鬱土鬱則奪之行土用也繇是
天氣明地氣清土位乎中而暢于四支美之至者也
(地氣冒明秖湏降濁濁降則明體自著若欲升清反致濁矣)
宋開寳
續隨子氣味辛温無毒主婦人血結月閉瘀血癥瘕痃
癖除蠱毒鬼疰心腹痛冷氣脹滿利大小腸下惡滯物
覈曰續隨即千金子拒冬聯步菩薩豆也所在俱有
南中尤多入藥以南産者為勝苗如大戟初生一莖
葉在莖端葉復生莖莖復生葉轉展叠加宛如十字
作花亦類大戟但從葉中抽幹並結實耳修治去殼
取其色白者綿紙包裹壓去油用
先人云嘗見半枝蓮葉上生葉儼如十字春分葉中
抽莖莖必三之葉如蓮瓣裹莖而上入夏開花作實
實必三稜子必三粒外肉青軟子殼則堅上半黑褐
下半黃白内仁如玉温潤如脂土人稱半枝蓮用治
蛇虺螫蠍之毒立有奇驗讀宋開寳始知即續隨子
也
參曰續隨子葉中出莖以莖之一合葉之二奇連偶
斷其數三也春半葉中抽莖夏半實作三稜列子三
粒莖只三之葉只二之次第重之生復續續復隨三
相參五相伍生道無端唯數可倚而不可違也如營
衛周行行必有紀行周不息如環無端生氣乃治自
無血結目閉瘀血癥瘕營行失于隨續之眚矣亦無
痃癖蠱疰冷氣脹滿衛周失于隨續之眚矣續隨辛
暢温燖維數可倚周行不息仍不違于常數之紀爾
(以莖之一合葉之二為剛來而下柔動而說隨從之象也)
宋開寳
蓬莪荗氣味苦辛温無毒主心腹痛中惡疰忤鬼氣霍
亂冷氣吐酸水解毒食飲不消酒研服之又療婦人血
氣結積丈夫奔豚
覈曰生西戎廣南諸州江浙或有之三月生苖在田
野閒莖如錢大高二三尺葉色青白長一二尺大五
六寸頗類蘘荷五月黃花作穗花頭微紫根如生薑
而荗在根下狀如雞鴨卵大小不一好惡並生惡者
有毒西人取之先放羊食不食者棄之陳藏器云一
名蓬莪黑色二名蒁黃色三名波殺味甘有大毒也
修治九月采荗削去粗皮蒸熟暴乾臨用時于沙盆
中醋磨令盡然後火畔㶸乾重篩過用
參曰蓬莪荗惡草荄也根形如卵好惡並生惡者大
毒殺人好者毒藥攻疾諧聲逢我戍若逢君之惡取
戈自持擊傷以滅之也氣味辛温對待冷惡疰鬼為
因變遷種種形證非此入破未易剪除耳
宋開寳
木鼈子氣味甘温無毒主折傷消結腫惡瘡生肌止腰
痛除粉刺䵟&KR0845;婦人乳癰肛門腫痛
覈曰出朗州及南中今閩廣諸郡杭越全岳亦有蔓
歲一枯根則不死春復旋生亦可子種種時須雌雄
相配紅繩紥定排埋土中及其生也則去其雄方結
有子作藤布葉都似薯蕷但葉作五椏色稍嫰綠四
月黃華六月結實生時青碧熟則紅黃殼有軟刺纍
纍如苦瓜錦荔枝狀每一實有子數十枚長三四分
圓扁礧砢形狀如鼈一頭尖者雄種也八月采取中
仁青綠修治去油用
參曰蔓艸曰木以用言也實核曰鼈以形舉也言能
以疎洩為己任根身之結者則疎之壅者則洩之經
云肝主疎洩寧獨二隂而已乎
(藥有雌雄此指枝幹已成别花實之有無或形色之相肖假喻而言也若何首烏色分赤白兩藤時)
(相交解如天上夫妻目視執手以為婬事者也唯頓遜國有木曰互婚華似牡丹根幹之間實有其)
(具晝則分開夜則聯合如人間夫婦實有婬事者也獨木鼈子胚胎未兆先為匹配而後生生而後)
(有子此又雌雄之異類者矣傳云未有學養子而後嫁此更學養子而後生)
法象
通脱木氣味甘淡寒無毒主利隂竅治五淋除水腫癃
閉明目瀉肺
覈曰出江南生山側高丈餘如萆麻狀花上有粉莖
中有瓤輕白而柔女工用以飾物不知起自何世漢
王符潜夫論固已譏花采之費至梁宗懔記荆楚之
俗四月八日有染絹為芙蓉捻蠟為菱藕亦未有用
此物者今則通行于世矣或作蜜煎充果食之甘美
俗呼通艸
參曰艸類木狀白瓤理通而輕脫也木乘金制曰倚
金體用行曰商受前此之木生後此之金離南而轉
西矣蓋通因塞用脫因濇用木司隂竅肝所主也故
主利隂竅治五淋除水腫下乳催生解諸毒蟲痛耳
明目者上通其木竅瀉肺者洩肺之金鬱金鬱則洩
之解表利小水也然則洩金之用正所以輔金之體
行木之用耳别名倚商離南者以此
補遺
紅麴氣味甘温無毒主消食活血健脾燥胃治赤白痢
下水榖
覈曰用白秔米一石五斗水淘浸一宿蒸之成飯分
作十五處入麴母三斤搓揉令勻復併作一處遂以
帛密覆之熱即去帛攤開覺微温遂復堆起又以帛
密覆之次日日中又分作三堆越一時分作五堆再
一時復合作一堆過一時又分作十五堆俟稍温又
復合作一堆如此數次乃止至第三日用大桶盛新
汲水於桶内以竹籮盛麴分作五六分水中蘸之完
時又作一堆仍如前法作一次第四日如前又蘸若
米半浮半沉仍如前法作一次復蘸之米盡浮則麴
成矣取出日乾收之其米過心赤者謂之生黃未過
心者不堪入藥陳久者良
參曰稻之不黏者為秔米粒如霜性尤宜水溉種之
穀也鬱之使塵華為赤過心者赤心為大赤法出近
世亦奇術也金穀曰秔性宜水者即金向水求胎藏
水母中也易以坎為水為赤乾為金為大赤顧穀之
能為赤為大赤者其唯稻之秔乎藉金水以相資亦
非本有之形色假人力而成者也故女工曰紅紡績
織紝功力之謂也鬱秔造麴使之衣生令之心赤亦
孰非功力之使然乎是故榖入于胃乘中黃之生氣
升出之降入之奉心化赤乃得流溢於中布散於外
精專者獨行其經隧嘗營無已終而復始也設中黃
生氣息則升出降入廢上焦亦不為之開發五穀亦
不為之宣味水食亦不消血凝亦不流胃濡脾憊停
而成飲矣留于中則為蠱溢于外則為腫注于下則
為淋為𢃄為痢矣稻秔鬱之為赤為大赤已若奉心
化赤矣則從前生意已成其終餌之以赤以大赤嗣
後生意寕不以成其始乎誠金胎水中為先天木藏
火裏為後天孕育之基中黃戊巳也合物我為互交
分成兩象者復還圓相矣
(致飲之因變生之證從來未經發覆能于此比量推廣法不可勝用矣若祇作紅麴參失却許多看)
(書法門先生為人處方每脾胃疾必多用紅麴又仲淳繆)
(嘗見中先生酒後次早單以此種作丸必大啖之庚申秋曾與頤言白秔蒸罨變赤而成麴如水)
(穀醖釀化赤而為血其主脾胃營血之功有同氣相求之感)
會編
蟲白蠟氣味甘温無毒主安五藏美毛髮生肌止血續
筋接骨補虚定痛
覈曰蟲白蠟蠟蟲營造女貞木上者也出川滇衡永
者力勝土人多種之即名蠟樹狀似凍青負霜葱翠
振柯凌風因名女貞其蟲嫰則色白造蠟秋深老則
紫赤遺卵作房營結枝畔形如黍粟入春則漸大如
豆如芡纍纍盈枝若雀甕螵蛸之類即名蠟種亦曰
蠟子内有白卵如虮一包數十百立夏後逐枝摘取
分繫各樹越芒種接夏至包拆蟲生延緣枝莖間吮
液吐涎狀如凝霜處暑剥取名曰蠟渣過白露粘牢
難落矣采得煉化濾清或甑蒸滴瀝磁器中俟冷作
塊蠟成矣辛巳五月常州郡邑栽蒔豆類盡為青蠱
所啖八月掘地每株根底獲蟲數十條長四五寸重
三四兩殭白如脂燒之都成白蠟父執周湛翁目擊
其異囑筆以紀之
先人云女貞之液蟲腹醖釀復從口吐秋成色白宛
如肌腠肉理之脂膏則凡風毒流溢于外者莫良於
此
參曰乳卵于女貞造蠟于枝上成始于隂姤成終于
大觀稟女貞木氣之專精㢲入在中速于敷化故主
居中之神室散精于五藏淫氣于五形五形者五藏
之所合也自外合内繇内合外維中不息之生機功
勝女貞實矣
(羽毛躶鱗介總呼為蟲物入隂中色剥為白退藏合密敷化為蠟精神䰟魄意為五神心腎肝肺脾)
(為五藏皮毛血肉筋骨為五形腎藏精骨者腎之合也肝藏䰟筋者肝之合也脾藏意肌肉者脾之)
(合也心藏神血脉者心之合也肺藏魄皮毛者肺之合也五月為隂剥八月為大觀)
蒙荃
秋石氣味鹹溫無毒主滋腎水養丹田返本還元歸根
復命安五藏潤三焦消痰欬退骨蒸軟堅塊明目清心
延年益壽
覈曰製煉秋石為丹家秘法世所鍊者皆渣魄不堪
用也其法宜秋月取用人尿二三石入鍋内桑薪緩
緩煎收勿使鍋岸生垽有則竹刀掠下或沸滚泛溢
亦以竹枝頻攪遂定俟乾成滓即去薪緩火焙燥分
置陽城罐上餘空二寸許蓋覆磁盞封固罐口養火
一周其藥漸生輕盈如雪瑩潔可愛或成五色或象
物形此屬上乘宜密貯銀瓶藏隂静處不則風化成
水復須升養仍結如霜但少堅實爾又製既濟玄黍
秘法選端潔童男女各認溺器各陸續取溺煎煉成
滓各升取上乘秋石各取溺器白垽晒焙令乾先置
女垽于銀釡之底次置男秋石于女垽之上次置女
秋石于男秋石之上次置男垽于女秋石之上次第
安置上餘二寸六一泥封固三方火温養七日則粒
粒丹紅交結釡頂此更屬無上乘藏貯亦如秋石法
參曰物熟曰秋石言量也溺緣潤下水藉火大既濟
而允升培後天之形藏副先天之神藏者也故諸證
咸從形藏生力轉神藏仍與形藏俱若玄黍為隂陽
合璧復還圓象使得盡終其天年度百歲乃去
綱目
大風子氣味辛熱有毒主風癬疥癩楊梅諸瘡攻毒殺
蟲
覈曰出海南諸番國眞臘記云大風大樹之子也狀
如椰子而圓包核數十枚形如雷丸去其衣中仁白
色久則黃敗而油不堪入藥矣
參曰風從几從蟲風入八日而成蟲也陳列諸疾皆
風動蟲生之患緣因風動仍因風化大風子秉金剛
之味辛煖熱之火化釋典云太末蟲無界不到能延
于太虚之際不能延于火焰之上
(風者百病之長也百蟲之祖也大塊之噫氣王者之聲教也)
綱目
蜀粟氣味甘濇平無毒主温中濇腸胃止霍亂粘者與
黍米同功根煑汁服主利小便止喘滿燒灰酒服主産
難
覈曰蜀粟即高粱廣雅謂之木稷又謂之荻粱食物
謂之蘆穄俗謂之蘆粟又謂之蜀秫者是也種始自
蜀因名蜀黍北人多種之以續絕乏宜下濕地春月
布種秋月收采莖高丈許狀如蘆荻而内實葉如蘆
穗而稍肥粒如椒子而堅硬粘者釀酒秔者炊粥可
以濟荒可以養畜梢堪作箒莖堪織席編籬供㸑大
益民生者也
參曰黍為心榖蜀黍色赤氣温又屬手太陽小腸心
之府藥矣小腸府主泌水穀調水道輸膀胱傳穀魄
下大腸水穀既分霍亂遂定喘滿立止温中之驗也
根荄燒灰主産難者太陽府主開通調傳送正屬開
所司爾
綱目
玉蜀粟氣味甘平無毒主調中開胃根葉氣味甘寒主
小便淋瀝沙石痛不可忍煎湯頻飲
覈曰玉蜀粟别名玉高粱即今之御粟也種出西土
近所在亦有之矣苗葉類蜀黍而肥又似薏苡而長
六七月開花成穗如秕豆狀苗心出苞如㯶魚狀白
鬚四垂久則苞裂子出攅簇如珠也
參曰中秋出子悦澤如珠禀金水之英華宜入肺與
腎輔先天之生氣者也故司後天之穀府主調中而
開胃開竅于二隂治淋瀝沙石痛不可忍也蓋腎主
谿是知其病之在骨
綱目
山柰氣味辛温無毒主暖中辟瘴厲惡氣治心腹冷氣
痛寒濕霍亂風蟲牙痛入合諸香用
覈曰時珍云出廣中人家亦多種蒔矣根葉如薑作
樟木氣土人食其根如食薑云切斷暴乾皮赤肉白
古之所謂廉薑恐其類也酉陽雜俎云柰秪出佛林
國長三四尺根大如鴨卵葉長如蒜薤中心抽莖甚
長莖端開花六出色紅白心黃赤不結子其艸冬生
夏死取花壓油塗身去風氣按此說頗似山柰故附
之
參曰山宣也柰遇也味辛氣温臭香且辛也對待寒
中諸證者宣散中黃之生氣辟除瘴厲之死氣耳
(宣氣散生産生萬物者山也死隂之氣奚奈何)
綱目
淡竹葉氣味甘寒無毒葉主去煩熱利小便根能墮胎
催生
覈曰所在田野俱有春生苗高數寸莖小葉綠如竹
宛如竹米落地所生形色但柔嫰為異耳八九月作
穗細長一窠數十鬚鬚上結子類麥門冬根而堅硬
里人采其根苗搗汁造麴釀酒殊芳冽也
參曰淡非濃比淊淡水盈貎也對待急疾如火肺熱
葉焦為煩熱為癃閉葉可走之利之根能墮胎催生
太隂肺主開闔者闢之急方洩劑也
綱目
紫花地丁氣味苦辛寒無毒主一切癰疽發背丁腫瘰
癧無名腫毒惡瘡
覈曰處處有之夀州者為勝春生苗葉似柳而微細
夏月開花紫色結實成角出平地者成莖生溝壑者
作蔓又一種生籬落間者葉如木樨花葉花如鈴鐸
下垂小而色白今人稱作白花地丁與紫花並用功
力乖戾不可不辨
參曰丁為幹火地在氣中順承天施而成物者地也
故主形骸地屬失承天施為癰為丁為瘰為癧使之
仍順乎天施而暢於四肢美之至者也
本草乘雅半偈卷十
