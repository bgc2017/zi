甕牖閒評卷五
宋袁文撰
世稱李白詩云山隂道士如相訪為寫黃庭換白鵝夫
王羲之換鵝乃寫道德經晉史載之甚詳後人遂以為
李白之誤然李白集中自有山隂遇羽客要此好鵝賓
掃素寫道經筆精妙入神之詩而李白初不誤也又黃
太史作玉樓春詞末句云為君寫得黃庭了不要山隂
道士鵝太史似不免有承誤之譏然太史集中亦有頗
似山隂寫道經雖與羣鵝不當價之詩而太史亦不誤
也以此知太史玉樓春詞與李白前詩相似恐必為後
人贋作不然李白遠矣流傳固未可知而太史近代人
玉樓春並不在集中則知決非太史之詞皆為後人贋
作明矣
韓退之詩云一奴長鬚不裹頭一婢赤腳老無齒此蓋
記盧仝之一奴一婢耳蘇東坡作絶句詩云更煩赤腳
長鬚老來趁西風十幅蒲東坡似指赤腳長鬚為一人
豈其不詳審耶
白樂天好以俗語作詩改易字之平仄如雪擺胡衫紅
此以俗語胡字作鶻字也燕姬酌蒲桃此以俗語蒲字
作勃字也忽聞水上琵琶聲此以俗語琵字作弼字也
又有不因俗語而亦改易字之平仄者如為問長安月
如何不相離自注云相音思必切乃以相字為入聲綠
浪東西南北路紅欄三百九十橋乃以十字為平聲四
十著緋軍司馬男兒官職未蹉跎一為州司馬三見歲
重陽乃以司字為入聲自蘇李以來未見此格調也
杜荀鶴詩不甚佳而或者獨取其閨怨一聯風暖鳥聲
碎日高花影重歸田錄乃云此詩周樸所作歐陽文忠
公大儒想必有據而不妄言如此則荀鶴詩殆絶無佳
者矣
汪彦章松詩云絶勝分封五丈夫疑丈字乃大字前輩
用事亦有錯誤處五大夫蓋秦官也秦始皇登泰山避
雨松下遂封為五大夫初不聞有五株之說後世不究
五大夫是秦官乃以松為五株皆封為大夫王逢原詩
云卻笑五株喬嶽下肯將直節事嬴秦蓋錯誤也
唐李端有巫山高一篇歐陽文忠公作廬山高以擬之
而韶州圖經載馬援南征其門人轅寄生善吹笛援為
作歌和之名曰武溪深則廬山高亦武溪深之意也
王荆公每自稱楚老初不見其用處及觀其作定林詩
云楚老一枝笻于此傲人羣又作公闢枉道過訪詩云
舊事齊兒應共識新篇楚老得先知方知此楚老乃荆
公自謂耳
蘇東坡作英州峽山寺詩所載孫恪化猿事乃端州峽
山寺非英州峽山寺也
蘇東坡送筍與李公擇詩云駢頭玉嬰兒一一脱錦䙀
此蓋用唐人食筍詩云稚子脱錦䙀駢頭玉香滑為故
事也而杜工部詩亦云筍根稚子無人見或者乃以為
雉雞之雉誤矣此正唐人所謂稚子脱錦䙀者杜牧之
詩又云幽筍稚相攜以牧之之詩證之則工部之詩益
知非雉雞之雉矣
尚書故實載元載破家籍財貨諸物得胡椒九百斛而
蘇東坡詩云胡椒八百斛流落知為誰遂與之減卻百
斛豈其筆誤耶(案新唐書元載傳云胡椒至八百石它物稱是黃庭堅詩有何處胡椒八百斛)
(之句是書論蔡京諸人奢縱條謂胡椒八百斛如唐元載者不足云此條似故作詼諧語非直證誤減百斛)
蘇東坡奉敇撰上清儲祥宫記後朝廷磨之别命蔡元
度作故東坡有詩云淮西功德冠吾唐吏部文章日月
光千載斷碑人膾炙不知世有段文昌退之淮西碑亦
是磨後復使文昌再作此二事大相類也東坡遂託為
此詩紹聖間有人于沿流館中得之蓋亦有少不平故
耳而苕溪漁隱不知有此乃謂東坡竄海外時作欲以
自況非也
柳子厚所居乃愚溪蘇東坡過太行詩云未應愚谷能
留柳溪字遽改為谷字矣
蘇東坡詩云谿邊布穀兒勸我脱破袴蓋以布穀為脱
卻破袴也然脱卻破袴乃是不如歸去子規之鳥耳非
布穀也
蘇東坡詩云關右玉酥黃似酒碑本乃作土酥土字是
也況末句又云明朝積玉高三尺無用兩玉字之理則
是土字無疑
蘇東坡詩云扶桑大繭如瓮盎瓮字人多作去聲讀註
云瓮於龍切然則此詩瓮字須作平聲讀為是
蘇東坡不甚喜婦人而詩中每及之者非有他也以為
戲謔耳其曰短長肥瘠各有態玉環飛燕誰敢憎乃評
書之作也其曰欲把西湖比西子淡妝濃抹總相宜乃
詠西湖之作也其曰戲作小詩君勿誚從來佳茗似佳
人乃謝茶之作也如此數詩雖與婦人不相涉而比擬
恰好且其言妙麗新竒使人賞玩不已非善戲謔者能
若是乎
蘇東坡昔守臨安余曾祖作倅一日同往一山寺祈雨
東坡云吾二人賦詩以雨速來者為勝不然罰一飯會
于是東坡云一爐香對紫宫起萬點雨隨青蓋歸余曾
祖則曰白日青天沛然下皂蓋青旗猶未歸東坡視之
云我不如爾速于是罰一飯會
任淵解黃太史詩改磨崖碑後詩臣結春秋二三策一
句作臣結舂陵二三策引元次山舂陵行為言此固一
說也然余見太史親寫此詩于磨崖碑後者作臣結春
秋二三策詎庸改耶
黃太史謝送宣城筆詩云宣城變樣蹲雞距諸葛名家
捋鼠鬚一束喜從公處得千金求買市中無漫投墨客
摹科斗勝與朱門飽蠧魚愧我初非草玄手不將閒寫
吏文書世多病此詩既押十虞韻魚虞不通押殆落韻
也殊不知此乃古人詩格昔鄭都官與僧齊已鄭損輩
共定今體詩格云凡詩用韻有數格一曰葫蘆一曰轆
轤一曰進退葫蘆韻者先二後四轆轤韻者雙出雙入
進退韻者一進一退失此則謬矣今此詩前二韻押十
虞字後二韻押九魚字乃雙出雙入得非所謂轆轤韻
乎非太史之誤也
黃太史謝檀敦信送柑子詩云書後合題三百顆若用
黃柑事則言二百可也而云三百者卻是橘矣
朝雞者鳴得絶早蓋以警入朝之人故謂之朝雞晁以
道詩乃云雞鳴本候海潮信不為金門上馬時如此則
當為潮汐之潮字未知何據
歐陽文忠公不喜中說以為無所取而司馬温公酷愛
之楊文公不喜杜子美詩而黃太史眷眷未嘗輒去手
又蘇東坡喜漢書而獨不喜史記夫中說杜詩漢書史
記人人皆知其美而諸公所見不同如此豈亦性情之
癖耶
蘇東坡任翰林院學士日作除范純仁右僕射制云得
臣奉已而不在民若以左氏傳攷之乃蒍呂臣非楚得
臣也又東坡作呂公著除司空制云仁莫大于求舊書
人惟求舊恐非仁字殆傳寫之誤耳
蘇東坡既作怪石供及記赤壁洞穴乃云黃州守居之
數百步為赤壁遇風浪靜輒乘小舟至其下捨舟登岸
岸多細石往往有温潤如玉者深淺紅黃之色或細紋
如人手指螺紋也既游得二百七十枚大者如棗栗小
者如芡實又得一古銅盤盛之注水粲然有一枚如虎
豹首有口鼻眼處以為羣石之長二篇所載不同如此
未知其孰是也
蘇東坡在黃州時夢神宗召入小殿賜宴乃令作宮人
裙銘又令作御靴銘二文皆載之集中及作志林乃云
某倅武林日夢神宗召入禁中宮女圜侍一紅衣女童
捧紅靴一隻命某銘之既畢使宮女送出睇視裙帶間
有六言詩一首蓋即集中所載裙與靴銘也不知何故
不同如此
黃太史謝張寬夫送椶栮頌云張子羞我助貧餐下句
云桑鵝楮雞不足云余疑餐乃飱字蓋傳寫之誤字書
云熟食曰飱以飱字叶故也
紹興初省闈試兼聽盡天下之美賦魁卷第六韻云三
千同德誰云大武之有慚四七合謀孰謂中興之未盡
美則美矣惜有慚二字乃成湯非武王也左氏傳載季
札觀周樂見舞大武者曰美哉周之盛也其若此乎見
舞韶濩者曰聖人之弘也而猶有慚德聖人之難也札
言蓋本書仲虺之誥得來有慚二字豈可借用
徐仲雅宮詞云内人曉起怯春寒輕揭珠簾看牡丹一
把柳絲收不得和風搭在玉欄杆而黃太史作黃龍心
禪師燒香頌云海風吹落楞伽山四海禪徒著眼看其
後二句乃是襲徐仲雅宮詞豈太史作頌(案此句下有脱文)
蘇東坡記李後主去國詞云最是倉皇辭廟日教坊猶
奏别離歌揮淚對宮娥以為後主失國當慟哭于廟門
之外謝其民而後行乃對宮娥聽樂形于詞句余謂此
決非後主詞也特後人附會為之耳觀曹彬下江南時
後主豫令宮中積薪誓言若社稷失守當攜血肉以赴
火其厲志如此後雖不免歸朝然當是時更有甚教坊
何暇對宮娥也
說文筠字從竹竹皮也孔穎達亦以為竹外青皮蘇東
坡作臨江仙詞云無波眞古井有節是秋筠乃用白樂
天詩無波古井水有節秋竹竿詩雖承樂天之語而改
竹為筠遂覺差遜
蘇東坡在黃州有詞云我欲乘風歸去又恐瓊樓玉宇
高處不勝寒惟高處曠闊則易于生寒耳故黃州城上
築一堂以高寒名之其名極佳今士大夫書問中往往
多用高寒二字雖云本之東坡然既非高處二字亦難
兼也
蘇東坡在黃州自號狂副使其詞云更問罇前狂副使
又自號老農夫其詞云看取雪堂坡下老農夫
蘇東坡謫黃州鄰家一女子甚賢每夕只在窗下聽東
坡讀書後其家欲議親女子云須得讀書如東坡者乃
可竟無所諧而死故東坡作卜算子以記之黃太史謂
語意高妙蓋以東坡是詞為冠絶也獨不知其别有一
詞名江神子者東坡倅錢塘日忽劉貢父相訪因拉與
同游西湖時二劉方在服制中至湖心有小舟翩然至
前一婦人甚佳見東坡自敘少年景慕高名以在室無
由得見今已嫁為民妻聞公游湖不避罪而來善彈筝
願獻一曲輒求一小詞以為終身之榮可乎東坡不能
卻援筆而成與之其詞云鳳凰山下雨初晴水風清晩
霞明一朵芙蓉開過尚盈盈何處飛來雙白鷺如有意
慕娉婷忽聞筵上弄哀筝苦含情遣誰聽煙斂雲收依
約是湘靈擬待曲終尋問取人不見數峯青此詞豈不
更竒于卜算子耶
靄靄迷春態溶溶媚曉光不應容易下巫陽秖恐翰林
前世是襄王暫為清歌駐還因暮雨忙瞥然飛去斷人
腸空使蘭臺公子賦高唐此秦少游為朝雲作南歌子
詞也玉骨那愁瘴霧(一作煙瘴)冰肌(一作冰姿)自有仙風海山時
遣探芳叢倒掛綠毛么鳳素面常嫌粉汚洗妝不褪唇
紅高情已逐曉雲空不與梨花同夢此蘇東坡為朝雲
作西江月詞也余謂此二詞皆朝雲死後作其間言語
亦可見而藝苑雌黃乃云南歌子者東坡令朝雲就少
游乞之西江月者東坡作之以贈焉恐非也莊季裕雞
肋編曰東坡謫惠州時作梅詞云云廣南有綠毛丹觜
禽其大如雀狀類鸚鵡棲集皆倒懸于枝上土人呼為
倒掛子而梅花葉四周皆紅故有洗妝之句二事皆北
人所未知者
程伊川一日見秦少游問天若有情天也為人煩惱是
公之詞否少游意伊川稱賞之拱手遜謝伊川云上穹
尊嚴安得易而侮之少游慚而退近日某聞有一官妓
周韻者作瑞鶴仙遺之其末句云醉歸來不悟人間天
上雲雨難尋舊跡但餘香暗著羅衾怎生忘得其詞固
佳也但天上豈是作懽處其䙝慢又甚于少游
黃太史西江月詞云斷送一生惟有破除萬事無過此
皆韓退之之詩也太史集之乃天成一聯陳無已以為
切對而語益峻蓋其服膺如此太史又嘗謂人云杜荀
鶴詩舉世盡從愁裏老可對韓退之詩何人肯向死前
休此一聯尤竒絶雖未成全篇知太史眞能集句第恨
所見者不多耳然其譬集句為百家衣者亦其所優為
故也
黃太史詞云一杯春露莫留殘與郎扶玉山又詞云杯
行到手更留殘兩殘字下得雖險而意思極佳
朱希眞好作怪字往往人多笑之其小詞有云輕紅寫
遍鴛鴦帶濃綠爭傾翡翠巵其怪字似不宜寫在鴛鴦
帶上則爭傾翡翠巵恐未必然也一日偶于江隂侯守
坐上及之坐客無不大笑
曲名有念奴嬌者初謂愛念之念是不然唐明皇時宮
中有念奴善歌未嘗一日離帝之左右其寵幸可知能
製新詞疑因此創名也
元微之詩云六么散序多籠撚王建詩云琵琶先抹綠
腰頭蓋此曲先名錄要後改名綠腰而今曲名六么者
偶從省耳非有他說也
今小詞中謂孟婆且告你與我佐些方便風色轉吹箇
船兒倒轉孟婆二字不為無所本也北戶錄載段公路
云南方除夜將發船皆殺雞擇骨為卜占吉凶以肉祀
船神呼為孟翁孟姥
曲名紅窗迴者紅窗影也見異聞集名賀新郎者賀新
凉也見古今詞話名二郎神者大郎神也見能改齋漫
錄
有二郎神詞前段云悶來彈鵲又攪碎一簾花影漫試
著春衫還思纖手薰徹金毬燼冷前押影字後押冷字
用韻似不叶然冷字有二音一音魯打切一音魯頂切
(案字書打即音頂此以魯打魯頂作二音欠確)此曲冷字若作魯打切則不叶
當作魯頂切矣亦如卜算子詞後段云驚起卻回頭有
恨無人省揀盡寒枝不肯棲寂寞沙汀冷此冷字與省
字同押是亦魯頂切也
觀史記魏公子列傳有自剄二字剄音古冷切冷字蓋
魯頂切也冷字從冫法帖中王獻之書極冷字乃從氵
作泠字不知何謂也
蒙求程邈隸書今觀法帖中邈有天得一以清帖正今
人所作之字皆是隸書分明而或者又何疑焉
余嘗得周子發眞蹟一軸云王羲之嘗書蘭亭會敘隋
末廣州僧得之唐太宗特工書聞右軍蘭亭眞蹟求之
得其他本知第一本在廣州僧處難以力取故令人詐
僧果得之其說如此而宋景文公雞跖集亦云余幼時
讀太平廣記見唐太宗遣蕭翼購蘭亭帖蓋譎以出之
輒嘆息曰蘭亭敘若是貴耶以太宗之賢巍巍乎近世
所無奈何溺小嗜好而輕失信于天下也觀景文公所
書益知子發之言為不謬惟是蘭亭一篇梁昭明太子
集魏晉以來諸公雜文作文選而蘭亭獨不入本朝太
宗摹魏晉以來諸公眞蹟作法帖而蘭亭復不入抑可
謂之不幸矣
道州法帖中有張乖崖一書前面直云四月初張殿丞
到得手翰後面云知昇州張押自手其自重如此因記
泊宅編所載張安道與劉萃老蘇子容書是時二人方
同在政府而安道之書不稱名只著押字則知前輩作
事皆自有體也
余家有林逋眞蹟一帖其末後只作君復再拜夫君復
蓋逋表德烏可以代名後觀柳公權與弟帖云誠懸呈
王逸少敬謝帖云王逸少白盧循與廬山遠公書云范
陽盧子先叩頭此數人者皆以表德代名則知古自有
此體逋為不妄也
米元章崇寧間出守無為軍官亦不甚卑微其一帖云
雖無一粒田且望豐歲物賤而養生耳夫元章事官如
此至無一粒田足見其平日胸次之不凡鄙也
前輩作字亦有錯誤處初不是假借也米元章帖寫無
耗作無好蘇東坡帖寫墨仙作默仙周孚先帖寫修園
作脩園以至王荆公作詩其間有千竿玉三字卻寫作
千岸玉恐皆是其筆誤耳
作畫形易而神難形者其形體也神者其神采也凡人
之形體學畫者往往皆能至于神采自非胸中過人有
不能為者東觀餘論云曹將軍畫馬神勝形韓丞畫馬
形勝神又師友談紀云徐熙畫花傳花神趙昌畫花寫
花形其别形神如此物猶且爾而况于人乎
余嘗見虢國夫人夜遊圖乃晏元獻公家物後歸于内
府徽宗親題其上云張萱所作蘇東坡諸公有詩皆在
其後而黃太史䟦東坡此詩乃云周昉所作虢國夫人
夜遊圖疑太史未嘗見此圖以意而言之耳
前世皆病蘇東坡不當呼李伯時為畫師蓋東坡嘗有
詩云前世畫師今姓李不妨重作輞川圖殊不知東坡
乃用王摩詰之語耳摩詰自作輞川圖詩云當世謬詞
客前身應畫師不能捨餘習偶被時人知東坡蓋本于
此
建中靖國間饒德操題周昉畫李白詩云烏紗之中白
苧袍岸中攘臂方出遨此本最佳也今之畫李白者作
緋袍其服色未為深害但裏用白夾寓所謂裏白者何
為鄙俚至于如此而今士大夫收本往往皆同舉此可
為千載一笑又古詩云日暮倚修竹佳人殊未來所謂
佳人乃賢人也今畫工竟作一婦人彼縱不知詩寧無
一人以曉之耶
甕牖閒評卷五
