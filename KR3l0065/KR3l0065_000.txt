提要
張氏可書一卷小說家𩔖一(雜事之屬)
(臣)等謹案張氏可書一卷宋史藝文志陳振
孫書錄解題晁公武讀書志皆不著錄文淵
閣書目載有一冊亦不詳撰人名氏惟愛日
齋叢抄引其中司馬光文彦博論僧換道流
一事稱為張知甫可書知甫不知何許人今
考書中所紀有僕頃在京師因幹出南薰門
事又有見海賈鬻龍涎香扵明節皇后閣事
是在宣和之初嘗官汴京中間復有紹興丁
巳戊午紀年及劉豫僣號中原事則入南渡
後二十餘年矣盖其人生扵北宋末年猶及
見汴梁全盛之日故都遺事目擊頗詳迨其
晩歲追述為書不無滄桑今昔之感故扵徽
宗時朝廷故實紀錄尤多往往意存鑑戒其
餘瑣聞佚事為他說家所不載者亦多有益
談資雖詼諧神怪之說雜厠其間不免失扵
冗雜而按其本旨實亦孟元老東京夢華錄
之流未嘗不可存備攷覈也其書元目已佚
今據永樂大典收各韻内者採掇裒輯共得
五十條謹編為一卷以存其槩云乾隆四十
六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
