雲仙雜記卷之一
唐金城馮贄編
幽人茟
司空圖隱於中條山芟松枝為茟管人問之曰
幽人茟正當如是(汗澷錄)
飛雲履
白樂天燒丹于廬山草堂作飛雲履玄綾為質
四面以素綃作雲朵染以四選香振履則如烟
霧樂天着示山中道友曰吾足下生雲計不久
上升朱府矣(樵人直說)
孫登琴
孫登琴遇雨必有響如刃物聲竟因隂雨破作
數截有黑蛟踊去(金徽變化萹)
棋聲與律呂相應
元頥本棋枰聲与律呂相應盖用響玉為盤非
有異術也(棋天洞覽)
紅白二墨
楚王靈䕫使人造紅白二墨為戲及書寫衣服
黑衣用白書白衣用紅書自成一家(髓記大唐龍)
龍耳李
崔奉國家一種李肉厚而無核識者曰天罰乖
龍必割其耳耳血&KR1089;地故生此李(琴莊美事)
瑠黃椀
元載飲食冷物用磂黃椀熱物用泛水甆器器
有三千事(出樞要錄)
夢裁錦
蕭穎士少夢有人授紙百番開之皆是繡花又
夢裁錦因此文思大進(出文茟襟喉)
無塵子
方鎔隱天門山以㯶櫚葉拂書號曰無塵子月
以酒脯祭之(出高士春秋)
惜春御史
穆宗每宫中花開則以重頂帳蒙蔽欄檻置惜
春御史掌之號曰括香(玉麈集)
黑松使者
元宗御案墨曰龍香劑一日見墨上有小道士
如蠅而行上叱之即呼萬歲曰臣即墨之精黑
松使者也凡世人有文者其墨上皆有龍賓十
二上神之乃以墨分賜掌文官(出陶家缾餘事)
柳神九烈君
李固言未第前行古柳下聞有弹指聲固言問
之應曰吾柳神九烈君巳用柳汁染子衣矣科
苐無疑果得藍袍當以棗餻祠我固言許之未
幾状元及第(出三峰集)
六鼻鏡生雲烟
黃巢䧟京城南唐王氏有鏡六鼻常生雲烟照
之則左右前三方事皆見王氏向京城照之巢
寇兵甲如在目前上&KR0685;都邑以映日紗囊取入
禁中(出纂異記)
文星典吏
杜子美十餘歲夢人令采文于康水覺而問人
此水在二十里外乃往求之見鵝冠童子告曰
汝本文星典吏天使汝下謫為唐世文章海九
雲誥已降可於豆壠下取甫依其言果得一石
金字曰詩王本在陳芳國九夜捫之麟篆熟聲
振扶桑享天福後因佩入葱市歸而飛火滿室
有聲曰邂逅穢吾令汝文而不貴(出文覽)
玄山印記
陳荗為尚書郎每書信印記曰玄山典記又曰
玄山印擣朱礬澆麝酒閑則匣以鎮犀飬以透
雲香印書達數十里香不斷印刻烟脂木為之
(出玄山記)
水玉數珠
房次律弟子金圖十二歲時次律徵問葛洪仙
籙中事以水玉(一云玄珠)數珠手節之凡兩徧
近二百事琅琅誦之不止次律賞以轉枝梨(童)
(子通神集)
為梨花洗粧
洛陽梨花時人多携酒其下曰為梨花洗粧或
至買樹(唐餘錄)
籠桶衫柿油巾
杜甫在蜀日以七金買黃兒米半籃細子魚一
串籠桶衫柿油巾皆蜀人奉飬之粗者(出浣花)
(旅地志)
石斧銘
玄針子得石斧銘曰天雷斧速文步敲石柱子
如其言詩如蒸雲千步千首(清異志)
棠木印
張寳凡衣服綵帛皆以所任官印之白黃物以
墨紅黑物以粉常曰此印賢於掌庫奴遠矣文
字亦然人收寳文以有棠木印者為真(張寳純)
(印錄)
鳳窠羣女
姑臧太守張憲使倡妓戴拂壺中錦仙裳密粉
淡粧使侍閣下奏書者號傳芳妓酌酒者號龍
津女傳食者號仙盤使代書札者號墨娥按香
者號麝姬掌詩藁者號雙清子諸倡曰鳳窠群
女又曰團雲隊曳雲仙(出姑臧前後記)
地仙圓
虢州别駕竇淝以當歸為地仙圓曰使血海增
光以棗木為杵臼號金剛骨(出三堂往事)
凉物
房壽六月召客坐糠竹簟凭狐文几編香藤為
爼刳椰子為杯擣蓮花製碧芳酒調羊酪造含
風鮓皆凉物也壽勸吳田以轆轤瓮田懼其深
曰但見龍門溪水濯麴蘖腸耳(出叩頭錄)
梅粧閣
郭元振落梅粧閣有婢數十人客至則拖鴛鴦
襭裙衫一曲終則賞以糖雞邜明其聲也宴罷
散九和握香(出叙聞錄)
洛陽歲節
洛陽人家正旦造絲雞葛燕粉荔枝正月十五
日造火蛾兒食玉梁餻寒食装萬花輿煮楊花
粥端午术羹艾酒以花絲樓閣插髩贈遺辟瘟
扇乞巧使蜘蛛結萬字造眀星酒装同心膾重
九迎凉脯羊肝餅佩癭木符冬至煎餳綵珠戴
一陽巾除夜銅刀刻門埋小兒硯點水盆燈臘
日造脂花餤(金門歲節)
旃檀寺春秋二會
栴檀寺悟本詩春秋二會歛牛乳為龍華飯供
獻結綵錢為幡蓋設客以吳興臠團糟授戒者
施以般若錢求男者觧密珠璫(出僧園逸錄)
搔首問青天
李白登華山落鴈峰曰此山最高呼吸之氣想
通天帝座矣恨不携謝朓驚人詩来搔首問青
天耳(搔首集)
清高門戶
樂天語人曰吾已脫去利名枷鎖開清高門戶
但蓮龕子母丹不知何時可成(自慶傳)
午橋莊
裴令臨終告門人曰吾死無所繫但午橋莊松
雲嶺未成軟碧池繡尾魚未長漢書未終萹為
可恨爾(晉公遺語)
養硯墨茟紙
養茟以磂黃酒舒其毫養紙以芙蓉粉借其色
養硯以文綾盖貴乎隔塵飬墨以豹皮囊貴乎
遠濕逢溪子遵之(文房寳&KR0918;)
迷香洞
史鳳宣城妓也待客以等差甚異者有迷香洞
神鷄枕鎖蓮燈次則交紅被傳香枕八分羊下
列不相見以閉門羹待之使人致語曰請公夢
中来馮垂客于鳳罄囊有銅錢三十萬盡納得
至迷香洞題九迷詩于照春屏而歸(常新錄)
袖裏春
元宗為太子時愛妾號鸞兒多從中貴董逍遥
微行以輕羅造梨花散蘂裛以月麟香號䄂裏
春所至暗遺之(史諱錄)
金鳳凰
周光祿諸妓掠髩用欝金油傅面用龍消粉染
衣以沈香水月終人賞金鳳凰一隻(傳芳略記)
三賢松
朝真觀九星院有三賢松三株如古君子梁閣
老妓英奴以麗水囊貯香遊之不數日松皆半
枯(事略)
芋魁遭遇
李華燒三城絶品炭以龍腦褁芋魁煨之擊爐
曰芋魁遭遇矣(三賢典語)
山神以豐年相報
琴叟耕鳳嶺之田以虎紋巾褁犂推之曰勞吾
躬耕山神必以豐年相報已而果然(鳳翔退耕)
(傳)
綰龍臺
李神遇以楓溪鐵造綰龍臺為宴燈花燈八層
間以三縫錦褾點紫菱油燃鳳縷(疑尚缺文出)
(桾摭精華)
吳興米
吳興米炊之甑香白馬豆食之齒醉虢國夫人
廚吏鄧連以此米擣為透花糍以豆洗皮作靈
沙臛以供翠鴛堂(品物類聚記)
掃露明軒
王施避巢寇入天台山主人賀理給以牛粥練
帬施謝曰公乃命司延我光景當為掃露明軒
永為下吏(芳賢傳)
吞雲夢澤
張曲江語人曰學者常想胷次吞雲夢澤茟頭
湧若耶溪量既并包文亦浩瀚(徵文玉井)
雲仙雜記卷之一
