雲仙雜記卷之七
元白兩不相下
元微之白樂天兩不相下一日同詠李花微之
先成曰葦綃開萬朵樂天乃服綃練也葦白而
綃輕(高隱外書)
仙人栢葉書
郭天民巧思横生能摺書蕳反覆如栢葉状鄉
人謂之仙人栢葉書(安成記)
家庖百品
張元厚家庖百品日日不變有蔡機缸二千盛
貯皆滿(梁福廬陵記)
硯中出白影珠
矦道昌因雨置龜頭硯於簷下承溜以滌之俄
而滴破硯硯中出白影珠十顆有患目者煑珠
水洗之皆愈(馮正雲金谿記)
陳蕃待客
陳蕃待客拌飯以鹿脯芼羹以牛脯未嘗别為
異饌(董慎續豫章記)
桂人好食蝦蟆
桂人好食蝦蟆仍重乾&KR0818;為糁赴食者至以餘
爼包歸遺兒女雖汚衫不耻(張洞林桂林志)
霜露能染紅紫
鵝管山霜可染紫白庶潭露能染紅為天下冠
恨人無知者(常奉真相潭記)
蒲桃髻
小兒髮初生為小髻十數其父母為兒女相勝
之辭曰蒲桃髻十穗勝五穗(李明之衡山記)
方囊盛金錢
富人賈三折夜以方囊盛金錢於腰間微行市
中買酒呼秦聲女置宴(方德遠金陵記)
千眼仙人赴東林寺
廬山遠法師命盡之日山中峰澗寺落皆見千
眼仙人成隊執幡幢香花赴東林寺法師死乃
止(十三賢共注廬山記)
洛如花
吳興山中有一樹類竹而有實似莢状鄉人見
之以問陸澄澄曰名洛如花郡有文士則生(張)
(寳就印錄)
虱念阿房宫賦
楊州蘇隱夜卧聞被下有數人齊念阿房宫賦
聲緊而小急開被視之無他物惟得虱十餘其
大如豆殺之即止(清異志)
甲乙膏
蜀人二月好以豉雜黃牛肉為甲乙膏非尊親
厚知不得而預其家小兒三年一享(浣花旅地)
(志)
魚脊出金釵
寳曆中酉陽人見釣魚師有魚腦貫黃文愛而
買歸食至脊上出金釵一隻長六寸(唐餘錄)
團沙捏成睡嵇康
房琯少時曾至洲渚上團沙捏成睡嵇康甚有
摽態見者多愛之(童子通神錄)
樂音泉
強村有水方寸許人𣣔取之唱浪淘沙一曲即
得一杯味大丼冷村人因名曰樂音泉(玄山記)
石斧欲斫斷詩手
杜甫子宗武以詩示阮兵曹兵曹荅以石斧一
具隨使并詩還之宗武曰斧父斤也兵曹使我
呈父加斤削也俄而阮聞之曰誤矣欲子斫斷
其手此手若存天下詩名又在杜家矣(出文覽)
清水郎君
司馬伯殊買得鴨卵一枚非常&KR0903;重夜猶未食
夢曰此卵乃徐龍幼子清水郎君也不殺將富
殊乃放之(三峰集)
徐鳳儀杖
徐鳳儀有一杖直如茟管其後每年生一節二
十年每年縮一節三月則杖之四面青赤白黑
各開一花不知何木也(陶家缾餘事)
劒生神芝則天下晏清
成都朱善存家世寳一劍每生神芝則天下晏
清如安史黃巢之亂劍皆吐黑烟属天不差毫
厘(玉麈集)
聚芳圖百花帶
宗測春遊山谷見奇花異草則係于帶上歸而
圖其形状名聚芳圖百花帶人多效之(高士春)
(秋)
李花如飛
伍貫卿居沅陵家有李花一株月夜奴婢遥見
花作數團如飛仙状上天去花上露水倏然作
雨數千點花則亡矣(樞要錄)
起藁窗上
江揔為文次至吟詠得意則起藁於窗上不堪
示則投置溷中久而文遂工矣(文茟襟喉)
蜜浸烏梅解宿酲
陳永陽王宿酲未解則為蜜浸烏梅每啖不下
二十枚清醒乃已(樵人直說)
榕粉
小兒瘡痂以榕粉日傅之則易瘥而無痕(出汗)
(澷錄)
灰山
無棣有灰山山南有石竅其中二麥無數取之
不極(三賢典略)
嗜蛤蜊
吐突承璀嗜蛤蜊炙以鐵絲床數澆鹿角漿然
後食(傳芳略記)
諢衣
穆宗以玄綃白書素紗墨書為衣服賜承幸宫
人皆淫鄙之詞時號諢衣至廣明中猶有存者
(史諱錄)
三樣錢買二色酒
西門季玄造二色酒白酒中有黑花斟於器中
花亦不散其中有肝石故也崔道旅以金銀銅
錢来酤曰以我三樣錢買君二色酒欲辭得乎
(常新錄)
大筍中有眼睛
裴晉公於藍田得一大筍破之有三四眼睛而
香美過甚乃與曾序分食之(晉公遺語)
雨點螺磨紙
治紙之昏而不染墨者用雨點螺磨紙左右三
千下其病去矣(文房寳&KR0918;)
沈休文多病
沈休文多病六月猶綿帽温爐食薑椒飯不爾
則委頓(自慶集)
盲郭璞
路巗幼病有人稱善醫禳之術巖用之不效歎
曰此盲郭璞也(搔首集)
淨眼僧
傳法寺淨眼僧能用藥煮烏頭施人治百疾皆
驗又以穢跡呪治痁破鐵城偈除鬼祟發無不
捷(僧園逸錄)
竹節中神水
重午日午時有雨則急斫一竿竹竹節中必有
神水瀝取和獺肝為圓治心腹塊聚等病(出金)
(門歲節)
釀換骨醪
憲宗采鳳李花釀換骨醪晉國公平淮西回黃
帊金缾賜二斗(叙聞錄)
畏薯藥
李輔國大畏薯藥或人因以示之必眼中火出
毛髮皆瀝血因致大病(叩頭錄)
分香蓮
三堂使宅有鈎仙池一種蓮子一歲再結實子
十隻其花時香兼桃梅萸菊郡人傳分香蓮不
論錢(三堂往事)
雪竹搔頭
趙綸妻死遺雪竹搔頭於階下不數日化為楊
梅花朵如撒時人異之(姑臧前後記)
遇棋僊
卞子京遇棋仙束帶拜金鑄紫堂仙仍坐於席
上勝克之利萬不失一(手參棋訣)
焚杜甫詩飲以膏蜜
張籍取杜甫詩一帙焚取灰燼副以膏蜜頻飲
之曰令吾肝腸從此改易(詩源指訣)
藏盤筵於水底
白氏履道里宅有池水可泛舟樂天每命賓客
繞舡以百十油囊懸酒炙沉水中隨舡而行一
物盡則左右又進之藏盤筵於水底也(窮幽記)
七井生凉
霍仙鳴别墅在龍門一室之中開七井皆以雕
鏤木盤覆之夏月坐其上七井生涼不知暑氣
雲林異景志
雲仙雜記卷之七
