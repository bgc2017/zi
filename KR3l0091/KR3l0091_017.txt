山海經廣注卷十七
仁和吴任臣注
大荒北經
東北海之外大荒之中河水之間附禺之山帝顓頊與
九嬪葬焉(郭曰此皆殊俗義所作冡)爰有&KR0008;久文貝離俞鸞鳥鳳鳥
大物小物(郭曰言備有也皆任臣案王氏釋義曰大物小物殉葬之具也)有青鳥琅
鳥玄鳥黃鳥虎豹熊羆黃蛇視肉璿瑰瑶碧皆出衛於
山(郭曰在其山邊也)丘方圓三百里丘南帝俊竹林在焉大可
為舟(郭曰言舜林中竹一節則可以為船也圍任臣案劉須溪說南方荒中有涕竹長數百丈三丈五)
(六尺厚八九寸可以為船又南越志羅浮山巨竹皆七八圍長一二丈謂之龍鐘竹通考云哀牢有竹其節相)
(去二丈名曰濮竹玄覽云高潘有疎節之竹六尺而一節黎母山有丈節之竹溱州有通節之竹臨賀有十抱)
(之竹員丘有船竹王會解云路人大竹神異經云南方以節竹為船亦作芾竹其長百丈圍二丈五六尺湧幢)
(小品云南荒有沛竹其長百丈皆竹之大者與此𩔖)竹南有赤澤水(郭曰水色赤也)名曰
封淵(郭曰封亦大也)有三桑無枝(郭曰皆高百仞)丘西有沉淵顓頊所
浴
有胡不與之國(郭曰一國復名耳今三合語皆通然)烈姓黍食
大荒之中有山名曰不咸(任臣案杜佑通典挹婁在不咸山北鄭樵都邑略云古肅)
(慎國都不咸山在夫餘東北千餘里)有肅慎氏之國(郭曰今肅慎國去襄平三千餘里穴居無)
(衣衣猪皮冬以膏塗體厚數分用却風寒其人皆工射弓長四尺勁彊箭以楛為之長尺五寸青石為鏑此春)
(秋時隼集陳侯之庭所得失也晉大興三年平州刺史崔毖遣别駕高會使来献肅慎氏之弓矢箭鏃有似銅)
(骨作者問云轉與海内國通得用此今名之為挹婁國出好貂赤玉豈從海外轉而至此乎後漢書所謂挹婁)
(者是也汲任臣案史記作息慎竹書舜二十五載息慎氏来賓冢周書云成王之時息慎来賀作賄息慎之)
(命王會解謂之稷慎或作肅眘漢武帝詔海外肅眘徐陵文肅眘茫茫風牛南偃劉會孟云肅慎在漢曰挹婁)
(魏曰勿吉唐曰靺鞨鬼谷子云肅慎氏饋曰雉于文王魏志云自唐暨周肅慎之物皆曠世而至青龍四年肅)
(慎氏致楛矢晉紀景元三年咸寕五年大興二年肅慎皆来饋楛矢石砮即此國也左傳肅慎燕毫吾北土也)
(杜注云肅慎在玄菟北三千餘里江淹遂古篇沃沮肅慎東北邊兮)有蜚蛭四翼(郭曰翡窒兩音)
(賦任臣案司馬遊獵蛭蜩蠗蝚謂此也)有虫獸首蛇身名曰琴虫(郭曰亦蛇𩔖也)
(目任臣案本草綱引此作琴蛇)有人名曰大人有大人之國釐姓(任臣)
(案國名記帝鴻之後也)黍食有大青蛇黃頭食麈(郭曰今南方蚺蛇食鹿鹿亦麈)
(属也)有榆山有鯀攻程州之山(郭曰皆因其事而名物也)
大荒之中有山名曰衡天有先民之山有槃木千里(郭曰)
(音盤閎任臣案後漢永平中白狼槃木唐菆舉種稱臣楊慎覽集云白狼槃木今麗江姚嶲地也度其道里)
(疑非此槃或作盤唐昭仁寺碑苑葱山而池鹽澤踰盤水而跨熱阪)有叔歜國(郭曰音作感反一音)
(觸)顓頊之子(任臣案顓頊之妻娽生伯偁卷章季禺季禺是生叔歜古謂其所出者皆為子)黍
食使四鳥虎豹熊羆有黑蟲如熊狀名曰猎猎(郭曰或作猲音)
(夕同猎任臣案篇海引經云牛氏山有黑獸狀如熊名曰猎與本文小異事物紺珠云猎猎如熊黑色盧柟)
(賦云窮怪異獸猎猎獙獙&KR0008;&KR0008;狪狪又彙雅宋良犬一名猎猎然宋猎之猎音鵲與此同字異音也非此獸)
有北齊之國姜姓使虎豹熊羆(任臣案路史太姜之祖逢公伯陵之後為商侯)
(伯自逢改封于北齊氏族考云炎帝子伯陵為黃帝臣始封逢改封齊二說不同)
大荒之中有山名曰先檻大逢之山河濟所入海北注
焉(郭曰河濟注海已復出海外入此山中也)其西有山名曰禹所積石有陽
山者有順山者順水出焉
有始州之國有丹山(郭曰此山純出丹朱也竹書曰和甲西征得一丹山今所在亦有丹)
(山丹出土穴中)
有大澤方千里羣鳥所解(郭曰穆天子傳曰此至廣原之野飛鳥所解其羽乃于此)
(獵鳥獸絶羣載羽百車竹書亦曰穆王北征行流沙千里積羽千里皆謂此澤也任臣案瀚海地皆沙磧羣)
(鳥解羽江淹遂古篇青鳥所解路誠亶兮柳宗元天對大澤千里羣鳥是解)有毛民之國(郭曰)
(其人面體皆生毛雜任臣案路史注東毛人等五十五國韓昌黎文海外國若躭浮羅流求去人即斯國也)
依姓食黍使四鳥禹生均國均國生役采(郭曰采一作来)役采
生修鞈(郭曰音如單鞈之鞈)修鞈殺綽人(郭曰人名)帝念之潛為之國
(郭曰潛密用為之國来任臣案路史塗山氏后趫生啓及均均生固固生伎伎来生循鞈是殺綽天帝念之)
(其裔居兜牟山北人號為厥寳)是此毛民
有儋耳之國任姓(郭曰其人耳大下儋垂在肩上朱崖儋耳鏤畫其耳亦以放之也任臣)
(案爾雅八極北曰祝栗曰儋耳呂氏春秋云叔逆之所儋耳之居多無君即斯國也淮南子作躭耳博物志作檐)
(耳)禺號子食榖北海之渚中(郭曰言在海島中種粟給食謂禺彊也)有神
人面鳥身珥兩青蛇踐兩赤蛇名曰禺彊(任臣案禺彊莊子注作禺)
(京養生雜書曰東海神名阿明南海祝融西海臣乘北海禺彊龍魚河圖云北海神姓名禹帳里又名禺強天)
(問云伯強何處惠氣安在注伯強即隅強天神也黃道周續騷經属強禺為先容兮乃告余以未啓龜蔵曰昔)
(穆王子筮卦于禺強疑非此又續通考引經作禺強櫃誤)
大荒之中有山名曰北極天樻(郭曰音匱)海外北注焉有神
九首人面鳥身名曰九鳳又有神銜蛇操蛇其狀虎首
人身四蹄長肘名曰彊良(郭曰亦在畏獸畫中)
大荒之中有山名曰成都載天有人珥兩黃蛇把兩黃
蛇名曰夸父后土生信信生夸父(任臣案續通考勾龍為后土生子二人曰)
(垂曰信信生夸父善走為丹朱臣後有夸氏)夸父不量力欲追日景(任臣案冠編曰)
(夸父足追日臂虎豹而善投以䛕臣丹朱)逮之於禺谷(郭曰禺淵日所入也今作虞任臣案禺)
(谷即虞淵古人音義相通字多假借虞淵又作吴泉)捋飲河而不足也將走大澤
未至死于此(郭曰渴死)應龍已殺蚩尤(任臣案十三州志夀張有蚩尤祠皇覽云)
(蚩尤冡在東郡夀張縣常以十月祠之有赤氣出如絳帛民名為蚩尤旗沈括筆談曰解州鹽澤滷色正赤在)
(坂泉之下俗謂之蚩尤血)又殺夸父(郭曰上云夸父不量力與日競而死今此復云為應龍所殺死)
(無定名觸事而寄明其變化無方不可揆測)乃去南方處之故南方多雨(郭曰)
(言龍水物以𩔖相感也)又有無腸之國是任姓(郭曰為人長也)無繼子食
魚(郭曰繼亦當作䏿謂膞腸也云任臣案淮南子作無繼民即無䏿也注其人無嗣)共工臣名
曰相繇(郭曰相柳也語聲轉耳)九首蛇身自環(郭曰言轉旋也北任臣案廣雅曰)
(方有民焉九首蛇身其名曰相繇)食于九土(郭曰言貪殘也)其所&KR0008;所尼(郭曰&KR0008;嘔)
(猶噴吒尼止也)即為源澤(郭曰言多氣力)不辛乃苦(郭曰言氣酷烈)百獸莫能
處(郭曰言畏之也)禹湮洪水殺相繇(郭曰禹塞洪水由以溺殺之也)其血腥臭
不可生榖其地多水不可居也(郭曰言其膏血滂流成淵水也任臣案盧柟)
(滄溟賦觀乎猗天之闕踐乎相繇之區即斯也)禹湮之三仞三沮(郭曰言禹以土塞之地䧟)
(壊也被任臣案王世貞續九辨云虞遺腥之原兮厥之三仞而三沮本此)乃以為池羣帝
是因以為臺(郭曰地下宜積土故衆帝因来在此共作臺)在崑崙之北有岳
之山尋竹生焉(郭曰尋大竹名)
大荒之中有山名曰不句海水入焉有係昆之山者有
共工之臺射者不敢北向(郭曰言畏之也宅任臣案阮藉詠懷詩共工玄冥高臺)
(造青天)有人衣青衣名曰黃帝女&KR0146;(郭曰音如旱&KR0146;之&KR0146;)蚩尤作兵
伐黃帝(任臣案應劭曰蚩尤古天子臣瓉曰孔子三朝記蚩尤庶人之貪者史記索𨼆曰黃帝紀諸侯)
(相侵伐蚩尤最為暴則蚩尤非天子也又管子蚩尤受盧山之金而作五兵明非庶人盖諸侯號也龍魚河圖)
(云黃帝攝政有蚩尤兄弟八十一人並獸身人語銅頭鐵額食沙造五兵威振天下黃帝以仁義不能禁止蚩)
(尤天遣玄女下授黃帝兵符伏蚩尤道家謂蚩尤天符之神故行師者禡焉博古圖謂三代彛器多著蚩尤之)
(象以為貪虐之戒其狀如獸附以兩翅春秋元命苞曰蚩尤作霧黃帝作指南車路史云蚩尤兄弟七十二人)
(通典曰蚩尤即魑魅戰于涿鹿黃帝吹角為龍吟禦之漢書武帝時太原有蚩尤神晝見龜足蛇首殃其里里)
(人祀之歸雲集作蚩尤阪泉氏集韻作蚩&KR0008;孔安國以九黎君號蚩尤謬漢藝文志蚩尤二篇隋志梁有黃帝)
(蚩尤兵法二卷)黃帝乃令應龍攻之冀州之野(郭曰冀州中土也黃帝亦教虎)
(豹熊羆以與炎帝戰于阪泉之野而滅之見史記于任臣案焦氏易林白龍赤虎戰闘俱怒蚩尤敗走死魚)
(口阮嗣宗詩應龍沉冀州妖女不得眠李商隱表裂蚩尤之肩髀謂此事也黃帝玄女戰法曰黃帝與蚩尤九)
(戰九不勝有婦人人首鳥身是為玄女授黃帝戰法劉鳳雜爼曰黃帝與蚩尤戰涿鹿之野蚩尤作大霧帝乃)
(命風后作指南車遂擒蚩尤雲笈七籖云黃帝出師伐虽尤于絶轡之野以棡鼔為警黃帝出軍訣曰帝伐蚩)
(尤玄龜銜符從水中出帝備之以征即日擒蚩尤廣成子傳云蚩尤銅頭啖石飛空走險以馗牛皮為鼓九擊)
(而止之尤不能飛走遂殺之帝王世紀黃帝使應龍殺蚩尤于凶黎之丘歸蔵啓筮曰蚩尤出自羊水八肱八)
(趾疏首登九淖以伐空桑黃帝殺之于青丘寰宇記云蚩尤身首異處故夀張鉅鹿俱有冢墓而夀張之冢即)
(皇覽所謂肩髀冡也漢宣帝立祠其上冀州今保安州軒轅都涿鹿是此州也)應龍畜水蚩尤
請風伯雨師縦大風雨黃帝乃下天女曰魃雨止遂殺
蚩尤魃不得復上所居不雨(郭曰旱氣在也狀任臣案玄覽曰旱之妖如人長)
(三尺袒而戴目疾走若風其名曰魃亦謂之狢所見之國赤旱千里抱朴子云山精形如小兒獨足向後夜喜)
(犯人其名曰魃本草注云旱魃山鬼也所居之處天不雨女魃入人家能竊物以出男魃入人家能竊物以歸)
(神異經云南方有魃長二三尺裸身目在頂上行走如風見則大旱一名旱母說郛云南方有人名曰&KR0146;所之)
(國大旱一名狢子即魃也魏書載咸平五年晉陽得死魃長二尺面頂各二目通考言永隆元年長安獲女魃)
(長尺有二寸洪武正韻云魃鬼婦詩旱魃為虐是也亦作妭文字指歸云女魃秃無髮)叔均言之
帝後置之赤水之北(郭曰遠徙之也)叔均乃為田祖(郭曰主田之官詩云)
(田祖有神弱任臣案魏書昌意之裔始均入仕堯世逐女魃于水之北民頼其勤帝舜嘉之命為田祖)魃
時亡之(郭曰畏見逐也)所欲逐之者令曰神北行(郭曰向水位也)先除
水道决通溝瀆(郭曰言逐之必得雨故見先除水道今之逐魃是也)
有人方食魚名曰深目民之國昐姓食魚(郭曰亦胡𩔖但眼絶深黃)
(帝時姓也作任臣案國名記作目深國昐盻高陽氏之後也)
有鍾山者(任臣案張平子云過鍾山而中休盖謂此山以上有燭龍之句也)有女子衣
青衣名曰赤水女子獻(郭曰神女也)
大荒之中有山名曰融父山順水入焉有人名曰犬戎
黃帝生苗龍苗龍生融吾融吾生弄(郭曰一作卞)明(任臣案史記正)
(義云融吾生并明)弄明生白犬白犬有牝牡(郭曰言自相配合也任臣案白犬)
(黃帝之曾孫其名若後世犬子佛狸虎㹠非狗犬也又云有牝牡盖若今之婆羅門半釋迦具隂陽二體者應)
(劭書遂以為高辛犬名槃瓠妻帝女生六男六女自相夫婦趙氏說文長箋亦云槃瓠之種犬也其說實衍于)
(此)是為犬戎肉食有赤獸馬狀無首名曰戎宣王尸(郭曰)
(犬戎之神名也真任臣案此神獸狀非獸也)
有山名曰齊州之山君山(任臣案洞庭湖閩海陽羡兖州皆有君山此非是)&KR1092;
山(郭曰音潜)鮮野山魚山有人一目當面中生一曰是威姓
少昊之子食黍有繼無民繼無民任姓無骨子食氣魚
(郭曰言有無骨人也尸子曰徐王偃有筋無骨)
西北海外流沙之東有國曰中䡢顓頊之子食黍有國
名曰賴丘有犬戎國有神人面獸身名曰犬戎
西北海外黑水之北有人有翼名曰苗民(郭曰三苗之民任臣案)
(神異經云苗民人形而腋翼不能飛為人饕餮淫佚而無度居西北荒述異記云苗氏長齒上下相冐)顓
頊生驩頭驩頭生苗民苗民釐姓食肉(任臣案路史驩頭以狐功輔繆)
(亡其國生三苗氏注曰山海經顓帝生驩頭又云鯀妻遺腹生驩頭驩頭生苗民故世以苗民顓頊之後果爾)
(則驩頭為禹之弟而苗民其猶子也堯試舜時禹才十歲何由有弟若姪暴恣為亂且苗民釐姓明甚而黃帝)
(子姓第七為釐苗民為驩頭之子驩頭為帝鴻之後則驩頭縉雲之為釐姓審矣傳言三苗為縉雲氏之子盖)
(驩頭猶襲縉雲之號也)有山名曰章山
大荒之中有衡石山九陰山泂野之山上有赤樹青葉
赤華名曰若木(郭曰生崑崙西附西極其華光赤下照地任臣案楚辭羲和之未揚若華何)
(光又曰折若木以拂日淮南子曰若木在建木西末有十日其華照下地注云若木端有十日狀如蓮華光照)
(其下吕覽云菜之美者若木之華揚雄甘泉賦云飲若木之露英張平子賦撫若木而躊躇阮籍詩若木燿四)
(海扶桑翳瀛洲江淹詩属我嵫景半賞爾若光初沈約遊仙詩若華有餘照淹留且晞髮王勃南郊頌序登若)
(木以照臨楊烱渾天賦扶桑臨于海上若木照于崑崙柳宗元招海賈文舳艫紛霏兮梢若木圖贊曰若木之)
(生崑崙是濱朱華電照碧葉玉津食之靈智為力為仁)有牛黎之國(任臣案國名記云儋今有)
(黎姥山)有人無骨儋耳之子(郭曰儋耳人生無骨子也)
西北海之外赤水之北有章尾山有神人面蛇身而赤
(郭曰身長千里書任臣案淮南云人面龍身而無足潜確𩔖云蛇身而赤身長千丈)直目正乘
(郭曰直目目從也正乘未聞任臣案正乘言其睫不邪也)其暝乃晦其視乃明(郭曰)
(言視為晝暝為夜也)不食不寢不息風雨是謁(郭曰言能請致風雨)是燭九
陰(郭曰照九陰之幽隱也)是謂燭龍(郭曰離騷曰日安不到燭龍何燿詩含神霧曰天不足西)
(北無有陰陽消息故有龍銜精以往照天門中云淮南子曰蔽于委羽之山不見天日也任臣案八景玉錄)
(曰乃異天之絶祝秘宣龍燭之女北鴻烈解曰燭龍在雁門北其神人面龍身而無足高誘注云龍銜燭以照)
(太陰盖長千里張衡思玄賦速燭龍令執炬兮過鍾山而中休陸機演連珠云蘭膏停室不思銜燭之龍左思)
(吴都賦亦猶棘林螢燿而與夫樳木龍燭也傅咸燭賦六龍銜燭于北極九日登曜于扶桑陸雲南征賦超燭)
(龍之絶景豈比象于百華傅玄燈賦如亢燭龍而照玄方司馬彪詩冀碩神龍来揚光以見燭謝惠連雪賦爛)
(兮若爥龍銜燿照崑山王元長遊仙詩燭龍導輕鏕劉孝標啓蘄仙之望石髄太陰之望龍燭庾信誌銘曰四)
(時銜火燭龍開照地之光庾闡遊仙詩仰盻燭龍曜俯步朝廣庭又曰玉房石㩉磊砢燭龍銜煇吐火梁元帝)
(玄覽賦猶然陽燧之火尚執&KR0784;龍之燭楊炯渾天賦龍山銜燭不能議其光景李華含元殿燭龍圻穹穴而臨)
(北方常衮表云開散皇風龍含巨燭張說賦云南窮火鼠之鄉北盡燭龍之會李白大鵬賦燭龍銜光以照影)
(列缺施鞭而啓塗又北風行燭龍栖寒門光耀猶旦開李邕日賦燭龍照灼以首事踆烏奮迅而演成蔣防獸)
(炭賦𩔖火鼠兮炎丘是託比燭龍兮崑閬斯㫒胡濟黃柑賦若菱花之繡綺井燭龍之銜金丹李賀詩天東有)
(若木下置含燭龍唐詩云燭龍之地無日光潘恩笠江稿云燭龍銜火倚冰柱太乙經云歲星為太乙之燭龍)
(王世貞太和山賦燭龍布涎神瀵流液盧柟放招賦燭龍長暝玄豹蹲旦又泰宇賦青龍銜光以燭衞白虎擁)
(鉞而先趋吴國倫書道言良于拱璧明規耀于燭龍顧起元詠懷詩燭龍延日光九鳳暢雲柯祝允明詩燭龍)
(奔天衢不照雲下人李攀龍詩焚身香象泣照鉢燭龍然文鳳翔江上吟兩炬雞犀代燭龍皆本此也朱徤治)
(平略曰日月蟻行晉志之妄燭龍啣火天問之誣又種火之山日月所不照有青龍銜燭火以照山之四極同)
(此𩔖唐地里志北庭有燭龍軍亦取此義耳燭或作逴楚辭大招曰北有寒山逴龍赩只陸時雍注云逴龍當)
(是燭龍又乾坤鑿度曰燭龍行東時肅清行西時㬈㬇行南時大&KR3424;行北時嚴殺推測其義似不指此也)
山海經廣注卷十七
