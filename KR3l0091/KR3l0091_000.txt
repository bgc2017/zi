山海經廣注小說家𩔖二(異聞之屬)
提要
(臣)等謹案山海經廣注十八卷
國朝吳任臣撰任臣有十國春秋已著錄是書
因郭璞山海經注而補之故曰廣注於名物
訓詁山川道里皆有所訂正雖嗜竒愛博引
據稍繁如堂庭山之黃金青邱山之鴛鴦雖
販婦傭奴皆識其物而旁徵典籍未免贅疣
然掎摭宏富多足為考證之資所列逸文三
十四條自楊慎丹鉛錄以下十八條皆明代
之書所見實無别本其為稗販誤記無可致
疑至應劭漢書注以下十四條則或古本有
異亦頗足以廣見聞也舊本載圖五卷分為
五𩔖曰靈祇曰異域曰獸族曰羽禽曰鱗介
云本宋咸平舒雅舊稿雅本之張僧繇其說
影響依稀未之敢據其圖亦以意為之無論
不真出雅與僧繇即說果確實二人亦何由
見而圖之故今惟錄其注圖則從刪又前列
引用書目五百三十餘種多採自𩔖書虚陳
名目亦不瑣錄焉乾隆四十六年九月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
