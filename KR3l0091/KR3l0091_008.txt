山海經廣注卷八
仁和吳任臣注
海外北經
海外自東北陬至西北陬者
無䏿之國(郭曰音啓或作綮海任臣案一名無啓又名無繼淮南墜形訓外三十六國西北方有)
(無繼民)在長股東為人無䏿(郭曰䏿肥腸也其人穴居食土無男女死即埋之其心不)
(朽死百廿歲乃復更生百任臣案博物志無啓民居穴食土死埋之其心不朽年還化為人酉陽雜爼曰無)
(啓人食土其人死其心不朽埋之百年化為人錄民滕不朽埋之百二十年化為人細民肝不朽埋之八年化)
(為人抱朴子云乘雲壐産之國肝心不朽之民盧柟蠛蠓集云登巫咸歷無䏿劉鳳雜爼云無䏿無骨皆此也)
(圖贊曰萬物相傳非子則根無䏿因心搆肉生魂所以能然尊形者存又三才圖會云三蠻國民食土死者埋)
(之心肺肝皆不朽百年復化為人與無䏿國相𩔖)
鍾山之神(任臣案十洲記曰北海外有鍾山自生千芝及神草又云鍾山在北海子地仙家數十萬)
(耕田種芝草課計頃畆酉陽雜爼云仙棨有鍾山白膠魯女生列傳曰鍾山之棗其大如缾景純遊仙詩鍾山)
(出靈液注云北海外山即此山也)名曰燭陰(郭曰燭龍也是燭九陰因名云任臣案盧柟泰宇)
(賦前引夀華後蟠燭陰)視為晝暝為夜吹為冬呼為夏不飲不食
不息息為風(郭曰息氣息也)身長千里在無䏿之東其為物人
面蛇身赤色居鍾山下(郭曰淮南子曰龍身一足名任臣案括地圖曰鍾山之神曰)
(燭龍視為晝眠為夜吹為冬吁為夏息為風楚辭曰安不到燭龍何照王逸注云天之西北有幽冥無日之國)
(有龍銜燭而照之柳宗元天對曰脩龍旦燎爰北其首九陰極冥厥朔以炳楊萬里解云旦燎謂銜燭也盧柟)
(放招賦軼鍾山之幽黦兮今照之以燭龍龍池賦蔚兮啣燭照鍾山之野圖贊曰天缺西北龍啣火精氣為寒)
(暑眼作昏明身長千里可謂至神張憲燭龍行云蛇身人面髮如赭啣珠光吐照天下指此也)
一目國在其東一目中其面而居一曰有手足(任臣案淮南子)
(海外三十六國有一目民抱朴子所謂獨目也事物紺珠云西北一目少廣為八紘之地在八埏外三才圖會)
(曰一目國在北海外其人一目當其面而手足皆具圖贊曰蒼四不多此一不少于野冥瞽洞見無表形遊逆)
(旅所貴維眇今亞細亞之西北歐羅巴之東有一目國見兩儀玄覽圖)
柔利國在一目東為人一手一足反膝曲足居上(郭曰一脚)
(一手反卷曲也𩔖任臣案博物志子利國人一手二足拳反曲與此國苐云二足疑非此也淮南子海外三)
(十六國有柔利民異林云柔利國其人曲膝向前一手一足三才圖會云柔利國國人曲膝一手一足圖贊曰)
(柔利之人曲脚反肘干求之容方此無醜所貴者神形于何有)一云留利之國人足反
折
共工之臣曰相柳氏(郭曰共工覇九州者)九首以食于九山(郭曰頭各)
(自食一山之物言貪暴難饜姜任臣案相柳蛙螢子三才圖會俱作相抑先是共工之異為太昊黑龍氏主)
(水職共工薨子康回襲黑龍氏亦曰共工太昊崩女媧立以上相不下女主伯九有而朝同列僣黑帝輔以相)
(抑竊保冀方亦作相繇見張揖廣雅及大荒經圖贊曰共工之臣號曰相柳禀此奇表蛇身九首恃力舛暴終)
(禽夏后又案神九首者相柳之外九鳳九首木夫九首駱賓王露布云雄虺九頭蓋謂此也)相柳之
所抵厥為澤谿(郭曰抵觸厥掘也音撅)禹殺相柳其血腥不可以
樹五榖種禹厥之三仞三沮(郭曰掘塞之而土三沮滔言其血膏浸潤壤地任)
(臣案陳一中曰共工夾輔太昊太昊在位則相抑為陪臣太昊既陟則相抑於共工君臣之分既定義不可絶)
(嗣主縱無道死所事以報先君人臣之義也彼各為其主精英未泯死化九首之虺所扺為淵澤水孽憤戾之)
(氣理不盡無故禹不得不殺一曰禹戮之虺非真相抑氏杜宇蟛&KR1209;是也王世貞詩相柳食九州膏血彌川坻)
(本此)乃以為衆帝之臺(郭曰言地潤濕唯可積土以為臺觀)在崑崙之北(郭曰)
(此崑崙山在海外者)柔利之東相柳者九首人面蛇身而青不敢
北射畏共工之臺臺在其東臺四方隅有一蛇虎色首
衝南方(郭曰衝猶向鑄任臣案楊愼補注云首衝南方者紀鼎上所之象虎色者蛇斑如虎盖鼎上)
(之𧰼又以彩色點染别之)
深目國在其東為人舉一手一目(郭曰一作曰)在共工臺東
(任臣案淮南子自東北至西北方有深目民路史曰北海深目之國盼姓近南地冠編云黃帝五十九歷貫胷)
(長股深目儋耳莫不來賓圖贊曰深目𩔖戎但覺絶縮軒轅道降欵塞歸服穿胷長脚同會異族)
無腸之國在深目東(郭曰一作南)其為人長而無腸(郭曰為人長大)
(腹内無腸所食之物直通過無任臣案淮南子自東北至西比方有無腸民路史云腸蜚頭厭火流鬼圖贊)
(曰無腸之人厥體維洞心實靈府餘則外用得一自全理無不共埤雅廣要作無腹國)
聶耳之國在無腸國東使兩文虎為人兩手聶其耳(郭曰言耳)
(長行則以手攝持之也聶諾夾反手任臣案牛衷埤雅廣要云聶耳在無腹東其人虎文兩聶耳而行耳長及頰)
(行則手捧之朱謀㙔異林云聶耳之國耳垂至腰兩手捧耳而行圖贊曰聶耳之國海渚是縣雕虎斯使竒物畢見)
(形有相須手不離面長源羅氏曰四海之下半體聶耳即此又大耳國以一耳為席一耳為衾較此更奇也)縣
居海水中(郭曰縣猶邑也)及水所出入奇物(郭曰言盡規有之)兩虎在其東
夸父與日逐走入日(郭曰言及日於將入也逐音胄任臣案列子夸父不量力欲)
(追日影逐之於隅谷之際林注云夸父龍伯之𩔖鴻烈解夸父在其北方又曰臣雷公役夸父注云夸父)
(神獸也廣輿記云今涇州有振履堆相傳夸父逐日振履于此歲華紀麗日𩔖云逐有夸父送有泰皇吳)
(國倫集北山愚公東海夸父續騷經云攙飛輿以夸父兮徐吾起而為助冠編云句龍生垂及信信生夸)
(父又蜀觀井碑成湯自上而臨下夸父處中而見受疑謂此人)渴欲得飲飲於河渭
(任臣案何諷夢渴賦云辨夸父于渭上)河渭不足北飲大澤(任臣案王勃九成宮)
(頌前旌逐日夸父斷洪河之流盧柟蠛蠓集飲夸父於後澨本此)未至道渴而死棄其
杖化為鄧林(郭曰夸父者蓋神人之名也其能及日景而傾河渭豈以走飲哉寄用於走飲耳幾)
(乎不疾而速不行而至者矣此以一體為萬殊存亡代謝寄鄧林而遯形惡得尋其靈化哉任臣案淮南子)
(夸父棄其策是為鄧林博物志云海水西夸父與日相逐棄其策杖化為鄧林阮籍詠懷詩夏后乘靈輿夸父)
(為鄧林江淹遂古篇夸父鄧林義亦艱兮庾信竹林賦一傳大夏空成鄧林又羽調曲羣材既聚故能成鄧林)
(詩品云篇章之珠澤文彩之鄧林李邕日賦夸父棄策崩走何益初學記云夸父棄杖魯陽揮戈隋書云鄧林)
(之一枝崑山之片玉後周書云挺棟幹于鄧林駱賓王露布鄧林萬里交影甘泉之樹楊烱渾天賦夸父棄策)
(無以方其駿奔李白大獵賦大章按步以往來夸父振策而奔走文苑英華云卑沃焦於尺土微鄧林以秋毫)
(吳淑日賦棄杖復聞於夸父又杖賦棄鄧林而自茂盧柟賦慨夸父之鄧林吊燭龍於崑崙皆指此也又㐮州)
(南鳳林山亦名鄧林是古鄧祁侯國荀子云鄧地之山林是也非此圖贊曰神哉夸父難以理尋傾沙逐日遯)
(形鄧林觸𩔖而化應無常心陶潛讀山海經詩夸父誕宏志乃與日競走俱至虞淵下似若無勝負神力既殊)
(妙傾河焉足有餘迹寄鄧林功竟在身後)
博父國在聶耳東其為人大右手操青蛇左手操黃蛇
鄧林在其東二樹木一曰慱父禹所積石之山在其東
河水所入(郭曰河出崑崙而潜行地下至葱嶺復出注鹽澤從鹽澤復行南出於此山而為中國河)
(遂注海也書曰導河積石言時有壅塞故導利以通之)
拘纓之國在其東一手把纓(郭曰言其人常以一手持冠纓也或曰纓宜作癭)
(任臣案淮南子作句嬰民注云讀為九嬰劉氏𩔖山云跋踵句癭是為海外三十六國句癭即拘纓也)一
曰利纓之國尋木長千里在拘纓南生河上西北(任臣案尋)
(木即穆天子傳姑繇之木之𩔖也郭璞游仙詩縱酒濛汜濱結駕尋木末成公綏詩扶桑高萬仞尋木長千里)
(圖贊曰渺渺尋木生于河邊疎枝千里上于雲天垂陰四極下蓋虞淵又李善文選注引此作樳木)
跂踵國在拘纓東(郭曰跂音企)其為人大兩足亦大(郭曰其人行脚)
(跟不着地也孝經鈎命訣曰焦僥跂踵重譯欵塞也踵任臣案淮南子自東北至西北方有跋踵民注云跂)
(踵不至地以五指行竹書紀年夏帝癸二年跋踵民來賓吕氏春秋云桀染于羊辛跋踵夷即此國人也李廵)
(爾雅注曰蠻𩔖有八天竺咳首焦僥跋踵穿胷儋耳狗軹旁春論衡曰周時若穿胷儋耳焦僥跋踵之輩不能)
(三千江淹遂古篇跋踵交脛與羽民兮又墨子禮記疏吉音餘俱作跛踵圖贊曰厥形雖大斯脚則企跳步雀)
(踴踵不閎地應德而臻欵塞歸義)一曰大踵
歐絲之野在大踵東一女子跪據樹歐絲(郭曰言噉桑而吐絲蓋𧖟)
(𩔖也絲任臣案博物志曰嘔絲之野有女子方跪據樹而嘔此海外也太平廣記曰歐絲之野女子據樹歐)
(絲楊愼𥙷注云世傳絲神為女子謂之馬頭娘後漢志曰宛窳盖此𩔖也圖贊云女子鮫人體近𧖟蚌出珠匪)
(甲吐絲匪蛹化出無方物豈有種梁蕭恪進世祖牋野𧖟自績何謝歐絲白氏六帖云跪樹歐絲生桑得&KR1472;吳)
(淑絲賦云或吐之而成錦或歐之而跪樹談薈云織綃之鮫人泣珠據樹之女子歐絲本此又因祗園女子内)
(五色絲口中則成文錦沈約見女子亦吐絲織成冰紈與斯𩔖)三桑無枝在歐絲東其
木長百仞無枝(郭曰言皆長百仞也三任臣案淮南子云和邱在其東北陬桑無枝在其西)
(吳淑桑賦圓邱傳北海之名謂三桑也)
范林方三百里在三桑東洲環其下(郭曰洲水中可居者環繞也)
務隅之山帝顓頊葬于陽(郭曰顓頊號為高陽冢今在濮陽故帝邱也一曰頓邱縣)
(城門外廣陽里中此任臣案冠編云顓瑣葬廣陽里務鰅之陽劉會孟曰招魂葬衣冠之所非濮陽帝邱也)
九嬪葬于陰(郭曰嬪婦)一曰爰有熊羆文虎離朱&KR0008;久視肉
(任臣案王氏釋義曰離朱而下皆異物或以為殉葬之具)
平邱在三桑東爰有遺玉(郭曰遺玉玉石千任臣案遺玉即瑿玉松枝年為伏苓)
(又千年為琥珀又千年為瑿字書云瑿遺玉也是其解也高昌人名為木瑿謂玄玉為石瑿梁四公記云交河)
(之間平磧中掘地深一丈下有瑿珀此瑿玉耳徐氏謇修賦云按予轡于平邱兮弄遺玉于三桑謂此也)青
鳥視肉楊柳甘柤(郭曰其樹枝幹皆赤黃花白葉黑實呂氏春秋曰其山之東有甘柤焉音)
(如柤棃之柤)甘華(郭曰亦赤枝幹黃華云任臣案楊愼補注云甘華即积&KR0008;一木蜜俗云蜜瓜)百
果所生(任臣案淮南子平邱作華邱青鳥作青馬楊柳作楊桃甘柤作甘樝與經文大同小異)有
兩山夾上谷二大邱居中名曰平邱(任臣案圖贊曰兩山之間邱號曰平)
(爰有遺玉駿馬維青視肉甘華竒果所生)
北海内有獸其狀如馬名曰騊駼(郭曰陶塗兩音見爾雅任臣案字林云)
(北方良馬也一名野馬王會解成王時禺氏來獻騊駼又伊尹四方令正北以野馬騊駼為獻史記北域奇畜)
(則騊駼邢昺爾雅疏騊駼幽隱之獸有明王在位則至熊氏瑞應圖云王者德感則騊駼至孫氏瑞應圖曰有)
(賢王則騊駼來為時辟除灾害劉賡稽瑞錄云觸邪獬豸除害騊駼張說監牧頌舉其神異則騊駼騕䮍乘黃)
(兹白顔氏漢書注云陶塗國出此馬因以為名圖贊曰騊駼野駿産自北域交頸相摩分背翹陸雖有孫陽終)
(不能服駼宋書作&KR0008;張萱彙雅曰駼又獸名狀如黃牛虎丈非此)有獸焉其名曰駮狀
如白馬鋸牙食虎豹(郭曰周書曰義梁兹白若白馬鋸牙食虎豹按此二說與爾雅同)
(任臣案說苑師曠云駿&KR0008;食豹豹食駮駮食虎又獸之食虎豹者復有渠搜□鼠豰靑腰狻猊闕耳虎鷹渠搜)
(即鼩犬一名露犬豰一名黃腰)有素獸焉狀如馬名曰蛩蛩(郭曰即蛩蛩鉅虚也)
(一走百里見穆天子傳音邛常任臣案爾雅翼云蟨鼠前而兔後趨則頓走則顛故與卭卭距虚比為卭卭)
(距虚齧甘草即有難卭卭距虚負之號比肩獸宛委餘編云東有魚比目曰鰈南有鳥比翼曰鶼西有獸比肩)
(曰卭卭距虛玄覽曰東海之鰈比目而後達北方之㺏更食更視而後飽西方之蟨得蛩蛩距虛而後行南方)
(之鶼比翼而後舉王會篇獨鹿國獻蛩蛩距虛瑞應圖云比肩獸王者德及幽𨼆則至劉孝標啓蛩蛩之謀止)
(于善草周周之計利在銜翼圖贊曰蟨與岠虚乍兔乍鼠長短相濟彼我俱舉有若自然同心共膂相如子虚)
(賦蹵蛩蛩轔距虚張揖注云蛩蛩青獸狀如馬距虚似蠃而小李善章句云蛩蛩即距虚變丈互言耳是卭卭)
(距虚為一獸也)有青獸焉狀如虎名曰羅羅(任臣案駢雅曰青虎謂之羅羅今雲)
(南蠻人呼虎亦為羅羅見天中記)
北方禺彊人面鳥身珥兩青蛇踐兩青蛇(郭曰字玄冥水神也莊周)
(曰禺彊立于北極一曰禺京一本云北方禺彊黑身手足乘兩龍任臣案太公金匱北海神名玄冥越絶云)
(玄冥治北方白辯佐之五嶽眞形圖云北海神名帳餘里又名禺彊江淹遂古篇北極禺強為常存兮圖贊曰)
(禺彊水神面色黧黑乘龍踐蛇凌雲附翼靈一玄冥立于北極)
山海經廣注卷八
