山海經廣注卷十三
仁和吴任臣注
海内東經
海内東北&KR1101;以南者
鉅燕在東北&KR1101;
國在流沙中者埻端(郭曰音敦)璽㬇(郭曰音喚或作繭㬉産任臣案抱朴子有璽)
(之國疑即此也又字義總略作璽映)在崑崙墟東南一曰海内之郡不為
郡縣在流沙中(任臣案王氏釋義曰不為郡縣猶今所謂無為州)
國在流沙外者大夏(郭曰大夏國城方二三百里分為數十國地和温宜五榖任臣案)
(伊尹四方令曰正北大夏淮南子云空同大夏管子云桓公西伐大夏涉流沙王會篇大夏兹白牛注西北國)
(也史記大夏在大宛西南二千餘里)豎沙居繇(郭曰音遥有任臣案魏略云流沙西大夏國豎沙)
(國屬繇國)月支之國(郭曰月支國多好馬美果有大尾羊如驢尾即羬羊也小月支天竺國皆附庸)
(云月任臣案支亦作氏闞駰十三州志西平張掖之間大氏之别小月氏之國内典云薄佉羅即月支也鄭)
(曉吾學編云赤斤蒙古古月氏地圖贊曰豎沙居繇埻端璽㬇沙漠之鄉絶地之館或羈于秦或賓于漢劉會)
(孟云此博望所通所謂城郭諸國)
西胡白玉山在大夏東(任臣案赤水西亦有白玉山非此)蒼梧在白玉
山西南皆在流沙西崑崙墟東南崑崙山在西胡西皆
在西北(郭曰地里志崑崙山在臨羌西又有西王母祠也任臣案王崇慶曰崑崙墟以其餘地而言)
(崑崙山方指本山而言)
雷澤中有雷神龍身而人頭鼔其腹在吴西(郭曰今城陽有堯冢)
(靈臺雷澤在北也河圖曰大迹在雷澤華胥履之而生伏羲任臣案雷澤在濟陽城陽縣西北禹貢作雷夏)
(周禮作廬維鄭玄作雷雍昔舜漁于雷澤即此地金氏曰今濮州雷澤縣西北雷夏陂東西二十里南北十五)
(里盖古雷澤也淮南子云雷澤有神龍身人頭鼓其腹而熙奚囊橘柚云軒轅遊于隂浦有物焉龍身而人頭)
(鼔腹而遨遊問于常伯常伯曰此雷神也有道則見又李肇國史補云雷秋日伏蟄狀如彘月令廣義云雷公)
(形猪首手足各兩指執一赤蛇嚙之且雷書載雷碪雷環雷楔諸物甚詳据此則雷神果有形之物矣)
都州在海中一曰郁州(郭曰今在東海朐縣界世傳此山自蒼梧從南徙来上皆有南)
(方物也郁音鬱釡任臣案郡縣釋名曰郁州即臨朐之朐山也一名覆山後漢志東海郡有朐縣注實齊之)
(駢邑随之逢山又案一統志云朐山東北海中有大洲謂之鬱洲又名郁州一名郁鬱山一名蒼梧山或言昔)
(從蒼梧飛来然則郁州近朐山東北非即朐山也圖贊曰南極之山越處東海不行而至不動而改維神所運)
(物無常在)
琅琊臺(任臣案一本作瑘)在渤海間瑯琊之東(郭曰今瑯琊在海邊有山嶕嶢)
(特起狀如高臺此即瑯琊臺也瑯琊者越王勾踐入覇中國之所都任臣案括地志密州諸城縣東南有瑯)
(邪臺越王勾踐觀臺也越絶曰勾踐徙琅邪起觀臺臺周七里以望東海水經注琅邪臺在城東南十里郡國)
(十道記云瑯琊臺上有始皇碑碑上有六百字可識又云臺上有神泉人或汲之立竭齊乘曰秦始皇廿八年)
(南登琅邪大樂之留三月徙黔首三萬戶于臺下漢于此置琅邪縣武帝亦嘗登焉今山下井邑遺迹猶存登)
(山石道如故土人名曰御路謝眺詩東限瑯琊臺西距孟諸陸)其北有山一曰在海間
韓鴈在海中都州南(任臣案釋義曰疑即今之遼東)
始鳩在海中轅厲南(郭曰國名或曰鳥名也書任臣案釋義曰據文會理上通列國豈)
(至此獨以一鳥恭乎以國為近是圖贊曰韓鴈始鳩在海之州雷澤之神鼓腹優游瑯琊嶕嶢邈若雲樓)
會稽山在大楚南岷三江首
大江出汶山(郭曰今江出汶山郡升遷縣岷山東南經蜀郡犍為至江陽東北經巴東建平宜都)
(南郡江夏弋陽安豐至廬江南界東北經淮南下邳至廣陵郡入海任臣案明末時江隂人徐弘祖出關至)
(崑崙山歸作&KR1574;江紀源一書言禹貢岷山導江特汎濫中國之始按其發源河自崑崙之北江亦自崑崙之南)
(其龍脉與金沙江相並南下環滇池以達五嶺江之所以大于河也其說亦足𥙷前人之未及矣)北江
出曼山南江出高山高山在城都西入海在長州南
浙江出三天子都在其東(郭曰按地理志浙江出新安縣縣南蠻中東入海今錢塘)
(浙江是黟即歙也浙音折三任臣案浙江之名前此未有實始于山海經浙江出天子都水經漸江出三天)
(子都漸江即浙江也吴越春秋越王至浙江之上望見大越山川重秀天地再清史記云水至會稽山隂為浙)
(江又云秦始皇至越唐臨浙江盧肇曰浙者折也盖取其潮出海屈折而倒流也一名羅刹江亦名浙河莊子)
(所謂浙河之水有吞天沃日之勢謝康樂云浙河之外棲遲山澤是也郭子章郡縣釋名云又名曲江七發曰)
(將以八月之望觀濤于廣陵之曲江曲廼折之謂也然南齊書言南兖州刺史每以秋月出海陵觀濤則曲江)
(自在廣陵非浙江明矣又一統志引經云三天子山在率東率山今在休寕縣俗名張公山何喬遠輿地記云)
(休寕縣山曰率山水曰率水山海經浙江出三都山在率東盖此山也今本無此文)在閩西北入
海餘暨南(郭曰餘暨縣属會稽今為永興縣任臣案今之蕭山)
廬江出三天子都入江彭澤西(郭曰彭澤今彭蠡也在尋陽彭澤縣任臣案)
(水經廬江水出三天子都北過彭澤縣西北入于海)一曰天子鄣(任臣案汪循率山記曰或以績)
(之大鄣山為山海經所稱三天子都非也水經漸江出三天子都在率東廬江出三天子都入彭蠡今維率山)
(之水山隂山陽一東一西而流入于江者與古脗合嘗遊率山見巨石上鐫三天子都字筆畫摹索可騐其處)
(有仙人跨澗石清風嶺獨枕山近三天子石有圓土岡東西有擂鼓尖振衣岡中擁小石岡竊謂兩巨中小以)
(小為尊此即三天子都也又錢氏黃山記載新安吴時憲曰黃山有最高峯曰三天子都東西南北皆有鄣婺)
(有三天子鄣南都也匡廬亦稱天子鄣西鄣也績溪有大鄣東北鄣也天都為天子都率山匡廬大鄣為天子)
(都之鄣其說似為允云)
淮水出餘山餘山在朝陽東義鄉西入海淮浦北(郭曰今淮)
(水出義陽平氏縣桐栢山山東北經汝南汝隂淮南譙國下邳至廣陵縣入海朝陽縣今属新野任臣案水)
(經淮水出南陽平氏縣胎簮山東北過桐栢山禹獲水怪無支祈在此地見古岳瀆經)
湘水出舜葬東南&KR1101;西環之(郭曰環繞也今湘水出零陵營道縣陽湖山入江)
(任臣案水經湘水出零陵始安縣陽海山注云即陽朔山也尚書日記云湘江出靜江府興安縣陽山東北名)
(鏵觜東北至潭州入洞庭)入洞庭下(郭曰洞庭地穴也在長沙巴陵今吴縣南太湖中有包山下有)
(洞庭穴道潜行水底云無所不通號為地脉脉任臣案劉會孟曰南潯之國有洞穴隂源其下通地同此唐)
(張說洞庭詩地穴穿東武江流下西蜀梁四公記曰洞庭穴有四支一通洞庭湖西岸一通蜀道青衣浦北岸)
(一通羅浮兩山間大谿一通枯桑島東&KR0146;述異記云洞庭山有穴五門東通林屋西達峩眉南接羅浮北連岱)
(嶽楊慎補注曰河圖綘象注云太湖洞庭山林屋洞天即禹蔵真文之所一名包山吴王闔閭命龍威丈人入)
(包山得書一卷凢一百七十四字湘水所入盖楚洞庭也或云與包山通)一曰東南西澤
漢水出鮒魚之山(郭曰書曰嶓冢導漾東流為漢按水經漢水出武都沮縣東狼谷經漢中)
(魏興至南鄉東經襄陽至江夏安陸縣入江别為沔水又為滄浪之水任臣案劉會孟云今嘉定州犍為縣)
(漢成帝得石磬十六枚于水濱乃此也)帝顓頊葬于陽九嬪葬于隂(任臣案一)
(統志鮒鰅山在開州舊頓丘縣西北二十里顓頊葬其陽一名廣陽山今滑縣有顓頊陵是其地也郡國志云)
(顓頊所葬俗名青冢山皇覽冢墓記云在濮陽縣頓邱門外廣陽里中崔鴻前趙錄曰顓頊葬廣陽下不及洤)
(十道志云鮒鰅即廣陽山之别名也計其道里與漢水絶不相蒙當在傳疑又寰宇記顓頊廟臨河東九里九)
(域志順安高陽縣有顓頊陵顔真卿吴地記云烏程有顓頊陵是顔之誤也鮒魚或作鮒隅謝眺宋后哀冊文)
(陋蒼梧之不從兮遵鮒隅以同壤又路史作務隅之陽)四蛇衞之(郭曰言有四蛇衞守山下任)
(臣案羅苹曰上郡石穿貳負乃見漢陽索出支祈始聞四蛇衞之何足深怪昔漢下姬與臨江王之葬皆有燕)
(數千銜土投壙中亦此𩔖也)
濛水出漢陽西入江聶陽西(郭曰漢陽縣属朱提即任臣案峩眉山有濛水大)
(渡水也水發濛漢東南流與涐水合聶陽水經注引此作灄陽)
温水出崆峒山在臨汾南入河華陽北(郭曰今温水在京兆隂盤縣水)
(常温也臨汾縣属平陽之任臣案一統志温水谷在寶雞縣東南四十里渭水南郭氏所指者此也與經似)
(不相應又牂柯亦有温水岷山亦有温水非此)
潁水出少室少室山在雍氏南入淮西鄢北(郭曰今潁水出河南)
(陽城縣乾山東南經潁水汝隂至淮南下蔡入淮鄢今鄢陵縣属潁川任臣案一統志潁水源出河南府登)
(封縣潁谷地里志云出陽乾山東經鄭州至襄城縣為渚河又東經臨潁縣西合沙河入淮臨潁志云潁水俗)
(名褚河宋史河梁志亦随俗目為褚河而潁水之名遂湮)一曰緱氏(郭曰縣属河南音鈎任臣案)
(劉會孟云今河南登封縣禹避陽城即此也)
汝水出天息山在梁勉鄉西南入淮極西北(郭曰今汝水出南陽)
(魯陽縣大盂山東北至河南梁縣東南經襄城潁川汝南至汝隂褒信縣入淮淮極地名任臣案劉會孟云)
(今出河南汝寕府由上蔡西平汝陽入淮玄覽云汝出燕泉是謂八流之一水經注云地理志言出高陵山即)
(猛山也亦言出南陽魯陽縣之大盂山又言出弘農盧氏縣還歸山博物志曰汝出燕泉山皆異名也)一
曰淮在期思北(郭曰期思縣属弋陽)
涇水出長城北山山在郁郅長垣北(郭曰皆縣名也郅音桎)北入
渭戱北(郭曰今涇水出安定朝那縣西笄頭山東南經新平扶風至京兆高陵縣入渭戲地名今新豐)
(縣也陜任臣案劉會孟云涇水今西西安府涇陽縣)
渭水出鳥鼠同穴山東注河入華隂北(郭曰鳥鼠同穴山今在隴西首)
(陽縣渭水出其東經南安天水略陽扶風始平京兆弘農華隂縣入河)
白水出蜀而東南注江(郭曰色微白濁今在梓橦白水縣源從臨洮之西西傾山来經)
(沓中東流通隂平至漢夀縣入潛江任臣案叚國沙州記洮水與墊江水俱出嵹臺山墊水即白水嵹臺則)
(西傾之異名也楊慎云即水經所謂天池白水者是)入江州城下(郭曰江州縣屬巴郡)
沅水出𧰼郡鐔城西(郭曰象郡今日南也鐔城縣今属武陵音尋任臣案尚書日記楚)
(中九江五曰沅江出沅州西蠻界中至辰州與酉江合又初出為旁溝水至鐔城為沅水楚辭云沅有芷兮澧)
(有蘭指此水也又秦置郡縣始有日南象郡之名此故後人增益無疑)入東注江入下雋
西(郭曰下雋縣今属長沙音昨兖反)合洞庭中(郭曰水經曰沅水牂牁且蘭縣又東北至鐔城)
(縣為沅水又東過臨沅縣南又東至長沙下雋縣)
贑水出聶都東山(郭曰今贑水出南康南野縣西北音感任臣案郭紹孔正誤曰灨轉音)
(感水名出豫章以章水貢水合而名贑水也說文从目贛省聲豫章人稱紺盖一字二音耳一統志曰贑水在)
(吉安府東章貢二水至贑縣北合為贑江下流一百里凡二十四灘廣輿記聶都山在南安府崇義縣)東
北注江入彭澤西泗水出吴東北而南西南過湖陵西
而東南注東海入淮陰北(郭曰今泗水出魯國下縣西南至高平胡陸縣東南經沛)
(國彭城下邳至臨淮下相縣入淮氏任臣案水經注云水出卞縣故城東南桃墟西北金曰泗水縣桃墟西)
(北陪尾山泗水所出又贑水泗水絶不相蒙古本連文疑有錯簡)
鬱水出𧰼郡而西南注南海入須陵東南(任臣案一統志鬱江在海)
(州城南源出交阯界經邕州至此合黔江又應劭云鬱水出廣信東入海酈氏云言始則可終則非矣不足据)
(也)
肄水出臨晉西南(郭曰音如肄習之肄)而東南注海入番禺西(郭曰)
(番禺属南海越之城下也西任臣案即溱水也水經溱水出桂陽臨武縣南繞城北屈東流或作肆水酈氏)
(引經曰肆水出臨武西南注于海入番禺西)
潢水出桂陽西北山東南注肄水入敦浦西(任臣案水經注引經)
(作湟水徐廣曰湟水一名洭水出桂陽通四會亦曰漼水也漢元鼎元年路博德為伏波將軍征南越出桂陽)
(下湟水即此水矣水經又謂之桂水)
洛水出洛水山東北注河入成臯之西(郭曰書云道洛自熊耳按水經)
(洛水今出上洛冢嶺山東北經弘農至河南鞏縣入河成臯縣亦属河南也)
汾水出上窳北(郭曰音愈)而西南注河入皮氏南(郭曰今汾水出太原)
(晉陽故汾縣東南經晉陽西南經西河平陽至河東汾隂入河皮氏縣属平陽任臣案禹貢既修太原至于)
(岳陽蔡注云修太原者所以導汾水之源修岳陽者所以導汾水之流則汾水在禹時故出太原也)
沁水出井陘山東東南注河入懷東南(郭曰懷縣属河内河内北有井)
(陘山曰任臣案劉鳳雜爼云沁水春秋之少水也郡縣釋名沁河源出沁源縣有二一自縣西北綿山東谷)
(南流一自縣東北馬圈溝南流俱至交口村合流入黃河王氏通漕𩔖編曰沁水出山西沁源縣綿山東谷今)
(由太行山麓至河南原武縣黑陽山與河汴合)
濟水出共山南東丘(郭曰共與恭同)絶鉅鹿澤(郭曰絶猶截渡也鉅鹿今在高)
(平)注渤海入齊琅槐東北(郭曰今濟水自滎陽卷縣東經陳留至潜隂北東北至高)
(平東北經濟南至樂安博昌縣入海今碣石也諸水所出又與水經違錯以為凡山川或有同名而異實或同)
(實而異名或一實而數名似是而非似非而是且歷代久遠古今變易語有楚夏名號不同未得詳也任臣)
(案濟水出王屋山至河南濟源縣二源合流其水或伏或見東出于陶丘北又東北會于汶今濟河在汶上縣)
(北一名大清河)
潦水(任臣案即遼水)出衞臯東(郭曰出塞外衞皋山玄莬高句驪縣有潦山小潦水所出西河)
(注大潦音僚)東南注渤海入潦陽(郭曰潦陽縣属潦東言任臣案水經注遼水亦出)
(&KR0008;石山自海外東流又東北入廣成縣東注白狼水魏出氏土地記曰白狼水下入遼也王鑑禹貢考云遼水源)
(塞外白平山)虖沲水出晉陽城南而西至陽曲北而東注渤
海(郭曰經河間樂城東北注渤海也晉陽陽曲縣皆属太原)入越章武北(郭曰章武郡名任)
(臣案劉會孟云水自真定府城南来自鴈門經靈夀平山晉州衛水武邑)
漳水出山陽東東注渤海入章武南(郭曰新城汴陰縣亦有漳水任臣)
(案蔡氏書傳漳水有二一出上黨沾縣大黽谷名清漳一出上黨長子縣鹿谷山名濁漳二漳異源而下流相)
(合圖贊曰川瀆交錯涣瀾流帶通胡潤下經營華外殊出同歸混夷東會)
建平元年四月丙戍待詔太常属臣望校治侍中
光禄勲臣龔侍中奉車都尉光禄大夫臣秀領主
省
山海經廣注卷十三
