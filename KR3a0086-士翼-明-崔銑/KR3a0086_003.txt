士翼卷三
明崔銑撰
述言下
予聞之凡物盛不如衰凡數多不如少草木枝葉茂而
本根虚枝葉彫而本根息數多者實索數少者實贏處
其盛者退乎當其多者裒乎
生曰含氣長曰觸類收曰成性藏曰反位已用者賤當
事則貴漸消馴息銳進驟退天施地養不反厥類奈何
君子動與化戾兆福興孽非神攸萃挹滿棄餘興兮何
廢勿當其顛而中其會
古云學顔子之所學夫無其鑽仰之勞博約何循也無
其博約之功卓爾何見也瞻前忽後者未立也無所持
故爾如有所立有定力矣如者辭之孫也卓爾者立之
狀猶言申申夭夭也夫顔子學聖人之難今未嘗一日
實用力於聖人遽為大言不既欺乎
顔子之學克己復禮治怒改過莊周謂之黜聰明墮肢
體蓋肆為躗言以譏孔子之致知謹禮也使聖王在位
必以異言罪之宋劉彦沖諸人祖述為文則顔子乃孔
門之達磨矣
問曰學何的也答曰中庸之達道五誠之者五事是也
夫不知無由適行不行不為真知學問思辨斯盡乎知
行惟篤而已矣問道之詳恐其岐也適燕南轅行愈疾
違愈逖即途惟進之不輟耳問曰此人所共知也答曰
天地共戴且履也日月共瞻也穀粟共食也布帛共衣
也舍是必也為蚓乎非子所能為也
孔門諸子即事為學不辯文義量能以進不躐階序詞
孫而氣和蓋漸聖教而然與子路雄而率冉子怯而細
然直言其見不文以欺斯為孔氏之徒耶
揚雄之法言知尊夫子矣然無能發夫子之學徒慕其
號之高豈所謂能言距楊墨者亦聖人之徒與
子貢問君子視之高且遠也夫子答之惟能各行其所
言爾則君子在我賜將躍以為矣
至哉夫子之教也相其明而廓之扶其武而誘之子路
欲共車裘於友顔子欲辭善勞於己子路重意氣顔子
達性分猶有人已之判夫子即其志而廣之曰老者安
之朋友信之少者懷之人已兩忘矣彼宜是而我施之
四時行而百物生天果忘言哉
言之必行則言不怍中之無欲則為何難
程子朱子之說論語猶有過言蓋程錄之誤門人附之
朱註之衍程錄道之曾點言志朱子許其天理流行夫
遇一事必有一則處之當而熟則聖人矣一以貫之也
豈有物見目前而可玩哉水之流鳶之飛魚之躍皆實
體也猶吾父之慈子之孝皆天命之性人不率之愧於
物矣豈若黃花般若為禪機哉程子許其堯舜氣象猶
前太虚浮雲之喻子路若達便是這氣象銑伏讀典謨
二聖蓋憂以終身堯之傳舜曰四海困窮天禄永終舜
之傳禹其辭溢而意益艱夫子曰不與聖人同憂豈眇
天下薄事功而恣恣雎睢耶夫有天下而不與不樂有
位也樂之則且傲且逸且欲天為民立君君乃以民娛
已不與焉惟求𢡟德康民夫四海民物之繁豈一人之
知周知其利病一人之力曲盡其安養乎若曰曾點冠
童是樂而糠粃世故薄劣朋友毋乃莊列之放誕與
聖人無功者謙也性未易盡也盡之乃盡分猶人之食
而飽不然則枵腹而瘠且病噫此二聖有天下而不與
也
巧言言之當也令色色之善也學者之懿德也聖人恐
文勝而質衰也故曰鮮矣仁欲人之反觀也猶疾行者
必顧恐有所妨而躓也孟子曰君子仁義禮智根於心
其生色也晬然見於面盎於背
曾子之言確而該子夏之言切而密
賢賢易色一章言學不過盡倫而已外此非學也吳氏
譏其廢學將謂其無呻吟呫嗶之功與學記稽程之書
也未及其本焉
小戴記其諸儒之記其師之言與衍說多而實理寡也
儀禮其有司之所掌與節文繁而誠心散也子曰人而
不仁如禮何又曰禮云禮云玉帛云乎哉禮斯有會矣
李延平謂欲復古禮宜節繁文達禮已哉
先王修理以正心後世迷心而修文重冠者為成人也
使冠者曰吾非童子矣四行不飭冠之恥也後人謹三
加之儀四行莫之省故曰人而不仁如禮何
人之行善與惡而已詩之詠美與刺而已古人於詩朝
夕諷誦之若琴瑟之御然讀其美者慕之善心生讀其
刺者畏之惡者懲故曰一言以蔽之曰思無邪朱子謂
讀者以無邪之心求之蓋朱子去序故也
詩序程子篤信朱子痛斥許魯齋云書去序恐擬議之
失甚於漢儒是從程子也夫道可以知窮事必以實著
今存其首序正其衍詞可以言詩矣
八佾諸章痛僣亂也其諸夫子東周之志與明王不興
天下其孰能宗予是以寓志於春秋夫許田四井之邑
叔姬亡國之媵大書不一書蓋傷經制廢兼并興王綱
弛弱小亡也
學莫先乎辨志故大富貴則蔑道義矣心無兩用出義
入利義之不勝利久矣非堅志焉能持之故曰君子去
仁惡乎成名是故定而后能靜靜而后能幾幾而后能
守守而后能化故造次顛沛無違焉
士志於道而恥惡衣惡食恥之不已必求鮮衣珍味故
曰人能無以饑渴之害為心害夫四體之病可去也心
之病則本先蹶矣心之惑可解也心恥之則根盤矣學
者預省棘反可也
未有無基而作室者故聖門之道隨事躬行積之久而
成德躐斯道而往疎矣不由跬步而致千里其御風乘
雲者乎然世豈有斯理哉
不格物而曰致知者妄也不履事而曰存心者偷也夫
人不食而謂飽即空而見花非實也乃病也
謂聖人有隠乎四時行焉百物生焉非隠也謂聖人無
隠乎下學上達知我者天非無隠也故行之而著察矣
而習斯知聖人矣
知我者其天乎戒學者之忽於下學也自下達上自上
達下只一理也上下皆學也學與達皆功也
問曰夫子事輒若何治衛答曰非末學所能知若曰廢
輒立郢勢決不然彼方據國我往為輔彼輒不有其父
奚假於臣若輒用聖言致國蒯聵蒯聵得罪於父國非
其國衛之臣子請於天王而立輒名義其庶乎問曰劉
氏謂蒯聵之奔南子譛之然乎答曰左氏於衛蓋所見
之世也且疑其載事之譌劉敞宋人何據而辨其誣蓋
疑經之書世子曰無罪也春秋不以是為例問曰先儒
謂上告天子下告方伯何如答曰文談也當時天子如
羸聵之祖方伯乃吞啖之鄰伐鄭救衛威之削矣道晉
伐虢虞不臘矣齊桓脅以兵車而盛是時有行文王之
政者如其事殷可也
貌也色也言也天性也遠暴慢近信而遠鄙倍君子之
自牧也何以能遠能近以道正之也道以正是三者故
可貴也不然焉知其暴慢鄙倍而遠之信而近之夫惟
有道故心正而身修先儒以三者為效工夫在言表求
之深也
貪夫不足以害廉假廉者害廉妄人不足以害信偽信
者害信故曰鄉原德之賊也春秋之初諸侯無王而有
王桓公尊王而無王故曰五伯假之也三王之罪人也
大德大體也小德細目也皆自一事言之不踰閑則巨
防設而有定體酬酢之際因情與勢不泥於一端要之
未嘗出閑也當時蓋有好古而泥者子夏進之與若小
德可以出閑害理之大者門人必不錄也今人有行古
禮者不合至詆其親子夏斯言不虚矣聖賢之言學者
各省其蔽而服焉
知德者鮮踐履之未至也學者以聰知彊力為可恃一
遭外困撓於心則失其素矣若之何踐履精義立本克
己也知及之仁守之勇進之也子路勇矣或者知之不
足與
忠恕譬則形影也猶為二之忠以行乎恕蓋恕之當也
夫子曰吾道有其綱而無其目猶曰無違也曾子曰夫
子之道忠恕而已矣指其實别無玄妙也
子曰朝聞道夕死可矣言聞道之難也小德川流大德
敦化斯可言聞非真積力久奚由致之異學超悟直入
雖得之於世道何關但寬其處死之憂爾
子之諫親有三變幾諫一也又敬二也不怨三也下氣
怡色柔聲漸而不驟幾諫也如是而不從孝悌以感動
之不徒以言也夫鄉黨州閭之罪在親勞在已子寧絀
已而安親也孝敬之心隨遏隨生毋曰一諫而已責毋
曰不入而任親子能如是其忠可觀矣
下氣怡色柔聲處人當如是夫子鄉黨之氣象可求矣
蓋渣滓化而和順達也
天下歸仁焉協於克一也默而成之理具而物該推而
行之理達而愛普斯純陽之會而生物之晬乎
克己必復禮示人原具之則也如人君絶宴遊遠貨色
然拱手而不事事可乎必求盡君道可也夫人飲酒克
其濫與湎然三獻旅酬毋廢一焉
為己為人其事同也其立心異也古之學者猶知學性
顧計效而求名則偽矣偽必敗易曰不耕穫不菑畬則
利有攸往蓋為而獲惟穡必然不耕穫不菑畬後獲也
則利有攸往先難也無較計大小遲速之心惟朴質以
脩邁是故德成而罔覺矣
游定夫問隂陽不測之謂神程子曰子疑而問乎揀難
而問乎尹彦明見子半年方看大學西銘二事有洙泗
之遺教焉噫斯道之失久矣
季路問事鬼神子曰未能事人焉能事鬼謂修已之敬
也夫父兄長上色徵而言遡之可逆其志若鬼神必誠
貫幽明者誠有一分之虧則幽有尋丈之違矣問死子
曰未知生焉知死謂處生之道也自昭明德是已夫無
所猷為所知不過情欲之間汶汶而晝昏昏而夜謂之
死可也奚以為問焉
視人之過若在其躬忠告也微開其端俾可細繹善道
也不可則止恐見疏也皆易之道焉
故舊貴達而吾貧賤故舊在上而吾為底吏顧待之厚
聽彼之施耳若責望重而不酬必交怨故惟盡已之分
而已矣
用人去短而錄長取人即新而棄舊子貢以下皆器也
况衆人乎祝鮀之佞夫子錄其典祀之能夫中人恒過
而改乃成名德若以一𤯝而掩之不亦刻乎
矜功伐善作偽蓋愆為此者勞甚矣
用當其才中人皆可集事用違其才賢者亦難奏功靈
公用三子當也公綽在滕薛違也
知也不欲也勇也藝也文之以禮樂正乎道也人能有
一長者皆成人也
㢲一隂伏二陽之下㢲斯入也學者思索義理必用㢲
心入其中長短輕重相與逶迤斯得之書所謂遜志彼
性粗暴者反此故氣質貴乎矯
夫子論人之過優游含蓄微見其意爾彼論春秋之例
者類過刻其以學者之心窺之也夫子取孔文子之微
長隠其大惡不恥下問又損賜之疾矣
或人之譏言甚厲子曰是禮何其和微生之譏言甚暴
子曰疾固何其直達巷之美言甚陋子曰執御何其平
陽貨之嘲言甚傲子曰將仕何其舒後人一戾於時喋
喋乎恐已志之不白何其淺
夫果之實生者味酸熟者味甘故孟子謂仁在夫熟國
之養才未須其成而用之是食生果也澁齒咋舌不免
矣
君子熟於忠信小人熟於巧詐
問曰君子信而后諫劉蕡傷於棘何如答曰是時中官
殺君易主如玩嬰孺於掌上所謂宫闈將變社稷將傾
事不可需矣夫拱手徐趾堂闥之矩不可以捄溺雖被
髮纓冠可也
交道之難久矣燕朋狎友遠之猶能移人是故與其失
於子張之泛毋寧失於子夏之狹可也
王貢之仕止判管華之忠背遠弑父與君華歆從之乃
以太尉孫幼安何其不知也
郭林宗交遊當世而無苟就奬鑒羣才而又矜愚見幾
秉哲終亨時晦其孔氏之徒與
臣之諫君當如子之諫父又敬不違雖勞不怨孟子曰
反覆諫之而不聽以一言一事塞責欺矣夫
劉向事君可謂反覆諫之而不聽忠之至也始困於石
顯終困於王氏其介不易前人優揚雄而劣向吾不知
其取舍也
邴原華歆皆事魏操管寧不可禄也淵潛儉德渾乎無
迹庶乎遯世无悶者與
古之君子求人於有過後之君子責人於無過申生季
札是也銑嘗著論以示諸生焉申生論曰孟子言有求
全之毁予讀左氏至申生以讒見誅未嘗不垂泣也及
見后人責過申生則又低回太息深閔其不幸嗟乎昏
如幽王故褒姒得以逐宜臼庸愚如衞靈故南子得以
奔蒯聵晉獻者奸人之雄也紿虞伐虢一舉而就桓公
威振列侯不能致其一来豈一姬之知所能欺而使之
蓋耽於邪嬖廢適立孽之謀内決久矣金玦之佩偏衣
之衣二伐之役國人咸知世子之將危姬告優施曰君
許我殺太子立奚齊矣申生已踐東朝之位國之屬望
而歸心者也重耳夷吾庶公子也莫適主國故二子能
亡申生存則晉終非二孽有也故獻公必殺之也申生
如被惡名以出獻公猶欲甘心焉為宋馮之受伐為長
萬之賂獲父惡愈著身死為逆孰若受命自裁之恭且
安乎夫反常之禍辭難明也快心之忿情難釋也世子
之慮審矣其心純乎仁未可以輕訾也季札論曰更至
者事也準權者義也不察其勢望以所難居不量其後
處以所近安戾愈積而義全損矣季子春秋之哲人也
不以愛子傷其性不因寳物違其心聞樂知德覘國知
終如此其哲也曾謂于其宗國而忍付之顛越哉夫立
適者常取賢者權常則一夫可由權則衆賢斯舉以禹
之聖不能襲堯舜之讓蓋順時宜民之道非已可得而
強違焉季子逆見其國俗既狡而王僚暨光又皆喜亂
而多才攖國攘位後必有之吾既莫之何也已吾潔已
以禁始禍自靖以獻于先王雖廢先君之命姑全其義
蓋叔齊之流也後人議曰季子非中庸實禍吴國故春
秋書名以貶夫季子聘魯已三十年而後光亂作聖人
之仁不如是之深險也春秋即見事以舉義乃豫舉其
人失中之行而貶之楚椒秦術復將以何為義哉
欲人德我則怨至矣欲人譽我則毁至矣
問曰神仙長生之言信乎答曰使天有晝而無夜有春
而無冬吾斯信之矣夫物之鮮槁花之開落人之生死
即化之消長也故疫歲人鮮不病者得之太虚還之太
虚我何容心之有
問曰今之談禪者心術簡直徑於學子之飾威儀研文
義也答曰享室家美服食大居宇黨同朋騁雄辯而求
空識吾恐為禪之蠧也問曰陳白沙氏何如答曰今有
白沙如宋有林逋魏野以見則白沙高以行則二子真
以白沙附於儒者不類矣嘗築陽春臺閉關習靜穴壁
進餐如是者數年粤又有曹溪矣夫
臣優於君則君藉其安魯友之翼僖衛俞之保成也君
高於臣則臣受其成魏文之興化周世宗之怯敵也我
皇祖文宗平亂定燕英斷神略臣下奔奏我皇祖記閱
江碑皇陵直述其艱以法于萬代蕩蕩乎天地之無私
蔽盛哉三代而下無有也
魯子家懿伯持心堅正義不亡君發謀料事動即中會
魯臣之冠與晉卻至聞命就戮據逆勝而無異圖槩之
書偃之徒不其忠與
周之臣從子朝者逆相敬王者忠國亂君弱大臣輔翼
當立身捍大艱傳者乃有責言何也
堯曰篇記堯舜之禪受湯武之伐國其以著世變與子
稱文王至德武未盡善乃其微意與
申生為晉泰伯不亦善乎比誅而逃無及矣
泰伯三讓言其讓之確也曰以天下讓臣子之辭也
心一有所係即事失其平
穀傷烝濕種之不生太和保合者入于地即達於上矣
可以體仁凡種之播必立根於下而乃芽甲故易曰反
生可以知學
觀諸造化靜多於動雖陽氣畢達萬有並作本體固凝
也可以知德矣
病未除其裏但解其標善醫之憂庸醫喜之也政不正
其本暫去其末識者之慮常人快之也
觀諸造化動而無息是故絶澗石壁草蘚之生冬冽地
拆薺麥之青可以知仁矣
行之失事已有迹猶身之瘍潰乎瘢結可無慎乎
擇言而後發則言自簡視地而后行則行自慎聖賢見
知聞知云者皆謂盡性也夫道一而已矣故其揆同彼
以言而徵者取諸一端爾
服堯舜之服誦堯舜之言行堯舜之行所謂人皆可以
為堯舜也若所造之域則係乎資與力云爾
孟子言必稱堯舜學則願孔子下而揚雄著述必準經
大哉志也後之人安于卑陋言及聖人若神明之不可
扳萬事皆苟就而已矣
實不副名功未及志勉而進之百倍其功可也若有憚
難之心必退恧矣有襲成之心必助長矣是故功貴及
日效則須時古人有煉丹之喻也
實過其名宋有尹和靖元有許魯齋
列聖元氣也羣賢猶風霆之助其施吳草廬以四德擬
之既妄矣直以已當之不其僣乎
談評義理曰學道也綴緝遺文曰繼統也則舉天下而
有聖賢夫聖人言述其所履直紙上求之耶故自南宋
而来辯太極談心性布卦畫亦學之蠧也
孔門首顔子宋儒優明道二子無所著它人識其緒言
簡而宏確欲希聖者宜知所用心矣
劉向之所纂博而雜揚雄之所摹簡而晦向以救時雄
欲成名厥心公私判矣
大學者全體大用之文治與學一以貫之也功始於格
物者承小學之後也是故正容謹節閑於六藝幼學之
心如泉出山未之汚滑自此道之避礙而通於海朱子
曰先事於敬補小學之廢也近時有譏其贅者妄也
大學之為文乃一篇與洪範同製先撮總而後分目要
之皆明明德而已仁者與物同體遺一物塗一民非仁
也故新民即明德古人字簡通用新親其互行與今必
曰親非新也孟子謂於民仁之而弗親何為混其施也
學莫先乎辨志志何辨蓋義與利爾心誠注於義凡合
於義者必行之疚於義者必去之猶穀種立根於下而
後乃芽乃甲師友之講析古訓之指引其諸風雨之潤
人事之達與
不仁之人非禮之事疾之已甚非矣然拒之必嚴違之
必遠毋曰姑寬之如墨點白汙之易而難湔也
君之於臣不用其道而爵禄溢之是豢之也曾謂君子
而可豢乎臣能輕爵而秉義難縻而易退君斯不敢以
其所操驕其臣故易曰利貞征凶弗損益之
衣服所以表德故君子衰絰則色哀端服則色莊甲胄
則色威服其服而容不稱則其德與行可徵詩刺不稱
其服禮稱不貳壹民
君子親人不以色惠人不以口愛人不以姑息禮曰古
之君子不必親相與言也以禮樂相示而已即謂九禮
四饗也故示人以敬曾子之修容是已著人之失子游
之麻衰是已授人以託郈成子之加璧是已楊慈湖之
訓過矣真西山取之何謂乎
怙其才不以茂德用其剛不以修禮皆亂之道也
禮有復讐之文銑所未詳死者果有罪耶有司論之君
辟之果非辜耶直枉理冤亦上也庶民安得而私報之
人殺我之父兄我亦殺之我殺人之父兄人又殺之是
相殺無已也蓋東遷之後列國自為政如宋萬弑君越
諸異邦故有養士結黨多方以快志豈盛世之政乎周
禮乃設官以調之夫真迂儒之言也
漢人約文王之孝立世子之禮夫色憂云云者出於本
情夫安可立法使為之聖人人倫之至為法於天下后
世薄待天下乃下聖人一等以制禮且内豎言復初則
子竟不面其父而問其疾皆背禮者也
公孫弘論族郭解而後私報之風少衰故弘亦名漢相
與弘有相之末無相之本蓋妬賢也汲直非受知於君
必死弘手蓋陷之以事兼使喪節吕夷簡似之
許魯齋嘗病文籍之繁曰有聖人出必大芟而治之大
哉志乎雖三禮之文亦難盡信也
讀書先求其大者餘文瑣意略之可也脱篇誤字闕之
可也凡醫方傳之古者疑則不服恐傷人爾
易與詩皆全書易以卜筮詩以口詠王栢欲删鄭衛諸
篇為其淫也然以序求之則各有指夫錄桑中可以知
衛之亂錄溱洧可以知鄭之衰彼男女贈答之狎夫子
必不錄也春秋壊君臣兄弟之倫鄭先之壊父子夫婦
之倫衛先之衛錄綠衣而驗於定中鄭錄叔田而驗於
東門春秋其綱詩其目耶
子曰鄭聲淫聲者雅樂也淫者其調也古樂和平可以
消欲釋躁淫者過巧也使人好之好之則長欲矣蓋用
之祭祀燕享工者染於習若閭里男女之誘言未必被
之聲也夫鄭韶對舉乃以治天下何為肆然倡彼狎慢
者哉後世萬寳常聞隋樂淫厲而哀知其將亂亦雅樂
與
程子謂世有篤志力行而不聞道者蓋未能本性與是
以知則蔽而行有滯也
學者端默存心則問辯而精思之踐履而實驗之篤則
久久則化苟恃合情之奮激義之氣也如火然草焰甫
騰而燼矣奚從而有光
鳥知擇蔭而息人可不知擇地而處乎
奸人之得志也亦知公論所與每擇謹愿懿和者薦之
同升乃又施尊官出清秩盡羅天下之才見道未固者
為所致矣惟其知我是以汚我惟其貴我是以禍我故
儉德而夷名者上也名聞而晦迹者次也昔人隠牛儈
卒阿里甚乃訟田於嫠深恐其禄之及然使士如此為
之上者可以警且愧矣
君子之處衰世孫言可也行不貶也晦迹可也志則抗
也昔白樂天進之忠退之安有君子之道焉佞佛耽酒
大聚聲伎寄達于汚君子不為也
心貴乎虚無私也心貴乎實存性也
小忠有大禍之基小廉有大貪之伏
虎豹之疑不如螫蜂之遂故處事貴果鸛鶴之亮不如
擊隼之匿故謀事戒露丘阜之止不如涓泉之逝故學
貴不已雷風之迅不如霡霂之潤故心貴不躁
丘園之隠以虚易實終南之捷用退作進甚哉士之狡
也夫人君崇隠貴節乃基此弊况以貪躁取之
士不自貴而後君賤之後世開國勞臣多不全身亦其
初售之易而君宿輕之耶李勣稍知報主太宗託以孤
士如三代當有成湯武丁者禮之矣
銑教鄉閭之士作二篇授之使毋悖儒道也士嘆篇曰
胥攻乎律也仕則弗躓士習夫經也仕則格豈經之咎
哉胥以律仕士則棄經夫士藉經以自肥爾非服之心
而發之用也經猶農之田商之利本也誦習以求仕猶
耕之期穫本之生息也雖有善宦者上者取名下者冀
後利故飾行興而純心亡浮文售而實德隠體勢存而
情志離雖然農穫稼而勤於耕商取息而豐其本士之
成宦而篤乎經者幾人哉重可嘆已儒恥篇曰由宋而
来學者何其紛紛乎其於釋氏也不幾乎陽排而隂取
之乎其由求精之早而省煩之亟耶昔夫子之教人仁
也慎於處與事而隠其體孟子之言本心也察其死與
安而就其重非離物而索之恍惚也夫心之喪者欲之
深也理之易晦者習之未安也居之移者存主之岐也
是故有安仁利仁強仁之等焉後之言心者異乎是直
超徑造一蹴而入堂戶曰道無待乎外求是釋氏之偷
也其無遺而弗舉用而無具者乎夫今之黃冠者必斥
緇流緇流者必屏黃冠曰道不同不相為謀儒者乃襲
彼禪悟之緒且哆然多其學也重可恥已
易之書一句以盡之曰君子小人迭勝然夬之五陽盛
矣其辭危陽若負然姤之一隂微矣其辭懼隂已難制
久矣乎正不勝邪然非力之可與則已矣君子正大宅
心光明行事豈為包承甘臨而惑哉不然何以名君子
小人之攻易明小人之譖難防小人之敖可抗小人之
甘易惑故鴆毒愚知辟之酒旨知亦好之比及害人一
也
氣聚則雨雪墜而形風霆鼓而聲散則寂然心用則威
儀中而適言辭應而安止則湛然天其神乎人其天乎
問曰國之乏財胡以充之答曰薄征斂省力役革冗濫
止工築斷禱祀問曰如是則上將益貧答曰詩云豈弟
君子民之父母未有子富且孝忍餒其親也
君子之言寡而實小人之言多而虚君子之行簡而厚
小人之行詳而薄
君不出環堵之外而知周天下好問之故也
運於帷幄之中而德加方外親賢之謂也
負石入淵行之難也申屠狄行之君子不蹈也委辯解
紛言之能也魯仲連效之君子不貴也君子捄事於幾
道人以誠詩云既明且哲以保其身又曰辭之輯矣民
之洽矣
離之六三不歌則嗟皆謂不能處老也晉人之絲竹趙
孟之語偷是也子曰發憤忘食樂以忘憂夫焉有大耋
之嗟乎士不聞聖道美材成蠧矣
君子不恥惡衣惡食令出於心不信耳目君子不可遷
怒遷愛道發於性毋任意向
君子居君子之位則小人居小人之位是以賢治不肖
也故政必平事必簡舉措必協民心胡不治小人居君
子之位則君子居小人之位是以不肖治賢也故政必
陂事必繁舉措必失民心胡不亂夫君子小人皆以其
彙征彼小人者穴虺蛇於窟室從虎狼於衢術民之害
蔓延矣夫
預知莽之奸而避之孔休一人而已不畏卓之威而拒
之申屠蟠一人而已士之有識者可貴矣夫
予君子以位而心膂不寄猶外也置小人於散而意念
未忘猶内也故李絳罷而承璀入矣
兊之六三来上六也兊之上六引六三也致彼曰来汲
下曰引二小人合則君蠱而國危九四以剛得位又居
二邪之中故介而别之伐其交離其萃然需乃事賊遲
則幾失故貴乎疾君无孚剥之厲喜矣
文字支離淵潛恍惚需功既失銳進則退夫子善誘有
循者矩蓋性率為道心著於行博乃可約文精為禮主
曰忠信徙義則克己多言敗德雜學溺心嗜欲使行亂
䛕從使知損勿色厲内荏勿輕譽多毁汚行不可浣敗
事不可完慎患於微止悔於吝禍生於足欲福基於亨
困尊人卑我服善容愚窮通天之運行義士之止從吾
所好適遇皆可毋謂天無聞兢兢者存毋謂人可欺燁
燁者虧盜憎其主民怒其貴勿驕以矜必恭以畏夫子
一言之符曰恕
尸禄之臣難與存邦善畏之友不能規過
問曰諫有五夫子從風者則餘皆非耶答曰求濟其事
不顯其迹古人以直諫死者多矣賢者非有所畏而苟
免也為殺身無益而章主之暴也世有貪位怙寵者弗
可藉口蓋君不可諫則去否亦卑散者也
昊天曰明及爾出王故人有過言天且聞之非天殃之
必人害之故王者罪已學者省咎
大舜征苗歸修文德夫子諱君惡自幸有過况在學者
乎行有不得皆反求諸己而已矣
大舜之耕歷田也惟怨慕文王之在羑里曰臣有罪非
自抑也乃求盡分也夫凡臣子所能為者皆分也親之
過即已之過君之惡即已之惡吾誠不能動德不能化
則親焉用子君焉用臣乎
春秋亡陳之罪首則公孫寧儀行父次則徵舒蓋二子
致君於弑者也無二子則徵舒非怙惡好亂也
說苑載子夏之言曰春秋者記君不君臣不臣父不父
子不子者也此非一日之事也有漸以至焉銑謂臣而
弑君何誅焉致弑者則君父之失道乃上之鑒與鄭子
家子公之遂惡起於一食先儒疑傳之誣夫列國君失
其權臣濟其奸所謂非一日之事素弁髦其主偶拂其
欲乃逞逆心又何疑焉
中庸戒懼慎獨夫何注擬蓋體道也性者道之所從出
中庸不指仁義為性而曰喜怒哀樂蓋二者旨微而難
言四者常發而易見夫仁義之訓至宋而明今即田父
市人而語之曰女喜女怒性也皆曉然而領四者即仁
義之用考孟子之四端則參得之矣戒懼以體驗此中
使勿有所係而偏大學所謂正心慎獨以儆省此和使
勿有所逐而流大學所謂修身靜立動之本動達靜之
具交養互發非二事也問曰程子謂未發不可言求何
也答曰此恐人執著以助長也夫欲射必注的欲御必
主轡若學無所事事則靜而溟溟昏昏動而拘拘剪剪
况聖人之道明於庶物察於人倫豈一言半語可畢其
功與次哉然靜中之象緩急俱病紙上之詞擿議愈亂
其反求之可也
喜怒哀樂性之實也中性之德也猶孟子謂之善也天
曰隂與陽地曰剛與柔天施地合而生人喜與樂陽與
剛也哀與怒隂與柔也古之修學曰性性之由治曰中
舜命契曰直而温寬而栗剛無虐簡無敖夫子稱顔子
曰不遷怒不貳過大學正心中庸修道同乎是也孟子
曰仁義乃充其惻隠羞惡而已矣四性中焉則和矣惟
聖能之學者矯以正偏強以樹矯則愚可明而柔可立
後人求詳於仁義之詁論日高美反若疎遠由是治性
者益寡
不欺君不虐民不亂法臣之三道也治官事則不營私
家在公門則不言貨利行典法則不阿權黨舉賢才則
不徇愛憎臣之四節也
天嗇於冬而布於春澤上於天而雨於土故多積弗施
名之怨府詩曰中原有菽庶民采之
知而用私不若愚而奉公巧而亂常不若拙而守舊
半言之寬世解罔羅一役之罷民已受惠君其易為者
也危亡之禍胎於不虞肘腋之變生於所忽君其難為
者也朝而知改易桀為舜夕而罔念自聖入狂心其易
變者也自反而縮履險如夷果見之真舍生取義心其
不變者也
千鈞之弩發於寸機萬石之鐘縣於尺追蓋所操者要
也夫士之百行國之萬務皆出於心可不慎所操乎
不欺闇室可以涖朝廷不欺孺子可以臨百姓
人臣言於朝者無隠情反於家者無愧詞斯忠矣否則
如正人何
鼎待鉉舉鐘以追縣鼎不舉則雉膏不食鐘不縣則宏
聲不播然而言鐘鼎之功者鉉與追不與焉昔蕭何薦
韓信房杜用諸臣狄仁傑薦張柬之彼皆績偉勞巨我
則無聞噫其有古大臣之道耶
霍光延漢祚者也狄仁傑復唐室者也淵謀定力素履
誠節當大變而上下信之屹然天人耶後人易而訕之
噫胡不自審與光發顯之邪謀闔門請死已自放於閴
寂臣節終矣忍而覆之又貴其女學之不講隕族隳忠
惜哉惜哉
有意悦人則非仁矣故君子持已也莊發言也恪
小人不可與盡言淺夫不可與深謀
無外好則逢惡售技之徒遠矣
心才放則私意生敬不屬則怠行入
言才發即思默物才接便思省非必於默與省也蓋循
理則一介弗所易也
縷肉而集衆蛆勺水而活百魚人欲專利免奪乎
詩人諫君有述古事之美者以傷今楚茨以下是也有
述古人之惡者以傷今蕩是也雖關雎魯詩亦曰刺也
蓋古有此法以陳諫今三百篇必皆君子之文或稱先
王之德或述閭巷之情夫子取其義之可鑒音之可歌
者為經云爾
板之章曰牖民孔易蓋道本易簡毋作聰明為邪辟以
亂之故孟子曰行所無事則知亦大矣
詩之美君萬年壽也昭明高朗令終德也景福福也室
家之安子孫之繼康寧也五福備矣
不大聲以色者不假色以大其聲如怒而言疾和而言
温也不長夏以革者不變作以為之長如更制度建都
邑易諸侯也然事有不得不然者循天之則也何謂天
則時之所向義之所順也
詩之美刺述國政民風也政有純駁風有淳漓冀上之
人聞而儆焉益以守善而改其惡故邵子稱愛君云其
真作者之志乎
詩亡者民亡詩也一曰民俗愈下美刺不足鑒二曰王
室大壊刑賞無所施也夫有詩則奸人有所畏亡詩則
殘賊之行横行故春秋紀其故采毫毛之善貶纖介之
惡乃人復知所懼是故其世治者其論公于衆其世興
者其論公于朝其世衰者其論公于野上下不公其世
不可為已故黨錮息而漢亡朋黨盡而宋亂夫公論弗
可一日而廢也
臨事不辟難已事不責成
三代之季世禍敗由女寵焉知好色之究伐年無定制
之恣足欲天下將蒙化陵夷而成俗也故關雎咏淑女
以配君子間關思德音以括其上蓋幽王昏亂法家拂
士斥矣所信惟婦言故詩人冀其改德於賢女爾
古無宦官之禍考詩之所刺可知蓋故家舊臣世掌國
政與自漢而下始於石顯極於唐末噫刑餘之賤乃廢
天子執政權世道之大降也夫
先王制諸侯之賞罰莫先於土地田野之政故周遣臣
工於廟則戒之上欲富其民而讓於下故曰駿發爾私
國之大慶曰為酒醴獻祖妣寧胡考是故義理之本原
皆起於稼穡之際後之好奇功禱妄祠者胥亂而已矣
魚藻刺幽王也萬物失其性猶魚相忘于江湖而乃依
於蒲藻淺水之中窘蹙甚矣君則飲酒那居其能久乎
持心猜忌則讒言易入詩曰豈弟君子毋信讒言
營營青蠅止于樊戒其勿入宫室汚盤盂也蠅汚白為
黑猶讒人之衊善良蠅驅去復来猶小人之貪寵禄
文王作人外則使有文曰追琢其章内則使有質曰金
玉其相夫文充其質之所能非刓樸而散淳夫子讀易
嘆曰賁非正色質有餘者不受飾若非禮之儀不法之
詞乃若續鳬短而斷鶴長者奚文之足云
忠直易疎讒佞難退宴安易溺勤儉難居遜志易入逆
耳難受故常有千年之亂而鮮有百年之治
知進退存亡而不失其正者子房其庶乎然而未純擊
秦皇者俠也取嶢關者詐也結項伯者巧也封韓信者
忍也皆策士之餘習也韓亡矣義不仕秦以待天下之
清可也
詩書禮樂教人以事窮理乃即物而究本末精粗兼修
共貫學之者有淺深成才有大小而無虚誕也
漢人從師講授而歸或仕或隠推行所習古之道也
心存則鑒物之理氣和則識仁之象
君數問細事於小人則讒言其興矣蓋君子大節不可
毁也往往捃拾其小故而使君疑之也君問事於小人
為其可信也小人豈能忠乎由是以細故取驗以小亮
取任已乃援黨朋誣賢哲竊重招權比君悔而逐之國蠱
已甚矣
君仁則草木允殖臣有不榮者乎君不仁則宗廟不保
臣有獨存者乎故臣之蔽其君者適以自亡而已世以
仇士良之術為自保者未之深思也已
求靜者心未定也好辯者中未信也
求靜不如省事好辯不如默養
君子視乎山之重則定可也察乎水之淵則靜可也審
乎地之翕則畜可也觀乎天之化則變可也
學與治審幾而已幾在事先者成事在幾先者傾
三才皆主於靜天運列宿太一常居地産萬物極北最
寒人身出百容惟背常止夫以其當明者出之以其在
幽者樞之斯發之有源而鎮之不倚故隂為道體易曰
終萬物始萬物者莫盛乎艮東北之卦也
問曰今之名臣有幾答曰李忠文(時勉)之直王忠肅(翺)
之乂王莊毅(竑)之剛王端毅(恕)之彊問廉答曰劉南安
(實)軒司寇(輗)潘司空(禮)其人也司空治薪于易潔身而
賄門塞歲省民貲累千暨歸歸德有田一夫躬稼以生
城無居四時栖田廬盜夜掠之有粟數升一弊裘爾盜
驚嘆叩頭曰使在官皆若公我輩安敢亂夫司空廉不
治名又難能也問循吏答曰銑嘗稱段堅者是也天下
豈無若人更博訪焉問三楊答曰功過不相揜可也
魏相由外戚言事至今人議之宣帝非假外戚以權者
况後世之臣結宦寺以進者哉尚論者慎之
宋劉元城陳了翁貧久不移大威不震丈夫矣哉
未能正君而釐弊不務養民而立法其敗可待也
洪範九疇皆堯舜之道典謨之文所謂六府三事九德
皐陶之職羲和之歷也禹列之使有叙先養次教次政
帥之君考之天驗之四時說者貫以五行附會繚繞夫
考易之傳則圖書同出考書之言則洪範是錫后人謂
禹得書于洛何無稽與
伊尹明湯德以訓太甲周公申文考以告成王曷為不
及堯舜一曰遠事難能弗責幼沖二曰安政習民可即
興行三曰祖孫易感家庭聞見之真夫堯舜湯文同道
孟子之世道息澤斬矣故復稱堯舜焉爾
氣化一往而盡方生之氣為来一歲之運小消息也天
地之終大消息也舊者已消新者漸息比其成而後明
故混沌之久不然則陷造化於輪迴矣
不言常而言變異端皆然雖申韓之法皆防人之欺疑
人之叛夫將置秉彜於何地耶
聖人非無法也禮教先之也
戴記載教之不變屏之遠方夫罷之於農可矣奈何加
以治媢嫉者之刑况移之公族乎真躗言也
官人之法擇賢而久任之考成而超進之久任則能立
其政超進則不鬱其才擇之不精則不肖者將以虐民
考之不嚴則作偽者得以冒賞
聖賢論學詳矣中庸約之曰君子尊德性而道問學夫
德性者本也由學問之功以致尊之之實致廣大八者
皆學問之目乃所以尊德性焉夫尊德性譬則射之的
也學問譬則修弓矢之利審彀率之巧乃求中的也宋
程氏出而聖學傳其徒乃曰先靜坐以求中夫中庸之
教慎獨者存性也自忠恕以往至於九經孰用非性孰
功非慎本立道生則操存伊始中狀德之成夫誠意而
后正心畢萬而后協一有序矣自是溢於陸氏濫於楊
簡認心之覺為性肆厥詡語略此階序輕六經曰註脚
斥論語支離黜大學非經謂聖人有不勝誅之罪夫經
何為而作也聖人思其身之不存無能淑来世故筆之
書猶父祖籍家積以貽子孫後賢躬行有得言之翼聖
奈何迷者誤用擿尋章句穿鑿靡極易主易箕子曰荄
滋書改治忽曰始詠春秋爭婼舍周禮補司空衍太極
易卦圖白紛丘殉無益生民豪芒之用由前則曰吾學
陸氏之學尊德性也非此則支離爾由後則曰吾學朱
氏之學道問學也非此則空寂爾究其歸皆求以炫名
實若其異端騁靡之文稗談野記之纂雜起於四方故
今日載籍之繁入充棟宇出汗牛馬學者如入武庫淺
麗易說深淡難知眩目濫聰道真遂蔽夫治七年之病
不追致原不養生氣雖得三年之艾蒸骨瘢肉奚益乎
中庸謂性者天命也率性者道也教以修之上古邈矣
堯舜乃可得而稽焉曰人心惟危道心惟微惟精惟一
允執厥中斯統與父子有親君臣有義夫婦有别長幼
朋友有序與信斯目與直而温寬而栗剛而無虐簡而
無敖斯功與是時士有田可生有業可修有友可觀囂
囂焉求盡其分安於終身一旦為臣治人止推其心立
政乃出其素昔稷契皐䕫皆聖人之徒然各治一職老
而不易同志協德天下安而我不與焉譬之御人口叱
目視手調足踐共行一車譬之舟子或楫或柁或帆或
綆共流一航一人一心也衆人亦一心也自是代則降
而道永𫝊民則衺而賢不乏商周之際事出創生無古
可範太王之授泰伯之孫王季之友文王之臣三臣之
生死夷齊之逃周召之任自靖各獻咸中天則蓋率性
之外無他奪也故曰天下同歸而殊塗一致而百慮孔
氏刪定為經至教星垂而士趨下武是以道為天下裂
昔者夫子教曾子以孝於是孝經述焉上自天子下至
庶人其分愈邈天子德教刑于四海庶人謹節養其父
母其事愈卑並列為孝夫孰人無生孰生無親孰親無
愛孰愛無本吾惟無遏其生而傷其本則貴賤之德同
各享其所得安其所限一簞之歡九鼎之華則豐約之
敬同位可介而仁直遂噫其夫子所謂一以貫之者乎
夫孝匪直養而已匪直敕其身而已雖天子必有尊也
而事之必有先也而友之必有輔也不敢遺必有所矜
也不敢侮自大夫以下敬身以立事推家以理官不義
則爭非法不行由是推之如堯斯君也如舜斯臣也夫
然乃不辱其親不虧其體噫其夫子所謂一以貫之者
乎生而共沒而葬久而思祭而嚴制禮立廟傳之子孫
則不匱是子身有終孝無窮已也夫一念感神明不曰
至德乎自家達四海不曰要道乎噫真所謂一以貫之
者矣
后稷封邰周之有國也文王三分有二周之有天下也
故稷以配天文以配帝斯禮也定而文王世世尊故周
公得遂其嚴父之心也蓋相其功德非出私意不然不
幾於誣親者乎非謂有天下者皆法此為孝後儒欲以
開國之祖厭於無聞之先者何其迂而狹與人臣敬以
保禄一旦事有不然者出死辱而爭之舍爵位而去之
首陽之餓榮於千駟之君夫人子豈專以貴事其親乎
今道無𫝊矣學無徒矣夫何適從曰師夫子聖之逝矣
世之邈矣焉尋求曰誦論語夫諷其文如聆至言考其
行如瞻睟容察其因人之教如親善誘我能步子之步
趨子之趨見子之門牆斯考諸子合於師者從之異於
師者置之背於師者揮之毋妄辯毋過言毋躐行毋退
却自是而詩以興禮以達易以變春秋以制如飲江海
腹之大小為受焉
士翼卷三
