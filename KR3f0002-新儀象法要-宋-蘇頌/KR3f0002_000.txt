御題新儀象法要
梁代渾儀巳制之失傳蘇頌乃重為有經有緯述前驗
具說具圖期後垂亦曰用心究鈎股即看影槧悉毫釐
大成圓象精錙黍
皇祖鴻貽萬世規
乾隆乙未孟春上澣
新儀象法要天文算法類一(推步之屬)
提要
(臣)等謹案新儀象法要三卷宋蘇頌撰頌字
子容南安人徙居丹徒慶歷二年進士官至
右僕射兼中書門下侍郎累爵趙郡公事蹟
具宋史本傳是書為重修渾儀而作事在元
祐間而尤袤遂初堂書目稱為紹聖儀象法
要宋藝文志有儀象法要一卷亦註云紹聖
中編盖其書成於紹聖初也案本傳稱時别
製渾儀命頌提舉頌既邃於律算以吏部令
史韓公廉有巧思奏用之授以古法為臺三
層上設渾儀中設渾象下設司辰貫以一機
激水轉輪不假人力時至刻臨則司辰出告
星辰躔度所次占候測騐不差晷刻晝夜晦
明皆可推見前此未有也葉夢得石林燕語
亦謂頌所修制之精遠出前古其學略授冬
官正袁惟幾今其法蘇氏子孫亦不傳云云
案書中有官局生袁惟幾之名與燕語所記
相合其說可信知宋時故甚重之矣書首列
進狀一首上卷自渾儀至水趺共十七圖中
卷自渾象至冬至曉中星圖共十八圖下卷
自儀象臺至渾儀圭表共二十五圖圖後各
有說蓋當時奉勅撰進者其列璣衡制度候
視法式甚為詳悉南宋以後流傳甚稀此本
為明錢曾所藏後有乾道壬辰九月九日吳
興施元之刻本於三衢坐嘯齋字兩行蓋從
宋槧影摹者元之字德初官至司諫嘗注蘇
詩行世此書卷末天運輪等四圖及各條所
附一本云云皆元之据别本補入校核殊精
而曾所抄尤極工緻其撰讀書敏求記載入
是書自稱圖樣界晝不爽毫髮凡數月而後
成楮墨精妙絶倫不數宋本良非誇語也我
朝儀器精密夐絶千古頌所創造固無足輕重
而一時講求制作之意頗有足備參考者且
流傳秘冊閱數百年而摹繪如新是固宜為
寳貴矣乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
