新儀象法要卷下
宋蘇頌撰
水運儀象臺運動儀象制度
木閣晝夜機輪機輪軸
天輪撥牙機輪
木閣第一層晝時鐘鼓輪
木閣第二層晝夜時初正司辰輪
木閣第三層報刻司辰輪
木閣第四層五層夜漏金鉦輪
夜漏司晨輪樞輪退水壺
鐵樞軸天柱
天轂天池平水壺
天衡昇水上下輪
河車天河儀象運水法
渾儀圭表
右水運儀象臺其制為臺四方而再重上狹下廣高下
相地之宜四面以巨枋木為柱柱間各設廣桄周以板
壁下布地栿上布板面内設天梯再休隔上開南北向
各一門隔下開二門各南向雙扉(别本云再休隔上開南向一門東西向各)
(一門隔下開二門各南向雙扉)渾儀置上隔(即臺面也)儀有三重曰六合儀
曰三辰儀曰四游儀其上以脫摘板屋覆之六合儀有
陽經雙規為天規縱置之陰緯單規為地渾横置之三
辰儀南施天運環(天運環係新剏)渾象連木地櫃置臺中隔渾
象亦有天經雙規縱置木地櫃中半出地上半隠地下
有地渾單規置地櫃面(為櫃之子口渾象等今倣隋書志新剏)臺内仰設
晝夜機輪八重貫以機輪軸第一重曰天輪在天束上
與渾象赤道牙相接第二重曰晝時鐘鼓輪第三重曰
時刻鐘鼓輪第四層曰時初正司辰輪第五重曰報刻
司辰輪第六重曰夜漏金鉦輪(鉦今號曰錚錚是也)第七重曰夜
漏更籌司辰輪最下第八重曰夜漏箭輪外以五層半
座木閣蔽之層皆有門以見木人出入第一層左搖鈴
右扣鐘中擊鼓第二層報時初及時正第三層報刻第
四層擊夜漏金鉦第五層報夜漏更籌又於八輪之北
側設樞輪其輪以七十二輻為三十六洪束以三輞夾
持受水三十六壺轂中横貫鐵樞軸一南北出軸南為
地轂運撥地輪天柱中動機輪動渾象上動渾儀(别本云又)
(於八輪之北側設樞輪以九十六輻四十八洪束以三輞夾扶受水四十八壺轂中横鐵樞軸一南北出軸南)
(中以天梯下轂以運天梯上動渾儀末以地轂運撥牙機輪上動渾象)又樞輪左設天池
平水壺平水壺受天池水注入受水壺以激樞輪受水
壺水落入退水壺由壺下北竅引水入昇水下壺以昇
水下輪運水入昇水上壺上壺内昇水上輪及河車同
轉上下輪運水入天河天河復流入天池周而復始
一云三辰儀南施天運環渾象連木地櫃置臺中
隔渾象(云云)半隠地下上有池渾雙規置地櫃面
體外亦施天運(倣隋志新剙)臺内仰設晝夜機輪
右運動儀象制度先設樞輪一機輪八以天柱四植於
臺内樞梁二東西横安于天柱前後以載樞軸天梁二
安於天柱樞梁上以掛天關左右天極二南北置之南
寄臺前東西柱北貫天柱東西天梁之下樞梁之上機
輪軸一立置臺中天束一以横木二合為一天束横置
之兩末安於東西天極中天輪之下撥牙機之上中為
竅以束機輪軸機輪軸下為地極横置之兩末安東西
兩地足中地極之正中安鐵樞臼一以承機軸之纂纂
亦以鐵為之天池在天柱之左平水壺在天池之南兩
壺各以木架載之平水壺面接天池水竅其底與樞輪
受水壺面相次退水壺在樞輪之下上下昇水軸壺并
河車兩軸並寄樞梁天梁下横桄之中其晝夜八機輪
同貫機輪軸撥牙軸所以轉七輪樞輪三十六(三十六一云四)
(十八)雙輪共貫一轂受水壺三十六在樞輪外輞間所以
受水運樞輪也天衡一置樞輪上天關一置衡腦天權
一置衡尾天條一在衡之前天衡關舌一以天條綴之
所以激發天衡關也樞衡一在天衡關舌上衡腦為格
义(格音閣)以抵受水壺以樞權掛其末所以節受水壺之
陞降也左右天鎖二分置東西天柱間梁上所以持正
樞輪也
右木閣五層在機輪前第一層時初木人左搖鈴刻至
中擊鼓時正右扣鐘第二層木人出報時初又時正第
三層木人出報十二時中百刻第四層夜漏擊金鉦第
五層分布木人出報夜漏箭
右晝夜機輪八重第一重曰天輪以撥渾象之赤道牙
第二重曰撥牙機輪上安牙距隨天柱中輪轉動以運
上下七輪第三重曰時刻鐘鼔輪上安時初正百刻撥
牙以擊鐘鼓鈴第四重曰時初正司辰輪上安時初十
二司辰時正十二司辰第五重曰報刻司辰輪上安百
刻司辰第六重曰夜漏金鉦輪上安撥牙以擊夜漏金
鉦第七重曰夜漏更籌司辰輪上安日出入昏曉待旦
更籌司辰第八重曰夜漏箭輪以載金鉦夜漏箭輪以
上八重並貫於軸上以天束束之下以鐵樞曰承之外
以前木閣五層以蔽之(赤道牙一本云天運輪)
機輪軸一上貫於天束竅中下納於地極上樞臼中以
安晝夜八機輪
右天輪直徑三尺八寸上安六百牙距其轂貫於鐵軸
在天束上與渾象天運輪相接於輪之南輞上銜天軸
所以運天運輪天運輪斜對南極之中如側蓋之勢以
天軸撥其牙距以運渾象故下機輪軸上貫天機輪動
則天輪西轉天輪西轉則天軸東向及使天運輪與渾
象同時西旋
右撥牙機輪隨天柱中輪轉動在晝時鐘鼔輪上直徑
六尺七寸輪下施六百牙距以待中輪動作每中輪動
機輪六牙距為一刻五十牙距為一時其六百牙為十
二時者元豐法也
一本云撥牙機輪與後樞輪相對在第三層閣内
與報刻司辰輪相疊直徑六尺七寸下施六百牙
距以待樞輪動作每樞輪動機輪六牙距
右木閣第一層開三門每時初即服緋司辰於左門内
搖鈴刻至即服綠司晨中門内擊鼓時正即服紫司辰
右門内扣鐘
右晝時鐘鼓輪在木閣第一層内徑六尺七寸上應百
刻十二時每時初正及每刻與機輪六百牙距相應輪
上置撥牙刻至則中擊鼓時初則左搖鈴時正則右扣
鐘
右木閣第二層正中開一門每機輪轉則晝夜時初正
司辰輪動時初則服緋司辰執牌出報時正則服紫司
辰執牌出報
右晝夜時初正司辰輪在木閣第二層内直徑七尺三
寸上置二十四司辰十二人報時初十二人報時正每
至時正時初其司辰各執牌出見於中門之内
右木閣第三層亦正中開一門每機輪轉則報刻司辰
輪動刻至則服綠司辰執牌出報
右報刻司辰輪在木閣第三層内直徑七尺二寸上布
十二時之百刻分布報刻司辰除時初外以刻言之其
司辰九十六人以應正衙鐘鼓樓報刻之節每刻則司
辰各執牌出見
右木閣第四第五層正中開一門每日入昏五更待旦
曉日出木人皆擊金鉦以應第五層司辰第五層司辰
出報夜漏等日入後二刻半為昏昏為初更每更有五
籌更盡為待旦十刻待旦十刻後曉曉後二刻半為日
出其日入服緋司辰出報昏二刻半服綠司辰出報更
有五籌初一籌服緋司辰出報更初餘四籌服綠司辰
各出報凡五更總司辰二十有五待旦十刻服綠司辰
各出報曉二刻半服綠司辰出報日出服緋司辰出報
司辰各執牌出見於中門之外
右夜漏金鉦輪在第四層木閣内直徑六尺七寸上設
夜漏更籌箭每籌施一撥牙每更籌至日出日入皆擊
金鉦
右夜漏司辰輪在木閣第五層内直徑八尺與夜漏箭
輪相疊每至日出入昏曉及待旦刻并更籌各有司辰
牌出報于中門之内箭輪徑六尺七寸其輪與司辰輪
相疊凡冬夏夜有長短不可以一法測之故一歲設六
十一箭箭亦有長短故隨節氣更換則四時之晝夜各
無差舛
右樞輪一退水壺一樞輪直徑一丈一尺以七十二輻
(七十二一本云九十六)雙植於一轂為三十六(三十六一本云四十八)洪束
以三輞每洪夾持受水壺一總三十六壺每壺長一尺
闊五寸深四寸於壺側置鐵撥牙以撥天衡關舌樞輪
轂中貫以鐵樞軸南北出南以運儀象退水壺長一丈
一尺四寸闊一尺九寸東高三尺二寸西高二尺五寸
五分中高一尺五寸五分置樞輪下以接退水每受水
一壺過水落入退水壺北下為竅水由下竅北流入昇
水下壺
右鐡樞輪軸一長五尺九寸方一寸八分貫樞輪轂中
南北出於轂前後相隨去樞梁闊狹鑢為兩圓項於樞
梁上為鐵仰月承之使運轉安南地轂以撥天柱下輪
運轉天柱(一本云前後相去隨)
右天柱長丈九尺五寸其法以木為之上丳鰲雲中為
天柱上輪以動天轂中為天柱中輪以動機輪下為天
柱下輪以待樞輪地轂動作
右天轂二置於渾儀天經中以仰月承之後天轂以待
天柱上輪動作前天轂與天運環相銜與後轂貫于一
軸後轂動則前轂動前轂動則天運環動
一本無天柱天轂有天梯天托
一本云仰月承之使運轉軸南安地轂以撥機輪
牙距次安梯下轂以撥天梯
右天池壺一平水壺一平水壺上有凖水箭自河車發
水入天河以注天池壺天池壺受水有多少緊慢不均
故以平水壺節之即注樞輪受水壺晝夜停勻時刻自
正
右天衡一在樞軸之上中為鐵關軸於東天柱間横桄
上為駞峰植兩鐵頰以貫其軸常使轉動天權一掛於
天衡尾天關一掛於腦天條一(即鐵鶴膝也)綴於權裏右垂
(長短隨樞輪高下)天衡關舌一末為鐵關軸寄安於平水壺架
南北桄上常使轉動首綴扵天條舌動則關起左右天
鏁各一末皆為關軸寄安左右天柱横桄上東西相對
以拒樞輪之輻樞衡樞權各一在天衡關舌上正中為
關軸於平水壺南北横桄上為兩頰以貫其軸常使運
動首為格义西距樞輪受水壺權隨於衡東隨水壺虛
實低昂
右昇水上下輪各一直徑各五尺六寸上輪與河車同
貫一軸軸末南寄天梁下横桄上正中北寄臺腹木閣
横桄上為&KR1166;手柱載之(木閣高七尺一寸長七尺三寸闊二尺五寸上布板面板面南)
(下立木柱二北寄臺桄上使人在其上運河車)下輪軸末南置樞梁下横桄正
中北亦為&KR1166;手柱載之柱寄於臺後地面板上昇水上
下壺各一上壺長七尺四寸闊九寸五分兩頭高二尺
三寸中一尺五寸下壺長七尺二寸闊一尺六寸高二
尺一寸並在二輪下以承輪天河在昇水上輪之上以
受上輪水下壺南為水竅與退水壺竅相通河車轉則
昇水上下輪俱轉河車與上輪俱東向即下輪逆行西
向昇水下輪發昇水下壺水右上入昇水上壺昇水上
輪發昇水上壺水左入天河注入天池
右河車一天河一河車直徑四尺八寸天河長三尺八
寸闊七寸高六寸東為水竅與天池面相接河車外出
十六撥牙以撥昇水下輪十六距對撥牙北安手把八
以運河車二輪輞外斜安戽斗二十四上輪十六下輪
八河車轉則上下輪俱帶戽斗運水入天河天河注水
入天池
儀象運水法
水運之制始於下壺先實水於昇水下壺壺滿則撥河
車八距河車動則昇水上下輪俱動昇水下輪以八戽
斗運水入昇水上壺昇水上輪以十六戽斗運水入天
河天河東流入天池天池水南出渴烏注入平水壺由
渴烏西注入樞輪受水壺受水壺之東與鐵樞衡格义
相對格义以距受水壺壺虚即為格义所格所以能受
水水實即格义不能勝壺故格义落格义落即壺側鐵
撥擊開天衡關舌掣動天條天條動則天衡起發動天
衡關左天鏁開即放樞輪一輻過一輻逼即樞軸動其
樞輪所檢栝者二一以運渾儀二以動機輪所謂運渾
儀者樞輪動則地轂動地轂動則天柱下輪動天柱下
輪動則天轂後輪動天轂後輪動則天轂前輪動天轂
前輪動則天運環動天運環動則三辰儀隨天運轉此
樞輪所以運渾儀也所謂動機輪者樞輪動則地轂動
地轂動則天柱下輪動天柱下輪動則天柱中輪動天
柱中輪動則機輪動則樞輪所以動機輪也機輪所以
檢栝者四一以天輪運渾象二以動鐘鼓輪三以動時
初正司辰輪四以動報刻司辰輪所謂以天輪運渾象
者機輪動則天輪動天輪動則渾象隨天運轉此天輪
所以動渾象也所謂動鐘鼓輪者機輪動則晝時鐘鼓
輪相隨而動其輪上有牙距時初則撥左木人所執鈴
竿以搖鈴時正則撥右木人所執撞竿以扣鐘刻至則
撥中人所執椎以擊鼓三者並在本閣第一層左右及
中門内相應此機輪所以動鐘鼓輪也所謂動時初正
司辰輪者機輪動則晝夜時初正司辰輪相隨而動時
至則輪上木人執牌出木閣第二層門中以報初及正
此機輪所以動時初正司辰輪也所謂動報刻司辰輪
者機輪動則報刻司辰輪相隨而動刻至則輪上木人
於木閣第三層門中出報此機輪所以動報刻司辰輪
也已上樞輪一輻過則左天鏁及天關開左天鏁及天
關開則一受水落入退水壺一壺落則關鏁再拒次壺
則激輪右回故以右天鏁拒之使不能西也每受水一
壺過水落入退水壺由下竅北流入昇水下壺再動河
車運水入上水壺周而復始
右渾儀圭表一舊法渾儀圭表各為一器故渾儀不能
測晷景之長短土圭亦不能驗七政之行度今以二器
合為一法其制於渾儀下安圭座面與水趺中心相結
各為水溝通流以定平凖圭長一丈三尺為日行晷之
南北於圭面分尺寸兩旁列二十四氣自圭面上與陰
緯環面與直距望筒之半為表之高表高八尺故自陰
緯環面及望筒之半至鰲雲之下亦高八尺常於午正
以望筒指日令景透筒竅至圭面以竅心之景指圭面
之尺寸為凖望筒所以上考時刻五星留逆徐疾日道
昇降黃道去極遠近圭面所以下候二十四氣晷景之
長短二法相參則氣候與上象相合考正歷數免有差
舛
右渾象天運輪一渾象體正圓如毬徑四尺五寸六分
半上布周天三百六十五度有畸中外官星其名二百
四十六其數一千二百八十一紫微垣在渾象北上規
星其名三十七其數一百八十三星數一千四百六十
四東西繞以黃赤二道二十八舍相距於四方日月五
星所行中貫以樞軸南北置之軸末貫以天運輪下與
天軸及天轉牙距相銜候天輪動作則天運輪與渾象
俱轉其天度星舍等及黃赤道日月五星所行周旋渾
象各有名數距度(别本)
右鐵天軸一置於渾象木地櫃底軸兩頭安於臺中隔
櫃上東西横桄下在天輪天運輪中與兩輪撥牙相銜
其天輪西向則天軸東旋天軸東旋則天運輪西旋天
運輪西旋則渾象隨輪而轉象天西旋(别本)
右天梯長一丈九尺五寸其法以鐵栝聯周匝上以鼇
雲中天梯上轂掛之下貫樞軸中天梯下轂每運一括
則動天運環一距以轉三辰儀隨天運動(别本)
右天托二鼇雲内各高三尺七寸下為雙义水趺
之心下間闊三寸一分南托上四分之一為曲尺上間
闊四寸五分(為曲尺故也)雙夾天梯於曲尺間對開三竅置
三軸以貫四轂上曰上天轂上與渾儀天運環相距次
曰中天轂與上天轂相距下曰下天轂與中天轂相距
下之次曰天梯上轂在下天轂之北共貫一軸以掛天
梯(别本)
新儀象法要卷下
