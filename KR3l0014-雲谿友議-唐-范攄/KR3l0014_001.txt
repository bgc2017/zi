雲谿友議卷上
儒對南陽錄苧蘿遇魯公明
眞詩解毗陵出巫詠難靈丘誤
襄陽傑馮生侫江都事南海非
四背篇嚴黃門哀貧誡古製興
夷君誚餞歌序宗兄悼夢神姥
玉泉祠舞娥異
名儒對
王僕射起再主禮闈遠邇稱揚皆以文德巍巍聿
興之也武宗皇帝詔至殿曰朕近見二字一乃一
至禽獸之制在氣經年懵然不解忽夢烏衣人引
理而教之其書遂行於世僉謂鬼谷留侯復生也
(鶴以小服大皆得烏衣之旨筌遂通其義也所謂玄龜食蟒黃腰服虎飛鼠斷猿稂嚙)筌後
爲鄧州剌史常夜占星宿而坐一夕三更東南隅
忽見異氣明旦呼吏於郊市如產男女者不以貧
冨悉取至焉過十餘輩筌視之曰皆凢骨也重令
於村落搜訪之乃得牧羊胡婦一子李君慘容曰
此假天子也座客勸殺之筌以爲不可曰此胡鶵
必爲國盗古亦如然殺假恐生真矣則安祿山生
於南陽異人先知之矣(綠衣裳端坐太行邀君王梁代志公䜟曰兩角女子)
(字也太行山字也一止正字也禄山果于正月死一止之月自滅亡解曰兩角女子安字也綠衣禄)
(馬不歸道逢山下鬼環上繫羅衣也後李遐周䜟曰樵市人將盡函關)又曰此天下
之事不可卒去是以石勒致鹿奔之兆桓玄動星
光之瑞王夷甫宋高祖非不欲早害玄勒稱於太
平殺之不得矣梁武帝視太白之變而下殿奔後
愧於夷狄之主凡爲大盗者必有異也筌首知之
知之而不可禳也
苧蘿遇
王軒少爲詩寓物皆屬詠頗聞淇澳之篇遊西小
江泊舟苧蘿山際題西施石曰嶺上千峯秀江邊
細草春今逢浣紗石不見浣紗人題詩畢俄而見
一女郎振瓊璫扶石笋低佪而謝曰妾自吳宫還
越國素衣千載無人識當時心比金石堅今日爲
君堅不得既爲鴛鸞之會仍爲恨别之詞後有蕭
山郭凝素者聞王軒之遇每適於浣溪日夕長吟
屢題歌詩於其石寂爾無人乃鬱怏而返進士朱
澤嘲之聞者莫不嗤笑凝素内恥無復斯遊澤詩
曰三春桃李本無言苦被殘陽鳥雀喧借問東隣
效西子何如郭素擬王軒
魯公明
顏魯公爲臨川内史澆風莫競文教大行康樂巳
來用爲嘉譽也邑有楊志堅者嗜學而居貧鄕人
未之知也山妻猒其饘臛不足索書求離志堅以
詩送之曰平生志業在琴詩頭上如今有二絲漁
父尚知谿谷暗山妻不信出身遲荆釵任意撩新
鬢明鏡從他别畫眉今日便同行路客相逢即是
下山時其妻持詩詣州請公牒以求别醮顏公案
其妻曰楊志堅素爲儒學遍覽九經篇詠之間風
騷可摭愚妻覩其未遇遂有離心王歡之廩旣虚
豈遵黃卷朱叟之妻必去寧見錦衣惡辱鄕閭敗
傷風俗若無褒貶僥倖者多阿王決二十後任攺
嫁楊志堅秀才贈布絹各二十疋禄米二十石便
署隨軍仍令遠近知委江左十數年來莫有敢弃
其夫者
眞詩解
濠梁人南楚材者旅遊陳穎歲久穎守慕其儀範
將欲以子妻之楚材家有妻以受穎牧之眷深忽
不思義而輒巳諾之遂遣家僕歸取琴書等似無
返舊之心也或謂求道青城訪僧衡岳不親名宦
唯務玄虚其妻薛媛善書畫妙屬文知楚材不念
糟糠之情别倚絲蘿之勢對鏡自圖其形并詩四
韻以寄之楚材得妻眞及詩遽有雋不疑之讓
夫婦遂偕老焉里語曰當時婦棄夫今日夫離婦
若不逞丹青空房應獨自薛媛寫眞寄夫詩曰欲
下丹靑筆先拈寶鏡端巳驚顏索寞漸覺鬢凋殘
淚眼描將易愁腸寫出難恐君渾忘却時展畫圖
看
毗陵出
愼氏者毗陵慶亭儒家之女三史嚴灌夫因遊彼
遂結姻好同載歸蘄春經十餘秋無胤嗣灌夫乃
拾其過而出妻令歸二浙愼氏慨然登舟親戚臨
流相送妻乃爲詩以訣灌夫灌夫覽詩悽感遂爲
夫婦如初雲谿子曰曹叔妻叙東征之賦劉伶室
作誡酒之辭以女子之所能寔其罕矣爰書薛媛
之事斯可附焉愼氏詩曰當時心事巳相關雨散
雲飛一餉間便是孤帆從此去不堪重過望夫山
巫詠難
秭歸縣繁知一聞白樂天將過巫山先於神女祠
粉壁大署之曰蘇州剌史今才子行到巫山必有
詩爲報高唐神女道速排雲雨候清詞白公覩題
處悵然邀知一至曰歷陽劉郎中禹錫三年理白
帝欲作一詩於此怯而不爲罷郡經過悉去千餘
首詩但留四章而巳此四章者乃古今之絕唱也
而人造次不合為之沈佺期詩曰巫山高不極合
沓奇状新闇谷疑風雨幽崖若鬼神月明三峽曙
潮滿九江春爲問陽臺客應知入夢人王無競詩
曰神女向高唐巫山下夕陽徘徊作行雨婉孌逐
荆王電影江前落雷聲峽外長霽雲無處所臺館
曉蒼蒼李端詩曰巫山十二重皆在碧虛中廻合
雲藏日霏微雨帶風猿聲寒渡水樹色暮連空愁
向高唐去千秋見楚宫皇甫冉詩曰巫峽見巴東
迢迢出半空雲藏神女館雨到楚王宫朝暮泉聲
落寒暄樹色同淸猿不可聽偏在九秋中白公但
吟四篇與繁生同濟竟而不爲故太尉李德𥙿鎮
渚宫嘗謂賓侣曰余偶欲遙賦巫山神女一詩下
句云自從一夢高唐後可是無人勝楚王晝夢宵
征巫山似欲降者如何段記室成式曰屈平流放
湘沅椒蘭友而不爭卒葬江魚之腹爲曠代之悲
宋玉則招屈之䰟明君之失恐禍及身遂假高唐
之夢以惑襄王非眞夢也我公作神女之詩思神
女之會唯慮成夢亦恐非眞李公退慙其文不編
集於卷也
靈丘誤
麻姑山山谷之秀草木所竒鄧仙客至延康四五
代爲國道師而錫紫服洎死自京輦歸葬是山是
謂屍解也然悉爲丘壠松栢相望詞人經過必當
興詠幾千首矣忽有一少年偶題一絶句不言姓
字但云天嶠遊人耳後來觀其所刺無復爲文且
鄧氏之名因斯稍减矣詩曰鶴老芝田鷄在籠上
清郍與俗塵同旣言白日昇仙去何事人間有殯
宫
襄陽傑
鄭太穆郎中爲金州剌史致書於襄陽于司空頔
鄭書傲倪自若似無郡吏之禮書曰閤下爲南溟
之大鵬作中天之一柱鶱騰則日月暗搖動則山
嶽頽眞天子之爪牙諸侯之龜鏡也太穆孤幼二
百餘口飢凍兩京小郡俸薄尚爲衣食之憂溝壑
之期斯須至矣伏惟賢公息雷霆之威垂特逹之
節賜錢一千貫絹一千疋器物一千事米一千石
奴婢各十人且曰分千樹一葉之影即是濃隂減
四海數滴之泉便爲膏澤于公覽書亦不嗟訝曰
鄭使君所須各依來數一半以戎旅之際不全副
其本望也又有匡廬符載山人遣三尺童子齎數
幅之書乞買山錢百萬公遂與之仍加紙墨衣服
等又有崔郊秀才者寓居於漢上藴積文藝而物
産罄懸無何與姑婢通每有阮咸之從其婢端麗
饒彼音律之能漢南之最也姑貧鬻婢於連帥連
帥愛之以類無雙(妾至今圖畫觀之無雙即薛太保愛)給錢四十萬
寵眄彌深郊思慕無巳即強親府署願一見焉其
婢因寒食來從事家值郊立於柳隂馬上連泣誓
若山河崔生贈之以詩曰公子王孫逐後塵綠珠
垂淚滴羅巾侯門一入深如海從此蕭郎是路人
或有嫉郊者寫詩於于座公覩詩令召崔生左右
皆之測也郊則憂悔而巳無處潜遁也及見郊握
手曰侯門一入深如海從此蕭郎是路人便是公
製作也四百千小哉何靳一書不早相示遂命婢
同歸至於幃幌奩匣悉爲增飾之小阜崔生矣初
有客自零陵來稱戎昱使君席上有善歌者襄陽
公遽命召焉戎使君豈敢違命逾月而至及至令
唱歌乃戎使君送妓之什也公曰丈夫不能立功
立業爲異代之所稱豈有奪人姬愛爲巳之嬉娛
以此觀之誠可竄身於無人之地遂多以繒帛賮
行手書遜謝於零陵之守也雲谿子曰王敦驅女
樂以給軍士楊素歸徐德言妻臨財莫貪於色不
恡者罕矣時人用為雅譚歷觀國朝挺特英雄未
有如襄陽公者也戎使君詩曰寶鈿香蛾翡翠裙
粧成掩泣欲行雲慇懃好取襄王意莫向陽臺夢
使君
馮生侫
雍陶員外蜀川人也上第後稍薄於親黨其舅雲
安劉敬之罷舉歸三峽素事篇章讓陶不寄書曰
山近衡陽雖少鴈水連巴蜀豈無魚陶得詩悸赧
方有狐首之思歟後爲簡州牧自比之謝宣城柳
吳興也賓至則折挫之閽者亦怠投贄者稀得見
乎有馮道明下第請謁云與員外故舊閽者以道
明言啓之及引進陶訶曰與公昧平生何方相識
矣道明曰誦員外之言仰員外之德詩集中日得
相見何隔平生也遂吟曰立當青草人先見行近
白蓮魚未知又曰江聲秋入寺雨氣夜侵樓又曰
閉門客到常疑病滿院花開不似貧陶聞吟欣狎
待道明如曩昔之友君子以雍君矜誇而好媚馮
子匪藝而求知其兩違之文園豈尚也
江都事
李相公紳督大梁日聞鎮海軍進健卒四人一曰
富蒼龍二曰沈萬石三曰馮五千四曰錢子濤悉
能拔橛角觝之戲旣至果然趫徑也翌日於毬場
内犒勞以駕車老牛筋皮爲炙瘤魁之臠(也盛一魁酒罇)
(榴爲之或銅鑄也斗二升多以梄槐)坐四輩於地茵大柈令食之萬
石等三人視炙堅麤莫敢就食獨五千瞋目張口
兩手捧炙如虎啖肉丞相曰眞壯士也可以撲殺
西域健胡又令試於觝戲蒼龍等亦不利獨五千
勝之十萬之衆爲之披靡於是獨進五千蒼龍等
退還本道語曰壯兒過大梁如上龍門也大梁城
北門常扄鏁不開開必有事公命開之騾子營騷
動軍府乃悉誅之自此平泰也李公旣治淮南决
吳湘之獄而持法清峻犯者無宥有嚴張之風也
狡吏姦豪潜形疊迹然出於獨見寮佐莫敢言之
李元將評事及弟仲將僑寓江都李公羇旅之年
每止於元將之舘而叔呼焉榮逹之後元將稱弟
稱姪皆不悅也及爲孫子方似相容又有崔巡官
者昔居鄭圃也與丞相同年之舊特遠來謁纔到
客舍不意家僕與市人有競詰其所以僕人曰宣
州舘驛崔廵官下其僕市人皆抵極法令捕崔至
曰昔嘗識君到此何不相見也崔生叩頭謝曰適
憩旅舍日巳遲晩相公尊重非時不敢具陳卑禮
伏希哀憐獲歸鄕里遂縻留服罪笞股二十送過
秣陵貌若死灰莫敢慟哭時人相謂曰李公宗叔
翻爲孫子故人忽作流囚邑客黎人懼罹不測之
禍渡江過淮者衆矣主吏啓曰戶口逃亡不少丞
相曰汝不見淘麥乎秀者在下糠粃隨流隨流者
不必報來自此一言竟無踰境者也又忽有少年
勢似疎簡自云辛氏郎君來謁丞相於晤對之間
未甚周至懸車白尚書先寄元相公詩曰悶勸迃
辛酒閒吟短李詩且曰辛大丘度性迃嗜酒李二
十紳短而能詩辛氏郎君即丘度之子也謂李公
曰小子每憶白廿二丈詩曰悶勸疇昔酒閒吟廿
丈詩李公笑曰辛大有此狂兒吾敢不存舊矣凡
是官族相快辛氏子之能忤誕丞相之受侮剛腸
暫屈乎有一曹官到任儀質頗似府公府公見而
惡之書其狀曰着青把笏也請料錢覩此形骸足
可傷嘆左右皆竊笑焉又有宿將有過請罰且云
臭老兵倚恃年老而刑不加若在軍門一百也决
竟不免其檟楚凡所書判或是卒然故趨事皆驚
神破膽矣初李公赴薦常以古風求知吕光化温
謂齊員外煦及弟恭曰吾觀李二十秀才之文斯
人必爲卿相果如其言詩曰春種一粒粟秋收萬
顆子四海無閒田農夫猶餓死鋤禾日當午汗滴
禾中土誰知盤中飡粒粒皆辛苦先是元相公廉
察江東之日修龜山寺魚池以爲放生之銘戒其
僧曰勸汝諸僧好護持不須垂釣引青絲雲山莫
猒看經坐便是浮生得道時李公到鎮遊于野寺
覩元公之詩而笑曰僧有漁罟之事必投於鏡湖
後有犯者堅而不恕焉復爲二絶而示之云剃髮
多緣是代耕好聞人死惡人生祗園說法無高下
爾輩何勞尚世情汲水添池活白蓮十千鬐鬛盡
生天凡庸不識慈悲意自葬江魚入九泉忽有老
僧詣謁願以因果喻之丞相問阿師從何處來荅
云貧道從來處來遂决二十曰任從去處去至如
浮薄賓客莫敢候門三教所來俱有區别海内服
其才俊終于相者也初貧遊無錫惠山寺累以佛
經爲文藁致主藏僧敺打終身所憾焉後之剡川
天宫精舍凭笈而晝寢有老僧齋罷見一大蛇上
刹前李樹食其子焉恐其遺毒而人誤食之徐徐
驅下蛇乃望東序而去遂入李秀才懷中倏而不
見矣公乃驚覺老僧曰秀才睡中有所覩否李公
曰夢中上李樹食李甚美似有一僧相逼及寤乃
見上人老僧知此客非常延歸本院經數年而辭
赴舉將行减以衣鉢之資酷喻之曰郎君身必貴
矣然勿以僧之尤過貽於禍難及領會稽僧有犯
者事無巨細皆至極刑唯憶無錫之時也遂更剡
川爲龍宫寺額嗟老僧之巳逝爲其營塔立碑平
生之修建只於龍宫一寺矣雲溪子曰蕭相國立
殊勲方明昴宿(昴星之精爾前漢史謂鄼侯)杜元凱因醉吐始
見蛇形則李公食李於龍宫其不謬矣
南海非
房千里博士初上第遊嶺徼詩序云有進士韋滂
者自南海邀趙氏而來十九夕爲余妾余以鬢髮
蒼黃倦於遊從將爲天水之别止素秋之期縱京
洛風塵亦其志也趙屢對余&KR1008;然恨恨者未得偕
行即泛輕舟暫爲南北之夢歌陳所契詩以寄情
曰鸞鳳分飛海樹秋忍聽鍾鼓越王樓只應霜月
明君意緩撫瑶琴送我愁山遠莫教雙淚盡鴈來
空寄八行幽相如若返臨卭市畫舸朱軒萬里遊
(在蜀川萬里橋)房君至襄州逢許渾侍御赴弘農公番禺
之命千里以情意相託許具諾焉纔到府邸遣人
訪之擬持薪粟給之曰趙氏却從韋秀才矣許與
房韋俱有布衣之分欲陳之慮傷韋義不述之似
負房言素欵難名爲詩代報房君旣聞幾有歐陽
四門詹太原之喪(尚書巳有序詩述之矣歐陽太原亡姬之事孟蕳)渾寄
房秀才詩曰春風白馬紫絲韁正值蚕眠未採桑
五夜有心隨暮雨百年無節待秋霜重尋繡帶朱
藤合却認羅裙碧草長爲報西遊減離恨阮郞纔
去嫁劉郞
四背篇
劉長卿郎中皆謂前有沈宋王杜後有錢郎劉李
劉君曰李嘉祐郎士元焉得與予齊稱也每題詩
不言其姓但長卿而巳以海内合知之乎士林或
之譏也宋雍初無令譽及嬰瞽疾其詩名始彰盧
員外綸作擬僧之詩僧清江作七夕之詠劉隨州
有眼作無眼之句宋雍無眼作有眼之詩詩流以
爲四背或云四倒然辭意悉爲佳致乎盧公詩曰
願得遠公知姓字焚香洗鉢過餘生清江上人詩
曰唯愁更漏促離别在明朝劉隨州詩曰細雨濕
衣看不見閒花落地聽無聲宋君詩曰黃鳥不堪
愁裏聽綠楊宜向雨中看
嚴黃門
武后朝嚴安之定之昆弟也安之爲長安戎曹權
過京尹至今爲寮者願得安之之術焉定之則登
歷臺省亦有時名娶裴卿之女纔三夕其妻夢一
人佩服金紫美鬚鬢曰諸葛亮也來爲夫人兒旣
妊而産嬰孩其狀端偉頗異常流定之薄其妻而
愛其子嚴武年八歲詢其母曰大人常厚玄英(英玄)
(妾也定之)未常慰省阿母何至於斯乎母曰吾與汝母
子也以汝尚幼未之知也汝父薄幸嫌吾寢陋枕
席數宵遂即懷汝自後相棄如離婦焉其母悽咽
武亦憤惋難處候父旣出玄英方睡武持小䥫鎚
擊碎其首及定之歸驚愕視之乃斃矣左右曰小
郎君戲運䥫鎚而致之定之呼武至曰汝何戲之
甚矣武曰焉有大朝人士厚其侍妾困辱兒之母
乎故須擊殺非戲之也父曰眞嚴定之之子而每
抑遏恐其非器武年二十三爲給事黃門侍郎明
年擁旄西蜀累於飲筵對客騁其筆札杜甫拾遺
乘醉而言曰不謂嚴定之有此兒也武恚目久之
曰杜審言孫子擬捋虎鬚合座皆笑以彌縫之武
曰與公等飲饌謀歡何至於祖考矣房太尉綰亦
微有所誤憂怖成疾武母恐害賢良遂以小舟送
甫下峽母則可謂賢也然二公幾不免於虎口乎
李太白爲蜀道難乃爲房杜之危也略曰劔閣崢
嶸而崔嵬一夫當門萬夫莫開所守或非人化爲
狼與犲(酷暴矣此謂武之)朝避猛虎夕避長蛇磨牙吮血
殺人如麻錦城雖云樂不如早還家蜀道之難難
於上青天側身西望長咨嗟杜初自作閬中行犲
狼當路無地遊從或謂章仇大夫兼瓊爲陳拾遺
雪獄(子昂陳晃字)高適侍御與王江寧昌齡申冤當時
用爲義士也李翰林作此歌朝右聞之疑嚴武有
劉焉之志支屬剌史章彝因小瑕武遂棒殺後爲
彝外家報怨嚴氏遂微焉
哀貧誡
余以曾子廻車不入勝母之閭吕不韋有桐輪之
媚是乃曾參立孝行之名不韋抱淫邪之責邇之
進退者豈以二子而隲是非乎渚宫有李令者自
宰延安本狡猾之徒也強爲篇章而干謁時貴有
歸評事任江陵醝院常懷䘏士之心李令旣識歸
君累求救貸而悉皆允諾又云某欲尋親湖外輙
假舍而安家族歸君亦敏諾之李且乘舟而去不
二旬其妻遣僕使告丐餱粮主人拯其乏絶李忽
寄書於醝院情况欵密且異尋常書中有贈家室
等詩一首意欲組織歸君歸君怏恨悔而不能明
與率武陵渠江之務以糊其口焉舉士沈擢旣違
名路從知長沙每述於同院衆賓用玆戒愼也李
令寄妻詩曰有人教我向衡陽一度思歸欲斷腸
爲報豔妻兼少女與吾覓取朗州場
古製興
文宗元年秋詔禮部高侍郎鍇復司貢籍曰夫宗
子維城本枝百代封爵便宜無令廢絶常年宗正
寺解送人恐有浮薄以忝科名在卿精揀藝能勿
妨賢路其所試賦則准常規詩則依齊梁體格乃
試琴瑟合奏賦霓裳羽衣曲詩主司先進五人詩
其最佳者其李肱乎次則王收日斜見賦則文選
中雪賦月賦也况肱宗室德行素明人才俱美敢
不公心以辜聖教乃以牓元及第霓裳羽衣曲詩
(韻任用)李肱開元太平時萬國賀豐歲梨園獻舊曲
玉座流新製鳳管勢參差霞衣竸搖曳醼罷水殿
空輦餘春草細蓬壺事巳久仙樂功無替詎肯聽
遺音聖明知善繼上披文曰近屬如肱者其不忝
乎有劉安之識可令著書執馬孚之正可以爲傳
秦嬴統天下子弟同匹夫根本之不深固曹冏曷
不非也評曰李君文章精練行義昭詳策名於睿
哲之朝得路於韋蕭之室然止於岳齊二牧未登
大任其有命焉
夷君誚
登州賈者馬行餘轉海擬取昆山路適桐廬時遇
西風而吹到新羅國新羅國君聞行餘中國而至
接以賓禮乃曰吾雖夷狄之邦歲有習儒者舉於
天闕登第榮歸吾必禄之且厚乃知孔子之道被
於華夏乎因與行餘論及經藉行餘避位曰庸陋
賈竪長養雖在中華但聞土地所宜不識詩書之
義熟詩書明禮律者其唯士大夫乎非小人之事
也遂乃言辭揚舲背扶桑而去新羅君訝曰吾以
中國之人盡閑典教不謂尚有無知之俗歟行餘
還至鄕井自以貪恡百味好衣愚昧不知學道爲
夷狄所咄况於英哲也
餞歌序
李尚書訥夜登越城樓聞歌曰鴈門山上鴈初飛
其聲激切召至曰在藉之妓盛小藂也曰汝歌何
善乎曰小藂是梨園供奉南不嫌女甥也所唱之
音乃不嫌之授也今色將衰歌當廢矣時察院崔
侍御元範自府幕而拜即赴闕庭李公連夕餞崔
君於鏡湖光候亭屢命小藂歌餞在座各爲一絶
句贈送之亞相爲首唱矣崔下句云獨向栢臺爲
老吏皆曰侍御鳳閣中書即其程也何以老於栢
臺衆請攺之崔讓曰某但止於此任寧望九遷乎
是年秋崔君鞠獄於譙中乃終於栢臺之任矣楊
封盧高數篇亦其次也聽盛小叢歌送崔侍御浙
東廉使李訥綉衣奔命去情多南國佳人歛翠蛾
曾向教坊聽國樂爲君重唱盛叢歌奉和亞台御
史崔元範楊公留宴峴山亭洛浦高歌五夜情獨
向栢臺爲老吏可憐林木響餘聲團練判官楊知
至燕趙能歌有幾人落花廻雪似含嚬聲隨御史
西歸去誰伴文翁怨九春觀察判官封彥冲蓮府
纔爲綠水賓(蓉泛綠水故有此句庾杲之在王儉府似芙)忽乘駿馬入
咸秦爲君唱作西河調日暮偏傷去住人觀察支
使盧鄴何郎戴豸别賢侯更吐歌珠宴庾樓莫道
江南不同醉即陪舟檝上京遊前進士高湘謝安
春渚餞袁宏千里仁風一扇清歌黛慘時方酩酊
不知公子重飛觥處士盧溵烏臺上客紫髯公共
捧天書靜鏡中桃葉不須歌白苧耶溪暮雨起樵
風
宗兄悼
滕倪苦心爲詩嘉聲早播遠之吉州謁宗人邁郎
中吉守以吾家鮮士此弟則千里之駒也每吟其
白髮不知容相國也同閒客滿頭生又題鷺鷥障
子云映水有深意見人無懼心且曰魏文酷陳思
之學潘岳褒正叔之文貴集一家之芳安以宗從
疎遠矣倪既秋試捧笈告遊及留詩一首爲别滕
君得之悵然曰此生必不與此子再相見也乃祖
於大臯之閣别異常情倪至秋深逝於商於之舘
舍聞者莫不傷悼焉倪詩曰秋初江上别旌旗故
國無家淚欲垂千里未知投足處前程便是聽猿
時誤攻文字身空老却返樵漁計巳遲羽翼凋零
飛不得丹霄無路接差池
夢神姥
盧著作肈爲華州紇干公泉防禦判官遊仙掌諸
峯歇馬于巨靈廟忽寐夢在數間空舍中見一老
嫗於大釡中燃火盧君詢其所由曰老人是華岳
神母也又問釡中煑者何物母曰橡子也用此奚
爲母愀然曰食之也盧曰且兒爲五岳神主厭於
禱祠母食樹子豈無奉養之志乎母曰以神鬼之
道雖有君臣父子禍福本不相及矣祈祭之所不
呼名字者不得饗焉盧夢畢召岳廟祝别置神母
位常饌出生一分公宴則闕在家忽遺忘之噦咽
而體中不快也雲谿子曰親聞范陽所述故書之
玉泉祠
余以鬼神之道難明也視之不見聽之不聞朝賢
后於盟津報受禪於晉壤禱祀名山大川則其兆
應也蜀前將軍關羽守荆州夢猪嚙足自知不祥
語其子曰吾衰暮矣是若征吳必不還爾果爲吳
將吕蒙麾下所殛蜀遂亡荆州(猪者乃書其屋柱今吳楚之俗夢半)
(之而禳)玉泉祠天下謂四絶之境或言此祠鬼興土
木之功而樹祠曰三郎神三郎即關三郎也允敬
者則髣髴似覩之緇俗居者外戸不閉財帛縱橫
莫敢盗者廚中或先嘗食者頃刻大掌㾗出其面
歷旬愈明侮慢者則長蛇毒獸隨其後所以懼神
之靈如履冰谷非齋戒護淨莫得居之
舞娥異
李八座翺潭州席上有舞柘枝者匪疾而顏色憂
悴殷堯藩侍御當筵而贈詩曰姑蘇太守青蛾女
流落長沙舞柘枝滿座繡衣皆不識可憐紅臉淚
雙垂明府詰其事乃故蘇臺韋中丞愛姬所生之
女也(正卿之姪夏卿之胤)曰妾以昆弟夭喪無以從人委身
於樂部恥辱先人言訖涕咽情不能堪亞相爲之
吁嘆且曰吾與韋族其姻舊矣速命更其舞服飾
以袿𥜗延與韓夫人相見(部之子夫人吏)顧其言語清楚
宛有冠蓋風儀撫念如其所媵遂於賓榻中選士
而嫁之也舒元輿侍郎聞之自京馳詩贈李公曰
湘江舞罷忽成悲便脫蠻靴出綘幃誰是蔡邕琴
酒客魏公懷舊嫁文姬李尚書初守廬江有重繫
者合當大辟引慮之時啓鳴曰某偶黷典章即從
誅戮然昔於群山專習一藝願於貴人之前試之
乃曰長嘯也死而無恨歟乃命緩繫而聽之清聲
上徹雲漢公曰不謂蘇門之風出於赭衣之下可
命鸞鶴同遊可與孫阮齊躅去其械梏蠲其罪乎
後鎮山南夜聞長笛之音而瀏亮不絶問是何人
吹之也具云府獄重囚令明日引來官吏逓相尤
怨夜使囚徒爲樂罪累必深及至發龍吟之韻奏
出塞之悲閨思鄉情莫不凄切公曰汝之吹竹巳
得其能不事農業可爲伶人爾卒歲而憐愍之便
令奔去也夫徐晃持刑而行陣齊整慕容貸法而
兵士傾心寬猛相濟故無不均前聞于襄陽鵰鶚
高舉後有李漢南文學推能于李之雙名眞亞匹
也雖楊杜之齊勲未比二侯之奇特者矣
雲谿友議卷上
