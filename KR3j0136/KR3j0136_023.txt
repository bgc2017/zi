隠居通議卷二十三
元劉壎撰
駢儷三
聶侍郎上梁文
聶善之侍郎子述建昌人也少與曾文莊公漸同讀書
於麻姑山刻苦肄習俱成大名文莊公赴紹熙廷對光
宗擢為苐二人仕至工部侍郎卒於位年纔四十二聶
公亦擢世科踐敭中外歴都司至法從為四川制帥因
張福之亂罷歸里晚年以宣奉大夫守贛川列爵至衛
郡公富貴壽康當時同郡無匹之者嘗自作上梁文數
篇文采可觀偶得故本謾錄於此
寶慶三年公在贛重建鬱孤臺上梁文云千騎居上頭
節鎮素雄於昭信八境見圖畫臺觀尤盛於鬱孤踞龜
首之穹嶐映虎城之突兀崆峒對聳章貢交流自宇宙
便有此山至東坡而增重與風月之無盡藏壓西江而
獨尊騷人墨客相繼吟哦車轍馬跡争先登覽然而年
侵屋老基圮棟欹雖天造之絶竒奈人事之弗稱儻匪
具胸中之丘壑安能領物外之雲烟使君於此不凡老
子之興不淺故須出手以遂改圖從太守而游行繼醉
翁亭之集後天下而樂竊愧岳陽樓之碑兹舉脩梁盍
陳韻語伏願上梁之後一城和氣千里樂郊細民歌舞
於春臺寒士歡欣於夏屋四并紀盛頻繁北海之開尊
衆樂與同雜沓西園之飛蓋文風丕變戎索允安
嘉定間公創新居上梁文云陳元龍卧百尺樓夙負功
名之志揚子雲有一區宅晚安寂寞之圖盡收湖海之
豪歸逐桑榆之煗定齋主人遭逢過分出處隨緣五更
三點而入朝久厭承明之直八千餘里而溯峽敢辭蜀
道之難初心欲濟於艱虞何意適丁於變故頭頭顯著
步步危機病身空想於狐丘全家幾陷於虎口造物獨
憐其忠赤上恩乃許以生還安行大地之風波只伏通
天之肺腑陳力就列不能者止投閒置散乃分之宜歸
去來兮只欲安身於容膝聊復爾耳可能無地以曬褌
旋作鷦鷯巢林之謀庶同燕雀賀厦之喜棲圖書以娛
老景藝花木以印歲寒滅匃奴何以家為須還好手營
莵裘吾將請老寧復遐心聊題六偉之詞以資一笑之
噱伏願身心安泰骨肉康寧肻堂收教子之功含飴遂
弄孫之樂良辰美景邂逅四并樂歲豐年均沾一飽游
山之脚力常健對客之酒量日增鬼神訶禁不祥門戸
興起未艾
又作東宅上梁文云結廬南向甘歸隠於莵裘規地東
榮更詒謀於燕翼為乃翁行樂之所作諸兒棲息之區
若箇圓成吾事滿足定齋主人不才宜棄未老得閒萬
兵立帳而里吏繞前曾作元龍之夢一水護田而兩山
排闥每羡野人之居天施斥去之恩神相歸來之福一
枝定卜百指具宜尚恨無燕坐以接親朋無隲地以種
花木規模㤲㤲祇可為奉禮太祝之廳童穉駸駸便當
得參軍新婦之配載謀新築庶可奠居聚國族於斯何
須輪奐定男位乎外靡限籓籬往來可當行窩褊迫難
論别墅展名畫於四壁列怪石於兩廂暴法帖則多漫
字之碑蓄古琴則學無絃之譜有客吃常堂之飯無事
讀來世之書只爾便了吾生捨此寧復多事婆娑正坐
君輩敢懷責子之心辛勤有此屋廬肻㤀束書之力聊
題韻語以相工歌伏願心地清寧脚跟強健飽飯安眠
而日日村歌社鼔以年年老景團欒曰富貴而與飲食
阿奴蹌踉無灾難而至公卿子舍發祥孫枝衍慶下澤
車欵段馬到處閒嬉赤脚婢長鬚奴勿來相惱鬼無闞
室人盡遜耕
又作歲寒堂上梁文云結廬在人境幸逃火劫之災藝
木印歲寒添剏草菴之景聊取後凋之意以為晚對之
宜定齋主人勇退急流願為老圃飽嘗世味掩鼻腐鼠
之場識破幻塵留眼歸鴻之外頃回禄之為變幸靈光
之偶存東里西鄰無復棟甍之接南貧北富率為瓦礫
之場擴地得十畝之餘誅茅開三徑之所夭桃曼李祇
得意於春風蒼檜綠筠願定交於晚節荼梅擢秀於雪
裏橘柚垂實於霜前凡此同盟之人允謂㤀年之友十
年之計種以木培植成隂一日不可無此君彈壓俗氣
修梁載舉韻語前陳伏願飽飯長閒挂冠得請胸中丘
壑具山高水長之風筆下波瀾得霜降水涸之妙因孤
竹君而識玉版老約赤松子而交黃石公徧參柏樹之
禪頻醉梅花之夢淡交莫逆俗客不來共園公而睹玉
塵相將橘隠會麻姑而劈麐脯重說桑田
又創一樓其上榜以水月觀其下榜以逍遥游混融二
教會作一家其上梁文云神仙好樓居聊欲逍遥於物
外水月通禪觀又將證悟於胸中合心迹於雙清融道
釋於一致定齋主人在家羽士有髮衲僧跳出呶籃始
覺昨非而今是愛穿翻韤肻教人重而已輕手持種樹
之書身抱灌園之甕無復萬間廣厦庇寒士之歡顔且
圖百尺高樓斂少年之豪氣不為行藏而獨倚將隨深
淺以見機玉京十二闌干分明可到金地三千世界倏
忽見前箇中落成吾生願足暫停工斲齊聽相歌伏願
境静長春人閒不老凥輪神馬徧從塵外遨遊心印法
燈盡向眼前了徹知有之非無無之非有悟空即是色
色即是空挽浮丘袂拍洪厓肩相與共游方之内遭臨
濟喝吃德山棓孰如參不語之禪縱未能白日升仙也
終解立地成佛
嘉熙庚子歲公於旴城景德寺門創一傑閣傃五百羅
漢像於其中作上梁文云五百尊石橋大士化身久駐
於淨方三千年劫火彌天餘燼未還於舊觀花甲已經
於十稔檀那莫辨於衆緣水到渠成山鳴谷應定齋老
人來佛果位見宰官身久厭塵緣求出世法無我相無
人相天開方便之門學小乘學大乘願求解脱之路不
憚有為之功德要成無上之因緣阿堵物聚少成多運
斤手將勤補拙采山而木客泣伐石而土丁愁伻圖告
成卜筮協吉開法筵看第一義從淨土入不二門輪奐
九霄龍象為之歡喜翬飛萬瓦燕雀賀其崇成於以祝
當今皇帝之壽齡於以鎮南贍部州之世界聊題六律
以相百工伏願佛日光明僧寶堅固為一大事續如來
無盡之燈於萬斯年增主上在躬之歷病居士消身口
意之業善知識結去來今之因阿闍黎朝朝去應緣道
場小沙彌箇箇作承家法嗣風調雨順從今都是大有
年貫朽粟陳到處盡成極樂國護持劫運鎮壓衺魔
公有文十卷號定齋集其孫淮西運使世堅刊本濡須
此其集中之一也他作多可觀然其仕宦所至頗乏廉
稱其帥蜀也歸裝滿載由是田宅浸廣寶玩充牣屢為
臺簡所攻故公論以此少之
馮初心諸作
馮景說夢得南劍人自號初心由進士入官歴知連山
縣通判建昌軍開慶乙未賈師憲以樞密便宣撫京湖
辟為幹辨公事以箋表受知師憲入相力拔擢登朝歴
清顯掌内外制與後村劉潛夫相繼代言景說晚進名
望在劉公下然劉公文章宿老為工部尚書僅得兼直
學士院而師憲擢景說乃至真拜翰林學士知制誥時
論以為不公蓋景定間也景說有初心玉堂集十六卷
掖垣集三十卷板行於時嘗見西園傅公謂余曰頃於
矩齋曾公館中見几間有初心二集謾啟卷觀其一二
全不成文章因擿去不復觀余竊駭傅公之言以為師
憲固不學無術之相然朝廷擢一詞臣發帝之制海内
具瞻縱非竒材亦何至如傅公所言哉即欲求其藁證
驗不可得也歲在甲申乃始從曾九華假馮集熟觀見
其所作嚴重縝密事辭飽滿亦可謂平正之文所病者
層砌堆疊而乏疏暢活動之工比之後村天材宏縱雄
渾超卓則誠有不及而謂其全不成文擿置弗視則傅
公之言眇之過甚蓋傅公老儒交游後村梅亭諸公景
說晩進固宜其俛視之然文章繩尺自有定論未容以
輩行先後望風輕訾此吾所以欲為平心之論也余編
中華黼藻集已悉取初心集之佳者具在而猶有警聯
可稱者輙列於此賈師憲進書加恩制詞有云恭惟茂
陵越我穆考前聖後聖一也會之有元大事小事書之
俟而不惑坦然示以軌範煥乎其有文章商頌十二篇
兹蓋得於考父武成二三策實見取於孟軻今余宣乃
重光成於五載日月所照罔不尊親天地之間而大豐
美壹是謨烈之佑後亦惟朝夕以輔台予所謂嚴密飽
滿而欠疏暢活動者於此可見矣葉鎮之夢鼎免右丞
相依前少保授觀文殿大學士判福州福建安撫大使
制詞有曰東海記夜衣之往同州副渭獵之求曰俞汝
諧爰置諸右未殫遠業遽動遐心惟三少一請得謝故
事以為非大夫七十致事有德則勿聽引年何謂抗疏
不移胡寧忍予是自棄朕顧上下之交其志同也而君
臣之義如何廢之既難反於留行是用華其去位賈師
憲明堂加恩制有曰右我穆考格于皇天謨興唐虞以
俟聖人不惑功見河洛號為天運重開今也犧尊在西
匏竹在下侑於宗祖交於神祇維朕屬屬如弗勝勿勿
乎欲饗粢盛秬鬯爾乃將至治之馨衡紞紘綖爾乃著
孔容之側來馬游乎閶闔畢寮從乎崑崙肸蠁豐融帝
五位之時序洗濯鏟鋏民四方之太和以予敬休得師
殖禮率有功而不伐將無官之可酬安南國王該郊祀
加恩制有曰服領自治之雖殊周疆之索土宇爾厚矣
俾服漢官之儀又曰維天於穆賜朕宏休孝通神明薄
四海而皆準南暨聲教綏萬福以攸同陳昉除史官誥
詞有曰君子多識前言往行具有典刑聖人所修舊史
遺文尚求旨趣包恢除端明殿學士簽書樞密院事誥
詞曰春秋王者無外首明一統之經天下大老來歸實
重五經之本渙敭明命孚驗羣工具官包某學積於原
而心彌充智酬於變而力彌裕教於齊國本伏生口授
之書儀我漢庭皆申生力行之對永肩一節逮事兩朝
外而雲雷之經綸内而日月之獻納所至可紀非道不
陳頃往聘者久之乃覽輝而至止爾惟訓克邁乃訓緝
熙典學之功朕儀刑有德惟刑敷繹咸中之慶斯今圖
小毖之助屬采薇之勤於稽仁皇有若臣拯曾以方嚴
之操而陪宥密之聯尚有典刑矧乃書考四十必攀軌
轍寘諸執政二三書殿穹班武經大筆以增西府之重
以成南方之強噫敷前人命不忘大功蓋欲圖敉寧之
事今冲子嗣無遺壽耉尚思稽勤恤之謀克贊廟謨丕
昭成效馬光祖自建康除參政有曰黃旗紫蓋千載南
方之強大纛高牙三命北門之管又曰賢者時人耳目
尚見老成執政猶吾股肱式和鬷假姚希得除資政學
士有曰大學東廳典故西廳曾柬知於先帝華至蔑席
文貝底席實協贊於冲人江萬里知太平州有曰朕綜
核名實統輯黎元數下恩澤詔書誰與領此親見郡國
守相問所以然又曰不遠帝城尚冀京師之福雖在外
服毋忘王室之心嘉與含生之民共由太平坦蕩之路
吳堅兵部尚書誥有曰王覲為可思見春宫之端寮氏
功曰庸峻陟夏官之常伯洪天錫顯文閣待制帥潭州
有曰承明勞侍從勇辭加璧之招岳牧用詞人特重分
符之寄莫如南紀用張中軍又曰翽翽亦集爰止已半
老儒咄咄不相助耶獨一選士黃萬石殿中侍御史誥
有曰遹駿殿中無雙之稱勿替法筵第一之義萬古在
前億世在後惟名節之不磨羣枉俱閉衆正俱開尚邦
家之有賴章鑑遺表贈官有曰某蚤服官常晚登禁從
清要之路老成尚想於典刑黃散之班俛仰已成為陳
迹反吾初服懷吾里居何蒹葭之凄凄曰龍蛇之起起
惟是窀穸能不䀌傷鄧坰贈光禄大夫誥曰窮化盡數
忽擥於遺占隠卒崇終宜優於愍典某履行謙毖涖政
廉平有此典刑曾不當於吾世居然夢幻遽已隔於重
泉能不䀌傷可無寵異昔貢禹守經據古山濤舍政自
高皆以老成而拜光禄大夫年彌高而德彌邵通國賢
之生也榮而死也哀闔棺定矣其追美躅以賁寵章文
及翁除尚書郎官行詞有曰圓精垂象大微著乎積宿
天臺帥屬武銓劇於列部非夫標清海岱津平水鏡則
孰能舉用資其甄明薄最倚之詳緻者矣此蓋用六朝
之體亦一格也南郊鹵簿使包恢加恩誥有曰詔招搖
鉤陳使當兵流星旄而燭電令望舒飛廉使奔屬雜瑶
象以駕龍紛其葳蕤靡不胖飾參旗來清晝之捷斗衡
揭中宵之符琄玉和鳴芸珠絢耀賈似道曾祖母贈魏
國夫人誥有曰肇稱殷禮咸秩無文時維曾孫之助為
歌魏風曰大而婉世比小君之封賈涉封魏王有曰朕
肇稱殷薦穆卜夏正天子相維辟公假哉皇考乃父厥
有成績紀於太常賈似道生母胡氏加封有曰母以子
貴書特書而屢書君為臣綱老吾老而及老知寶慶府
麋&KR2064;被監司按發降官誥詞曰邵陽我先皇帝潛龍之
邦嘗選用能太守以爾父(闕)為嘉定直臣爾弟弇亦近
世辨吏咨爾往牧亢其家聲乃使部使者得以數其過
於朕前朕固憮然於此矣削官二列遲爾惟艾
以上皆馮集中語禀經酌雅極有本原初不為謬其短
處在砌疊全句以求典實之工不知全句太多反傷重
滯而無神化之妙作四六自有法度不用全句固不可
純用全句亦不可馮其未知之歟若意脈沈厚風骨蒼
勁雖不用古人語而自作議論辭意俱到尤為超絶近
世惟陸放翁深得此體故其表啟獨步一時惜乎其不
大用也使之當制必能黼黻皇猷以名百世其後惟後
村劉潛夫力學陸體故代言之作應用之文皆非時輩
能及楊誠齋表箋亦自超出翰墨畦徑可諷而誦然病
於大竒遂至刻露曾不如陸之深沈渾厚也嘗紀戊午
己未間景說倅貳旴江時通弘齋包公啟有曰其在暗
室屋漏洞洞屬屬如交神明凡為天下國家磊磊落落
若行日月又曰九分君實兒童皆誦其名一箇包家鬼
神亦落其膽又通陳右司啟結句有曰春風坐了三箇
月願自進於明道之門黃昏一洗十年腸殆庶幾乎後
山之學自初學觀之亦可謂工矣其如累句之太多何
鄧季顒所作
臨川鄧季顒林號謙谷冨有文采嘗以翰墨見賞於諸
公間開慶己未陳華父元桂出守臨江以鄉里故約季
顒與俱凡文墨皆屬焉會鄂渚逗渡江右俱警江西制
置副使徐有功敏子駐臨江華父大合樂以饗之季顒
為作樂語甚佳有曰持節督官軍次碧嶂清江之列負
弩迎使者瞻碧油紅旆之輝云云某官通身是膽滿腹
皆神三十年前為周造士進士一萬里外識漢護軍將
軍云云結語云幸有陳平六出計可與相謀吾知徐公
百不憂何妨徑醉試築急摻以動殺聲此數語竒氣拂
拂真俊才也口號有曰平生朋友叔知我天下英雄操
與君亦自佳句惜省記不全耳其後臨江破有功遁華
父堅守死節理皇哀其忠贈官立廟澤及二子貶有功
於封州季顒逃免後擢進士第客淮帥李祥甫庭之舘
中仕至京官後為江西提刑黃東鄉震所劾仕不大顯
識者惜之
隠居通議卷二十三
