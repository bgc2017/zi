隠居通議卷十五
元劉壎撰
文章三
樊宗師文
唐樊宗師作絳守居園池記好怪者多喜其竒古以予
觀之亦何竒古之有磽戞磊塊類不可讀如第一句曰
絳即東雍為守理所猶為可曉第二句曰禀參實沈分
第三句曰氣蓄雨河潤便已作怪第四句曰有陶唐冀
遺風餘思纔覺平順第五句則又曰晉韓魏之相剥剖
云云自此而下皆層疊怪語矣其末曰攷其臺亭沼池
之增蓋豪王才侯襲以竒意相勝至今過客尚往往有
指可創起處予退常吁後其能無果有不補建者池由
於煬反者雅文安發土築臺為拒誅幾附於汚宫水本
於正平軌病井鹵生物瘠引古沃澣人便幾附於河渠
嗚呼為附於河渠則可為附於汚宫其可書以薦後君
子以上皆結語而不知意落何處凡文章必有樞紐有
脈絡開闔起伏抑揚布置自有一定之法今徒以詭異
險澁難䜖為工其於六經簡嚴易直之旨合乎否也按
宗師字紹述仕唐與韓文公同時歴金部郎中緜州刺
史徵拜左司郎中又為緜州刺史徙絳州遷諫議大夫
卒韓文公銘其墓謂紹述文必已出不蹈襲前人一言
一句放恣橫從無所統紀然不煩繩削而自合其意已
寓抑揚矣夫作文而無所統紀則亦何等文章邪至於
銘則曰惟古於詞必已出降而不能乃剽賊後皆指前
公相襲從漢迄今用一律公之譏訾世俗是矣又曰文
從字順各識職則似以樊為不然者夫六經之文無不
可讀而不害其為古繫辭春秋俱出聖筆其文從字順
蓋如此也商盤周誥信屈聱牙則以秦火之餘出以伏
生口授而然齊語固異而况九十之老齒豁而音微又
雜以方言安得不佶屈聱牙要亦出於自然非作為也
今樊文作意求新殆近於怪惟求其不可讀而不望其
必可傳其去經也遠矣律以從順未知其何如而世或
稱其竒古至篤嗜而不置何也
廬山公九錫文
宋袁淑俳諧文廬山公九錫云若乃三軍陸邁糧餫艱
難謀臣停算武夫吟歎爾乃長鳴上黨忼慨應䢴隨驅
千里荷囊致餐用捷大勲歴世不刊斯實爾之功也音
隨時興晨夜不默仰契玄象俛協漏刻應更長鳴毫分
不忒雖挈壺者未足比德斯又爾之智也若乃六合昏
晦三辰幽冥猶憶天時用不廢聲斯又爾之明也青脊
絳身長頰廣額修尾後垂玉耳雙磔斯又爾之形也嘉
麥既熟食須精麫負磨回衝迅若轉電惠我衆庶神祇
獲薦斯又爾之能也爾有濟師旅之勲而加之以衆能
是用遣中大夫閭邱驘加爾使銜勒大鴻臚班脚大將
軍宫亭侯以揚州之廬江江州之廬陵吳國之桐廬合
浦之朱廬封爾為廬山公以上皆淑之文韓文公效此
體作毛穎𫝊而洪慶善乃云毛穎𫝊柳子厚以為怪洪
以為子虚烏有之比其流出于莊周寓言則是不知韓
之所始矣但袁韓俱以文為戲者而淑之文則六朝體
耳韓祖太史公故高近世劉會孟稱江丞相為廬山公
無乃不雅豈不念及此耶
張才叔義
朱文公曰胡致堂議論俊發人物偉然向嘗侍之坐見
其數桮後歌孔明出師表誦張才叔自靖人自獻于先
王義陳子翁奏狀等可謂豪傑之士予嘗欲得張才叔
之義觀之而不可得近乃從旴城朋友處借鈔一本甲
戌正月用行在所刊者校定今錄于左按鄱陽銀峰諸
先生𫝊云公諱庭堅字才叔元祐人才榜眼及第初住
太學作自靖人自獻于先王義其夜夢三仁來謝舊曾
刻石於東京今讀其文令人感慨興起真識仁人義士
之心於千載之上(以上傳中語)南渡前經義簡實典古有補
世教豈若近世浮虚磔裂者所為宜為先儒之所深取
也其義曰
君子之於去就死生其志在於天下而不在於一身故
其死者非虚名生者非懼禍而引身以求去者非要利
以忘君也仁之所存義之所在鬼神知之矣昔商之三
仁或生或死或為之奴而皆無媿於宗廟社稷豈非其
謀之出於此歟故相戒之言曰自靖人自獻於先王蓋
於是時紂欲亡而未悟也其臣若飛廉惡來者皆導王
為不善而不與圖存若伯夷太公天下所謂至賢者則
潔身退避而義不與俱亡矣為商之大臣而且於王為
親者惟王子比干箕子也三人者欲退而視其敗則不
忍欲進而與王圖存則不可與言雖有忠孝誠慤之心
其孰達之哉顧思先王創業垂統以遺其子孫設為職
業禄位以待天下之賢俊使相與左右而扶持之期不
至於危亡而後已子孫弗率其亡形已見而忠臣義士
之徒猶不忘先王所以為天下後世之意以為志不上
達道與時戾亂者弗可治也傾者弗可支也而君子所
以報我先王者惟各以其能自獻而已雖然君子之志
不同而欲死生去就各當於義而不獲罪於先王非人
所能為之謀其在於自靖乎蓋若商祀之顛隮則微子
以為深憂而辱於臣僕不與其君俱亡者箕子比干之
所羞為也微子抱祭器適周則奉先之孝得矣比干諫
不從而繼以死則事君之節盡矣箕子以父師為囚奴
猶眷眷不去則愛君之仁至矣然其死者若愚其囚者
若汚而其輙去者若背叛非忠也然三子皆安然行之
不以所不能為者自愧而亦不以所能為者愧夫人更
相勸勉以求合於義而不期於必同夫謂先王所以望
於後世臣子者惟忠與孝也故微子之去自獻其孝比
干以諫死箕子以甘囚奴自獻其忠是三子非苟為也
處垂亡之地尤拳拳於天下國家而不在於一身故其
志之所謀各出於志之所欲而以期先王之知耳古之
所謂皎然不欺其心者非斯人之謂乎雖然書載微子
與箕子相告之辭而比干不與焉何者人臣之義莫易
明于死節莫難明于去國而屈辱用晦亦所難辨也比
干以死自誓無足疑者故不必告人而微子不免於去
箕子寧忍辱以待亡者重去就之義而原之故也不然
何以並稱三仁哉無垢先生張文忠公九成曰比干不
荅二孔謂心同張庭堅本鄭氏謂死節易明予謂儻如
二孔所言不當言自靖人自獻於先王蓋三人之志各
有所在
吉州所刊跋語云此中興前近二百年書義也至今尚
可咀嚼如此曷可訝其為古哉蓋吾儕所作時文本自
無用然能以義理為主發揮聖賢心事於千百載之上
亦自打顛不碎如此篇文雖簡格雖與今不同然議論
正當辭不迫而意已獨至所以屢經前輩品題
潭州攸縣張次邕所著筆錄亦載此篇云得於東萊文
鑑中又云才叔眉山人國家承平時四川未有類省皆
試於京師才叔試此文畢忽睹三人皆古衣冠長揖曰
公可謂能言我三人心事矣
祭蘇文忠公文
李方叔廌受知坡翁甚深坡翁卒於常州方叔以文酹
之有曰道大不容才高見忌皇天后土明一生忠義之
心名山大川還千載英雄之氣文氣甚壯
三蘇
三蘇皆得諡文老泉文安東坡文忠潁濱文定森然鼎
峙為一代文宗老泉之文豪健東坡之文竒縱而潁濱
之文深沈差不逮其父兄故世之讀之者鮮焉惟進卷
中歴代論如夏商三國東晉數篇却自精妙有味他作
如御風詞超然特出者甚少然其所作古史則議論高
絶又非坡所及又作管幼安畫贊甚佳蓋有為而發今
錄于此
管幼安畫贊
予自龍川歸居潁川十有二年杜門幽居無以自適乃
取舊書閱之將求古人而與之友蓋于三國得一也曰
管幼安寧幼安少而遭亂渡海居遼東三十七年而歸
歸於田廬不應朝命年八十四而沒功業不加於人而
予獨何取焉取其明於知時審於處已云爾蓋東漢之
衰士大夫以風節相尚其立志行義賢於西漢然時方
大亂其出而應世鮮有能自全者潁川荀文若以智策
輔曹公方其擒吕布斃袁紹皆談笑而辦其才與張子
房比然至九錫之議卒不能免其身彭城張子布忠亮
剛簡事孫氏兄弟成江東之業然終以直不見容力争
公孫淵事君臣之義幾絶平原華子魚以德量重於曹
氏父子致位三公然曹公之殺伏后子魚將命至破壁
出后而害之汝南許文休以人物臧否聞於世晩入蜀
依劉璋先主將克成都文休踰城出降雖卒以為司徒
而蜀人鄙之此四人者皆一時之賢也然直已者終害
其身枉已者終喪其德處亂而能全非幼安誰與哉舊
史言幼安雖老不病著白帽布襦絝布裠宅後數十步
有流水夏暑能策杖臨水盥手足行園囿歲時祀其先
人絮帽布單衣薦饌饋跪拜成禮予欲使畫工以意仿
髴畫之昔李公麟善畫有顧陸遺思今公麟死久矣恨
莫能成吾意者始為之贊曰幼安之賢無以過人予獨
何以謂賢賢其明於知時審於處已以能自全幼安之
老歸自海東一畆之宫閉不求通白帽布裙舞雩而風
四時烝嘗饋奠必躬八十有四蟬脫而終少非漢人老
非魏人何以命之天之逸民
諫用兵書
東坡長於論事口端有舌真是入妙其代張方平諫用
兵書有曰且夫戰勝之後陛下可得而知者凱旋捷奏
拜表稱賀赫然耳目之觀耳至於遠方之民肝腦涂于
白刃筋骨絶於餽餉流離破産鬻賣男女薰眼折臂自
經之狀陛下必不得而見也慈父孝子孤臣寡婦之哭
陛下必不得而聞也譬猶屠殺牛羊刳臠魚鼈以為膳
羞食者甚美見食者甚苦使陛下見其號呼於挺刃之
下宛轉於刀几之間雖八珍之美必將投箸而不忍食
而况用人之命以為耳目之觀乎此疏甚佳
遊桓山記
坡翁作遊桓山記感慨深長超然物化其辭曰元豐二
年正月己亥晦春服既成從二三子游於泗之上登桓
山入石室使道士戴日祥鼓雷氏之琴操履霜之遺音
曰噫嘻悲夫此宋司馬桓魋之墓也或曰鼓琴於墓禮
歟曰禮也季武之喪曾點倚其門而歌仲尼日月也而
魋以為可得而害也且夫為石椁三年不成古之愚人
也予將弔其藏而其骨毛爪齒既已化為飛塵蕩為冷
風矣而况於椁乎况於從死之臣妾飯含之貝玉乎使
魋而無知也予雖鼓琴而歌可也使魋而有知也聞予
鼓琴而歌知哀樂之不可常物化之無日也其愚豈不
少瘳乎二三子喟然而歎乃歌曰桓山之上雜石嵯峨
兮司馬之惡與石不磨兮桓山之下維水濔濔兮司馬
之藏與水偕逝兮歌闋而去
序鼂君成詩
東坡先生序鼂君成詩集有曰達賢者有後張湯是也
張湯宜無後者也無其實而竊其名者無後揚雄是也
揚雄宜有後者也賢者民之所以生也而蔽之是絶民
也名者古今之達尊也重於富貴而竊之是欺天也絶
民欺天其無後不亦宜乎故曰達賢者與有其實而辭
其名者皆有後此論甚新可以為世戒
答謝民師書
又答謝民師書有曰揚雄好為艱深之辭以文淺易之
說若正言之則人人知之矣此正所謂雕蟲篆刻者其
太玄法言皆是物也而獨悔于賦何哉終身雕蟲獨變
其音節便謂之經可乎屈原作離騷經蓋風雅之再變
者雖與日月争光可也可以其似賦而謂之雕蟲乎使
賈誼見孔子升堂有餘矣而乃以賦鄙之至與相如同
科雄之陋如此先生此論深中子雲之病
序樂全文
孔北海志大而論高功烈不見於世然英偉豪傑之氣
自為一時所宗其論盛孝章郗鴻豫書慨然有烈丈夫
之風諸葛孔明不以文章自名而開物成務之姿綜練
名實之意自見於語言至出師表簡而盡直而不肆大
哉言乎與伊訓說命相表裏非秦漢以來以事君為說
者所能至也此論自坡翁發之而後世宗其說
滕元發墓銘
東坡翁銘滕元發墓言其姿度雄爽英偉大度以為天
下異人因其文想其人真卓犖不羣者也坡翁此志筆
力跌蕩振發風起水涌真足以發揚之儻筆弱則失之
矣元發舊名甫字元發後避父諱以字為名而字達道
舉進士第三仕至光禄大夫龍圖閣學士本東陽人也
葬蘇州長洲縣
評柳子厚
坡翁曰柳子厚南遷始究佛法作曹谿南嶽諸碑妙絶
古今不知以柳之文言耶抑以其學言耶無姓和尚碑
尤妙
龍川宗歐文
龍川先生陳公亮喜歐陽文其所作有絶似處嘗選歐
文一百三十篇命曰歐陽文粹其序有曰初天聖明道
之間太祖太宗真宗以深仁厚澤涵養天下蓋七十年
百姓能自衣食以樂生送死而戴白之老安坐以嬉童
兒幼稺什百為羣相與鼓舞於里巷之間仁宗恭已無
為於其上太母制政房闥而執政大臣實得以參可否
晏然無以異於漢文景之時民生及識五代之亂離者
蓋於是與世相忘久矣而學士大夫其文猶襲五代之
卑陋中經一二大儒起而摩之而學者未知所向是以
斯文獨有媿於古天子慨然下詔書以古道飭天下之
學者而公之文遂為一代之師法未幾而科舉利禄之
文非兩漢不道於是本朝之盛極矣又曰公之文雍容
典雅紆餘寬平反覆以達其意無復毫髮之遺而其味
常深長於言意之外使人讀之藹然足以得祖宗致治
之盛其關世教豈不大哉以上皆龍川所作而亦紆餘
寬平甚似歐文豈非誦習之熟自然迫真歟歐曾王蘇
四家為宋文宗然皆未嘗用怪文竒字刻琢取新而趣
味深沈自不可及若歐則尤純粹宜其為一代之宗工
羣公之師範也所著豐樂記實為妙筆龍川文粹不首
取之而乃附見於拾遺殆不可曉
曾平山序水雲邨詩
金谿曾子良自號平山南豐族裔也以能賦擢咸淳戊
辰第累任至建德府淳安令甫三月國事變歸隠山中
鬻文以自給辛夘秋予訪之年六十有八矣蓋别二十
年而復會欣然道舊明年以予所作水雲邨吟稿往請
教焉辱為序曰
宋初南豐儒家望族二曰江樓劉氏曰密國曾氏我密
公迨江樓公相好于時我遠祖十五公猶在豐也其後
十五公既來宅于金谿自是與江樓公家子孫遠矣至
于子良之身而江樓公之諸孫水雲邨起潛君壎實來
顧予于常安莊之寓舍予不勝枌榆松楸之涕且歸一
日以其詩若文示予也曰子為我言焉子言之先正文
定公言之也其自我江樓公以下實寵嘉之予謝不敏
一日以其詩示予也而文未之見詩予視之古視選近
古視黃律五視杜七視杜若黃絶五視選七視晩唐而
軼焉皆合大家數蓋其材全其力鉅其氣雄故能持衆
媺而不自以為名刻衆形而不自以為功知名早所知
皆名公也若予所敬千峰陳公年魁如心陳公莫逆次
山趙公皆深知君予恨納君交晩予何言晩不恨恨世
易三公者或以其老且智不見兵革或以其強而勇著
名節廟食他邦獨予與君自靖獻僥倖不死今者乃得
與相見叙世契如未經亂離時雖可恨亦可幸而甚可
恨者以君之才之學不一試用僅客諸侯竟卷懷於此
吾儒事業當不止是然後知千峰公之期君也深而君
之自得也亦深矣嗟夫日月之經於天也而行江河之
經於地也而流彼豈有所為而為之哉予與陳公講之
於鳳皇山之下熟矣尚其相與勉之以母負陳公之意
以母忝我兩家所生云元黓執徐後六月辛夘朔里契
家生曾子良序
論語四贊
平山公嘗作論語四贊甚佳志道贊曰道既是我志又
是誰千五百年惟孔仲尼據德贊曰得寸則寸得尺則
尺實有諸已而非以力依仁贊曰仁者人也造次弗違
體貼出來如人著衣游藝贊曰習無不利不習而利精
義入神事理不二
隠居通議卷十五
