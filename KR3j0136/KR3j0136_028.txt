隱居通議卷二十八
元劉壎撰
造化
兩儀
易有太極是生兩儀儀匹也不曰二儀者二有先後兩
無彼此有相匹之意焉天一地二者乃先後之言爾地
亦惟一而云地二者蓋言下已落第二也李明之衡山
記云朱符謂火箸如兩儀不可缺一故不曰二而曰兩
者隂陽互為用也羅氏路史發明其義乃知兩與二相
似而實有辨
亭毒
人常用亭毒二字而不明其義按路史注云亭蓄其形
毒散其氣此謂天地之初也曰亭毒萬有風行焱逝攷
亭之毒之原出列子俗見習熟以毒義為不美然易曰
以此毒天下而民從之正猶岐雷俞扁不惟参苓之養
性其劫痼攻積雖鳥喙亦所當用何也以毒攻毒有至
仁焉善去兵者不廢師故曰毒天下而民從之吉
天地開闢數
皇極經世書言天地開闢之數實前古聖賢所未及今
書其略于後
天地一開一闢謂之一元總計十二萬九千六百年開
自寅己至戌戊而後閉開之時凡二百四十星計八萬
六千四百年閉自戌戊至寅己而始開閉之時凡一百
二十星計四萬三千二百年自夏禹八年過午至今猶
屬午之中上必待滿足一萬八百年然後過未自開闢
至今約三萬八千年自今以往猶須過四萬八千四百
年
天地有初
祗禂新襲蟣蝨生之洲沼創出蟲魚産焉一氣之初萬
物相見故雖天地必有初也按談藪云道言天地初闢
一日為鷄二日為狗三日為猪四日為羊五日為牛六
日為馬七日為人蓋賤者易生貴者難育故今人以建
寅之月一日起至七為人日謂天地有初其理則然而
雞狗羊馬之說蓋先生物以供人之用耳
夫婦所始
元氣所孕始於子立於已子者字之始已者包之始也
自子而推男左行三十而立於已女右去積二十而合
之亦在巳也隂實從焉是故聖人因此制為男三十有
室女二十有家之禮參天兩地自然之數配也自己而
妊之男十月毓於寅女十月毓於申申為三隂寅為三
陽故年運起焉日生於甲月生於庚日月西東夫婦之
象申統於寅庚統於甲左右巳之合以子將以順性命
之理爾又曰男子由戊子推之左行三十丁巳十月至
丙寅以土生木也女子由庚子推之右行二十辛巳十
月至壬申是金生水也此男女隂陽出於自然予不習
數學未究其理姑記于此以待識者
古今一理
古之水火今之水火也今之聲色後之聲色也鳥獸竹
木人民好惡以今而見古由此而知來千世之前萬歲
之後無以異也此言出于王充充謂有理昧者謂古今
殊觀非是
天地毁敗有數
天地及日月時至皆歸盡此語出於無常經物莫不有
數雖天地莫能逃也山亡川邕郡陷谷遷沙漠遺舊海
之蹤厓險著蚌螺之甲晉殿破榏昆明劫灰有以見地
嘗敗矣土石自天星隕如雨或夜明如晝或越裂崩
地有以見天嘗毁矣宛首道君曰天地運度亦有否終
日月五星亦有虧盈况於人乎此皆路史所載且注云
今西北荒外沙漠間皆是海滄遺跡而大行麻姑朱厓
等山險厓石罅皆有螺蚌之殼顔魯公以為桑田之變
也天地崩裂事史載甚多其最著者(闕)元年十二月
從天西北角至東南或拆裂二百丈或數十丈有聲如
雷山雞皆呌或見天中宫室之類豈果毁敗有數天地
莫能逃也建昌城西有石崇觀其石間有螺蚌殼合之
顔魯公所載信然
魁星移次
淳熙中殿試進士有鄧太史者告周益公魁星臨蜀臚
傳先一日又告夕有震雷魁星自蜀移照吳分及期上
忽以第一卷與第二卷互易之吳人果第一蜀人第二
當時咸竒騐其言此事甚神前輩謂古天官書無魁星
之名今所繪像又與斗魁不同使此星即斗魁安得移
照分野且移照又先以雷尤為甚異據鄧之說魁先臨
蜀而是年蜀人當第一然則與吳分何與若此星亦如
日月五星躔次周轉必漸次移照按吳分當南斗相去
一百八十度何以遽能移照如是之速皆理之所不可
解者也科目在宇宙間特小小事耳事有類於此者尚
多狀元雖貴然亦人間一時之榮千載事業于此何與
而便足以動天象如此豈文章科名亦天所貴耶天既
貴之而今又絶之何也近年有言狀元若在南中則國
家運數將盡者已而咸淳辛未歲狀元張鎮孫乃廣州
人也未幾而國遂亡然則科名氣數果有所關則昔人
所謂自有文章司造化莫將科目待時賢者信矣夫
氣數災異
氣數災異之說揆理不通然亦有適應者予嘗聞州里
長老言嘉定壬午歲南豐大水甲申歲又大水紹定己
丑廖寇破邑辛卯大饑荒後六十年至近歲壬午衆謂
邑當大水竊意太虚浩蕩所識者廣豈屑屑獨計吾豐
邪至期邑果大水甲申歲謂復水矣然卒不應逮乙酉
又大水不減壬午焉丁亥大饑質鬻妻子至己丑衆又
謂當有寇警殊又不然已而臘月慮遠耆與汀畬相挺
而起至庚寅春某月日寇乘橋攻南門州兵禦之幸不
破城而辛卯又饑特不如丁亥之甚雖不盡應顧亦不
免然則災異氣數豈有期焉先定之乎
三元
嘗見歷家有三元甲子之說而不曉上元從何而起近
見史書云歷自漢降沿革不同然大祗皆布算積分上
求數千歲之前必得十一月朔旦夜半冬至而日月五
星皆會于子謂之上元以為歷始
五行
卜算家以四方分金木水火而土居中位於四方無所
附麗於是寄之於水曰水土長生申水土旺在子水土
庫在辰水土敗在酉愚嘗思之土不當寄於水克水者
土安可相寄火實生土則火為土母以子寄母似為有
理此說雖往來胸中未之能决因觀月令注黎兼為土
官止謂祭五官之神於四郊句芒在東祝融后土在南
蓐收在西元冥在北是也實五官而為四神者火土俱
位南方其神皆祀黎又周禮大宗伯注顓頊之子曰黎
為祝融后土食於火土是黎兼二祀也由此觀之則愚
欲以土寄於火似合乎古人之說矣
五色
五色者青赤黃白黑也是為五方之正色若夫以木克
土則青黃合而成綠以金克木則白青合而成碧以火
克金則赤白合而成紅以水克火則黑赤合而成紫以
土克水則黃黑合而成絳此五方之間色也
五星聚處
歷家謂宋季甲申歲十有二月五星聚斗是為丑寅之
間按五星緯天躔次不同其聚而同度實難考之前代
漢高帝時聚東井宋乾德五年聚奎宋季甲申聚斗其
聚于井實開文景之治其聚于奎實開咸平慶歷之治
今聚于斗其應雖未可知然以古今之難逢者一旦會
逢其為正祥必也自當有騐特未知孰當其應爾史載
漢元年冬十月聚井以躔次推之當在六七月之間宋
初翰林學士竇儀與盧多遜楊徽之同朝嘗謂多遜等
曰丁卯歲五星聚奎自此天下太平二拾遺見之儀不
及也已而果如其言今聚斗在十二月而歷家又謂來
年十二月木星前行斗度數日恐于躔次不合然亦未
知孰是余於歷學不習無以訂其是非然考五星所聚
之方多在乾坤艮巽之位井在未申之間坤位也奎在
戌亥之間乾位也斗在丑寅之間艮位也然則他時復
聚當在辰巳之間巽位邪巽位之宿為角則四聚其在
角乎謾記其說如此以待來者後考淳熙十三年丙
午歲八月乙亥日月五星聚于軫惟以乾德丁卯五星
聚奎為瑞至淳熙丙午之聚軫則未有以瑞言者或謂
聚主文故為瑞應而軫無可取故不言也然朱張吕陸
星聚此時豈曰非瑞乎
妖孽之名
草木之變曰妖蟲蟻之變曰孽六畜變異謂之禍異物
忽生謂之怪氣相傷相逆曰盭已上出玉歷及漢五行
志今世俗常談惟曰妖孽曰妖怪然未知其所以命名
之義
隱居通議卷二十八
