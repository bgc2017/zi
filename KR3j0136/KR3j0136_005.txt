隠居通議卷五
元劉壎撰
古賦二
梅花賦
唐丞相廣平文貞公宋(璟)作梅花賦昔人謂廣平鐵石
心腸乃能宛轉作此賦昔嘗讀之矣近又復見一賦豈
後人效之乎俱錄於後以俟識者考焉
垂拱二年余春秋二十有五戰蓻再北隨從父之東川
授館官舍時届除日顧瞻垝垣有梅一本於蓁莽中喟
然歎曰嗚呼斯花託非其所出羣之姿何以别乎若其
貞心不改是則可取也已感而成興遂作賦曰
高齋寥閴歲晏山深景翳翳以斜度風悄悄而亂吟坐
窮荒其無朋進一觴而孤斟前步除以彳亍倚藜杖於
牆之隂蔚有寒梅誰其封殖未綠葉而先葩發青枝於
宿蘖擢秀敷榮冰玉一色胡雜沓於衆草又蕪沒於叢
棘匪王孫之見知欲潔白其何極若夫瓊英綴雪絳萼
著霜儼如傅粉是謂何郎清馨潛襲疎蘂暗齅又如竊
香是謂韓夀凍雨曉濕宿霧朝滋又如英皇泣於九嶷
愛日烘晴明蟾照夜又如神人來從姑射烟晦晨昏隂
霾晝閉又如通德掩䄂擁髻狂飈捲沙飄素摧柔又如
綠珠輕身墜樓半開半合非默非言温伯雪子目擊道
存或俛或仰匪笑匪怒東郭順子正容物悟或顦顇若
靈均或歌傲若曼倩或嫵媚若文君或輕盈若飛燕口
吻雌黃擬議殆遍彼其蓺蘭兮九畹采蕙兮五柞緝之
以夫容贈之以芍藥翫小山之叢桂掇芳草之杜若是
皆物出於地産之竒名著於風人之託然而豔於春者
望秋先悴盛於夏者未冬已萎或朝蕤而速謝或夕秀
而遄衰曷若兹卉歲寒獨妍冰凝涸沍擅美專權相彼
百花孰敢争先鶯語猶蟄蠭房未喧獨步早春自全其
天至若措迹隠深寓形幽絶恥鄰市㕓甘遯巖穴江僕
射之孤燈向壁不少棲遲陶彭澤之三徑投閒曾無悁
結實不移於本性方有儷於君子之節聊染翰以寄情
因垂示於來哲從父見而勖之曰萬木偃仆梅英載吐
玉立冰姿不易厥素子善體物永保貞固
又一篇序曰憶深山大川斷石長巖蘭芳幽秋草落嚴
霜一氣顇枯萬物閉藏天地不色而豔根荄逞寒而芳
雪霜之間特然梅花孤香高標入眼澂俗予因作而賦
之曰
雲寒草死兮萬根荄之不芳風栗冽兮冰生水鄉山瘦
兮月小天空兮水光落片影之冥鴻照䟽枝之夕陽矧
無人兮霜封霧瑣挺孤獨兮瘦節貞香忍屈於靈均之
手沈灑於烟雨之鄉實不老於鼎鼐渴若迎於酒漿一
花一蘂一詩一觴汎蹤蹟於杳冥餐孤芳而翺翔吟吐
字而不俗延淡墨而意長啐啄肺腑剔摩胃腸香太極
而不古名涔谿而逾揚何石醜而與齊何松怪而與剛
落孤景而不沈薦清芬於冥芒溜春水而孱孱振深冰
而浪浪度笛聲於遠關寫孤梗於吟腔幽谷兮磔磔春
風兮蒼蒼蠭黃蝶粉飛飛雙雙臭發不死寸心未荒棘
草深兮榛蕪籬落虚而凄涼信芳杜之羞顔委薰蕕之
並傷日月漸古人心行藏念此幽特情兮可忘奏古騷
於絶響託微興之將將分姑山之逸游遣回僊於吟龐
予信發於此時將永歌而長望
按姑山回僊二語不知何謂若曰和靖種梅孤山則是
宋時事若指回僊為洞賓則洞賓唐末人也相去懸隔
恐别有意儻必執此二事則此賦必佗人作矣
落月
月落兮厓空墮白璧兮土中草木顇兮山川失容雺瞀
亂兮猿鶴無蹤我思子兮屈伸肘昔班荆兮道舊子悲
我兮酸楚心釃酒衍兮微我有咎兩十五年兮時異同
秋霜木葉兮桃李春風繡天空兮雲靄我悲子兮負文
采山龍華蟲服青紅又圖淵深澤東匯自峡水兮雪繙
子悲我兮勞旦昏穹龜長魚浪黃濁又窮險艱窺海門
兩心知兮此疇昔餘外冥鴻印空碧焉知霧雨十年間
翻是多情好細繹嗚呼去非兮已而昔相得者不如今
悲孰雪霜兮子能我慟孰肝肺兮我能子知嗚呼去非
兮已而夜雨黃粱春一瞬長歌短些哀無盡三生圓澤
事茫茫魂招不來月滿梁
此桂舟諶公為故友范去非作也竒麗悲吒趣味深長
足與毁璧並駕去非與桂舟相知極深然佗議論有不
盡合故其間云兩心相知此疇昔餘外冥鴻印空碧意
謂疇昔惟此一節相知餘事則如冥鴻也蓋致其不滿
之意而詞旨深婉如此佗人不能為也
述夢
歐陽公秋聲賦清麗激壯摹寫天時曲盡其妙憎蒼蠅
賦次之用事寫情俱無遺憾又有述夢賦其詞哀以思
似為悼亡而作者其賦曰夫君去我而何之乎時節逝
兮如波昔共處兮堂上忽獨棄兮山阿嗚呼人羡久生
生不可久死其奈何死不可復惟可以哭病予喉使不
得哭兮况欲施乎其佗憤既不得與聲而俱發兮獨飲
恨而悲歌歌不成兮斷絶泪疾下兮滂沱行求兮不可
遇坐思兮不可處可見惟夢兮奈寐少而寤多或十寐
而一見兮又若有而若無乍若去而若來忽若親而若
䟽杳兮倏兮猶勝於不見兮願此夢之須臾尺蠖憐予
兮為之不動飛蠅閔予兮為之無聲冀駐君兮可久怳
余夢之先驚夢一斷兮魂立斷空堂耿耿兮華燈世之
言曰死者澌也今之來兮是也非也又曰覺之所得者
為實夢之所得者為想苟一慰乎予心又何校乎真妄
綠髮兮思成而白豐肌兮以君而瘠君之意兮不可忘
何顦顇而云惜願日之疾兮願月之遲夜長於晝兮無
有四時雖音容之遠矣於怳惚而求之
哭女師
歐陽公有哭女師辭曰莫入門兮迎我笑朝出門兮牽
我衣戲我懷兮走而馳旦不覺夜兮不知四時忽然不
見兮一日千思日難度兮何長夜不寐兮何遲莫入門
兮何望朝出門兮何之怳疑在兮杳難追紞兩髦兮秀
雙眉不可見兮如酒醒睡覺追惟醉夢之時八年幾日
兮百歲難期於汝有頃刻之愛兮使我有終身之悲
以上兩篇悲哀遺哀遣卷殆骨月之情不能忘邪
御風
山谷先生作枯木道士賦深得莊列旨趣自書之筆力
竒健刻石豫章其篇末題云子由比以王事過列子祠
下作御風詞子瞻問文作何體曰非詩非騷直屬韻莊
周一篇學者當熟讀莊周韓非左𫝊國語看其致意曲
折處久久乃能自鑄偉詞此山谷語也今得御風詞讀
之其旨趣正與枯木道士賦相似具錄於左
子列子行御風風起蓬蓬朝發於東海之上夕散於西
海之中其徐泠然其怒勃然衝激隙穴震蕩宇宙披拂
草木奮厲江海強者必折弱者必從俄而休息天地肅
然塵埃皆盡欲執而視之不可得也蓋歸於空今夫夫
子晝無以食夜無以寢鄰里忽之子弟疑之則亦鄭東
野之窮人也然而徐行不見徒步疾行不見車馬與風
皆逝與風皆止旬有五日而後反此亦何功也哉子列
子曰噫子獨不見夫衆人乎貧者葺蒲以為屨斵柳以
為屐富者伐檀以為輻豢駟以為服因物之自然以致
千里此與吾初無異也而何謂不同乎苟非其理屨屐
足以折足車馬足以毁體萬物皆不可御也而何獨風
乎昔吾處乎蓬蓽之間止如枯株動如稾葉居無所留
而往無所從也有風瑟然拂吾廬而上攝衣從之一高
一下一西一東前有飛鷰後有游鴻雲行如川奕奕溶
溶隂陽變化顛倒横縱下視海岳晄蕩青紅蓋雜居於
吾前者不可勝窮也而吾方黜聰明遺心胷足不知所
履手不知所馮澹乎與風為一故風不知有我而吾不
足有風也蓋兩無所有譬如風中之飛蓬爾超然而上
薄乎雲霄而不以為喜也拉然而下隕乎坎井而不以
為凶也夫是以風可得而御矣今子以子為我立乎大
風之邃廪乎恐其不能勝也蹴乎恐其不能容也手將
執而留之足將騰而踐之目眩燿而憂墜耳洶湧而知
畏紛然自營子不自安而風始不安子躬矣子輕如鴻
毛彼將以為千石之鍾子細如一指彼將以為十仞之
墉非傾而覆之拔而投之不厭也况欲與之消搖翺翔
放於太空乎子雖蹈后土而倚嵩華亦將有時而窮矣
古之至人入水而不濡入火而不熱苟為無心物莫吾
攻也而獨疑於風乎於是客起而歎曰廣矣大矣子之
道也吾未能充之矣風未可乘如乘𫝊而東乎
昆陽城
東坡先生有昆陽城賦殊俊健痛快今錄於左
淡平野之藹藹忽孤城之如塊風吹沙以蒼莽悵樓櫓
之安在横門豁以四達故道宛其未改彼野人之何知
方傴僂而畦菜嗟夫昆陽之戰屠百萬於斯須曠千古
而一快想尋邑之來陳兀若驅雲而擁海猛士扶輪以
蒙茸虎豹雜沓而横潰罄天下於一戰謂此舉之不再
方其乞降而未獲固已變色而驚悔忽千騎之獨出犯
初鋒於未艾始馮軾而大笑旋棄鼓而投械紛紛藉藉
死於溝壑者不知其何人或金章而玉佩彼狂童之僭
竊蓋以旋踵而將敗豈豪傑之能得盡市井之無頼貢
符獻瑞一朝而成羣兮紛就死之何怪獨悲傷於嚴生
懷長才而自凂豈不知其必喪獨裴回其安待過故城
而一吊增志士之永嘅(嚴尤最曉兵法為莽謀主昆陽之敗乘輕騎踐死人而逃)
義陵弔古
吳仲權鎰自號敬齋撫州崇仁人也詞學奥雅得名乾
淳間及交南軒于湖諸公由進士科入仕登朝為尚書
司封郎出為湖南轉運判官以卒有文集三十卷俱可
矜式嘗宰郴之義寧縣縣有楚懷王孫心之冡公為作
義陵弔古賦殊蒼勁有風骨其詞曰
吳子客郴三年属厭其山川蠟屐東山訟劉公之忠擊
楫北湖味韓子之窮歌逝者之如斯慨有感於予衷有
茅三間兮一邱巋然下叢薄之紛披兮蓬顆颯其素顛
無翁仲之與居兮况求螭首龜趺大書而深鐫斨鍤之
莫誰何兮羊牛上來兔迒鹿疃紛横從兮狐魅以為家
父老為予流涕兮嗚呼楚王孫心之所藏悲夫傷哉屠
秦之由楚兮操之已蹴城一舉纍百兮士十萬而駢戮
威獵其父兮計縻其子曾是弗置兮必其國斃而宗覆
季連不祀兮夀春為郡馮力絶理兮南公同憤人莫如
之何兮託天報仇始六千里之不支兮終三戸而復之
吁嗟心兮親懷王孫釋芒屩而登至尊羊孳息兮吾事
足駭無故兮果非福冠猴伉戾兮又生一秦主約之不
得顓兮吾烏用是空名自我薶而我搰兮有是哉北面
而事人不相容則垂捨兮卒斃之胡不仁亞父誤我何
不留我歲時一上懷王之墳乎偽哀以飾義兮唯劉季
亦少恩借予以市天下兮不少有以報予勛夫獨無昭
屈景兮誣絶我楚顧未許攀夥涉以自比兮名十家以
戸墓也咄盆子兮人奴知博塞乎羣娱誰信定其不蚩
正飯牛而牛臞窘羣剽之逋誅卜之鬼而得符反乎覆
兮復初終身飽乎市租悵生世之不諧藐之子兮弗如
驚飈兮凄凄泫露兮泥泥寒草眇兮如&KR0034;夕景惨兮無
暉梟羣嘯兮猿孤嗁猩饑號兮鼯怒飛粤鬼比而欺人
塊羈鬼其疇依鼓坎坎兮舞僛僛誰家作社兮酒熟豚
肥生得志之幾何時兮殁千載而餘悲嗚呼噫嘻間楚
而興者將非秦漢氏也邪彼驪山之穴兮眡阿房以為
麗㸐乳以燭兮瀦澒成海水牧羝作祟兮祖龍為盡骨
隨風無不之兮矧長物夫含襚五陵相直兮昏不是創
氣佳哉鬱鬱兮謂予萬代靳環將以養尊兮錮匣祗以
召薉痛僵胔之未免兮嗟掊土其何計嗚呼噫嘻嬴劉
之盛彊亦若是乎是特何足悲吒而歔欷有客兮羽衣
長吟兮微凄予復來兮從誰胡不學僊冡纍纍噫子非
橘井之老僊乎子且止吾亦欲一言短長百年兮人誰
者其長存真使久生所遇無故物兮反可以深喟而永
歎生必有死要不免兮惟富貴之難久而貧賤之易安
也
此賦幽然而深黯然而光讀之令人凄然而悲時有當
裁截處儻更鍜鍊而&KR0034;斂之使歸峻潔則前無古人矣
秋風三疊
邢居實字惇夫蘇黃同時人幼負美才而早夭人以比
李長吉嘗賦秋風三疊昔嘗愛之歲久而忘今偶復見
謾載於此山谷尤惜其才嘗哀以詩曰詩到隨州已老
成江山為助筆縱横眼看白璧薶黃壌何况人間父子
情蓋惇夫殁時其父猶存也秋風三疊曰
秋風夕起兮白露為霜草木顦顇兮竊獨悲此衆芳明
月皎皎兮照空房晝日苦短兮夜未央有美人兮天一
方欲往從之兮路渺茫登山無車兮涉水無杭願言思
子兮使我心傷秋風淅淅兮雲冥冥鴟梟晝號兮蟋蟀
夜鳴歲月延邁兮忽如流星少壯幾時兮老冉冉其相
仍展轉反側兮從夜達明悵獨處此兮誰適為情長歌
激烈兮涕淚交零願言思子兮使我心怦秋風浩蕩兮
天宇高羣山逶迤兮谿谷寂寥登高望遠兮不自聊駕
言適野兮誰與遊遨空原無人兮四顧蕭條猨狖與居
兮麋鹿為曺浮雲千里兮歸路遠遥願言思子兮使我
心勞
此三章蓋亦步驟古詩而為之者頗有思致又嘗賦王
昭君有曰安得壯士霍嫖姚縛取呼韓作編戸予詳此
三疊雖為人所稱終非自出機杼超軼絶塵如山谷龍
眠操有云道渺渺兮骖弱石巖巖兮川横日月兮在下
風吹雨兮晝冥又有云我為直兮棘予趾我為曲兮不
如其已似此語意老蒼陗勁不犯古人真偉作也
三賦
後漢王文考作魯靈光殿賦晉孫興公作□天台山賦
宋鮑明遠作蕪城賦皆見推當時至謂孫賦擿地作金
聲貴重可知由今觀三賦雖不脱當時組織之習然孫
賦則總之以老氏清淨之說鮑賦則惟感慨興廢王賦
則惟頌美本朝各極其趣者也文考最為英妙俊敏溺
水死時二十餘耳後漢書載王逸字叔師南郡宜城人
有子延夀字文考有俊才游魯作靈光殿賦時蔡邕亦
造此賦未成見延夀所作賦竒之遂閣筆興公名綽太
原人仕晉為著作郎廷尉卿明遠名照宋世祖時為中
書舍人後事臨海王子項為荆州照為前軍掌書記之
任子項敗為亂兵所殺有才無命往往如此
别賦
江文通作别賦首句云黯然而銷魂者别而已矣詞高
潔而意悠遠卓冠篇首屹然如山後有作者不能及也
惜其通篇止是齊梁光景殊欠古氣此習流𫝊至唐李
太白諸賦不能變其體宋朝國初猶然直至李泰伯長
江賦黃山谷江西道院賦出而後以高古之文變豔麗
之格六朝賦體風斯下矣然文通此賦首句雖千載之
下不害其為老
隱居通議卷五
