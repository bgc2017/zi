隱居通議卷三十一
元劉壎撰
雜錄
折獄龜鑑
高宗紹興三年降詔恤刑戒飭中外俾務哀矜時有承
直郎鄭克明為湖南提刑司榦官因閱和凝疑獄集嘉
其用心乃分類其事自釋冤辨誣至嚴明矜謹凡十二
門易舊名曰折獄龜鑑所載皆古事亦多有不切可刪
者然有數事增人智識爰摘錄之
釋冤門載唐李勉鎮鳳翔有耕人得馬蹄金一甕送縣
為令者慮公藏守不謹收置私室翼日開視皆土塊耳
令以狀聞府遣掾按之不能自明誣服換金初云藏之
糞壤被人竊去後云投之水中失其所在雖未窮易用
之所而皆以為換金無疑時袁滋在幕府獨疑其枉勉
乃移獄付滋鞠之滋閱甕間得二百五十餘塊詰其初
獲者則二人以巨竹舁至縣滋乃于市肆借金依塊形
狀鎔寫校量始稱其半已及三百斤盡計大數非二人
以竹擔可舉乃知在路之時金已化土矣令乃獲雪(出康)
(駢劇談錄)
辨誣門載唐李靖為岐州刺史有希旨告靖謀反者高
祖命一御史往按之且曰李靖反狀實便可處分御史
知其誣罔請與告事者偕行行數驛御史佯失告狀驚
懼異常鞭撻行典乃祈告事者曰李靖反狀分明親奉
聖旨今失告狀罪在我矣幸救其命告事者乃别疏告
狀與之御史騐其狀與元狀不同即日還京以聞告事
者伏誅
又載李德裕鎮浙西有甘露寺主僧訴交割常住物數
内被前知事僧沒金若干两引前數輩為證遞相交付
文籍在焉鞠其僧已服盜取之罪未窮破用之所德裕
疑其非實僧乃訢冤曰本寺積年止有文書陞載分兩
交承其實無金衆人以某孤立不狎流俗欲乘此擠之
德裕惻然曰此不難知也乃以兜子數乘命干連僧人
入對悉坐之兜于中門皆向壁毋得相見各與黃泥令
模作前後交付下次金形狀以憑證據而形狀皆不同
乃劾其誣一一服罪
議罪門載漢景帝時廷尉上囚有防年繼母陳殺防年
父防年因殺陳依律殺母以大逆論帝疑之武帝時為
太子在帝側遂問之對曰繼母如母明不及母緣父之
故得比于母今繼母無狀手殺其父則下手之日母恩
已絶宜與殺人同不當以大逆論
又載漢宣帝時燕代間有三男子共娶一女而生一子
及將分離爭子興訟丞相黃霸斷之曰此非人類當以
禽獸處之遂戮三男以子還母
又載元帝時王尊守槐里令兼行美陽令事美陽婦人
告其假子不孝曰兒嘗以我為妻妬笞我尊遣吏收捕
騐問辭服尊曰律無妻母之法聖人所不忍書此經所
謂造獄者也(顔師古說歐陽尚書有造獄事謂非常刑各造殺戮之法)尊于是出坐
廷上取不孝子挂磔著木使騎吏五人張弓射殺之
又唐徐有功為司刑丞時有韓純孝者受徐敬業偽官
前已物故推事使顧仲琰奏稱家口合緣坐詔依斷籍
沒有功議曰律謀反者斬身亡即無斬法若情狀難捨
或敇遣戮屍餘非此塗理絶言象緣坐元因處斬無斬
豈合相緣既所緣之人亡則所因之罪減减止徒坐頻
會赦恩今日即斷沒官未知據何條例詔依有功議斷
放由是免籍沒者數百家
又杜鎬侍郎兄仕江南為法官嘗有子毁父畫像訟未
能决鎬尚幼輙曰僧道毁天尊佛像可以比也兄甚竒
之
又邢州有盜殺一家其夫婦即時死有一子明日乃死
州司以其家財產依戶口絶法給出嫁親女刑曹駁曰
父母死時其子尚在即財産乃子物所謂出嫁親女乃
係出嫁姊妹不合有分
懲惡門載孫沔知杭州有丐者左臂無一手右臂惟兩
指盜細民鑊相競至庭丐者舉臂泣曰細民誣我我無
手人豈能盜鑊沔即然之叱細民出撫勞丐者因予以
鑊始弗敢受再三安慰丐者不悟也以指撮鑊徐以臂
舉戴於首而去沔追還斷其指令於市
摘姦門後魏李崇為揚州刺史部民苟泰有子三歲失
之後見在郭奉伯家各稱己子並有鄰證官不能决崇
乃令二父與兒各别禁數日忽遣吏謂曰兒已暴死可
出舉哀泰聞之悲泣不自勝奉伯嗟嘆而已殊無痛意
遂以兒還泰
鉤慝門唐張允濟初仕隋為武陽令鄰邑有民以牸牛
依妻家數年孳生十餘犢及將異居妻家不與本縣不
能决乃詣武陽訴之允濟曰爾自有令長何至此也民
垂泣言所以然允濟遂令左右縛牛主蒙其首詣妻家
村中云捕盜牛者盡召集村中牛質所從來妻家遽指
所訊云此是女壻家牛不知來處允濟發蒙曰此是女
壻可以牛歸之妻家驚服
又一事相類者王恭戍邊留牸牛六頭於舅李璡家養
五年産犢三十頭恭還索牛舅曰牸牛二頭已死當還
四頭老牸餘非汝牛所生恭訴于縣縣令裴子雲以恭
付獄追盜牛賊李璡璡皇怖而至子雲叱責曰賊引汝
同盜牛三十頭藏汝莊内璡不伏喚賊對辭乃以布衫
蒙頭立南墻下璡急吐欵云三十頭牛是外甥牸牛所
生非盜得也子雲令除恭頭布衫璡驚曰此是外甥子
雲曰是即還牛更欲何語璡默然復謂璡曰五年養牛
辛苦特與五頭餘並還恭聞者歎服
又唐江隂令趙和咸通初以折獄著聲淮隂有二農夫
比莊通家東隣嘗以莊契質于西鄰後當收贖先入八
百千自恃密熟不取文證再齎餘鏹至西鄰遂不認東
鄰訴于縣于州皆不得直遂越界訴于江隂和曰縣政
甚卑何以奉雪東鄰泣曰至此不得理則無處伸訴矣
問汝果不妄否曰焉敢誣乃召捕賊人齎牒淮隂云有
劫江賊按鞫已具其同惡在某處姓名狀貎悉以西鄰
指之請梏付差去人西鄰自恃無迹不懼也至則械于
庭和厲聲詰之囚泣訴其枉和曰事蹟甚明尚敢抵諱
所劫之物藏汝莊中皆可推騐汝具籍貲産以辨之囚
不虞東鄰之越訴也乃具折穀若干莊客某人者紬絹
若干家機所出者錢若干東鄰贖契者和復審問乃謂
曰汝固非劫江賊然何得隱諱東鄰贖契錢八百千遂
引其人對証乃慙服梏回本縣牒請檢付契書復置之
於法
又章舉為句章令有妻殺夫放火焚舍稱火燒夫死夫
家訴官妻不服舉乃取猪二口一殺之一活之而積薪
焚之活者口中有灰殺者口中無灰因騐屍口果無灰
乃服罪
又南方有偽裝毆傷痕者以櫸柳涂膚則赤如毆水洗
不脱然識者亦能辨之蓋真毆傷者血聚則硬偽者則
否
又侯臨為東陽令時他邑有民因分財産寄物婣家遂
被諱匿屢訴弗得直聞臨治聲越境求伸臨曰吾與汝
異封法難以治止令具物之名件而去後半年縣獲強
盜因縱令妄亂供通有贓寄某家移文捕至下獄引問
其人泣訢盜所供金帛皆親黨所寄者臨即追元告民
識認盡以還之人服其神
夾漈通志
余自少聞閩中有大書一部名曰通志知其為名儒鄭
先生所著也先生諱樵字漁仲興化人自號夾漈予思
見其書而無繇近大德歲間東宫有令下福州刊通志
于是益思見終無繇也游宦劍津始獲見通志二十略
乃興化舊刊本近三十册或曰此通志之節略者爾或
曰此說非也通志凡二百卷為全書而二十略者特傳
志中之一所謂略者非節略之謂夾漈序曰總天下之
大學術而條其綱目名之曰略凡二十略百代之憲章
學者之能事盡於此矣由是而推則二十略自二十略
通志全書自全書而略在全之内也今福州所刊通志
凡萬幾十板裝背成凡百十册視興化之三十册則福
為全志明矣大抵通志之作乃鄭先生欲破班固斷代
為史之非而律以司馬遷通歴代為始之法故趙必曅
之䟦直指為全史而不以為類書其說謂通志以紀傳
表志為例大意法司馬子長史記以全書名志故以略
名天官等書又曰莆陽刻本二十略然全史未之見則
志自志略自略也予今僅見二十略而其全志未睹未
敢輕于論議謹按二十略之次序曰生民之本在姓氏
故作氏族略書契之本見於文字故作六書略明七音
之本達六合之情使裔夷之俘皆知禮義故作七音略
天文在於圖象有義無象莫能知天故作天文略地理
之家在封圻封圻之要在山川今凖禹貢之書而理川
原本開元十道圖以續今古故作地理略梁汴者四朝
舊都足為痛定之戒南陽者中原新宅宜為無疆之基
故作都邑略諡法一家國之大典今所纂削去引辭而
除其曲說故作諡法略祭器者古人飲食之器今之祭
器出于禮圖徒務說義不思適用故作器服略樂以詩
為本詩以聲為用齊魯韓毛四家博士各以義言詩遂
使笙歌之道日微故作樂略學術苟且由源流之不分書
籍散亡由編次之無紀故作藝文略册府之藏不患無
書校讐之司未聞其法故作校讐略圖成經書成緯古
者左圖右書不可偏廢即圖以求者易即書而求者難
故作圖譜略𣢾識者古人之面貌金石之功寒暑不變
今蓺文有志而金石無紀故作金石略洪範五行傳者
巫瞽之學也天地之間災祥萬種人間禍福冥不可知
若之何一蟲之妖一物之戾皆繩之以五行臣故削去
而作災祥略五方之名本殊萬物之形不一通鳥獸之
情狀察草木之精神故作昆蟲草木略凡十五略出臣
胸臆不涉漢唐諸儒議論禮略序五禮職官略秩百官
選舉略言掄才之方刑法略言用刑之術食貨略言財
貨之源流凡兹五略雖本前人之典亦非諸史之文也
先生自序二十略之大旨如此其編摩之勤意度之新
誠為苦心千載獨步然披覧究竟似亦止是類書故庸
齋之序以為博不如約特其該洽精審則勝於通典事
文類聚翰苑新書之類至於通志全書世以為史尚未
及見又不知先生所以用意者何如也姑俟續考卷
末有古壽吕君政䟦云二十略乃通志内之一書也其
說益明先生少不事科舉惟務著書三舉孝廉兩舉遺
逸俱辭後以經筵列薦特召賜對稱旨命以官主管禮
兵部架閣文字乞還山詔給筆札修史及繕寫成書二
百卷造朝除樞密院編修官兼檢詳諸房文字又命繳
進通志通略未及上而卒有子翁歸纔八歲家藏遺稿
多散逸云
元貞陳言
元貞新政有北士吳助教陳定本十六策其言雖若泛
濫至其條例時弊處沈著痛快今摘其要以示後
今天下以為亂邪而海宇清寧重譯來貢災沴不作年
穀頗登未見其亂之迹也以為治邪而官吏姦貪盜賊
竊發士鮮知恥民不聊生號令朝出而夕更簿書斗量
而車載庠序不立人材無自出之由律令不修官府無
常守之法舍真儒用苛吏棄大本而求小功空中國事
外夷取虚名而獲實禍漢以火唐以土此德運之重事
先儒有相生相勝之評殷尚質周尚文此因革之大綱
今代無所損所益之機學校科舉常平義倉平凖物貨
之法皆今之急務有益萬世而不為偽金偽銀妄醫謬
卜巫覡符水之流皆古之所禁不遠千里而必取金銀
有入而無出不在乎鈔之舊新田疇少墾而多荒奚論
乎穀之貴賤布帛翔涌而號寒者滋甚米粟漸平而啼
饑者愈多邊鄙有數十萬之兵倉廩無五七年之積百
司多不才之俗吏諸衛半無用之冗兵服色混有扎撤
孫之權官爵濫有别里歌之選郡國苦達魯花赤不遷
之虐驛站患脱脱和孫細檢之煩海東進名鷹動有千
百騎之擾安南獻馴象嘗遺一萬里之憂鰥寡孤獨之
人饑凍不知其廣惠流連荒亡之輩醉酗不問其所由
受一貫之錢者有刑撒花銀不在此例爭一壟之田者
必訟奪草地莫敢誰何草料有孛歌孫之偏枯頭匹
有不蘭奚之乾沒海運糧不能以無擾鹽料草未免乎
強科削民力置屯田利於此而害於彼改提刑為肅政
舊其弊而新其名秋官乏推讞之人吏部闕銓衡之法
散官降職事三等選曹守無謂之規覃恩增品級一階
有司敗垂成之典藍綠朱紫巧官有四時之遷省部院
臺善進有九階之轉驟用者號稱不次滿考者目為不
通權門以之大開公道由是不立出納之吝一生二二
生三上下交征萬取千千取百公行賄賂守令無牛犢
之留私舉錢糧豪富有羊羔之息米至倉而官不為入
耆老辛苦於上都物輸公而價不為酬商旅稱冤于外
郡御史言官也經年未見言章翰林論思也終日未聞
論狀北門有編修修譔所修者未審何書東觀有秘監
監丞所監者未知何事太常乃禮樂之根本孰明五音
成均實教化之淵源誰通六藝星芒示異本除舊布新
之事司天但務於禱祈日蝕為災蓋扶陽抑隂之徵太
史惟陳其躔度河渠峻由地形不便都水失治水之宜
印版壞無方略可陳興文有喪文之罪曰清流曰雜職
朝儀混文武之班為大夫為將軍官階失左右之寄財
穀止有此數十倍入難應横支官吏既無定員千萬求
莫尋見闕豺狼當道倖門如鼠穴之多虎豹守關甲第
如蟻封之密士生纔弱冠上事君而下臨民親死不奔
喪内成婚而外入仕上倍中中倍下田禄無公侯異等
之頒窮則變變則通楮幣失母子相權之道江南苦茶
鹽之重税山西患穀粟之遠移逋縣未巳於追徵繇役
安在乎蠲免棄産抛家者比比如是質妻賣子者往往
皆然賜予弗加於賢能公私以之而匱乏笞杖無小大
之節徒流無遠近之分俸秩應添而不添冗員當減而
不減朝士無修己治人之學臺諫盡呈身識面之徒目
刻薄為忠貞殆似指鹿而為馬用奸黠治郡縣何啻驅
狼而牧羊大臣持禄而不言小臣畏罪而不敢以朝三
暮四之術愚醉生夢死之民方今之勢如是而已雖非
大亂亦未可謂之治矣如上所陳多有警語特有時
而牽於對偶失之不切則其意惟在作文非言事之體
又且毛舉縷數如此是内而朝廷外而郡邑無一事無
弊無一處非病尚何足以為國乎此蓋急於吐露而忘
其裁制也然其文意到處自是可采所謂定本十六策
其目曰修實德則天道定嚴宇廟則人事定重一統則
大業定開言路則聞見定近正人則心術定設大學則
風俗定杜倖門則奔競定罷遠征則邊鄙定議律令為
政之本廣學校為教之本增從祀為道之本復襲封為
德之本興勸農為富之本汰監司為治之本褒隱士為
勸之本用賢才為化之本以上十六事文詞浩繁且有
重複迂緩處兹不盡錄或云此人譔成此書不曾投獻
而歿其稿流傳果如是殆亦好名之士歟雖然猶勝於
喑喑默默與草木俱腐者也
前朝封爵
宋時封爵有大國次國小國之殊其間亦有臣子所不
敢受封者謂如累朝潛藩曾經封册則俱在不封之例
偶見景定條法具載甚詳因錄于此雖時異事殊亦可
見當日典故云
大國
趙(不封)晉(不封)秦齊魏韓(不封)燕
楚魯梁(不封)宋(不封)陳吳越
夏商周漢唐昇(不封)冀
豫兗荆雍揚徐鎮
益鄧邠潭凉鄆蜀(不封)
太宗嘗封晉徽宗嘗封韓故不封餘皆此例若趙與
宋則國名與姓故也
次國
衛鄭蔡曹(不封)許代瀛
慶岐隨密邢壽(不封)潞(不封)
蘇定(不封)相廣延(不封)婺涇
福宿華
小國
江滕向黃紀譙原
宏祁鄶取舒(不封)介道
酆蔣蕭郕譚霍萊
郇鄅鄔戴桐遂菅
管沈虞應息英(不封)任
崇榮扈濮巢觀(不封)安
申虢邾杞賈鄫䢵
巴夷穀頓麋黎葛
蓼項眲䢴茅胙庸
臯滑(不封)鄀牟權甘祭
尹温毛樊成單劉
鞏邵邶酈宰鬲寗
杜呂𤾂留鄘鄠郿
焦宛鄼禳葉郢鄢
緍勮費郚隴范程
鄱鄃潛浯遼嬴絳
汲梧軹營翕&KR0008;藺
易鄗洮澤昌翟陸
緇卞綸廬翼鄒房
□康(不封)沛褎彭竇鄂
鄴薊顙(不封)汧沔沂肅
岻郳鄯莘順渝郫
蒲酅豐棣光儀懹
永盛濟信羲寧襄(不封)
均睦丹思簡忻韶
嘉(不封)端(不封)循恭(不封)愿雅通
虔資昭欽珍溆集
和衡會撫岳袁桂
蘄灃&KR0008;洋建(不封)鄜瓊
茂衢澶德吉景郴
博貿惠潤莒郯䕫
芮薛鄖鄣羅郜
節鎮
北海(青)高密(密)濟南(洛南)魯郡(襲慶)彭城(徐)
濟隂(興仁)東平(東平)襄陽(襄陽)南陽(鄧)漢東(隨)
安康(金)房陵(房)滎陽靈河(滑)汝南(蔡)
淮寧(淮寕)汝隂(順昌)澶淵(開德)景城(滄)信都(冀)
常山(真定)鄴郡(相)博陵(中山)河東(河中)陜郡(陜)
馮翊(同)華隂(華)華原(燿)新平(邠)洛郊(鄜)
扶風(鳳翔)天水(秦)安定(涇)臨汝(汝)太原(太原)
上黨(隆德)平陽(平陽)新秦(麟)廣陵(揚)譙郡(亳)
符離(宿)廬江廬餘杭(臨安)會稽(紹興)吳郡(平江)
丹陽(鎮江)吳興(安吉)東陽(婺)奉化(慶元)建康(建康)
宣城(寧國)豫章(隆興)南康(贑)長沙(潭)江陵(江陵)
江夏(鄂)安陸(德安)蜀郡(成都)梓潼(潼州)雲安(䕫)
黔中(紹慶)益川(利)洋川(洋)建安(建寕)清源(泉)
南海(廣)始安(静江)寧(容)漢中(興元)閬中(閬)
永寧(邕)武當(灼)河澗(瀛)同安(安慶)武陵(常德)
弋陽(光)新定(嚴)潯陽(江)巴陵(岳)唐安(崇慶)
瀘川(江安)安(隆慶)高安(肇慶)融水(融)龍水(宜)
南平(重慶)犍為(嘉定)
前朝科詔
唐設諸科取人而進士科獨貴當時見之贊詠有曰利
市襴衫抛白苧風流名字寫紅箋又曰揚州十里小紅
樓盡捲上珠簾一半又曰莫羞脱落殘牙齒曾喫紅綾
餅餤來皆所以侈其榮也宋沿唐制亦貴進士科然唐
猶兼采時望不專詞章宋則糊名考校一决于文字而
已故議者有一番科第諸色人皆備之說雖則云然要
之實出于公其得之者蓋天與之而人亦貴之也獨有
不可曉者如唐之李衛公卓為一代才相會昌之政焜
燿史牒袁州讀書遺蹟至今猶存而乃見遺於科目如
宋之李旴江該博偉碩范文正公至以師禮待之如程
伊川道德學術百世宗師如近世余樵隱才兼文武一
代逸材乃衛公輩人俱不中第若以文論則尹少稷陸
放翁劉後村皆學富文工豈不足以綴末科而咸被黜
落至煩特旨賜第進列清華甚可笑也考之唐制不見
有科詔之類宋至南渡後三載一策士大槩以子午卯
酉年鄉貢士以辰戌丑未年試禮部奏名進士而寅申
己亥年則修明禋或舉郊祀其試鄉貢舊無定日故奔
競者或有一人而試數郡紹興中懲其弊令諸郡同以
八月十五日引試當是年則二月一日頒詔旨示以取
士之意而戒飭之凡遇此歲通謂之詔歲自德祐丙子
正月行都失守是年科廢逮今踰三紀矣往時故跡銷
磨澌滅後生小子無復能之前輩凋零鮮有能道者朅
來劍津有儒家子賈似之出示咸淳登科記一册黃絹
碧標題曰咸淳七年同年小錄首載科詔覽之淒然蓋
不見此久矣因錄以示來者而并述大略如此
咸淳六年二月一日詔書
勅門下朕聞為國之道得士則重隆周以鄉里舉盛漢
以州郡薦莫不由此其選唐衆科之目進士為尤貴本
朝因之斯道寖昌名臣輩出蓋其效可覩矣朕自踐祚
嘉與海内俊茂臻於斯路永為天地之間惟理最大先
皇帝實表章之以幸斯文濟濟多士文王以寧信乎其
以寧也前年羣試禮部深詔執事務索諸理以觀其學
庶幾成風以章先帝詒謀之仁思昔仁祖嘗下詔書以
古道飭天下士天下士皆自濯摩亦翕然丕變一歸於
正若時得人號稱最盛至元祐而裕於所用汔至隆平
今天下方聞之士素所藴抱有志當世而弗壹新美之
真材何由見朕今有詔令中外各舉進士勿以具文應
諸路轉運使者其為朕精擇有司越庶伯君子尚既乃
心以考其藝淵原正大之學忠實剴切之言朕所欲聞
也追琢其章金玉其相凡爾選造其為時奮興式丕化
于人文稱朕意焉故兹詔示想宜知悉
咸淳七年省試戒飭考試官御札
我朝取士之途惟進士一科得賓興遺意事莫重焉出
為世用者臺萊杞李之材相望也近年士風盛而古意
衰習競浮華辭昧體要真材不足以勝謏聞雷同反得
以敝帚倖出朕甚非之嘗於秋賦澂其原且令覆引汰
其謬能者伸矣比復豫戒春闈以論策定去取經賦定
高下此則蘇軾所謂以文章言論策為有用意也兹簡
儒彦參典文衡其既乃心其詳乃視毋苟且毋偏執所
置先後惟其當不必以不自己出為嫌為國得人益綿
豐芑之澤則予一人以懌
付方逢辰以下
咸淳七年正月二十五日鎖院
敇差
知貢舉
中奉大夫權尚書吏部侍郎兼侍讀嚴陵方逢辰
君錫
朝散郎權尚書禮部侍郎兼權中書舍人兼侍讀
東嘉陳宜中與權
同知貢舉
朝散大夫起居郎兼權兵部侍郎括蒼陳存體仁
朝散大夫起居舍人兼權直學士院兼國子司業
兼侍講古涪文及翁時學
監試
朝散郎殿中侍御史南豐曾淵子廣微
參詳官一十二員點檢試卷官三十員主管牒試
避親官一員監大門官一員監中門官一員中諸
司官二員封彌官六員謄錄官三員對讀官二十
四員巡鋪官八員彈壓受卷官一員總轄諸司官
一員同主管官一員外諸司官一員各有銜位不
盡錄是年省元吉州劉夢薦
貢院排場日分
二月初一日初二日初三日引試大學諸州軍正解免
解詩賦論策三場
二月初六日初七日初八日引試大學諸州軍正解免
解經義論策三場
二月十二日十三日十四日引試博學宏詞三場并宗
子取應二場
二月十四日十五日引試大學公試經義詩賦論策二
場
二月十五日十六日十七日引試武學公試七書義論
策三場
二月十八日引試三學泛免一場
二月十九日引試京學頻申一場
二月二十日引試京學零分一場
别院試
敇差
監試官
朝散郎監察御史古括張志立澤民癸丑姚榜
主文官
朝奉郎新除將作監兼崇政殿說書長沙丁應奎
圭叟癸丑姚榜
承議郎守秘書丞兼權度支郎官兼莊文府教授
三山許自資道丙辰文榜
考試官二員點檢試卷官七員監門官共二員封
彌謄錄對讀巡鋪等官共八員今不盡錄
别院排場日分
二月初一日初二日初三日引試避親并諸路漕舉監
舉進士詩賦論策三場(初四日初五日歇)
二月初六日初七日初八日經義論策三場
二月初九日初十日十一日十二日引試大學避(闕)
賦論策二場
同日引試武舉内地平等正請正免人七書義兵機第
二場又引試大醫局習醫生局生三場又引試兩
淮正請正免武舉并絶倫人及安東州江陵府進
士七書義兵機策二場
二月十二日引試宗學公試經賦論策二場
四川類省試
舉送
大中大夫權兵部尚書四川安撫制置使兼總領
四川財賦軍馬錢糧專一報發御前軍馬文字
兼提領措置屯田兼䕫州路計度轉運使兼本
路勸農使兼知重慶軍府事兼管内勸農使南
部縣開國子食邑五百戶賜紫金魚袋閬中朱
&KR1124;孫千載甲辰留榜
監試官
朝議大夫直寳章閣潼川府路提點刑獄公事兼
本路勸農提舉河渠公事提舉弓手寨兵兼本
路轉運判官四川制置使司(闕)
鄧益季謙乙未吳榜
主文考試點檢監門封彌謄錄對讀等官皆不錄
以上皆省試事
咸淳七年五月四日御試集英殿
敇差
詳定官
中順大夫試尚書吏部侍郎兼權吏部尚書兼給
事中兼侍讀章鑑
朝散大夫權尚書工部侍郎兼中書舍人兼直學
士院兼祭酒侍讀盧鉞
奉議郎守右正言兼侍講陳伯大
編排官
朝議大夫新除大府少卿鄧益
朝請郎尚書吏部員外郎右司陳緯
初考覆考點檢對讀封彌巡鋪等官共二十六員
皆不錄
御試策題
問厥初顥穹實生兆民孰總其羣乃作之君孰牖其
迷乃作之師君治之師教之禮樂刑政之所繇生與
其天下國家者壹是以元元為命脉凡議論所講明
政事所設施罔非為邦本計夷考載籍率與天並言
之明威視聽皆自我民其不可輕者固如此歟三聖
傳心之要不越執中數語斯蓋萬世君師之大綱領
究其指歸則曰非后何戴非衆罔守然則一中妙用
固所以為維持固結之道歟道之出有原道之傳有
統前聖後聖同一揆歟我國家誕受天命以奄有九
有列聖代光紹明大寶人斯無疆我先帝迪畏天顯
懷保小民四十一年躋敬履仁用能延洪基緒式克
至于今日蓋其精神心術之妙融會于六經之奥要
語一書口傳面命其示軌範者在是朕祗遹猷訓行
其所知召故老求賢才以尚賢也然召未能至求未
盡獲何以致信順之助訓守牧戒貪殘以布治也然
訓未必孚戒未必革何以新治象之觀求牧與芻當
謹也既不用婣戚每選用賢良宜有厚生之政而未
見田里之無愁歎竭澤而漁弗忍也既力郤貢舉且
禁獻羨餘宜有益下之說而尚聞郡邑之有征斂義
廩之發恃以賑饑而侵牟或不免田租之蠲本以寬
賦而苛取或如故至若豁諸州之積負損版曹之故
額俾紓急絶之擾深寓省憂之實而民未有惬志勢
若中隔澤不下流歴思之汔不得其說意奉憲者導
之未明歟豈吏罕廉平則治道衰歟將治生乎積非
可速成歟抑習錮於玩未易遽革歟朕寅念先帝詒
謀常恐羞之重為之惕然也子大夫博古通今夙抱
經濟之藴其據經以對毋有所隱朕將親覽焉
此題視草學士不知為誰氣卑文弱黯無晶光甚
非王言之體也當是時襄圍正急事所宜問孰大
於此恬不之及乃枚舉六七事之泛常者謬矣
以上皆殿試事
咸淳七年同年小錄
五月二十一日
皇帝御集英殿唱名賜進士張鎮孫以下及第出身
同出身五百二人當日赴
期集所
六月一日准
敕依格賜進士期集錢及小錄錢一科計一千七百貫
文十八界
六月初五日
朝謝
六月十七日謁謝
先聖
先師
七月初十日賜聞喜同日降賜御詩于禮部
七月十八日拜黃甲同日叙同年于禮部貢院
七月(闕)日准
敇依格賜進士期集錢及小錄錢第二次第三次共三
千四百貫文十八界立題名碑于禮部貢院
期集所職事官
糾彈箋表主管題明小錄掌儀掌計
典客掌酒果掌膳掌器司門(諸職並於五百)
(名内選差)
謁殿職事
初獻張鎮孫亞獻杜文甫終獻陳鉞
糾彈掌儀贊禮讀祝奉幣酌酒
詔禮分獻直罇直盥洗舉鼎直爵
(諸職依上選)
第一甲
共十七人不能備載姑錄三魁可例其餘
字(鼎卿)(小名鼎)(小字金)第鼎一具慶下
第一名年三十三七月五日寅時生治易一舉
張鎮孫外氏何娶蔡兄弟
曾祖元貴祖機父南仲
本貫廣州南海縣城南廂高祖朝請大夫為戶
字(實翁)(小名文舉)(小字用之)第八十永感下
第二名年三十九八月二十二日生治賦(鄉請初免舉)
杜文甫外氏姚娶陸(繼郟)兄竒縉雲主學
曾祖侁祖芑父一桂故通直
本貫台州臨海縣
字(宜之)(小名方中)(小字鍾真)第正(十二)具慶下
第三名年二十七九月日時生治賦一舉
陳鉞外氏戴(繼湯)娶計兄某貢成均弟某
曾祖思濟祖紀父應奎貢成均
本貫太平州當塗縣慈湖鄉化龍里
第二甲共三十九人
第三甲共七十七人
第四甲共一百九十八人
第五甲共一百七十一人
特奏名第一名吳清伯附第五甲(建寧府政和縣人)
登科五百二人不能盡錄姑載三魁姓名于前則五百
名可以類推蓋亦存古之意云爾革命以來不能存此
者多矣賈氏子猶存此錄乃其二父曰昌忠曰純孝者
俱以辛未登科故有此也其本貫乃蜀之懷安軍金堂
縣人兄弟皆治書中選可謂盛事其子今寓南劔城内
之紫洲嶺云方今武功既著文治將興吾黨之士其摩
厲以須他日賓興將見代有偉人出為吾道重此理之
必至者也慎毋廢學自暴自棄云
凝于友人家獲見紹興十八年同年小錄其年朱元
晦先生登科乃科名以人重也但前缺二張未睹科
詔耳附錄于後以備參考(按紹興十八年至咸淳七年歴一百二十四年)
紹興十八年二月十二日鎖院
敇差
知貢舉
左朝奉郎權尚書吏部侍郎兼權直學士院邊智
同知貢舉
左朝奉郎權尚書禮部侍郎兼權吏部侍郎周
左奉議郎守右正言兼崇政殿說書巫伋
參詳官
左朝奉大夫鄭鬲
左朝散郎行司農寺丞周莊仲
左朝散郎行國子監丞兼權尚書吏部員外郎沈
虚中
左朝散郎周林
左承議郎行秘書省正字兼提舉秘書省編定書
籍官兼權尚書禮部員外郎葛立方
左承奉郎充御史臺主簿陳䕫
左奉議郎行太常寺主簿兼權秘書省校勘書籍
官林大鼐
左承議郎行宗正寺主簿王葆
點檢試卷官
左朝請大夫監尚書六部門兼權尚書兵部員外
郎張頡
左朝請大夫監登聞檢院余仟
左朝奉郎行太常博士蔡宰
左從事郎充詳定一司敇令所刪定官丁婁明
左承議郎新行國子監丞權監都進奏院李諃
左宣教郎諸王宫大小學教授兼權秘書省校勘
書籍官葉綝
左宣教郎皇太后宅教授秦從周
左迪功郎守大理評事蔡塤
左朝奉郎行大府寺主簿余賓興
左承議郎榦辨諸司審計司湯允恭
左承議郎郭彦參
左承議郎黃汝能
左奉議郎主管官告院章复
左宣教郎祝閔
左宣教郎錢密
左宣教郎元益
左宣義郎王悦
左迪功郎臨安府府學教授何溥
左從事郎知臨安府仁和縣事方升之
左迪功郎權臨安府北郭紅亭稅場孫良輔
二月十八日十九日二十日引試詩賦論策三場
二月二十二日二十三日二十四日引試經義論策三場
别試
考試官
左朝請郎殿中侍御史兼崇政殿說書余堯弼
點檢試卷官
左承奉郎樞密院編修官林機
左承議郎榦辨行在諸司糧料院謝邦彦
左奉議郎就差監行在左藏東庫鍾世明
左從事郎監行在雜賣場鮑同
二月二十三日引試
御試
敇差
初考官
左朝議大夫權尚書禮部侍郎兼直學士院沈該
左朝散大夫尚書右司員外郎兼玉牒所檢討官
吳栗
左奉議郎守尚書祠部員外郎陳成之
覆考官
左朝散郎權尚書戶部侍郎李朝正
左宣教郎守尚書司封員外郎湯思退
左奉議郎守尚書司勲員外郎沈介
詳定官
左朝奉郎試工部尚書詹大方
左朝奉郎監察御史張杞
左宣教郎大學博士王之望
編排官
左中大夫新除尚書戶部侍郎兼權兵部侍郎李
椿年
左朝請郎殿中侍御史兼崇政殿說書余堯弼
初考點檢試卷官
左從事郎詳定一司敕令所刪定官吳武陵
覆考點檢試卷官
左文林郎秘書省正字兼提舉秘書省編定書籍
官孫仲鰲
續承指揮添差到對讀畢充初覆考同共考校
左朝散郎通判臨安軍府事黃衮
左宣議郎諸王宫大小學教授曹筠
左承議郎榦辨行在諸司糧料院謝邦彦
左奉議郎監行在左藏東庫鍾世明
左從事郎監行在雜賣場鮑同
左從政郎主管尚書刑工部架閣文字詹
紹興十八年同年小錄(凝按原刻此九字大書)
四月十七日
皇帝御集英殿唱名賜狀元王佐以下及第出身同
出身共三百三十人釋褐當月十八日赴
期集所
糾彈
江賓王鍾離松葛邵
牋表
俞處約陳豐陸升之俞光疑莫汲
主管題名小錄
何騰何欽承劉安世程千里田興宗
葉謙亨柴衛韓彦直張宗元
掌儀
萬介徐履
典客
余彦廣朱登
掌計
蕭肅
掌器
潘觀國
掌膳
張穎
掌酒果
王允功
監門
方顔袁富文
四月二十六日依
令賜錢一千七百貫(凝按原刻有偽)
四月二十九日
朝謝
五月初二日就法慧寺拜
黃甲叙同年
五月初五日赴國子監謁謝
先聖
先師
鄒國公
五月(闕)日立題名石刻于禮部
貢院
賜狀元王佐等聞喜宴于禮部
貢院
第一甲王佐字宣子小名千里小字驥兒
年二十九月初一日生外氏葉
第一人具慶下第五十八兄弟五人(一舉氏娶高)
曾祖仁(故不仕)祖忠(故不仕)父俊彦(現任左迪功郎鎮江府教授)
本貫紹興府山隂縣禹都鄉廣陸里父為戶
右迪功郎董德元字體仁小名丙哥小字長壽
年五十三十月初五日生外氏曾
第二人永感下第七十七兄弟二人(六舉氏娶曾)
曾祖倚(故都官員外郎)祖蒙休(故不仕)父奬(故不仕)
本貫吉州永豐縣雲蓋鄉善和里曾祖為戶
和州助教陳孺字漢卿小名叔頑小字石老
年三十一十一月初十日生外氏湯
第三人具慶下第四十兄弟二人(一舉氏娶饒)
曾祖德明(故不仕)祖世京(故不仕)父策(未仕)
本貫撫州臨川縣西團鄉文公坊父為戶
凝按三魁俱照原式抄錄其餘不能盡載姑存總數于后
第一甲十人
第二甲十九人
第三甲三十七人
第四甲一百二十二人
第五甲一百四十二人
特奏名一人
第五甲朱熹字元晦小名沈郎小字季延
年十九九月十五日生外氏祝
第九十人偏侍下第五一兄弟無人(一舉氏娶劉)
曾祖徇(故不仕)祖森(故贈承事郎)父松(故任左承議郎)
本貫建州建陽縣羣玉鄉三桂里父為戶
凝按是年登科者三百三十一人惟朱晦菴先生卓
絶千古傳於後世科名之重人歟抑人之重科名也
特附于此以志景仰云
隱居通議卷三十
