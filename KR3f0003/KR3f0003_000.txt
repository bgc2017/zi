六經天文編天文算法類一(推步之屬)
提要
(臣)等謹案六經天文編二卷宋王應麟撰應
麟有鄭氏周易註已著錄是編裒六經之言
天文者以易書詩所載為上卷周禮禮記春
秋所載為下卷三代以上推步之書不傳論
者謂古法疎而今法密如歲差里差之辨皆
聖人所未言晉虞喜始知歲差唐人作覆矩
圖始知地有東西南北里差然堯典豳風月
令左傳國語所言星辰前後已相差一次是
歲差之法可即是例推周禮土圭之法日南
景短日北景長日東景夕日西景朝是里差
之法亦可即是而見後世推步之源未嘗不
見於六經特古文簡約不及後來之推衍詳
察耳此編雖以天文為名而不專主於星象
凡隂陽五行風雨以及卦義悉彙集之採錄
先儒經說為多義有未備則旁涉史志以明
之亦推步家所當考證也宋史藝文志作六
卷至正四明續志作二卷今此書分上下二
篇則二卷為是考
國朝吉水李振裕補刊玉海序稱應麟著述逾
三十種已刻者玉海附詞學指南又有遺書
十三種自詩攷至通鑑答問共五十餘卷板
皆朽蝕悉為補刊之是編亦與焉此本前後
無序跋紙墨甚舊蓋猶至元六年王厚孫所
刊也乾隆四十六年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
