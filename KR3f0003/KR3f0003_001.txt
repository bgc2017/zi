六經天文編卷上
宋王應麟撰
天道
易
天行健
胡氏曰天者乾之形乾者天之用天之形望之其色蒼
然南樞入地下三十六度北樞出地上三十六度狀如
倚杵此天形也言其用則一晝一夜之間凡行九十餘
萬里夫人一呼一吸謂之一息一息之間天已行八十
餘里人之一晝一夜有一萬三千六百餘息是故一晝
一夜而天行九十餘萬里則天之健用可知程氏曰
傳謂天形如雞子上規之星常見下規之星常隠中規
日月五星之所由二十八宿布于其間半覆地上半繞
地下以所行度數知之故觀天之行有以見重乾之象
朱氏曰天一而已但言天行則見其一日一周而明
日又一周若重複之象非至健不能也或問乎邵子曰
天何依曰依乎地地何附曰附乎天天地何所依附曰
自相依附天依形地附氣其形也有涯其氣也無涯但
天之形員如彈丸朝夜運轉其南北兩端後高前下乃
其樞軸不動之處其運轉者亦無形質但如勁風之旋
當晝則自左旋而向右向夕則自前降而歸後當夜則
自右轉而復左將旦則自後升而趨前旋轉無窮升降
不息是為天體而實非有體也地則氣之查滓聚成形
質者但以其束於勁風旋轉之中故得以兀然浮空甚
久而不墜耳黃帝問於岐伯曰地有憑乎岐伯曰大氣
舉之亦謂此也
天文
鄭氏曰離為日日天文也艮為石石地文也天文在下
地文在上天地之文交相飾成賁漢上朱氏曰以天
文言之無非剛柔交錯陰陽之精在地象物成列光耀
離合皆剛柔也日陽也而為離月隂也而為坎緯星動
者陽也而太白辰星為隂經星不動者陰也而析木鶉
首為陽北斗振天二極不動故曰天文也聖人觀乎天
文則知剛柔有常矣故南面而立視昏旦之星日月之
次以知四時寒暑之變春震秋兑泰之時也夏離冬坎
賁之時也泰易為賁四時互變時變之象也離有坎日
降而月升也坎復成離月降而日升也天氣也而成文
地形也而有理形散為氣明而幽也氣聚成形幽而明
也仰觀乎天凡地之成形者莫不有是文俯察乎地凡
天之成象者莫不具是理故分而為二揲之以四生二
儀四象八卦成三百八十四爻萬有一千五百二十策
皆源於太極知此則知幽明之故也鳥獸之文即天文
太玄曰察龍虎之文觀鳥龜之理舉鳥獸則龜見矣仰
觀龍虎鳥龜之文其形成於地俯觀山川原隰之宜其
象見於天凡在地者皆法天者也或問天有形乎曰
天積陽也氣也易曰日月麗乎天百穀草木麗乎土日
月附麗乎天亦若百穀草木之麗乎土天果有質歟日
月之行或遲或速奔星上下前後或卑或高不得自如莊周
曰天之蒼蒼其正色耶其視下也亦若是而已列禦寇曰日
月星辰積氣中之有光耀者郄萌曰天了無質鄭康成曰天
清明無形或曰星隕石何也曰光耀既散氣凝為石如人
之精神既散形亦剛彊矣故曰在天成象在地成形成形
者皆地也坎坤體也坎中之乾二五也乾陽流於坤陰故月
以速為退月體不明待日而明明者乾也横渠曰日月之精
互蔵其宅是也乾言日月合其明者坎離互用也豫言
日月不過者坎為月伏離為日日月會于北方也恒言
日月得天者乾九四之五變離坎也小畜上九中孚六四歸
妹六五月幾望者小畜四有伏坎巽有伏震月在東日
在西望也中孚訟坎變震月在東亦望也歸妹六五月在東
日在西亦望也然曰幾望者小畜中孚坎在四也歸妹六五爻
在五也坎在四若五則中矣是故日望月則月食月掩日
則日食坎離之交勝也離在地為火在天為日乾體也其
中畫乃坤之二五横渠所謂陰陽之精互蔵其宅歟行
遲者陰麗乎陽也晉曰晝者日出地上進而中也豐曰
宜日中者九四之五也離九三豐彖曰日昃者日中而
又西也乾九三既濟曰終日者日在下也豫六二曰不
終日者二動之五成離日在上也夬九二曰暮夜者動
成離日在西方之下日薄于虞淵之時也或曰夕日入
為夕大畜曰日新者大壯一變需坎月離日合照也再
變大畜艮終復始日新也益曰日進者初九自下而進
也卜丘楚論十日其說源於易之晝夜又為大明者懸
象著明莫大於日月而月受明於日陽為大陰為小故
曰大明乾大明終始晉進而麗乎大明皆日也又為明
者日月相推而生明屯九五求四四往之五訟初往四
皆坎月在東月之明也大有九四離動井九五旅上體
日在上日之明也困初六豐九四曰幽不明者日在西
而隠伏也大有賁同人明夷曰文明者離居二五也坤
為文又為光者日月之明無所不及也孟子曰日月有
明容光必照管輅曰日中為光易九言光者皆明之所
及也坤之化光者舍坎離也觀之觀光者四五交也頤
之光者四施初也夬之光者離自下升也未濟之光者
二五易也需光亨者大壯四之五日西月東四五得位
也凡言未光者皆未能行也屯九五未之二也噬嗑九
四噬六五而後光也晉上九反三自治而後光也夬九
五中行上決而後光也萃九五之二而後光也凡言光
明者兼體用也老子曰用其光復歸于明體用合一光
明無盡履剛中正而不倚故離目下升光明不疚言無
私照也謙以剛濟柔故坎自上降萬物化光言皆相見
也艮行止動静不失其時故坎離下濟其道光明言久
不息也凡言光大者其象與光明同曰大者指陽爻也
坤曰光大者初三五也渙六四曰光大者二從四也咸
九四可以光大者九也四來初往則離坎成四往初來
則離坎毁未光大也益自否之九四三變離坎而成益
大者光也言光輝者日月之光揮散也言暉者主離日
也管輅曰朝日為暉或曰星辰何象也曰艮離也邵雍
曰離為星賁艮上離下彖曰柔來文剛又曰分剛上而
文柔天文也班固曰陰陽之精其本在地張衡曰地有
山嶽精鍾為星蓋星辰者地之精氣上發乎天而有光
耀者也星日之餘也辰月之餘也月生於日之所照也
衆星被耀因水轉光三辰同形陰陽相配其體則艮也
河洛篇曰天中極星崑崙之墟天門明堂太山之精中
挺三台也五靈諸侯也岍岐荆山壺口雷首太嶽砥柱
東方之宿也析城王屋太行恒山碣石西傾朱圉北方
之宿也鳥鼠太華熊耳外方桐柏嶓冢陪尾西方之宿
也荆山内方大别岷山衡山九江敷淺原南方之宿也
九隘之險九河之曲瀁水三危汶江九折上為列星諸
賢之論不詭於經矣故精斁氣歇坎極離見乃有隕星
其光燭地者離也隕而成石或為阜堆塵沙者艮也日
為陽月為陰歲熒惑鎮為陽太白辰為陰斗魁為陽尾
為陰天南為陽北為陰東為陽西為陰日月東行天西
轉日自牽牛至東井分剛上而文柔也月自角至壁柔
來而文剛也五星東行有遲有速北斗西行昏明迭建
二十八宿分配五行各有隂陽四時隠見至於中外之
宫無名之星河漢之精皆發乎陰陽者也則二氣交錯
成天之文信矣蘇氏曰天地一物也隂陽一氣也或
為象或為形所在之不同故在云者明其一也象者形
之精華發於上者也形者象之體質留於下者也人見
其上下真以為兩矣豈知其未嘗不一耶由是觀之世
之所謂變化者未嘗不出於一而兩於所在也自兩以
往有不可勝計者矣
八卦納甲
晦朔會為坤象三日朏而出於庚為震象五日上弦而
見於丁為兊象七日盈於甲壬為乾象既形而生魄退
於辛為巽象八日下弦消於丙為艮象七日復與日會
于辰次之所而為坤象繫辭縣象著明莫大乎日月
虞翻曰謂日月懸天成八卦象三日暮震象月出庚八
日兑象月見丁十五日乾象月盈甲壬十六日旦巽象
月退辛二十三日艮象月消丙三十日坤象月滅乙晦
夕朔旦則坎象水流戊日中則離離象火就巳戊巳土
位象見於中日月相推而明生焉蠱先甲三日後甲
三日虞翻曰謂初變成乾乾為甲至二成離離為日謂
乾三爻在前故先甲三日賁時也變三至四體離至五
成乾乾三爻在後故後甲三日旡妄時也易出震消息
歷乾坤象乾為始坤為終故終則有始乾為天震為行
故天行也巽九五先庚三日後庚三日虞翻曰謂變
初至二成離至三成震震主庚離為日震三爻在前故
先庚三日謂益時也動四至五成離終上成震震爻在
後故後庚三日也乾成於甲坤成於庚隂陽天地之始
終故經舉甲庚於蠱彖巽五也革已日乃孚虞翻曰
離為日孚謂坎四動體離五在坎中故已日乃孚以成
既濟漢上朱氏曰已日當讀作戊巳之已十日至庚
而更更革也自庚至己十日浹矣已日者浹日也革自
遯來无妄變也二變家人三變離四變革无妄之震納
庚革之離納已故有此象二應五三應上孚也趙氏
曰天道左旋日月右轉兩曜行天若彈丸然月受日光
向為明而背為魄下土視之則有盈闕蓋日行一度一
歲一周天月行十三度十九分度之七一月一周天合
離盈速之既異朓朒弦望之攸分魄者月之體坤之純
陰象焉明者日之光乾之純陽象焉其生明也一陽在
下震之象其生魄也一隂在下巽之象二陽浸長上弦
為兑二隂浸長下弦為艮三日明於庚震納庚也十六
魄於辛巽納辛也八日弦於丁兑納丁也廿三弦於丙
艮納丙也日月相望於三五月盈在甲故乾納甲日月
合符於晦朔月沒於乙故坤納乙明滿於甲而盡乎壬
壬廿九日也過則晦矣故乾復納壬魄全於乙而止乎
癸癸二日也過則明矣故坤復納癸望前月行先乎日
故以昏定望後月行後乎日故以晨定月近於朔故必
三十度而明始見月遠於望故不待十度而魄已生日
月相去各九十餘度四分天之一明與魄分謂之弦日
月相對各百八十餘度直乎天之半明周乎魄謂之望
日離也納己巳居陽中月坎也納戊戌居隂中日月合
德戊巳无位循環不窮所以為中朱氏參同契說曰
首言乾坤坎離四卦橐籥之外其次即言屯蒙六十卦
以見一日用功之早晚又次即言納甲六卦以見一月
用功之進退又次即言十二辟卦以分納甲六卦而兩
之蓋内以詳理月節而外以兼統歲功其所取於易以
為說者如是而已初未嘗及夫三百八十四爻也今世
所傳火候之法乃以三百八十四爻為一周天之數以
一爻直一日而爻多日少則不免去其四卦二十四爻
以俟二十四氣之至而漸加焉已非出於自然脗合之
度矣且當日所用之爻或隂或陽初無次第不知功夫
有何分别又況一日之間已周三百六十之數而其一
氣所加僅得一爻多少重輕不相權凖又此二十四者
進增微漸退减暴疾無復往來循環之勢恐亦後人以
意為之未必魏君之本指也參同之書本不為明易乃
姑借此納甲之法以寓其行持進退之候異時每欲學
之而不得其傳無下手處不敢輕議然其所言納甲之
法則今所傳京房占法見於火珠林者是其遺說沈存
中筆談解釋甚詳亦自有理參同所云甲乙丙丁庚辛
者乃以月之昏旦出沒言之非以分六卦之方也此雖
非為明易而設然易中無所不有苟其言自成一說可
推而通則亦無害於易
(□)七日來復
正義曰案易緯稽覽圖云卦氣起中孚故離坎震兑各
主其一方其餘六十卦卦有六爻爻别主一日凡主三
百六十日餘有五日四分日之一者每日分為八十分
五日分為四百分四分日之一又為二十分是四百二
十分六十卦分之六七四十二卦别各得七分是每卦
得六日七分也剥卦陽氣之盡在於九月之末十月當
純坤用事坤卦有六日七分坤卦之盡則復卦陽來是
從剥盡至陽氣來復隔坤之一卦六日七分舉成數言
之大衍歷議曰十二月卦出於孟氏章句其說易本
於氣而後以人事明之京氏又以卦爻配朞之日坎離
震兑其用事自分至之首皆得八十分日之七十三頤
晉井大畜皆五日十四分餘皆六日七分止於占災眚
與吉凶善敗之事至於觀隂陽之變則錯亂而不明自
乾象歷以降皆因京氏惟天保歷依易通統軌圖自八
十有二節五卦初爻相次用事及上爻而與中氣偕終
非京氏本旨及七略所傳按郎顗所傳卦皆六日七分
不以初爻相次用事齊歷謬矣漢上朱氏曰先儒舊
傳自子夏京房陸績虞翻皆以陽涉六隂極而反初為
七日至王昭素乃暢其說曰乾有六陽坤有六陰一隂
自五月而生屬坤陰道始進陽道漸消九月一陽在上
衆隂剥物至十月則六隂數極十一月一陽復生自剥
至十一月隔坤之六陰隂數既六過六而七則位屬陽
以此知過坤六位即六日之象至於復為七日之象是
以安定曰凡歷七爻以一爻為一日故謂之七日伊川
曰七變而為復故云七日蘇子曰坤與初九為七其實
皆源於子夏夫陽生於子隂生於午自午至子七而必
復乾坤消息之理也故以一日言之自午時至夜半復
得子時以一年言之自五月至十一月復得子月以一
月言之自午日凡七日復得子日以一紀言之自午歲
凡七歲復得子歲天道運行其數自爾合之為一紀分
之為一歲一月一日莫不皆然故六十卦當三百六十
日而兩卦相去皆以七日且卦有以爻為歲者有以爻
為月者有以爻為日者於復言七日來復者明卦氣也
陸希聲謂聖人言七日來復為歴數之微明是也以消
息言之自立冬十月節至大雪十一月節坤至復卦凡
歷七爻以卦氣言之自冬至十一月中氣卦起中孚至
復卦凡歷七日聖人觀天道之行反復不過七日故曰
七日來復彖曰七日來復天行也王輔嗣曰復不可遠
也夫天道如是復道豈可遠乎豈惟不可遠亦不能遠
矣中孚十一月之卦也以歲言之陽始於冬至以歷言
之日始於牽牛以日言之晝始於夜半以人言之慮始
於心思易於復言七日來復冬至也於姤言品物咸章
夏至也舉二至則律歷見矣陸氏曰臨九二爻體在
兑兑隂卦也有陽消之象焉故稱八月有凶戒之也復
卦初爻體震震陽卦有陽息之象焉故稱七日來復喜
之也兑在西方月生於西兑象得八故曰八月戒在遠
也震在東方日生於東震象得七故曰七日喜於近也
七八主静故於彖象言之李氏曰復剛長而以日云
者幸其至之速臨陽消而以月云者幸其消之遲朱
氏曰自五月姤卦一陰始生至此七爻而一陽來復乃
天運之自然積隂之下一陽復生天地生物之心幾於
滅息而至此乃復可見在人則為静極而動惡極而善
本心幾息而復見之端也邵子之詩曰冬至子之半天
心無改移一陽初動處萬物未生時玄酒味方淡大音
聲正希此言如不信更請問庖犧至哉言也學者宜盡
心焉
治歷明時
漢上朱氏曰乾始於坎而終於離坤始於離而終於坎
乾終而坤革之地革天也陽極生隂乃為寒坤終而乾
革之天革地也隂極生陽乃為暑天地相革寒暑相成
是亦水火相息也坎冬離夏震春兑秋四時也故曰天
地革而四時成君子觀澤中有火則知日月坎離有交
會之道日火也月水也冬至日起牽牛一度右行而周
十二次盡斗二十六度則復還牽牛之一度而歷更端
矣牽牛者星紀也水之位也日月交會于此澤中有火
之象也歷更端者革也昔者黃帝迎日推策始作調歷
閱世十一歷年五千而更七歷至漢造歷歲在甲子乃
十一月冬至甲子朔為入歷之始是時日月如合璧復
會于牽牛距上元太初十四萬三千一百二十七歲蓋
日月盈縮與天錯行積久閏差君子必修治其歷以明
四時之正所謂四時之正者冬至日月必會于牽牛之
一度而弦望晦朔分至啟閉皆得其正矣日月不會者
司歷之過也嘗問歷於郭忠孝曰古歷起於牽牛一度
沈括謂今宿於斗六度謂之歲差何也曰久則必差差
久必復於牽牛牽牛一度者乃上元太初起歷之元也
天之動始於坎歷艮與震而左行地之動始於離歴坤
與兑而右行是以日月會于牽牛萬物成於艮故曰天
地以順動故日月不過而四時不忒田氏曰自乾至
革其卦凡四十有九太衍之用也分而象兩天地革矣
揲之以四四時成矣是以至革則治歷後世以大衍為
歷者豈非得是歟蔡氏曰黃道之差始自春分秋分
赤道所交月道之差始自交初交中黃道所交日出入
赤道二十四度月出入黃道六度黃道一周退前所交
六十分度之一是謂歲差月道一周退前所交一度八
萬九千七百七十二分度之四萬三千五百三少半積
二萬一千九百一十五年而歲差周積二百二十一月
及分一千七百五十三而交道周矣赤道紘帶天之中
日道月道斜交赤道之内外其周圍長短與赤道無差
而日月每日行度亦無盈縮進退歷家欲求日月交會
故以赤道為起算之法以赤道度數而揆之黃道則日
行有盈縮焉以赤道度數而揆之月道則月行有進退
焉非日月之行真有盈縮進退也
象閏當期
沙隨程氏曰分而為二掛一曰象兩象三而不曰兩儀
三才者此據歷法言之陽為春夏隂為秋冬所謂兩也
陽為夏隂為冬春秋為隂陽之中所謂三也故揲之以
四然後以象四時歸竒於扐以象閏五歲再閏故再扐
而後掛此十有八變之一也指問曰扐按歷法十九年
七閏為一章其間五歲再閏者二餘亦不滿六歲故舉
其大數曰五歲再閏二十七章為一會三會為一統三
統為一元元四千六百一十七歲冬至甲子朔旦無餘
分此太元之歷法也是謂天統千五百三十九歲甲辰
朔旦冬至無餘分是謂地統又千五百三十九歲甲申
朔旦冬至無餘分是謂人統云元二百四十三章也
漢上朱氏曰得五與四四則策數三十六四九也是為
乾之策乾之象老陽也得九與八八則策數二十四四
六也是為坤之策坤之策老隂也得五與八八得九與
四八策數皆二十八四七也是為震坎艮之策少陽也
得九與四四得五與四八策數皆三十二四八也是為
巽離兑之策少隂也三十六合二十四六十也二十八
合三十二亦六十也乾之策六爻二百一十有六坤之
策六爻一百四十有四乾坤之策凡三百有六十當朞
之日具四時也震坎艮之策六爻一百六十有八巽離
兑之策六爻一百九十有二震坎艮巽離兑之策凡三
百有六十亦當朞之日舉乾坤則六卦舉矣劉牧謂經
唯舉乾坤老陽老隂三百六十之數當期之日不更别
舉他卦之爻而疑六日七分之義此不以三隅反也唐
陸希聲謂易以年統月以歲統旬以日統時凡言月者
以一策當一月一九之策三十有六是為三年故曰皆
一九之策也又曰以年統月一日十二時七日八十四
時一九之策三十六二六之策四十八凡八十有四是
為七日八十四時故曰七日者一九二六之策也又曰
以日統時一朔之旬三十日七二十八策八三十二策
凡六十策半之為三十故曰言旬者合七八之策而半
之以象一朔之旬一閏三十日再閏六十日九三十六
策六二十四策凡六十策故曰言歲者全之以象再閏
之日月有朔虚故半之歲有中盈故全之一月三旬八
月二十四旬而老隂之策二十有四故曰八月之旬當
極隂之策二十有四三歲為一閏一歲三百六十日而
二篇之爻三百八十有四除三百六十日餘二十四日
故曰閏之日當二篇之爻八十有四乾坤之策當朞之
日而少六日故曰虚分包焉二篇之爻三百八十四爻
多二十四日故曰盈分萃焉其說本於繫辭坤乾之策
當朞之日然時有牴牾龜山楊氏曰以爻當期其原
出於繫辭而以星日氣候分布諸爻易未有也其流詳
於緯書世傳稽覽圖是也楊子草玄盖用此耳卦氣起
於中孚冬至卦也太玄以中凖之其次復卦太玄以周
凖之升大寒卦也太玄以干凖之今之歷書亦然而先
天以復為冬至噬嗑為大寒林氏曰大哉易乎本夫
道德性情之妙而放諸隂陽氣數之中如復所謂七日
臨所謂八月蠱所謂先甲後甲巽所謂先庚後庚又如
十年三歲月幾望已日乃孚是皆隂陽氣數當然之變
又豈浮說遁辭所能得也嘗攷之大傳乾坤之策凡三
百有六十以當期之日其所以酬酢萬變終終而始始
者不出乎四時五行當期之數也孟氏而下有焦贛氏
以一卦變為六十四積而至於四千九十六凡一卦所
主六日震離坎兑寄直於分至之日如曰冬至則坎用
事次未濟次蹇次頤次中孚次復當期之數循環為變
此正子雲以太玄凖易法也然太玄以二首統九日自
中孚起牽牛一度則於焦氏之法微有不合其後孔穎
達求之易緯又以四正卦各主其一方卦有六爻爻主
一氣所謂二十四氣也其餘卦六十為爻者三百六十
六日七分則以一卦主之較以周天之度無有餘不足
之分三家之學是皆以卦氣言易者也然當期之數所
用不同如此
十二月卦圖
朱氏曰謂温厚之氣盛於東南嚴凝之氣盛於西北者
禮家之說也謂陽生於子於卦為復隂生於午於卦為
姤者歷家之說也謂巽位東南乾位西北者說卦之說
也此三者各為一說而禮家歷家之言猶可相通至於
說卦則其卦位自為一說而與彼二者不相謀矣乾於
文王八卦之位在西北於十二卦之位在東南坤於丈
王八卦之位在西南於十二卦之位在西北故今圖列
文王八卦於内而布十二卦於外以見彼此位置迥然
不同論十二卦則陽始於子而終於已隂始於午而終
於亥論四時之氣則陽始於寅而終於未隂始於申而
終於丑此二說者雖若小差而所爭不過二位蓋子位
一陽雖生而未出乎地至寅位泰卦則三陽之生方出
地上而温厚之氣從此始焉已位乾卦六陽雖極而温
厚之氣未終故午位一隂雖生而未害於陽必至未位
遯卦而後温厚之氣始盡也其午位隂已生而嚴凝之
氣及申方始亥位六隂雖極而嚴凝之氣至丑方盡義
亦放此蓋地中之氣難見而地上之氣易識故周人以
建子為正雖得天統而孔子之論為邦乃以夏時為政
蓋取其隂陽始終之著明也坤蹇解卦之彖辭皆以東
北為陽方西南為隂方然則謂冬春為陽夏秋為隂亦
是一說但說卦又以乾為西北則隂有不盡乎西以巽
為東南則陽有不盡乎東又與三卦彖辭小不同但此
自是一說與他說如十二卦之類各不相通爾陽主進
而隂主退陽主息而隂主消進而息者其氣彊退而
消者其氣弱此隂陽之所以為柔剛也陽剛温厚居東
南主春夏而以作長為事隂柔嚴凝居西北主秋冬而
以斂蔵為事作長為生斂蔵為殺此剛柔之所以為仁
義也以此觀之則隂陽剛柔仁義之位豈不曉然而彼
揚子雲之所謂於仁也柔於義也剛者乃自其用處之
末流言之蓋亦所謂陽中之隂隂中之陽固不妨自為
一義但不可以雜乎此而論之耳天地之間一氣而已
分隂分陽便是兩物故陽為仁而隂為義然隂陽又各
分而為二故陽之初為木為春為仁陽之盛為火為夏
為禮隂之初為金為秋為義隂之極為水為冬為智蓋
人之惻隠方自中出而禮之恭敬則已盡發於外義之
羞惡方自外入而智之是非則已全伏於中故其象類
如此非是假合附會若能默會於心便自可見元亨利
貞其理亦然文言取類尤為明白五行之中四者既各
有所屬而土居中宫為四行之地四時之主在人則為
信為真實之義而為四德之地衆善之主也蓋天人一
物内外一理流通貫徹初無間隔邵子曰至哉文王之
作易也其得天地之用乎故乾坤交而為泰坎離交而
為既濟也乾生於子坤生於午坎終於寅離終於申以
應天之時也置乾於西北退坤於西南長子用事而長
女代母坎離得位而兑艮為耦以應地之方也王者之
法其盡於是矣此言文王改易伏羲卦圖之意也蓋自
乾南坤北而交則乾北坤南而為泰矣自離東坎西而
交則離西坎東而為既濟矣乾坤之交者自其所以成
而反其所由生也故再變則乾退乎西北坤退乎西南
也坎離之變者東自上而西西自下而東也故乾坤既
退則離得乾位而坎得坤位也震用事者發生於東方
巽代母者長養於東南也易通卦騐曰冬至四十五
日以次周天三百六十五日復當故卦乾西北也主立
冬坎北方也主冬至艮東北也主立春震東方也主春
分巽東南也主立夏離南方也主夏至坤西南也主立
秋兑西方也主秋分
乾坤
朱氏曰乾一而實故以質言而曰大坤一而虚故以量
言而曰廣蓋天之形雖包於地之外而其氣常行乎地
之中也漢上朱氏曰伏羲畫卦乾上坤下立天地之
位歸蔵先坤後乾首萬物之母連山乾始於子坤始於
午至於周易尊乾卑坤其體乃定闔闢以一歲言之寒
暑也以一日言之晝夜也以一身言之出入之息死生
之變也无闔則无闢无静則无動此歸蔵所以先坤歟
荀爽曰乾起坎而終於離坤起於離而終於坎離坎
者乾坤之家而隂陽之府故曰大明終始張氏曰乾
曰行以德言也坤曰勢以體言也德大而難名故曰健
體定而不變故曰坤凡卦之不可以名言者唯乾焉爾
吕氏曰天下惟有一理坤之彖止曰乃順承天德合
无疆而已蓋理未有在乾之外者也故曰效法之謂坤
泰内健而外順否内柔而外剛何也乾健也坤順也否
則上下不交有天地之形而無乾坤之用故不言健順
魏氏曰乾天也離日也皆為君之象坤地也坎月也
皆為臣之象未有乾坤不交而能位天地坎離不交而
能育萬物君臣不交而能躋斯世於泰和也
六十卦直日
四正卦冬至坎用事春分震夏至離秋分兑
十一月未濟蹇頤中孚復十二月屯謙睽升臨
正月小過蒙益漸泰二月需隨晉解大壯三月豫
訟蠱革夬四月旅師比小畜乾五月大有家人井
咸姤六月鼎豐渙履遯七月恒節同人損否八
月巽萃大畜賁觀九月歸妹无妄明夷困剥十月
艮既濟噬嗑大過坤四正為方伯中孚為三公復為
天子屯為諸侯謙為大夫睽為九卿升還從三公周而
復始九三應上九清淨微温陽風九三應上六絳
赤決温隂雨六三應上六白濁微寒隂雨六三應
上九麴塵決寒陽風諸卦上有陽爻者陽風上有隂
爻者隂雨(後魏歷志)十二辟卦復子臨丑
泰寅大壯卯夬辰乾已姤午遯未否申
觀酉剥戌坤亥
書
堯歷象圖
歷法所起
古法以紀蔀為宗從伏羲先天甲寅積周一千八百一
十四紀再入十五紀人元一十有二蔀當癸酉蔀歲在
己丑而生帝堯至甲辰歲十有六即位越二十有一歲
得甲子而演紀作歷是年天正冬至日在虚一度按乾
鑿度皇極經世及漢皇甫謐所載並然
歲差法
按紀元歷歲周三百六十五度二千四百三十六分
此一歲之氣積分也周天三百六十五度二千五百
六十四分太陽所纏周天之度也歲差一百二十八
分注云以歲周數除周天數即得太陽歲行不及之分
度母一萬注以一度為萬分自演紀至開元甲子
冬至日在斗十度凡退三十八度四千一百二十八分
至乾德甲子冬至日在斗六度凡退四十一度四千八
百四十八分至慶歷甲申冬至日在斗五度此法通古
合今故知堯歷日在虚度而鳥火昴虚以仲月昏中合
堯典
推歷代所入蔀例
按乾鑿度入天元一千八百一十四紀再十五紀而堯
生於人元之癸酉蔀己丑歲至甲辰歲十有六以唐侯
升為天子至文王受洛書再入十六紀當天元戊午蔀
二十四歲在癸丑又五年戊午受丹書明年己未改元
越十有二年辛未正月戊午武王伐商故經曰惟十有三
年春一月戊午師渡孟津由此逆推今古不差
積年數
堯在位七十年舜五十年夏四百三十二年商
六百二十九年周八百六十七年秦莊襄終二世
四十三年前後漢合四百二十六年漢至太初一
百三年太初至唐開元甲子凡八百二十七年開
元甲子至本朝慶歷甲申凡三百二十一年三統歷七
十六年為一蔀二十蔀為一紀積一千五百二十歲凡
紀首者皆歲甲寅日甲子即以甲子之日為初蔀名甲
子蔀一也滿七十六歲其後年初日次癸夘即以癸夘
為蔀首二也從此以後壬午為蔀三也乙酉蔀二十也
是一紀之數終而復始
甲寅(天子蔀甲)甲寅(己酉蔀)甲寅(甲午蔀)甲寅(己卯蔀)
庚午(癸卯蔀)庚午(戊子蔀)庚午(癸酉蔀)庚午(戊午蔀)
丙戌(壬午蔀)丙戌(丁卯蔀)丙戌(壬子蔀)丙戌(丁酉蔀)
壬寅(辛酉蔀)壬寅(丙午蔀)壬寅(辛卯蔀)壬寅(丙子蔀)
戊午(庚子蔀)戊午(乙酉蔀)戊午(庚午蔀)戊午(乙夘蔀)
甲戌(己卯蔀)甲戌(地子蔀甲)甲戌(己酉蔀)甲戌(甲午蔀)
庚寅(戊午蔀)庚寅(癸夘蔀)庚寅(戊子蔀)庚寅(癸酉蔀)
丙午(丁酉蔀)丙午(壬午蔀)丙午(丁夘蔀)丙午(壬子蔀)
壬戌(丙子蔀)壬戌(辛酉蔀)壬戌(丙午蔀)壬戌(辛夘蔀)
戊寅(乙夘蔀)戊寅(庚子蔀)戊寅(乙酉蔀)戊寅(庚午蔀)
甲午(甲干蔀)甲午(己夘蔀)甲午(人子蔀甲)甲午(己酉蔀)
庚戌(癸酉蔀)庚戌(戊午蔀)庚戌(癸夘蔀)庚戌(戊子蔀)
丙寅(壬子蔀)丙寅(丁酉蔀)丙寅(壬午蔀)丙寅(丁夘蔀)
壬午(辛夘蔀)壬午(丙子蔀)壬午(辛酉蔀)壬午(丙午蔀)
戊戌(庚午蔀)戊戌(乙夘蔀)戊戌(庚子蔀)戊戌(乙酉蔀)
朱氏曰歷所以紀數之書也象所以觀天之器也日陽
精一日而繞地一周月隂精一月而與日一會星二十
八宿衆星為經金木水火土五星為緯辰以日月所會
分周天之度為十二次正義曰古時真歷遭戰國及
秦而亡漢存六歷雖詳於五紀之論皆秦漢之際假託
為之實不得正大衍歷議曰漢自中興以來圖䜟漏
泄而考靈曜命歷序皆有甲寅元其所起在四分歷庚
申元後百一十四歲緯所載壬子冬至則其遺術也
董巴議曰昔伏羲始造八卦作三畫以象二十四氣黃
帝因之初作調歷歷代十一更年五千凡有七歷顓頊
以今之孟春正月為元其時正月朔旦立春五星會于
天歷營室也冰凍始泮蟄蟲始發雞始三號天曰作時
地曰作昌人曰作樂鳥獸萬物莫不應和故顓頊聖人
為歷宗也湯作殷歷弗復以正月朔旦立春為節更以
十一月朔旦冬至為元首下至周魯及漢皆從其節據
正四時夏為得天以承堯舜從顓頊故也禮記大戴曰
虞夏之歷建正於孟春此之謂也
閏
一年餘十有一日四分日之一二年餘二十有二日四
分日之二三年餘三十有三日四分日之三四年餘四
十有五日五年餘五十六日四分日之一
素問立端於始表正於中推餘於終而天度畢矣注立
首氣於初節之日示斗建於月半之辰退餘閏於相望
之後朱氏曰天體至圓周圍三百六十五度四分度
之一繞地左旋常一日一周而過一度日麗天而少遲
一日繞地一周無餘而常不及天一度積三百六十五
日九百四十分日之二百三十五而與初躔會是一歲
日行之數也月麗天而尤遲一日常不及天十三度十
九分度之七積二十九日九百四十分日之四百九十
九而與日會十二會得全日三百四十八餘分之積五
千九百八十八如日法九百四十而一得六不盡三百
四十八通計得日三百五十四九百四十分日之三百
四十八是一歲月行之數也歲有十二月月有三十日
三百六十者歲之常數也故日行而多五日九百四十
分日之二百三十五者為氣盈月行而少五日九百四
十分日之五百九十二者為朔虚合氣盈朔虚而閏生
焉故一歲閏率則十日九百四十分日之八百二十七
三歲一閏則三十二日九百四十分日之六百一五歲
再閏則五十四日九百四十分日之三百七十五十有
九歲七閏則氣朔分齊是為一章也故積之三年而不
置閏則春之一月入于夏而時漸不定矣子之一月入
于丑而歲漸不成矣積之之欠至於三失閏則春皆入
夏而時全不定矣十二失閏則子皆入丑而歲全不成
矣葉氏曰治歷者先求一歲有餘不足之數以置閏
則四時久而不差蓋日差則月不成月差則時不成時
差則歲不成矣吳氏曰三歲餘三十三日四分日之
三三歲一閏尚餘三日四分日之三五歲餘五十六日
四分日之五五歲再閏則又少三日四分日之五十九
年七閏謂之一章總十九年而論之餘二百一十三日
四分日之三閏月又小七閏計二百丹三日尚餘十日
四分日之三積至八十一章然後盈虚之數盡而復始
矣今言三百有六旬有六日意其以四分日之一而當
一日焉胡氏曰迎日推策則有其數轉璣觀衡則有
其象歸竒於扐以象閏數也斗指兩辰之間象也象數
者天理也非人所能為也故以定時成歲者唐典也以
詔王居門終月者周制也班告朔於邦國不以是為附
月之餘而弗之數也
出日納日
葉氏曰日之出納以一日言之則東西也以一歲言之
則日陽物隨陽以進退南者陽之正位冬至陽始萌日
自斗而北行則進而離其所至春分而陽功顯萬物於
是皆作故謂之出夏至隂始萌日自井而南行則退而
復其所至秋分而陽功畢萬物於是皆成故謂之納一
日之出納均於東西惟仲春在奎十四度仲秋在角五
度景居二至長短之中去極俱九十一度皆以卯出以
酉入則嵎夷正其所自出也故命曰𤾉谷西正其所自
入也故命曰昧谷因其一日出納之正使治其一歲出
納之事者賓餞也朱氏曰出日方出之日盖以春分
之旦朝方出之日而識其初出之景也納日方納之日
蓋以秋分之暮夕方納之日而識其景也
四仲中星
春則以胃加酉夏則以柳加酉秋則以氐加酉冬則以
虚加酉中星各見於午位正義曰四方皆有七宿各
成一形東方成龍形西方成虎形皆南首而北尾南方
成鳥形北方成龜形皆西首而東尾天道左旋日體右
行故星見之方與四時相逆春則南方見夏則東方見
秋則北方見冬則西方見何承天曰堯典日永星火
以正仲夏今季夏則火中宵中星虚以殷仲秋今季秋
則虚中爾來二千七百餘年以中星檢之所差二十七
八度則堯冬至日在須女十度左右也漢太初歷冬至
在牽牛初後漢四分及魏景初法同在斗二十一林
氏曰鳥火虚昴皆是分至之昏見於南方直正午之中
星而孔氏謂七星畢見不以為中星王肅覺其非遂謂
宅嵎夷孟月也日中日永宵中仲月也鳥火虚昴季月
也此說並與天象偶合然分孟仲季非書之意蓋不知
歷家有歲差之法以月令日在某宿而求之所以不合
按歷家自北齊向子信始知歲差之法故以歷推之凡
八十餘年差一度月令日在某宿比之堯時則已差矣
故唐一行云月在虚一則星火星昴皆以仲月昏中而
沈存中亦云堯典日短星昴今乃日短星東壁朱氏
曰中星或以象言或以次言或以星言者蓋星適當昏
中則以星言如星虚星昴是也星不當中而適當其次
者則以次言如尾火是也次不當中而適界於兩次之
間者則以象言如星鳥是也聖人作歷推攷參驗以識
四時中星其立言之法詳密如此又按堯冬至日在虚
昏中昴今日在斗昏中壁而中星古今不同者蓋天有
三百六十五度四分度之一歲有三百六十五日四分
日之一天度四分之一而有餘歲日四分之一而不足
故天度常平運而舒日運常内轉而縮天漸差而西歲
漸差而東此即歲差之由唐一行所謂歲差者日與黃
道俱差者是也古歷簡易未立差法但隨時占候修改
以與天合至東晉虞喜始以天為天以歲為歲乃立差
法以追其變約以五十年而退一度何承天以為太過
乃倍其年而又反不及至隋劉焯取二家中數為七十
五年蓋為近之而亦未為精密也堯時昏旦星中於午
月令差於未漢晉以來又差今比堯舜時似差及四分
之一陳氏曰書之所言皆昏星也書於仲夏舉房心
(火房心也)而月令舉亢書於仲秋舉虚而月令舉牛書於仲
冬舉昴而月令舉壁則書之中星常在後而月令中星
常在前蓋月令舉月本書舉月中也鄭氏曰二十八
宿環列於四方隨天而西轉四方雖有定星而星無定
居各以時見於南方天形北傾故北極居天之中而常
在人北二十八宿常半隠半見日東行歷二十八宿故
隠見各有時必於南方攷之惟仲春之月四方之星各
居其位故星火在東星鳥在南星昴在西星虚在北至
仲夏則鳥轉而西火轉而南虚轉而東昴轉而北至仲
秋則火轉而西虚轉而南昴轉而東鳥轉而北至仲冬
則虚轉而西昴轉而南鳥轉而東火轉而北來歲仲春
則鳥又轉而南矣循環無窮堯典考中星以正四時甚
簡而明異乎呂令之星舉月本也方氏曰書言分至
之所中月令言昏旦之所中彼以時為主此以月為主
然見於南方則一也
堯典日星月令日星(秦歷斷取近距以乙夘歲正月)
唐月令日星(己巳合朔立春為上元七曜俱在營室)
孟春(日在營室昏參中旦)正月(節日在虚昏昴中曉心中斗建寅初)
(尾中)(中氣日在危昏畢中曉尾中斗寅中)
日中星鳥仲春(日在奎昏弧中旦建)二月(節日在營室昏東初井中曉箕中斗卯)
(星中)(中氣日在奎昏東井中曉南斗中斗夘中)
季春(日在胃昏七星中旦)三月(節日在婁昏柳中曉南斗中斗辰初)
(牽牛中)(中氣日在胃昏張中曉南斗中斗辰中)
孟夏(日在畢昏翼中旦婺)四月(節日在昴昏翼中曉牽牛中斗已初)
(女中)(中氣日在畢昏軫中曉須女中斗已中)
日永星火仲夏(日在東井昏元中旦)五月(節日在參昏角曉危中斗午初)
(危中)(中氣日在東井昏亢中曉營室中斗午中)
季夏(日在柳昏火中旦奎)六月(節日在東升昏氐中曉東壁中斗未初)
(中)(中氣日在柳昏尾中曉奎中斗未中)
孟秋(日在翼昏建星中旦)七月(節日在張昏尾中曉婁中斗申初)
(畢中)(中氣日在張昏箕中曉昴中斗申中)
宵中星虚仲秋(日在角昏牽牛中旦)八月(節日在翼昏南斗中晚畢中斗酉初)
(觜觽中)(中氣日在軫昏南斗中曉東井中斗酉中)
季秋(日在房昏虚中旦柳)九月(節日在角昏牽牛中曉東井中斗戌初)
(中)(中氣日在氐昏須女中曉柳中斗戌中)
孟冬(日在尾昏危中旦七)十月(節日在房昏虚中曉張中斗亥初)
(星中)(中氣日在尾昏危中曉翼中斗亥中)
日短星昴仲冬(日在斗昏東壁中旦)十一月(節日在箕昏營空中曉軫中斗子初)
(軫中)(中氣日在南斗昏東壁中曉角中斗子中)
季冬(日在婺女昏婁中旦)十二月(節日在南斗昏奎中曉亢中斗丑初)
(氐中)(中氣日在須女昏婁中曉氐中斗丑中)
馬融鄭玄以為星鳥星火謂正在南方春分之昏七星
中仲夏之昏心星中秋分之昏虚星中冬至之昏昴星
中皆舉正中之星不為一方盡見夏氏曰仲春之月
日在昴入於酉地初昏之時鶉火之星見於南方正午
之位當是時也晝五十刻夜五十刻晝夜相等故曰日
中又云星鳥者蓋是時朱鳥亦見南方不言鶉火而言
星鳥舉四象也仲夏之月日在星入於酉地初昏之時
大火見於南方正午之位當是時也晝長夜短晝六十
刻夜四十刻故謂之日永星火此舉十二次也仲秋之
月日在心入於酉地初昏之時虚星見於南方正午之
位當是時也晝夜分晝五十刻夜五十刻故謂之宵中
星虚仲冬之月日在虚入於酉地初昏之時昴星見於
南方正午之位方是時也晝短夜長晝四十刻夜六十
刻故謂之日短星昴此舉二十八宿也賈逵曰太初
歷冬至日在牽牛初者牽牛初星也古黃帝夏殷周魯
冬至日在建星建星即今斗星也蔡邕曰顓帝歷術
曰天元正月己巳朔旦立春俱以日月起於天廟營室
五度今月令孟春之月日在營室王孝通詰傅仁均
曰日短星昴以正仲冬七宿畢見舉中宿言耳舉中宿
則餘星可知仁均專守昴中執文害意不亦謬乎又月
令仲冬昏東壁中明昴中非為常準若堯時星昴昏中
差至東壁然則堯前七千餘載冬至昏翼中日應在東
井井極北去人最近故暑斗極南去人最遠故寒寒暑
易位必不然矣仁均對曰宋祖沖之立歲差隋張胄玄
等因而修之雖差數不同各明其意孝通未曉乃執南
斗為冬至常星夫日躔宿度如郵傳之過宿度既差黃
道隨而變矣大衍歷議曰夏歷十二次立春日在東
壁三度於太初星距壁一度太也顓頊歷上元甲寅歲
正月甲寅晨初合朔立春七曜皆直艮維之首蓋重黎
受職於顓頊九黎亂德二官咸廢帝堯復其子孫命掌
天地四時以及虞夏故本其所由生命曰顓頊其實夏
歷也湯作殷歷更以十一月甲子合朔冬至為上元周
人因之距羲和千祀昏明中星率差半次夏時直月節
者皆當十有二中故因循夏令其後吕不韋得之以為
秦法更考中星斷取近距以乙夘歲正月己巳合朔立
春為上元洪範傳曰歷記始於顓頊上元太始閼逢攝
提格之歲畢&KR1101;之月朔日己巳立春七曜俱在營室五
度是也角至箕為蒼龍凡七十五度斗至壁為玄武
凡九十八度四分度之一奎至參為白虎凡八十度井
至軫為朱雀凡百一十度總為三百六十五度四分度
之一日日行一度月日行十三度十九分度之七正月
會於亥其辰為&KR1101;訾二月會戌為降婁三月會酉為大
梁四月會申為實沈五月會未為鶉首六月會午為鶉
火七月會已為鶉尾八月會辰為夀星九月會夘為大
火十月會寅為析木十一月會丑為星紀十二月會子
為玄枵
日永短
正義曰馬融云古制刻漏晝夜百刻晝長六十刻夜短
四十刻晝短四十刻夜長六十刻晝中五十刻夜亦五
十刻融之此言據日出見為說天之晝夜以日出入為
分人之晝夜以昏明為限日未出前二刻半為明日入
後二刻半為昏損夜五刻以禆於晝則晝多於夜復校
五刻古今歷術與太史所候皆云夏至之晝六十五刻
夜三十五刻冬至之晝四十五刻夜五十五刻春分秋
分之晝五十五刻夜四十五刻此其不易之法也然今
太史細候之法則校常法半刻也從春分至于夏至晝
漸長增九刻半夏至至于秋分所減亦如之從秋分至
于冬至晝漸短減十刻半從冬至至于春分其增亦如
之又於每氣之間增減刻數有多有少不可通而為率
漢初未能審知率九日增減一刻和帝時待詔霍融始
請改之鄭注書緯考靈曜仍云今日增減一刻猶尚未
覺誤也鄭注此云日長者日見之漏五十五刻日短者
日見之漏四十五刻與歷不同故王肅難云知日見之
漏減晝漏五刻不意馬融為傳已減之矣因馬融所減
而又減之故日長為五十五刻因以冬至反之取其夏
至夜刻以為冬至晝短此其所以誤陳氏曰日之行
也斗建寅則出乙而漸北斗建午則出艮而漸南漸北
則春既分而晝加長漸南則秋既分而晝加短長短不
過百刻蔡氏曰天體北高而南下地體平著乎其中
日近北則去地遠而出早入遲故晝長日近南則去地
近而出遲入早故晝短日分十二時者歲月日時之定
數日分百刻者古歷日分之用數
羲和
蘇氏曰禹貢嵎夷在青州又曰𤾉谷則其地近日而光
明當在東方海上以此推之則昧谷當在西極朔方幽
都當在幽州而南交為交趾明矣春曰宅嵎夷夏曰宅
南交冬曰宅朔方而秋獨曰宅西徐廣曰西今天水之
西縣也羲和之任亦重矣堯都於冀而其所重任之臣
乃在四極萬里之外理必不然當是致日景以定分至
然後歷可起也故使往驗之於四極非常宅也李氏
曰作歷之法必先凖定四面方隅以為表識然後地中
可求即地中然後可以候日月之出沒星辰之轉運故
堯所以使四子各宅一方者非謂居是地也特使定其
方隅耳如土圭之法測日之南北東西知其景之長短
朝夕亦堯之遺法也朱氏曰羲和主歷象授時而已
非是各行其方之事蓋官在國都而統治之方其極至
此非往居於彼也
璣衡
朱氏曰美珠謂之璿璣機也以璿飾璣所以象天體之
運轉也衡横也謂衡簫也以玉為管横而設之所以窺
璣而察七政之運行猶今之渾天儀也齊猶審也七政
日月五星也七者運行於天有遲有速有順有逆猶人
君之有政事也言舜初攝位乃察璣衡以審七政之所
在以起渾天儀晉天文志云言天體者有三家一曰周
髀二曰宣夜三曰渾天宣夜絶無師說不知其狀如何
周髀之術以為天似覆盆蓋以斗極為中中高而四邊
下日月旁行遶之日近而見之為晝日遠而不見為夜
蔡邕以為考驗天象多所違失渾天說王蕃曰天之形
狀似鳥卵地居其中天包地外猶卵之裹黃圓如彈丸
故曰渾天言其形體渾渾然也其術以為天半覆地上
半在地下其天居地上見有一百八十二度半強地下
亦然北極去地上三十六度南極入地亦三十六度而
嵩高正當天之中極南五十五度當嵩高之上又其南
十二度為夏至之日道又其南二十四度為春秋分之
日道又其南二十四度為冬至之日道南下去地三十
一度而已是夏至日北去極六十七度春秋分去極九
十一度冬至去極一百一十五度此其大率也其南北
極持其兩端其天與日月星宿斜而迴轉此必古有其
法遭秦而滅至漢武時落下閎始經營之鮮于妄人又
量度之至宣帝時耿夀昌始鑄銅而為之象衡長八尺
孔徑一寸璣徑八尺圓周二丈五尺強轉而望之以知
日月星辰之所在即璿璣玉衡之遺法蔡邕以為近得
天體之實者也沈括曰舊法規環一面刻周天度一面
加銀丁蓋以夜候之天晦不可目察則以手切之也古
人以璿飾璣疑亦為此今按此以漢法逆推古制然歷
代以來其法漸密本朝因之為儀三重其在外者曰六
合儀平置單環上刻十二辰八干四隅在地之位以凖
地面而定四方側立黑雙環具刻去極度數以中分天
脊直跨地平使其半出地上半入地下而結於其子午
以為天經斜倚赤單環具刻赤道度數以平分天腹横
繞天經亦使半出地上半入地下而結於其卯酉以為
天緯二環表裏相結不動其天經之環則南北二極皆
為員軸虚中而内向以挈三辰四遊之環以其上下四
方於是可攷故曰六合次其内曰三辰儀側立黑雙環
亦刻去極度數外貫天經之軸内挈黃赤二道其赤道
則為赤單環外依天緯亦刻宿度而結於黑雙環之卯
酉其黃道則為黃雙環亦刻宿度而又斜倚於赤道之
腹以交結於卯酉而半入其内以為春分後之日軌半
出其外以為秋分後之日軌又為白單環以承其交使
不傾墊下設機輪以水激之使其日夜隨天東西運轉
以象天行以其日月星辰於是可攷故曰三辰其最在
内者曰四遊儀亦為黑雙環如三辰儀之制以貫天經
之軸其環之内則兩面當中各施直距外趾指兩軸而
當其要中之内又為小窾以受玉衡要中之小軸使衡
既得隨環東西運轉又可隨處南北低昂以待占候者
之仰窺焉以其東西南北無不周徧故曰四遊此其法
之大略也歷家之說又以北斗魁四星為機杓三星為
衡今詳經文簡質不應北斗二字乃用寓名恐未必然
姑存其說以廣異聞馬融曰渾天儀可旋轉故曰璣
衡其横簫所以視星宿也以璿為璣以玉為衡蓋貴天
象也張氏曰蓋天之法如繪像止得其半渾天之法
如塑象能得其全堯之歷象日星蓋天法也舜之璿璣
玉衡渾天法也渾法密於蓋天創意者尚略述作者愈
詳也夏氏曰七政在天躔度長短多寡不同日行一
度月行十三度十九分度之七歲星日行千七百二十
八分度之百四十五熒惑日行一萬三千八百二十四
分度之七千三百五十五太白辰星日各行一度鎮星
日行四千三百八十分度之百四十五七政躔度長短
多寡不同如此然必謂之齊者曾氏謂步七政之軌度
時數以轉璣窺衡而不差焉故曰齊其不齊者乃陵歷
鬭食盈縮犯守者也蓋璣衡所見者皆時數軌度之當
然不如璣衡則為變異此說是也沈存中謂熙寧中受
詔典領歷官考察星辰以璣衡求極星從窺管候之凡
三月極星常循窺管之中夜夜不差則窺管即玉衡也
陳氏曰舜齊七政不言經星經者緯星所次也言乎
緯經在其中矣曾氏曰堯之時觀天以歷象至舜又
察之以璣衡聖人之法至後世益備也曰七者則日月
五星曰政者則羲和之所治無不任焉其體至大蓋一
言而盡王蕃曰鄭玄說動運為璣持正為衡皆以玉
為之視其行度觀受禪是非也渾儀羲和氏之舊器歷
代相傳謂之璣衡其所由來有原統矣而斯器設在候
臺史官禁密學者寡得聞見穿鑿之徒不解璣衡之意
見有七政之言因以為北斗七星締造虚文託之䜟緯
史遷班固猶尚惑之鄭玄有瞻雅高遠之才沈静精妙
之思超然獨闢改正其說聖人復出不易斯言矣蘇
氏曰古人測候天數其法有二一曰渾天儀規天矩地
機隠於内上布經躔以攷日星行度寒暑進退如張衡
渾天開元水運銅渾是也二曰銅候儀今新舊渾儀翰
林天文院與太史局所有是也又案吳王蕃曰渾天儀
者羲和之舊器積代相傳謂之璣衡其為用也以察三
光以分度宿者也又有渾天象者以著天體以布星辰
二者以攷於天蓋密矣詳此則渾天儀銅候儀之外又
有渾天象凡三器也渾天象歴代罕傳其制梁武袐
府有之云是宋元嘉中所造者古人候天具此三器乃
能盡妙黃氏曰太極未判天地人三才函於其中謂
之渾沌渾沌云者言天地人渾然而未分也太極既判
輕清者為天重濁者為地清濁渾者為人輕清者氣也
重濁者形也形氣合者人也故凡氣之發見於天者皆
太極中自然之理運而為日月分而為五星列而為二
十八舍會而為斗極莫不皆有常理與人道相應可以
理而知也今略舉其梗槩列之于下天體圓地體方圓
者動方者靜天包地地依天天體周圍皆三百六十五
度四分度之一徑一百二十一度四分度之三凡一度
為百分四分度之一即百分中二十五分也四分度之
三即百分中七十五分也天左旋東出地上西入地下
動而不息一晝一夜行三百六十六度四分度之一(緣日)
(東行一度故天左旋三百六十六度然後日復出於東方)地體徑二十四度其厚半
之勢傾東南其西北之高不過一度邵雍謂水火土石
合而為地今所謂徑二十四度者乃土石之體爾土石
之外水接於天皆為地體地之徑亦得一百二十一度
四分度之三也兩極南北上下樞是也北高而南下自
地上觀之北極出地上三十五度有餘南極入地下亦
三十五度有餘兩極之中皆去九十一度三分度之一
謂之赤道横絡天腹以紀二十八宿相距之度大抵兩
極正居南北之中是為天心中氣存焉其動有常不疾
不徐晝夜循環斡旋天運自東而西分為四時寒暑所
以平隂陽所以和此後天之太極也先天之太極造天
地於無形後天之太極運天地於有形三才妙用盡在
是矣日太陽之精主生養恩德人君之象也人君有道
則日五色失道則日露其慝譴告人主而儆戒之如史
志所載日有食之日中烏見日中黑子日色赤日無光
或變為孛星夜見中天光芒四溢之類是也日體徑一
度半自西而東一日行一度一歲一周天所行之路謂
之黃道與赤道相交半出赤道外半入赤道内冬至之
日黃道出赤道外二十四度去北極最遠日出辰日入
申故時寒晝短而夜長夏至之日黃道入赤道内二十
四度去北極最近日出寅日入戌故時暑晝長而夜短
春分秋分黃道與赤道相交當兩極之中日出卯日入
酉故時和而晝夜均焉月太隂之精主刑罰威權大臣
之象大臣有德能盡輔相之道則月行常度或大臣擅
權貴戚官官用事則月露其慝而變異生焉如史志所
載月有食之月掩五星五星入月月光晝見或變為彗
星陵犯紫宫侵掃列舍之類是也月體徑一度半一日
行十三度百分度之三十七二十七日有餘一周天所
行之路謂之白道與黃道相交半出黃道外半入黃道
内出入不過六度如黃道出入赤道二十四度也陽精
猶火陰精猶水火則有光水則含影故月光生於日之
所照魄生於日之所不照當日則光明就日則光盡與
日同度謂之朔(月行潜於日下與日會也)邇一遐三謂之弦(分天體為四分)
(謂初八日及二十三日月行近日一分謂之邇一遠日三分謂之遐三邇日一分受日光之半故半明半魄如)
(弓張弦上弦昏見故光在西下弦旦見故光在東也)衡分天中謂之望(謂十五日之昏日入)
(西月出東東西相望光滿而魄死也)光盡體伏謂之晦(謂三十日月行近於日光體皆不見)
(也)月行於白道與黃道正交之處在朔則日食在望則
月食日食者月體掩日光也月食者月入暗虚不受日
光也(暗虚者日正對照處)經星三垣二十八舍中外官星是也計
二百八十三官一千五百六十五星其星不動三垣紫
微太微天市垣也二十八舍東方七宿角亢氐房心尾
箕為蒼龍之體北方七宿斗牛女虚危室壁為靈龜之
體西方七宿奎婁胃昴畢觜參為白虎之體南方七宿
井鬼柳星張翼軫為朱雀之體中外官星在朝象官如
三台諸侯九卿騎官羽林之類是也在野象物如雞狗
狼魚龜鼈之類是也在人象事如離宫閣道華蓋五車
之類是也其餘因義制名觀其名則可知其義也經星
皆守常位隨天運轉譬如百官萬民各守其職業而聽
命於七政七政之行至其所居之次或有進退不常變
異失序則災祥之應如影響然可占而知也緯星五行
之精木曰歲星火曰熒惑土曰填星金曰太白水曰辰
星併日月而言謂之七政皆麗于天天行速七政行遲
遲為速所帶故與天俱東出西入也五星輔佐日月斡
旋五氣如六官分職而治號令天下利害安危由斯而
出至治之世人事有常則各守其常度而行其或君侵
臣職臣專君權政令錯繆風教陵遲乖氣所感則變化
多端非復常理如史志所載熒惑入於匏瓜一夕不見
匏瓜在黃道北三十餘度或勾已而行光芒震耀如五
斗器太白忽犯狼星狼星在黃道南四十餘度或晝見
經天與日爭明甚者變為妖星歲星之精變為欃槍熒
惑之精變為蚩尤之旗填星之精變為天賊太白之精
變為天狗辰星之精變為枉矢之類如日之精變為孛
月之精變為彗政教失於此變異見於彼故為政者尤
謹候焉天漢四瀆之精也起於鶉火經西方之宿而過
北方至於箕尾而入地下二十四氣本一氣也以一歲
言之則一氣耳以四時言之則一氣分而為四氣以十
二月言之則一氣分而為六氣故六陰六陽為十二氣
又於六隂六陽之中每一氣分其初終則又裂而為二
十四氣二十四氣之中每一氣有三應故又分而為三
候是為七十二候原其本始實一氣耳自一而為四自
四而為十二自十二而為二十四自二十四而為七十
二皆一氣之節也十二辰乃十二月斗綱所指之地也
斗綱所指之辰即一月元氣所在正月指寅二月指卯
三月指辰四月指已五月指午六月指未七月指申八
月指酉九月指戌十月指亥十一月指子十二月指丑
謂之月建天之元氣無形可見觀斗綱所建之辰即可
知矣斗有七星第一星曰魁第五星曰衡第七星曰杓
此三星謂之斗綱假如建寅之月昏則杓指寅夜半衡
指寅平旦魁指寅他月放此十二次乃日月所會之處
凡日月一歲十二會故有十二次建子之月次名玄枵
建丑之月次名星紀建寅之月次名析木建卯之月次
名大火建辰之月次名夀星建巳之月次名鶉尾建午
之月次名鶉火建未之月次名鶉首建申之月次名實
沈建酉之月次名大梁建戌之月次名降婁建亥之月
次名&KR1101;訾十二分野即辰次所臨之地也在天為十二
辰十二次在地為十二國十二州凡日月之交食星辰
之變異以所臨分野占之或吉或凶各有當之者矣
五辰
天地氣數合而成五行復升為五氣五氣之精為五辰
聖人正五事修五行調五氣則五辰自然順軌故曰撫
于五辰亦猶五行之精凝於地而為金銀鉛汞砂也
黃氏曰五辰緯星凡星皆出辰沒戌故五星為五辰十
二舍經星亦為十二辰歲星司肅典致時雨熒惑司哲
典致時燠太白司乂典致時暘辰星司謀典致時寒填
星司聖典致時風經星有常不變緯星有伏有息有進
有退與日相終始變則不可準難齊惟聖人能安之而
以日星為紀日成月要歲會由是而出故庶績凝焉
葉氏曰五行散之在陰以配日者謂之辰别之居方以
會日月者亦謂之辰其實一也王氏運氣論曰五運
六氣之說不見於儒者之六經而見於醫家之素問夫
素問乃先秦古書雖未必皆黃帝歧伯之言然秦火以
前春秋戰國之際有如和緩秦越人輩雖甚精於醫其
察天地陰陽五行之用未能若是精密也且夫寒暑燥
濕風火者天之隂陽三陰三陽上奉之木火土金水五
者地之隂陽生長化收蔵下應之而五運行於其間即
五行之化氣也天數中於五戊居之地數中於六巳居
之戊巳土也化氣必以五六故甲巳化土而居於其首
土生金故乙庚次之金生水故丙辛次之水生木故丁
壬次之木生火故戊巳次之此化氣之序也地之三陰
三陽亦五行爾而火獨有二五行之妙理也蓋木王於
東火王於南金王於西水王於北而土王於四維戊附
於戌而在乾已附於辰而在巽而未之對衝在丑故辰
戌丑未寄王之位也未在西南其卦為坤其時為長夏
以其處四時之中吕氏月令謂之中央土此土正王之
位也春木生火秋金生水冬水生木而夏火制金生氣
絶矣惟土王於西南然後以火生土以土生金四時之
序循環不窮然火方王於午土遽王於未則火氣必耗
故君火以名其氣温而未熱相火以位與太陰同處未
申之間奉君令以行暑氣於是火不耗於土不屈於金
故丙盛則庚伏此火所以獨分君相之位也天氣始於
甲地氣始於子子甲相合命曰歲立曰行四周而為二紀
天以六為節故氣以六朞而為一備地以五為制故運
以五歲而為一周運統一歲於四時之表氣分六位於
一歲之中風雨燥濕寒暑其應有候其至有期然用以
占焉往往不效非素問之無驗用其說者知常而不知
變故也凡物理有常必有變雖天地之運動往來消息
盈虚可以逆其必然者常也若其變則無所不至可知
而不可必也嘗試即其常而言之五太之運是為太過
其至先時五少之運是為不及其至後時惟平氣則不
疾不徐其至以時其大略如此火運上臨少隂水運上
臨太陽木運上臨厥隂金運上臨陽明土運上臨太陰
謂之天符木運臨卯火運臨午金運臨酉水運臨子土
運臨四維謂之歲會五太與在泉氣同謂之同天符五
少與在泉氣同謂之同歲會若是者其氣和土運上見
少陽金運上見厥隂謂之運刑天若是者其氣乖此皆
五運之常也主氣各居一步厥隂主初少隂少陽次之
太陰陽明又次之太陽主終六位不遷客氣與歲推移
子歲太陽之水為初丑歲厥陰之木為初迭相往來而
少陽之為初氣乃在太陰之後半歲已前司天主之半
歲已後在泉主之其大略如此若其情則有相得與不
相得其位則有順有逆相得者木火相臨火土相臨之
類也不相得者金木相臨水火相臨之類也父臨子則
順木居少陽之位是已反此則寒水居金位斯逆矣君
臨臣則順君火居少陽之位是已反此則相火居君火
之位斯逆矣此皆六氣之常也及論其變則有正有邪
於是有變有勝有復有鬱有發有淫有承當時而行者
正也非時而行者邪也當時而行其過則為變非時而
行其至則為勝其救則為復抑而不伸則為鬱鬱而怒
起則為發陵其所勝則為淫極而必反則為承假如太
角之化為啟拆而變為摧拉太徵之化為暄燠而變為
炎烈正化之為變者然也少角木氣不足清勝而熱復
少徵火氣不足寒勝而兩復邪化之正復然也寒甚而
无陽燄是為火鬱熱甚而无淒清是為金鬱抑而不伸
者然也水鬱而發則為冰雹土鬱而發則為飄驟鬱抑
而怒起者然也風淫所勝則克太陰熱淫所勝則克陽
明陵其所勝者也相火之下水氣承之濕土之下風氣
承之極則有反者然也然摧拉之變不應普天悉皆大
風炎烈之變不應薄海悉皆燔灼清氣之勝不應宇宙
无不明潔雨氣之復不應山澤无不蒸溽鬱也發也淫
也承也其理皆然凡此者其應非有候其至非有期是
以可知而不可必也其應非有候則有不時而應者矣
其至非有時則有卒然而至者矣是故千里之遠其變
相似者有之百里之近其變不同者亦有之即其時當
其處隨其變而占焉則吉凶可知況素問所以論天地
之氣化者將以觀其變而救民之疾也夫大而天地小
而人之一身五行之氣皆在焉天地之氣有常无變則
人亦和平而无災天地之氣變而失常則疾癘之所從
出也是故木氣勝則肝以實病脾以虚病火氣勝則心
以實病肺以虚病此醫者所能致察儒者不得其詳也
至於官天地理陰陽順五行使冬無愆陽夏無伏陰春
無淒風秋無苦雨和平之氣行於兩間國無水旱之災
民無妖孽之病此儒者所當致察醫家未必能知也素
問亦略言之矣五行之精是為五緯與運氣相應有歲
星有畏星以此察其行之逆順而占其吉凶然必曰德
者福之過者罰之則是運氣之和平而為休祥有德者
召之也運氣之乖戾而為災𤯝有過者致之也雖然其
說略而未詳吾儒之經則詳矣洪範九疇始於五行中
於皇極終於五福六極聖人建極於上以順五行之用
是以天下之民有五福而無六極有五福皆可以康寧
矣無六極皆免於疾病此其道固有行乎運氣之外者
是謂大順成周之時嘗見之由庚之詩作而陰陽得由
其道華黍之詩作而四時不失其和由儀之詩作而萬
物各得其宜此建皇極順五行使民有五福而無六極
之驗也是故素問方伎之書而洪範則聖人經世之大
法也知有素問不知有洪範方伎之流也知有洪範不
知有素問儒者何病焉
月生明生魄
魄者乃月之無光處也魄生則明死魄死則明生初三
日明始生謂之哉生明又謂之朏又謂之死魄故初二
日謂之旁死魄旁近也十六日謂之哉生魄晦則日月
相會于東方望則日月相望蓋月本無光借日以為光
合璧則暗相遠而日燭不及則亦暗薛氏曰哉生明
月一日也旁死魄月二日也至望日則明全生而魄全
死自望後一日則月生魄魄生則明死矣至晦日則明
全死而魄全生故每月之終謂之晦以其魄全晦故也
每月之始謂之朔以其明初見故也邵子曰日行陽
度則盈行隂度則縮賓主之道也月遠日則明生而遲
近日則魄生而疾君臣之義也陽消則生陰故日下而
月西出也陰盛敵陽故日望而月東出也天為父日為
子故天左旋日右行日為夫月為婦故日東出月西生
也張氏曰諸歷家說月一日至四日行最疾日夜行
十四度餘五日至八日行次疾日夜行十三度餘自九
日至十九日其行遲日夜行十二度餘二十日至二十
三日行又小疾日夜行十三度餘二十四至晦行又大
疾日夜行十四度餘以一月均之則日得十三度十九
分度之七也初三日日初入時月在庚上哉生明見西
方八日為上弦日初入時月在丁上十五日為望日初
入時月在甲上盛於東方十六日將出時月在辛上載
死魄見平旦二十三下弦日將出時月在丙上三十日
為晦月與日合在乙上月本無光借日以為光及其盛
也遂與陽敵朱氏天問注曰歷家舊說月朔則去日
漸遠故魄死而明生既望則去日漸近故魄生而明死
至晦而朔則又遠日而明復生所謂死而復育也此說
誤矣若果如此則未望之前西近東遠而始生之明當
在月東既望之後東近西遠而未死之明却在月西矣
安得未望載魄於西既望終魄於東而遡日以為明乎
故唯近世沈括之說乃為得之蓋括之言曰月本無光
猶一銀丸日耀之乃光耳光之初生日在其傍故光側
而所見纔如鈎日漸遠則斜照而光稍滿大氐如一彈
丸以粉塗其半側視之則粉處如鈎對視之則正圓也
近歲王普又申其說月生明之夕但見其一鈎至日月
相望而人處其中方得見其全明必有神人能凌到景
旁日月而往參其間則雖弦晦之時亦復見其全明而
與望夕無異耳以此觀之則知月光常滿但自人所立
處視之有偏有正故見其光有盈有虧非既死而復生
也若顧兔在腹之問則世俗桂樹蛙兔之傳其惑久矣
或者以為日月在天如兩鏡相照而地居其中四旁皆
空水也故月中微黑之處乃鏡中大地之影略有形似
而非真有是物也斯言有理足破千古之疑矣參同
注曰三日第一節之中月生明之時也蓋始受一陽之
光而昏見於西方庚地八日第二節之中月上弦之時
受二陽之光而昏見南方丁地十五日第三節之中月
既望之時全受日光盛滿而昏見於東方甲地是為乾
體十六日第四節之始也始受下一陰為巽而成魄以
平旦而沒於西方辛地二十三日第五節之中復生中
一陰為艮而下弦以平旦而沒於南方丙地三十日第
六節之終全變三陽而光盡體伏於西北一月六節既
盡而禪於後月復生震卦云震一兑二乾三巽四艮五
坤六每五日為一節朔旦震始用事為日月陰陽交感
之初道家象此以為修煉之法鄉飲酒義月者三日
則成魄三月則成時魄者月之有體而無光處也故書
言哉生明旁死魄皆謂月二三日月初生時也凡言既
生魄即謂月十六日月始闕時也今此篇兩言月三日
而成魄則是漢儒專門陋學未嘗讀尚書者之言耳
葉氏曰朔二日而生明其旁為死魄旁死魄哉生明者
以朔數之也望二日而生魄哉生魄既生魄者以望數
之也吕氏曰堯史以星正時周史以月正日恐歷久
必差而星月則明著易見也
三正
怠棄三正馬氏云建子建丑建寅三正也蘇氏曰王
者各以五行德之王易服色改正朔孔子曰行夏之時
自舜以前必有以建子建丑為正者伊訓惟元祀十
有二月乙丑蔡氏曰夏曰歲商曰祀周曰年一也元祀
者太甲即位之元年十二月者商以建丑為正故以十
二月為正也乙丑日也不繫以朔者非朔日也三代雖
正朔不同然皆以寅月起數蓋朝覲會同班歷授時則
以正朔行事至於紀月之數則皆以寅為首也改正朔
而不改月數則於經史尤可考周建子矣而詩言四月
維夏六月徂暑則寅月起數周未嘗改也秦建亥矣而
史記始皇三十一年十二月更名臘曰嘉平夫臘必建
丑月也秦以亥正則臘為三月云十二月者則寅月起
數秦未嘗改也至三十七年書十月癸丑始皇出游十
一月行至雲夢繼書七月丙寅始皇崩九月葬酈山先
書十月十一月而繼書七月九月者知其以十月為正
朔而寅月起數未嘗改也且秦史制書謂改年始朝賀
皆自十月朔夫秦繼周者也若改月數則周之十月為
建酉月矣安在其為建亥乎漢初史氏所書舊例也漢
仍秦正亦書曰元年冬十月則正朔改而月數不改亦
已明矣且經曰元祀十有二月乙丑則以十二月為正
朔而改元何疑乎惟其以正朔行事也故後乎此者復
政厥辟亦以十二月朔奉嗣王歸于亳蓋祠告復政皆
重事也故皆以正朔行之朱氏曰三代正朔以元祀
十有二月攷之則商人但以建丑之月為歲首而不改
月號以孟子七八月十一月十二月之說攷之則周人
以建子之月為正月而不改時以書一月戊午厥四月
哉生明之類考之則古史例不書時以程子假天時以
立義之云考之則是夫子作春秋時特加此四字以繫
年見行夏時之意天開於子地闢於丑人生於寅故斗
柄建此三辰之月皆可以為歲首而三代迭用之夏以
寅為人正商以丑為地正周以子為天正也然時以作
事則歲月自當以人為紀故孔子嘗曰吾得夏時焉而
說者以為謂夏小正之屬蓋取其時之正與其令之善
蘇氏曰正月而謂之十二月何也殷之正月則夏之
十二月也殷雖以建丑為正然猶以夏正數月亦猶周
公作豳詩於成王之世而云七月流火九月授衣皆夏
正也史記秦始皇三十一年十二月更名臘曰嘉平夫
臘必建丑之月也秦以十月為正則臘當在三月而云
十二月以是知古者雖改正朔然猶以夏正數月也
夏氏曰春秋所書乃孔子尊王故以周正數之其實
周時數月實用夏正今七月四月之詩可見矣兼秦本
紀亦以十月為歲首則歲首但以十月為之而已非改
十月為正月也爰革夏正林氏曰夏以建寅為正湯
革之始以建丑為正是革正為用商正也革正之事古
未嘗有蓋始於湯而武王因之遂以建子為正故易之
革曰湯武革命順乎天而應乎人論語疏曰鄭康成
之義自古以來皆改正朔孔安國注尚書湯革命創制
改正易服是從湯始改正朔也朱氏曰陽氣雖始於
黃鍾而其月為建子然猶潜於地中而未有以見其生
物之功也歷丑轉寅而三陽始備於是叶風乃至盛德
在木而春氣應焉古之聖人以是為生物之始改歲之
端蓋以人之所共見者言之未有知其所由始也至商
周始以征伐有天下於是更其正朔定為一代之制以
新天下之耳目而有三統之說然以言乎天則生物之
功未著以言乎地則改歲之義不明而凡四時五行之
序皆不得其中正此孔子所以論考三王之制而必行
夏之時也泰誓惟十有三年春蔡氏曰漢孔氏以春
為建子之月蓋謂三代改正朔必改月數改月數必以
其正為四時之首序言一月戊午既以一月為建子之
月而經又係之以春故遂以建子之月為春夫改正朔
不改月數於太甲辨之詳矣而四時改易尤為無義冬
不可以為春寒不可以為暖固不待辨而明也或曰鄭
氏箋詩維莫之春亦言周之季春於夏為孟春曰此漢
儒承襲之誤耳且臣工詩言維莫之春亦又何求如何
新畬於皇來牟將受厥明蓋言莫春則當治其新畬矣
今如何哉然牟麥將熟可以受上帝之明賜夫牟麥將
熟則建辰之月夏正季春審矣鄭氏於詩且不得其義
則其攷之固不審也不然則商以季冬為春周以仲冬
為春四時反逆皆不得其正豈三代聖人奉天之政乎
一月戊午吕氏曰春秋惟定公無正蓋昭公之喪未
歸定公未立故不書正今紂之正朔已絶周之正朔未
頒故止書一月見君臣之分毫釐必計所以正天地之
大義也
辰弗集房
夏氏曰辰弗集房其說有二漢孔氏謂辰日月所會房
所舍之次集合也不合則日食可知唐孔氏廣其說謂
日月俱左行於天日行遲月行速日每日行一度月每
夜行十三度十九分度之七計二十九日過半已行天
一周又逐及日而與日聚會故日月所聚會處謂之辰
一歲十二會故為十二辰即此子丑寅卯之屬是也房
如房室之房謂日月所舍止之處計季秋九月之朔日
月當會於大火之次今乃不合於舍則日食可知據二
孔此說則以辰弗集為日食房為所舍之處非二十八
宿之房胡舍人則謂日月交會之謂辰日行赤道月行
黃道日行速月行遲一月一會必合於黃道赤道之間
或高或低或上或下不相掩蔽是謂不食或左或右或
先或後偶相掩蔽則食之矣是日月交會則有蝕今既
言不集所舍則不得謂之蝕兼此房乃二十八宿之房
非是十二次之舍此言辰弗集房蓋是秋九月日月當
合朔於房心之次今也弗集房則是歷之誤非日蝕據
胡氏此說則以辰弗集為歷誤非日蝕以房為二十八
宿之房非十二次之舍二說相反如此惟林少穎折中
之謂胡以辰弗集房為歷誤夫歷誤至於當合朔而不
合朔此非精於歷者不足以知何至於瞽奏鼓嗇夫馳
庶人走故當依孔氏為日食但孔氏以集為集合之集
則非其義所以起胡氏之疑兼胡氏以房為房心之房
攷之九月日月雖會於大火之次其說頗通但日之所
在星宿不見止可推算知之非能舉目而見則房又不
當為房心之房當是日月所會之舍即皆可謂之房也
是所謂房者又當依孔氏說為所次之舍也按唐書歷
志論辰弗集房之義謂古文集與輯義同日月嘉會而
陰陽輯睦陽常明而陰亦含章若變而相傷則不輯矣
兼漢書帝紀言東夷北蠻頗未集睦顔師古謂集與輯
同以此觀之則辰弗集房為日蝕明矣蓋此輯乃輯睦
之輯謂日月不相輯睦於所會之舍則蝕也蔡氏曰
按唐志日蝕在仲康即位之五年張氏曰日月相望
謂之望相合謂之朔每至朔則日月當如合璧有一毫
不合則月與日參差月魄磨蕩上下侵犯此日所以食
也林氏曰近代善歷者推仲康時九月合朔已過房
心北矣據左氏傳曰宋大辰之虚陳太皥之虚鄭祝融
之虚皆火房所謂房者皆所次之舍也王氏曰歷家
推步日食於朔月食於望一百七十三日有餘而為交
交然後食此歷法之常也(沈存中云西天法羅㬋計都皆逆步之乃今之交道也交)
(初謂之羅㬋交中謂之計都)然春秋二百四十二年書日食三十有
六隠公三年三月己巳日食至威公三年七月壬辰朔
而又食中間十有二年至莊公十八年又食中間三十
二年則當交而不食也襄公二十一年九月庚戌朔日
食十月庚辰朔又食二十四年七月甲子朔日食八月
癸巳朔又食則不當交而食也夫不當交而食與當交
而不食非歷法所能盡推故先王以日食為天災日主
陽月主陰月食陽勝陰也日食陰勝陽也大衍歷議
曰仲康五年癸巳歲九月庚戌朔日蝕在房二度
冬夏風雨
蔡氏曰好風者箕星好雨者畢星漢志言軫星亦好雨
意者星宿皆有所好也日有中道月有九行中道者黃
道也北至東井去極近南至牽牛去極遠東至角西至
婁去極中是也九行者黑道二出黃道北赤道二出黃
道南白道二出黃道西青道二出黃道東并黃道為九
行也日極南至于牽牛則為冬至極北至于東井則為
夏至南北中東至角西至婁則為春秋分月立春春分
從青道立秋秋分從白道立冬冬至從黑道立夏夏至
從赤道所謂日月之行則有冬有夏也月行東北入于
箕則多風月行西南入于畢則多雨所謂月之從星則
以風雨也夏氏曰日月之行則有冬有夏蓋夏則陽
用事日當進而北晝則進而長陽勝則為温暑冬則陰
用事日當退而南晝則退而短陰勝則為風寒此皆行
必循軌故所以有冬夏也月之從星則以風雨者月行
立春東從青道立秋西從白道立冬北從黑道立夏南
從赤道箕東北宿畢西南宿月若失道妄行東入箕則
旱風西入畢則陰雨此月從星則以風雨也
土中
凡地偏於南多暑偏於北多寒偏於東多風偏於西多
陰唯中則得天地之正陰陽之和司馬氏曰地中者
非地體之中乃其地得寒暑風雨之中鄭康成以為日
景於地千里而差一寸故王畿千里取其景同唐開元
中太史測景五百二十六里二百七十步而差二寸五
釐然則康成之言未可據也冬至漢丈三尺唐丈二尺
七寸一分夏至漢尺五寸唐尺四寸七分夫日行有遠
近土深有南北氣應有早晏故其景不能不小有出入
也日行黃道每歲有差地中亦當隨而轉移故周在洛
邑漢在潁川陽城唐在汴州浚儀而唐志猶取陽城日
晷以為法與漢志不同范氏曰測景之法見于周官
與詩所以求地之中以建王國而阜安萬民者也然必
驗之數術考之中星參之氣朔校之刻漏而後為得故
其地中之景冬至丈三尺夏至尺有五寸由此而進退
之則二十四氣皆可推而見之矣若夫當至而不至未
當至而至則有日月之變水旱之沴人民疾疫之災古
先哲王必謹視之以修人事而奉天之戒周公卜洛以
為天地之所合四時之所交風雨之所會陰陽之所和
世傳陽城是其地而今登封故臺在焉唐開元中擇河
南平地始于滑州之白馬南至于汴之浚儀得岳臺又
南至于扶溝又南至于上蔡之武津至岳臺為適中也
五行
正義曰天一生水地二生火天三生木地四生金天五
生土此其生數也地六成水天七成火地八成木天九
成金地十成土此其成數也繫辭曰天數五地數五五
位相得而各有合謂此也葉氏曰夫五行周流於天
地之間未之有位也言天之五數地之五數而謂之五
位必有奠方而正其居者而學者莫能知吾獨以世言
太一九宫者論之此其說雖出乾鑿度學者所不道然
而以五居中列其一三七九為四旁二四六八為四隅
則天地二五之數皆在特虚其十而不見以土無正位
寄王於四方與月令中央土獨不舉成數者同義十雖
不見而九宫縱横錯綜數之皆得十五則土之成數蓋
未嘗不具也是在易則謂之五位洪範則謂之九疇兹
其為洛書者歟易所先者五位故略九疇而不見洪範
所用者九疇故置五位而不言陰陽運而生五行五行
之大不可以正名但見其周流不息者而已故謂之行
天之五行為氣雨暘寒燠風是也地之五行為形金木
水火土是也朱氏曰五行者質具於地而氣行於天
者也以質而語其生之序則曰水火木金土而水木陽
也火金陰也以氣而語其行之序則曰木火土金水而
木火陽也金水陰也又統而言之則氣陽而質陰也又
錯而言之則動陽而靜陰也曾氏曰潤下炎上言其
所性之成於天者然水導之則行瀦之則聚火燃之則
熾宿之則壯則其所化亦未嘗不因之於人也或曲直
之或革之或稼穡之言其所化之因於人者然可以曲
直可以革可以稼穡則其所性亦未嘗不成之於天也
所謂天不人不因人不天不成者也潤下者水也故水
曰潤下炎上者火也故火曰炎上木金亦然惟稼穡而
非土也故言其於之稼穡而已王氏曰自天一至於
天五五行之生數也以竒生者成而耦以耦生者成而
竒其成之者皆五五者天數之中也蓋中者所以成物
也道立於兩成於三變於五而天地之數具其為十也
耦之而已蓋五行之為物其時其位其材其氣其性其
形其事其情其色其聲其臭其味皆各有耦推而散之
無所不通一柔一剛一晦一明故有正有邪有美有惡
有醜有好有凶有吉性命之理道德之意皆在是矣耦
之中又有耦焉而萬物之變遂至於无窮其相生也所
以相繼也其相克也所以相治也水言潤則火燥土溽
木敷金歛可知也火言炎則水洌土蒸木温金清可知
也水言下火言上則木左金右土中央可知也木言曲
直則土圜金方火銳水平可知也金言從革則木變土
化水因火革可知也土言稼穡則水之井洫火之爨冶
木金之為器械可知也馬氏曰水火木金土天地生
五行之序也木火土金水五行相生之序也水火金木
土五行相尅之序也天地之生五行也以數其相生也
以氣其相尅也以形吳氏曰土爰稼穡穀在其中自
其治之有司則謂之府以其通天下用之則謂之行
五紀
歲星十二歲一周天所以紀歲月一日行天十三度而
贏二十九日過半而一周天與日會所以紀月自夜半
至明日夜半日一出沒行天一度所以紀日星二十八
宿辰其次也日百刻二十八宿晝夜迭見而天行周十
二次故曰十二辰亦曰十二時所以紀星辰積辰而為
日積日而為月積月而為歲歲日月星辰其行各有盈
縮進退遲速長短之不同然皆不離於數故以歷而紀
其數因以是數而推攷其行度以驗其當否朱氏曰
左傳曰日月所會是謂辰注云一歲日月十二會所會
為辰十一月辰在星紀十二月辰在元枵之類是也然
此特在天之位耳若以地言之則南面而立其前後左
右亦有四方十二辰之位焉但在地之位一定不易而
在天之象運轉不停惟天之鶉火加于地之午位乃與
地合而得天運之正耳蓋周天三百六十五度四分度
之一周布二十八宿以著天體而定四方之位以天繞
地則一晝一夜適周一匝而又超一度日月五星亦隨
天以繞地而唯日之行一日一周無餘無欠其餘則各
有遲速之差焉然其懸也固非綴屬而居其運也亦非
推挽而行但當其氣之盛處精神光耀自然發越而又
各自有次第耳列子曰天積氣耳日月星宿亦積氣中
之有光曜者張衡靈憲曰星也者體生於地精成於天
列居錯跱各有攸屬此言皆得之矣(正義曰從冬至以及明年冬至為一)
(歲)
庶徵
鄭氏曰雨木氣也春始施生故木氣為雨暘金氣也秋
物成而堅故金氣為暘燠火氣也寒水氣也風土氣也
凡氣非風不行猶金木水火非土不處故土氣為風
吳氏曰按易說坎為雨則雨屬水而為冬離為日則暘
屬火而為夏詩疏載毛公釋小明日月方奥云二月之
初燠暖也則燠之為春為木明矣漢志引狐突金寒之
言顔師古謂金行在西故謂之寒則寒之為秋為金明
矣又按稽疑以雨屬水以霽屬火霽暘也則庶徵雨之
為水暘之為火類例抑又甚明陳氏曰燠熱涼寒四
時之氣也雨暘風者佐四時之氣以生育萬物者也止
言寒燠者蓋燠者温之始寒者涼之極也
六經天文編卷上
