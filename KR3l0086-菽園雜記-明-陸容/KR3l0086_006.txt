菽園雜記卷六
明陸容撰
元起朔漠建都北平漕渠不通江淮至元初粮道自淛
西涉江入淮由黃河逆水至中灤旱站陸運至淇門
入御河中灤即今開封府封丘縣地淇門今屬大名
府濬縣乃淇水入御河之處即枋頭也去中灤旱站
一百八十餘里自黃河逆水至中灤自中灤陸運至
淇門其難蓋不可言况運粟不多不足以供京邑之
用於是遂有海運之舉然海道風濤不測損失頗多
故又自任城開河分汶水西北至湏城之安民山入
清濟故瀆通江淮漕經東阿至利津河入海由海道
至直沽接運至京任城今之濟寧州也湏城今之東
平州也其後海口沙壅又自東河陸運二百餘里至
臨清始入御河其難尤不可言時有韓仲暉邊源軰
各出己見相繼建言乃自安民山開河直抵臨清屬
於御河而江淮之漕始通矣然當時河道初開不甚
深闊水亦微細不能負重載所以又有會通河止許
一百五十料船行之禁海運之初歲止得米四萬六
千餘石其後歲或至三百餘萬石會通河所運之米
每歲不過數十萬石終元之世海運不罷國初定鼎
金陵惟遼東邊餉則用海運其時會通河尚通今濟
寧在城閘北岸見有洪武三年曉喻往來船隻不得
擠塞閘口石碣在至二十四年河决原武漫過安上
湖而會通河遂淤自是江淮舟船始不至御河矣永
樂間肇造北京粮道由江入淮由淮入黃河水運至
陽武發河南山西二布政司丁夫旱路般運至衛輝
上船由御河水運至北京亦不可謂不難矣後得濟
寧州同知潘叔正建言工部尚書宋禮等提督始開
鑿會通河潘之建言止爲濟寧州往北旱站逓運軍
需等項艱苦欲開此河以省民力耳初未嘗言開此
漕運也河成宋尚書建言始從會通河漕運而海運
於是乎罷當會通河漕運之初又得平江伯陳瑄於
凢河道事宜莫不整頓所以至今京儲充羡不至缺
乏者會通河之力開鑿經理以底於成者斯又數君
子之力也此出刑部侍郎三原王公恕漕河通志節
其要語記之
張廵力竭西向再拜曰生既無以報陛下死當爲厲鬼
以殺賊此厲字與伯有爲厲之厲不同原其意誓欲
爲猛厲之鬼以殺賊耳李翰表云臣聞強死爲厲游
䰟爲變有所歸往則不爲災此正伯有爲厲之厲翰
之意盖欲乞爲墓招葬廵等故云然耳非解厲鬼字
義也後人多誤解此字致生邪說至有以厲即古癘
字謂廵爲掌疫癘之鬼若致道觀塑廵爲青面鬼狀
世之譌謬如此正由誤解此字故也吳中羽林將軍
廟譌爲雨淋而不覆以屋三孤廟譌爲三姑而肖三
女郎焉山西有丹朱嶺盖堯子封域也乃鑿一豬形
以丹塗之世俗傳譌可笑大率𩔖此
月令言十月雉入大水爲蜃人不知其能化蛟也張啟
昭翰撰言其鄉民嘗逐一雉入山穴中守之久不出
乃以土石塞之而去每過其處竊視之封閉如故人
不知也久之見其處有水流出不已踰時又過其處
則山已崩裂其下成渠問之居民云風雨之夕有蛟
出故也逐雉者爲言其事始知雉亦能爲蛟云
京師多尼寺惟英國公宅東一區乃其家退閒姬妾出
家處門禁嚴慎人不敢入餘皆不然然有忌人知者
有不忌者不忌者君子慎嫌疑固不入忌者有竒禍
决不可入天順間常熟一會試舉人出游七日不返
莫知所之乃入一尼寺被留每旦尼即鐍戶而出至
暮潛携酒殽歸故人無知者一日生自懼乃踰垣而
出出則臞然一軀矣又聞永樂間有圬工修尼寺得
纏[騣-凶+(鬯-匕)]帽於承塵上帽有水晶纓珠工取珠賣於市主
家識而執之問其所從來工以實對始知此少年竊
入尼室遂死於欲屍不可出乃肢解之埋墻下法司
奏抵尼極刑而毁其寺今宫墻東北草場云是其廢
址也
唐季黃巢之亂兵鋒所過多被殺傷然巢性獨厚於同
姓如黃姓之家及黃州黃岡黃梅等處皆以黃字得
免徽州歙縣地名篁墩本以産竹得名民以黃易之
亦得免禍近日程克勤諭德始徵士大夫詩文表白
其事而復篁墩之名夫大盗如黃巢亦有此善則信
乎天理民彛之在人心未嘗一日而冺滅也
永樂間敕遣大臣分行各處凢民間子弟年二十以上
爽徤者皆選取以備侍衛頗被騷擾其軍悉隸府軍
前衛數至二萬有餘立千戶所二十五領之年至六
十驗有老疾實狀兵部奏請疎放仍於本州縣照名
選補成化間尚書余公議欲再爲差官點選時當選
處適多饑饉職方郎中劉大夏與予力沮之余不能
奪其議遂寢
今之所謂左蓋即古人之所謂右如易繫辭傳書其後
曰右第幾章說文註親字云左從辛從木志錢幣者
云五銖錢右文曰貨泉左文曰五銖是矣今人乃與
相反予求其說而不可得竊疑古人北面視物分左
右物在東者值吾右手故爲右物在西者值吾左手
故爲左今人以南面視物分左右故反是然古人言
宫室位置則云前朝後市左祖右社軍行部位則云
前朱雀後玄武左青龍右白虎則祖廟與青龍在東
太社與白虎在西又與今人所謂左右不異未能决
然無惑也
成化辛丑歲西域賽瑪爾堪進二獅子至嘉峪關奏乞
遣大臣迎接沿途撥軍護送事下兵部予謂進貢禮
部事兵部不過行文撥軍護送而已時河間陳公鉞
爲尚書必欲爲覆奏予草奏大略言獅子固是竒獸
然在郊廟不可以爲犧牲在乘輿不可以備驂服蓋
無用之物不宜受且引珍禽竒獸不育中國不貴異
物賤用物等語爲律力言當卻之如或閔其重譯而
來嘉其奉藩之謹則當聽其自至斯盡進貢之禮若
遣大臣迎接是求之也古者天王求車求金於諸侯
春秋譏之况以中國萬乘之尊而求異物於外夷寧
不詒笑於天下後世陳公覽之恐拂上意乃咨禮部
時則四川周公爲尚書亦言不當遣官迎接事遂寢
而遣中官迎至其狀只如黃狗但頭大尾長頭尾各
有髵耳初無大異輟耕錄所言皆妄也每一獅日食
活羊一腔醋蜜酪各一瓶養獅子人俱授以官光禄
日給酒飯所費無算在廷無一人悟獅子在山藪時
何人調蜜醋酪以飼之蓋外人故爲此以愚弄中國
耳
莊子言即且甘帶即且蜈蚣帶蛇也初不知甘之之義
後聞崑山士子讀書景德寺中嘗見一蛇出游忽有
蜈蚣躍至蛇尾循脊而前至其首蛇遂伸直不動蜈
蚣以左右鬚入蛇兩鼻孔久之而出蜈蚣既去蛇已
死矣始知所謂甘者甘其腦也聞蜈蚣遇蝸篆即不
能行蓋物各有所制如海東青鷙禽也而獨畏燕象
猛獸也而獨畏鼠其理亦然
讀書萬卷不讀律致君堯舜終無術此雖譏切時事之
言然律令一代典法學者知此未能律人亦可律已
不可不讀也書言議事以制而必曰典常作師其不
可偏廢明矣嘗見文人中有等迂腐及浮薄者往往
指斥持法勤事之士以爲俗流而於時制漫不之省
及其臨事誤犯吏議則無可釋而溺於親愛者顧以
法司爲刻良可笑也
本朝子爲母服斬衰三年嫂叔之服小功皆所謂緣人
情而爲之者也然韓退之幼育於嫂嘗爲制服而程
子於嫂叔無服亦嘗言後聖有作雖制服可也母服
斬衰則以儒臣羣議不合高皇斷自宸衷曰禮樂自
天子出此禮當自我始
北方老嫗八九十歲以上齒落更生者能於暮夜出外
食人嬰兒名秋姑予自幼聞之不信同寮鄒繼芳郎
中云歴城民張家一嫗嘗如此其家鎻閉室中鄒
非妄誕人也秋北人讀如篘酒之篘
一彎西子臂七竅比干心詠藕詩也相傳衛文節公作
未知是否一庭生意留青草萬里歸心放白鷼恕齋
詩也程少詹克勤云嘗見作此題者多涉頭巾氣惟
此聯出色又聞邵復初郎中云鄉人取龍湫祈雨後
送水還湫有作文者集古句一聯云雨三日不止求
之與與之與水一勺之多出乎爾返乎爾亦佳
永樂三年命翰林學士解縉等選新進士才質英敏者
就文淵閣讀書時與選者修撰曾棨編修周述周孟
簡庶吉士楊相劉子欽彭汝噐王英王直余鼎章敞
王訓柴廣敬王道熊直陳敬宗沈昇洪順章朴余學
䕫羅汝敬盧翰湯流李時勉叚民倪維哲袁添祥吾
紳楊勉二十八人時周忱自陳年少願進學文皇喜
曰有志之士命增爲二十九人名庶吉士聞洪武壬
子歲嘗選會試士十八人授編修等職讀書文華堂
後又選進士為庶吉士分置近侍諸署若解縉為中
書庶吉士是也而專置之翰林則始於此
天順間文臣閣老李文達公賢武臣錦衣衛指揮門達
最得君而達尤聲勢隆赫傾動中外嘗忌李出已上
欲乘隙間之有軍匠楊暄者以工彩漆著名于時一
日疏達不法事以聞達因愬於上云此李賢嗾之也
知上必親鞫密召暄囑之暄懼死陽承順惟謹上果
鞫於内苑山子下暄以實對云事非由賢門達囑臣
誣賢臣與賢素不識不敢枉也達由是寵衰而禍作
矣古人謂無好人三字非有德者之言觀此可知
今人有喪剪帛以授弔客謂之發孝大扺京師人家發
孝主於勾引祭賻之貲江南人家發孝主於勾引人
光賁送喪士大夫家亦有為之者此非禮之禮也楊
文貞公遺戒子孫不用此最是
朱文公先生本號晦菴今人稱考亭者亭本前代一御
史築於其考墓旁故名歲久亭廢韋齋愛其山水嘗
欲即其廢址作書院而不果文公後作考亭書院以
成先志非别號也
行人司行人初置三百六十員今存三十六員蓋國初
諸司官不差出凢有事率差行人永樂中减革行人
員數諸司公務差本衙門官出辦行人非册封親王
使外國賫捧詔書之𩔖不差然當時進士除行人者
九年才得陞六品官人多不樂今九年得陞各部員
外郎三年得選任御史行人頓爲增重於前舊嘗爲
之語云非進士不除非王命不差非餽贐不去其濫
可知今朝廷重之人各自重無此風矣
秋官屠郎中之妻無子而妒懼其夫置妾常爲贋娠以
沮之一年果娠彌月而産則一胞為鳥卵者四十七
破之中有血水而已項尚書之女無夫而娠家人恐
其彰醜飲以冷藥敗其胎竟不效及期而産一胞數
蛇遂驚死皆不知其何所感也
孫状元賢赴會試途中投宿一民家主人敬禮甚隆飲
食一呼而具賢疑其家有他會問之主人云昨夜夢
狀元至故治具以俟今日公至應此夢無疑矣賢竊
自喜至期下第而歸後一科果狀元及第雍御史泰
未第時嘗自金陵還陜西道經鳳陽投宿一老嫗家
問知是舉子喜云昨夜夢有御史過吾家子其人耶
雍後以進士令吳被召爲御史陸參政孟昭未第時
夫人夢得官參政後果不爽觀此則人之出處信有
前定非偶然也
錢原溥學士回自謫所道江西布政使翁公世資作詩
送之序云天順間先生嘗謂兵部尚書陳汝言曰方
今論功行賞殆無虚日而母后徽號未加得非闕典
與汝言即以先生之言入奏英宗大加稱賞隨付史
氏以行歲甲申英廟上賓先生遂爲權貴所擠而有
順德之行皇上一日御經筵閱講臣獨以先生不在
爲問遂下吏部召還復舊官予嘗以是質之内閣供
奉謝伯寬云歲甲申以下一叚失實盖原溥嘗在内
書堂教書今之近侍若懷恩軰皆多出其講下其出
以附王倫其入以懷公之力也
本朝文臣封伯爵者洪武中中書左丞相汪廣洋封忠
勤伯弘文舘學士劉基封誠意伯正統中兵部尚書
王驥封靖遠伯天順中都察院副都御史徐有貞封
武功伯鴻臚寺卿楊善封興濟伯成化間兵部尚書
兼都察院左都御史王越封威寧伯廣洋後坐累有
貞越不久革爵謫遠地基善革於身後子孫世禄驥
一人而已
本朝軍衛舊無學今天下衛所凢與府州縣同治一城
者官軍子弟皆附其學食廪歲貢與民生同軍衛獨
治一城無學可附者皆立衛學宣德十年從兵部尚
書徐琦之請也其制學官教授一員訓導二員武官
子弟曰武生軍中俊秀曰軍生衛學之有歲貢始於
成化二年五月從少保李公賢之請也其制每二歲
貢一人平時不給廪食至期以先入學者從提學御
史試而充之
爲人上者言動不可不謹否則下人承譌踵誤不勝其
弊矣丁酉歲予有考技之役至遷安適同年劉御史
廷珪按其地遣人招飲予戲語云饌有驢板腸即赴
蓋京師朋軰相戲各有指斥風土所諱以為詬者如
蘇淛云鹽荳江西云臘雞湖廣云乾魚之𩔖是已河
南人諱偷驢廷珪河南衞輝人而舊傳有西風一陣
板腸香之句故以戲之日暮歸縣官率吏人捧熟饌
以進問之云聞公嗜驢板腸故以奉也予以實告而
遣之既而自悔自是不敢戲言
嘗登嶧山山僧作水飯爲供食一𬞞味佳問之云張留
兒菜令採觀之乃商陸也餘姚人每言其鄉水族有
彈塗味甚美詳問其狀乃吾鄉所謂望潮郎耳此物
吾鄉極貧者亦不食彼以爲珍味商陸在吾鄉牛羊
亦不食彼以爲旨蓄正猶河豚在吳中爲珍異直沽
漁人刳其肝而棄之時魚尤吳人所珍而江西人以
為瘟魚不食世之遇不遇豈惟人為然夫物則亦有
然者矣(仲裘聞張留乃樟柳也)
兵部侍郎王偉先任職方郎中用少保于公薦升是職
未幾伺于公過誤密奏之景皇帝信任于公方專召
入以偉奏授之公叩頭謝罪上曰吾自知卿卿勿憾
也公既出偉下堂迎問曰今日聖諭爲何公曰姑入
語之既入復請乃笑曰老夫有不是處賢弟當面言
之未敢不從也何忍至此乃出奏示之偉跼蹐無地
君臣相與如此誰得而間之此于公所以得成安社
稷之功也
常朝諸司奏事御前事當准行者上以是字荅之成化
十六七年間上病舌澀每荅是字苦之鴻臚卿施純
彦厚揣知之隂獻計於近侍云是字不便請以照例
字易之上得此甚喜問計所出近侍以純對由是得
拜禮部侍郎掌寺事尋陞尚書加太子少保純京師
人成化丙戍進士長軀偉幹音吐洪亮初任戶科給
事中遷鴻臚少卿未二十年驟陞至此可謂際遇之
隆矣人有爲之語云兩字得尚書何用萬言書
天順間鄉人陳錡鼎夫爲職方郎中嘗談及時事云近
得葉與中奏保廵按廣西御史吳禎廵撫其地時葉
公緫督廣東西軍務舉禎欲分任其責也因問禎之
爲人鼎夫云一利口耳與中以誠待物宜有此舉異
日必爲此人累也予竊記之後禎得位結搆廣人百
計謗葉李閣老惑之時因言官嘗薦葉入朝僅移節
宣府而禎不久亦敗矣予於是服鼎夫之先見云近
聞于少保薦王偉爲侍郎時商狀元嘗密言其非所
宜薦然䟽已入矣既而于公有不愜意時每自嘆云
先見不如商大朴大朴商公舊字也
凡人黨護族𩔖固其習性同然而回回尤甚嘗聞景泰
間京師隆福寺落成縱民入觀寺僧方集殿上一回
回忽持斧上殿殺僧二人傷者二三人即時執送法
司鞫問云見寺中新作輪藏其下推轉者皆刻我教
門人像憫其經年推運辛苦是以讐而殺之無别故
也奏上命斬于市予謂斯人之冐犯刑辟固出至愚
然其義氣所發雖死不顧中國之人一遇利害至有
擠其同𩔖以自全者較之斯人之激於義而蔽於愚
其可哀憐也哉
浯谿峿臺唐亭皆在今永州祁陽縣治南五里唐元結
次山愛其勝異遂家其處命名制字皆始于結字從
水從山從唐皆曰吾者旌吾獨有也今按峿唐字韻
書無之盖制自次山浯本瑯琊水名古有此字湘江
之谿命名曰浯則自次山耳
陳祭酒詢字汝同松江人善飲酒酒酣耳熱胸中有不
平事每對客發之人有過面語之不少貸也在翰林
時嘗忤權貴出爲安陸知州同寮餞之或倡爲酒令
各用二字分合以韻相協以詩書一句終之陳學士
循云轟字三箇車余斗字成斜車車車遠上寒山石
徑斜高學士糓云品字三箇口水酉字成酒口口口
勸君更盡一杯酒陳云矗字三箇直黑出字成黜直
直直焉往而不三黜
嘗聞河内縣丞韓肇云一人病耳癢命鑷工爬剔之耳
中出彩帛碎屑終亦無恙予不之信也近尚書淶水
張公患瘡在告予往問候云一日閒坐忽臀肉作癢
搔之覺有物在指下摘之抽出肉紅一線五六寸初
疑是觔詳視之實線也方怪之俄而覺痛瘡遂作矣
即此推之則耳中碎帛亦或不誣此皆理之不可曉
者
永樂五年會議北京合用粮餉雖本處歲有徵稅及屯
田子粒并黃河一路漕運然未能周急必藉海運然
後足用見在海船數少每歲装運不過五六十萬石
且未設衙門專領事不歸一莫若於蘇州之太倉專
設海道都漕運使司設左右運使各一員從二品同
知二員從三品副使四員從四品經歴司照磨所品
級官吏俱照布政司例本司堂上官扵文武中擇公
勤廉幹者以充其職行移與布政司同各處衞所見
有海船并出海官軍俱屬提調以時點檢如法整治
奏上太宗有再議之旨遂不行
菘菜北方種之初年半為蕪菁二年菘種都絶蕪菁南
方種之亦然盖菘之不生北土猶橘之變扵淮北也
此說見蘇州志按菘菜即白菜今京師每秋末比屋
醃藏以禦冬其名箭榦者不亞蘇州所産聞之老者
云永樂間南方花木𬞞菜種之皆不發生發生者亦
不盛近來南方蔬菜無一不有非復昔時矣橘不踰
淮貉不踰汶雊鵒不踰濟此成說也今吳菘之盛生
于燕不復變而爲蕪菁豈在昔未得種藝之法而今
得之邪抑亦氣運之變物𩔖随之而美邪將非橘柚
之可比邪
東里楊先生嘗見崑山屈昉送行詩有佳句默識其名
一日知崑山縣羅永年以事上京投謁東里問崑山
有屈昉何如人永年茫然無以對東里云士人尚不
知邪永年慚赧而退及還任乃求昉識之未幾有詔舉
經明行脩之士永年乃以昉應詔除南海縣丞卒官前
輩留心人物如此
開元錢文或讀作開通元寳或作開元通寳本唐高祖
武德四年所鑄非明皇開元間鑄也今錢背間有新
月痕人遂以為始鑄錢時工人呈蠟樣楊貴妃玩視之
因有指甲痕此盖不知典故者因明皇年號與錢文
偶同而附會其說耳(伸按錢志謂為文德皇后掐痕)
菽園雜記卷六
