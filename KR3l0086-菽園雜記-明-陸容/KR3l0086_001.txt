菽園雜記卷一
明陸容撰
朝廷每端午節賜朝官喫糕糭於午門外酒數行而出
文職大臣仍從駕幸後苑觀武臣射柳事畢皆出上
迎母后幸内沼看划龍船砲聲不絶盖宣德以來故
事也丙戌歲礟聲無聞人疑之後聞供奉者云是日
内官奏放礟上止之云酸子聞之便有許多議論也
上之顧恤人言如此可以仰見聖德矣
奉天門常朝御座後内官持一小扇金黃絹以裹之嘗
聞一老將軍云非扇也其名卓影辟邪永樂間外國
所進但聞其名不知為何物也
嘗聞尚衣縫人云上近體衣俱松江三梭布所製本朝
家法如此太廟紅紵絲拜裀立脚處乃紅布其品節
又如此今富貴家挑逹子弟乃有以紵絲綾段為袴
者暴殄過分甚矣
近見洪武四年御試錄總提調中書省官二人讀卷官
祭酒博士給事中修撰各一人監試官御史二人掌
卷受卷彌封官各主事一人對讀官司丞編修二人
搜檢懷挾監門巡綽所鎮撫各一人禮部提調官尚
書二人次御試策題又次恩榮次第云洪武四年二
月十九日廷試二十日午門外唱名張掛黃榜奉天
殿欽聽宣諭同日除受職名于奉天門謝恩二十二
日錫宴于中書省二十三日國子學謁先聖行釋菜
禮第一甲三名賜進士及第第一名授員外郎第二
名第三名授主事第二甲一十七名賜進士出身俱
授主事第三甲一百名賜同進士出身俱授縣丞姓
名下籍狀與今式同國初制度簡略如此今進士登
科錄首錄禮部官奏殿試日期合請讀卷及執事官
員數進士出身等第聖旨俞允謂之玉音次錄讀卷
提調監試受卷彌封掌卷巡綽印卷供給各官職名
又次錄三月一日諸貢士赴内府殿試上御奉天殿
親試策問三日早文武百官朝服錦衣衛設鹵簿于
丹陛丹墀内上御奉天殿鴻臚寺官傳制唱名禮部
官捧黃榜鼓樂導出長安左門外張掛畢順天府官
用傘盖儀從送狀元歸第四日賜宴于禮部宴畢赴
鴻臚寺習儀五日賜状元朝服冠帶及進士寶鈔六
日狀元率諸進士上表謝恩七日狀元諸進士詣先
師孔子廟行釋菜禮禮部奏請命工部於國子監立
石題名朝廷或有事則殿試移它日謂之恩榮次第
又次錄進士甲第第一甲三人賜進士及第第二甲
若干人賜進士出身第三甲若干人賜同進士出身
每人名下各具家狀最後錄第一甲三人所對策其
家狀式姓名下云貫某府某州某縣某籍某生治某
經字某行幾年幾歲某月某日生曾祖某祖某父某
母某氏祖父母父母俱存曰重慶下父母俱存曰具
慶下父存母故曰嚴侍下父故母存曰慈侍下父母
俱故永感下兄某弟某娶某氏某處鄉試第幾名會
試第幾名
予奉命犒師寕夏内府乙字庫關領軍士冬衣見内官
手持數珠一串色𩔖象骨而紅潤過之問其所製云
太宗皇帝白溝河大戰陣亾軍士積骸徧野上念之
命收其頭骨規成數珠分賜内官念佛冀其輪迴又
有腦骨深大者則以盛淨水供佛名天靈盌皆胡僧
之教也
予使跡所及歴趙秦伊周四王府朝見日皆有宴惟秦
王親宴于承運門品饌豐盛餘皆長史陪宴賓舘成
禮而已聞秦王之母太妃陳氏賢而且嚴每朝使至
必令王出宴云非惟見爾敬重朝廷好言好事亦得
見聞若在宫中不過與婦人相接而已實有何益酒
殽已具必令人舁入觀之如不佳典膳厨役皆受撻
辱王之所以無失禮賓客者由太妃之賢也
各鎮戍鎮守内官競以所在土物進奉謂之孝順陜西
有木實名榅桲肉色似桃而上下平正如柿其氣甚
香其味酸澀以蜜制之歲為進貢然終非佳味也太
監王敏鎮守陜西時始奏罷之省費頗多敏本漢府
軍餘善蹋鞠宣府愛而閹之常熟知縣郭南上虞人
虞山出軟栗民有獻南者南亟命種者悉拔去云異
日必有以此殃害常熟之民者其為民遠慮如此因
𩔖記之
環慶之墟有鹽也産鹽皆方塊如骰子色瑩然明徹盖
即所謂水晶鹽也池底又有鹽根如石土人取之規
為盤盂凡煮肉貯其中抄勻皆有鹹味用之年久則
日漸銷薄甘肅靈夏之地又有青黃紅鹽三種皆生
池中
陜西布政司本唐宰相府前堂屏扆後有方石池中刻
波浪紋云是宰相冰果之噐後堂&KR0585;下有一石池中
地稍高四周有走水渠云是宰相用以割羊又有釘
官石石理中斷釘歴歴可見云唐舉子以此自占凡
釘入者終身利達不入者不利往往有驗云
焚書秪是要人愚人未愚時國已墟惟有一人愚不得
又從黃石授兵書此焚書抗詩不知何人所作家君
常誦之坑在驪山下即坑儒谷是也
正綂己巳車駕蒙塵敵勢甚熾羣情騷然太監金英集
廷臣議其事衆囁嚅久之翰林徐珵元玉謂宜南遷
英甚不以為然適兵部尚書于謙奏欲斬倡南遷之
議者衆心遂决景皇帝既即位意欲易儲一日語英
曰七月初二日東宫生日也英叩頭云東宫生日是
十一月初二日上為之默然蓋上所言者謂懷獻英
所言者謂今上也意與獻陵之對正相似珵後改名
有貞
陜西環縣界有唐時木波合道等城遺址志書以為范
文正公守環時所築嘗考之唐德宗興元十三年二
月集方渠合道木波三城邠寧節度使楊朝晟之力
也文正公或因其舊址而修築之故云
温泉在臨潼縣驪山北麓即唐之華清宫故址山上有
玉女祠乃其發源處唐時每歲臨幸宫殿壮麗今惟
此池存焉上覆屋數楹四周甃以甓石其水寒煖適
調清徹可鑑絲髮湯泉若句容宣府遵化等處亦有
之其佳勝宜莫如此然以官府掌之非貴宦無由得
浴其外别引泉為男女混堂二處則居民共之
居庸關外抵宣府驛逓官皆百戶為之陜西環縣以北
抵寧夏亦然蓋其地無府州縣故也然居庸以北水
甘美榖菜皆多環縣之北皆鹻地其水味苦飲之或
至泄利驛官於冬月取雪實窖中化水以供上官尋
常使客罕能得也
吾蘇陳僖敏公鎰為都御史廵撫陜西時用法寬平臨
事簡易數年間雨暘時若年榖屡登民信愛之以其
美髯鬛呼為鬍子爺爺嘗以議事還朝民訛傳得代
遮道借留者數千人公諭以當復來始稍稍散去及
其復來焚香迎候亦然民父母及身有疾者發願為
公舁轎則不事醫藥祈禱輙愈一出行臺人爭舁之
雖禁之不息也及公去有畫像事之者其得民如此
代公者欲懲其弊而濟之以猛識者亦以為宜然民
雖陽畏而隂實怒之且旱潦相仍邊事日作非復昔
時之氣象矣故善論公者以為非但其德有以惠乎
民而其福之庇乎民者亦博矣
陜西都指揮司整幼嘗結數惡少為義弟兄一人受挫
則共力復仇整嘗擊殺一人於都市歌樓主家執之
不力被脱去乃執其與劉某於官䆒整所在劉曰我
實殺之非整也衆証為整劉自認益堅法司不能奪
乃論死後得末减發充遼東三萬衛軍整德之每歲
供其軍貲時整有老母故劉誣代之古之俠士不能
過也
太監牛玉之敗南京六科給事中王徽等因上疏言宦
官干政專權置立私宅等事皆祖宗時所無請一切
禁革之其言讜直切中時弊徽等各調任遠州判官
天下之士莫不慕其風采徽字尚文南京人丙戍歲
予犒師寧夏過寧州聞判官李某數中人問及此事
李云始謀於王淵志默志默恐同寮有進止者乃焚
香告天以為盟奏本則各草一通俱送尚文以備采
取若為首則六科以次列名不容退避盖舊規也志
默紹興山隂人謫四川茂州判官予以此舉徽擅其
名而淵之力居多故表著之
陜西城中舊無水道井亦不多居民日汲水西門外參
政余公子俊知西安府時以為關中險要之地使城
閉數日民何以生始鑿渠城中引㶚滻水從東入西
出環甃其下以通水其上仍為平地迤邐作井口使
民得以就汲此永世之利也
西嶽華山西鎮吳山皆在陜西境内載在祀典而西安
又有五嶽廟陳僖敏廵撫時既不能毁而又奏請重
修之失禮甚矣况勞民傷財在所得已此不學之過
也
水東日記云世稱警悟有局幹人曰乖覺于兵部奏内
常用之然未見所出乃引韓退之羅隐乖角字以為
與今乖覺意正相反盖奏詞移文間用方言時語不
必一一有出也今之所謂乖即古之所謂黠黠豈美
德哉韻書訓乖云戾也背也離也凡乖者必與人背
離如與人相約諫君劾姦死難稍計利害則避而違
之以自全反謂不違者為癡此正所謂乖角耳
正綂丙辰状元周旋温州永嘉人聞閣老預定第一甲
三人候讀卷時問同在内諸公云周旋儀貌如何或
以豐美對閣老喜及𫝊臚不𩔖所聞盖豐美者嚴州
周瑄聽之不真而誤對耳天順庚辰曹欽反連捕其
黨馮益損之甚急一星士馮益謙之就逮亦棄市盖
二人皆寧波人且同名故有此誤人之禍福固非偶
然然亦有如此者所謂命也
慶陽西北行二百五十里為環縣縣之城北枕山麓周
圍三里許編民餘四百戶而城居者僅數十家戍兵
僦屋閭巷不能容至假學宫居之其土沙瘠其水味
苦乍飲之病脾泄出趙大夫溝者味甘然去城十餘
里歲祀先師則取釀酒不可以給日用也驛廩稍供
稻米盖買諸慶陽粟一斗得稻米一升薪木則買諸
開城開城亦小邑去環八十里地有美薪其愈環可
知矣其古蹟則靈武臺在焉唐肅宗以太子即位其
處城之南有唐時木波合道等城遺址尚存居數日
校官率舉業弟子五六人執經請益咸謹朴使之析
義理皆頗能之與談古今及它文事𩔖莫能知嘗與
索韻書徧城中不可得盖其地僻陋無賢師友校官
來師者各以所通經授弟子或不久去則貿貿焉無
能成其終者無惑乎人才之難也
廵撫陜西都憲嘉禾項公忠令慶陽邠寧州縣督民種
樹道傍民頗怨之廵撫延綏都憲廣東盧公祥有詩
嘲之其終篇云可惜路旁如許地只栽榆柳不栽桑
項公和韻云老我豈無衣食計安知此地不宜桑二
詩今在慶陽公館壁間邠寧慶陽皆古豳地七月之
詩言蠶桑之亊備矣要之盧公之言得之
莊浪參將趙妥兒土人也嘗馬蹶視土中有物得一刀
甚異每地方將有事則自出其鞘者寸餘鞘當刀口
處常自割壊識者云此靈物也宜時以羊血塗其口
妥兒頼其靈每察見出鞘則預為之備以是守邊有
年則無敗事太監劉馬兒還朝日求此刀不與以是
掩其功不得陞
民間俗諱各處有之而吳中為甚如舟行諱住諱翻以
箸為快兒幡布為抺布諱離散以棃為圓果傘為竪
笠諱狼籍以榔搥為興哥諱惱躁以謝竈為謝歡喜
此皆俚俗可笑處今士大夫亦有犯俗稱快兒者
洪武中朝廷訪求通曉歴數數往知來試無不驗者必
封侯食禄千五百石山東監生周敬心奏言國祚長
短在德厚薄非歴數之可定三代有道之長固所定
論三代而下深仁厚德者漢唐宋而已如漢高之寬
仁繼以文景之恭儉昭宣之賢明光武之中興章帝
之長者唐太宗之力行仁義宋太祖之誠心愛民是
以有道之長國祚最短者莫如秦其次如隋又其次
如五代始皇之酷虐煬帝之苛暴五代之窮兇是皆
人事所致豈在歴數欽惟聖上應天眷命混一區宇
救亂誅暴其功大矣然神武過於漢高而寬仁不及
賢明過於太宗而忠厚不及是以御宇以來政教未
敷四方未治伏乞效漢高之寬仁同太宗之誠慤法
三代之税歛則帝王之祚可𫝊萬世又何必問諸小
技之人邪又言陛下連年遠征臣民萬口一辭皆知
為耻不得傳國寳欲取之耳臣聞傳國寳出自戰國
楚平王時以卞和所得之玉琢之秦始皇秘之名曰
御璽自是以來歴代珍之遂有是名易曰聖人之大
寳曰位何以守位曰仁是知仁乃人君之寳玉璽非
寳也且戰國之君趙先得寳而國不守五代之君皆
得寳皆不旋踵而亡盖徒知玉璽之為寳而不知仁
義之為大寳故也天下治安享國之久者莫如三代
三代之時未有玉璽是知有天下者在仁義而不在
此璽亦明矣今為取寳使兵革數動軍民困苦是忽
真正之大寳而易無用之小寳也聖人智出天下明
照萬物何乃輕此而重彼愛彼而不愛此邪又言方
今力役繁難戶口雖多而民勞者衆賦歛過厚田粮
雖實而民窮者衆教化博矣而民不說所謂徒善也
法度嚴矣而民不服所謂徒法也昔者汲黯言於漢
武帝曰陛下内多慾而外施仁義奈何欲效唐虞之
治乎方今國則願富兵則願強城池則願高深宫室
則願華麗土地則願廣人民則願衆於是多取軍士
廣積錢財征伐之舉無虚日土木之功無已時如之
何其可治也又言洪武四年欽錄天下官吏十三年
連坐胡黨十九年起天下積年民害二十三年大殺
京民此妄立罪名不分臧否一㮣殺之豈無忠臣烈
士善人君子誤入名項之中於兹見陛下之德薄而
殺戮之機深矣夫自古不嗜殺人者能一天下而殺
之多者後嗣不昌秦隋元魏之君好殺不已其後至
於滅絶種𩔖漢時誤殺一孝婦致東海枯旱三年方
今水旱連年未臻大稔未必不由殺戮無辜感傷和
氣之所致也又言明主之制賞不僣刑不濫今刑既
濫矣復賞賜無節天下老人非功非德人賜鈔五定
出征軍官位高而禄厚平寇御侮亦其職分當然今
乃賞賜無極夫厚歛重科窮民困苦而濫賜無功之
人甚無謂也宜節無功之賞以寬窮民之賦則天下
幸甚萬姓幸甚其餘若通鈔法罷充軍等事皆切時
弊約三千餘言節其要錄之敬心不知為山東某州
縣人後仕某官問之山東仕於朝者皆莫之知已無
官守言責而能直言如此何其壮哉不可冺也
孟子云傅說舉於版築之間屈原云說操築於傅巖兮
武丁用而不疑二書築字猶周詩築室百堵之築蔡
氏註說築傅巖之野云築居也今言所居猶謂之卜
築蓋以版築胥靡之事說賢者不宜有此為賢者諱
故云然爾然孟屈去殷周未遠必有所傳况耕稼陶
漁不足以病舜釣弋獵較不足以累孔窮而操築亦
何足以為說諱乎
古人於圖畫書籍皆有印記云某人圖書今人遂以其
印呼為圖書正猶碑記碑銘本謂刻記銘於碑也今
遂以碑為文章之名莫之正矣
前軰詩文稿不愜意者多不存獨於墓誌表碣之𩔖皆
存之者蓋有意焉景泰甲戍進士薊州錢源其先崑
山人嘗以公差過崑訪求其祖墓父老無能知者居
數日沈通理檢家蔵前人墓誌得洪武七年邑人盧
熊所為錢瑞妻章氏墓誌始知其祖墓在今儒學之
後而封表之於是知葬埋之不可無誌而誌葬者世
系墓地尤不可以不詳也士大夫得親戚故舊墓文
必收蔵之而不使之廢棄亦厚德之一端也源本沙
頭郁氏子郁與錢世連姻錢無子郁以一子為其後
後戍薊州郁今為醫官錢氏則已絶矣
吳中鄉村唱山歌大率多道男女情致而已惟一歌云
南山脚下一缸油姊妹兩箇合梳頭大箇梳做盤龍
髻小箇梳做揚籃頭不知何意朱廷評樹之嘗以問
予予思之翼日報云此歌得非言人之所業本同厥
初惟其心之趣向稍異則其成就遂有大不同者作
如是觀可乎樹之云君之穎悟過我矣作如是觀此
山歌第一曲也
菽園雜記卷一
