菽園雜記卷十三
明陸容撰
江南名郡蘇杭並稱然蘇城及各縣富家多有亭館花
木之勝今杭城無之是杭俗之儉樸愈於蘇也湖州
人家絶不種牡丹以花時有事𧖟桑親朋不相往來
無暇及此也嚴州及於潜等縣民多種桐漆桑桕麻
苧紹興多種桑苧茶台州地多種桑桕其俗勤儉又
皆愈於杭矣蘇人隙地多榆柳槐樗棟榖等木浙江
諸郡惟山中有之餘地絶無蘇之洞庭山人以種橘
為業亦不留惡木此可以觀民俗矣
石首魚四五月有之浙東温台寧波近海之民歲駕船
出海直抵金山太倉近處網之盖此處太湖淡水東
注魚皆聚之他如健跳千戸所等處固有之不如此
之多也金山太倉近海之民僅取以供時新耳温台
寧波之民取以為鮝又取其膠用廣而利博予嘗謂
瀕海以魚鹽為利使一切禁之誠非所便但今日之
利皆勢力之家專之貧民不過得其受雇之直耳其
船出海得魚而還則已否則遇有魚之船勢可奪則
盡殺其人而奪之此又不可不禁者也若私通外蕃
以啟邊患如閩廣之弊則無之其採取淡菜龜脚鹿
角菜之𩔖非至日本相近山島則不可得或有啟患
之理此固職巡徼者所當知也
西湖三賢祠唐白文公樂天宋蘇文忠公子瞻林處
士逋也樂天守杭日嘗築捍錢唐湖堤洩其水溉田
千頃復修六井民賴其利子瞻初通判杭州後復為
守開西湖作長堤中為六橋又濬城中六井與民興
利除害郡人德之林處士則以其風節之重耳攷之
郡志郡故斥鹵唐興元間鄴侯李泌守杭鑿六井引
西湖水入城民受其惠則杭之水利興自鄴侯而白
蘇二公之所修濬者其遺蹟也知有白蘇而忘鄴侯
可乎竊謂三賢祠當祠李白蘇三公以遺愛和靖則
别祠於其舊𨼆巢居閣或四照堂以表風節斯於事
體為得宜也
衢之常山開化等縣人以造紙為業其造法採楮皮蒸
過擘去粗質糝石灰浸漬三宿蹂之使熟去灰又浸
水七日復蒸之濯去泥沙曝晒經旬舂爛水漂入胡
桃藤等藥以竹絲簾承之俟其凝結掀置白上以火
乾之白者以磚板制為案桌狀圬以石灰而厝火其
下也
西湖相近諸山如飛來峯石屋寺烟霞洞等處皆岩洞
深邃可愛然每處刻佛像破碎山壁亦令人可厭飛
來峰散刻洞外石屋寺刻洞中大小至五百餘像烟
霞洞所刻尤多蓋皆吳越及宋人之製予烟霞洞詩
有刻佛過多清氣减之句正以其可厭耳
温茶即辟麝草酒煎服治毒瘡其功與一枝箭等未知
果否一枝箭出貴州同五味子根金銀藤共煎能愈
毒瘡
貓生子胎衣隂乾燒灰存性酒服之治噎塞病有效聞
貓生子後即食胎衣必候其生時急取則得稍遲則
落其口矣
國初賜諡惟公侯伯都督凡勲戚重臣有之文臣有諡
始於永樂年間然得之者亦鮮矣今六卿之長翰林
之老鮮有不得諡者古之諡必有議本朝無此制故
諸老文集中無此作
作興學校本是善政但今之所謂作興率不過舉選生
員起造屋宇之𩔖是已此皆末務非知要者其要在
振作士氣敦厚士風奬勵士行今皆忽之而惟末是
務其中起造屋宇尤為害事蓋上官估費動輒銀幾
千兩而府縣聽囑於旁緣之徒所費無幾侵漁實多
是以虚費財力而不久復敝此所謂害事也况今學
舍屢修而生徒無復在學肄業入其庭不見其人如
廢寺然深可嘆息為此者但欲刻碑以記作興之名
而不知作興之要故也
歐公記錢思公坐則讀經史卧則讀小說上厠則閱小
詞未嘗頃刻釋卷宋公在史院每走厠則挾書以往
諷誦之聲朗然外聞此雖足以見二公之篤學然溷
厠穢地不得已而一往豈讀書之所哉佛老之徒於
其所謂經不焚香不誦也而吾儒乃自䙝其所業如
此可乎若歐公於此搆思詩文則無害於義也
癸辛雜識解匡衡說詩解人頤以俗語兜不住下頦之
說為證且云本朝盛度以第二名登第其父頤解而
卒岐山縣樊紀登第其父亦以喜而頤脱有聲如破
甕此說過矣解音蟹如淳註云笑不止也又柳玭戒
子弟書有云論當世而解頥言不學者聞論世事不
能置喙但解緩頥頰而笑耳盛樊二事偶過喜而有
此異當時聞衡說詩者豈至此哉
尚書錢文通公譜略云奪門報功領重賞者甚衆府君
謂兵部尚書陳公汝言曰今日封侯封伯皆是矣獨
一人未封汝言曰誰府君曰當時非奉皇太后手詔
則曹石二公焉敢提兵入禁盍以迎復之功歸諸皇
太后請上尊號明日汝言入奏英宗皇帝即命擇日
上聖烈慈壽皇太后尊號愚謂子為天子以天下養
苟欲致隆於尊親揆之以禮何所不可但論功耶使
皇太后無手詔之功尊號當不上耶文通之言未為
得也
剪燈新話錢唐瞿長史宗言所作剪燈餘話江西李布
政昌期所作皆無稽之言也今各有刻板行世聞都
御史韓公雍巡撫江西時嘗進廬陵國初以來諸名
公於鄉賢祠李公素著耿介廉慎之稱特以作此書
見黜清議之嚴亦可畏矣聞近時一名公作五倫全
備戲文印行不知其何所見亦不知清議何如也
前代稱祖父母為王父王母父母殁稱皇考皇妣今世
無官者神主稱府君皆襲古式而不知本朝有禁也
嘗見題無官神主稱處士無封贈婦人墓誌稱碩人
盖處士本不可易稱必若嚴光徐穉之流可也今舍
此則無以順孝子之心孺人在古夫稱其婦之辭今
既以為命婦封號則不可僣碩人既有出又無礙是
可從也
凡姓葉音攝屈音橘費音秘蓋音閤雍去聲之𩔖皆地
名古者因地受氏故也今人多不知其姓之所從來
葉讀作枝葉之葉屈讀作屈伸之屈費讀作費𨼆之
費蓋讀作槩雍讀作平聲漕運之漕本去聲說文水
轉榖也平聲者水名南京有濟川衛濟本去聲此衛
管馬快船軍取若濟大川用汝作舟楫之義若濟州
濟陽濟寧等衛濟字皆上聲水名也今雖士大夫多
不能辨
瀋王府長史王庭予同學友也任國子學正時病大便
下血勢瀕危殆一日昏憒中聞有人云服藥誤矣吃
小水好庭信之飲溺一盌頃甦遂日飲之病勢漸退
易醫而愈杭州府通判王某河間人病腹脹服藥不
效夢人語云鬼蒺䔧可治王尋取煎液飲之痛不可
忍俄頃洞泄迸出一蟲長丈餘尋愈此二人殆命不
當死或有隂德鬼神默祐之耶
輪回酒人尿也有人病者時飲一甌以酒滌口久之有
效跌撲損傷胸次脹悶者尤宜用之婦人分娩後即
以和酒煎服無産後諸病南京吏侍章公綸在錦衣
獄六七年不通藥餌遇胷膈不利眼痛頭疼輙飲此
物無不見效
古人宗法之立所以立民極定民志也今人不能行者
非法之不立講之不明勢不可行也蓋古者公卿大
夫世禄世官其法可行今武職猶有世禄世官遺意
然惟公侯伯家能行之其餘武職若承襲一事支庶
不敢奪嫡賴有法令維持之耳至於祠堂祭禮便已
窒碍難行如宗子雖承世官其所食世禄月給官廩
而已非若前代有食邑采地圭田之制也故貧乏不
能自存者多僦民屋以居甚至寄居公廨及神廟旁
屋使為支子者知禮畏義歲時欲祭於其家則神主
且不知何在又安有行禮之地哉今武官支子家富
能行時祭者宗子宗婦不過就其家饗餕餘而已此
勢不行於武職者如此文職之家宗子有禄仕者固
知有宗法矣亦有宗子不仕支子由科第出仕者任
四品以下官得封贈其父母任二品三品官得封贈
其祖父母任一品官得封贈其曾祖父母夫朝廷恩
典既因支子而追及其先世則祖宗之氣脉自與支
子相為流通矣揆幽明之情推感格之禮雖不欲奪
嫡自有不容己者矣此勢不行於文職者如此故曰
非法之不立講之不明勢不可行也知禮者家必立
宗宗必立譜使宗支不紊宗子雖微支子不得以富
強凌之則仁讓以興乖争以息亦庶乎不失先王之
意矣
成化二十二年八月十二日正午天宇澄霽皎無纖雲
松江城郭之人見空中駕一小舟從東而西又折而
東落序班董進卿樓上市人從觀者塞道細視之乃
茭草所結時進卿之父仲頫已患耳瘡乃曰此船來
載我也瘡果不療而卒張汝弼誌其墓如此
西湖竹枝詞楊廉夫為倡南北名士屬和者虞伯生而
下凡一百二十二人吳郡士二十六人而崑山在列
者一十一人其間最有名時稱郭陸秦袁謂羲仲良
貴文仲子英也陸本崑山太倉人其稱河南蓋姓原
豫望耳秦則崇明人居太倉崇明時屬揚州故稱淮
海吕敬夫稱東倉即太倉漫錄廉夫原叙如左以見
吾鄉文事之盛有自來矣
郭翼字羲仲吳之崑山人博文史不為舉子業專資
以為詩其詩精悍者在李商𨼆間風流姿媚者不在
玉臺下也
顧瑛字仲瑛吳郡崑山人吳中世家也喜讀書憲府
試辟會稽教官不就築室號可齋以詩酒自樂才性
高曠尤善小李詩及今樂府海内文士樂與之交推
為片玉山人云
袁華字子英吳郡崑山人博學有竒才自幼以詩名
縉紳間如三峰月寒木客嘯丹陽湖深姑惡飛皆膾
炙語也又如銀杏樹隂不受暑薔薇花開猶蚤春可
稱才子矣
顧晉字進道仲瑛次子好讀書性不愛浮靡見趨競
者不與交貞素自守淡如也字法古甚其詩法有玉
山之風云
陸元泰字長卿吳之崑山人先世故宋進士以貲雄
一邑至長卿不求顯達而專志書史家聲不墜焉
顧元臣字國衡仲瑛之子年少能讀書作詩俊爽世
其家者也
顧佐字翼之仲瑛兄仁之子好吟詩時有驚人句蓋
亦漸染玉山之習云
張希賢字希顔吳之崑山人讀書儒雅酷志作詩好
古物圖畫列左右人間欲得之者即便持去毋所顧
惜趣尚可知矣
陸仁字良貴河南人明經好古文其詩學有祖法清
俊竒偉如佛郎國進天馬頌水仙廟迎送神詞度黃
河望神京諸篇縉紳先生莫不稱道之其翰墨法歐
禇章草皆灑然可觀
秦約字文仲淮海人博學強記不妄交𨼆居著書尤
好吟咏古樂府如精衛望夫石律詩如吳桓王岳鄂
王諸篇的的可傳者也
吕誠字敬夫吳之東倉人幼聰敏喜讀書能去豪習
家有梅雪齋日與文士倡和其作詩故清絶云
其餘吳士則陳謙子平沈右仲說張簡仲簡馬稷民
立張田芸已顧敬思恭張守中大本周南正道陸繼
美繼之富恕子微繆侃叔正嚴恭晏安強珇彦栗釋
椿大年璞良琦也
公廨正廳三間耳房各二間通計七間府州縣外墻高
一丈五尺用青灰泥府治深七十五丈闊五十丈州
治次之縣治又次之公廨後起蓋房屋與守令正官
居住左右兩旁佐貳官首領官居之公廨東另起蓋
分司一所監察御史按察分巡官居之公廨西起蓋
館驛一所使客居之此洪武元年十二月欽定制度
大約如此見温州府誌
初至嵊縣問嵊字之義一庠生云四山為嵊如四馬四
矢之義問其所出云聞之前輩耳考之縣志韻書皆
不具此說偶閱蘇州誌齊張稷為剡令至嵊亭生子
因名嵊字四山以此命字必有出也特讀書未到古
人耳
司寇林公季聰為給事中時有盛名冡宰尹公同仁嘗
問汀州守張公靖之云自宣德以來六科人物公以
何人為第一張以季聰為對尹云葉與中當是第一
人靖之嘗為予道之
古人稱呼簡質如足下之稱率施於尊貴者蓋不能自
達因其足下執事之人以上達耳後世遂定以天子
稱陛下諸王稱殿下宰相稱閣下今平交相謂亦稱
閣下聞人稱足下則不喜矣又如今人遇主事稱主
政評事稱廷評之𩔖此特換字耳何輕重耶至若給
事中與古中黃門小黃門監察御史與古繡衣直指
稍不同今聞稱給事中御史輙皆不喜大抵黃門繡
衣隨俗稱呼猶可施之文章記載似不可也
成化丙戌科至弘治辛亥二十六年間同年雖存亡不
一通計束金者一百六十六人矣故近時言科目之
盛者多以丙戍為稱然其間如羅倫上䟽論李文達
奪情起復之非卒著為令章懋黃仲昭莊㫤諫鰲山
烟火之戲陸淵之論陳文諡莊靖之不當賀欽胡智
鄭已張進禄輩之劾商文毅姚文敏強珍之劾汪直
陳鉞皆氣節凛然表表出色後來各科多無此風此
丙戌之科所以為尤盛也
同寮嘗會飲予官舍坐有譽威寧伯之才美者劉時雍
云人皆謂王世昌智以予言之天下第一不智者此
人也以如此聰明如此才力却不用以為善及在顯
位又不自重阿附權官以取功名名節既壊而所得
爵位畢竟削奪為天下笑豈非不智而何坐客為之
肅然
宋與金人和議天下後世專罪秦檜予嘗觀之檜之罪
固無所逃而推原其本實由高宗懷苟安自全之心
無雪恥復讐之志檜之姦有以窺知之故逢迎其君
以為容悦以固恩寵耳使高宗能如句踐卧薪嘗膽
必以復讐雪恥為心則中原常在夢寐其於臨安偏
隅蓋不能一朝居矣恢復之計將日不暇給而何以
風景為哉今杭之聚景玉津等園云皆始於紹興間
而孝宗遂以為致養之地近遊報恩寺後山頂有平
曠處云是高宗快活臺遺址又如西湖喫宋五嫂魚
羹之𩔖則當時以天下為樂而君父之讐置之度外
矣和議之罪可獨歸之檜哉
韻書分平上去入四聲然上去入皆平聲之轉耳若支
微魚虞齊佳灰蕭肴豪歌麻尤此十三韻無入聲近
有切韻指南一書乃元人關中劉鑑所編其書調四
聲如云脂旨至質非斐費拂戈果過郭鉤苟遘榖之
𩔖皆不知音韻而妄為牽合者也蓋質本真之轉拂
本分之轉郭本光之轉榖本公之轉耳脂轉質非轉
拂未為不可但韻中他字多轉不去况戈果過若轉
入聲當是谷不當為郭若鉤苟遘轉入聲當是革不
當為榖也
書為六藝之一書學不講亦士大夫一俗也如周布政
晟其弟蘇州同知冕南京戸部孫郎中旵其弟餘杭
知縣冕皆不識冕字又刊有刪除之義如隨山刊木
井堙木刊不刊之典之𩔖是已今人雕刻書版皆謂
之刊殊非字義然宋人文字中已有用之者其來遠
矣六書有諧聲梨之從利榴之從留桃之從兆猶鵝
之從我鴨之從甲鷄之從奚可𩔖推也近世作本草
衍義𥙷者曰榴者留也梨者利也若曰桃者兆也則
不通矣當各言性味可也
近嘗行桐廬道中見一婦隔溪哀訴人殺其夫然溪深
水闊方思所以處之左右以其病風云不足問予以
為其聲哀切决非病風者適有縣官從行遂免其送
令往取詞以復乃於潜民陳某夫婦以弄猴乞食暮
投宿山家其家業漁兄弟俱未娶同侍一母見陳婦
勤爽將圖之夜說陳弄猴所得無幾吾漁日得利數
倍詰旦盍從吾試之旦果同出及暮兄弟同返而陳
不至婦問之云爾夫被虎啣去矣婦不信號哭不寐
漁者母說以甘言欲令為兒婦婦不許且言將訴之
官求夫所在兄弟懼乃併猴殺之猴以棄之水婦以
埋之廢塜中踰二宿婦復生覺有人蹴其脋大呼云
明星至矣何不走訴婦開眼昏然猶不知身在何處
偶見容光之隙有日透入遂從隙攻潰而出始知空
槨中也於是往來奔走候俟上司如狂人因謂病風
云至是案令有司捕鞠之猴亦復生而適至其家弄
猴篾圈嘗投之火火不能焚皆得實狀漁者兄弟並
論死是亦非偶然也近聞里俗傳道予嘗聽鬼訴冤
親斷其事若神明者皆妄也
松江簳山人沈宗正每深秋設籪於塘取蟹入饌一日
見二三蟹相附而起近視之一蟹八跪皆脫不能行
二蟹昇以過籪因歎曰人為萬物之靈兄弟朋友有
相争相訟至有乘人危困而擠陷之者水族之微乃
有義如此遂命拆籪終身不復食蟹太倉張用良吾
妻兄也素惡胡蜂螫人見即撲殺之嘗見一飛蟲罥
於蛛網蛛束縛之甚急一蜂來螫蛛蛛避去蜂數含
水濕蟲久之得脱去因感蜂義自是不復殺蜂
菽園雜記卷十三
