菽園雜記卷四
明陸容撰
景泰皇帝即位於正統十四年九月六日今上時已在
儲位矣明年為景泰元年上皇還自北庭居南宫又
明年册己子為皇太子更封今上為沂王未幾太子
薨災異迭見今南京吏侍章公綸時為儀制郎中應
詔陳言修德弭災十四事内敦孝義一事尤為剴切
大意謂太上皇帝君臨天下十有四年陛下向嘗親
受册封為臣子是天下之父也至以天位授陛下尊
為太上皇是天下之至尊也每月朔望及歲時節旦
宜率羣臣朝見於延安門以極尊崇之道至於儲位
不可久虚宜推同氣猶子之義詔沂王復正儲位則
和氣充牣懽聲洋溢天心自回災異自弭疏入上大
怒逮繫詔獄搒掠五日體無完膚欲置之死天忽大
風雨沙獄遂少緩得不死初御史鍾同嘗諷禮部言
此事因併逮之明年南京大理少卿廖公莊亦繼公
有言詔廷箠八十幾死且并箠公暨同同死獄中天
順元年詔首釋公擢為禮部右侍郎尋改南京禮部
轉今官
古人以病不服藥為中治蓋謂服藥而誤其死甚速不
藥其死猶緩萬一得明者治之勢或可為耳以吾所
聞見者驗之中治之說有以也崑山周知縣景星家
一婦病腹中塊痛有産科專門者診之為氣積投以
流氣破積之劑又令人以湯餅軸戞之不效聞有巫
降神頗靈往問之云此胎氣也勿用藥信之後果生
一男南京戸部主事韓文亮妻病腹中作痛按之若
有物在臍左右者適淛中一名醫至京請診視之云
是癥瘕服三稜蓬术之劑旬餘覺愈長亦以其不效
乃止後數月生二男此皆有命而然可不慎哉
白恭敏公圭凝重簡默喜怒不形為兵部尚書日奏疏
悉令屬曹正官具草稍加筆削人往往以簡當服之
公退即閉閤坐卧請謁者至左右拒之多不得入見
而去故當時有酣睡不事事之謗一中官請託不入
令邏卒隂伺其短以脅之公密召四司官令戒飭羣
吏而已竟不從公嘗再與征討累有軍功未嘗令家
人冐功得官職此尤過人者公歿後刑部尚書項公
忠代之視篆日語四司云吾不如白大人有福爾各
司凡事慎之未幾項公以事去位有福者蓋輕之之
辭然亦若所謂䜟云
諸葛景江浦人嘗舒紙賦詩出思齋外及得句而入已
有詩書紙上矣景怪之不以告人他日屢試之皆然
益怪之因稱為大仙日焚香禮之凡有詩文必求代
筆焉嘗求一見書紙云不許及求之愈切乃期與莫
會景自㩴拉一友同候之至夜聞戶外彈指聲開門
出迎乃一無頭人景遂驚仆自是求代筆不應矣杭
州李知府端之壻夜起如厠不返家人覓之門闥扄
閉如故而莫知所之李驚異乃升堂鳴鼓聚羣吏徧
索之不可得次日莫忽墜自屋角問其去來之故皆
不能知視其衣服沾汚有黃綠痕若草𣗳摩戞者然
莫知何謂二事聞之同年蔣御史宗誼諸葛蓋宗誼
之父執李則其為推官時舊長官也故言之皆詳
唐章氏二女採桑母為虎攫二女號呼搏虎虎遂棄去
母得免南唐當塗聶氏隨母採薪母為虎攫去持刀
跳虎背抱虎項刺殺之收母屍歸宋嘉祐中南昌分
寧女彭氏隨父入山代薪父遇虎女抽刀斫虎父得
不死事聞詔賜粟帛宋鄞縣女童氏虎銜其大母女
手曳虎尾祈以身代虎棄其母銜女以去事聞祠祀
之永嘉盧氏女與母同行虎將噬母女以身當之虎
得女母乃免宋理宗朝封其廟曰孝姑元餘杭姚氏
母汲澗遇虎姚手毆虎脇隣人執械器以從虎置之
而去元建寧官氏其夫耨田為虎所攫官棄饁奮挺
連擊虎舍去負至中途而死事聞旌復其家元濱州
人劉平妻胡氏同夫戍棗陽莫宿道傍夫被虎噬胡
以刀刺死夫脱至中途而死元至大間建德王氏父
耘田舍旁為豹所攫曳之升山父大呼王以父所棄
鋤連擊豹腦殺之父乃得生客有以劉平妻殺虎圖
求題以𩔖考之得此數人
朝廷禮制頒歷其一也頒者自上布下之謂欽天監所
進者既頒於内廷則京尹及直隸各府領於司歷者
當各頒於所部之民各布政司所自印者亦當如是
今每歲頒歷後各布政司送歷於内閣若諸司大臣
者旁午於道每一百本為一塊有一家送五塊者十
塊者卄塊者各視其官之崇卑地之散要以為多寡
諸司大臣又各以其所得餽送内官之在要津者京
師民家多無歷可觀豈但山中無歷寒盡知年而已
哉此風不知始於何年今殆不可革矣
南京洪武門朝陽門通濟門旱西門皆不許出喪北京
正陽門無敢出喪者餘皆不禁大明門前雖空棺亦
不許過各門空棺亦不許舁入嘗有不知此禁者文
臣家住闕西買棺闕東已而不得過乃從北上門過
繞宫墻而至其家亦有𢃄夀櫬上京知有禁寄門外
而止古人入國問禁良有以也外京城則無禁以為
禁者軍衞索賂之術也如仕遼東故者返柩必由山
海城入仕陜西故者返柩必由潼關城入仕口外故
者必由居庸等關入此外無他途矣
府軍前衞幼軍年六十驗有老疾者兵部引至御前奏
過疎放京營隨操軍軄避事逃者管隊官具奏通政
司引奏緝捉軍民身軀長大自願投充將軍者通政
司亦引奏予登進士時猶見之及為職方主事疎放
幼軍緝捉逃官奏本皆封進收充將軍告通状送部
施行而已盖尚書白公以為幼軍疎放多疲癃殘疾
之人職官不當在逃恐四夷來朝者在廷聽望不美
故奏止之收將軍細事不當煩瀆聖聽故禁之古人
謂為官生一事不如省一事公於是不但省事且得
處事之義矣
予登進士觀政工部父執徐翁孟章謂予曰仕路乃毒
蛇聚會之地君平昔心腸條直全不使乖今卻不宜
如此坐中非但不可談論人長短得失雖論文談詩
亦須慎之不然恐謗議交作矣予初不以為然後為
職方主事考滿同年與予有隙者適在河南道遂以
考語中之吏部詢之輿論而寢且一歲得連遷予於
是始信徐翁之言為不妄而又喜人自有命非作惡
者所能害也
洪武中内官僅能識字不知義理永樂中始令吏部聽
𨕖教官入内教書正統初太監王振於内府開設書
堂𨕖翰林檢討正字等官入教於是内官多聦慧知
文義者然其時職專辦内府衙門事出差者尚少宣
德間差出頗多然事完即回今則干與外政如邊方
鎮守京營掌兵經理内外倉場提督營造珠池銀礦
市舶織染等事無處無之嘗在通州遇張太監交阯
人云永樂年間差内官到五府六部稟事内官俱離
府部官一丈作揖路遇公侯駙馬伯下馬旁立今則
呼喚府部官如呼所屬公侯駙馬伯路遇内官反廽
避之且稱呼以翁父矣
書之同文有天下者力能同之文之同音雖聖人在天
子之位勢亦有所不能也今天下音韻之謬者除閩
粤不足較已如吳語黃王不辨北人每笑之殊不知
北人音韻不正者尤多如京師人以步爲布以謝為
卸以鄭為正以道為到皆謬也河南人以河南為喝
難以妻弟為七帝北直隸山東人以屋為烏以陸為
路以閣為杲無入聲韻入聲内以緝為妻以葉為夜
以甲為賈無合口字山西人以同為屯以聦為村無
東字韻江西湖廣四川人以情為秦以性為信無清
字韻歙睦婺三郡人以蘭為郎以心為星無寒侵二
字韻又如去字山西人為庫山東人為趣陜西人為
氣南京人為可去聲湖廣人為處此外如山西人以
坐為剉以青為妻陜西人以鹽為年以咬為褭台温
人以張敞為漿搶之𩔖如此者不能悉舉非聦明特
逹常用心於韻書者不能自拔於流俗也
李文達公賢在内閣時太監曹吉祥嘗在左順門令人
請說話文達語云聖上宣召則來太監請不來也曹
乃令二火者掖而至文達云太監誤矣此處乃天子
顧問之地某等乃謹候顧問之官太監傳聖上之命
有事來說自合到此豈可令人來召耶曹云吾適病
足耳先生幸恕罪也聞李公歿後有事司禮監只令
散本内官來說太監不親至今日閣老請太監議事
亦不至矣内閣體勢之輕又非前比
番僧有名法王若國師者朝廷優禮供給甚盛言官每
及之盖西番之俗一有叛亂讐殺一時未能遥制彼
以其法戒諭之則磨金餂劒頂經說誓守信惟謹蓋
以馭外之機在此故供給雖云過侈然不煩兵甲芻
糧之費而隂屈羣醜所得多矣新進多不知此而朝
廷又不欲明言其事故言輙不報此盖先朝制馭遠
人之術耳非果神之也後世不悟或受其戒或學其
術或有中國人偽承其緒而簒襲其名號此末流之
弊也成化初一國師病且死語人云吾示寂在某日
某時至期不死弟子耻其不驗潜絞殺之凡法王國
師死中國者例得營造墓塔時固安王公復為工部
尚書奏言此僧平素受國賜賚積蓄頗多宜藉以營
造墓塔不須動支官錢人以為得宜
成化初給事中張寧等欲上疏乞起曹州李公秉為兵
部尚書河州王公竑掌都察院事恐左右或間之密
以奏草示南陽李公且求調護公視其草哂之復正
言曰薦人但當言其人可用若預擬某為某官於事
體得無礙乎寧深服之乃退而昜草以進翌日御批
出王為兵部李掌院事後有問其故者文達云事在
朝廷不可知也意者上以王公度忠邪太明白置之
彼處恐或不静而然耶人服其有識而慎
大同貓兒莊本北方入貢正路成化初北使有從他路
入者上因守臣之奏許之時姚文敏公蘷為禮書奏
請筵宴賞賜一切殺禮北使有後言姚令通事諭旨
云故事迤北使臣進貢俱從正路入境朝廷有大筵
宴相待今爾從小路來疑非迤北頭目故只照他處
使臣相待耳北使不復有言人以為得馭之之體
諸司職掌職方郎中員外主事之職掌天下地圖及城
隍鎮戍烽堠之政其目有五一曰城隍二曰軍役三
曰關津四曰烽堠五曰圖本餘皆未載以今職掌事
件記於左方
整點軍士奏報聲息(此二事原隸司馬部即武𨕖司今隸職方司)
出征動調官軍京營軍馬京城門禁
五城兵馬廵邏月報軍馬(京營)季報軍馬(京衞)
歲報軍馬(天下都司衞所)推舉邊將舉用將才
邊將失機傳報邊情來降附人
敵中走回人口將軍勇士
民壮弓兵幼軍
土兵嚮導盗賊
鹽徒漕運官軍編發充軍
投充軍軍伴軍匠
内府幼匠土官讐殺
本朝將軍之名不一如云子授鎮國將軍孫授輔國將
軍曾孫授奉國將軍之𩔖為親王子孫應授官職之
名如云初授驃騎將軍陞授金吾將軍加授龍虎將
軍之𩔖為武臣給授散官之名如征南將軍鎮朔將
軍平羌將軍之𩔖為各邊掛印總兵官之名職方司
職掌收充將軍與上項不同蓋𨕖軍民中之長軀偉
貌者以充朝儀耳今謂之大漢將軍優旃所稱陛楯
郎疑即此也凡大朝會若敵使入貢天子御正殿大
漢將軍着飾金介胄持金瓜鐡鉞刀劒列丹陛上常
朝着明鐡介胄列門楯間其次等者御道左右及文
武官班後相向握刀布列凡郊祀臨籍田太學鑾輿
出入扈從以行宿衞廵警之事則以侯伯都督係國
戚者統之其常朝宿衞各以番上謂之正直有大事
無番上謂之貼直正直者金牌相傳懸掛貼直者尚
寳司奏而給發事畢復納之
甲午北征歸自宣府過土木嘗詢問已已車駕蒙塵事
有老百戶云初大軍出關以此地有水草之利因以
安營建牙初忽有梟集其上人心疑之且此山舊有
泉一道流入渾河未嘗乾澀至此始涸乃議移營近
渾河以就水敵遥見軍馬移動遂羣譟而衝至未及
交兵我師顛頓莫能為計相與枕籍於萬馬蹴踏之
餘矣由是車駕蒙塵太師英國公兵部鄺尚書等皆
不知所存蓋北人臨敵必待人動彼才動使我師堅
壁不移其敗未必如此之速也先是大臣亦嘗七奏
勸上班師皆不聽蓋王振主之也自是敵帥額森乘
勝入寇隳夷障塞驅掠人畜攻䧟州縣馴至逼近京
師矣蓋宦者喜寧非漢種土木之敗降敵為其嚮導
故以後猖獗特甚也於時頼少保于公内總機宜外
修兵政而武強侯楊洪武清侯石亨又皆戮力捍禦
故能保固京師奠安社禝也近見翰林文臣叙此事
謂嘗與敵戰而失利蓋知之未真耳
古人嗜味之偏如劉邕之瘡痂僻謬極矣予所聞亦有
非人情者數人國初名僧泐季潭喜糞中芝麻雜米
煮粥食之駙馬都尉趙輝食女人隂津月水南京内
官秦力強喜食胎衣南京國子祭酒劉俊喜食蚯蚓
宣府大同之墟産黃鼠秋高時肥美土人以為珍饌守
臣歲以貢獻及餽送朝貴則下令軍中捕之價騰貴
一鼠可直銀一錢頗為地方貽害凡捕鼠者必畜鬆
尾鼠數隻名夜猴兒能嗅黃鼠穴知其有無有則入
囓其鼻而出蓋物各有所制如蜀人養烏鬼以捕魚
也
國初官馬養於各苑馬寺各監苑而已永樂中始以官
茶昜和林等處馬養之民間謂之茶馬正統十四年
京師有警乃𨕖取以備軍資養於順天府近京屬縣
謂之寄養騎操馬及京師無事寄養之馬不復散去
至今遂為故事每歲孳生陪𥙷之法悉與各處茶馬
無異養馬之家雖云量免粮差而陪補受累者多北
方民力疲弊此其大端也成化丁酉予嘗差往畿内
及山東河南三處印馬咨訪馬政之弊力能行者嘗
為處置一二其最害事者牝馬每歲通淫而不孕謂
之飄沙新樂縣一家養此馬每三年陪二駒九年已
陪六駒産已廢矣有司莫肯為理予為覈實呈於本
部擬行各府縣如民間有此勘驗無詐以馬送驛走
逓别給課馬責令領養孳生以紓民患適該司一無
状者掌事以予為掠美而寢之
凡空屋久閉者不宜輙入宜先以香物及蒼术之𩔖焚
之俟鬱氣發散然後可入不然感之成病久閉眢井
窨窖尤宜慎之御醫徐德美寓京日家人方春入花
窖窖深久不起疑之又使一人入焉亦久不起然炬
照之二人皆死其中蓋鬱毒中之也
相馬經相口齒止於三十二歲異相者夀五十四十然
世罕有之京師李千戶者馬死哭之人怪問焉曰此
馬與予同年生予今六十歲馬死予死無日矣非悲
馬蓋自悲耳乃知物亦有稟賦特厚者固不可以常
數拘也
昔公孫弘對策於漢武之朝有曰心和則氣和氣和則
形和形和則聲和聲和則天地之和應矣故隂陽和
甘露降五榖登六畜蕃嘉禾興朱草生山不童澤不
涸此和之至也中庸曰致中和天地位焉萬物育焉
觀今日上下之心和邪不和邪傷天地之和氣者誰
歟使盲風怪雨發作者誰歟凶年饑歲老弱將轉乎
溝壑矣思天下有溺由已溺之思天下有飢由已飢
之者又誰歟庖有肥肉廐有肥馬民有飢色野有餓
莩當此之時為民父母不以由已飢之由已溺之之
心處之而泛泛然迎請超果寺觀音大士至普照有
同兒戲具文之禱祈安能召和氣而回戾氣哉為今
之計莫若講行救荒之政平糴價以紓民力行賑濟
以救饑貧放商稅以通客旅清獄訟以伸冤枉察吏
姦以禁賄賂抑小人以扶君子通下情以療民瘼凡
可以弭災異召和氣者盡心力而為之憂國願豐出
於一念之誠則大士不須祈禱而慧日自呈人事和
而天理見惟閣下留意幸甚此松江僧順昌祈晴上
府官疏凡僧人文字多道佛之靈異及奉佛利益未
有能自指斥其無益者國初名僧如復見心軰亦不
免此此僧獨出正論且以為有同兒戲可謂超乎流
俗者矣讀之起敬
高文義公榖無子置一妾夫人素妬悍每間之不得近
一日陳學士循過焉留酌聚話及此夫人於屏後聞
之即出詬罵陳公掀案作怒而起以一棒撲夫人仆
地至不能興高力勸乃止且數之曰汝無子法當去
今不去汝而置妾汝復間之是欲絶其後也汝不改
吾當奏聞朝廷置汝於法不貸也自是妬少衰生中
書舍人峘陳公一怒之力也
范希榮者文正公之裔孫其先有為京官者因家京師
嘗與他商行貨道遇暴客見其姿美問之曰汝非秀
才乎希榮曰然吾本范文正公之後暴客曰好人子
息也凡舟中之貨悉令認留不取而去文正公之蔭
庇後人矣雖暴客猶知愛之况他人乎
鳥鼠同穴之說自幼聞之及讀禹貢蔡氏𫝊則以為二
山名頗疑之後訪陜西人莊浪山鳥鼠二物同穴同
穴而處遂為雌雄行者多見之蓋仲默理學之士止
據常理以自信殊不知物之以𩔖自為配偶此理之
常亦有非常理所能該括者如螽與蚯蚓異𩔖同穴
而交龍與馬交蛇與龜雉交蜈蚣多與促織同穴淛
東海邊有小蜯名𤨏蛣殼中必有一小蠏失蟹則死
皆異𩔖也知此則鳥鼠之同穴無足怪矣
朱子註詩云黍榖名苖似蘆高丈餘穗黑色實圓重稜
亦榖也一名穄似黍而小嘗與北人論辨黍之形似
乃知所謂苖似蘆高丈餘者即今南方名蘆粟北方
名薥秫其幹名秫稭者是已蓋自是一種非黍也其
所謂一名穄似黍而小者此乃是黍非稷也今北人
謂黍為黃穄又名黃米粘膩可釀酒則黍之名穄明
矣稷與黍甚相似但不可釀酒耳其註鶴云頂赤身
白頸尾黑黑羽實生於翅非尾此皆一時之誤
都指揮本在外方面官京師各衞指揮有功陞都指揮
而未得外𨕖者或在京營管事或在各處守備仍於
原衞支俸其列銜皆云某衞帶俸都指揮蓋以别京
師無方面官此時制也又有軍軄犯私罪者例該革
仕帶俸差操帶俸之名雖同其實無妨近者有以都
指揮掌錦衣衞事者以帶俸字自嫌妄意去之禮部
於豋科錄列銜亦遂其非而刻版印行若定制然是
以其在權要之地而貶制度以順之也使生殺予奪
自己出者以勢臨之禮儀制度欲不紊亂得乎
唐人避諱甚者父名岳子終身不聽樂父名高子終身
不食糕父名晉肅子不舉進士最為無謂今士大夫
以禁網疏闊全不避忌如文皇御諱詩文中多用之
楊東里作棠枤似為得體
馬之性善驚故驚駭字從馬女之性善妬故嫉妬字從
女馮篤之從馬威委之從女亦各有義
湖廣長陽縣龍門洞有鳥四足如狐兩翼蝙蝠毳毛黃
紫緣崖而上乃翥而下名曰飛生有怪鴟貍首肉角
斷箬使方而啣之&KR0561;&KR0561;而鳴名曰負版遇之則凶
蜀中氣暖少雪一雪則山上經年不消山高故也大理
點蒼山即出屏風石處其山隂崖中積雪尤多每歲
五六月土人入夜上山取雪五更下山賣市中人争
買以為佳致盖盛暑囓雪誠不俗也
宋景濓先生以文學際遇高皇禮眷特優洪武十四年
其孫慎犯罪舉家當坐重辟上不忍特赦景濓安置
四川茂州未至歿蘷府葬蓮花池山下成化間墓壞
廵撫都御史池州孫公仁為遷葬成都適蜀王府宋
承奉昌新作夀蔵於成都東門外孫公令人求以葬
先生承奉以其同姓名人也慨然許之因以葬焉計
其直可費白金千兩夫自開國以來將相大臣功名
富貴烜赫一時者多矣沒齒之後陵谷變遷不能保
其墳墓者有矣非國有恩典誰復為經營之先生之
歿百餘年矣而其良會如此於是益有以見秉彛好
德之心不以遠近親疏而有間也
菽園雜記卷四
