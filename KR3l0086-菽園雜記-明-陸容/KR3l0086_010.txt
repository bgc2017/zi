菽園雜記卷十
明陸容撰
予未第時未嘗作詩餘天順己卯赴會試夢至一寺老
僧出卷求題予為一闋與之既覺猶記其半云一片
白雲人留不住一坐湖山人移不去翠竹吟風蒼松
積雨此是怡情處及下第歸讀書海寧寺僧文公出
白雲窩卷求題宛如夢中癸未會試嘗夢人贈詩云
一篙春水到底渾入指不見波濤㾗霹靂為我開天
門至期貢院火蓋術家有霹靂火之名而到底渾不
見㾗如其兆矣成化癸巳初入職方夢訪李閣老題
其壁云浴日青山雨文天碧海霞臣言甘主聽騎馬
夜還家戊戍在武庫時夢為小詞云風剪剪花枝偃
鈴索一聲驚卧犬可人期不來半窗明月朱簾捲乙
巳居憂時夢為一詩云海中種珊瑚遠意為兒女十
年失採掇一枝遽如許俱未解其何謂也
郊壇天地合祀自唐宋已如此而制度有不同耳唐合
祭非定制宋南郊北郊各有壇壝每歲祭天凡四舉
如祈榖大雩之𩔖皆不合祭惟冬至合祭天地三年
一舉耳本朝無北郊每歲孟春天地合祭於南郊名
天地壇&KR0008;上又有大祀殿以為行禮之處聞議禮之
初高皇帝以義起之儒臣莫能奪也宋朝最多名臣
碩儒而其制禮亦多難曉如祭天於圜丘而從以五
方之帝則凡本乎天者無不在矣又有所謂感生帝
之祭感生謂如以火德王則祀赤帝也祭地於方澤
而從以嶽鎮海瀆則凡麗乎地者無不在矣又有所
謂神州地祗之祭即京畿土地也程子嘗言既祭社
則城隍不當祭不知於此等大處何獨無議論抑嘗
有之而莫能回耶
嘗讀召南至野有死麕一詩以其𩔖淫奔而疑之然以
晦菴先生之所傳注不敢妄生異議也近觀王魯齋
二南相配圖乃知古人先得我心之所同然矣蓋魯
齋以二南篇名各十一篇召南之甘棠為後人思召
伯而作何彼穠矣為王風之錯簡野有死麕為淫詩
皆不足以與此其大意以為今詩三百五篇豈盡定
於夫子之手其所刪者容或有存於里巷浮薄之口
漢儒取以補亡耳於是配以為圖其見亦卓矣使魯
齋生於晦菴之時得與商確能不是其言乎甘棠何
彼穠矣二篇則非予識所能到也
醫書言瘦人驟肥肥人驟瘦皆不久同年薛為學登進
士時體甚肥及為御史忽爾瘦削未幾公幹鄖陽一
疾而殁聞殁時身軀縮小如十餘歲小兒此尤可異
也
徐州百步洪吕梁上下二洪皆石角巉巖水勢湍急最
為險惡正統間漕運參將湯節建議於洪旁造閘積
水以避其險閘成而不能行遂廢成化六年工部主
事郭昇鑿百步外洪翻船石三百餘塊又鑿洪中河
道累石修砌外洪隄岸一百三十餘丈高一丈八年
主事謝敬修砌吕梁上洪隄岸三十六丈闊九尺高
五尺下洪隄岸長三十五丈闊一丈四尺高五尺二
十一年主事費瑄修砌吕梁上下牽纜路若干丈皆
便民美蹟而三人皆遭謗議遂至坎坷蓋志於功名
者多不避小嫌無所建立者輙生妬忌當道者不能
察則輙信不疑而廢棄及之知巧者遂有所懲而因
循歲月雖有當為之事一切遜避以免謗議矣嗚呼
仕道之難如此夫
王忠肅公翺一日入内府主事某從至左掖門附名主
事書云吏部尚書王主事某入忠肅叱之云汝知敬
我不知敬朝廷耶君前臣名汝不聞乎使書名而入
立候東閣下主事在左順門旁與一舊識内竪談笑
自若公遙見之呼主事問曰曾讀論語鄉黨篇否主
事以曾讀對公曰過位色勃如也如何說此地豈是
爾嬉笑之所後生如此輕薄耶蓋奉天門御榻在焉
左順去奉天不遠故忠肅云然其敬慎如此忠肅之
諡可無愧矣
憲宗皇帝受終日英宗遺言免用宫嬪殉葬此最盛德
事故憲宗賓天亦有命不用遵先訓也嗚呼英宗一
言前足以杜歴代之踵襲後足以立萬世之法程自
黃鳥興哀之後僅見此耳豈非不世出之明君哉
宋朝臣寮受恩典者皆上表謝恩凡上尊官皆用啓故
當時有王公四六語四六嘉話等書大率駢麗之文
褒謟之語其於治體無補本朝表箋皆有官降定式
惟每科狀元率諸進士謝恩表及公侯伯初封謝恩
表出自臨時撰文上朝廷封事謂之奏上親王謂之
啓亦皆直陳其事不用四六體是以文臣文集中無
作啓者去華就實存質損文亦士習一變也前代公
移多繁文洪武初亦有頒降芟繁體式職方掌邊務
覆奏封事頗多事必引援經史斷以大義比諸司章
奏稍涉文墨蓋故事因襲如此至凢事宜掌司時一
奏之中引經大半而處置事體處反欠精神人頗厭
之予竊以為邊方有事只須斟酌事體非賣弄文學
時也故凡覆奏本止是就事論事不急繁文一切損
之惟本部有所建明及評議議事條件應引經史者
略引為證庶使詞理簡明盡對君之體聞天順間職
方奏内引書曰惟事事乃其有備有備無患一兵書
抹去乃其有備四字云何用如許字該司云此經句
不可去也兵書以輕薄叱之諸司聞之以為笑談
車字昌遮切者韻書云輿輪之總名今觀凡器之運轉
者皆謂之車則車字有轉運之義如桔橰汲水曰車
水轆轤挽舟過堰曰車壩紡紗具曰紡車颺榖具曰
風車繅絲具曰繅車圬者斂繩具曰線車漆工漉漆
具曰漆車規工曰車旋皆以其有機軸能運轉也至
於泲油者曰油車梳工製梳骨角工製簮亦皆曰車
此未可曉
兵部選官後武選司官必於内府貼黃所貼有内黃外
黃舊官新官各有黃簿每官一員名下註寫功陞世
次會同尚寶監尚寶司兵科官於奉天門請用御寶
鈐記外黃印綬監收掌内黃送内庫銅櫃中收貯後
遇襲替官選簿迷失者與赴内府查外黃外黃可驗
則已如或不明查内黃其慎重如此今軍職多不知
自重如在京衛所官犯罪備招送武選查例發落者
無日無之往往有罪大惡極非人所為者故予嘗謂
不觀貼黃用寶不知軍職之所以重不觀法司招議
不知軍職之所以輕
成化末年患京師多盗兵部尚書余公議欲大索京城
内外居民予嘗以曹參告後相獄市并容之說止之
公不聽語人曰陸郎中書本子秀才耳乃奏差科道
部屬等官五十員分投街巷望門審驗時有未更事
者凡遇寄居無引者輙以為盗悉送繫兵馬司一二
日間監房不能容都市店肆傭工皆聞風匿避至閉
門罷市者累日騷擾之謗漸聞禁中公始悔之早朝
時途中有抛擊甓石者公益懼乃促畢事第令五兵
馬司造冊復命而止徒爾擾下無補於治也一日公
語劉時雍云陸郎中向以曹參事止我我嘗笑其迂
今乃知古人誠有見後人莫能出其範圍也
南方寺觀及人家庭院中多種芭蕉但可資觀美而已
實無所用或以其葉代荷葉襯蒸麵食然婦人有癥
瘕及血氣病者感其氣則益甚是亦不可用也聞豬
瘟者以其根飼之魚泛者以其榦剉投池中則己未
之試也
蕎麥之蕎韻書無之本草有之蓋宋人所增耳道藏中
有藥石爾雅一卷乃唐元和間梅彪所集諸藥𨼆名
以粟黍蕎荳麥為五芽則此字之來亦久矣
國初懲元之弊用重典以新天下故令行禁止若風草
然然有面從於一時而心違於身後者數事如洪武
錢大明寶鈔大誥洪武韻是已洪武錢民間全不行
予幼時嘗見有之今復不見一文蓋銷毁為器矣寶
鈔今惟官府行之然一貫僅值銀三釐錢二文民間
得之置之無用大誥惟法司擬罪云有大誥减一等
云爾民間實未之見况復有講讀者乎洪武韻分併
唐韻最近人情然今惟奏本内依其筆畫而已至於
作詩無問朝野仍用唐韻
江西一遊士善異術上官多禮貌之按察某副使獨不
信術士欲自見請以術為戱許之乃剪紙為二刀作
法戲之二刀即飛起交舞於前冉冉近副使副使端
坐不動俄而撲其面副使以袖拂之術士乃收刀而
去但見副使䨇眉已削去矣遣人捕治不知所之聞
之姜恒頫進士使江西云然
兩浙田税畆三斗錢氏國除朝廷遣方贄均兩浙雜税
贄悉令畆出一斗使還責擅減税額贄以為畆税一
斗者天下之通法兩浙既為王民豈宜復循偽國之
法上從其說故畆税一斗者自方贄始福建猶循舊
額蓋當時無人論列遂為定式䞇尋除右司諫終於
京東轉運有子五皋凖覃鞏罕凖之子為丞相其他
亦多顯豈惠民之澤歟出紹興志
馬尾裙始于朝鮮國流入京師京師人買服之未有能
織者初服者惟富商貴公子歌妓而已以後武臣多
服之京師始有織賣者於是無貴無賤服者日盛至
成化末年朝臣多服之者矣大抵服者下體虚奢取
觀美耳閣老萬公安冬夏不脫宗伯周公洪謨重服
二腰年幼侯伯駙馬至有以弓弦貫其齊者大臣不
服者惟黎吏侍淳一人而已此服妖也弘治初始有
禁例
天下有一定不易之理雖中人所能知而氣數之變事
機之來竒怪特出雖上智大賢有莫能預為之測者
陳同甫酌古論論晉之所以存與秦之所以敗痛快
言之以為發前人所未發不知此特以定理論耳南
北兩朝遞興遞廢氣機之動殆有默相之者而不可
知邃古之初誰傳道之屈子所以作天問也大易之
言曰地道無成而代有終然唐以一婦人易姓改號
而君臨天下如武氏者何得以同甫之論槩天下後世
哉
憲宗朝未嘗輕殺人末年殺二人於人心最痛快游民
王臣者以幻術游貴戚之門嘗從太監王敬江南公
幹所過需索財物括掠玩器及諸珍怪之物不勝騷
擾事發棄市傳首梟於蘇州等處百戸韋瑛者嘗為
太監汪直羽翼生事害人人皆怨之直敗調任口外
然其害人之心未巳也嘗掩捕百姓十餘人械送京
師告變上命會官鞫之則皆誣也蓋瑛媒蘖其狀欲
藉此以立功耳反坐棄市梟首於其掩捕之地
嘉興之海鹽紹興之餘姚寧波之慈溪台州之黃巖温
州之永嘉皆有習為倡優者名曰戲文子弟雖良家
子不恥為之其扮演傳竒無一事無婦人無一事不
哭令人聞之易生悽慘此蓋南宋亡國之音也其&KR0915;
為婦人者名粧旦柔聲緩步作夾拜態往往逼真士
大夫有志於正家者宜峻拒而痛絶之
俞漢遠上虞人能詩畫嘗膺保舉寓京師時吏部郭尚
書知其能畫使人召之不赴召者曰冡宰人欲求一
見而不可得子何獨不往漢遠曰吾以應薦而來今
往為之畫使他日得美除人將謂以畫得之卒不往
後卒旅邸貧無所蓄鄉人裒金為斂之近有鍾欽禮
者亦上虞人善畫山水以上司多好其畫輒以此傲
人無何依託官府聲勢詐取人財事露問發充軍間
有持其畫奉予者予曰屋壁雖陋不掛賺金賊畫也
古人看書畫一要師法古二要人品高人品不高雖工
亦減價矣吾鄉張節之先生見人收蓄黃廉使翰草
書即令裂去云好人家却收此人筆跡其疾惡如此
杭州府每歲春秋祭先聖及社稷山川二壇皆布政司
官主之如先聖固天下之所尊而二壇神位明有府
社府稷本府境内山川及城隍主名知府却不得主
祭布政司統十一府却只作所治處一府祭主此禮
制頗有窒碍不知當時儒臣議禮何以慮不及此
大明一統志即景泰間修而未成者天順間始成之初
修時學士錢原溥為副總裁嘗欲志戸口而李文達
以戶口戸部自有數慮傷繁而止按周禮獻民數于
王王拜受之是民數朝廷之所重也苟在所當志何
傷繁之慮耶如以此為戸部有數而不志則内外文
武諸司之設吏兵二部有數學校寺觀禮部有數皆
將不必志耶文達既自用而彭吕諸公又皆務為簡
重不相可否故此書之成不但戸口之登耗無徵而
已
浙江各府縣布政按察分司在府城者大率規制如一
在各縣者按察分司多宏敞整麗布政分司多狹隘
朴陋初疑按察能紏察官吏貪汙者懼致罪而然後
至各府縣徧覽志書見按察分司皆建自洪武間布
政分司至正統七年以後始有之乃得䆒知其所以
然蓋國初紏察諸司讞審庶獄在内從各道監察御
史在外從按察司官處分其時御史建員未廣有事
則奉命而出事竣即還巡按亦未有專官故按察之
官職專而權重今分巡官各有印章此可見矣其後
分遣御史巡按外籓按察之體勢由是始輕且御史
所至更無察院每止宿按察分司而已分司既剏於
經畫官府之初則廣狹豐儉得以如意為之故其規
制多寬廣又以御史所寓禮宜致隆故有司以時修
飾而華美中度布政司職理民事非奉部符不出至
宣德正統以來添官稍多始議置分司且其地率多
即官府棄地為之故規制不能如意又分守官按臨
不過信宿而去故有司忽之而修葺怠焉此蓋理勢
使然非有意而優劣之故虚心觀理則理無不燭疑
心待人則人鮮無過有官君子不可不知也
今府州縣戒石銘云爾俸爾禄民膏民脂下民易虐上
天難欺本蜀主孟昶所作全文二十四句本名令箴
宋太宗愛之摘此四句以刻石更今名耳近見紹興
察院石刻高宗題其下云近見黃庭堅所書太宗皇
帝御製戒石銘恭味旨意是使民于今不厭宋德也
云云後有端明殿學士左朝議大夫簽書樞密院事
權參知政事權邦彥特進尚書左僕射同中書門下
平章事兼知樞密院事都督江淮荆浙諸軍事吕頥
浩等跋語以為五代之餘遺民赤子新去湯火太宗
皇帝哀矜撫綏寄在守令乃發大訓垂諸庭石云云
高宗暨其臣皆直以為太宗所自作誤矣昶全文二
十四句詳見蜀志并吏學指南
幼嘗入神祠見所塑部從有袒裸者臂股皆以墨畫花
鳥雲龍之狀初不喻其故近於温台等處見國初有
為雕青事發充軍者因詢問雕青之所以名一耆老
云此名刺花繡即古所謂文身也元時豪俠子弟皆
務為此兩臂股皆刺龍鳳花草以繁細者為勝洪武
中禁例嚴重自此無敢犯者因悟少年所見即文身
像也聞古之文身始於島夷蓋其人常入水為生文
其身以辟水怪耳聲教所暨之民以此相尚而傷殘
體膚自比島夷何哉禁之誠是也由是觀之凡不美
之俗使在上者法令嚴明無有不可易者彼以為民
俗在所當順或以為政事當先所急而不為之所者
皆姑息之政也
嘗聞邊地草皆白色惟王昭君葬處草青故名青塜朱
温弑唐昭宗於椒蘭殿前血漬地處今生赤草岳武
穆墳樹枝皆南向前二事皆不可見岳墳嘗往拜謁
南枝之樹乃親見焉
唐選法試而銓銓而注注而唱集衆告之然後𩔖為甲
上於僕射乃上門下省給事中讀之侍郎省之侍中
審之不當者駁下既審乃上聞主者受旨奉行各給
以符謂之告身乃知告身非誥勑即今文憑𩔖也幼
於南京吏部見國初新選官皆給黃紙印本符一通
疑即告身之遺意文憑乃後來所更定主意在關防
姦偽耳故到任即繳上之
曹娥碑後漢上虞令度尚字持中立弟子邯鄲淳字子
禮撰蔡邕題其隂云黃絹幼婦外孫虀臼古碑已不
存宋元祐八年正月左朝請郎充龍圖閣待制知越
州軍州事蔡卞重書碑在今廟中又有後人臨邕八
字其石方三尺許已破裂不全世傳曹操與楊修讀
碑隂八字未達修欲言而操止之行三十里操始悟
由是忌修斬之或謂操未嘗至越安得此事竊意操
所謂讀非必廟中之碑殆搨本流傳他處者耳其言
修以是被斬則非也蓋修素與曹植相善植嘗乘車
行馳道中開司馬門出魏武甚怒之既慮終始之變
以修素有才策而又袁氏之甥也於是以罪誅之註
謂以交搆賜死是也語在陳思王傳觀此則修之死
非謂讀碑明矣
莫月鼎像吳門省鑑沈文明寫其自贊云雷霆散吏閒
應世緣若造此道先天後天丙戌上元月鼎自贊此
像今在予家曾伯祖諱可山當元季之亂棄家為道
士嘗從月鼎學五雷符水法遍遊江湖後歸老殁太
倉長生道院此像之所自來也月鼎本湖州人殁於
蘇州蘇湖志皆載其事宋學士景濓嘗為立傳予近
裝潢成軸備書二郡志所載及宋傳於上以為家藏
云
古人書籍多無印本皆自鈔錄聞五經印版自馮道始
今學者蒙其澤多矣國初書版惟國子監有之外郡
縣疑未有觀宋潜溪送東陽馬生序可知矣宣德正
統間書籍印版尚未廣今所在書版日增月盛天下
古文之衆愈隆於前已但今士習浮靡能刻正大古
書以惠後學者少所刻皆無益令人可厭上官多以
餽送往來動輒印至百部有司所費亦繁偏州下邑
寒素之士有志佔畢而不得一見者多矣嘗愛元人
刻書必經中書省看過下有司乃許刻印此法可救
今日之弊而莫有議及者無乃以其近於不厚與
毘陵翟顔二生素交厚每相會輒談及國事一日顔書
其所志以示翟言頗不謹既而自悔急遣人追索翟
已執之為竒貨矣後顔登第為京職翟每從假貸即
應之弗吝人以顔為仗義而不知為其制也一書記
辛稼軒帥淮時陳同甫往謁之與談天下事稼軒酒
酣言錢塘非帝王之居斷牛頭之山天下無援兵决
西湖之水滿城皆魚鱉同甫夜料稼軒酒醒必悔恐
殺己以滅口乃逃去月餘致書稼軒假十萬緡以濟
貧稼軒如數與之古今人事固有偶同者然同甫平
生自許甚重其亦為此耶
菽園雜記卷十
