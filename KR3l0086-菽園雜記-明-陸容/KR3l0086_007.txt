菽園雜記卷七
明陸容撰
予爲庠生時嘗以家難赴愬前廵撫崔莊敏公公以瞽
叟殺人舜竊負而逃遵海濱而處當是時也愛親之
心勝其於直不直何暇計哉一節爲題命作講義公
初讀破題喜及讀至結尾有云使葉公而知此其肯
以證父攘羊之爲直使漢高而知此其肯貪天下而
分羹於敵國哉乃益喜稱賞之予時亦以爲偶有新
得也近得楊廉夫樂府有杯羹詞鄭于美文集有索
羹論乃知此義古人先得之矣鄭論云項羽置太公
於爼上告高祖而殺之高祖於此所宜卑辭請降迎
歸其父然後以項羽既弑其君又欲殺人之父以挾
其子興師問罪與之决勝負於一戰定成敗於萬全
未晚也豈可大言無當索父之羹以吾親之重爲天
下之一擲哉向非項羽有婦人之仁高祖有項伯之
援則太公烹於爼上矣項羽既殺太公分羹高祖然
後布告天下謂高祖不顧其父挾人殺之而食其羹
興師問罪則高祖負殺父之名此身且將無所容於
天地之間又安能與之爭天下哉項羽既不知出此
反惑於爲天下者不顧其家之言使太公幸而獲免
高祖因之成事天下遂以高祖爲得計索羹爲名言
紊綱常之義失輕重之權矣末乃引孟子荅桃應之
問結之此前人所未道也
本朝中官自正統以來專權擅政者固嘗有之而傷害
忠良勢傾中外莫如太監王振然宣德年間朝廷遣
取花木鳥獸及諸珍異之好内官接跡道路騷擾甚
矣自振秉内政未嘗輕差一人出外十四年間軍民
得以休息是雖聖君賢相治效所在而内官之權振
實攬之不使汎濫四及天下隂受其惠多矣此亦不
可掩也
楊文定公溥在内閣時其子來自石首備言所過州縣
官迎送餽遺之勤南京吏部侍郎范公理時知江陵
縣頗不爲禮公聞而異之後廉知其賢即薦知德安
府其爲縣才八月而已商文毅公輅自内閣罷官歸
工部侍郎杜公謙時爲主事治水吕梁遇之獨厚商
後被召復軄每汲引之白恭敏公圭任淛江布政使
過徐州洪家人與水手相毆主事袁規收其儀仗懇
請而解未幾召爲工部侍郎袁不自安而公未嘗形
於辭色少保于公謙爲兵部尚書時葉文莊公在兵
科屢劾之後喪偶請于爲墓誌慨然成之李文逹公
之於文莊聞人譖其議已則深銜之且抑之至其沒
文莊始得入爲禮部其不同如此
江南廵撫大臣惟周文㐮公忱最有名蓋公才識固優
於人其留心公事亦非人所能及聞公有一冊歷自
記日行事纖悉不遺每日隂晴風雨亦必詳記如云
某日午前晴午後隂某日東風某日西風某日晝夜
雨人初不知其故一日民有告糧船失風者公詰其
失船爲何日午前午後東風西風其人不能知而妄
對公一一語其實其人驚服詐遂不得行於是知公
之風雨必記盖亦公事非漫書也
還元水者臘月以空瓶不拘大小細布緘其口引之以
索浸糞厠中日久糞汁滲入瓶滿自沉取埋土中二
三年化爲清水略無臭氣凡毒瘡初發時取一盌飲
之其毒自散此法聞之沈通理先生嘗試之有效
凡咽喉初覺壅塞一時無藥以紙絞探鼻中或嗅皂角
末歕嚏數次可散熱毒仍以李𣗳近根皮磨水塗喉
外良愈
輟耕錄言嬸妗字非古吳音世母合而爲嬸舅母合而
爲妗耳此說良是今吳中鄉婦呼阿母聲急則合而
爲黯輕躁之子呼先生二字合而爲㐮但未有此字
耳又如前人謂語助爾即而已字反切楚辭些即娑
訶字反切今以𩔖推之蜀人以筆爲不律吳人以孔
爲窟隴又如古人以瓠爲壺詩八月斷壺是已今人
以爲葫蘆疑亦諸字之反切耳
世俗相傳以三月二十八日爲東嶽生日然不見於紀
載許文(闕)公彬重修蒿里祠記云每年三月二十八日
屬東嶽帝君誕辰天下之人不遠千數百里各有香
帛牲牢來獻夫二儀既分五嶽以峙非今日生一山
明日生一山有月日次第可記而謂之生日也其妄
誕不辯而明矣不知許公何所據而書之石乎然其
文集中無此篇殆它人依託者
韻書云楚莊王滅陳爲縣縣之名自此始此說非也周
禮小司徒有云九夫爲井四井爲邑四邑爲丘四丘
爲甸四甸爲縣又遂人云五家爲鄰五鄰爲里四里
爲鄼五鄼爲鄙五鄙爲縣則縣之名先已有之但與
今縣制不同耳或謂郡縣自秦漢始亦非也周制地
方千里分爲百縣縣有四郡上大夫受縣下大夫受
郡秦廢封建之制置三十六郡以監天下之縣漢因
而增置郡國六十七郡之名亦先有之特古今制度
不同大小夐異耳
前代史凡亊更時未久曰亡何曰居亡何曰居亡幾何
曰未幾其最近者曰頃之曰少𨕖曰為間曰已而曰
既而至宋人作唐書事或踰年或數月或數日率用
俄而字後人效之如叙宋太祖太宗授受之際一則
曰俄而殂一則曰俄而帝崩以致燭影斧聲之疑紛
紛異說嘗考之開寳九年冬十月壬子帝以後事屬
晉王癸丑夕崩於萬歲殿太祖夜召晉王時夜已四
鼓盖前後二夕而曰俄而一字不當害事如此叙事
之文可不慎歟
俞貞木字有立錢芹字繼忠皆蘇人革除年間蘇守姚
善好禮賢士有立以明經見重於守月朔望必延致
講書府學嘗令吏饋米於有立誤送繼忠吏惶恐白
守將取還有立云錢先生與人不苟合尤不苟取與
今受米不辭必知公之賢耳守驚異即令人請見繼
忠對使者云吾為郡民有召敢不赴但吾心未宿戒
不可輕往他日可也他日浣濯衣冠齋沐而往守甚
喜延之别室請問經義繼忠云此士子之務耳公為
政何不談時務而及此邪守益起敬遂問今日何者
為急務繼忠令屏左右云今日之務勤王為急守躍
然而悟於是密結鎮常嘉松四郡守訓練其民率先
赴行竟死其事
戶部尚書夏忠靖公原吉長沙人德量寬厚喜怒不形
永樂間嘗以治水至崑山寓千墩禪寺所居不設儀
從鄉民數人入寺遊觀公方坐室中觀書不意其為
夏公也雜坐其旁既而它之問僧云尚書何在僧云
室中觀書者是也民懼乃奔去公好食煼豬肝一日
膳夫供具公飯盡而肝如故怪之已而分食乃知入
鹽過多鹹不可食也人服其量楊東里作公神道碑
記隸汚織金賜衣吏碎所愛硯皆無怒意謂其有王
子明韓稚圭之度非過稱也
丈量田地最是善政若委託得人奉公量見頃畞實數
使多餘虧欠各得明白則餘者不至暗損貧寒欠者
不至虚陪糧稅弊除而利興矣周文襄廵撫時嘗有
此舉以屬戶部主事何寅寅日惟躭酒未嘗徧歴田
野親視丈量秪憑里胥軰開報輙與准理丈量稍多
分毫者必謂之積出比原數虧欠者皆謂之量同更
不開虧欠一項如太倉城中軍民居址街衢河道俱
作納粮田地量至北郊二十七保多出田畞若干將
内二頃九十三畝有竒撥與太倉學收租盖縮於城
市而伸於郊墟故有此積出非原額之外田也别處
量出多餘者則以送京官之家自正統初至今量同
者納無地之粮京官家享無税之利是雖何寅貽患
於民而文襄安於成案不察其弊盖亦不能無責也
寅廣東南海人嘗問其家世已蕩然矣或者為官不
忠所事之報耶
府官之制始於秦立郡守郡尉郡丞郡監之官漢因秦
制罷郡監以丞相史分刺屬郡謂之刺史景帝改郡
守稱太守郡屬有司馬之官後漢有郡主簿五官掾
五官掾者兼置功曹戶曹决曹賊曹倉曹是也晉齊
梁陳竝因之隋改刺史為總管以長史司馬錄事參
軍東西曹掾司功司兵司倉司土司馬司法司戶諸
參軍為參佐而省治中别駕焬帝改總管為太守改
長史司馬為通守贊治尋改贊治為郡丞唐改太守
為總管又改總管為都督省郡丞置别駕長史餘悉
因隋制景雲初罷州都督為刺史天寳元年改刺史
為守乾元元年陞州刺史為節度使大歷五年改節
度使為觀察使宋以知州大都督之御其官屬有通
判長史司馬簽判判官掌書記推官支使錄事司戶
司法司土司理參軍政和間置司儀司兵司功與司
錄司戶司土司刑為州七曹宣和間改州為路設安
撫使都總管兼本路鈐轄紹興初改州為府以知州
為知府設通判三員罷司儀司兵司功諸曹官元改
府為路設達嚕噶齊總管同知治中判官推官經歴
知事照磨提控案牘譯史及錄亊司達嚕噶齊錄事
判官各一員本朝改路為府革達嚕噶齊治中提控
案牘譯史錄事改總管為知府判官為通判而同知
推官經歴知事照磨皆仍其舊檢校則建置云
今世富家有起自微賤者往往依附名族誣人以及其
子孫而不知逆理忘親其犯不韙甚矣吳中此風尤
甚如太倉有孔淵字世陞者孔子五十三世孫其六
世祖端越仕宋南渡至其父之敬任元通州監税徙
家崑山元祐初州治遷太倉新作學宫世陞多所經
畫遂攝學事號莘野老人子克譲孫士學皆能世其
業士學家甚貧常州某縣一富家欲求通譜士學力
拒之歿後無子家人不能自存富家乃以米一船易
譜去以此觀之則聖賢之後為小人妄冐以欺世者
多矣
周瑛良石知廣德州時作祠山雜辯其辯埋藏一事云
按埋本作貍周禮以貍沈祭山川注云祭山林則貍
之祭川澤則沈之是埋藏者本山澤之祭也其曰今
夜埋藏及旦皆無有過言耳考諸本集誌埋藏事謂
坎地深廣各五尺凡祭物皆三百六十舁置坎中蒙
以太牢之皮反土而平治之土不見&KR1151;餘或加縮於
初及久後埋藏或值其故穴皆不見其中所有此說
未為無理盖土不見&KR1151;餘者平治之也或加縮於初
者物腐而土䧟也久後埋藏不見中所有者物化也
今盗發古塜皆不見其中所有者亦化也人言地熱
則速化埋藏易化地熱故也道流欲神異之故為過
言以駭愚俗耳所云本集盖祠山舊有指掌集良石
按而辯之
布衣沈鑒文昭記覽博洽而放言自廢時目為沈落魄
或問云今之居大位享大福者未必有學問有學問
者多是貧賤無福何也文昭云有學問便是福何須
富貴老僧惟寅嘗云讀書要有福無福者讀書不成
如人家子弟有志讀書若無衣食之憂戶役之擾疾
病之累以奪其心便是有福縱使無憂於衣食無擾
於戶役若身常有疾則不能遂志即是無福此等議
論皆有理
前代賜諸侯有湯沐邑賜公主有脂粉田而皇莊則未
聞也今所謂皇莊者大率皆國初牧地及民田耳歲
計之入有内官掌之以爲乘輿供奉然國家富有天
下尺地莫非其有倉廪府庫莫非其財而又有皇莊
以爲已有此固衆人所不識也聞大臣中惟彭文憲
嘗言之其疏留中不出而言官不聞有議乞革罷者
何邪或云正統天順間尚無之
瞿世用御史廵按廣東時嘗寝疾卧内有堊壁一堵一
夕幻出山水圖世用心怪之然猶疑病中眼花妄有
所見召縣官入視皆以爲畫也乃命以墨塗之𨼆𨼆
猶見筆跡後數日才滅世用病尋愈亦無他
京師閭閻多信女巫有武人陳五者厭其家崇信之篤
莫能制一日含青李於腮紿家人瘡瘇痛甚不食而
卧者竟日其妻憂甚召女巫治之巫降神謂五所患
是名丁瘡以其素不敬神神不與救家人羅拜懇祈
然後許之五佯作呻喚甚急語家人云必得神師入
視救我可也巫入按視五乃從容吐青李示之捽巫
批其頰而出之門外自此家人無崇信者
布衣李靖不揆狂簡獻書西嶽大王閤下靖聞上清下
濁爰分天地之儀晝明夜昏乃著人神之道又聞聪
明正直依人而行至誠感神信不虛矣伏惟大王嵯
峨擅德肅爽凝威爲靈術制百神配位名雄四嶽是
以歴像清廟作鎮金方遐規歴代哲王莫不順時禋
祀興雲致雨天實肻從轉孽爲祥何有不頼嗚呼靖
者一丈夫爾何得進不偶用退不獲安呼吸若窮池
之魚進退似失林之鳥憂傷之心不能己巳社稷凌
遲宇宙傾覆奸雄競逐郡縣大崩遂欲建義横行雲
飛電掃斬鯨鯢而清海嶽卷氛祲以闢山河使萬姓
昭蘇庶物昌運即應天順人之作也又大寳不可以
妄據欲杖劔竭節未有飛龍在天捧忠義之心身傾
濟世志吐肝膽於階下惟神鑒之願告進退之機得
遂平生之志有賽德之時終陳擊鼓若三問不對亦
何神之有靈然後即靖斬大王頭焚其廟建縱横之
略亦未晚也惟神裁之右李衛公上西嶽書不見紀
載喜其竒而錄之聞高皇將起義隂卜於山寺伽藍
神三投珓皆不許遂擊破神像而去十數年間致成
大業盖古之英雄豪傑欲建功業若衛公者必其先
有定志而假鬼神以决之所謂質諸鬼神而無疑者
也况帝王之興自有天命雖鬼神之靈亦莫能測其
機兆則夫叢祠土偶豈能决哉
天順間太監曹吉祥忠國公石亨用事勢熖炙手可熱
文人武士出入其門以盗有名噐者不可勝數京師
有賀三老者吉祥從子都督欽之妻父也見欽聲勢
日盛獨不踵其門欽嘗欲爲求官力辭不可乾麫衚
衕口一賣餅小家生女美而豔都督石彪欲取爲妾
父母樂從之女獨不肻乃己未幾石氏敗彪棄市曹
欽謀反凡連姻及所親者誅竄殆盡三老獨免
京師有婦女嫁外京人爲妻妾者初看時以美者出拜
及臨娶以醜者換之名曰戳包兒有過門信宿盗其
所有逃去者名曰挐殃兒此特里閈奸邪耳又有幼
男詐爲女子傅粉纏足其態逼真過門時乘其不意
即逸去成化間嘗有嫁一監生者適無釁可逸及暮
近之乃男子也執於官併其媒罪之有男詐爲女師
者京城内外人家留教鍼指後至真定一生家生往
狎之力辭不許生強之乃男子遂縶之于官械送京
師法司奏置極刑此皆所謂人妖也
鮠魚字一作鮰味美而子有毒不减河魨子食之能殺
人聞蛇亦能化鱉凡鱉在旱地得者不宜食下水則
無毒矣
駙馬都尉本秦漢官漢有奉車都尉主車輿駙馬都尉
主駙馬騎都尉主羽林騎是謂三都尉今止稱駙馬
省文耳然唐人云戚里舊知何駙馬今人數列侯云
公侯駙馬伯蓋詩詞文移取便無妨若君前奏對自
當稱駙馬都尉今謁陵陛辭復命皆云駙馬臣某蓋
承襲謬誤莫之正耳
成化庚子山西石州民家生一豬二頭二尾八足共一
脊生即死王主事禄公差至其地嘗聞之知州云
嘗與鄭介菴會飲介菴問魚餒肉敗不直曰魚爛肉腐
而云然何如予不能對因請教曰魚之爛自内始如
腹之餒肉之腐自外入如軍之敗請問何出云不知
所出嘗聞之先軰張伯緒如此後讀程沙隨思問錄
中具此說始知出於程嘗見晦菴先生稱沙隨爲程
丈蓋前軰也思問錄於論孟多所發明
同寮劉時雍言其鄉一女染竒病每中夜有物來與交
日漸羸憊醫莫能治聞一道士能祛邪請治之道士
求二童男沐浴更衣各授以劍作呪語噀水使舞舞
將終叱之去二童趨出投水中久之不起衆危之踰
半日水忽涌起二童共持一大蛇頭出頭微有角蓋
蛟𩔖也二童仆地久而始甦女是夜始安寝病不復
作矣道士由是名譽大振後有人召之竟不驗或疑
其犯淫汚自壊也夫蛟惡物也昔周子𨼆許旌陽皆
嘗斬蛟疑天地間自有此等神術人能至誠感神則
神物爲之呵護而其術以行不然則深淵之底蛟龍
之所璠據人雖氣正而才武非其素履熟由之地而
亡生以徇之鮮有不堕其牙頰者矣安望其能提髑
髏而出哉
翰林編修張元禎嘗建言選六科給事中不必拘體貌
長大惟當以噐識遠大學問該博文章優贍者充之
其言最當徒以不拘體貌一言有碍竟托之空言而
已蓋六科係近侍官兼主奏對必選體貌端厚語言
的確者以壯觀班行表儀朝宁但在前居此地者體
貌非不端厚而其噐識學問文章往往過人蓋出自
精選號爲得人如姚䕫葉盛林聦尹旻張寕軰是已
以後則專以體貌爲主而其所重者反不之計所謂
出題考選亦不過虛應故事耳揆其所以其時典選
者相繼多北人大率專主體貌則其𩔖得以並進况
學識兼備者必思舉其軄而屢有糾彈不若安静簡
默者之易制也塩山王忠肅公素有重望亦進一二
鄉里之劣者則其餘不足責矣使爲吏部者以公天
下爲心不隂厚鄉里遇缺選其體貌豐偉音吐正當
者五倍其數試其奏議彈文數篇若場屋時文則不
以試每五六人中擇其優者一人奏上如此而不得
人吾未之信也
同寮吳味道處之遂昌人嘗言其家人看稻莊所夜吹
笛以自娛忽有大面矬人倚石而聽之次夜亦然家
人知其爲鬼物然未敢發也至三夜乃然炭坐處置鐵
筯炭中取笛吹之其物復來乃出其不意取筯刺之
急趨水旁去詰旦蹤跡之見一大蝦蟇死水旁刺㾗
在其頷下
近時言官言宫闈事嘗受挫辱自是事無大小噤不敢
言有孫御醫者素善謔人問生疥何以愈之曰請六
科給事中餂之問故曰不語唾可治疥也崑山有徐
生善寫竹嘗遊京師吏科有知者請寫竹於壁寫畢
欲題其上云朝陽鳴鳳或云恐致人口語不若易以
舞鳳或又以爲不可乃以彩鳳易之有從旁語云鳴
也鳴不成舞也舞不成不如好衣服搖擺過日可也
衆哄堂一笑而散聞此等嘲謔固言路之不幸亦非
國家之幸也
土兵之名在宋嘗有之本朝未有也成化二年延綏守
臣言營堡兵少而延安慶陽府州縣邊民多驍勇耐
寒習見敵人敢於戰鬭若選作土兵練習調用必能
奮力各護其家有不待驅使者兵部奏請敕御史往
會官點選如延安之綏德州葭州府谷神木米脂吳
堡清澗安定安塞保安慶陽之寧州環縣選其民丁
之壯者編成什伍號爲土兵原點民壯亦改此名其
優恤之法每名量免戶租六石常存二丁貼其力役
五石以下者存三丁三石以下者存四丁於時得壯
丁五千餘名委官訓練聽調此陜西土兵之所由始
也
成化十六年四月初二日雲南麗江軍民府巨津州雪
山移動十七年六月十九日戍時大理府地震有聲
民屋搖動二次而止鶴慶軍民府本日亥時滿川地
震至天明約有一百餘次次日午時止廨舍墻垣俱
倒壓死軍民囚犯皂隸二十餘人傷者數多鄉村民
屋倒塌一半壓死男婦不知其數麗江軍民府通安
州本日戍時地震人皆偃仆墻垣多傾以後晝夜徐
動約有八九十次至二十四日夘時方止各處奏報
地震無歲無之而雲南之山移地震蓋所罕聞者故
記之
菽園雜記卷七
