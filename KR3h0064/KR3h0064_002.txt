庚子銷夏記卷二吏部左侍郎孫承澤撰
趙子昂千文墨蹟
子昂千文予舊有墨刻本上有晉府印意手蹟必在
晉府安得一寓目以快生平乙酉之秋偶於棋盤街
下馬牌側見此卷傾囊得之子昂書初學鐵門限及
宋思陵晩乃學蘭亭及李北海此正學定武時書風
骨内含神采外溢書家傾國也後題皇慶二年五月
望日為戴架閣書後又有至正二年中丞張希孟等
題名
趙子昂臨絶交書
子昂於古帖無所不臨亦無不宛合其臨絶交書神
韻具足班之六朝帖中真無怍色最得意書也後自
題予十年前嘗為仲長書此不意失去後兩幅今擕
至都下復為全之觀者審定延祐六年八月十日後
有黃文獻一䟦極詳核䟦云魏公書嵇中散絶交書
自題云十年前嘗為仲長書此因失去後二紙延祐
六年再為補之按前十年至大元年也公以大德元
年知汾州三年除江淛儒學提舉至大二年為泰州
尹以題語考之正提舉儒學時書也延祐六年十一
月謁告歸吳興而後二紙實補於將歸時仲長葉裔
字也裔與公同學厚善為濟州經歴以憂解歸延祐
六年還朝與公邂逅書此予以延祐二年領薦上春
官拜公於京師時猶為侍讀學士至順二年見葉公
於中丞馬公座皆以文字相推愛今二公亡矣鄙陋
無聞有加於昔友人王行成出此相示追感疇昔謹
識如此此文獻至治三年七月䟦文獻金華人名溍
宋景濓之師也文集冲遠有法元時大著作皆出其
手謂之璽口學士余見子昂小行草三四卷與絶交
書相敵者惟西川李青眉所收書東坡杏花詩前畫
東坡小像方巾道服手持竹杖翛翛欲仙後書其杏
花飛簾散餘春七言古詩八十餘字詩既流俊書復
娟逸真雙絶也後題至元二十六年三月既望吳興
趙孟頫寫先生小像並書此詩先生有神當賞其意
耳此卷在予齋數月李殊不知重予不欲掩取之仍
封還李歿於揚州無嗣卷不知何存矣
趙子昂自書詩稿
詩稿二紙一書天冠山二十八詠一書元州十詠寄
貞居先生貞居乃句曲外史張雨也字法仿黃庭樂
毅論是其中年筆余有文敏大字條幅袁六完從淮
上差回得此卷乃以相易易後有持條幅來售者書
小陸何如大陸賢七言律一首字更遒逸可愛又得
書唐絶句一幅余以贈山西衛邰孫
趙子昂書所臨馬和之毛詩圖
子昂仿和之畫毛詩七段而無詩自䟦云馬和之在
畫院中名冠一時論者謂其獨得古雅之氣於蹊逕
之外先思陵每書三百篇輒虛其後以命和之補圖
後畫與詩俱散落人間好事者爭購之逹奚王孫所
藏獨有畫而無詩孟頫不揣遂欲追蹤古人臨寫一
過並想像其詩亦有不待言而知其篇名者如河上
之臺既泚既洒而國人經從其下望者動色見者抑
首皆有不忍覩其籧篨戚施之態而相顧腹誹者非
新臺乎城隅九雉而一見所愛踟蹰搔首於下則静
女也涉危遂往乘舟泛泛若無所薄而涯端父老望
而傷悲中心養養如見其狀非二子乘舟其孰當之
其君露次而諸臣之鞠躬以諫者其黎臣之賦式微
乎前高後下者旄丘也其上蔓延相及者旄丘之葛
也而叔伯羣居有褎如充耳之容則旄丘之所以責
衛也倚樹之女有深思焉而所臨者毖然之流所與
謀者孌然之姬也豈非衛女之賦泉水以思歸乎城
門之外樹木叢蔚其背陽向隂之北門乎而羸馬瘦
僕蕭然獨出有仕不得志之意焉其卒篇蓋北門也
夫詩存而可名其圖者非善之善也詩亡而可知其
圖者真能詩者也此所以為和之也孟頫畫不逮古
圖成而更為題出後之人其有不必按圖而知詩者
乎至大五年三月五日識字法右軍極綿密與畫可
稱雙絶逹奚王孫卷後在上海顧氏家衡山猶見之
余在京師劉元公家見和之一卷亦有圖而無詩
趙子昂書陶詩小楷
子昂有秋林散步圖上以小楷書陶淵明嬴氏亂天
紀一詩計一百六十字風格遒逸為子昂最得意書
陳眉公題云松雪此圖仿趙千里秋林散步圖上繫
以陶柴桑詩書法風流精緊有黃庭東方讚風格的
是吳興雙璧宜玄宰坐卧其下不去也
楷法至晉人而聖唐楷失之板宋人無楷即吳說以
楷名亦多帶行惟子昂獨得晉人遺法蓋其結搆精
嚴丰神瀟洒胡汲仲謂上下五百年縱横一萬里無
此書非過也余於江右李梅公寓見小楷書姜白石
蘭亭考又於香河袁六完家見小楷書九歌楷矣而
不工乃其少年書惟所書圓覺經數萬字後題奉為
妻魏國夫人管氏道昇懴除業障早證菩提與法界
有情同成圓覺字法精工可與畫上小楷敵然數萬
字長卷尤希世珍也此卷乃徐司寇石麒贈一大帥
者大帥不知重留予齋中經年還歸之今已在秦中
一士夫家矣
趙文敏天馬圖
文敏好畫馬每得片紙必畫而後棄去故所畫英逸
之甚予見十餘卷惟一卷奚官三馬四乃延祐元年
十月所畫尤為得意然文敏畫肉不畫骨少陵所謂
忍使驊騮氣凋喪者若彼時龔聖予之瘦馬獨存筋
骨於冰霜歷落之際覺翩翩王孫為之失色
龔聖予山水畫卷
宋逸民龔聖予趙子固鄭所南諸公皆能畫余覓其
遺跡得聖予山水一卷筆意仿大小米極其瀟洒上
題一詩谷口長松澗底藤石橋山路晩登登囊琴斗
酒來何暮空負寒齋昨夜燈小隸極其高古後有劉
青田䟦謂聖予名開別號翠岩當時得其片紙若連
城之璧為時所重如此按龔公嘗與陸秀夫同居廣
陵幕府宋亡潛居深隱立則沮洳坐無几席一子名
浚每令俛伏就其背按紙作唐馬圖風騣霧鬛豪骭
蘭筋備盡諸態一持出人輒以數十金易之藉是不
饑然竟以無所求而死居吳之日高郵龔璛為忘年
友時人謂之楚兩龔以比漢之兩龔
楊補之孤竹圖
无咎以梅花擅名世傳畫竹惟此兩枝數葉孤清欲
絶柯敬仲所藏後有顧阿瑛題一詩碧眼胡兒呌横
玉落月如盆照茒屋美人清夢斷梅花却寫相思在
脩竹至正甲辰七月望日與張可觀觀於市涇别業
按无咎在高宗朝以不直秦檜累徵不起自號清夷
長者蓋南宋一代高人也故畫法清曠如此百世可
想其人
趙子固水仙卷
彛齋倜儻不羈風神遒上精於繪事晩年尤好畫水
仙欲以敵楊補之梅花一日刺舟嚴陵灘見新月出
水大笑曰此所謂綠淨不可唾乃我水仙出現也余
觀此卷風枝雨葉縱横奇宕如讀蒙莊遷史文莫可
端倪殆如子固出現此宇宙奇觀不可作畫圖看
元人姚桐壽云趙子固宋宗室也入本朝不樂仕進
隱居州之廣陳鎮時載以一舟舟中琴書尊杓畢具
往往泊蓼汀葦岸看夕陽賦曉月為事縣令宣城梅
黻刺船訪公公飛棹而去梅曰昔人所謂名可聞而
身不可見殆謂先生歟公從弟子昂自苕中來訪公
公閉門不納夫人勸之始令從後門入坐定苐問弁
山笠澤近來佳否子昂云佳公曰弟奈山澤佳何子
昂退使人濯其坐具蓋惡其作賓王家也余生也晩
雖身寓公里苐有想像鼓棹行吟勝處耳(按梅黻之事與姚善)
(訪韓奕事同又按周公謹齊東野語云子固身後有嚴陵之命禊帖後歸之悅生堂袁伯常䟦子固落水)
(蘭亭亦稱子固死帖入賈相家賈敗籍于官有官印據二說是子固沒於宋未亡之前則桐壽所云者妄)
(也)
倪雲林六君子圖
雲林畫在逸品收藏家以有無論雅俗予見其畫最
多然偽者十之六七生平妙蹟無如六君子圖自題
云盧山甫每見輒求作畫至正五年四月八日泊舟
弓河之上山甫篝鐙出此紙苦徵畫時已憊甚只得
勉以應之大癡老師見之必大笑也大癡題一詩於
上云遠望雲山隔秋水近看古木擁坡陀居然相對
六君子正直特立無偏頗
李尚寳日華云六君子乃松栢樟柟槐榆六樹行列
脩挺疎密掩映位置得宜而皆在平地且氣象蕭索
有賢人在下位之象豈或當日運數否塞高流隱遁
而為是歟
按元末倪雲林顧阿瑛皆以風流文藻相尚二人貲
雄江南亭館聲妓妙絶一時兵起皆毁家自全顧薙
髮為僧自題小像云儒衣僧帽道人鞋到處青山骨
可埋若問向來豪俠處五陵裘馬洛陽街倪有雲林
堂清閟閣名聞四夷至亂斥賣田宅得錢數百緡會
稽張伯雨至念其貧且老悉推與之不留一緡扁舟
遨遊終於故人之家
薛道祖有清閟閣黃伯思有雲林堂倪皆兩襲之清
閟尤勝前植碧梧四周列以竒石蓄古法書名畫嘗
有進貢人經無錫以沉香百斤求見倪辭之再至再
辭其人徘徊不去倪令開雲林堂使登焉堂東設古
玉器西施古鼎彛樽罍其人方驚顧間問曰清閟何
在家人曰非可易入也乃望閣再拜而出
雲林畫有清閟閣圖畫已像其中圖在孝感程翰林
正揆家程善畫為予臨一紙
倪雲林獅子林圖
僧如海所居曰獅子林獅子者奇石如狻猊之形也
圖為雲林得意之作自題云余與趙君善長以意商
確作獅子林圖真得荆關遺意非王蒙所夢見也如
海因公宜寳之懶瓚記癸丑十二月予寤寐此卷有
年南征之兵從鞬槖中帶至北地售之因後有南中
年號及馬瑶草題䟦割去前後斷爛幸畫體不傷乃
於癸巳臘月重裝之雲林傳世手卷惟此圖及鶴林
圖鶴林圖無人物獅子林圖上有一僧又不用印章
余質得祥符人一設色山水上有雲林子印
余見雲林徐卿二子圖畫竹二枝為有斐堂主人賀
生子韻甚又見枯木竹石圖自題云南湖陸元素高
士幽居今王君仲和居之水木清華戶庭幽䆳余嘗
寓其家四年翛然忘世慮也仲和以此幀索畫並詩
其上以寫惓惓之懷曾住南湖宅於今已十年叢筠
還自翳喬木故依然雨雜鳴渠溜雲連煮术烟何時
重相過爛醉得佳眠
王仲和舊稱其富而韻黃大癡有山水卷為仲和作
即其人也元末將亂里人倪子貴悉散家財將田劵
送仲和不計直人以為訝倪笑曰子貴田有送處仲
和無送處未幾張士誠據姑蘇按畆比租仲和竟累
斃其人闇士也辱諸君子畫矣
黃大癡天台石壁圖
石壁圖為大癡最得意之作數峯天表皴法如草隸
層巒叠嶂長林映帶氣象雄渾直接荆關之傳與他
畫絶異滄桑後名畫滿市絶無元四家之畫僅於敗
楮中見此上有袁柳莊印蓋其所藏也
子久博學多聞初隱杭之筲箕泉往來三吳設教於
蘇之文德橋至松與曹知白善居小蒸後歸富春年
八十六而終戴表元贊其像曰身有百世之憂家無
擔石之樂蓋其俠似燕趙劍客其逹似晉宋酒徒至
於風雨塞門呻吟槃礴欲援筆而著書又將為齊魯
之學此豈尋常畫史也哉觀此贊則其學問人品超
絶一世故畫境奇妙如此今以糞土庸流動曰仿子
久豈可得哉元季高人不願出仕如尹蓬頭莫月鼎
冷啓敬張三峯子久與之為師友恣意玄修以求出
世大約皆負才之士不屑隱忍以就功名者也人傳
子久於武林虎跑石上飛昇然其人住世已仙矣豈
待飛昇而知其仙哉
大癡小幅山水
子久小畫峰巒坡陀不多而蒼秀異常筆絲如鐵線
張雨題云前山無定雲後山無定柯溪流豈不佳子
久妙如何
王蒙松山書屋圖
松山書屋圖全用巨然法予見巨然浮嵐圖未及收
每以為惜覩此宛如浮嵐在眼畫至此觀止矣王百
榖題以為是陸文裕公物暑月展閱颯然如陶家北
窗下凉風予於四月廿五日展看時久旱熱蒸覺冰
雪在懷若曰窗下凉風猶有待也董玄宰曰黃鶴山
樵畫以右丞為師時出入巨然雖用披麻皴亦兼潑
墨法此松山書屋圖正其合作與吾家青弁圖絶類
青弁圖不知何在恐未易鴈行也叔明乃松雪甥居
吳興最近太湖日遊東西洞庭以盪其胷臆傳世者
極少何元朗極愛元人畫嘗言畫當自元始所藏子
久仲圭方壺諸作各五十餘幀雲林至二十四幀獨
叔明僅一幀其難得可知已余於周櫟園寓見叔明
山静日長卷上有元朗印或其所藏然稍板猶疑是
臨手也
舊傳叔明極推服子久常以得意請正子久為增數
筆於嶕嶢處作樵境遂覺宕遠余年友錢雲將有黃
王合作一幀寳之如連城雲將歿後張雲菴文光以
重價得之擕至京乃偽筆耳畫不易定如此
王蒙靈石草堂圖
靈石草堂圖僅二尺許高古深厚純用荆關法范中
立以下不能及也予竟日披對殊忘身在人世間昔
劉彭城詩有云却憶山中客披圖日幾回似為予詠
也嘉禾項氏印章太多甚覺村氣
向年在滄州士紳家見叔明小幅山水自題林泉清
趣繋一詩於畫上至正六年九月望時年七十有五
初極賞其畫及見靈石圖則蹊逕尋常失之遠矣又
在陳山人公雨家見秋林對奕圖佳甚今不知何在
惜當日把臂失之
吳仲圭鴛湖圖
梅花道人品地絶高不專志於畫故傳世者多簡略
而愈增其韻致予初僅見其墨竹嗣乃得其鴛湖圖
道人嘉禾人鴛湖乃嘉禾勝境也筆法秀遠得董巨
之妙而此畫尤其合作文三橋彭官嘉禾時題一詩
於上亂後已入傖父家予以趙子昂芭蕉美人圖易
得之世傳仲圭少好劍術偶讀易乃一意韜晦隱武
塘賣卜又厭而潛跡委巷中遶屋植梅日哦其間因
號梅道人後預治壙自題云梅花和尚墓及兵亂諸
墓被伐而獨以和尚墓獲免蓋元之高隱後世乃以
畫掩之也
仲圭松泉圖
松泉圖境界甚竒以淡墨作一坡陀巨泉飛落其上
又以古松一株夭矯覆之手寫長歌詩字俱勁逸不
可一世可謂靈心獨絶不可以畫筆觀也張雲菴擕
至京師予以倪雲林徐卿二子圖易得之
王元章畫梅
元章墨梅一株信筆揮洒直以古逸取勢自題一詩
我家洗硯池頭樹個個花開淡墨痕不要人誇好顔
色只留清氣滿乾坤宋元人作梅有以工勝者若論
韻致則惟元章耳
按元章名冕又字山農諸暨人嘗北遊大都館秘書
卿台哈布哈家欲薦以館職元章笑曰公誠愚人不十
年此地狐兔走矣何以仕為掉臂歸越復大言天下
將亂時四方無事或斥其妄元章曰妄人非我誰當
妄者乃擕妻子隱九里山嘗仿周禮著書一卷坐卧
自隨秘不示人曰吾未即死持此以遇明主伊吕事
業不難致也及明祖下金陵杖策見之署為軍咨未
幾以老病卒
錢舜舉山居圖
舜舉與趙子昂同里並在吳興八俊中至元間子昂
徵入功名赫赫諸人皆依附取官獨舜舉齟齬不合
流連詩畫以老蓋宋之遺老也予見其畫頗多獨山
居圖為最蒼松老屋雲白樹紅二人静對扁舟想見
高人胸次覺子昂諸作終多翩翩富貴氣象耳
里人鍾文子有旅獒圖索余題之余曰舜舉宋進士
不肯出仕歸老霅川以詩畫自娛旅獒一圖仿閻立
本筆意蓋身際板蕩之餘追憶來庭之盛悽然有今
昔之感焉此即前人紀夢華譜塗山之意也觀者以
意逆志斯得之矣見余䟦者謂能知畫者之旨然前
人曾題其花卉卷有云霅翁夙號老詞客亂後却工
花寫生寓意豈求顔色似錢唐風物記昇平亦此意
也
子昂有題舜舉茄菜二圖詩一云天上歸來兩髩皤
山園近日竟如何年年五月黃梅雨老瓦盆中此味
多一云歸老林泉無外慕盤中野菜飰黃梁交遊來
往休相笑肉味何如此味長子昂二詩亦歸休後慕
霅翁之高致而贊其畫也
商琦山水卷
商學士畫不多見此幀設色濃郁林木坡渚有致自
具士氣非盛子昭輩所敢望也元人饒太虚著山水
家法極推重之謂商德符得山水之真趣初學郭熙
層巒叠嶂高樹長林形勢渾厚氣脈連接雖淋漓滿
幅不覺其繁又得古人張藻雙管俱下之妙唐希雅
戰筆之奇饒氏之書議論雖不甚高然必有所見也
李息齋墨竹
李薊丘衎喜作墨竹初學王澹游後學文湖州余收
數幀以得之劉半舫家大幅為第一兵亂失去又小
幀一石一竿絶肖湖州名下固無虛也
管夫人墨竹
管夫人畫竹風格勝子昂此幀凡三竿極其蒼秀自
題一詩春晴今日又逄晴閒與兒曹竹下行春意近
來濃幾許森森稚子石邊生字法似子昂有友人見
而愛之擕去
黃筌翠竹圖
黃筌長幅竹數竿雙鉤填色菁翠欲滴疎密俯仰無
不為此君寫生昔人言筌花竹真而俗然畫至真處
亦不易言也同里李宗伯得之故内以歸余筌五代
人子居寳居宷居實俱善畫
文與可大幅竹
石室人品甚高畫竹為古今第一從故内得大幅竹
二幀一題巴郡文同與可戲墨一題熙寧元年仲冬
與可文同作竹僅一枝真有月落空庭千萬丈之勢
今一在予齋一在吉安李氏處
世傳道臻净因禪僧居都城西隅三十年不出戸無
所嗜好獨雪方丈西壁請文與可畫墨竹謂人曰吾
使遊人見之心自清涼此君蓋替我說法也吾暑月
披石室先生竹真有清風習習襲座者此僧非三十
年不出戶不知其妙也
湖州亦善山水舊在成國家後有山谷䟦余曾一見
之
東坡墨竹
東坡懸崕竹一枝倒垂筆酣墨飽飛舞跌宕如其書
如其文雖派出湖州而神韻魄力過之矣朱晦翁云
東坡英秀後凋之操堅確不移之姿竹君石友庶幾
似之百世之下觀此畫者尚可想見也晦翁之評誠
有然者余並有一卷以渴筆作竹一枝題曰化龍又
題曰過葛陂還能飛去否上有神廟御璽後姚廣孝
題一詩覺無生韻恐是臨本贈張雲菴
畫評云文與可畫竹是竹之左氏也子瞻却類莊子
此語良是
趙松雪枯木竹石圖
松雪竹石凡數見此幀高古簡澹趙畫之極有生韻
者上不落欵惟用其印又陳山人持一幀來售與此
相若上有雲林題語
趙仲穆長椿圖
仲穆畫不及父然長於畫樹此幀一椿挺立枝葉豐
茂下惟小坡陀溪澗蓋壽圖也余收其韝鷹等圖所
存惟此題後亦贈友人矣
余向有松雪待渡圖極其精工蓋仿其家伯駒之作
又得仲穆待渡圖自題同松雪臨伯駒是父子一時
所作俱獲入目亂後坐池上陳山人持一畫來售乃
伯駒待渡圖即松雪父子所臨者翰墨信乎有緣也
予因題所居為墨緣重輪之居松雪畫得之歸安袁
戶部樞仲穆畫得之亳州舊家今俱不知何在矣
庚子銷夏記卷二
