讀書劄記卷二
明徐問撰
周禮職方氏掌天下之圖東南曰揚州其山鎮曰會
稽(在今浙江會稽縣)正南曰荆州其鎮曰衡山(在今湖廣衡山縣)河
南曰豫州其鎮曰華山(在今陜西華隂縣)正東曰青州其鎮
曰沂山(在今山東臨朐縣)河東曰兖州其鎮曰岱山(即泰山在今泰)
(安州)正西曰雍州其鎮曰嶽山(即吳嶽在今陜西隴州)東北曰幽
州其鎮曰醫無閭(在今遼東廣寧衞)河内曰冀州其鎮曰霍
山(在今山西霍州)正北曰幷州其鎮曰恒山(在今大同府渾源州)是槩
言九州之山鎮也不言徐州疑併入於青不言梁州
疑併入於雍豫也詩嵩高註以南嶽為霍山職方以
為衡山葉氏曰漢元封五年廵南郡禮天柱山(一統志衡)
(山有天柱峯六安州有霍山一名衡山一名天柱即漢武帝所封)號曰南嶽是以衡
山神遠移於霍山也以為一山兩名者失之王制有
恒山衡山而不言太華嵩山以南北所至山而言舜
典有四嶽而不言中嶽以廵守所至四方而言泰山
為東嶽華山為西嶽恒山為北嶽衡山為南嶽嵩高
為中嶽蓋禹貢之方外也職方不言嵩高周在五嶽
之外以雍之吳山為嶽山皆有不同五代失河北之
地至宋未能混一北為契丹所有乃以真定府曲陽
縣之恒山為北嶽國初定鼎建康祀典肇以泰山為
東嶽沂山為東鎮衡山為南嶽會稽山為南鎮華山
為西嶽吳山為西鎮真定之恒山為北嶽醫巫閭山
為北鎮嵩山為中嶽霍州之霍山為中鎮後遷都北
平則真定在其南故仍以渾源州之恒山為北嶽其餘
嶽鎮皆如舊云
臨川吳氏曰天下山脉起於崑崙山脉之所起即水源
之所發也
朱子曰河圖言崑崙地之中也又曰冀都山脉從雲
中發來蓋太行山一千里河東河北太原晉陽諸州
皆左旋其趾山後即忻代諸州上黨即今潞州春秋
為赤狄潞氏其地極高與天為黨故曰上黨過河便
見山在半天如黑雲然故曰雲中自脊以西之水則
西流入於龍門西河以東之水則東流入於海前面
一條黃河環繞平陽即河中府蒲坂山之盡處堯舜
之所都也泰山聳於左為龍右畔是華山聳立為虎
自華至中嵩山(嵩為中嶽獨高當天之中又曰泰室在河南登封縣)為前案淮
南諸山是第二重案江南諸山及五嶺(大庾始安臨賀桂陽揭陽)
又為第三四重案又曰前代多都關中以黃河左右
旋繞近東止有函谷關一路可據為險其山皆自蜀
漢來至長安而盡又曰天下之山西北最高自關中
一支生下函谷以至嵩少東盡泰山又自嶓冢漢水
之北生下一支至揚州而盡又曰岷山之脉其一支
為衡山者已盡於九江之西其一支又南而東度桂
嶺者則包湘(衡岳之間)源而北經袁(江西袁州)潭之境以盡於
廬阜(匡廬在南康)其一支又南而東度庾嶺(即梅嶺屬江西大庾縣)
者則包彭蠡之源以北盡於建康(今南京)其一支則東
包浙江之源而北其首以盡會稽南其尾以盡閩粤
(廣東)也又曰仙霞嶺在信州(今廣信府)分水之右其脊脉發
去為臨安(今杭州山從天目山發來)又發去為建康又曰江西山
皆自五嶺贑上來自南而北故皆逆閩中郤是自北
而南故皆順又曰閩中之山多自北來水皆東南流
江浙之山多自南來水皆北流故江浙冬寒而夏熱
愚謂古今言方輿者必本之山川蓋以山為巨鎮水
為藪澤建邦樹都恒守之以為固先儒謂山為水之
綱水為山之紀而洪河大山亦天地間大界限也然
論險者每言關中左殽函右隴蜀為四塞之地東制
諸侯如建瓴水而楚漢以後爭天下者常得斬關而
入次言巴蜀劒門為天下壯而晉鄧艾之兵從隂平
趨涪卒亡後主易曰天險不可升也地險山川丘陵
也孟子曰域民不以封疆之界固國不以山谿之險
傳曰天子有道守在四夷至今讀其言尤信
潮汐古洲馬氏取禮記致日曰朝致月曰夕江海之水
朝生為潮夕至為汐日太陽也歴一次而成月月太
隂也合於日以起朔隂陽消息晦朔絃望潮汐應焉
水隂物也而生於陽潮汐依日而滋長隨月而漸移
日起於朔月盈於望月東行迎日之所次月合於地
下之中則日之所次也故潮平於地下之中而會於
月朔後三日明生而潮壯望後三日魄見而汐湧每
歲仲春月落水生而汐微仲秋月明水落而潮倍减
於大寒極隂而凝弱於大暑畏陽而縮消長不失其
時故曰潮信邵子曰海潮地之喘息也所以應之者
月從其類也朱子曰天地間東西為緯南北為經故
子午卯酉為四方之正位而潮之進退以月至此位
為節耳黃瑞節曰先儒論潮則謂天包水水乘地而一元
之氣升降於太虛之中地乘水力與元氣相為升降
氣升地沉則海水溢上而為潮氣降地浮則海水縮
而為汐其說與地氣四遊春夏秋冬升降不越三萬
里相為表裏而獨取余襄公海潮圖序以為潮之消
息皆繫於月月臨卯酉則潮長乎東西月臨子午則
潮長乎南北一月則潮盛乎朔望之後一歲則潮盛
乎春秋之中此潮之消息乃繫乎月之進退亦非因
地之浮沉也愚謂以上諸說皆不同但天一生水體
隂而生於陽周流進退於地之外天之中恐未可專
以繫月為消息也若以為元氣升則地沉而水溢氣
降則地浮而水縮則原隰地形古今如故未嘗有見
其沉浮也朱子經緯之說蓋天地間一大條段五行
之氣皆消息盈虛其間而况於水乎但月加子午陳
氏既已疑之而卯酉則日月升沉之處也惟馬氏以
日月晦朔隂陽消息潮汐應焉似為有理又以月東
行迎日之所次於地中水會月而生潮及日行一度
月行十三度皆本諸舊與余襄公序說同要之水為
天地脉絡隂陽所鍾消息盈虛與元氣相為循環終
始雖類從於月而其氣未嘗不通於日况月臨卯酉
亦日𤾉谷崦嵫升沒之候而月得太陽之精而有光
水因朔望之光而生潮則其氣機感動未始不相因
也故月合朔隂陽之精所會而為辰氣進而長水為
浮物與氣升降而為潮春秋時當水盛故潮尤大嘗
聞之江海居人遇潮之日雖瓶&KR0902;注水皆浮溢而出
於理亦可見矣
素問曰天不足西北地不滿東南蓋地西北高東南下
江海百川所聚海水周於地之四維其流東極氣盡
故歸墟尾閭如沃焦釜北海路最遥至極盡處疑與
天浮接也東有女直為黑水鞨靺之後國有長白山
其巔有潭周八十里南流至遼東朝鮮國為鴨綠江
南入於海北流為女直混同江經金會寧府達五國
頭城北東入海西有黑水出漢張掖郡雞山今甘州
南至燉煌今肅州過三危界梁雍二州之間程子以
為即西珥河與漢志葉榆澤相貫漢武開滇嶲(今雲南為)
(滇池)其地古有黑水舊祠而知之但今水渟滀不入南
海也中原之水惟黃河來最遠攷禹貢註及諸儒說
黃河一自于闐國葱嶺一自西吐蕃之崑崙山發源
合流二萬一千三百餘里東北與積石河合屬漢金
城郡西南羌中而至龍門河渠志一統志皆云出今
西番朵甘衛西直四川馬湖蠻部正西三千餘里去
雲南麗江西北一千五百里有水從地湧出泓方七
八十里高瞰之若星列俗傳為星宿海尋匯為二大
澤復瀦曰哈刺海東出曰赤賓河合忽蘭也里术二
河東北流經崑崙山之南為九渡河水清騎可涉貫
山中行西戎都會為細黃河水流已濁繞崑崙山之
南折而東流合乞里馬出河復繞崑崙之北自貴德
西寧之境至積石經河州(屬陜西)合洮河東北流至蘭
州始入中國又東北出沙漠經三受降城東勝諸州
又折而東南入冀州(今山西境)凡九千餘里乃元學士蒲
察篤實所窮歴而得之大學衍義補亦據此當以志
為定禹治水時河從積石東北而南計三千里至龍
門為西河冀州吕梁山石勢崇竦其流激震禹從吕
梁北鑿龍門以殺水勢廼因其西流之性而導之又
南而至華隂(在陜之華隂縣)自南而東至底柱(在河南陜州之三門山)
又東經孟津(河南府孟津縣)過洛汭(鞏縣)至於大伾(大名府濬縣臨河之)
(山)北過洚水(真定冀州北枯降渠)至於大陸(屬中山郡今真定邢趙深三州之地)
北分其勢播之為九河復同聚一處為逆河蓋迎之
以入于海簡潔一水先儒悞分而二其一則河之經
流也徒駭等河故道皆在河間滄州南皮東光慶雲
獻縣山東平原海豐由寧津吳橋南皮諸處直達東
海周定王五年河徙砱礫始失故道漢文帝時决酸
棗東潰金隄(在河南延津滎陽諸縣至大名清豐一帶延亘千里)武帝時溢平
原(屬德州)徙頓丘(今清豐縣)又决濮陽瓠子口(開州界)注鉅野
(屬濟寧州即大野)通淮泗(河始與淮通尚未入淮)元帝時决館陶(舊屬大名)
(今屬臨清)又决清河靈鳴犢口(今高唐州舊屬清河郡)成帝時决東
郡金隄决平原溢渤河清河(高唐州一帶)信都(今冀州界)唐玄
宗時决博州(今東昌)溢魏州(今大名)冀州五代時决鄆州
(今鄆城縣)博之楊劉(今東平之東阿縣楊劉鎮)滑之魚池宋太祖時决
東平之竹村開封之陽武大名之靈河澶淵太宗時
决温縣滎澤頓丘泛於澶濮曹濟諸州東南流至彭
城界(即今徐州)入于淮(自此河入淮之始)真宗時决鄆及武定州
尋溢滑澶濮曹鄆諸州邑浮於徐濟而東入淮仁宗
時决開州館陶神宗時决冀州棗強大名州邑一合
南清河以入淮一合北清河以入海南渡後河上流
諸郡為金所據金獨受河患其亡也始自開封北衛
州决而入渦河(南直隸夀亳蒙城懷遠之間)元時决衛輝之新鄉
開封之陽武杞縣之蒲口滎澤之塔海莊歸德封丘
諸界其臣建議疏塞若今會通河乃世祖所開以通
漕運隨時救敝而已當時九河逆河故道久已淪入
于海滄州接平州程子以為正南山有名碣石者在
海中去岸五百里今平原有馬頰河形存沙渠其跡
尚可攷大伾之北不行矣我朝洪武中决陽武之黑
陽山東經開封南至頓城潁州潁上東至夀州正陽
鎮全入於淮故道復淤永樂中疏濬稍引支流自金
龍口入臨清會通河正統間又决滎陽天順間决祥
符弘治間分流為二一自祥符經歸德至徐邳入淮
一自荆隆黃陵岡經曹濮達張秋鎮入海尋命重臣
治築黃陵岡等口以塞張秋乃疏為二流一鑿蒙澤
孫家渡至朱仙鎮經扶溝通許夀潁諸州邑合渦河
至下鳳陽亳州達淮一疏賈魯舊河由曹州出徐沛
以通運河合淮俱入于海正德間决曹縣者再嘉靖
間河歲為兖患屢遣重臣治未底績河流漫入於曹
縣濫溢於魚臺出沛縣之飛雲橋南下徐邳十三年
復塞由新開趙皮寨口盛流合渦河入淮故道今始
復矣雍州之水自西近塞内玉門關至蘭州北東至
華隂皆黃河繞帶又有弱渭涇汭漆沮灃諸水弱水
出吐谷渾界窮石山自張掖郡山丹縣西至合黎山
與張掖河合餘波入于流沙涇出平凉府岍頭山經
西安府邠州涇陽至馮翊陽陵縣(今高陵縣)入渭渭出渭
源縣鳥鼠山西北谷流入咸陽南至華隂入河汭出
隴州弦蒲藪入涇漆出扶風古漆縣北經同官至耀
州南合沮沮自坊州昇平縣北子午嶺(延安府宜居縣)出富
平縣合漆灃出扶風鄠縣終南山亦東至咸陽俱合
會同入於河冀州之水黃河自陜西西北來經古蒲
汾水之間又有汾衡漳恒衛沁諸水蔡傳以汾出山
西太原靜樂縣太岳(即霍山)至平陽府靈石縣東入河
漳水二一出上黨之沾縣大龜谷(太原府樂平縣)名為清漳
一出上黨之長子縣發鳩山(屬潞州今改潞安府)名為濁漳即
衡水(俱東北流至河間阜城東光縣入海)恒水出真定之曲陽縣東入
滱水至保定之高陽縣入易水晁氏以西南流至真
定行唐縣東流入滋水南流入衡水衡出真定靈夀
縣東入滹沱河恒水在陜西者出吐谷渾界入臨洮
因名洮水入於黃河在真定者出衞輝府輝縣滱水
出渾源州恒山南流入真定之定州至保定高陽合
易水易出代州經保定之易州安州至高陽下與曹
徐滋沙諸河合至雄縣南為瓦濟河過直沽入海滋
則出大同府之靈丘縣迴山經眞保之行唐無極深
澤諸縣東南流滹沱河出鴈門代州東流從眞定至
束鹿深州青縣合輝縣之衞河俱入海幽并州之水
曰玉河出玉泉山經大内出都城注大通河至白河
與盧溝河合盧溝河出大同府桑乾山經太行山入
今順天宛平縣界出盧溝橋東南至看丹口分兩流
一至通州入白河一經固安武清縣至直沽與衞河
合分南北入海白河出密雲流入通州與盧溝河潞
河合潞河自塞外丹花嶺分流合螺山鮑丘諸水為
東西二河俱合流入海沁水發大行山東北經輝縣
合衞河入運又東南流下徐吕二洪合黃河入淮豫
州之水黃河自山西蒲州平陸入境經河南之閿鄉
靈寳陜澠池新安濟源孟津孟鞏温汜水武涉河隂
原武滎澤陽武中牟祥符尉氏陳留通許杞太康雎
寧歸德諸州縣至南直隸鳳陽亳縣合馬腸河城西
北合渦河其支流有四大槩交錯於祥符尉氏扶溝
商水項城通許太康與南直隸夀州朱仙鎮之間或
溢兖州出沛或合渦河入淮又有伊洛瀍澗滎波孟
豬濟衞淮諸水伊出盧氏縣東南(書傳以出熊耳此山在盧氏之西南)
(恐誤)入於洛洛出陜西冡領山亦經洛陽縣瀍出洛陽
榖城山澗出澠池白石山經新安縣皆會於洛合流
至鞏縣入河濟即沇水出懷慶府濟源縣王屋山二
源分東西流歴虢公臺至温縣入河復出其南溢而
為滎(即滎澤)東出於陶丘之北(在舘陶縣)又東至于菏(在今曹州)
(地已涸)東北會于汶(即今汶上縣)又北東入于海波為洛水
别流孟豬在虞城西北濟之别流衞出河南衞輝府
輝縣從大名之内黃濬縣出與滹沱淇漳諸水合臨
清之會通河北流至直沽淮出唐縣東南經桐栢山
潛流三十里復東出經汝信東流會沂泗俱入海兖
州之水其地最下今曹魚為黃河下流又有濟漯濼
雷夏灉沮汶泗淄灉濟出河南濟源漯出濟南之長
山縣長白山西北流經章丘新城諸界濼出歴城縣
入濟雷夏澤在濮州雷澤縣灉沮二水之别流自陳
畱浚儀隂溝至蒙為灉東入於泗泗出兖之泗水縣
陪尾山經曲阜至濟寧分流南入徐州北入會通河
又出鉅野受泲水下流於雎即沮水汶有三源至泰
安州靜封鎮合而為一經寧陽平隂汶上又西至東
平州注於濟經東阿濟寧入會通河淄水出今青州
萊蕪縣原山達臨淄東至夀光灉水出瑯邪郡(今諸城縣)
經高密昌邑濰縣東北俱入海荆州之水其澤藪曰
雲夢跨江南北八百里又有江漢川九江沱潛江水
發源於梁州(四川)之岷山青城諸山之陽出今茂州汶
川縣東别為沱經敘瀘重夔入瞿峽過巫山出湖廣
夷陵州荆州至於東陵(岳州府巴陵縣)合洞庭過漢陽府合
漢水至黃州江西九江府合彭蠡(鄱陽湖口)經安慶池州
太平應天諸府儀眞通州入海漢出陜西漢中嶓冡山
之下始為氐道縣東源漾水東至武都為漢過武東
(今武當縣)中州為滄浪之水過三澨(即郢州今承天府)至於大别
山(今漢陽)入江經黃州九江合鄱湖諸水同趨入海九
江孔氏以為潯陽非是沅辰漸元敘酉澧資湘九水
是為九江皆合於洞庭過巴陵合川水入武昌合漢
水東南下入揚子江衝北岸甚急與江水俱入於海
揚州之水北至於淮東南至於海東合江西江東諸
水經豫章之南贑汀吉合衡永長沙别派入袁州出
臨江會贑水入洪都合瑞洪所聚饒撫信浙之諸水
于鄱陽今江西九江府蓋名其入口處與前江漢諸
水同趨建康(今南京)蓋諸方水道所凑東南合蘇松常
三郡水匯而為震澤(在吳縣南五十里)又吐納常之宜興江
隂鎮之金壇百瀆西來衆水而下溢為三江吳江界
於吳松江震澤之間去吳松江七十里分東北流者
為婁江東南流者為東江皆自常之靖江蘇之太倉
東北入海北為江北通泰至海門縣而入海所謂江
漢朝宗者也禹時江淮未通賦㳂于海至吳夫差與
晉會盟黃池始開蘇之䢴溝今為運河自常之孟瀆
鎮之京口以通於江江自揚之儀真亦開溝以通於
淮隋因廣之今貢賦皆自江淮以達于京師也二廣
古百粤漢交州部廣西之水一曰灕江源出海陽山
南流五里與永州湘水北分為二故曰灕又名桂江
合癸水至桂林城下合相思江入昭潭今平樂府會
平富樂荔臨賀諸水至梧州為府江一曰左江又名藤
江發源交趾至古邕州今思明府經容縣合容江
經藤縣合繡江經南寧之合江鎮與右江合入横州
又名鬱江一名右江又曰黔江源出雲南廣南府之富
州西洋江入廣西田州經象州今柳州合柳江至南
寧府之合江鎮與左江合二江合入潯州大藤峽出
為潯江貴州古羅施鬼國其水曰盤江源出四川烏
撒府普暢寨東經古夜郎地又為黔中隸牂牁郡今
普安州東北下流入安南衞經廣西泗城州入慶遠
府烏泥江下合柳江即為右江以上三江分合為二入
梧州大江即漢武使馳義侯發夜郎兵下牂牁江是
也西流經廣東封川德慶合肇慶之端溪江又名西
江至番禺流入於南海廣東省之東南皆大海其水
一出惠州博羅縣西流者為東江一出江西大庾嶺
即梅嶺者為湞水漢武時楊僕為樓船將軍擊南越
出豫章下湞水即此至韶之英德為湞陽峽一出湖
廣郴州經武岡南入南雄之樂昌為武水又南與湞
水合而為曲江過三水縣與西江合即上漢謂牂牁
江也皆合至於南海縣入于海雲南古西南夷僰鳩
地其水曰滇池周五百餘里出澂江嵩明盤龍等江
九十九泉源廣末狹若倒流者故云滇漢武欲伐滇
國於長安穿昆明池象滇以習水戰故亦以為昆明
誤也大理之葉榆河即西洱海及瀾滄諸江其流不
出本省惟廣南西洋江則由廣西經右江入於海其
四海之水北海極遠不可窮東北至於朝鮮東至於
登萊東南至於閩浙島夷日本流球南至交廣瓊厓
又南至於安南占城真臘等夷國而西南至於交阯
云
讀書劄記卷二
