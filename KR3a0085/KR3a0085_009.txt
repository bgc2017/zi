劄記一書先生撫貴州時與學者問答辨究隨所記
而成者也其間三才之道性命之奥事物之理六經
四子之言與夫古今言語同異之辨得失之歸靡不
詳且悉焉道理充溢脉絡分明是非明白功夫精審
而要領卓如也學者一見便有下手處若夫人心動
靜心性理氣知行存省克治主敬集義窮理等條皆
於故得新以真證妄有以發前古之未言洗方來之
臆說其有功於學者大矣至於叢六經而類解集羣
言而折衷利道旁通會羣流於淵海真所謂萬法歸
一者也夫尚著作者陋簡淡䧺辯博者費辭藻竒新
巧者厭成說而不知夫道大中至正焉而已矣高不可
亢卑不可貶非夫言語文字所得而損益之也昔季
通作律書無一字不本於古人已試之成法而其獨
得之玅則有當世所未知者盖惟真有所得乃能如
是先生忠信不欺體驗純熟充養有素而踐履篤實
自動靜食息辭受取予以至出處進退出言舉步無
一不揆之道而後安其與諸生言皆造道育德咀嚼
飽滿之餘語雖約而道該辯不煩而理勝簡易精深
文理密察使人讀之有樂則生矣之玅欲求先生之
學而學之者豈徒於行墨間而已哉舊本頗訛伏讀
之餘隨為訂正因書其所欲言者於後以俟夫同志
云爾嘉靖乙未春三月甲子門人莆陽林華䪺首拜
書
