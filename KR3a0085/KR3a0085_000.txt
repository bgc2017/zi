讀書劄記儒家類
提要
(臣)等謹案讀書劄記八卷明徐問撰問字用
中號養齋武進人弘治壬戌進士官至南京
戶部尚書諡莊裕是書為問巡撫貴州時與
從學諸人問答随時劄記而成所論天文歷
象山川性理六經四子書皆守先儒成說其
論學則一本程朱而力黜王守仁之學如古
本大學親民格物知行合一各說皆逐條辨
正問嘗與羅欽順書云王氏之學本諸象山
至今眩惑人聽讀書劄記第二冊前實闢其
說盖以廣中侍讀黃才伯促而成之才伯者
黃佐字也所云第二冊者即指此本第五卷
中語今核其所闢各條大都托之或謂又稱
為近學世學而並未斥言盖是時王學方盛
行故問不欲顯加排擯然所摘發多能切中
癥結迥異乎叫囂強辨之流在明人語錄中
猶篤實而不支蔓者也乾隆四十二年八月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
讀書劄記原序
書說命惟斆學半故學記曰學然後知不足教然後知
困知不足然後能自反也知困然後能自彊也二者無
窮達無老少無人已内外惟理所在以求無不足與困
之患而後在人者有以裕於已在已者有以及於人焉
余不敏且老於義理進修蓋嘗玩索而未能深得其味
每驗諸動靜考諸前言若或會通啓悟洎諸生來質疑
而考異者必參訂其是書而存之蓋取横渠有開劄記
之意管提學副使陳君則清與諸生段以金軰交請以
喻各學生徒因併就正於有道若以其言為不可易則
烏乎敢嘉靖甲午延陵徐問志
