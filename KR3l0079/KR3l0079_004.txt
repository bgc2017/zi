歸潛志卷四
元劉祁撰
王元朗字子元弘州人余高祖南山翁壻也家世貴顯
才高以詩酒自豪擢第得官輒歸不樂仕宦與余曾祖
西岩子多唱酬其明妃詩云環珮魂歸青冡月琵琶聲
斷黑江秩漢家多少邊征將泉下相逢也自羞甚為人
所𫝊
劉仲尹字致君號龍山遼陽人李欽祖外祖也少擢第
終管義軍節度副使(案中州集𫝊以潞州節度副使召為都水監丞卒與此志所云終節)
(度副使異)能詩學江西諸公其墨梅詩云高髻長眉滿漢宫
君王圖玉按春風龍沙萬里王家女不著黃金買畫工
為人所𫝊又有梅影詩云五换嚴更三唱雞小樓天淡
月平西風簾不著闌干角瞥見傷春背面啼
陳君可永寧人有梅影詩云隔窗疑是李夫人江月多
情為返魂不似丹青舊顔色十分憔悴立黃昏
王特起字正之代州崞縣人少工詞賦有聲年四十餘
方擢第作詩極高嘗有龍德聫句為時所稱又題楊叔
玉所藏雙峯競秀圖云龍頭矗雙角駞背堆寒峯諸公
嘉其破的晩年取一側室留别一樂章喜遷鶯至今𫝊
之東樓歡宴寄遺簪綺席題詩羅扇月枕雙欹雲窗同
夢相伴小花深院舊歡頓成陳迹翻作一番新怨素秋
晩聽陽關三疊一樽相餞留戀情繾綣紅淚洗妝雨濕
棃花面雁底關河馬頭星月西去一程程遠但願此心
如舊天也不違人願再相見老生涯分付藥爐經卷餘
詩惜不多見嘗為沁源令政頗嚴後為司竹監官疾卒
劉昂字次霄濟南人有才譽以先有劉昂字之昂故號
小劉之昂泰和南征作樂一闋為時所𫝊其詞曰蠆鋩
極螗臂展敢盟寒似洞庭彭蠡狂瀾天兵小試萬蹄一
飲楚江乾捷書飛上九重天春滿長安舜文明唐日月
周禮樂漢衣冠洗五川烟瘴江山全蜀下也劍關何用
一泥丸有人𫝊信日邊來都護先還終鄒平令
金國初有張六太尉者鎮西邊有一士人鄧千江者獻
一樂章望海潮云雲雷天塹金湯地陜名藩自古臯蘭
繡錯雲屯山形米聚喉襟百二河關鏖戰血猶殷見陣
雲冷落時有鵰盤静塞樓頭曉月猶是玉弓彎看看定
遠西還有元戎閫令上將齋壇甌脱晝空兜鈴夕舉甘
泉夜報平安吹笛虎牙閒但宴陪珠履歌按雲鬟未討
先零醉魂長繞賀蘭山太尉贈以白金百星其人猶不
愜意而去詞至今𫝊之
高左司庭玉字獻臣遼東人少擢第入官有能聲吏事
明敏人莫能及尤俶儻重氣節敢為為左司郎中譽甚
重一時人士推仰焉貞祐初出為河南府治中主帥温
德亨福興(案德亨舊作迪罕今改)奸偽人也公臨事不少遜讓遂
交惡是時北兵圍燕都事已迫四方無勤王師公獨慨
然有赴援意屢以言激福興福興憚之因誣以有異志
輒收赴獄名士如龐才卿雷希顔辛敬之皆連繫拷掠
無實然公竟為福興所困死獄中餘會赦得釋公既卒
朝命下除公河南路安撫副使代福興士夫痛憤後朝
廷知其冤謫福興遠郡昭雪之屏山于人材少許可至
論公獨以為真濟世材又言其學術端正可以為吾儒
砥柱時之不幸為奸人所害屏山以詩哭之甚哀雷希
顔又為文以祭述其事為時所稱屏山又將文其碑未
著死後其子屬之雷公雷公以其仇人猶在亦未著死
迄今事狀不詳惜哉公詩亦高余家有數十篇遭亂失
去嘗記其中秋詩有云跳上玉龍背抱得銀蟾光亦竒
語也
楊尚書雲翼字之美平定人先擢詞賦第又經義魁入
仕能官練逹吏事通材也南渡為翰林學士吏部尚書
御史中丞將大拜以風疾止再為學士卒(案大金國志亦云終于翰)
(林學士攷金史本𫝊正大三年二月復為禮部尚書兼侍讀三年卒金百官志翰林院侍讀學士從三品翰林)
(學士正三品云兼侍讀則與兼翰林學士不同況以禮部尚書兼侍讀則禮部尚書乃其正秩又案元好問楊)
(文獻神道碑亦稱二月復為禮部尚書兼侍讀明年復知益政院四年知禮部貢舉以攷試勞心遘疾明年八)
(月之七日卒不云以翰林學士終其為翰林學士則在正大元年本𫝊與神道碑所謂復為禮部尚書者正由)
(翰林學士復任禮部耳與此志所云終于翰林學士異)士論惜之公篤學于九流
無不通又善天文算學博洽人莫及嘗上疏諫宣宗南
征鞫獄以寬恕待士謙甚士無賢不肖稱焉晚年與趙
閑閑齊名為一時人物領袖且屢知貢舉多得人南渡
時詔皆公筆其應制白兔詩云光搖玉斗三千丈氣傲
金風五百霜又弔余先子有云清華方翰府憔悴忽佳
城其餘文字甚多家有集子恕
龐戶部鑄字才卿遼東人少擢第仕有能名南渡為翰
林待制遷戶部侍郎坐游貴戚家出倅東平擢京兆路
轉運使卒博學能文工詩書藹然為一時名士其題楊
秘監雪谷曉裝圖云溪流咽咽山昏昏前山後山同一
雲天公談玄玉屑噴散為花雨白紛紛詩翁瘦馬之何
許忍凍吟詩太清苦老奴寒縮私自語作奴莫作詩奴
苦木僵石橋鳥不飛山路益深詩益竒老奴忍哭憐公
癡不知詩好將何為楊侯胸中富丘壑醉裏筆端驅雪
落如何不把此詩翁畫向草堂深處著
張運使彀字伯英許州人少擢第以謹愿純厚著名嘗
為監察御史言奸臣赫舍哩執中事(案赫舍哩舊作紇石烈今改)士
論壯之後以母喪歸居許之西城有園圃號小斜川花
木泉石𨼆然一佳處公日在其間行吟坐嘯客至一觴
一詠盡歡襟韻翛然君子儒也尋判隰州刺史召為戶
部郎中(案金史本𫝊召為刑部郎中與此異)同知河南府遷平陽路轉運
使卒公莅官以廉俸禄未嘗妄糜布衣蔬食泊如也性
友愛弟瑴才高相與甚歡所蓄稱其所用獨好收古人
器物所在購求以是叢子蒙古鏡尤多其樣製不可徧
識字畫勁古有顔平原風詩學黃魯直格嘗贈余先子
詩云丘垤孰與南山尊公卿皆出山翁門遺文人共師
夫子隂德天教有是孫問禮庭中新有桂忘憂堂下舊
多萱人間樂事君兼有歌我新詩侑夀樽此斜川時事
也赴隰州被召時又寄詩有句云溪口急流裁燕尾山
腰世路轉羊腸到郡莅官才九日過家上冢正重陽
陳司諫規字正叔絳州人弱冠擢第南渡為監察御史
上宣宗十事直言當時得失忤旨出為徐州帥府經歷
官正大初收用舊人召為右司諫數上書論事改刑部
郎中以事罷再為𥙷闕(案金史本𫝊正大元年召為右司諫數上章言事尋權吏部郎)
(中未嘗任刑部郎中志云以事罷攷之本𫝊則亦以吏部銓選事為王京所訐罷後尋為補闕與此志以刑部)
(郎中罷異)復拜司諫言事不少衰朝望甚重凡宫中舉事上
曰恐陳規有言近臣竊議惟畏陳正叔挺然一時直士
也後出為中京副留守(案元鮮于樞困學齋雜錄謂規終于右司諫與此志異)未
赴卒于圍城士論惜之公為人剛毅質實有古人風篤
學至老不廢晩喜為詩與趙雷諸公唱酬其弔人詩有
云驄馬餘威行尚避仙鳧善政去猶思人以為破的初
先人見其所上十事嘆曰此宰相材也(案金史本𫝊云渾源劉從益見)
(其所上八事嘆曰宰相材也與此志作十事有異攷本𫝊自貞祐三年至正大五年數上章言事而條陳八事)
(在貞祐四年七月一曰責大臣以身任安危二曰任臺諫以廣耳目三曰崇節儉以答天意四曰選守令以結)
(民心五曰博謀羣臣以定大計六曰重官賞以勸有功七曰選將帥以明軍法八曰練士卒以振兵威反覆陽)
(論幾三千字詔付尚書省謂所言多不當尋出為徐州帥府經歷官叙載甚詳必無遺其二事者此志以八為)
(十據下文言余復從之游自非𫝊聞未審當是𫝊寫偶訛)惜乎朝廷不能用後同朝
相見甚懽未幾先人下世余復從之游每論及時事輒
憤惋蓋傷其言之不行也死之日家無一金知友為葬
之
許司諫古字道真河間人父安仁字子静名士汾陽軍
節度使公少擢第南渡為侍御史時丞相珠赫高琪擅
權變亂祖宗法度公上章劾之上知其忠常庇翼凡有
奏下尚書省輒去其姓名然竟為高琪所中貶鳳翔幕
正大初召為補闕遷左司諫(案金史本𫝊但云削官四階解職未嘗著貶鳳翔幕)
(官趙秉文滏水集為哀宗撰許道真致仕制有云朕初即大位稔聞直聲起之于田里退閒之間超之于侍從)
(論思之地蓋追述其削官之後復召為補闕也若削官之後曾貶鳳翔幕官哀宗召之為補闕則制内不當云)
(起之于田里退閒矣然此志有初貶鳳翔幕先子送之以詩云云後為鳳翔錄事先子又寄之以詩云云自非)
(無據考古削官四階在興定三年下距哀宗初年凡七載其貶鳳翔幕後或乞休而歸哀宗初年乃召之于田)
(里退閒如制所云乎)言事稍不及昔時後致仕居嵩山下病卒平
生好為詩及書然不為士大夫所重公論但稱其直云
初貶鳳翔朝士畏高琪故皆不敢與言余先子時為提
舉南京𣙜貨事獨以詩送之有云有晉必無楚两雄難
並驅向來既發藥其可止半途又曰君年迫桑榆隻身
憂患餘雙親白楊拱同氣紫荆枯貧無孟光舂醉無驥
子扶惟有忠義名可與天壤俱蓋欲堅其初志也聞者
竦然多𫝊之後由叔麟之為鳳翔錄事先人又寄以詩
云寄語多言唐諫議生還記取李師中亦此意也
趙尚書思文字庭玉中山人與其弟庭秀庭直皆名進
士公少擢第為省掾從完顔福興守燕都福興死奔詣
南京行宫擢侍御史出為汝州防禦使(案元好問禮部尚書趙公神道)
(碑思文以貞祐三年達汴梁特授太府丞興定二年陞同知西安軍節度使並行六部郎中事四年始内除右)
(司諫兼侍御史是思文初達汴梁未嘗即為侍御史與此志所云奔詣南京行宫擢侍御史詳略互異又神道)
(碑貞祐五年由侍御史出知虢州軍事虢州刺史六年五月召為吏部郎中翰林院修撰元光改元陞同知南)
(京路轉運使正大元年移同知中京留守事四年正月改同知開封府事五年始為汝州防禦使與此志擢侍)
(御史出為汝州防禦使亦詳略迥異)遷集慶軍節度所在鎮静吏民賴之
公暇以詩酒為樂好吹笛多著樂章為人𫝊誦南渡後
士大夫有典郡之榮者不及也正大末召為禮部尚書
卒為侍御史時與余先子同臺為禮部時予始一識也
為人寬厚有君子之風
蕭尚書貢字真卿京兆人少為名進士時號三蕭南渡
為戶部尚書後致仕還鄉卒公博學嘗注史記又著蕭
氏公論數萬言評古人成敗得失甚有理
史翰林公奕字宏文(案中州集𫝊公奕字季宏滏水集史少中碑亦稱公奕字曰季宏與)
(此志異)大名人工書有能名自號歲寒堂主人正大初為
翰林修撰又充益政院官為上諫書後致仕居亳卒(案中)
(州集傳公奕以直學士致仕卒與此志為翰林修撰充益政院官致仕互異)重厚人也
崔翰林禧字伯善衛州人與屏山同年進士也長于史
學歷代典故無不通徹南渡為翰林待制與閑閑屏山
同在院後出刺永州病卒
王翰林良臣字大用潞州人長于律詩尖新工對屬南
渡在館後從李天英北征遇害其上伊喇總管(案伊喇舊作移)
(刺今改)云筆底有神扶氣力人間無處著聲名又絶句云
流轉年光橋下水翻騰時態嶺頭雲溪翁道號竒聾子
除卻松風百不聞人多𫝊之
舒穆嚕翰林世勣(案舒穆嚕舊作石抺今改)字晉卿契丹人少有詞
賦聲擢第讀書為文有體致南渡為左司郎中坐事免
久之為禮部侍郎司農太常卿翰林侍講學士(案金史本𫝊曰)
(久之起為禮部侍郎侍郎轉司農改太常卿正大中為禮部尚書兼翰林侍講學士元王鶚汝南遺事亦稱世)
(勣以禮部尚書兼侍講學士中州集𫝊直云世勣終于禮部尚書不書侍講學士蓋兼官可略也此志不書禮)
(部尚書僅書兼職與本𫝊及中州集𫝊互異)從末帝東征至蔡州賊陷死有
子嵩字企隆(案金史本𫝊及中州集𫝊鮮于樞困學齋雜錄均云嵩字企隆與父同死蔡州之難)
(此志但書其子嵩而不云同死蔡州之難與金史及中州集𫝊困學齋雜錄互異)
王左司□□字公玉臨潢人少擢第入仕以能稱大安
末為左司員外郎累遷青州防禦使與宰相穆延盡忠
不協(案穆延舊作抺撚今改)左遷刺州南渡以病免居蔡州卒雜
學喜易佛老莊書
吕陳州子羽字唐卿大興人少為名進士擢第南渡為
左司郎中坐事免官後同知開封府遷陳州防禦使時
軍旅數興戶口逃竄公因以實聞于朝而小人李涣以
為不憂國失軍儲下吏當死公恥之縊于太康驛後朝
廷知其無罪復其官公入仕以能稱讀書為文有士大
夫風致死非其罪天下傷之
李治中遹字平甫欒城人少擢第有能聲工詩善畫與
屏山諸公游自號寄庵老人藹然名士大夫也南渡授
東平府治中後致仕居鈞臺病卒有子冶屏山嘗贈詩
云寄庵丈人眼如月墨妙詩工兼畫絶儒術吏事更精
研只向宦途如許拙為監察御史言赫舍哩執中不法
事聞者竦然
潘翰林希孟字仲明磁州人少擢第南渡為吏部主事
遷翰林修撰後病風疾卒為文條暢有法宣宗哀冊玉
冊皆其筆也
郭翰林伯英字伯誠上黨人第進士為南頓西平令有
治迹正大中由應奉遷修撰以風疾暴終為人質厚不
苟合喜讀書為文詞有香山賦諸公皆有詩
劉翰林祖謙字光甫解州人少擢第為吏有聲由寧陵
令丁父憂數年不調南渡召為大理司直拜監察御史
出為河南府判官再召為翰林修撰(案中州集𫝊祖謙由武勝軍節度副)
(使召為翰林修撰與此志由府判官被召有異)遭亂北遷為兵士所殺(案中州集𫝊不)
(云為兵士所殺與此志異)公博學間通佛老百家書從趙閑閑李屏
山諸公游甚為所重談論亹亹不窮援筆為文竒士也
嘗請屏山誌其父墓屏山以事廢命予代焉銘辭屏山
筆也迨屏山歿公以文祭有曰鳳不足以言瑞龜不足
以效靈吾視之其猶龍也諸公稱之與余父子交嘗屬
余作蒲萄酒賦題其父所畫河山形勢詩亦一知己也
馮吏部延登字子俊吉州人少擢第南渡為太常博士
累遷吏部郎中翰林待制奉使北朝踰年歸遷吏部侍
郎(案金史本𫝊天興元年五月馮延登以奉使有勞授禮部侍郎大金國志亦云正大末北使二年乃還天)
(興改元授禮部侍郎與此志所云歸遷吏部侍郎異)遭亂不知所終公為人謹厚
吏事亦精篤學問長年猶不輟在公署日抄書為文苦
思尚竒澀詩亦新巧可稱與余先子交最善先子入翰
林公與趙閑閑所薦也平生著述甚多嘗以示余亂後
失散可惜
時治中戩字天保後改字多福滄州人少為人奴後讀
書為學第進士其主良之南渡為監察御史歷清要致
仕卒為人純厚好學多讀易左氏春秋君子儒也自號
拙庵嘗屬余作記與余家三世交
王府判仲元字清卿東平人廣道先生之孫也工書法
趙黃山自號錦峯老人卒于京兆幕
張司直穀英字仲傑趙州人擢經義高第從屏山諸公
游為文以多為勝嘗為南頓令從軍數年入為省掾大
理司直卒自號無著道人屏山為作夢記予先子同年
進士也
歸潛志卷四
