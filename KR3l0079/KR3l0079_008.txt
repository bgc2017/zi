歸潛志卷八
元劉祁撰
金朝取士以詞賦為重故士人往往不暇讀書為他文
嘗聞先進故老見子弟輩讀蘇黃詩輒怒斥故學者止
工于律賦問之他文則懵然不知間有登第後始讀書
為文者諸名士是也南渡以來士人多為古學以著文
作詩相高然舊日專為科舉之學者疾之為仇讎苦分
為兩途互相詆譏其作詩文者目舉子為科舉之學為
科舉之學者指文士為任子弟笑其不工科舉殊不知
國家敕設科舉用四篇文字本取全才蓋賦以擇制誥
之才詩以取風騷之旨策以究經濟之業論以攷識鑒
之方四者俱工其人才為何如也而學者不知狃于習
俗止力為律賦至于詩策論俱不留心其弊基于為有
司者止考賦而不究詩策論也吾嘗記故老云泰和間
有司攷詩賦已定去取及讀策論則止用筆點廟諱御
名且數字數與塗注之多寡有司如此欲舉子輩專精
難矣南渡後趙楊諸公為有司方于策論中取人故士
風稍變頗加意策論又于詩賦中亦辨别讀書人才以
是文風稍振然亦謗議紛紜然每貢舉非數公為有司
則又如舊矣
金朝以律賦著名者曰孟宗獻友之趙樞子克其主文
有藻鑒多得人者曰張景仁御史鄭子時侍讀故一時
為之語曰主司非張鄭秀才非趙孟律賦至今為學者
法然其源出于吾高祖南山翁故老云孟晚進初不識
翁因少年下第發憤闢一室取翁賦剪其八韻𩔖之帖
壁間坐卧諷咏深思已而盡得其法下筆造微妙再試
魁于鄉于府于省于御前天下號孟四元(案洪皓松漠紀聞金制鄉)
(試以本縣令為試官首曰鄉元府試分三路首曰府元會試集諸路舉人于燕京首曰敕頭亦曰狀元此蓋舉)
(天德以前科舉之制故有三元與此志所云四元異及大德改制始增殿試孟宗獻中大定三年進士故有四)
(元之目)迄今學者以吾祖孟師也孟雖仕不甚貴作詩詞
有可稱自號虚靜居心頗恬淡留意養生術嘗著金丹
賦行于世其詩詞亦有集
予高祖南山翁金國初闢進士舉詞賦狀元也故為一
代詞學宗雅好成就後進見其文輒能斷其後中第否
當時名士大夫多出門下學者至今皆師尊之四子長
西巖次龍泉同年擢第二女長姑及笄將適人一時貴
顯者爭求之翁皆不許張御史景仁時在布衣以所業
詣翁翁嘉之俄翁預為有司取士張賦甚佳為鄰坐者
剽之盡坐同而黜已而翁知其然遽以長姑嫁焉家人
輩皆愠翁不恤也後三年翁復為有司御試張擢别試
魁驟歴清華以文章擅當世位至翰林學士河南尹御
史大夫嘗使宋有風節赫然為名臣世皆以翁有知人
之鑒也後翁墓表張所作且載其事云次姑適襄隂王
元節亦名進士能詩博學嘗為密州節度判官迄今士
大夫嫁女多談公之事也
金朝士大夫以政事最著名者曰王翛然嘗同知咸平
府攝府事時遼東路多世襲明安穆昆居焉其人皆女
直功臣子鷔亢奢縱不法公思有以治之會郡民負一
世襲明安者錢貧不能償明安者大怒率家僮輩強入
其家牽其牛以去民因訟于官公得其情令一吏呼明
安者其明安者盛陳騎從以來公朝服召至廳事前詰
其事趨左右械擊之迺以強盜論杖殺于市一路悚然
後知大興府素察僧徒多游貴戚作過乃下令午後僧
不得出寺街中不見一僧有一長老犯禁公械之長老
者素為貴戚所重皇姑某國公主使人詣公請焉公曰
奉王命即令出立召僧杖一百死自是京輦肅清人莫
敢犯世宗深見知故公得行其志也公為人恬淡簡靜
頗留意養生每食必以時過午則不食也臨終齋沐而
逝于死生了然其為吏之名至今人云過宋包拯其子
漸為吏亦有能稱為都中警巡使
孫左丞鐸振之章宗時名臣為人正直敢言有學問文
采一時相望甚切俄詔下同輩皆相執政公再授戸部
尚書公意不愜因于戸部廳事壁間書唐人詩云(案中州集)
(傳孫鐸再為戸部尚書于賀席中戲舉青州老柏院布衣張在詩云云與此志所云書于戸部廳壁有異)南
鄰北舍牡丹開年少尋芳去未回惟有君家老柏樹春
風來似不曾來有人奏之坐貶鄜州防禦使(案中州集傳鐸既為)
(御史所劾降授河南同知府事故送之者有云想到洛陽春正好南鄰北里牡丹開與此志所云貶鄜州防禦)
(有異)再召入朝未幾執政南渡為太子太師後致仕以壽
終
貞祐南征獲一統制官李申之者帥府經歴官劉達卿
輩召而飯之且誘以降將宥焉申之獻詩曰一飯感恩
無地報此心許國已天知胸中千古蟠鍾阜一死鴻毛
斷不移竟就死又云擬把孤忠報主知主知未報己身
疲明朝定作長淮鬼馬革應煩為裹尸又云區區已上
和親策安得元戎一點頭(案中州集王或詩注貞祐末行臺都尉南征獲武經進士)
(李申之于盱胎左右司郎中劉光謙達卿潤文官李獻能欽叔愛其才辯欲活之以避嫌不敢也乃托以問事)
(機令軍中羈管之申之作詩贈主囚者曰一飯感君無地報寸心許國只天知明朝定作長淮鬼馬革仍煩為)
(裹尸又云胸中萬古横鍾阜一死鴻毛斷不移又獻書都尉云金國歲歲南侵計所得不能一二州而軍力折)
(耗殆盡今歲此舉亦曾慮人有議其後何以禦之乎為公計者不若因南軍大舉斂兵而退雖屢出無功得全)
(師而返猶可自救不然師老食殫困頓于堅城之下讒間一行則公受禍不久矣某軍敗而死固其所也乞于)
(盱眙城下責以不降之罪以死見處使人人知之則都尉亦于名教為有功書上之明日申之謀遁歸不果乃)
(殺之欽叔說其臨刑回面南向欣然就戮甚嗟惜之云云與此志所紀微異而較詳並附載之)
先翰林嘗談國初宇文太學叔通主文盟時吳深州彦
高視宇文為後進宇文止呼為小吳因會飲酒間有一
婦人宋宗室子流落諸公感嘆皆作樂章一闋宇文作
念奴嬌有宗室家姬陳王幼女曾嫁欽慈族干戈浩蕩
事隨天地翻覆之語次及彦高作人月圓詞云南朝千
古傷心事猶唱後庭花舊時王謝堂前燕子飛向誰家
偶然相見仙肌勝雪雲髩堆鴉江州司馬青衫濕淚同
是天涯宇文覽之大驚自是人乞詞輒曰當詣彦高也
彦高詞集篇數雖不多皆精微盡善雖多用前人詩句
其剪截綴點若天成真奇作也先人嘗云詩不宜用前
人語若夫樂章則剪截古人語亦無害但要能使用爾
如彦高人月圓半是古人句其思致含蓄甚遠不露圭
角不猶勝于宇文自作者哉
党承旨懷英辛尚書棄疾俱山東人少同舍屬金國初
遭亂俱在兵間辛一旦率數千騎南渡顯于宋党在北
方擢第入翰林有名為一時文字宗主二公雖所趣不
同皆有功業寵榮視前朝陶榖韓熙載亦相況也後辛
退閒有詞鷓鴣天云壯歲旌旗擁萬夫錦襜突騎渡江
初燕兵夜娖銀胡䩮漢箭朝飛金僕姑追往事嘆今吾
春秋不染白髭鬚卻將萬字平戎策換得東家種樹書
蓋紀其少時事也
高丞相岩夫在相位因元光二年元日慶七十會鄉里
交舊且求作詩文時先子以新罷御史避嫌不赴余方
弱冠為作詩以公頗負謗且勸其退休也公得詩大喜
趣召余迎謂余曰解道青雲自致不須階耶又撫余背
曰汝曹字如何下來蓋余詩云青雲自致不須階十稔
從容位上台負荷一堂森柱石調和衆口費鹽梅勤勞
密邇三朝重壽考康寧七秩開家道益昌孫有息綵衣
扶杖好歸來雷希顔為作序亦有乘天眷未衰可以引
去之語後余將歸淮揚復獻書勸其舉一人自代可得
致政歸然公竟薨相位不能從也
明昌承安間作詩者尚尖新故張翥仲揚由布衣有名
召用其詩大抵皆浮豔語如矮窗小戸寒不到一爐香
火四圍書又西風了却黃花事不管安仁兩鬢秋人號
張了却劉少宣嘗題其詩集後云楓落吳江真好句不
須多示鄭參軍蓋譏之也南渡後文風一變文多學奇
古詩多學風雅由趙閑閑李屏山倡之幼無師𫝊為文
下筆便喜左氏莊周故能一掃遼宋餘習而雷希顔宋
飛卿諸人皆作古文故復往往相傚法不作淺弱語趙
閑閑晚年詩多法唐人李杜諸公然未嘗語于人已而
麻知幾李晨源元裕之輩鼎出故後進作詩者爭以唐
人為法也
趙閑閑嘗言律詩最難工須要工巧周圓吾聞竹溪党
公論以為五十六字皆如聖賢中有一字不經罏錘便
若一屠沽子厠其間也又云八句皆要警拔極難一篇
中須要一聯好句為主後但以意收拾之足為好詩矣
又嘗與余論詩曰選詩曰南登灞陵岸回首望長安朔
風動秋草邊馬有歸心明月照高樓流光正徘徊此其
含蓄意幾何又曰小詩貴風騷今人往往止作硬語非
也
趙閑閑少嘗寄黃華(王氏庭筠)詩黃華稱之曰非作千首其
工夫不至是也其詩至今為人傳誦且趙以此詩初得
名詩云寄語雪溪王處士年來多病復何如浮雲世態
紛紛變秋草人情日日疎李白一杯人影月鄭虔三絶
畫詩書情知不得文章力乞與黃華作隱居
趙閑閑嘗為余言少初識尹無忌問久聞先生作詩不
喜蘇黃何如無忌曰學蘇黃則卑猥也其詩一以李杜
為法五言尤工閑閑嘗稱其游同樂園詩云晴日明華
搆繁隂蕩綠波蓬丘滄海遠春色上林多流水時雖逝
遷鶯暖自歌可憐歡樂極鉦鼓散雲和又有佳句行雲
春郭暗歸鳥暮天蒼野色明殘照江聲入暮雲甚似少
陵閑閑又稱趙黃山詩云燈暗風翻幔蛩吟葉擁牆人
如秋已老愁與夜俱長滴盡階前雨催成鏡裏霜黃花
依舊好多病不能觴此詩信佳詩也又黃山嘗于黃山
道中作詩有云好景落誰詩句裏蹇驢䭾我畫圖中世
號趙蹇驢余先子翰林嘗談章宗春水放海青時黃山
在翰苑扈從既得鵝索詩黃山立進之其詩云鴐鵝得
暖下陂塘綵騎星馳入建章黃傘輕隂隨鳳輦綠衣小
隊出鷹坊摶風玉爪凌霄漢瞥目風毛墮雪霜共喜園
陵得新薦侍臣齊捧萬年觴章宗覽之稱其工且曰此
詩非宿搆不能至此
趙閑閑平日字畫工夫最深詩次之又其次散文也嘗
語余曰今日後進中作文者頗有三二人至吟詩者絶
少字畫亦無也以是知公所長然議論經學許王從之
散文許李之純雷希顔詩頗許麻知幾元裕之字畫頗
許麻知幾馮叔獻也又嘗教余學書先法張旭石柱記
每曰汝輩幸有天資正不許學古人一點一畫寫也李
屏山雅喜奬援後進每得一人詩文有可稱必延譽于
人然頗輕許可故趙閑閑嘗云被之純壞却後進只奬
譽教為狂後雷希顔亦頗接引士流趙云雷希顔又如
此然屏山在世一時才士皆趨嚮之至于趙所成立者
甚少惟主貢舉時得李欽叔獻能後嘗以文章薦麻知
幾九疇入仕至今士論止歸屏山也
李屏山教後學為文欲自成一家每曰當别轉一路勿
隨人脚跟故多喜奇怪然其文亦不出莊左柳蘇詩不
出盧仝李賀晚甚愛楊萬里詩曰活潑剌底人難及也
趙閑閑教後進為詩文則曰文章不可執一體有時奇
古有時平淡何拘李嘗與余論趙文曰才甚高氣象甚
雄然不免有失支墮節處蓋學東坡而不成者趙亦語
余曰之純文字止一體詩只一向去也又趙詩多犯古
人語一篇或有數句此亦文章病屏山嘗序其閑閑集
云公詩往往有李太白白樂天語某輒能識之又云公
謂男子不食人唾後當與之純天英作真文字亦隂譏
云
趙閑閑論文曰文字無太硬之純文字最硬何傷王翰
林從之則曰文字無軟者惟其是也余嘗以質諸先人
先人以趙論為是
興定元光間余在南京從趙閑閑李屏山王從之雷希
顔諸公游多論為文作詩趙于詩最細貴含蓄工夫于
文頗麄止論氣象大概李于文甚細說關鍵賓主抑揚
于詩頗麄止論詞氣才巧故余于趙則取其作詩法于
李則取其為文法若王則貴議論文字有體致不喜出
奇下字止欲如家人語言尤以助辭為首與屏山之純
學大不同嘗曰之純雖才高好作險句怪語無意味亦
不喜司馬遷史記云失支墮節者多韓退之原道如此
好文字末曰人其人火其書太下字柳子厚肥皮厚肉
柔筋脆骨之𩔖此何等語千古以來惟推東坡為第一
人多發古名篇中疵病淵明歸去來辭前想像後直述
不相侔伯倫酒德頌有大人先生是寓言後聞吾風聲
吾當作其退之盤谷序前云友人後云昌黎韓愈似不
相識永叔蘇子美墓誌爭為人所傳既用爭字當曰人
爭傳之不然曰為人所傳不須爭字子瞻超然臺記物
有以蔽之矣作字好此𩔖甚多不可勝紀雷則論文尚
簡古全法退之詩亦喜韓兼好黃魯直新巧每作詩文
好與朋友相商訂有不安相告立改之此亦人所難也
正大中王翰林從之在史院領史事雷翰林希顔為應
奉兼編修官同修宣宗實錄二公由文體不同多紛爭
蓋王平日好平淡紀實雷尚奇峭造語也王則云實錄
止文其當時事貴不失真若自作史則又異也雷則云
作文字無句法委靡不振不足觀故雷所作王多改革
雷大憤不平語人曰請將吾二人所作令天下文士定
其是非王亦不屑王嘗曰希顔作文好用惡硬字何以
為竒雷亦曰從之持論甚高文章亦難止以經義科舉
法繩之也
雷翰林希顔為人作碑誌雖稱其德善其疵短亦互見
之嘗曰文章止是襃與貶初作屏山墓誌數處有微言
劉光甫讀之不能平與宋飛卿交勸令削去及刻石猶
存浮湛于酒其性厭怠有不屑為之言余謂碑誌本以
章其人之善雖不可溢美有媿辭然當實錄其善事使
傳信後世若疵短則不當書也況非作史傳何必貶焉
且其子孫覽之豈得自安也
趙閑閑作南城訪道圖諸公皆有詩嘗有一齊希謙者
題云億劫夢中誇識解一生紙上作風波到今不肯抽
頭去畢竟南城有甚麽人頗傳之
趙閑閑以文學名一世于吏事非所長興定初珠赫高
琪為相惡士大夫有罪輒以軍儲論加箠杖在位者往
往被其苦俄命趙公攝南京轉運司未幾果坐誤糧草
事當杖既奏宣宗曰學士豈當箠耶高琪曰不然無以
戒後遂杖四十公大憤焉其後高琪誅詔適當公筆首
曰君臣分嚴無將之罪莫大夫婦義重不睦之刑何逃
曾是一身兼此二惡人謂趙公之仇雪矣
正大初趙閑閑長翰林苑同陳正叔潘仲明雷希顔元
裕之諸人作詩會嘗賦野菊趙有云岡斷秋光隔河明
月影交荒叢號蟋蟀病葉掛蠨蛸欲訪陶彭澤柴門何
處敲諸公稱其破的也又分詠古瓶蠟梅趙云苕華吐
碧龍文澀燭淚痕疎鴈字横後云嬌黃喚起昭陽夢漢
苑凄涼草棘生句甚工潘有云命薄從教官獨冷眼明
猶喜物雙清語亦老也後分憶橙射虎題甚多最後詠
道學雷云青天白日理分明亦為題所窘也閑閑同館
閣諸公九日登極目亭俱有詩題云魏國山河殘照在
梁王樓殿野花開鷗從白水明邊没雁向青天盡處回
未必龍山如此會座中三館盡英才雷希顔云千古雄
豪幾人在百年懷抱此時開李欽止云連朝倥偬簿書
堆辜負黃花酒一杯凡作詩和韻為難古人贈答皆以
不拘韻字迨宋蘇黃凡唱和須用元韻往返數迴以出
竒余先子頗留意故與人唱和韻益狹語益工人多稱
之嘗與雷希顔元裕之論詩元云和韻非古要為勉強
先子云如能以彼韻就我意何如亦一竒也嘗在史院
與屏山諸公唱和李唐卿海藏齋詩舟字韻往返十餘
首先子有云繡坼舊圖翻短褐朱書小字記歸舟屏山
大稱其工用事也後居淮陽與劉少宣唱和村字韻亦
往返數十首最後論詩有云楊劉變體號西崑竊笑登
壇子美村大抵俗儒無正眼惟應後世自公言光生杜
曲今千丈派出江西本一源此道陵遲嗟久矣不才安
敢擅專門又樂府虚傳山抹雲詩名浪得柳連村九原
太白有生氣千古少陵無間言登太山巔小天下到崑
崙口知河源如君少進可入室顧我今衰不及門少宣
以為全不覺用他人韻也
聯句亦詩中難事蓋座中立書不暇深思也南京龍德
宫趙閑閑李屏山王正之聯句王云棘猴未窮巧穴蟻
已失王人多稱之余先子亦留意主長葛簿時與屏山
張仲傑會飲坐中有定磁酒甌因為聯句先子首唱曰
定州花磁甌顔色天下白諸公稱之屏山則曰輕浮妾
玻璃頑鈍奴琥珀張則曰器質至堅脆膚理還悦澤後
居淮陽冀京父來過雪夜聯句先子有云簾疎見飛霙
窗静聞落屑又李欽叔來過李子遷在坐會合聯句先
子有首唱曰玉立兩謫仙鼎峙三敵國又云三強出竒
兵八柱乃八克一老怯大敵三戰即三北後自大梁歸
陳與祁聯句先子首云紅抛汴梁城綠吸淮陽酒後令
葉縣中秋夜與郝坊州仲純王飛伯輩聯句具載蓬門
集中
歸潛志卷八
