歸潛志卷十四
元劉祁撰
歸潛堂記
劉子朔方人生于雲中之渾源山水之間髫齡從父祖
仕宦大河之南初知誦讀偶屬為童子學少長習時文
為科舉計然亦時時閱古今詞章竊讀史書覽古今成
敗治亂慨然有功名心未冠計偕試開封禮部中之及
廷而絀于是始大發憤以著述自力頗為先達諸公所
知又結交當世豪傑未有不與以文字往還者舊有田
淮水之陽春夏在陳視耕穫秋冬必入汴避亂且從諸
公講學已而先大夫下世遂經紀家事然讀書為文未
嘗少休間四方交游来把酒論文談笑連日夕或留之
旬月不令去時雖少年未遂其進取心而會友著書亦
自樂無歉豈知一旦時移事變流離兵革中生資蕩然
僮僕散盡從行惟骨肉數口舊書一囊由銅壺過燕山
入武川幾一載始得還鄉里鄉帥高侯為築室以居所
居盖其故宅之阯四面皆見山若南山西岩吾祖舊遊
東為柏山代北名刹西則玉泉龍山山西勝處故朝嵐
夕靄千萬狀其雲烟吞吐變化忩戶間門前流水數支
每静夜微風有聲琅琅使人清不寐劉子每居室中焚
香一炷置筆硯楮墨几上書數卷偃息嘯歌起望山光
尋味道腴為終日樂雖敝衣惡食不知也閒嘗自念生
而為儒忝學聖人之道其平昔所志修身治國平天下
窮理盡性至于命進則以斯道濟當時退則以斯道覺
後世今當壯歲遭此大變更頼先人之靈得返鄉里幸
而有居以自容將默卷静學以休息其心力況世路方
艱未可為進取謀因榜其堂曰歸潛且以張横渠東西
二銘書諸壁客有過而詰之曰今吾子生當亂世政英
雄奮發之秋大而可以分疆據土奉王命為諸侯下而
可以附雄藩劇鎮馳騁才謀取富貴或如終童請長纓
入越羈其王致北闕下以功名著不然當蘇季子司馬
長卿以文詞談說于人主六印駟馬耀鄉俗吾子奚獨
韜光晦迹甘為棄物于一時使平日所學𦕈不見鋒燄
亦鄙陋之甚也劉子曰嘻若亦不聞君子之道乎盖君
子之道以時卷舒得其時而不進為固失其時而強進
為狂且先顧其内之所有何如亦不在夫外也吾平生
苦學豈將徒老焉顧自鬻自求賢者所恥加之新罹蹇
難始欲自修且將掃除吾先祖丘墓果其後日為時所
用亦安肯不致吾君澤吾民如或不然雖終身潛可也
易曰龍德而𨼆遯世無悶傳曰君子若鳳治則見亂則
𨼆吾雖非聖賢亦安敢不學乎若非知吾之志者也客
既去遂書于堂以記之且歌曰南山漠漠兮渾水洋洋
桂椒葱蔚兮松柏青蒼清泉涌其下兮白石皦以如霜
兕豹跧伏兮鸞鳳翩其来翔世溷濁而不照兮蹇馳騁
夫先路荆榛蓊以蒙達兮野從横其豺虎矧余志之夐
迂兮(闕)罕(闕)而疇伍歸歟其潛于南山之下又歌曰潛
于農摯之侶兮潛于漁望之徒兮顧惟不肖豈敢與俱
兮惟兹一堂有琴有書兮學其所不知求進于聖途兮
潛乎潛乎亦可以為娛兮嘻
麻信之遊龍山記(案此首以後係祁附錄他人所作)
余生中條王官五老之下長侍先人西觀太華迤邐東
游洛因避地家焉如女几烏權白馬諸峯固已厭登飽
經窮極幽深矣革代以来自雁門踰代嶺之北風壤陡
異多山而阻色往往如死灰草木亦無容嘗切慨歎南
北之分何限此一領地脈遽斷絶不相屬如是耶越既
留滞居延吾友渾源劉京叔嘗以詩来盛稱其鄉泉石
林麓之勝渾源實居代北余始而疑之雖然吾友著書
立言蘄信于天下後世者必非誇言之也獨恨未嘗一
游焉今年夏因赴試武川歸道渾水修謁于玉峯先生
魏公公野服蕭然見余于前軒語未周浹驟及是邦諸
山若南山若柏山業已游矣惟龍山為絶勝姑缺兹以
須諸文士同之子幸来殊可喜乃選日為具且拉諸賓
友騎自治城西南行十餘里抵山下山無麓乍入谷来
有竒沿溪曲折行數里草木漸秀潤山竦出嶄然露芒
角水聲鏘然鳴兩峯間心始異之又盤山行十許里四
山忽合若拱而提環而衛者嘉木竒莽被之葱蒨醲郁
風自木杪起紛披震蕩山與木若相顧而墜者使人神
駭目眩又行數里得泉之泓澄渟滀者焉洑出石罅激
而為迅流者焉陰木蔭其顛幽草繚其趾賓欲休咸曰
莫此地為宜即下馬披草踞石列坐諸生瀹觴以進酒
數行客有指其西大石曰此可識因命余余乃提筆書
凡游者名氏及游之歲月而去又行十許里大抵一峯
一盤一溪一曲山勢益竒峭樹林益多杉檜栝柏而無
他凡木也溪花種種金間玉錯芬香入鼻幽遠可愛木
蘿松鬛罥人衣䄂又縈紆行數里得岡之高遽涉而上
馬力殆不能勝行茂林下又五里兩嶺若岐中得浮屠
氏之居曰大雲寺有僧數輩来迎延入館于寺之東軒
林巒樹石櫛比楯立皆在几席之下憩過午謁主僧英
公相與步西嶺過文殊巖巖前長杉數本挺立有磴懸
焉下瞰無底之壑危峯怪石巑岏巧鬭試一臨之毛骨
森豎南望五臺諸峯若相聯絡無間斷西北而望峯豁
而川明村墟井邑𨼆約微茫如弈局然徜徉者久之夤
緣入西方丈觀故侯同知運使雷君詩石及京叔諸人
留題迴乃徑北嶺登萱坡坡盖龍山絶頂也嶺勢峻絶
無路可躋步草而往深弱且滑甚攀條捫蘿疲極乃得
登四望羣木皆翠杉蒼檜凌雲千尺與山無窮此龍山
勝概之大全也降乃復坐文殊巖下置酒小酌日既入
輕烟浮雲與暄色會少焉月出寒陰微明散布石上松
楸翛然自萬壑来客皆悚視寂聽覺境愈清思愈遠已
而相與言曰世有樂乎此者歟酒醺談辯蜂起各主其
家山為勝如郭主太華劉主兹余主王官五老更嘲迭
難不少屈玉峯坐上坐亦怡然一笑詩所謂善戲謔兮不
為虐兮者政如是也至二鼓乃歸臥東軒明旦復来各
有詩識于石迨午飯主僧丈室已乃循嶺而東徑甚微
木甚茂密僅乃通馬行又五里至玉泉寺山勢漸頗隘
樹林漸稀闊顧非龍山比寺西峯曰望景臺險甚主僧
道客以登歷嶔崟坐盤石其傍諸峯羅列或偃或立或
將仆墜或屬而合或離而分賈竒獻異不一狀北望川
口最寬肆金城原野分畫條列歷歷可數桑乾一水紆
繞如玦觀覽曠達此玉泉勝處也從此歸路嶮不可騎
皆步而下重谿複嶺愈出愈竒抵暮乃得平地宿李氏
山家臥念兹游之富與夫昔所經見而不能寐若太華
之雄尊五老之巧秀女几之婉姸烏權白馬之端重兹
山固無之至于奥密淵邃樹林薈蔚繁阜不一覽而得
則兹山亦豈可少哉人之情大抵得于此而遺于彼用
于所見而不用于所未見此通患也今中書令湛然公
紀西域事稱金山之秀李子微貽友書論和林之勝有
過于中州者不知天壤間六合之内復有幾龍山也因
觀山于是乎有得徒以文思淺狹且游之亟無以盡發
山水之秘異時當同二三友幅巾藜杖于于而行遇佳
處輒留更以筆札自隨隨得隨紀庶幾兹山之髣髴云
己亥七夕後三日王官麻革為之記
寂通居士陳時可秀玉歸潛堂銘并序
潛之為言𨼆也古之所謂𨼆君子者無江海而閒不山
林而幽盖藏器待時樂天知命不潛而潛者也吾京叔
之文之行有不可掩者而以歸潛名所居堂第恐欲潛
而不得耳且吾聞之易曰君子之道或出或處或默或
語應處而出非道應出而處亦非道語默何異哉夫魚
不厭深矣龍德則不然升潛以其時孔子聖之時者也
乃所願則學孔子謂顔淵曰用之則行舍之則藏其論
逸民則曰我則異于是無可無不可艮止也聖人彖是
卦曰時止則止時行則行動静不失其時其道光明莊
周陽擠陰助者也至其舉養生之道亦引仲尼曰無入
而藏無出而陽柴立其中央豈有吾聖門弟子反轉于
潛之一字者耶京叔以書求銘老夫告京叔能勿忘乎
謹為銘曰
仲尼駐車蟻立漿宜僚陸沈于其旁夫妻臣妾登屋梁
季路往視渠以亡但見虛室依頽牆古人潛德不欲出
那用此字書其堂況君年甫三十強撑腸拄腹經𫝊香
文氣渾爾詩筆昌戶外屨滿名飛揚吾恐自此饒薦章
遠来乞銘何可當拈出聖語吾願長用之則行舍則藏
無入而藏出而陽得時思作天際翔勿以深𦕈賢庚桑
歸歟歸歟且和光銘哉銘哉幸無忘
詩(案此係祁彙錄他人投贈之作而詩首輓詩則又後人所錄附)
定庵老人吳章德明
城上棲烏尾畢逋歸来小𨼆與時俱高山流水誰同聽
明月清風德不孤富貴于人直暫熱文章照世定為娛
廟堂一旦求遺逸只恐終南是仕塗
定齋居士李獻卿欽止
落落竒男子生有四方志萬言長策六鈞弓三尺太阿
秋水似不喜雕蟲技不作兒女悲長安市上曾縱酒奴
命五陵年少兒龍荒萬里期一掃踏碎輪臺磧西島便
調金鼎佑無為鳳池坐數汾陽考世無禮樂二百年追
蹤直擬三代前嘉生叶氣越唐舞坐令米斗三四錢誰
知天地遽翻覆滄海横流陷平陸又如烈火焚昆山孰
辨頑石與真玉平生事業安用為攜家徑走南山陲布
衣糲食混魚釣妻孥粗足常熙熙數椽茅屋門横水盡
著光陰文字裏有時俯仰塵土間擾攘干戈如鬭蟻我
有一言君試聽乾坤萬古真郵亭但覺定宇天光發區
區世間富及貴何異蜾蠃與螟蛉
河東白華文舉集句
天其未厭卯金刀池上于今有鳳毛有才不肯學干謁
便入林泉真自豪衣如飛鶉馬如狗野飯盈盤厭葱韮
仰天大笑出門去桃李春風一杯酒列卿太史尚書郎
五更待漏靴滿霜何如一身無四壁醉踏殘花屐齒香
人物尤難到今世浮雲柳絮無根蒂不須辛苦上龍門
秋水寒沙魚得計
西崗呂大鵬鵬舉
擾擾人間世熒熒風燭光誰能逃厄數況復入吾鄉嵐
秀充朝餒冰絃響夜堂堂中幽獨否昆季足徜徉
太原元好問裕之
南山老桂幾枝分翰墨風流屬兩君共說人間似歆向
争教茅屋著機雲備嘗險阻聊乘化力戰紛華又策勛
却恐聲光埋不得皇天久矣付斯文
王官麻革信之
逃淵魚深處避弋鴻冥飛古来賢達士亦復咏采薇南
山先廬在兵塵悵暌違山空無人居惟見草木肥翩然
千年鶴一朝復来歸新築臨渾水行徑窈以微清流鳴
前除白雲入晨扉迴頭陵谷遷萬事倏已非著書入理
奥得句窮天機前路政自迫此道尚可幾殷勤抱中璧
黽勉留餘暉第恐遯世志還負習𨼆譏永懷古石上一
觴與君揮惜無凌風翰遐舉非所希
又
塵土悠悠涴客襜一堂千古入幽潛喧無車馬雲迎戶
静有琴書月掛簷渾水清泠通竹過南山蒼翠與天兼
遙知吟嘯同雲弟剰有新詩灑壁縑
仰山性英粹中
二陸歸来樂有真一堂棲𨼆静無塵詩書足以教稚子
雞黍猶能勞故人瑟瑟松風三徑晩濛濛細兩滿城春
因君益覺行蹤拙又為浮名繫此身
東城李微子微
滄海成田後攜家返故鄉披蓁尋舊址借力搆新堂山
給窗扉翠泉供枕簟凉故田依渾水别業勝淮陽侍御
遺風在南山慶𣲖長芝蘭宜並秀鴻雁自成行經史胸
中業龍蛇筆下章行當依日月寧久事耕桑尚父終辭
渭阿衡定佐商飛潛無定跡易道箇中藏
析津李惟寅舜臣
浩浩干戈裏憐君遂𨼆居雲蒸秋簟冷月落夜窗無歲
月杯中物生涯几上書潛中有真趣吾亦愛吾廬
地僻心偏遠人閒物自幽功名真敝屣軒冕等浮漚野
鳥從喧寂山雲自去留一杯濁酒外萬事付休休
蒲城薛玄微之
肯構茅堂養道真滿前俗事罷紛紜磻溪夜釣波心月
汾曲春耕隴上雲長笑熊羆勞應夢肯教猿鶴怨移文
斬新𫝊得安心術萬壑松風枕上聞
犇走紅塵二十年歸来參破淨名禪忙開菊徑成嘉遯
静閉柴門草太玄千嶂雲嵐真輞谷一車風月小壺天
旱時若用商巖雨應遍齊州九點烟
故山泉石𨼆棲遲緯國才名恐四馳節信情高方著論
淵明心遠更能詩素琴黃卷真餘樂明月清風忽老時
只恐葛龍潛不定一聲雷雨躍天池
金城蘭光庭仲文
幾年蹤跡寄兵塵且喜歸家見在身滿眼雲山猶可𨼆
一庭松筠未全貧定慚巧宦盧藏用却愛成名鄭子真
秖恐池中非久處佇看雷雨起天津
漁陽趙著光祖
萬里烟埃氣尚炎秋風攜手賦歸潛當時北望長勞夢
今日南山副具瞻鴻雁不飛閒伴月鶺鴒無語静依簷
遙思二陸猶如此自愧區區未屬厭
河東張緯緯文
結廬高𨼆謝塵埃浩氣都從道學来北闕雲烟無夢到
南山草木覺春迴四時風月供吟筆萬古乾坤入酒杯
却恐漢庭須羽翼鶴書未許老巖隈
太原高鳴雄飛
高情謝氛壒歸𨼆南山隈頽然一茅屋瀟灑無纖埃勝
概紛滿前懷抱長好開舒嘯野雲亂浩歌空翠来瑤花
晚夕静相對揮清杯天虛風露下幽興何悠哉回首區
中人擾擾良可哀
黃鵠入寥廓龍性何能馴英英劉處士天子不得臣臥
老草堂月吟盡南山春野飯足藜藿幽蘭充佩紉一杯
石上酒静見天地春萬慮此都寂孰知名與身靈運臥
岩幽子陵釣渚濱神超物不違異世等達人我無玄豹
姿亦欲事𨼆淪空歌紫芝曲早晚由東鄰
邢臺劉德淵道
南國堂堂二鳳雛年来歸𨼆舊茅廬四圍山水境何勝
一室琴書樂有餘長嘯松林月明夜行吟菜圃雨晴初
荒蕪庭院人休誚天下終期一掃除
洺水劉肅才卿
屠龍破千金夢覺人已非二陸不可作故山歸采薇江
湖鴻雁樂原隰鶺鴒飛惆悵朱門客思歸不得歸
龍江張仲經
羸驂短僕行夷猶西京才子云二劉荒山窮僻厭岑寂
長裾遍謁東諸侯手中雖無丈八矛胸蟠河圖與天球
有時吐出作靈瑞坐令宇縣還殷周憶昨長鯨吞古汴
千里還家異鄉縣築堂故址號歸潛要使新詩走羣彦
方今河朔藩鎮雄衣冠往往羅其中兩賢胡為獨不出
埋光&KR0008;彩為冥鴻朝亦潛暮亦潛東山不起吾何瞻山
中為問誰相識白鳥孤雲自入簾
燕山張師魯明道
岐路荆榛萬里夷丈夫出處不磷緇莫誇荀氏八龍集
且羡陸家雙鳳儀塵世浪隨春夏改寸心惟有鬼神知
蒲團澤几爐烟静臥聽黃庭樂聖基
東明張特立文舉
陵遷谷變海波翻築室渠能返故村夜雨對牀閒練句
春風滿座共開樽却無北闕功名想且喜南山氣象存
才大到頭潛不得已𫝊華萼出蓬門
山東勾龍瀛英孺
世路艱難已飽經歸来一室晦虚名任他滄海掀天惡
喜我南山照眼明雲氣冷侵吟硯潤棣華香汎酒杯清
故園未遂歸休志慚愧劉家好弟兄
追輓歸潛劉先生王惲
我自髧髦屢拜公執經親為發顓蒙道從伊洛傳心事
文擅韓歐振古風四海南山青未了一丘洹水恨何窮
泫然不為山陽笛老屋吟看落月空
歸潛志卷十四
