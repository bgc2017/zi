歸潛志卷一
元劉祁撰
金海陵庶人讀書有文才為藩王時嘗書人扇云大柄
若在手清風滿天下人知其大志正隆南征至維揚望
江左賦詩云屯兵百萬西湖上立馬吳山第一峯其志
氣亦不淺
宣孝太子世宗子章宗父也追諡顯宗好文學作詩善
畫人物馬尤工迄今人間多有存者
章宗天資聰悟詩詞多有可稱者宫中絶句云五雲金
碧拱朝霞樓閣峥嶸帝子家三十六宫簾盡捲東風無
處不楊花真帝王詩也命翰林待制朱瀾侍夜飲詩云
夜飲何所樂所樂無諠譁三杯淡醽醁一曲冷琵琶坐
久香成穗夜深燈欲花陶陶復陶陶醉鄉豈有涯聚骨
扇詞云幾股湘江龍骨瘦巧樣翻騰疊作湘波皺金鏤
小鈿花草鬭翠絛更結同心綬金殿日長承宴久招來
暫喜清風透忽聽𫝊宣須急奏輕輕褪入香羅袖又擘
橙為軟金杯詞風流紫府郎痛飲烏紗岸柔輭九迴腸
冷怯玻瓈盌纖纖白玉葱分破黃金彈借得洞庭春飛
上桃花面嘗為鐵券行數十韻筆力甚雄又有送張建
致仕歸弔王庭筠下世詩具載飛龍記中
豫王允中世宗第四子也好文善歌詩有樂善老人集
行於世
密國公璹字仲實世宗之孫越王允功之子也幼有俊
才能詩工書自號樗軒居士宣宗南渡防忌同宗親王
皆有門禁公以開府儀同三司奉朝請家居止以講誦
吟詠為樂時時潛與士大夫唱酬然不敢彰露正大間
余入南京因訪僧仁上人會公至相見欣然其舉止談
笑真一老儒殊無驕貴之態後因造其第一室蕭然琴
書滿案諸子環侍無俗談可謂賢公子矣乃出其所藏
書畫數十軸皆世間罕見者後余適陳送以二詩甚佳
又為余先子集作後序一時文士如雷希顔元裕之李
長源王飛伯皆游其門飛伯嘗有詩云宣平坊裏榆林
巷便是臨淄公子家寂寞畫堂豪貴少時容詞客聽琵
琶蓋實錄也天興初北兵犯河南公已卧疾予候之因
諭及時事公曰敵勢如此不能支止可以降心從順全
吾祖宗如得完顔氏一族歸我國中使女直不滅則善
矣餘復何望乎後數月薨五子幼曰守禧字慶之年少
亦有俊才作詩與字畫亦可喜狀貌白晳丰神秀徹如
仙人公特鍾愛嘗會予指其書畫曰將以付斯人公薨
崔立之變皇族皆聚於禁中將北遷慶之病死年未三
十公平生詩文甚多晩自刊其詩三百首樂府一百首
號如菴小藁趙閑閑序之行於世其佳句有聞閑閑再
起為翰林云蓮炬光中久廢吟一朝超擢睿恩深四朝
耆舊大宗伯三紀聲名老翰林人道蛟龍得雲雨我知
麋鹿強冠襟寳巖谾谷西窗夢不信秋來不上心又過
胥相墓云亭亭華表立朱門始信征南宰相尊下馬讀
碑人不識夷山高處望中原甚有唐人遠意又絶句孟
津休道濁于涇若遇承平也敢清河朔幾時桑柘底只
談王道不談兵不可謂無志者也
趙學士秉文字周臣磁州滏陽人少擢第作詩及字畫
有名王庭筠子端薦入翰林因言事忤旨外補後再入
館為修撰待制轉禮部郎中出典岢嵐平定寧邊三郡
(案金史本𫝊秉文以言事由翰林修撰出典平定寧邊二郡未嘗出典岢嵐其同知岢嵐州軍事猶在未召入)
(為修撰之前元好問中州集傳亦與本𫝊同與此互異)南渡為直學士遷侍讀拜
禮部尚書致仕再起為禮部改翰林學士天興改元夏
四月卒年七十三(案金史本𫝊天興改元之年五月壬辰卒年七十四與此志異)公幼
年詩與書皆法子端後更學太白東坡字兼古今諸家
學及晩年書大進詩專法唐人魁然一時文士領袖夀
考康寧爵位士大夫罕及焉性疎曠無機鑿治民鎮静
不生事在朝循循無異言家居未嘗有聲色之娛夫人
卒不再娶斷葷肉粗衣糲食不恤也酷好學至老不衰
後两目頗昏猶孜孜執卷抄錄上至六經解外及浮屠
莊老醫藥丹訣無不究心其所著有太玄解老子解南
華指要滏水集外集無慮數十萬言自號閑閑居士云
李翰林純甫字之純宏州襄隂人祖安上嘗魁西京進
士父采仲文卒于益都府治中公幼穎悟異常兒初為
詞賦學後讀左氏春秋大愛之遂更為經義學踰冠擢
高第名聲赫然為文法莊周左氏故其辭雄竒簡古人
皆宗之文風由此一變又喜談兵慨然有經世心泰和
南犯兩上疏策其勝負章宗咨異給送軍中後多如所
料宰執竒其文薦入翰林及北方兵起又上疏論事不
報宣宗南渡再入翰林時丞相珠格高琪(案珠格舊作术虎今改)
擅權擢為左司都事公審其必敗以母老辭去俄而高
琪誅死識者智之再入翰林連知貢舉正大末由取人
踰新格出倅坊州未赴改京兆府判官卒於南京年四
十七公為人聰敏于學無所不通少自負其才謂功名
可俯拾作矮柏賦以諸葛孔明王景略自期由小官上
萬言書援宋為證甚切當路者以迂闊見抑士論惜之
中年度其道不行益縱酒自放無仕進意得官未嘗成
考旋即歸𨼆居閒與禪僧士子遊惟以文酒為事嘯歌
袒裼出禮法外或飲數月不醒人有酒見招不擇貴賤
必往往輒醉雖沈醉亦未嘗廢著書至于談笑怒罵燦
然皆成文理天資喜士後進有一善極口稱推一時名
士皆由公顯于世又與之拍肩爾汝忘年齒相懽教育
撫摩恩若親戚故士大夫歸附號為當世龍門嘗自作
屏山居士𫝊末曰惟喜推借後進如周嗣明張瑴李經
王權雷淵余先子姓名(劉從益)宋九嘉皆以兄呼而居士
使酒玩世人忤其意輒嫚罵之皆其志趣也其自贊曰
軀榦短小而芥視九州形容寢陋而蟻蝨公侯言語蹇
吃而連環可解筆札訛癡而挽回萬牛寧為時所棄不
為名所囚是何人也耶吾所學者淨名莊周晩自𩔖其
文凡論性理及關佛老二家者號内藁其餘應物文字
如碑志詩賦號外藁蓋擬莊子内外篇又解楞嚴金剛經
老子莊子又有中庸集解鳴道集解號為中國心學西
方文教數十萬言嘗曰自莊周後惟王績元結鄭厚與
吾此其所學也每酒酣歷歷論天下事或談儒釋異同
雖環而攻之莫能屈世豈復有此俊傑人哉
雷翰林淵字希顔應州渾源人與余同里閈且姻家也
父思西仲名進士仕至同知北京轉運司註易行于世
公幼喪父以孤童入太學讀書晝夜不休雖貧甚不以
介意從李屏山遊遂知名俄中高第調涇州錄事坐高
庭玉獻臣之獄幾死後改東平遷東阿令授徐州觀察
判官興定末召為英王府文學俄入翰林為應奉拜監
察御史言五事稱旨又彈劾不避貴臣出巡郡邑所至
有威譽凡奸豪不法者立箠殺之坐此為小人所訟罷
去久之起為太學博士南京轉運司戶籍判官遷翰林
修撰一夕暴卒年四十八(案金史本𫝊亦云四十八與此志同元好問雷希顔墓銘)
(卒年四十六與此志異)公博學有雄氣為文章專法韓昌黎尤長
于叙事詩雜坡谷喜新竒好收古人書畫碑刻藏于家
甚富喜結交凡當途貴要與布衣名士無不往來居京
師賓客踵門未嘗去舍後進經公品題以為榮家無餘
貲及待賓客豐腆甚莅官喜立名初登第攝令遂平一
邑大震嘗笞州魁吏州檄召不應罷去後凡居一職輒
震耀亦坐此仕不逹然士論未嘗不壯之嘗為文祭高
公獻臣其詞高古一時𫝊誦工于尺牘辭簡而甚文朋
友得之輒以為珍藏發書頃刻數十軸皆得體堪愛在
館諸同年友制辭皆摘其不及以箴之如誥商衡平叔
云將迎間有亦湏風節之自持誥聶天驥元吉云讀書
大可益人宜勤講學少年賦松菴詩曰菴中偃卧龍閱
世鬚髯古人天共護持半夜起風雨過華山懷陳希夷
云五季乾坤半晦冥先生有意事澄清齁齁四十年來
睡開眼東方日已明又梅影云維摩丈室冷于冰千劫
蕭然無盡燈天女散花愁不寐夜深高髻影鬅鬙人皆
𫝊之初善李屏山後善馮公叔獻後善高公獻臣最後
善趙公周臣陳公正叔早與余先子交嘗同鄉校同太
學後同朝先子歿公寄挽詩有云鄉校聯裾春誦學上
庠同榻夜論心余因請為墓誌迄今余家有公書簡甚
多也善飲啗未嘗見大醉間論事口吃而甚辯出竒無
窮真豪士也
宋翰林九嘉字飛卿夏津人少游太學有詞賦聲從屏
山游讀書為文有竒氣與雷希顔李天英相埒也至寧
初擢高第歷關中四邑以能稱召補省掾為當軸者所
忌求去已而為延安帥府所辟充經歷官召為南京右
巡院使風采甚著以不能事權要罷官俄入翰林為應
奉得風疾引去遭亂北還道病歿年未五十士大夫惜
之飛卿為人剛直豪邁不羣能政能文甚為時望所屬
不幸中以病廢哀哉初召至南京時屏山亦在余每從
之游亂後余居八仙館與飛卿相邇日相見屬和其詩
猶在余槖中少時題太白泛月圖云江心月影盡一掬
船頭杯酒盡一吸夜深風露點宫袍天地之間一李白
可想見其意氣也文辭簡古法宋祁新唐書惜乎為吏
事所奪不多著性不喜佛雖從屏山游常與辯争在關
中時因楊煥然赴舉書與屏山薦之曰煥然佳士往見
吾兄慎無以佛老乃嫚之也屏山持之示交遊以為笑
其後西行余以序送之備論其守道不回今兹云亡豈
復見此挺特之士乎
歸潛志卷一
