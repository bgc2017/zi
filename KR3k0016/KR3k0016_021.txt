書叙指南後序
先從父季字左之博雅好古絶意婚宦讀書竹隠山房
夜以繼日年甫二十有八不幸遘疾不起出遺編屬先
君子俾授余小子而世守之中有書叙指南一帙其躬
自校讐集同志以重錄者也統計二十卷僅得十七卷
卷有題詞中三卷未錄予始弱冠即欲擇工書者繕寫
成册及閱原本則三卷中已失一卷盖分錄時為何人
所携去業巳不可考計惟有博採羣書以補其闕但須
俟之歲月而非旦夕所可冀也繼而遭家多難大父母
與先君子相繼下世十年之間大喪接踵而余小子煢
煢孤孑旅食頻年未有攸底遺書雖在其如輯之不暇
何雖然及今不輯而後有遺散之恨是無以承先志而
隳其遺緒也於是謹列其目于左每夜發書採其菁華
標其簡要以輯成一卷然而豈必有當於古人猶未敢
自信其可也&KR0742;諸五十餘年始購得宋刻不全本歸而
校之十得四五焉耳於是盡棄所輯悉遵古本并前未
錄者錄之嗟乎人生之幻泡有盡載籍之聚散無常缺
而復全若是之難且久也今而後庶幾無負付托之意
也已若云世守則此書由宋至明已三易主矣余家固
與勝國相為盛衰者也家國淪亡可勝浩歎書可得而
全其可得而守耶可得而守其可得而世耶苟此書之
幸更遇有力者而授梓焉則任君之編次俞氏之傳流
先季父與同錄諸君子之澤歴久而不廢也又何必沾
沾焉存彼此得失之見為似山道人金滙序於舟居非
水處
