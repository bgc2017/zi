東觀餘論卷上宋黃伯思撰
法帖刊誤叙
淳化中内府既博訪古遺蹟時翰林侍書王著受詔緒
正諸帖著雖號工草隸然初不深書學又昧古今故祕
閣法帖十□中璠珉雜糅論次乖譌世多耳觀遂久莫
辯故禮部郎米芾元章筆翰妙薦紳間在淮南幕府日
嘗跋□尾作數百語頗有條流但槩舉其目疎略甚多
故諸部中或偽蹟甚著而不覺者若李懷琳所作衛夫
人書逸少闊别稍久帖之類有雖審其偽而譏評未當
者若知伯英大令諸草帖為唐人書而不知乃書晉人
帖語之類有譏評雖當主名昭然而不能辯者若以田
疇字為非李斯書而不知乃李陽冰明州碑中字之類
有誤著其主名者若以晉人章草諸葛亮傳中語遂以
為亮書之類是也其餘舛午尚多書家責能書者備故
僕於元章慨然古語有之善書不鑒善鑒不書僕自幼
觀古帖至多雖豪墨積習未至而心悟神解時有所得
故作法帖刊誤凡論眞偽皆有據依使鍾王復生不易
此評矣元章今已物故恨不示之後有高識賞予知言
大觀戊子歲六月七日西都府院東齋序
法帖刊誤上
第一帝王書
凡草書分波磔者名章草非此者但謂之草猶古隸之
生今正書故章草當在草書先然本無章名因漢建初
中杜操伯度善此書章帝穪之故後世目焉今此卷首
帖偶章草便以為章帝書誤矣然此書亦前代作但錄
書者集成千字中語耳米徑以此辯之未中其病米云
晉武書當是孝武非也僕案省啟帖與後譙王帖雖在
疑錄似非一家書續帖中炎報帖頗與此筆法同炎晉
武名非孝武也然皆後人依放此帖末云故遣信還古
者謂使為信故逸少帖云信遂不取答眞誥云公至山
下又遣一信見告謝宣城傳云荆州信去倚待陶隠居
帖云明旦信還仍過取反凡言信者皆謂使人也近世
猶有此語故虞永興帖云事己信人口具而今之流俗
遂以遣書饋物為信故謂之書信而謂前人之語亦然
不復知魏晉以還所謂信者乃使之别名耳
阿史病轉差帖云晉宣帝亦未然
安軍破堈數朝三草書筆勢糺繞若一其偽不疑僕幼
時嘗觀世傳七賢書末有白字皆連名作點七人所作
了無小異雖當時筆法傳授或同然人書不同亦如面
焉不應乃爾無别固疑其偽是時宿軰長者或謂不然
後觀竇臮書賦始知七賢帖果李懷琳偽作此三帝草
書亦是類也
米云梁高當是齊高非也此帖末云蕭衍正梁武名梁
武廟號高祖此書目誤以祖為帝耳
宋明帝帖云報休祐休範二家内人知祐晉平王也範
桂陽王也宋史以休祐為休祐蓋冊牘轉寫之訛當以
祐為是
弔江叔帖非唐文皇書案高宗永隆元年七月丙申江
王元祥薨即此帖所謂江叔也高宗多以國呼諸父如
滕叔不湏賜謂滕王元嬰猶以元祥為江叔此正高宗
書也叔蓺韞多材帖亦高宗書中云聊以示藹謂魯王
靈夔之子范陽王藹也靈夔亦高宗叔史穪其篤學善
草隸此帖所謂叔蓺藴多材慈深善誨藹夙奉趨庭之
訓早擅臨池之工者以此後有答進枇杷并移營五橋
南二帖皆高宗書此數段竝誤入太宗帖中
陳文帝謂宣帝我名子以伯汝宜以叔此□陳永陽王
伯智書誤錄在長沙王叔懷後又据陳史長沙王但有
叔堅而無叔懷其晜亦無此名觀帖尾作名處疑是叔
愼叔愼陳岳陽王也蓋摹傳之變
第二漢魏吳晉人書
唐文皇右軍傳贊云伯英臨池之妙無復餘蹤當是時
遠購冥搜古帖畢出而御府所蓄其富無倫尚無伯英
書後世豈可復得非特唐也晉世見者亦寡故庾翼與
右軍書云昔得伯英章草十紙過江亡失常歎妙蹟永
絶此卷章草芝白一帖差近古亦疑先賢摹放也前知
汝殊愁以下五帖米云皆張長史書信然但帖中有云
數往虎丘祖希時面祖希張玄之字也玄之與大令同
時虎丘地在江左當是長史書二王帖辭耳
崔子玉書云數附書知聞以解其憂唐人書也字亦非
漢
尚書宣示鍾書眞蹟本在王丞相導家導過江時藏衣
帶中以遺逸少逸少以遺王脩脩死其母以脩平日所
寶并入棺眞蹟遂絶此本右軍所臨者
白騎遂帖乃王大令臨唐開元中在滑臺人家并逸少
臨宣示帖藏之故誤錄在鍾部長風帖乃逸少早年書
殊未變鍾體故亦誤寘此長風范母子等語二王帖間
多有米云齊梁人書非也
皇象文武帖蓋寫漢東觀校書郎中高彪送幽州督軍
御史弟五永箴耳結字亦古史本云吕尚七十此云師
尚七十史本云明其果毅此云昭其果毅蓋作史者避
晉諱當以此為是五將三門下當云地有九變丘陵山
川人有計策六竒五間摠兹三事謀則咨詢無曰已能
務在求賢淮隂之勇廣野是尊勿謂時險不正其身勿
謂無人莫識已眞忘富遺貴福禄乃存枉道依合後無
所觀先公高節永越可遵佩藏斯戒以厲終身時蔡邕
軰竝賦詩送永獨彪作此箴邕等甚美之以為莫尚也
全章見東漢書此叚軼之象書人間殊少惟建業有吳
時天發神讖碑若篆若隸字勢雄偉相傳乃象書也張
懷瓘目以沈著痛快眞得其筆勢云皇象後章草一表
蓋唐人偽作其體正與世傳曹植書鷂雀賦同皆非眞
蹟至若孫皓上晉武表亦章草書字畫高古與此有間
矣王小令此年帖本唐人所畜與二鍾虞松三帖為一
□珉帖末云輔國司馬君筆勢婉雅與此有間矣此亦
無後五字
謝安後一帖傳摹遠眞米以為偽者蓋以惶恐再拜當
時罕用然施於尊老或有之陶華陽眞誥中有帖云許
玄惶恐再拜正晉世體也
王世將二十四帖與第一㢧數朝等偽帖字勢無異惟
後兩表極古信能傳鍾氏筆意而右軍學之也表中有
云頓乏勿勿按顔氏家訓云世中書翰多穪勿勿相承
如此莫原其由或有妄言此忽忽之殘闕耳說文勿者
州里所建之旗蓋以趨民事故悤遽者穪勿勿僕謂顔
氏以說文證此字為長而今世流俗又妄於勿勿字中
斜益一點讀為悤字彌失眞矣按祭義云勿勿諸其欲
其饗之也注勿勿猶勉勉也慤愛之貌杜牧之詩浮生
長勿勿是知勿勿出於祭義唐人詩中用之不特穪於
書翰耳
第三晉宋齊人書
庾亮書云奉告書箱先為媞子作案江淮之間謂母曰
媞此云媞子未知目何戚也(尔疋云媞媞安也)
庾翼帖穪故吏從事中郎按翼嘗為陶侃太尉府從事
中郎此當是與侃啟也
杜預十一月二十四日帖云道遠書問又簡間得來况
非當時尺牘中語或是江左人書不特親故帖偽也親
故末云數附書信以慰吾心亦近世流俗語耳
晉劉超為人愼密自以書類元帝不敢與外書此帖不
應尚傳又字勢與元帝大别其偽甚矣謝莊首終仕宋
而題曰晉大誤王著叙王坦之書列於逸少諸子間意
以名皆從之殊不知坦之廼述子自太原王耳非琅邪
族也非通古甚那至爾(川本去此七字意非字下有不字)
劉瓌之乃東晉時善八分者大令既不肯書太極殿牓
謝安石遂令瓌之以八分題之今此草帖非眞與王廙
二十四日帖無異王氏凝操徽渙之四子書皆眞帖逸
少七子上四人與子敬書具傳惟玄之肅之遺蹟未見
餘皆得家範而體各不同是善學逸少書者猶顔延年
對宋文帝論其諸子自謂竣得臣筆測得臣文㚟得臣
義躍得臣酒書亦猶是也僕今以擬王氏諸子則逸少
之書凝之得其韻操之得其體徽之得其勢渙之得其
貌獻之得其源然而大令之書特知名而與逸少方駕
者蓋能本父之書意所循者大故也眞行則法鍾草聖
則師張二家之法逸少所自出從而效之所以特高於
諸王猶魯堂諸子由賜商偃皆以儒穪卒之得其傳者
子淵而已
索靖七月二十六日帖本七紙晉王平南廙每寶玩之
値永嘉亂乃四疊綴衣中以度江唐蒲州桑泉令豆盧
器得之疊迹猶存今所錄惟一紙耳摹傳失眞無復意
象
紀瞻帖中有云貧家無以將意所謂物微意全也觀此
語不待見筆蹟可判其偽矣山濤啟事與李懷琳所撰
七賢書中濤書自相戈盾但此啟事文是而書非七賢
帖中筆語皆妄也
此卷偽帖甚衆如庾翼後一帖與沈嘉王循司馬攸劉
穆之王劭王廞張翼陸雲羊欣卞壼謝發與前杜預一
帖及劉超劉瓌之紀瞻山濤等帖皆一體偽作
孔琳之帖有恨恨腳中轉劇近明散未覺益十二字偏
小蓋行側注字摹帖者妄以入行耳當依本為勝
王僧虔兩啟皆佳結字與擬王琰乞江郢所統郡啟同
書聲信不虚得
第四梁陳唐人書
齊豫章王嶷孫確子範之子在梁位司徒右長史此云
征南將軍不知何據恐是梁邵陵王綸之子確也其書
孝經一章亦近世偽體非江左書阮研帖亦然
蕭子雲有章草史孝山出師頌一章甚古雅與此卷正
書列子遠矣紙中王濛筆下徐偃信篤論也
陳逵者晉西中郎將也此云陳朝陳逵書誤矣
禇河南潭府帖末云舅遂良報薛八侍中前外舅張知
常以為河南謫潭時無有薛姓為侍中者僕嘗攷之信
然按遂良以高宗永徽六年貶潭州都督前此上至神
堯時為侍中者裴矩齊王元吉杜如晦王珪魏元成楊
師道劉洎張行成高季輔宇文節韓瑗凡十一人未有
薛姓者至儀鳳中薛元超始作相既在遂良後又不作
侍中當時在外鎮未有兼此官者及觀字勢亦斆禇作
嫵媚態其偽必矣後家姪至一帖乃眞河南得意書翩
翩有逸敬體以前帖視之猶蓬葭倚瑶林也
山河帖乃禇河南所書枯樹賦中鈔出耳此庾子山作
而禇書之後禇遂良述四字後人妄益
虞永興大運帖歐陽率更比年帖皆集二公碑中字為
之
柳少師與弟帖末云誠懸呈人多疑之以顔籀注漢書
丞相衡傳云字以表德豈人所自穪柳不當穪字然嘗
觀逸少敬謝帖自云王逸少白廬山遠公集盧循與遠
書自云范陽盧子先叩頭則古人穪字蓋或有之
陸柬之帖云近得告為慰上下無恙不得吳興近問懸
心得藥書散勢耿耿嘗也殊不類唐人語當是臨晉宋
人帖不爾效其語作此耳
薄紹之宋世為丹陽尹書與羊欣齊名時號羊薄此卷
目為唐人謬甚矣
第五雜帖
自蒼頡至程邈書皆偽史籀書傳此者岐鼓耳今此書
云揚州裴易德系字殊無三代體與其辭皆唐人筆也
李斯書米云不知何人書僕按其文云田疇耕耨為政
期月而致法令使父子為鄒魯乃李陽冰篆王密所撰
明州刺史河東裴公紀德碣中字也其碑略云驚逋復
田疇闢教以耕耨故為政可期月而致寬之則法令非
行公之化夷俗為鄒魯使父子長幼各得其宜此帖乃
摹田疇等十八字為斯書與碑中篆無銖黍差而米云
不知何人書蓋未嘗見此碑耳
程邈在秦雲陽獄作隸字廼今漢碑中字是也有此隸
方生今正書不應邈巳作之
宋儋唐明皇帝時人學鍾書但作側戾殊失大勢王著
錄此書不知乃唐士意為遠古人故與斯邈並列其誤
至此儋有嵩山圭禪師等碑傳於世字亦不甚工
衛夫人帖蓋唐初李懷琳作事見竇臮述書賦如續帖
中嵇康絶交書世傳七賢帖皆懷琳偽蹟也此與師帖
尤疎謬按梁蕭子雲答武帝敕云臣昔不能拔賞隨時
所貴規模子敬多歴年所年二十六著晉史至二王列
傳欲作論草隸法言不盡意遂不能成十許年始見敕
旨論書一卷商略筆狀洞徹字體始變子敬全範元常
逮爾巳來自覺功進此偽帖云但衛隨世所學規摹鍾
繇遂歴多載年二十著詩論草隸又云筆勢洞精字體
遒媚皆竊取子雲啟中語欲小改之遂失其句讀今世
高識豈無何不悟此又衞夫人乃晉李距妻李充母名
鑠字茂猗既與師書自當著名不但穪夫族及姓也以
數事考之其偽不疑又前軰論此帖以其敇字從力館
從舍為偽未中其病蓋自二王以來譌字甚多陳為陣
策為筴皆二王軰自製不可據此定眞偽也
隋詔書中敬字缺其波蓋淳化中摹此書時特省去避
諱耳或指此目為偽帖非也梁武帝書評乃命袁昂作
者其答啟云奉敕遣臣評古今書臣愚短豈敢輙量江
海但天旨諉臣斟酌是非謹品字法如前此云梁武評
書誤矣袁昂不以書名而評裁諸家曲盡筆勢然論者
以其評張芝書云如漢武愛道憑虚欲仙則欲仙而已
至况薄紹之書乃云如仙人嘯樹則眞仙也為比擬失
倫此亦一病也寫此者字法局束天然太少疑非智果
書果號得右軍骨借譽浮其實亦不至爾
何氏書若云何人耳或以為何姓非也米以二帖為歐
陽率更書良是
敬祖鄱陽二帖大令部中已有此重出耳敬祖王導子
武岡侯協也與大令不同時恐非其書
孤不度德量力與亮白董卓以來二帖皆諸葛傳中與
昭烈問答語有一叚自孫權據有江東以下與此文相
接誤寘第十卷王大令部中皆章草書雖字畫大小微
異而筆勢若一大是全寫亮傳首語此文雖出亮言亦
史家潤色之又中云亮曰亦史家所記米遂謂亮書差
千里矣僕謂此帖當是逸少書蓋與此公章草豹奴帖
筆法同
移屋有意適閒曠二帖眞羊中散書與唐薛邕家所蓄
筆精帖字勢同與法帖本部中三月六日帖殊不類彼
六日帖乃偽也筆精帖眞羊公得意書或以為逸少則
過矣
法帖刊誤下
第六王會稽書上
自適得書至慰馳疎(或作竦)耳中間諸帖除穆松及秋中
二帖差似逸少書餘並近世不工書者偽作耳非特筆
無晉韻又宅上静眠過此如命等乃今流俗語不待觀
筆蹟已可辯之
酸感至比加(一作和)下及宰相并噉豆鼠伏想㛐等亦偽
作蓋以逸少别帖垂三十年比加下㿃等語厠其間或
云宰相安和帖乃郗愔書謂宰相者簡文作相王時也
殷生者殷浩也然此或是書郗愔帖語耳而結字實近
世人偽作愔書自與逸少早年抗衡而此帖了無晉韻
其非審矣
鯉魚帖敬字行成帖殷字皆缺語在第五章夫人及蔡
家二帖亦後人依放賈曾送張說赴朔方序中云備官
而行成旅比從下云有詔具寮爰開祖宴且申後命寵
以蕃錫此卷有此文自行字上祖字下皆亡之而作草
書多不綴屬當是集逸少書寫此序耳先軰以為張說
送賈至文非也米亦以自是月下為偽殊不知自行成
下已偽蓋此帖失其首尾而米未嘗考賈會文也
闊别稍久眷與時長帖末云遇信悤遽萬不一陳字既
甚惡而筆語乃爾非逸少書無疑吾昨得一日一起帖
米以為張長史書有之但米論書多以草字差大者為
非二王書一概求之理恐未竟
追尋帖米以為大令書非也字勢圜緊既非獻之體而
中云吾老矣餘願未盡惟在子軰耳案大令夀四十三
初無後嗣與此不合又法書要錄逸少帖内有此語固
宜在此卷
二十日以下二帖結體雖疎詞筆皆有王氏風氣殆是
唐人縱筆臨放非摹&KR1213;也
不得臨川問帖亦非逸少書庾子嵩非同時人也
朱處仁帖在十七帖間其中有云往得其書信遂不取
答謂昔嘗得其書而信人竟不取報書耳而世俗遂誤
讀為往得其書信殊不知信者乃使人也自連下語非
若今之所謂書信也第一篇晉武帖中已詳辯之
第七王會稽書中
得都下九日帖中云蔡公者蔡謨也仁祖者謝尚也晉
穆帝永和十二年秋桓公破姚襄至洛故此云久當至
洛是時將以謝尚鎮司州以病止故此云得仁祖二十
六日問疾更委篤與陶榖家所畜逸少破羌帖中所書
事正同其帖云知虞帥云桓公以至洛即摧破羌賊賊
重命想必禽之王略始及舊都使人悲慨深此公威略
實著自當求之於古眞可以戰使人歎息知仁祖小差
此慰可言適范生書如其語無異故須後問為定今以
書示君僕嘗跋之云晉穆帝永和十二年秋桓温破姚
襄於伊水遂至洛時將以謝尚鎮之屬病不行所云桓
公摧破羌賊及仁祖小差正當時事也是時逸少去會
稽内史巳歲餘方遯迹山水間宜不復以世務經懷而
此書乃歎宣武之威略悲舊都之始平憂國嗟時志猶
不息惜其一憤遠引使才猷約結弗光於世獨區區遺
翰見寶後人覽之深為興歎此帖草法極工惜不載法
帖間故附見此條
與足下意政同政當作正蓋逸少祖尚書郎名正故王
氏作書正月或作初月或作一月他正字皆以政代之
後人相承斆之非也
自初月二日至前從洛帖皆偽如初月有云羲之呈耳
願知心素致使如然也願足下莫見責乃俗人偽作弟
恐是著書觀其所補永禪師千字格韻與此正同
十月七日帖米以為集成予謂昨見君帖亦然蓋二帖
字意皆不相屬而十月帖頗取十七帖中足慰前可令
必達以副此志遠想慨然等帖中語厠其間如云足下
尚停數日得告承長平未佳足下大小佳也知比得丹
陽書熱日更甚期已至旦反想至七帖皆後人依放中
有云不易可得過夏知有患者早乘凉行皆非當時人
語承足下還來一帖不論可見其偽
荀侯帖云安好音信明公還得歸洛也詞筆皆如初月
帖(劉次莊釋云安好音信那可遇得歸洛也)
深以自慰晚復毒熱二帖唐文皇所臨者羲之白耳帖
不論可見其偽
僕近脩小園子殊佳帖米以為子敬書僕謂處動静以
下方是子敬筆前兩行乃唐人書字勢帖語與後迥殊
第八王會稽書下
羲之死罪小大悉佳帖書殊惡末云因緣不多亦近代
所為耳
足下各如常亦唐人作比初月帖差勝中云淡悶干嘔
淡古淡液之淡干古干溼之干今人以淡作痰以干作
乾非也據此當亦非今人所作
闊轉久帖末云卒未近緣如何非晉士語阮公故爾一
帖非逸少書
蒸溼帖米云大令代父書非也蓋結字殊不同詞亦異
晉體
修齡王胡之也重熙郗曇也安西庾翼也其云一昨得
安西六日書無他無所知說故不復付送讓都督表亦
復常言耳按翼之鎮荆州以石虎衰暴婁表請北伐康
帝及朝士皆遣使譬止孫綽軰亦致書諫之則逸少所
見之表殆亦論北伐事也翼之此舉朝論弗以為然故
逸少以為常言及聞其遷襄陽乃云稚恭遂進鎮東西
齊舉想尅定有期也則始雖同羣議而終以為當猶趙
充國之計罕羌初是之者十三中十五最後十八有詔
詰前言不便者皆頓首服無足怪也然翼有志無年徒
奮十倍之氣而蔑一統之功此志士所嗟慨者逸少所
書進鎮帖唐張彦遠載於書錄今聞在王仲脩家
月半帖雖晉人語字不合作蓋後人寫二王尺牘中語
耳
此郡帖米謂與王述書非也逸少與藍田方隙而為屬
郡既檢察苛急主者疲於課對正救過不暇豈復尺牘
間自彰其逋滯哉此帖官本傳摹甚失眞如以就勞為
能勞小却為小都皆轉失草法也
適欲遣書帖非逸少書
逸少十七帖本唐貞觀御府中書張彦遠云王草書中
烜赫著名帖也僕謂當時書卷首帖有十七日字故諸
帖總謂之十七耳非帖數也本二十七條今官法帖有
其十五散寘逸少書三卷中又續法帖有五而卭竹杖
絲布衣漢講堂諸葛顒天鼠膏四果種虞安吉七條不
載當是亡軼而世有完卷者傳摹殊精非此比也此卷
有帖云周益州送此卭竹杖卿尊長或湏今送僕按十
七帖有云去夏足下致卭竹杖皆至此士人多有尊老
者皆即分布令知足下遠惠之至以前帖觀之即知此
帖蓋與周益州矣自昔相傳十七帖乃逸少與蜀太守
者未必盡然然其中問蜀事為多是亦應皆與周益州
書也但來禽一帖則或以為與桓温而已本朝僧邦者
有寄李昌武翰林詩云來禽簡寄桓宣武不知何據按
此帖有云今在田里惟以此為事足下致此子者大惠
也逸少視桓公位殊遼絶與書不當爾耳然當時眞長
子猷軰猶嫚侮桓公彼亦能容逸少作書若交友蓋無
足怪温飛卿詩云畫圖驚畏獸書帖得來禽此帖垂寶
非一世也
第九王大令書上
此卷王大令部偽者最少相過無復日借匪獻之韻自
可賞
鵝還慰姊意帖鵝者王氏子姓之小字耳猶袁羊顧虎
之類或以此鵝即逸少所愛之鵝甚可鄙笑二十九日
帖云昨遂不奉恨深此近世人語非子敬書静息帖云
頼消息内外極生冷内外二字本行旁注故字差小而
昧者摹填著行中非也當依本為勝諸帖中此例甚多
如十七帖中遠想慨然孔琳之帖恨恨脚中轉劇等字
本皆側注後人摹以入行雖失格體猶於理未害至於
讀蘭亭叙者以不知老之將至旁一僧字為逸少作曾
字之誤借使摹入行中則害理矣案古蘭亭叙本二十
八行至第十四行間特闊者蓋接紙處而不與知字適
在此行之末梁舍人徐僧權於其旁著名當時謂之押
縫梁御府中法書率如此而此帖僧字下亡其權字近
世人殊不知此乃云僧者曾之誤因讀為曾不知老之
將至非也又案晉史逸少本傳及書錄第十卷皆載此
叙但云不知老之將至而無曾字益可是正乃知善摹
帖者勿問其黵滅注缺横斜細大一放其本而不小異
乃不失眞矣今法帖多妄更易之至以注字入行大小
既殊體不綴屬後人不曉從而效之一行之中洪纖頓
異號子母體如第五卷近世偽作釋智果書是也每一
觀之使人深慨
静息帖云礜石深是可疑事兄憙患散輙發癰散者寒
食散之類散中蓋用礜石是性極熱有毒故云深可疑
也劉表在荆州與王粲登障山見一岡不生百草粲曰
此必古冢其人在世服生礜石熱蒸出外故草木焦滅
鑿看果墓礜石滿塋又今洛水冬月不冰古人謂之温
洛下亦有礜石今取此石置瓮水中水亦不冰又鸛伏
卵以助暖氣其烈酷如此固不宜餌服子敬之語實然
聊附於此
授衣帖歴世所傳自為一卷法帖中亡其帖尾政在此
耳下當云當今可復使不萬全不願其以多算難易得
之便自可令不為因絫耳比者忉怛當不可言當不可
言獻之死罪法帖無此四十三字义其間多有燥筆及
魚食處而官帖不復依本其失多矣
奉對帖云方欲與姉極當年之足以之偕老豈謂乖反
至此當是與郗家帖也案子敬病篤請道士上章法應
首過子敬曰不憶餘事惟省與郗家離㛰子敬前室郗
曇女也郗氏自太尉鑒後為江左名族其姓讀如絺繡
之絺而世人以俗書郗字作郄因讀為卻詵之卻非也
卻詵乃春秋晉大夫卻縠郗鑒乃漢御史大夫郗慮之
後姓原既異音讀迥殊後世因俗書相亂郗卻二姓遂
不復辯亦近代氏族及小學二家之學不講故也陸魯
望博古矣其詩有云一叚清香染郄郎亦誤讀也今因
郗氏帖聊爾及之以糾俗繆
梁中書郎虞龢表云逸少為會稽子敬為吳興故三吳
之地偏多遺蹟又是暮年遒美之時今此卷中亦時有
吳興帖然大令帖傳於世佳者尚多如乞假表庾公帖
周姉帖洛神賦劉氏所藏十二字等帖官帖中皆遺之
僕頃以韻語題河南王氏所藏子敬帖云君家大令書
盈紙筆勢翩翩趣多媚雖云沓拖如少年豈至拘攣同
餓隸會稽七子五知名此公風槩尤超詣太極璇題猶
重書(謂不書太極殿榜)一時凛凛標英氣半䄂精祴衆争求數
幅新帬世尤貴當時親遇得已難况復傳今僅千歲龍
珠歸浦劍還津此帖君藏眞得地才披尺許目增明鸞
跂鴻驚欲飛逝硬黃響榻若傳吾完碧摹刊願垂世聊
爾以記大令書事漫附於此
玄度時來一帖米以為無名人作僕謂此眞晉人語但
筆勢疎緩多失落耳謂大令書則非蓋中云仁祖欲請
為軍司案獻之以晉孝武太元十一年年四十三卒上
推謝尚於穆帝升平元年卒時獻之方年十三請軍司
又在升平前大令是時纔十許歲安得巳作書論時事
殆是穆帝時他人書後玄度何來遲亦此類
薄泠益部二帖米以為歐率更書實然但米誤以益部
字為益郎蓋下接耆舊傳字此帖蓋借陳夀所著益部
耆舊傳也
詠史詩鬱鬱澗底松數句乃集大令書
一月二十九日黃門帖亦王氏書而非大令也
第十王大令書下
吾當託桓江州助汝帖米以為張長史書雖未必然要
非大令書也案此帖不至惡但縱任近俗無晉世清韻
眞非大令書但殊不知亦寫右軍帖詞耳張彦遠右軍
帖錄有此語此卷亡其半其上略云汝決欲來下(張錄於來)
(下之字下有三十九字續帖略同)上方大枋想汝不過數枋足人方足
(張錄云人力當粗足)不果爾可白吾當託桓江州助汝
續帖逸少部中有前叚結字殊應規矩蓋王氏子弟臨
逸少書勝此遠矣
疾不退至分張帖諸大草字語類江表人玄度何來亦
似逸少語其字皆張長史藏眞軰偽作或自書二王帖
語耳與第二卷知汝殊愁及藏眞長史部中諸帖一手
也豹奴桓嗣也王氏甥故二王帖中時及之如云豹奴
晚歸家之類然此豹奴惟省一書帖亦後人依放
極熱敬惟府君帖云來時幾得問希此消息極悶悶又
云意甚無頼君有好藥云云極濟事耶又服油帖云不
至絶艱辛也皆近世俗言字勢亦不至佳非王氏帖明
甚(帖云意甚無頼君有好藥必時復與府中多少極濟事耶)
七月二日獻之白七字人偽作也下章草云孫權據有
江東以歴三世亦蜀志中語與第五卷章草不可争鋒
也語相接字雖大小異乃一人書語已見本章此段世
字闕中畫蓋唐人臨摹時去之以避諱猶今集法帖時
殷敬二字多省其波也但東連吳會與用武之國連武
二字章草體差相亂摹者謬互置之
復而悲積宋齊人書
㛐等帖王氏書亦非大令
鵝羣帖前軰謂此墨帖乃大令眞筆僕觀此書殊不惡
但怒張狂勁無晉諸賢韻味而前軰乃云此帖筆勢險
遠如從空中數丈外擲下恐是眞筆此非僕之所敢知
也又此帖詞云崇虚劉道士鵝羣並復歸也獻之等須
向彼謝之亦非當時尺牘體蓋以大令父逸少嘗書道
德經換鵝而山隂曇&KR1619;村道士舉羣贈之故以此事傅
會作是帖耳案崇虚館乃宋明帝泰始四年建子敬晉
人相去亡慮五十餘年何得已稱之其偽可無疑又按
魏收釋老志太和十五年詔立道家寺宇於桑乾之隂
名崇虚寺去晉愈遠矣予前所校量諸書詎敢自謂竟
理要非臆決目論蓋書雖小道亦六藝之一能之既艱
知亦匪易然天下理當為天下士言之眞賞難遇豈獨
論書哉
長睿頃官于洛因得從之游嘗閱吾家所藏内府帖
且以米老跋尾辨之惜其疎略遂著此書議論精確
悉有證據使眞贗了然誠前人所未到也是書之作
實自余發之嘗作詩題吾家大令帖見於第九章云
政和甲午正月十三日周南王玠晉玉題於開封尹
廳之東齋(川本無)
余待罪天禄與觀中祕古蹟石刻所本其眞易識蓋
了然知其偽者十九而後乃知黃子之作此書拔賞
者寡而掊擊者多故有以也書之考引載籍則昭昭
矣至其洞察眞贗品藻高下水墨之間毫釐千里則
非書家者流心知其意未易不惑余是以道余所見
於天禄者使世知其論刺之嚴如此皆不妄也政和
五年三月中澣襄陵許翰崧老跋(川本無)
米元章跋祕閣灋帖
唐太宗購王逸少書使魏徵禇遂良定眞偽我太宗購
古今書而使王著辨精觕定為灋帖此十卷是也其間
一手偽帖大半甚者以千字文為漢章帝張旭為王子
敬以俗人學智永為逸少如其閒以子敬及眞智永為
逸少者猶不失為名帖余嘗於檢校太師李瑋第觀侍
中王貽永所收晉帖一卷内武帝王戎謝安陸雲軰灋
若篆籀體若飛動著皆委而弗錄獨取郗愔兩行入十
卷中使人慨歎又劉孝孫處見柳公權所收跋子敬送
棃帖然於太宗卷中辨出乃以逸少一帖連在後而云
又一帖不知為逸少也公權唐名家尚如此顧何議著
今長安李氏所收逸少帖貞觀所收第一帖著名已非
逸少眞蹟餘可知矣獨未知徐璹(徐浩子能别書)所訪者何如
耳余抱疾端憂養目文藝思而得之粗分眞偽因跋逐
卷末以貽好事同志百年之後必有擊節賞我者余無
富貴願獨好古人筆札每滌一硯展一軸不知疾靁之
在旁而味可忘嘗思陶弘景願為主書令史大是高致
一念不除行年四十恐死為蠧書魚入金題玉躞間游
而不害元祐三年維揚倦游閤襄陽漫士米芾元章書
第一
漢章晉元晉武齊高梁武梁高簡文
右七帖並一人手寫偽帖晉武當是孝武梁高當
是齊高
第二
張芝後一帖是前五帖並張旭崔子玉鍾繇
長風齊梁人書皇象後臣象言同章帝(一手偽帖)王廙
二十四帖同上謝安前一帖是後六月帖同上
第三
庾翼已向帖杜預親故帖王循司馬王劭
劉瓌之劉穆之王廞張翼陸雲山濤
卞壼謝發羊欣
右皆與漢章一手偽帖
第四
阮研蕭確(並同章帝)虞世南臨樂毅論者俗人偽帖餘
皆眞歐陽詢比年亦俗人偽作
第五
李斯書(未知何人書)程邈(與章帝一手)蔡琰同上何氏二帖
(歐陽詢)敬祖鄱陽二並子敬孤不度德亮白二並諸
葛書懷素同程邈既移屋足下並羊欣末有
欣白字
第六
適得書知欲差涼比奉對兄靈伏想㛐
宰相安和又不能疾不退夫人想大小
知足下連不快(智永)小佳是月也吾昨得(張旭)
追尋(子敬)疾患二十餘日可耳(劉釋文餘作僕)定登(劉釋文作)
(定聽)
右不注出者皆偽
第七
初月二日足下時事吾怪足下前從洛十月
七日(集成)當力承足下(子敬)荀侯足下家極知
僕近修小園
右不注出者皆偽
第八
此蒸溼(子敬代父)月半同上尊夫人(偽)適欲遣書(智果)
第九
相過終無復日玄度時往來前告先以陳慕
容(並無名人偽帖)薄泠益郎(並歐書)
第十
吾當託桓江州消息疾不退省前書近與
鐵石知鐵石玄度何來遲忽動(大唐左衛長史張旭書)
承冠軍故爾復面悲積還此得西問海監諸
舍(並未詳何人書)獻之白不審疾鄱陽歸(右並羊欣)
第八此郡之弊蘇大簡子耆謂之與王述書及一
昨得安西及增慨三帖眞蹟自蘇氏歸吾家
記與劉無言論書
劉憲御史燾無言來予與論書劉因言政和初人於陜
西發地得木竹簡一瓮皆漢世討羌戎馳檄文書若今
吏案行遣皆章草書然斷續不綴屬惟鄧隲永初二年
六月一篇成文爾(見前篇)今宗室仲忽及梁師成家尚多
得之石本乃就簡上摹得者予因言見漢魏間人章表
亦多用章草書今猶有存者如司馬孚孫皓表奏世或
傳之疑所謂章草上章用之不因漢章帝好之因謂之
章草也蓋此雖草書而有波磔若正書之有分隸既不
顚放易曉又可赴急宜漢人以作檄書也劉言續帖中
李懷琳所書絶交書多有古字若□□□□□□
□□□等字宜有所受非懷琳自能作也予云張彦
遠言昔嵇叔夜自書絶交書數紙人以右軍數帖來易
惜不與之則叔夜書唐世尚有之疑懷琳嘗見之故放
焉決非自能作也蓋懷琳嘗偽作衛夫人及七賢帖不
逮此遠矣故竇臮云乃有懷琳厥蹟疎壯假他人之姓
字作自己之形狀則知絶交書誠有所放也其卷尾云
右軍書蓋誤云今世有蕭子雲章草書出師頌甚古雅
與子雲他書全不類疑亦放漢人書也蓋東漢人喜作
分隸與章草他書傳世者鮮矣予言淳化法帖中有南
唐人一手偽帖頗多如偽作山濤崔子玉謝發卞壼皆
是一手寫古人帖語耳第三卷最多今祕閣有數匣尚
存皆澄心堂紙書分明題曰倣書不作傳摹與眞蹟而
當時侍書王著編彙殊不曉特取名以入錄故與眞蹟
混淆却多有好帖不入殊可惜也予法帖正誤中論之
甚詳劉言鄧隲簡書永初二年六月丁未朔二十日丙
寅而東漢紀是年七月復有丙寅恐史誤也簡書當時
文字又有月朔不應差云又云歐陽詢舉世呼為率更
傳亦書其終於率更而有八分書一碑乃銀青光禄大
夫為給事中史未嘗書也予云此例甚多如唐史王方
慶傳云自襃至方慶五世封石泉而今寶章集中方慶
官云琅琊縣開國子則是方慶嘗封琅琊後徙石泉也
亦史誤云至於世之稱謂則不常如楊凝式終太子太
傅而今人但呼為楊少師之類劉云楊書賽過珊瑚樹
一帖乃在洛中一僧房中於書㨭上寫之即俗所謂書
襻者予云洛陽文潞公家有楊書詩帖十一紙字與珊
瑚帖相類今洛亦有石本而不能盡載也楊多書僧壁
而傳於楮素者甚少今壁書亦自少洛陽惟有廣愛寺
西禪院兩壁勝果院一壁天宫寺一壁而巳因甲子歲
大水損失者多矣劉言瀛州有邢巒碑甚完金陵有唐
高正臣書本埋沒圃中其父宜翁令人發出立之今易
致其字畫殊有虞禇灋也又云續帖中春朝微雨一帖
乃陸柬之書余云灋帖中有柬之一帖乃晉人語恐柬
之臨學者予又云裵行儉以書知名而世人罕傳之嘗
見一帖寫兵法字甚怪放恐非眞也劉云嘗見行儉所
書千字亦工云又云寶章集題者小字乃鍾紹京書予
云紹京碑今有存者蓋師薛稷也予又云焦山鶴銘俗
傳王逸少書非也一小書中載云陶隠居書此或近之
然此山有唐王瓚一詩刻字畫全類此銘不知即瓚書
抑瓚學銘中字而書此詩也劉曰嘗親至彼觀疑即瓚
書也下有云皇山樵人逸少書非王逸少也蓋唐有此
人亦號逸少耳又云作鍾鼎湏用竹筆書乃佳予云不
然今鍾鼎字若季㜏鼎伯戔盫字皆兩頭纖纖若使竹
筆何能如此劉又言頃謁蘇子容丞相未出閒見傳唐
人一書中云文皇令羣臣上奏任用眞草惟名不得草
後人遂以草名為花押韋陟五朵雲是也此書偶忘其
名有朝士施結者喜收古今人押字不遠千里求之所
藏甚多類而成書矣嘗欲為作序偶忘此事所出遂不
用予云魏晉以來灋書至梁御府藏之皆是朱异唐懷
充沈熾文姚懷珍等題名於首尾紙縫間故或謂之押
縫或謂之押尾秖是謂書名耳後人花押乃以草書記
其自書故謂之押字或謂草字蓋沿習此耳唐人及國
初前軰與人書牘或只用押字與名用之無異上表章
亦或爾近世遂施押字於檄移或不書己名字而别作
形模非也
米元章禮部所作法帖題跋一卷眞蹟藏西洛王
晉玉家經靖康之亂已散亡矣先君學士法帖刊
誤盛行於世博訪米氏題跋藏書家俱未之見偶
檢故書忽見先君子親寫米氏題跋得之喜甚草
書間有難解者取灋帖逐卷中語釋出斯文遂成
全書乃命筆史抄錄附刊誤之後紹興癸亥冬十
一月二十二日武陽黃䚮識
記石經與今文不同
臨漢石經與今文不同者殊多今略記之書女母翕侮
成人(今本女無侮老成人)保后胥高(保后胥戚)女永勸憂(汝誕勸憂)女有近
則在乃心(今近作戕)女比猶念以相從(今作汝分猷)各翕中(各設中)
爾惠朕曷祗動萬民以遷(爾謂朕曷震動)天既付命(今付作孚)曰陳
其五行(今汨陳)嚴恭寅畏天命自亮以民祗懼(今亮作度以作治)
懷保小人惠于矜寡(今人作民于作鮮)母兄曰(無皇曰)則兄自敬
德(兄作皇)旦以前人之微言(今作徽言)是罔顯哉厥世(今哉作在)文
王之鮮光(今作耿光)通殷就大命(達殷作大命)論語意與之與(今意)
(作抑)孝于惟孝(今于作乎)朝聞道夕死可也(今也作矣)是魯孔丘與
曰是是知津矣(是魯孔丘與曰是也曰是知津矣)擾不輟子路以告子
憮然(耰而不輟子路行以告夫子憮然)置其杖而耘(今置作植)其斯以乎(其斯)
(而已矣)譬諸宫牆(今諸作之)賈諸賈之哉(今賈作沽)又論語每篇各
計其章數其最後云凡二十篇萬五千七百一十字又
記諸家異聞之語若曰在於蕭牆之内蓋毛包周氏於
今論語無蓋氏毛氏書此石刻在洛陽本在洛宫前御
史臺中年久摧散洛人好事者時時得之若騏驥一毛
虬龍片甲今張燾龍學家有十版最多張氏壻家有五
六版王晉玉家有小塊洛中所有者止此予皆得其拓
本論語之末題云詔書與博士臣左立(劉本無立字)郎中臣
書上臣下皆缺當是著書者姓名或云此即蔡邕書姓
名既亡無以辨之獨刻者陳興姓名甚完何其幸歟又
有一版公羊不知誰氏所得其末云谿典諫議大夫臣
馬日磾臣趙䧕議郎臣劉弘郎中臣張文臣蘇陵臣傅
楨雜(雜未詳)下谿上缺谿上當是堂謂堂谿典也此蓋鴻
都一字石經然經各異手書不必皆蔡邕也三字者不
見眞刻獨此一字者乃當時所刻字畫高古精善殊可
寶重開元中嘗藏拓本於御府以開元二字小印印之
與灋書名畫同藏蓋唐世以前未錄前代石刻獨此見
收其可寶如此(立字雜字案石經古本皆有之)
漢簡辨
近歲關右人發地得古瓮中有東漢時竹簡甚多往往
散亂不可考獨永初二年討羌符文字尚完皆章草書
書蹟古雅可喜其詞云永初二年六月丁未朔二十日
丙寅得車騎將軍莫府文書上郡屬國都中二千石守
(此五字古本缺)丞廷義縣令三水十月丁未到府受印綬發夫
討畔羌急急如律令按范曄後漢書安紀永初元年夏
先零種羌畔遣車騎將軍鄧隲征西校尉任尚討之二
年正月隲為羌所敗於冀西七月戊辰詔有羌貊畔戾
夙夜克己之語其年十月庚寅任尚與羌戰於平襄十
一月辛酉拜隲大將軍召還則此簡所謂車騎將軍者
即鄧隲也所討畔羌者即先零也然以紀所書日月及
漢簡參考之簡云六月丁未朔則二十日正得丙寅而
戊辰乃此月二十二日也六月末既有戊辰則七月不
應復有之而安紀是年復有戊辰之詔蓋紀誤也又據
安紀是年七月之後繼書閏月閏月有辛丑九月有庚
子亦當復有辛丑則是年閏當在七月據漢簡六月丁
未朔則後百二十日得兩丁未故簡又云十月丁未正
合也而据紀於七月閏則丁未當在九月矣又與簡不
相合亦紀誤也又紀書永初元年夏羌畔遣隲討之二
年冬始召還而隲本傳云永初元年夏羌畔於是詔隲
將左右羽林北軍五校及諸部兵擊之西屯漢陽冬召
隲班師据紀討羌在元年夏召隲在二年冬漢簡亦有
二年之文正與紀合而傳云元年召還班師者亦誤也
簡書甚明乃當時文字又日月首尾相應非如史之先
後差謬宜以簡所書為正於戲千載之下幸是簡偶存
得以攷正范史所書之誤是以君子貴乎博學而多識
也
銅戈辯
右舟之戈其銘曰舟其質則銅按周官考工記冶氏戈
之制有内有胡有援鄭氏曰戈今句孑戟也或謂之鷄
鳴或謂之擁頸内謂胡以内接柲者也援直刃也今詳
此戈之制兩旁有刃横置而末銳若劍鋒者所謂援也
援之下如磬折稍刓而漸直若牛頸之垂胡者所謂胡
也胡之旁有可接柲之蹟者所謂内也援形正横而鄭
氏以為直刃禮圖從而繪之若矛槊然誤矣蓋戈繫兵
也可句可啄而非用以刺也是以衡而弗從故冶氏之
職又云已倨則不入已句則不決鄭氏亦云倨謂胡微
直而邪多以啄人則不入句謂胡曲多以啄人則創不
決既謂之啄則若鳥咮然不容其刃之端上向而直也
今觀夏商彛器銘欵有作人形執戈者荷戈者其戈皆
横如斧鉞而銳若鳥咮又胡垂柲直正與此戈之制同
此最可證云其銘曰舟者蓋人名也按陶弘景刀劍錄
夏孔甲之劍銘一字曰甲今内府所藏公非之鼎其名
曰非公孫蠆之鼎其銘曰蠆文亦皆一則知舟者亦人
名其字象形比他銘識尤古質蓋夏商之器也夫兵器
率用利鐵而此戈乃銅為之又今人得古刀劍矛戟矢
鏃之類率皆銅者按太史公秦始皇本紀二十六年收
天下兵聚之咸陽銷以為鍾鐻金人十二重各千石應
劭注曰古者以銅為兵又按春秋傳僖十六年鄭伯朝
楚楚子賜之金既而悔之與之盟曰無以鑄兵遂以鑄
三鍾杜預注曰古者以銅為兵夫五金皆金也然秦之
金人及古鍾皆用銅則秦所銷之兵與楚盟鄭母鑄兵
之金皆銅可知矣應杜之說誠然又按山海經中山西
二百里昆吾之山其上多赤銅郭璞傳曰此山出名銅
色赤如火以之作刀切玉如割泥周穆王時西戎獻之
尸子所謂昆吾之劍者也越絶書曰赤堇之山破而出
錫若邪之谷涸而出銅歐冶用以為純鈞(越王句踐寳劍)之劍
近汲冢中得劍一長三尺五寸乃今所名為干將者亦
(闕五字)皆非鐵明古者通以錫雜銅為兵器也又按刀劍
錄夏少康三年商太甲四年各鑄銅劍一其文曰定光
則古之兵器用銅蓋無疑矣况銅為物至精不為燥濕
寒暑變其節不為風雨暴露改其形確乎有常若士君
子之行是以昔人上之又况形笵正工冶巧火齊得剥
脱砥礪其銛至可以剸玉雖楚鐵劍之利亦亾以加顧
三代金工鍊液之法亡矣今人所不能為也則古兵用
銅而後世不復為者亦奚足怪(李賀有金銅仙人辭漢歌)
鷂雀賦辨
頃傳長安人有得思王眞蹟鷂雀賦者及得張芸叟侍
郎所刻本觀之乃近代偽帖也按草灋亦如眞行孳乳
寖多故後代草字有唐以前所無者如於字必字之類
魏晉六朝人草此字止如行書扵必(如此作)至隋唐以來
始省為□□(如此作)故前軰云扵字必字無草書是也今
偽書鷂雀賦三字皆如唐人草灋此一妄又賦之首既
書賦目復冠以曰字此殆妄人錄類書中子建此賦書
之故妄去(去字未詳何本以妄為志)曰字其陋如此今藝文類聚亦
有此賦此二妄末有武攸暨題字乃作今市井人所作
俗古篆仍云以永其𫝊此近人語唐世未之有也此三
妄又數印章云唐人印乃與今市肆所作印篆形模字
畫無異及末有静華二字乃摹灋帖子敬字中動静及
華新婦字此四妄其末又有子建畫像神氣甚俗衣冠
筆勢亦若今畫院畫史所為前人畫不如此也此五妄
既作偽帖又畫其像而偽章題署甚多汲汲然恐人之
不信也其陋至此而不悟以為筆法在二王上使人駭
歎是知非書之難知者亦難此與俗傳石本王摩詰所
畫四時山水上有摩詰薛邕等印同科蓋亦今淺俗所
為見之令人鄙吝生而士大夫或收藏甚者張於牆壁
是可歎也
古瓦辨
歐陽公研譜云相州眞古瓦朽腐不可用世俗尚其名
爾今人乃以澄泥如古瓦狀埋土中久而研之然近有
長安民獻秦武公羽陽宫瓦十餘枚若今人筩瓦然首
有羽陽千歲萬歲字其瓦猶今舊瓦殊不朽腐其比相
州瓦又增古矣則知相州古瓦未必朽腐蓋傳聞之誤
爾
王敬武書辨
太醫丞樂君珍畜唐人一帖題云委曲付師範跋之者
以後有彭城私記為劉夢得書以中云大駕歸定為德
宗自興元還時皆非也余按此乃唐平盧節度使王敬
武與其子師範書也紙背有王珙署銜甚詳上云謹謹
上相公下云從姪保義軍節度陜虢觀察等使珙狀封
此珙與敬武書敬武就其紙作家問寄師範耳大駕歸
定蓋僖宗自鳳翔還時也按中和元年王鐸為都統征
黃巢制授敬武平盧節度使三年進敬武檢校太尉同
平章事而光啟三年王重盈入河中留其子珙領陜虢
節度事光啟在中和後此珙所以呼敬武作相公自題
保義節度銜也敬武書此帖後一載龍紀元年卒師範
始為留後余以此攷之是帖非夢得書明甚又夢得自
以系出中山常著其望而此印章乃彭城彌知非是珍
以相示聊為辨之
汝州新刻諸帖辨
頃在洛中聞汝州新鐫諸帖謂之汝刻其名已弗典矣
意謂其彙擇必佳及見之乃大不然雜取灋帖續帖中
所有者時載之又珉玉間簉不能辨也此猶亡害至其
集古帖及碑中字萃為偽帖并以一帖省其文别為帖
語及強名者甚多稍識書者便可别之如以逸少帖春
秋輙為患不得北軍問遠近清和等語乃擿取北軍遠
近春秋等字集為一帖強為王衍書以續帖中諸縣故
佳字強名為王楨之書取汝州東漢州輔碑中數字強
名為蔡中郎書取衞州魏孝文弔比干文中數行強名
為崔浩書如北齊碑便目為温子升後魏碑便目為沈
法會如此者甚多且如弔比干文魏孝文作而崔浩之
死在太武時乃目為浩書其不稽古如此至若張華帖
内雜以寶章集中王慈字薛稷帖中雜以灋帖内子敬
字皆集成之字意全不相屬取王筠帖中和南清豫一
帖(疑有闕文)如是者不可具載幸世尚多古帖極有未傳者
自可刻其全篇何必區區作偽以誤後學但貽識者蚩
笑耳汝州既以石十餘刻之而越州復傳其本又刻之
二州之石殊可弔也信知識眞者少何足怪云(楨之字公幹徽)
(之子避廟諱舊改為柾之)
二館辨
漢郊祀志云武帝因公孫卿言仙人好樓居於是令長
安作飛廉桂館甘泉作益夀延夀館使卿持節設具而
候神人顔師古曰益夀延夀二館也予按太史公記作
益延夀觀而近歲雍耀間耕夫有得古瓦其首作益延
夀三字其瓦長徑尺字書竒古即此觀當時瓦也又按
括地志云延夀觀在雍州雲陽縣西北八十一里通天
臺西八十步正今耀州地也然則當以史記為正但一
觀名益延夀三字耳師古謂益夀延夀二館非是館當
從史記作觀觀館古多相通自唐以前六朝時凡今道
觀皆謂之某館至唐始定謂之觀也古人用字有相承
通用如鵠鶴旌旍之類皆莫原其始觀武帝求神仙勤
勤如此卒不遇眞而東晉楊君周君乃不出戶庭親接
靈仙卒皆仙去乃知得道雖假修習然在定分也
弡仲&KR1286;辨
劉原父弡仲&KR1286;銘以隸寫之云弡仲作寶簠擇之金鏖
銳鏖鑪其纁其玄其黃用盛諸旇&KR2532;米用饗大正音王
寘䬫具召飼弡仲受無疆福必共餐飼具&KR0008;(與&KR0008;同音飽也)弡
仲眉夀所謂鑣鑪即廣雅所載此二字乃趙生所釋予
亦然之然趙初不知廣雅有此語及觀之彌可信也弡
音其勿反&KR2532;側角反早取榖也䬫徒兮反飤音祀弡字
原父誤釋為張字遂以為張仲之器歐公從而文之以
數百言蓋失之矣古器中又有弡伯㪟豈仲之兄乎
古器辨
鼎屬七甲鼎乙鼎非鼎乃甗也蓋甑之類丙鼎中有人
形蓋古子孫字丁鼎戊鼎中文在兩目之間非鼻乃父
字耳上兩目乃古瞿字蓋其人曰瞿父也已敦也古盛
黍稷器儀禮所謂全敦非鼎也庚此漢人香盧耳非鼎
也鍾屬四其三是鍾最後丁號者柄差長當是鉦也尊
爵屬四甲是卣中尊也中有人形亦古子孫字乙爵也
文曰祖甲丙爵丁爵鑑二甲其文曰仙山竝照智水齊
名花朝豓彩月夜流明龍盤五瓀鸞舞雙精傳聞仁夀
始驗銷兵文體乃唐人鏡其體製亦不甚古乙銘曰青
羊作竟四夷服多賀國安人民(一字不明)外夷殄滅天下得
一雨暘節五資(上二字不明)長保二親(下一字不明)凡三十字内
有三字不明此乃漢鑑勝前一鑑遠甚(乙銘不可曉攷之博古圖漢有)
(青蓋鑑銘青羊作青蓋又宜子孫鑑銘五資作五榖熟)
永建石章辨與滕子濟
垂示永建石章珍荷是年龍集辛未故書太歲在未也
我有之者恐與君子有之之意同意不以其魂無知而
忘之尚冀其疾來歸也(舊有不字從川本去之)故云我有之來歸
上一字於隸灋疑是疾字意謂爾未審果否
杜子美詩筆次序辨
董君新序稱甫為淑妃皇父碑在開元二十三年最少
作也予按是年甫才二十四歲宜為少作然按碑文妃
卒葬皆在二十年然此碑乃其子壻鄭潛耀令甫作未
必在是年碑末云甫忝鄭莊之賓客游竇主之園林以
白頭之嵇阮豈獨步於崔蔡野老何知斯文見託若其
葬年所作豈得序稱白頭嵇阮與野老何知哉又其銘
云日居月諸丘壟荆把列樹拱矣豐碑缺然則其立碑
蓋在葬後六年非甫年二十四當開元二十三年皇父
葬時所作也蓋董君不攷立碑年但攷其葬年故誤爾
董君新序稱永泰元年嚴武移山南崔旰亂甫避秦川
定後還成都即浮江東欲適吳楚案武卒於成都故有
哭嚴僕射詩則武未嘗移鎮山南也又有將適吳楚留
别章使君當在武未再尹成都之前非崔旰亂之後此
二事舛訛又至鄜迎家後收京扈從還長安董於歸鄜
便言移華州漏還京一節王原叔集杜詩古詩甫與章
梓州詩及遊惠義寺等皆武初尹之前律詩則在初尹
之後二者必有一誤據王序武歸朝廷甫浮游左蜀往
來非一則律詩所序是也古詩田父美嚴中丞一篇次
序誤矣原叔以召補京兆功曹不赴欲如荆楚在嚴公
初尹前非是蓋律詩寄巴州注云時甫除功曹在東川
在武初尹之後故誤也政和四年八月十六日觀杜集
二序因正之
論飛白灋
觀唐玄度十體書因思張懷瓘云飛白全用隸灋蓋八
分之輕者今世人為此書乃全用草灋正與古背馳矣
又鮑照飛白用豪筆乃能成字或輕或重也蓋或輕若
絲髮或重若雲山濃淡相錯乃成字若不用豪筆書之
則不能若此今觀十體中飛龍二字作飛白書正用豪
筆作與散隸頗相近坦(當作但)增縹緲縈舉之勢又全用
楷灋洛陽唐恭陵孝恭皇帝睿德之紀及牛口紀功碑
首唐太宗飛白亦如此作皆有豪筆點掃濃淡之勢而
近世相承飛白皆用相思為片板若髹刷然以書殊不
用豪筆故作字無濃淡纖壯之變非古也當蔡邕於鴻
都下見工人以堊帚成字歸而為飛白之書非便用堊
帚蓋用筆效之而已今人便謂所用木筆為堊帚謬矣
又云飛而不白又云白而不飛蓋取其若絲髮處謂之
白其勢飛舉謂之飛而俚俗讕語又謂蔡中郎見帛飛
空中因作此字以白為帛此尤無稽也
論臨摹二灋
世人多不曉臨摹之别臨謂以紙在古帖旁觀其形勢
而學之若臨淵之臨故謂之臨摹謂以薄紙覆古帖上
隨其細大而搨之若摹畫之摹故謂之摹又有以厚紙
覆帖上就明牖景而摹之又謂之響搨焉臨之與摹二
者迥殊不可亂也
論□字
小宋太一宫詩瑞木千尋竦仙圖幾弔開注云眞誥謂
一卷為一弔殊不知眞誥所謂㢧即卷字蓋從省文眞
誥音亦爾非弔字也碧虚子陳景元據眞誥以此字即
篇字蓋亦誤云
論黃陵碑二女
黃陵碑引山海經云洞庭之山帝之二女居之郭璞疑
二女舜后不當降小水為其夫人因以二女為天帝之
女退之遂以璞為失殊不知山海經凡言帝者皆謂天
帝如所謂帝之密都帝之下都帝之平圃與帝之二女
皆謂天帝也至言帝俊帝顓則各兼稱其號不但曰帝
也其論二女一篇最為詳確據列仙傳江婓二女與九
歌湘夫人稱帝子者是矣退之難之非也余頃在道山
與翁養源論此亦以為然翁於江湘圖志論中其說蓋
與余合
論書八篇示蘇顯道
章草惟漢魏西晉人最妙至逸少變索靖法稍以華勝
世傳書諸葛武侯對蜀昭烈語及豹奴等章帖皆逸少
書也蕭景喬出師頌雖不迨魏晉人然高古尚有遺風
自其書中觀之過正隸遠矣隋智永又變此灋至唐人
絶罕為之近世遂窈然無聞蓋去古既遠妙指弗傳幾
至於泯絶邪然世豈無兹人顧俗未之識耳
二
張懷瓘論書以會稽草書第八在世將茂宏軰諸人下
意謂其拘法度少縱放也予謂草之狂怪乃書之下者
因陋就淺徒足以障拙目耳若逸少草之佳處蓋與縱
心者契妙寧可以不踰矩議之哉若懷瓘者以形模求
字不可告以天下之馬也
三
昔人運筆側掠努趯皆有成規若法度禮樂不可斯湏
離及造微洞妙則出没飛動神會意得然所謂成規者
初未嘗失今世人作一波畫尚未知厝筆處徒規規強
效古人縱成但若印刻字耳
四
篆法之壞肇李監草法之弊肇張長史八分之俗肇韓
擇木此諸人書非不工也而闕古人之(闕一字恐是淵字)原教
俗士之升木於書家為患最深夫篆之方穏草之顚放
八分之纖麗學便可至而天(一作大)勢失矣彼觀鍾彛文
識漢世諸碑王索遺蹟寧不少損乎此可為知者道
五
流俗言作書皆欲懸腕而聚指管端眞草必用此灋乃
善予謂不然逸少書灋有眞一行草三以言執筆去筆
跗遠近耳今筆長不過五寸雖作草書必在其三而眞
行彌近今不問正草必欲聚指管端乃妄論也今觀晉
宋及唐人畫圖執筆者未嘗若此可破俗之鄙說
六
凡書横難從易方正在二者間不悟書意而作衡灋不
斜則濁此體惟鍾索逸獻眞知也宋齊梁人似之陳隋
至唐皆不近也
七
陶隠居集楊許三仙君眞蹟論其書云楊君書最工不
今不古能細能大大較雖祖效郗灋筆力規矩兼於二
王掾書乃是學楊而字體勁利偏善寫經畫符與楊相
似鬱勃峰勢殆非人功所逮長史章草廼能而正書古
拙隠居昔見張道恩善别灋書歎其神識今覩三君蹟
一字一畫皆望影懸了自思非智藝所及特天假此鑒
令有以顯悟爾三君書蹟今無復存獨唐竇臮述書賦
著楊眞人行書帶名六行觀隠居之論想見其清致也
惜哉今亦弗傳矣隠居書自竒世傳畫版帖及焦山下
瘞鶴銘皆其遺蹟也今人罕能辨之於戲妙識遠矣古
人之知音益稀安得𨼆居道恩軰與之論書哉
八
王會稽七子凝操徽渙獻五人書蹟具傳惟玄肅二子
未見餘皆得家範而體各不同是善學逸少書者猶顔
延年對宋文帝自謂竣得臣筆測得臣文㚟得臣義躍
得臣酒書亦猶是也
論書六條
唐人更不作章草書近來有濟及洪府人強學之所謂
不堪位置舉止羞澀終不似眞俗人未嘗知古人用筆
處見其人書者隨衆穪善皆曰鍾索復出矣(不堪位置舉止羞澀)
(乃梁武帝評羊欣書)
二
凡書衡(一作横)難從易方正在二者間不悟書意者強作
横書不斜則濁蜀中一人是已此體惟鍾索盡古人之
妙宋齊時人似之梁陳隋至唐終不近也
三
後魏北齊人書洛陽故城多有遺蹟雖差近古然終不
脱氊裘氣文物從永嘉來自北而南故妙書皆在江左
四
洛人好楊凝式少師書信可傳寶但自唐中世來漢晉
書灋不傳如凝式軰所祖述者不遠會稽父子筆灋似
不如是洛人得楊眞蹟夸詡以為希世珍所謂子誠齊
人耳
五
我居清空表君處紅埃中仙人持玉尺度君多少才玉
尺不可盡君才無時休此上清寶典李太白詩也
六
近世書人惟章申公能傳筆意雖精巧不迨唐而筆勢
超超意出禇薛上矣比來(空一字疑襄字)陽號知古灋然但能
行書正草殊不工愛觀古帖而議論疎闊好摹古帖而
點畫失眞世言其搨本與眞蹟同然比李建中周越軰
則小過也
論虞書千文
聞曾家所藏虞帖未曾見但前軰寫千文如智永軰不
正即草未有以行書寫者世有歐率更行書千文一卷
乃是集其字為之者未知此虞本如何湏他日見乃可
辯眞否也然世人藏虞行書帖如汝南公主墓志積時
帖齋會帖(疑有闕文)
論張長史書
始觀張旭所書千字文至母圖隸散等字怪逸過甚好
事者以長史喜狂書故效其蹟及反覆徐觀至鴈門云
亭愚蒙瞻仰等字與後題月日則雄隠軒舉槎枿絲縷
千狀萬變雖左馳右騖而不離繩矩之内猶縱風鳶者
翔戾於空隨風上下而綸常在手擊劍者交光飛刃歘
忽若神而器不離身駐目視之若龍鸞飛騰然後知其
眞長史書而不虚得名矣世人觀之者不知其所以好
者在此但視其怪竒從而效之失其指矣昔之聖人縱
心而不踰規矩妄行而蹈乎大方亦猶是也嘗觀莊周
書其自謂謬悠荒唐而無端涯然觀其論度數形名之
際大儒宗工有所不及其道之所以無為而無不為矣
於戲觀旭書尚其怪而不知入規矩讀莊子知其放曠
而不知其入律皆非二子之鍾期也
齊景公招虞人以旌說
周官全羽為旞析羽為旌又道路用旌節即此旌也顧
愷之畫蘇武所執之旌丄員如幢下復數層紅羽鬖鬖
然如夜合花即周官所謂析羽也今鹵簿中節亦頗類
此其首亦員相去尺餘有數層員版以氂牛毛綴之亦
鬖鬖然蓋析羽之遺法然漢節但旌節之制耳至於龍
節虎節玉節之類乃後世虎符之屬是也但可合符者
皆謂之節不必盡若旌幢也故漢人所持節俱(闕)合符
之制今觀顧畫節首之下懸一物若書卷疑此可用合
符也今鹵簿節乃無此
秦昭和鍾銘說
此鍾蓋慶歴中葉翰林清臣守長安所得上之大樂攷
之音中大吕胡恢題云世家言秦侯至穆公十三世而
中間出子遇殺豈不得列於世數邪歐陽文忠題云据
史記年表始秦仲至康公為十二公此鍾則為共公時
作也據本紀始襄公至桓公為十二公此鍾則為景公
時作也予按本紀周孝王命非子曰昔柏翳為舜主畜
畜多息故有土賜姓嬴今其後世亦為朕息馬朕其分
土為附庸邑之秦使復續嬴氏祀號曰秦嬴嬴生秦侯
次公伯秦仲莊公襄公文公靖(史記作竫)公不立寧公出子
武公德公宣公成公穆公康公共公桓公以銘所謂十
二公攷之若以非子始為附庸則至成公為十二公若
以秦仲始為周大夫襄公始為諸侯則如歐陽說至康
公以桓公為十二公然據銘云不顯朕皇祖奄有下國
十有二公言皇祖奄有下國蓋謂始有土之君則當以
非子為始雖曰附庸蓋亦國也况有周錫命分土之文
得不為奄有下國乎自非子至成公十有二世則是鍾
為成公作無疑矣又所謂十有二公蓋自始祖而下至
今為公之數而歐陽公以為十二公者先公也而言作
鍾者為十三世亦非也案銘之首稱秦公曰則知見為
君者固自穪公春秋時列國皆然不必言先公方謂之
公也
商著尊說
按兩器皆皇祐中得之是時阮逸胡瑗等議以謂此器
有脰無足據有脰則可名壺尊著地無足則可名著尊
是時逸與瑗未能定其主名今按凡以尊名者未嘗無
脰則脰不足以别尊之名而足之有無乃可為異此器
既無足自可謂之著尊不必因其有脰而以壺尊致疑
也鼎之無足者曰著鼎義亦如此禮明堂位商尊曰著
今觀内府古器中有周之著尊文飾華巧脰作夔龍蟠
屈之勢腹著雲靁回旋之狀而足皆著地蓋因於商禮
而加文耳今此二尊形模古質殊無蟲鏤第以獸飾腹
以雙耳挾肩比周物為樸正商代之著尊也腹之獸首
若傅翼而飛舉然觀古寶器有為蚩尤之象者皆為飛
獸而傅以肉翅昔人著其狀於彛器者以示貪虣之戒
此尊之飾蓋蚩尤也
商素敦說
按古敦之存於今者若周宰辟父敦散季敦牧敦戠敦
虢姜敦之屬率皆有欵識言時稱伐比他器為詳大抵
皆周器也此敦中無欵識外無文鏤質古不華疑若商
器然又諸敦之有銘者往往皆宗器也此既無銘豈非
燕饗所用與周大方鼎同義乎其制為兩蜼首以吞吐
雙耳下有兩珥承之猶其尾然蓋若宗彛之章以智為
義傳曰知人者智夫智足以灼見俊心而知之故得忠
臣嘉賓而饗之然後得盡其心而成其禮然則燕饗之
敦設飾以蜼其意或寓於斯
商山觚圜觚說
按禮爵一升觚二升此三觚容受宜其比爵為多山觚
之脰飾以四山下為觚稜圜者但觚而已昔人所謂破
觚為圜故或稜或否具此二者不獨稜者謂之觚也此
器用以酬酢故脰足之間可握可拱蓋臣拜君酢跽而
受之端而飲仰而奠於地復拜與圭勿日相為用(自與至用)
(川本去上七字)故其為拱握之制而其腰間有穿若交午然蓋
奉執之際貫之組以防墜失與圭之必璧之好同義亦
於宴飲之間象君臣之志通而無沉湎之失也三觚制
作合度而鮮文飾蓋商器耳
周貍首豆說
按古寶器之有豆往往小殊而大同若姬寏母豆則鏤
以山雲疑生豆則承以四拱螭足豆之制有會可仰祖
癸豆之像其足無趺此豆之足殊類祖癸雖冶鑄非精
而模矩質素蓋商代所作云其側獸面若貍首者案射
義諸侯以貍首為節貍首之詩逸矣其義弗可知然即
名以求其義蓋取所田之物為名貍獸之小者言小獸
則大獸可知故國君用射於田以所獲禽一為乾豆蓋
以祀事為先此豆飾以貍首義或出此其廟享之器歟
周史伯碩父鼎說
右二器形制欵識悉同而文字刓缺以二鼎參讀而互
辨之可識者四十有三字不可見五字而已按史伯周
宣王臣碩父其字也鄭桓公為周司徒問王室於史伯
史伯具以諸國及晉楚所以興對春秋外傳是之而漢
書古今人表於厲王宣王時皆書史伯疑非二人蓋羡
文耳此二鼎銘文著史伯碩父所以作鼎曰朕皇考釐
仲王母舟母尊鼎而周器之拓文有曰史穎作朕皇考
釐仲王母舟母尊鼎欵識字畫大致皆同則知穎者蓋
碩父之名三鼎之文互相見耳考之經傳周有史佚衛
有史鰌晉有史趙率以官為氏故碩父之名與字皆冠
以史曰伯者蓋五十所加猶伯陽父仲山父之類是也
又幽王之臣有虢石父而晉有伯石於碩父亦近之然
虢石父虢公也未嘗為史而晉之伯石乃楊食我耳非
天子之命卿弗可稱伐於鼎是知史伯碩父非此二人
也古文周與舟同史伯周臣故稱其王母曰周母猶周
之姜任大姒號曰周室三母亦以國著也以斯銘考之
釐仲者史伯之皇考而周母其王母也今先釐仲而後
周母則釐仲實王父耳下言王母則上為王父可知故
但曰皇考銘之首曰惟六年八月初吉己子以己配子
則於十日剛柔疑若弗類然三代鼎彛銘刻若此者甚
多有之兄癸彛文曰丁子周戠敦文曰乙子今此鼎文
曰己子是也或曰戊與己同類古尚未分則所謂己子
乃戊子也或曰易之五位相得而各有合以配十日若
甲與己合古亦未分則所謂己子乃甲子也丁子乙子
義亦如之其說未知孰是銘之卒章曰用蘄綽綰眉夀
晉姜鼎銘亦有此語蓋祈天永命俾弗中絶故曰綰垂
裕後昆俾昌而大故曰綽與萬年子孫永寶同意皆善
禱之辭也鼎唇之文鏤為龍與饕餮之象而腹皆作龍
鱗與周寏父鼎頗相類皆合而成體散而成章之義所
謂龍文之鼎蓋取諸此
周舉鼎說(銘欵一字)
案□古文舉字也三代彛器有此文者頗多如爵有己
舉卣有丁舉之類是也戴記晉杜蕢洗爵揚觶以規平
公時人因謂之杜舉蓋爵觶之屬可舉以獻酬之器故
或目以舉今此鼎亦銘以舉而但一字又非可舉以獻
酬之器則此所謂舉乃人名也與杜舉己舉異矣以載
籍考之宋之僖公名舉楚有大夫伍舉下蔡有史舉燕
有唐舉雖皆周人然史舉賤而為監門唐舉微而為相
者又皆周末人而此鼎乃非晚周之器今驗其銘欵若
非宋僖公舉則伍舉也僖公微子之後與周始終伍舉
莊共之大夫為楚聞臣宜其制作傳永而不亡然傳以
諸侯言時計功大夫稱伐為銘之灋而此鼎特著名而
不紀績亦猶公非之鼎弟銘以非公孫蠆之鼎弟名以
蠆亦一字爾
周宋公鼎說(銘欵六字)
有蓋銘六字按此鼎銘曰宋公䜌之餗鼎䜌者宋景公
也以史記年表攷之則名頭曼以漢書古今人表攷之
則名兜欒獨汲冡師春書宋之世次曰景公䜌者昭公
子與此銘合當以䜌為正然頭曼兜欒音讀相混漢書
稍近之苐不知何據而云兜欒或景公初二名而後一
之若漢昭帝初名弗陵而後但弗也此鼎與宋君夫人
之餗釪鼎字畫體一而釪鼎之蓋文鏤繁縟此鼎則樸
素無華豈當時以是别君與夫人之器邪以文字稽之
乃一時物也至於周䜌女及□䜌亦人名苐字畫意象
視餗鼎為古則□䜌與䜌女之器疑非景公作蓋前此
别自一䜌耳(微欵識作□與微同玅也)
周方鼎說
按古寶器鼎之方者多矣以其銘欵考之魯公文王方
鼎則謂之尊彛單子方鼎則謂之從彛王伯方鼎則謂
之寶齍惟陀員庚申方鼎乃謂之鼎然則諸器制度大
㮣相類以其可尊而為灋曰尊彛以其陪貳而非正故
曰從彛以其或用於齊盛若九嬪之贊玉齍故曰寶齍
其實皆鼎也故鄭公孫僑辨黃熊之夢晉平公賜以莒
之二方鼎亦止謂之鼎今此二器制度與諸方鼎同蓋
周器也故目以周方鼎其大也幾可以函犧牛之全體
其文鏤也淳美而不太華其中也略無欵刻蓋用於王
之燕饗而已與銘祖考之功而為祀器著自作之時而
為養器異矣他器無欵刻者殆此類也此鼎腹之四周
皆飾以乳其數比他器為多蓋亦推己以致養之義夫
天地養萬物聖人養賢以及萬民先王宴饗以厚羣臣
以仁嘉賓亦以養之也易鼎之彖曰聖人亨以享上帝
而大亨以養聖賢此鼎形特大而乳極多蓋大亨以養
聖賢之意得不為燕饗器乎鼎之四足皆銜以羊體所
謂羊鼎也又養於文从羊庠也美也亦如之皆有致養
充實之義此飾以羊意亦寓此鼎之唇緣其文鏤也合
則為饕餮以著貪暴之戒散則為應龍以見居上澤物
之功凡龍之有翼曰應龍此器之龍如之至於足之中
空上徹於底而無礙則以澂肉洎之滓濁兼取其易飪
耳三代制器其寓於理也詳其適於用也周故曰百工
之事皆聖人之作也不然何以底此
周寶龢鍾說
右二鍾銘皆曰走作朕皇祖文考寶龢鍾走其萬年子
子孫孫永寶用享按𡭗疋唐虞曰載夏曰歲商曰祀周
曰年以此銘考之祝以萬年蓋周器也走之名於經傳
無見蓋昔人自以穪謂猶孤寡不榖臣僕愚鄙皆謙損
之辭故司馬遷自穪曰太史公牛馬走班固自穪曰走
(漢書作僕文選作走)亦不任厠技於彼列說者謂以猶今自穪下
走之類此器所謂走者如此然則走之號非獨始於漢
蓋亦上矣此銘上言走下言朕與左氏所謂吾祖也我
知之同意其曰皇祖文考者按左氏衞莊公之禱曰敢
昭告皇祖文王烈祖康叔文祖襄公此所謂皇祖文考
者亦猶衞侯所謂皇祖文王也走者周之宗室亦文王
後故穪文王曰皇祖昔武王伐商以造周嘗穪文王曰
文考至其子孫距文王遠矣猶曰考者蓋推本而言之
至若賡之文考尊師艅之文考彛戠之文考敦但曰文
考而不曰皇祖其皆周初之器乎與此鍾異矣是鍾於
于鼓之間飾以雙鳳側著一字亦象鳳形若周烏鍾之
制昔周之興也鸑鷟鳴於岐山蓋在周文王之世而君
奭有曰我則鳴鳥不聞孔子亦思鳳鳥之至皆有懷於
文王鸑鷟鳳類也二鍾之飾其鸑鷟歟所謂作寶龢鍾
者按國語泠州鳩之論鍾曰大昭小鳴和之道也和平
則久久固則純純明則終終復作樂所以成政也故秦
銘勲鍾名曰昭和鍾而此名曰寶龢鍾意蓋若此文王
以徽柔懿恭之德脩和有夏後世於禮樂聲容之間皆
象其德故相禮於清廟則曰肅雝作樂於鍾則謂之寶
龢龢平則久克成厥政宜子子孫孫寶用以傳永也
周雲靁鍾說
按此鍾形製與諸雲靁鍾同特於于鼔之側别飾以一
雲一靁亦猶周鳳鍾烏鍾於于鼔之側特為一鳳一烏
以代銘欵則知是鍾蓋周器也靁動而風行所以鼓萬
物雲族而雨流所以澤萬物先王作樂崇德感人心而
天下和平鼔而澤之莫大於是故雲靁之象不特識於
鼎彛以設義於飲食之間而作樂之意蓋亦有寓乎此
者
周罍周洗說
案冠禮設洗直(士冠禮音値)于東榮水在洗東燕禮設洗于
阼階東南當東霤罍水在東說者以謂水器尊卑皆用
金罍此罍與尊罍之罍名同而用異夫行禮之始務於
自潔故以罍洗為先洗於文從先用是故也罍洗設於
東南而靁鼔以春夏罍於文從靁用是故也古之制罍
既用金洗亦當然此罍也洗也其制皆金洗之飾以龜
魚以涓潔為義罍之飾以雲靁以潤澤為義是二器也
形制湻玅意象高古非周人不能為也又其出也同地
其得也同時以罍承洗合若符棨而秘閣舊籍以洗為
瓫以罍為缶初未知其為是物也臣等因受詔撿校而
攷辨之主上聖心灼見其然命有司取其制度以備新
作禮器之一乃知此器自周訖今載祀千餘隠祕弗見
以待聖人制作而後顯於戲豈不韙歟豈不韙歟
周一柱爵說(素爵附)
案古爵皆設兩柱用以反坫則相承而安此前二爵制
皆一柱覆則欹倒豈以一於飲而不知節則有顚隮之
患用為彛酒之戒歟亦猶欹器以覆戒滿之義也四器
皆無銘欵其一腹篆隠起為饕餮雲靁之象文鏤深明
蓋周人所作其一差簡於前亦同時也後兩柱爵樸素
無文然亦周器苐非燕享所用耳
周雲靁斝說
按禮爵夏以琖商以斝周以爵三器之名雖殊其實皆
爵也以其三足象戈故曰琖以其兩足文以禾稼故曰
斝以其形若飛爵然故曰爵形若爵者取其猶爵集以
春夏仁且有禮也柱以禾稼者取其飲以養陽而資於
尊所以上之也戈其足者所以示飲之戒傷斯為下矣
斝之制與爵同但多無咮尾此為小異耳其義則一也
此斝腹柱皆飾以雲靁柱則略為禾稼腹則雜以饕餮
饕餮之為物食人未盡還齧其軀又其目在腋下山經
所謂狍鴞者故多以飾器之腋腹象其本形示為食戒
而杜預謂貪財為饕貪食為餮以此器觀之則是象非
特為財與食之戒亦以儆彛酒也後一器文鏤差簡然
皆周器周具三代禮所以兼用商爵
周螭足豆說
按此豆體中素質無文與姬寏母無異然器之足篆以
盤螭是亦周器也其蓋則可覆可仰可用以食古之簠
簋鼎敦之蓋亦如之其名曰會特牲饋食禮曰佐食啟
會卻于豆南此謂佐食者取會卻置而奠之以待尸入
而食也公食大夫禮曰賓卒食會飯此謂取飯於敦仰
會而食置其餘以待餕也豆雖以盛菹醢其食也亦仰
會取而嚌焉非特於義為安蓋亦適於用
周素盫漢小盫說
按說文曰盫覆蓋也蓋盛滫飯之器加蓋以密之其蓋
可卻以分食若鼎敦之會然觀晩周之器有卭仲孫伯
戔之饋盫與此前二盫形制略同然彼有蓋文鏤繁縟
此亡其蓋而復無文亦周物也後一小盫雖有文鏤而
無古韻蓋漢世所為
宋䪫鍾說
右宋䪫鍾六其銘欵曰宋公成之䪫鍾崇寧三年甲申
歲得於南都之崇福院尋貢之内府考其文則宋鍾原
其出則宋地也聖詔有曰得英䪫之器於受命之邦即
此鍾也是時帝作大晟即取以為鍾法謹案樂緯叶圖
證曰帝顓樂曰六莖宋均注曰能為五行之道立根莖
也䪫即古文莖□帝顓而後歴帝嚳唐虞夏商以及于
周六莖之制其傳可謂遠矣然周備六代之樂雲門咸
池韶夏濩武皆存特五英六䪫無之惟宋商之後故宋
公猶得其傳成者平公名也宋自微子啟二十六世而
至平公其名始見於魯昭公之十年春秋書曰宋公成
與此鍾銘合而其立也以周簡王之十年乙酉歲距皇
朝崇寧三年甲申凡一千六百八十年而䪫之器出於
受命之邦適丁聖上駿惠先烈登崇耆英制作之盛際
也大晟既成神人以和治音洋洋際天蟠地豈特為五
行之道立根莖哉且莖鍾雖鑄自宋公而實帝顓之樂
今也地不愛其寶為時而出蓋以昭聖上盛德茂功比
隆五帝夏商以還弗足儷也又古鍾之得於今者惟周
為衆其制類多上設衡甬旁傅旋蟲或内實而側垂之
或仰通而中貫之率皆振掉弗安惟䪫鍾也雙螭蹲踞
以為平紐大晟之鍾實取則焉故其垂之也正其鼓之
也和而無振掉弗安之患此其制作所以過於三代也
非五帝之樂何以及此
漢金錞說
案周官鼓人以金錞和鼓說者以謂其形圜如碓首上
大下小今此器制度如此一名淳于南史穪齊始興王
鑑為益州刺史有以淳于獻者高三尺六寸六分圍三
尺四寸圜如筩色如桼甚薄上有銅馬以繩系馬去地
尺餘灌之以水又以器盛水於下以芒莖當心跪注淳
于則聲如靁清響良久古所以節樂也今此器上有蹲
獸可系以綆與南史之說同但錞首巨而圜下乃寖小
非若筩也及舂之於地則聲自上發回旋鍧磕於錞之
首磅礴不散甚大而宏亦若靁然清響良久不必注以
水而振以芒也此器本六長短相第其三已歸内府制
作尤工皆周器也今此三器其一有漢泉文蓋漢器耳
周錞之系獸卭首卷尾為蜼之狀蜼智獸也智於方屬
北隂陽相辨之時也王安石以錞於文从金从孰謂隂
與陽和而孰故曰和鼓以義考之和則可否相濟辨而
和和而孰隂陽辨於北之時如之宜和鼓之器飾以智
物是器也祕閣舊籍目之為鍾初未知其為錞臣等受
詔彙分而物辨之稽經而合庶可備采擇之一焉
漢螭文瓿說
按說文瓿甂也大口而卑用以食此器如之劉歆戲揚
雄有覆瓿之語雖出於善謔然當時覆此器必以巾冪
之屬為無蓋故也今此器但可出納而無蓋又設飾纖
巧頗乏古象正漢世物也
漢象形壺說
按壺之象如瓜壺之壺豳詩所謂八月斷壺蓋瓜壺也
上古之時窪尊而抔飲蕢桴而土鼔因壺以為壺後世
彌文或陶或鑄皆取象焉然形模大致近之不必全體
若眞物也今此壺形羡若眞壺然殆漢世取象太巧故
爾
漢小方壺說
按燕禮司宫尊于東楹之西兩方壺今此壺形製絶小
非所以尊於階楹銅薄而弗精非三代上齊之品與武
安侯鈁相類蓋漢世物也鈁即方壺之别名海上之山
亦謂之方壺其象如此古之為器必具方圜壺之有方
壺猶鼎之有方鼎蓋備乾坤之象辨君臣之義故說者
謂燕禮之方壺為卿大夫而設以臣道直方義蓋地道
也臣道也舉一器可以兼之宜其用於燕禮
漢漏壺說
按漢器有丞相府漏壺與此形製同而上有蓋蓋有方
空所以出納箭下有流筩若渴烏然所以節水也此方
有(疑作其字)蓋餘製皆同然彼器脩九寸耳而此乃長倍蓰
之者蓋孔壺為漏浮箭為刻水之循環有升降則器之
出納有大小視今之漏壺制大小長短相次若陛墄然
則漏之有壺宜不一而足
東觀餘論卷上
