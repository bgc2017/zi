東園叢說卷中宋李如箎撰
語孟說
北辰
為政以德譬如北辰居其所而衆星拱之先儒觀極星
居其所而不動遂謂以德為政者無為而治如北辰之
不動而衆星共之也其道理則是但極星初非北辰又
極星人雖不見其動亦自運轉未嘗不動也但其運轉
也微人覩其旁星之轉動而不知極星之轉動耳春秋
傳云心為大辰伐為大辰北辰為大辰所謂北辰原非
北極也北極與南極處天樞之中兩極相對以運轉天
體北極一星道家所為北極紫微大帝者是也紫微垣
中北極之旁華蓋之下勾陳之中一星曰天皇道家所
為天皇大帝者是謂北辰星辰之至尊主宰萬物衆星
之所拱者也其星一晝夜運轉一周亦未嘗不動又昔
之考察星候者常用竹管穿壁以望極星終夜之間或
在管之中或在四旁但不出管外蓋運動天樞之中其
動也微耳亦不為不動常究其所以然者蓋緣渾天之
象有類於輪南北二極迺轂之兩端運於樞中者也夫
車輪遠於轂則其轉也疾而彰近於轂則其轉也緩而
微至於樞間轂端之轉迫而視之則見其動遠而視之
則宛然不動也指北極為北辰且謂其不動者不達於
天文故也孔子所言取其居所而衆星拱而已
執圭鞠躬如也
鄉黨曰執圭鞠躬如也按鄉黨一篇記夫子居鄉在朝
廷宗廟禮儀之事也夫公侯伯方執圭子男則執璧孔
子魯大夫如何執圭蓋夫子出聘他邦之事也禮曰大
夫執圭而使所以申信也凡大夫出聘則奉君之瑞玉
以行若其身至然以致其敬也魯侯爵當執信圭夫子
蓋嘗持以聘隣國也鄉黨之文自執圭鞠躬如也至私
覿愉愉如也皆言出聘異國之禮儀也
禘自既灌而往
灌字同音者三詩云祼將于京語云禘自既灌而往易
云觀盥而不薦是三字者灌與盥同義謂以水灌洗灌
爵灌手之類也祼則以酒祼獻於神者也論語云禘自
既灌而往吾不欲觀之者灌爵之後則行薦獻之禮禘
之為祭羣廟之主皆至於太廟與大祫同君釋服之後
講大祭者二曰禘曰祫其後凡五年而再祭祫則羣廟
合食禘則主於審諦昭穆既灌之後行薦獻之禮其禮
自上而下魯躋僖公昭穆不正故孔子稱不欲觀之而
不斥言其故也或有人援易盥而不薦有孚顒若之說
以為既薦則精誠少懈故孔子不欲觀既灌而往非也
易所謂盥而不薦有孚顒若者謂精誠内充不假於物
而其孚自顒若也至於薦則其孚固非有損假於物而
有可見之迹也若曰既灌而往則不欲觀則所以灌者
何事也
知之次也
子曰蓋有不知而作之者我無是也多聞擇其善者而
從之多見而識之知之次也此段說話自來儒者觧釋
不甚通徹其要旨在作字上吾夫子當周末之時述作
者紛紛不知惟聖賢然後可以作如伏羲氏作易大禹
臯陶之作謨伊尹之作訓箕子之作洪範皆有生知之
質明乎天人之際故能有所作以垂萬世之法式末世
蓋有無知見之明而遽有所作者虛無詭異叢碎駁雜
且無知於天地之間往往有之所謂不知而作之者也
如夫子之作春秋亦何愧於羲之易箕之範然夫子不
以生知自居故不以作經自任故嘗有述而不作信而
好古之言又曰我非生而知之者好古敏以求之者也
其立言垂訓有次於述作之事而曰多聞擇其善者而
從之多見而識之知之次也其意以為己之述作者如
此故無悖理傷道迂闊不經之患雖不可以匹生知之
賢聖亦可以為知之次與不知而作者異矣予於此有
以見聖人退讓之意又足以明述作之要云
叩其兩端
子曰吾有知乎哉無知也有鄙夫問於我空空如也我
叩其兩端而竭焉此一段說話亦學者之所難曉者先
儒釋兩端為終始不知有何意義能知兩端之說則數
句格言通徹貫串洞然無疑者矣夫語道之要只是兩
端真偽是也夫降衷之性存乎人道德仁義出於天然
者真也喜怒哀樂愛惡欲之發乎人之情者偽也天真
不明而人偽勝則為小人為禽獸天真昭晰而人偽不
能亂則為士君子為賢聖孔子發簡要簡逕之言以曉
晤學者無若此數語者矣孔子之意若曰我安能自有
所知哉我之所知匹夫匹婦可以與知者也天下之人
不能知之者以不能明其孰為天真孰為人偽也二端
不明而欲知道之所存難矣能照破兩端而别其真偽
雖愚鄙之夫亦將竭盡其自然之知識而不疑於道矣
故曰有鄙夫問於我空空如也我叩其兩端而竭焉空
空者未有知識而誠慤内充者也故夫子叩以兩端而
遂能洞曉若先有知見則又為聰明所累未見其能竭
焉也
子路
孔子於羣弟子中貶駁季路甚多季路於孔子亦有抵
忤處學者往往以此少之僕謂孔門自淵騫伯牛仲弓
數人下可進道者無如季路顔子之如愚固與聖人心
相契合子路則有疑而未達處不肯遽以為是故不能
無抵忤蓋學道到有疑處亦甚難得者也
微生高
子曰孰謂微生高直或乞醯焉乞諸其鄰而與之說者
謂孔子言微生高之非直是不明夫子之意者也蓋直
有正直之直君子所尚如易所謂直方大是也有執直
之直君子少之如孔子稱直哉史魚君子哉蘧伯玉是
也微生高在當時諒有以執直名之者夫子見其乞隣
一事有以知其亦能圓轉委曲以盡人情蓋謂其非執
直者所為也不然乞醯於鄰以與人何至得罪於君子
之門哉
畫邑
東漢注云畫中邑名也畫音獲胡麥反故城在今西安
城東南有畫水因名焉孟子去齊宿於畫今學者相承
讀為晝夜之書嘗考齊地無晝邑趙岐云齊西南近邑
也按史記王蠋畫邑人注云畫齊西南近地畫音獲與
東漢注音同蓋讀為晝者俗師相承之誤也又水經注
云臨淄西南二十五里有澅水土人謂之宿留水以孟
子去齊嘗宿於此故也水西有王蠋墓
孟子
孔子之後可以傳道者莫如孟子孔子嘗曰吾未見剛
者或對曰申棖子曰棖也慾焉得剛且如子路之行行
可謂剛強不忮不求可謂無欲然亦尚有未到處夫子
以此未許只剛之一字所占地位甚廣孔子所以嘆當
時之未見也孟子深明厥旨於是有浩然之氣之說以
為至大至剛直養而無害塞乎天地之間是因夫子未
見剛者之言而發明之也孔子之繫易有曰一隂一陽
之謂道繼之者善也成之者性也孟子深明厥旨於是
有性善之說推原人心其惻𨼆者為仁之端羞惡者為
義之端辭讓者為禮之端是非者為智之端以為天然
固有之善人生而具者是因夫子繼之者善成之者性
而發明之也其他言行與孔子契合者甚多故曰可以
傳夫子之道者莫如孟子也
諸子言性
先儒嘗謂孔子之言性相近也習相遠也雖有相近之
說而不言其善惡自孟子始有性善之說孟子既以為
善故荀卿以為惡善惡孟荀已言之矣故揚雄以為善
惡混善惡混揚雄既言之矣故韓愈以為有上中下三
等起諸子紛紛之論者蓋自孟軻啟之是說何其淺也
君子之語道惟其是而已豈宜求異而自立其說哉殊
不知孟子性善之說蓋本於易繼之者善成之者性之
說其言當於理真不易之論也荀卿之所謂惡者是以
情為性也揚雄之所謂善惡混者是以習為性也韓愈
之所謂上中下三等是以才為性也皆不明其本明其
本者惟孟子性善之說為至當
瞽瞍底豫
書云帝初于歷山往于田號泣于旻天負罪引慝祗載
見瞽瞍䕫䕫齋栗瞽瞍亦允若允之為言信也若之為
言順也言瞽瞍見舜純孝如此亦為之感動而信之順
之也方在歷山之時已能以至誠感動瞽瞍而使之信
順象之傲慢於此亦必少悛矣故師錫帝曰有鰥在下
曰虞舜父頑母嚚象傲克諧以孝烝烝乂不格姦夫人
日與善人居則不能不化而善與惡人居則不能不化
而惡况乎終日與頑嚚傲狠者居日以戕賊殺害者之
為務雖以賢智者處於此地豈能不為之動心而起忿
懣之心哉忿懣之心一萌則至於姦矣惟舜大孝之誠
根於天性如真金之在鎔百煉而不可變易故能烝烝
以自治不至於姦其於父子兄弟之間能盡其道如此
堯又欲觀其所以處室家者於是以二女妻之以觀其
内行而二女果不敢恃其貴驕事舜親戚甚有婦道書
所謂嬪于虞者是也夫夫婦婦父父子子兄兄弟弟各
得其所而人道極矣故堯舉天下而付之孟子曰舜盡
事親之道而瞽瞍底豫瞽瞍底豫而天下化瞽瞍底豫
而天下之為父子者定孟子之所謂底豫即書之所謂
允若者也蓋嘗謂父慈子孝兄友弟恭人倫之常道中
人皆足以服行惟舜遭人倫之變厥父母厥弟不惟不
慈不恭而已日以殺之為快而舜則惟盡其在己者而
不顧其在彼者至誠所格而瞽瞍亦為之悦豫三綱五
常之道至此而益明矣至此而臻其極致矣故史稱明
德自虞帝始非謂堯以上明德不著于天下正謂虞舜
遭人倫之變而克盡其道使三綱五常之義一定而不
可變謂自虞帝始誰曰不然哉
耕者九一
井田之制什一而徹孟子言耕者九一何也蓋一井之
地為九百畆其中為公田八家皆私百畆同養公田則
是九一安得為什一也蓋八家於公田百畆之中又得
二畆半為廬舍八家共占二十畆只為公家耕八十畆
八家皆私百畆為公家耕八十畆每家十畆是什一也
孟子言五畆之宅者此外保城之中又占二畆半冬月
居之是為五畆之宅
金聲玉振
孟子曰伯夷聖之清者也伊尹聖之任者也柳下惠聖
之和者也孔子聖之時者也孔子之謂集大成集大成
也者金聲而玉振之也金聲也者始條理也玉振之也
者終條理也始條理者知之事也終條理者聖之事也
知譬則巧也聖譬則力也猶射於百步之外其至爾力
其中非爾力也孟子之意蓋謂伯夷之清伊尹之任柳
下惠之和三者力量皆到得聖人地位曰清曰任曰和
俱得為聖人之事如射之能至者也但三人者各得其
一而未能兼通惟孔子為聖之時時清則清時任則任
時和則和如射之有至又能巧中者也故曰孔子之謂
集大成集大成也者金聲而玉振之也謂其兼聖智而
全盡之也如三人者但力量可以到得聖人地位而未
能全盡聖智之事譬如射者能至未能中也始終條理
者自舉樂中金聲玉振為喻條理二字與清任和集大
成之意初無干涉蓋作樂之條理鐘為始而磬為後始
以鐘聲合樂至其成則以磬聲為準故周禮以鼓鐘奏
九夏詩云既和且平依我磬聲是金聲為始而玉聲終
之也孟子取喻若曰金聲也者作樂之中始條理也玉
振之也者作樂之中終條理也始條理主謂金聲以譬
知之事謂金聲有洪有殺圓轉而善應也故為智之事
終條理者主謂玉振以譬聖之事謂玉聲有一定之體
而不可易故為聖之事條理二字自主於作樂鐘磬之
始終初不指聖智為言也學者不明其指遂謂始條理
者是智終條理者是聖至出聖智始終條理論不知智
如何是始聖如何是終智之條理如何聖之條理如何
科舉之文穿鑿撰造必巧為之說牽強可知矣
盡心
孟子曰盡其心知其性則知天矣存其心養其性所以
事天也盡心知性而知天是知見之事存心養性以事
天是踐履之事
辨經傳所言天
經傳之言天有二義有天地之天有自然之天夫天之
與地固有一定之名天下有自然之理非出於有為知
見之所不能到則歸之天此非天地之天蓋自然之理
不可以形迹窺而謂之天也中庸言天命之謂性說者
便謂性出於上天之所命夫天固主死生禍福之權又
安能以性而與人哉苟能以性與人賢智愚不肖天何
付畀之不同也哉故中庸之所謂天命之謂性以性乃
天然固有而命之於人者也如孟子所謂知天事天知
天者謂明乎天然之理事天者謂循乎天然之理也
天上帝
孝經云昔者周公郊祀后稷以配天宗祀文王於明堂
以配上帝先儒謂以天與上帝為一伊川謂以形體言
之為天以主宰言之為帝非也后稷配天者謂昊天上
帝也文王配上帝者謂太微五帝感生者也周官大饗
是祀昊天大旅是祀五帝周家文武之功起於后稷故
推以配天文王受命作周故配感生帝周家木德即是
以文王配靈威仰之帝也
天文歷數說
四遊
先儒常有四遊之說謂地居天中有升有降或南或北
其說謂地在天之中舊說如卵之黃者是也自春分漸
降而又漸漸著南至夏至極南降而下一萬五千里自
夏至以後即漸升而上又漸漸著北至冬至極北升而
上亦一萬五千里冬夏二至地或南或北升降上下於
三萬里之間故冬至地升而上者萬五千里又最著北
故日居於南而去天近所以日晷至短夏至地降而下
者萬五千里又最著南故日居於北而去天遠所以日
晷最長春秋二分地升降上下與南北皆居中適平在
三萬里之中日居天地上下南北之中故日晷不長不
短其說見於鄭元不知其說自誰始亦大費思索矣然
非至當之論也蓋緣先儒不詳渾天之形覩日有南有
北去地有遠有近而晷有長有短故為是說殊不知地
至靜之體安得有遷動轉移而上下升降南北往來之
理哉蓋渾天之體其形如卵地居其中周天三百六十
五度四分度之一周圍其外天半在地上半在地下一
日運轉一周赤道帶天之紘居南北二極之中黃道斜
運半在赤道内半在赤道外在赤道内極北去赤道二
十四度在赤道外極南去赤道亦二十四度日之行雖
曰左旋而實循黃道又有南有北冬至則極南去赤道
二十四度與黃道同夏至則極北去赤道二十四度與
黃道同春秋二分則當赤道與黃道所交之中南去冬
至日之所在二十四度北去夏至日之所在亦二十四
度二至二分或南或北進退往來於四十八度之間緣
天體北高而南下南北二極相對北極出地三十六度
常見而不𨼆南極入地亦三十六度常𨼆而不見北極
出地而高南極入地而下天形北高而南下則天之中
赤道之中分南北者不在人頭之上而近南稍下矣猶
是冬至日行至黃道極南之處去地近而晷短夏至日
行至黃道極北之處去地遠而晷長蓋兩極居天之樞
一高一下日循黃道運於其中故冬至日行地下多而
地上少夏至日行地下少而地上多此日晷長短之不
齊耳明乎渾天之象則日月星辰之行與夫四序推遷
之道如示諸掌四遊之論無取焉爾
地深厚之數
天體周徑以度推考之亦可以步里計惟地之深厚古
人未有言其數度者予嘗冥搜而得之地准天度之數
厚八度八百分度之六百四十一蓋用天輪運轉與刻
漏而推之也其說斷然有不可易者非臆測牽強而云
爾也蓋日入地則為夜出地面方為晝將昏時日已入
地矣更二刻半方黑曉時日未出地面先二刻半已明
用此為旁照則地之深厚數不可逃矣夫日已入地而
未黑者蓋尚在地之側而未入地下故光透上而未黑
也至二刻半轉入地下而始黑矣日未出地面而先明
者蓋已出地之下故光透上而先明也至二刻半而日
方出於地之面矣日之出入隨天體而運轉一日一夜
而一周天周天三百六十五度四分度之一一晝凡百
刻百刻之中日隨天運轉三百六十五度四分度之一
計二刻半合轉八度八百分度之六百四十一也予嘗
以此約昏旦地之厚薄少差則晝漏夜漏於二十四氣
之中皆差惟是此數與歷相應
天地之形
舊說天形如卵地形如卵黃中高而四隤予嘗深究之
天形如卵是也謂如卵黃中高而四隤非也地居天上
下四圍之中其形如餅北微高而南微下八度八百分
度之六百四十一為之深厚此地之真形也夫洛陽陽
城縣為地之中若地中高四隤陽城之地當絶高於天
下也而東西南北皆漸低而下望陽城若居霄漢之上
矣今地惟北高南下則知中高四隤之說為非是也或
曰地有山嶽河海高下之不同烏得其平如餅殊不知
以人之所覩言之其險夷萬状安得如餅以天之高遠
地之深厚言之山嶽河海之為高下曾幾何也升乎宇
宙之表而下視之吾見其平之如餅矣
渾蓋
說天之家有曰周髀曰宣夜曰蓋天曰渾天而歷代太
史氏之所用者不出於渾蓋揚子雲深於天文者也其
法言語蓋天則曰蓋哉蓋哉應難未幾也語渾天則洛
下閎營之鮮于妄人度之耿中丞象之幾幾乎莫之能
違也夫蓋渾之為用一也但蓋天之形状如倚蓋故南
方星度漸向疎闊不與近北者同又南極𨼆而在下當
與北極相對無他位可以指定其處此其不如渾天之
密也然渾天惟制器可以備列辰象不可以為圖凡今
之所謂渾天圖實蓋天之法而寫蓋天之形也堯典在
璿璣玉衡以齊七政儒者解釋往往不明愚謂璣者周
旋而運轉者也衡居中而不動者也璣之運轉必出入
乎衡之上下以正朝夕周旋而運轉者天也居中而不
動者地也以是知璿璣玉衡即渾天也洛下閎諸公其
知此矣愚以玉衡為地則所謂地形如餅信矣此語惟
深於天文者可語當今有張平子者僕將持是以質之
二極𨼆見之度
舊說北極出地三十六度周圍七十二度内星象常見
而不𨼆南極入地亦三十六度周圍七十二度内星象
常𨼆而不見唐志云浮海者見老人星下有星明大者
甚多而不知其名所𨼆而不見者也按老人星常於二
月八月見於桑榆間蓋居南極七十二度之外出乎地
面之上者也北斗之星常轉著於地而復起蓋居北極
七十二度之表者也夫北極高而南極下其說是矣愚
嘗推度之二極之出地與入地皆不及三十六度之數
其出入之度實二十四度而已何以明之北極與南極
相去一百八十三度弱南極又在地下三十六度則自
北極而南至地面一百四十七度南極至赤道九十一
度半弱冬至之日又在赤道南二十四度三十六度又
入地中冬至日中時日去地只三十一度半弱夫地面
而至天中謂之天徑之半則其高六十一度今冬至之
日當日中時去地僅三十一度半則冬至之日晷不能
及四十刻其他四時之刻皆不能如數矣僕常為天文
圖南北二極𨼆見之數只用二十四度又計地之深厚
以日入為夜日出為晝四序晷刻其數符合分毫不差
惟歷家通曉者可以語此二十四度之說古人亦嘗言
之而未詳也
月蝕衝
歷家考中星推五緯與太隂之躔度皆目所能覩可以
的知其在某星幾度惟太陽特可以數而推其所在欲
觀其五日則小覺矣故五日為候三候十五日其變稍
著故三候為一氣自此更六氣其變大著故六氣為一
時曰春曰夏曰秋曰冬四時具而成年凡一朞七十二
候二十四氣成四時而一周天二十四氣每氣十五日
共三百六十日據一朞之數當三百六十五日四分日
之一所少者五日四分日之一故分一日為三十二分
每氣𬋩十五日七分此七前後相通一日凡百刻分為
三十二每分𬋩三刻八分刻之一也
東園叢說卷中
