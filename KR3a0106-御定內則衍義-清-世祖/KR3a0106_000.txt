順治十三年八月壬寅
上仰承
皇太后慈訓製為内則衍義成書并為序文恭呈
聖覽序曰(臣)聞致治之道有大經大法以儀型乎邦國
必有内治内教以模楷乎宫闈故關雎為王化之端乾
坤居大易之首聖人垂訓未有不以門内為兢兢者也
三代以前聖后賢妃肇修内治以致化行俗美具載典
冊自非天佑至德孰能集貞淑之大成振古今之懿化
哉恭惟
聖母皇太后佐我
皇考興道致治
徽音雍穆
慈誨周詳有典有則興仁興讓允為萬世壼教之軌範
(臣)敬遵
慈旨蒐輯古來嘉言美行統成一編上備
披閱下示來兹謹按内則所載皆閨門之内起敬起孝
興仁興讓之事而首曰后王命冢宰降德於衆兆民謂
此乃王后世子所躬行心得而可為民法者故不言布
教而言降德也夫聖人言欲治其國者先齊其家又言
家正而天下定齊之正之其惟内則乎世傳后妃紀列
女傳家範内訓諸書著作不少然未嘗原本内則而發
明之夫豈所以尊經立教與今是書一本經旨而推衍
之微而聲氣容色顯而言動儀文精而樂心養志粗而
中饋女工所以操其心而檢其身者施諸一家無不宜
放乎四海無不準究其指歸有八要焉孝者順親之要
其類有二事舅姑事父母是也敬者内助之要其類有
五事夫勸學佐忠贊廉重賢是也教者昌後之要其類
有三教子勉學訓忠是也禮者恃己之要其類有九敬
祭祀肅家政定變守貞殉節端好尚崇儉約謹言慎儀
是也讓者睦戚之要其類有四崇謙退和妯娌睦宗族
待外戚是也慈者推恩之要其類有五逮下慈幼敦仁
愛民宥過是也勤者修業之要其類有二女工飲食是
也學者取法之要其類有二好學著書是也每舉一類
必證以聖賢經傳之言實以古今淑順之行所采事蹟
貴賤不同而其道則同所引文辭深淺不一而其理則
一闡明大指詮釋微文名曰内則衍義自禁壼達乎閭
巷咸於斯取則焉必皆感發其性情漸摩乎理義廣教
化而美風俗宫闈之嘉言懿行直與邦國之大經大法
並垂不朽
聖母皇太后休聲盛德炳若日星永作則於萬世矣
凡例
一著書求其可法故博採正史加以斷論若流虹繞
電等事雖稱祥瑞恐近荒唐皆不敢錄
一道莫先於孝而女以夫為家故事舅姑列事父母
之前刲股割肝等事雖曰至情不可為例槩刪之
一内則為聖賢相傳之正經故每項俱用内則冠首
正經無可採始引他書以証之然嘉言善行俱出
十三經二十一史及通鑑通考等書稗官野史近
代雜刻者不錄
一同為此類中間情節不同俱分疏詳解以便參觀
一守貞殉節二類其事甚繁其人至多故更加分晰
守貞約二十項殉節約四十餘項
一賢后事多可學不憚詳引如漢之馬鄧宋之曹高
向孟本傳所載分布各類庶文不重複而美無掛
漏
欽定四庫全書子部一
御定内則衍義目錄儒家類
卷一
孝之道
事舅
卷二
孝之道
事父母
卷三
敬之道
事夫
勸學
佐忠
贊廉
重賢
卷四
教之道
教子
卷五
教之道
勉學
訓忠
禮之道
敬祭祀
卷六
禮之道
肅家政
定變
卷七
禮之道
守貞一
卷八
禮之道
守貞二
卷九
禮之道
殉節一
卷十
禮之道
殉節二
卷十一
禮之道
殉節三
卷十二
禮之道
端好尚
崇儉約
謹言
慎儀
卷十三
讓之道
崇謙退
和妯娌
睦宗族
卷十四
讓之道
待外戚
慈之道
逮下
慈幼
卷十五
慈之道
敦仁
愛民
宥過
勤之道
女工
飲食
卷十六
學之道
好學
著書
(臣)等謹案内則衍義十六卷順治十三年大
學士傅以漸恭纂仰邀
欽定冠以
御製序文以禮記内則篇為本援引經史諸書以佐
證推闡之分八綱三十二子目一曰孝之道
分事舅姑事父母二子目二曰敬之道分事
夫勸學佐忠贊廉重賢五子目三曰教之道
分教子勉學訓忠三子目四曰禮之道分敬
祭祀肅家政定變守貞殉節端好尚崇儉約
謹言慎儀九子目五曰讓之道分崇謙退和
妯娌睦宗族待外戚四子目六曰慈之道分
逮下慈幼敦仁愛民宥過五子目七曰勤之
道分女工飲食二子目八曰學之道分好學
著書二子目考古西周盛運化起宫闈周南
始關雎而桃夭漢廣丕變乎民風召南始鵲
巢而采蘋采蘩具嫻乎禮教蓋正其家而天
下正天下各正其家而風俗淳美民物泰平
故先王治世必以内政為本也此編出自
聖裁併經
慈鑒端人倫之始以握風化之源疏通經義使知所
遵循引證史文使有所法戒用以修明閫教
永著典型以視豐鎬開基之治有過之無不
及矣班昭女誡以下區區爝火之明又何足
仰擬日月歟乾隆四十五年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
