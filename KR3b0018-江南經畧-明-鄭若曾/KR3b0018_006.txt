江南經略卷六上
明鄭若曾撰
鎮江府總論
鎮江府總論
或問京口以西抵於石頭迢迢二百里山皆可踰踰則可以
窺留都京口以東抵於孟瀆港口七十餘里賊舟皆可入入
則可以犯江南鎮江之江防難矣(若曾)曰不然南京臨江峭
壁千仞兩山夾岸如峩眉然其南天開一竇水由中行是為
采石四十里至太平此南北戰爭東南第一關隘也賊若進
此繞至溧陽則宣歙東吳一帶聲援絶矣故保固留都之計
采石其上也京口石頭之間高峰逼岸宛如長城其内則諸
山錯雜無城市可資擄掠其外則江岸峻絶不可登犯古今
曾有從此進兵者乎京口孟瀆之間沿江南岸或高峰横亘
或江沙泥淖或江中有洲長四五十里者有之一二十里者
有之障蔽兩涯直至河莊方可深入所謂二十八港者淺澀
短狹寇舶難以通行有識者只固守莊河而江防之大綱盡
之矣或又曰若而言留都之利害在采石江南之利害在河
莊而京口似無關繫焉用守乎曰惡是何言也鎮江者上為
留都輔郡下為吳越咽喉乃江南第一城也天下有事奸雄
之所必争雖曰得其地未必可以犯留都但寇方犯江南
而吾兵欲保安留都屏捍江南非此則大掣肘何也采石
河莊者廟堂所深注意戍守必嚴寇計狡猾安知不由京
口而入從秣陵夾岡間道而行乎萬一賊據京口則東風
上潮片帆可以向采石西風落潮瞬息可以至河莊進退
縱衡維其所騁司兵柄者是當加意水陸而堅守鎮江也
鎮江府疆界考
鎮江府禹貢揚州之域天文斗分野春秋時為吳地吳亡屬
越越亡屬楚秦併天下為會稽鄣二郡之地自句曲以西屬
鄣郡句曲以東屬會稽郡東漢屬吳郡建安中孫權自吳徙
治丹徒號曰京城尋遷都建業復於此置京督為重鎮焉(圖經)
(云其地因山為壘緣江為境爾雅曰丘絶高曰京因謂之京口京口之名以此吳志孫策使孫河領兵屯京地又云魏臧)
(霸以輕船襲徐陵皆指此地而言)晉平吳為毘陵郡地統丹徒曲阿武進延
陵毘陵暨陽無錫七縣永嘉五年改為晉陵郡徙治丹徒元
帝渡江都建業於京口僑置徐兖州後雖徐州或鎮下邳或
鎮旴𣅿姑孰皆置留局於京口時號為北府宋元嘉中以南
徐州治京口又置南東海郡隋廢州及郡為延陵鎮屬蔣州
開皇中改置潤州尋廢為延陵縣(寰宇記開皇十五年罷延陵鎮以蔣州之延陵永年)
(常州之曲阿三縣置潤州於鎮城蓋取州東潤浦以立名大業三年廢為江都郡之延陵縣)唐武德初復
曰潤州天寳初改丹陽郡乾元中復為潤州又陞為丹陽軍
建中初改號鎮海軍宋開寳末改鎮江軍尋復為潤州政和
中以徽宗潛邸陞為鎮江府建炎南渡高宗駐蹕親閱水軍
於登雲門外紹興三十一年詔於鎮江權立行府元改鎮江
路屬江浙行省國初為江淮府後改鎮江府領縣三(丹徒丹陽金壇)
府境廣四百七十里袤一百六十里
鎮江府城池考
鎮江府舊城週圍二十六里十七步高一丈九尺三國吳時
目為京城孫韶代伯父河守京城嘗繕治之晉宋以來因而
不廢唐太和中觀察使王璠始鑿外隍乾符中周寳自杭
徙鎮築羅城二十餘里國朝洪武元年命耿再成為帥請
因六朝舊城稍斂之甓以磚石自是雉堞巍然稱江南最
并建樓櫓營舖闢四門東曰朝陽南曰虎踞西曰金銀北
曰定波并南北水關凡六門子城并東西夾城共長十二
里七十步高三丈一尺子城三國時孫權所築週圍六百
三十步内外皆甃以甓號鐵甕城晉郗鑒嘗修之王恭更
加改創南唐刺史林仁肇復修之東西夾城則唐所築也
城
週圍九里十三步高二丈六尺
池
自西門至南水關通漕河自北水關至拖板橋
通舟楫餘皆畜水耳
陸門
四座東南北三方皆二重惟西方三重門各有
樓
水關
二座南北各一
敵臺
六座
窩舖
一百二十座
雉堞
三千八百五十五垜
愚按此江南第一城也雖臨江滸而堅固難
攻善守之可以捍蔽江南
鎮江府守城官兵考
鎮江衛指揮使司
洪武初建隸中軍都督府
署在郡治大市西洪武十二年指揮僉事宋
禮創經歴司在衛署左鎮撫廳在衛署
右教場在府城北一里北固山下
指揮使一員同知二員僉事四員鎮撫司
鎮撫二員經歴司經歴一員
領所六
左千戶所營在道林寺後右千戶所營在北
水關側中千戶所營在萬壽宫側前千戶所
營在表善寺側後千戶所營在定波門内中
右千戶所營在金銀門内
千戶十八員(内正千戶六副千戶十二)百戶六十員(每百戶所)
(設總旗二名小旗十名)
現統軍舍餘丁三千九百三員名共屯田地
十一萬七千二百二十一畆有竒
按國初自丙申歲取鎮江即元上萬戶府
置元帥府以統士卒首命黔寧王沐英為
守將繼命繆大亨為統軍元帥洪武建元
耿再成為帥乃築今城未幾罷元帥府設
守禦千戶所既而又改為衛設指揮使司
轄左右中前後中右六千戸所嘉靖九年
江洋多盜特設提督沿江總兵官駐節本
府統轄九江安慶蘇松海口衛所官軍悉
聽節制事寧罷去十九年海寇秦璠王艮
竊據崇明南沙勢甚猖獗復設提督江淮
總兵官改兵備道為總兵府駐劄近因倭
警復設本府練兵指揮一員常川操練民
壯兵勇共七百九十二員名快手四十九
名軍餘八十二名丹徒等巡司弓兵四十
名機兵五十六名共一千一十九員名指
揮督同領哨千百戶統領操練每遇春汛
時月分為四枝一枝領住大港一枝領住
埤城一枝領住東津馬頭一枝領住西津
馬頭無事往來巡哨遇警聽調截殺其鎮
江衛軍舍餘丁聽該府掌印官調度守城
巡江營官兵考
鎮江府東西二馬頭係皆大江逼近城郭乃要地也指
揮一員領有江操船隻分作二枝一枝泊守焦山以護
東津一枝泊守金山以護西津仍各分番出哨北至瓜
洲儀真以備江寇南至圌山安港以防海寇
總巡指揮一員
領哨千戶一員百戸二員
統領軍兵民壯四百八十名沙唬八槳等船一
十六隻
鎮江府守禦論
鎮江府城乃磚石甕三者所甃堅大可守但其中居民
多以營趁為生而鮮儲蓄中戶以上家無一月之糧惟
積錢貿易隨時貴賤食其所息一旦有警城門不可以
久闔也須令府縣設法區處或將一歲有餘兵餉乘時
賤買積至幾萬石汛畢無警則照時價給散各兵而扣
除其兵餉銀兩又令及時糴買定為常例庶兵食可足
而兵荒有備為鎮江守禦之長策也
鎮江府備寇水陸路論
今之論京口者孰不曰水陸交會備寇當與蘇松常等
也殊不知三府州縣水路居多陸路每縣不過十之二
二而已水路多則必假舟楫而後濟陸地寡則去來可
以蹤跡而知故其為備也易若京口則自包港以西迢
迢二百餘里皆平原曠野賊若至此則四散奔突非有
關隘可遏道路可稽也故惟奔牛以抵京口運河一帶
舟楫為宜自此之外皆從陸矣守禦之法須於大江阻
截之其次則河莊包港圌山寇可登泊處所嚴於堵截
若縱令登陸而欲守險以扼之難矣哉
丹徒縣總論
丹徒乃鎮江府附郭縣也(若曾)昔聞之父老云地當南
北往來之衝天下有事必固守乎此而後兵不得進京
口犯江南自今觀之大不然夫陸行擄掠者小寇也攻
城據邑之寇動以萬計必假舟楫而後行丹徒以東雲
陽以西兩岸高聳如山謂之夾岡迢迢數十里隨處可
以堵截賊舟豈敢由此東行乎又聞瓜儀京口為留都
之門戶嚴扄乎此則海寇不能遡流而窺留都也亦大
不然夫長江之關隘在於京口之東第一層為狼山第
二層為靖江賊若過此揚帆而西恐非瓜儀京口之所
能限也何也狼山靖江皆枕於大江之中結水寨屯重
兵南北兩岸相為應援遏賊甚易鎮江之金山無港收
泊不可以避颶風山小如卷石不能容衆非用武之地
也
丹徒縣境考
丹徒縣本吳朱方邑按春秋左氏傳齊慶封奔吳吳子
予之朱方說者以為朱方即今丹徒地理志言秦時望
氣者云其地有天子氣始皇使赭衣徒三千人鑿坑以
敗其勢丹徒之名以此漢為丹徒縣屬會稽郡後漢屬
吳郡三國吳改為武進縣晉太康二年後為丹徒於此
置毘陵郡宋為南徐州治所隋省入延陵縣屬江都郡
唐復置丹徒縣屬潤州宋元屬鎮江國朝因之編戶二
百七十里縣附於府其城即府城不另列城考
圌山險要說
圌山在鎮江府城東北六十里(宋張世傑與元兵戰於江中不利退保圌山即)
(此地也)屼峙江邊夙稱要害北與周家橋相對乃鎮江之
咽喉留都之門戶設有把總兵船所宜控扼險阻嚴為
哨守者也詳著兵務議於後
圌山兵務議
圌山屼峙大江濱素為險要之區嘉靖三十二年島寇
猖獗撫按奏請設把總一員統兵控扼部下兵船向分
為四枝一枝住守黃山門哨至江隂靖江二縣界一枝
住守安港哨至黃山門團洲江北周家橋一枝住守圌
山洪北大洋以防江北之衝哨至安港順江洲等處一
枝不分汛地將靖江耆民與八槳網梭等船委官統領
充作先鋒遠為哨探直至狼山福山等處遇警即無分
晴雨晝夜飛報參總以便聲援近復經操江都御史分
將江操前哨兵船防守圌山隘口中哨兵船防守大港
後哨兵船防守丹徒港鎮江衛江操指揮統領軍船防
守金山該把總仍督遊兵領哨官統領兵船上至高資
下至圌山北至三江會口常川聫絡哨守此其為備可
謂嚴且密也已及查該總所轄上至高資接句容縣龍
潭驛下至安港接武進縣孟瀆河自江上下延亘一百
二十餘里皆其信地其間最險要者中則圌山洪東則
安港北則順江洲也又照丹徒鎮係圌山内地守内地
而忘外險非計之得又黃山門去圌山頗遠若以圌山
兵與守彼處則江洋迢逓首尾相離未免有顧此失彼
之患今須以兵船一枝泊守安港東哨至黃山門西哨
至大洋北哨至周家橋等處以一枝泊守圌山洪但此
處山形險惡水勢奔湍江底俱石不能下碇移泊大港
東哨至安港西哨至焦山北哨至順江洲以一枝泊守
順江洲南哨至大港北哨至三江會口西哨至姜家嘴
等處其巡江指揮統領江操官軍船隻分為二枝一枝
泊守焦山以護東津東哨至大港西哨至金山北哨至
瓜洲等處一枝泊守金山以護西津東哨至焦山西哨
至高資巡司北哨至儀真等處遊兵官統領沙船亦分
為二枝一枝上至高資下至大港往來巡哨以防江盜
一枝東至黃山門南抵孟瀆河北極三江會口西回大
港往來巡哨以防海寇該總住守圌山大港從中調度
若賊由江北而來則周家橋三江會口為正兵而該總
與孟河為竒兵賊由江南而來則該總與孟河為正兵
而周家橋三江會口為竒兵各兵互相應援查該總汛
時則應駐劄圌山公廨日撥兵船哨守京口汛畢則復
還京口城外書院内居住撥兵船哨圌山鎮江府務於
二處衙門俱修葺堅完俾得安居庶險要有守而緩急
無虞矣
圌山營官兵考
圌山把總一員
領哨千戶一員百戶三員宣號報操官二
員
哨長三十六名舵工三十六名教藝哨長
六名兵勇七百二十二名把截操江快手
民壯一百三十八名
大小戰船四十七隻内大沙船七隻中沙船二
十五隻小沙船四隻座營船二隻四哨座營船
四隻划船五隻
金焦二山險要說
京口為留都門戶而金焦二山在京口之東西屹立大
江有左右護衛之義(金山在大江中去郡城西七里長山西北起為五州山至下鼻浦遂)
(入江突而為此山始名浮玉周必大謂此山大江環繞風濤四起勢欲飛動故名一名互父山又名獲符山晉)
(破苻堅置其俘山下因名又名伏牛山唐志貢伏牛山銅器亦名頭陀巖焦山在郡城東北九里大江中與)
(金山並峙相去十五里以漢處士焦先所隠得名或名譙山寰宇記通典皆有譙山戍宋之問詩戍入海中山)
(即此亦名浮玉巖石有古刻浮玉山云云)乃天造之險也賊舟若自東來過
圌山而西必經二山自江北而來亦必過二山盖往來
必由之衝也須設兵船二枝分守乎此相為策應則豈
惟固京口之鎻鑰而南與下鼻浦遥為聲援遏賊西上
亦安護留都之一大樞要也
丹徒鎮險要說
丹徒鎮即舊縣治也(宋雍熙四年置鎮)西去府城一十八里北
至大江亦一十八里東西二港皆通大江鹽艖盜艘交
會之地賊若自大江而來乘潮突入甚易其地富饒可
以穴處夫鎮江在金陵東北二百里江山阻絶聲援難
繼金壇丹陽二縣亦僻在東南萬一賊據此鎮為巢東
南路絶郡城孤立比之他郡豈不尤為關要哉所當特
設重兵增築營堡者也
下鼻浦險要說
下鼻浦在鎮江府城西十八里(有小墪二在浦東西長高二丈形類人鼻在口)
(下故名)北通大江南通留都故孫吳時特置刺姦一屯又
置幽州牧屯兵在此晉郄鑒為築浦西二壘非直為京
口掎角實通石頭聲援也後人以其地孤僻謂為古今
異宜愚意設防制勝夫亦有可講者
丹徒縣巡司(弓兵數附)
丹徒鎮巡司
在府治東一十八里丹徒鎮東港口洪武元年建
設弓兵四十名往來巡邏
高資鎮巡司
在府治西四十里高資鎮洪武元年建設弓兵四
十名往來巡邏
安港巡司
在府治東九十里安港口洪武元年建設弓兵四
十名往來巡邏
姜家嘴巡司
在府治(闕)六十里藤料沙洪武元年建設弓兵四
十名往來巡邏
丹徒縣倭患事蹟
嘉靖三十五年丙辰
四月賊犯郡城
賊自下江而來千戶沈宗玉王世臣迎擊之敗績
而死賊遂登犯
五月官兵禦擊孟河之賊連戰大敗之
賊自孟瀆河深入大肆猖獗總兵徐珏禦戰大破
之賊死者三百餘人既而賊遁出江把總張成已
邀擊復大敗之多所斬獲賊懼遁去
無為州同知齊恩擊賊於圌山之北江中力戰死
之
賊犯上流恩奉臺檄率子孫叔姪兄弟凡十二人
領兵赴敵一至圌山即身先士卒鼓衆而前殺賊
甚多賊畏懼奔潰恩乘勝逐北誤中賊伏與子尚
文孫童叔仲實弟寳榮從子友良大卿家人錢鳳
等力戰不屈俱死焉
按是時賊鮮入江故數歲中僅兩犯境不甚得
志有備矣
江南經略卷六上
江南經略卷六下
明鄭若曾撰
丹陽縣總論
(若曾)舊聞諸先達云丹陽用武之地也由水可以通吳
越由陸可以犯留都自今觀之殆不然何也巨寇若自
中原而趨江南也由河莊易由京口難若自吳越而窺
留都也由長興溧陽易由雲陽句容難蓋大兵之
行舟楫為便舟楫之行大川為便舍舟楫而從陸
舍大川而入港者必其别無他道萬不得已焉耳丹陽
雖據水陸之會夫豈巨寇之所必經者乎然當南北往
來運道之衝驛傳之迎送夫役之牽輓輿馬之支應其
民苦而習勞悍而健鬭選而練之優而恤之可得精兵
四千人分為四枝天下有事以一枝協河莊之守一枝
據夾罔之險一枝調守奔牛一枝留駐本境賊若避京
口河莊而趨江隂也則移奔牛之師以援常州而
江陰常熟靖江相為守助以張特角之勢則豈惟江寇
不能入内地哉即所調各省客兵過此亦將斂迹而不
敢肆矣孰謂丹陽小邑而不足為吳越之恃耶
丹陽縣境考
丹陽縣在郡治東六十四里本秦雲陽縣始皇鑿北岡
使其阿曲改名曲阿縣漢屬會稽郡後屬吳郡三國吳
復改雲陽晉仍改曲阿屬毘陵郡梁屬蘭陵郡隋屬江
都郡唐武德初於縣置雲州又因其地有簡瀆改簡州
尋廢州以縣屬潤州天寳初改為丹陽縣宋元仍舊國
朝因之編戶一百六十里
丹陽縣城池考
翳考縣城舊址週五百六十步高一丈五尺四面無濠
即古簡州城也東門在斜橋西門在縣前南門在草堰
北門在觀音山元以來久廢嘉靖三十四年島寇之警
知縣陳奎始築内城周千丈徑三百三十三丈有竒高
二丈二尺厚二丈四面各開一門上施樓櫓東曰通漕
西曰望京南曰迎薰北曰鎮湖又於通漕門之右開水
關石閘一(姜寳有記)三十五年知縣史永壽復建外城(内城止河)
(以西凡河東並漕渠一帶俱在城外是年夏寇大至焚劫至惨民復告築云)接内城跨漕河
延袤十餘里但城濠甚淺漕渠貫城中水行者必由之
又雲陽驛在城内官舫晝夜經過莫可呵禁水關或徹
曉不得鏁於備禦非宜所當濬外濠加深令可通漕舟
而移驛於西門外俾無非時欵關之謼庶計之得也
城
週圍一十(闕)里高二丈二尺
池
闊(闕)丈(闕)尺深(闕)尺
陸門
(闕)座上各有樓
水關
(闕)座
敵樓
(闕)座
窩舖
(闕)座
雉堞
(闕)千(闕)百(闕)十(闕)垜
丹陽縣備寇水陸路考
東接武進
其道一由陵口柵口吕城奔牛而至常州之西
門者是也乃正道也非間道也
西距丹徒句容
丹徒之道有四由雲陽驛官塘而行至京口閘
者其西路也乃水路也由龍潭驛或由炭渚驛
至於白土或由馬林窞斷沿練湖舖路而行至
於縣治皆西南路也乃陸路也官塘與練湖舖
路皆正道也龍潭炭渚皆間道也
句容之道有二由鄧店白土而至句容之東門
者其西路也由七里橋珥邨而西邸茅山地方
者西南路也二者皆陸路也西路正道也西南
路乃間道也
南抵金壇
其道一詳見金壇縣水陸路考
北至大江
出江之口有三由運河東行歷奔牛鎮孟瀆河
出河莊閘者乃東路也由運河西行至丹徒出
京口閘者其西路也由陵口吕城之間從陸而
行竟至河莊閘者其中路也東西二路水陸皆
可行乃正道也中路但可陸行乃間道也
右水陸可通之道凡十有一其間港汊浩繁岐路
錯雜不可勝紀不能一一而設備也惟當摘其中
之尤要者團兵勇建寨柵以守以禦其餘亦惟以
遊兵行哨竒兵設伏輕兵出襲焉斯可矣計邑之
險要有五曰奔牛曰吕城曰練湖曰曲阿曰延陵
詳著各圖說於後
奔牛鎮西險要說
奔牛鎮距縣治五十里乃常鎮之交也孟瀆經其東包
港經其西皆通大江為江防之要地若江洋有事當屯
大兵守之與孟瀆包港兵相為犄角以遏賊入衝之路
且為毘陵雲陽聲援賊必不敢長驅内侵蓋與江防相
為表裏者也
吕城鎮險要說
吕城鎮在縣治東南四十里(吕城三國時吕蒙所築遺址尚存鎮名取此)乃
東郊之屏捍也昔吕蒙嘗築城屯戍於此為雲陽聲
援屹然為東南一巨鎮近嘗議設營練兵於此而迄無實
效豈視為不急之務耶
練湖險要說
練湖即諺所謂開家河也(輿地志晉時陳敏為亂據有江東務修耕織令弟詣遏馬)
(林溪以溉雲陽號曲阿後湖世說新語謝中郎經曲阿後湖曰故當淵注停著納而不流即此一曰練塘唐時)
(近湖民築堤横絶一十四里取湖下地作田遂分上下二湖南唐浚治之復作斗門以通灌溉宋淳熙中增置)
(斗門䃮函其後上湖為民所侵景定中修築岸埂元初居民占租為田後仍濬為湖國初重修埂閘正統以至)
(弘治歷經修築加修斗門函管)在丹陽縣治北一百二十步自馬林至
縣治沿湖上下週圍四十餘里廼丹陽所視以為安危
者也何也丹陽乃運道所經運河之通塞常繫於湖水
之收放(宋鄭忠肅公興裔請濬練湖疏云丹陽練湖幅員四十里納長山諸水漕渠資之故古語云湖)
(水寸渠水尺在唐之禁甚嚴盗决者罪比殺人本朝寖緩其禁以惠民然修築嚴甚春夏多雨之際瀦蓄盈滿)
(雖秋無雨漕渠或淺但泄湖水一寸則為河一尺矣建炎兵變以後多廢不治堤岸圮闕不能貯水強家因而)
(專利耕以為田遂致淤澱歲月既久其害滋廣望責長吏濬治堙塞立為盗决侵耕之法永著於令庶幾練湖)
(漸復其舊民田獲灌溉之利漕渠無淺涸之患矣)十六水函與七石匣是也運
河之水原繫江潮從京口丹徒二閘而來若江水涸時
則二閘之水不至而運河不通所資者開練湖諸閘之
水而已向來豪家多占湖為田此義不明已久須縣令
留心經略或當變故之秋或當旱暵之日禁民開閘常
養湖水以備不虞此湖此閘非特為我之利賊之所利
亦在是也噫能使利常在我而不為賊用則得矣
曲阿險要說
曲阿在丹陽縣北八十里即古縣治也晉郄鑒築三壘
以禦寇此其一也江洋賊自經山等處登陸由此可以
直𢷬雲陽其北郊之最要者乎或問曲阿非山不過丘
阜之類星散而列者耳何險之有曰不然所謂險者指
大江而言非指曲阿也曲阿非一處凡丹陽北境近江
之地地脈隆起均名曲阿惟其無崇岡削璧可以限寇
而江寇可以從此而上故險也今人但知孟瀆包港之為
險不知此險乃人人之所當共知知則有備有備則寇必
避之而不敢輕犯蓋賊嘗避吾之備而曲阿之類吾之
所不備者正其所乘以入者也於其既入之後而始悟
曲阿之為險無及矣
延陵險要說
延陵鎮在丹陽縣南三十五里(此曲阿之延陵鄉非古延陵也)南接金
壇西通句曲民居稠密乃南郊之屏翰宋時嘗置延陵
寨於此所宜修復故制以扼險阻者也
丹陽縣廵司(弓兵數附)
吕城鎮廵司
在縣治南五十里吕城驛東洪武元年建九年移置
吕城鎮東運河之濱額設弓兵四十名往來廵邏
包港廵司
在縣治東七十里包港北通大江東連嘉山洪武元
年建二十六年移置顧巷正綂九年知縣吕衡重移
包港額弓兵四十名往來廵邏
丹陽縣倭患事蹟
嘉靖三十五年丙辰四月賊圍縣城官兵禦却之
五月麻陽兵大敗賊於城下
賊自圌山而來將泊城下適麻陽兵自京口南下賊
未知也本縣士民紏銀二千餘兩賂麻陽之兵兵潛
竄土兵中改其衣裝既接戰麻陽兵突出賊大敗走
斬首七百餘級以非軍門之命故不報功
按麻陽兵未奉節制直以二千金誘之破賊賞之
可以勸士也如此夫
金壇縣總論
金壇縣在茅山東七十里南通溧陽北距丹陽雖為鎮
江屬邑地僻而遠非運道往來之衝亦無江洋守禦之
險諸邑中茲其最閒者乎說者謂其介於應天常鎮三
府之交萬一世變賊由蕪湖三㶚溧陽掩襲過此以入
太湖則蘇常諸郡靡不受禍不可以不預備以愚觀之
似不然蓋江寇若由蕪湖而入也必歴太平三
壩以抵溧陽矣宜興濱湖與溧陽接壤寇至溧陽竟從
宜興入湖奚必假道於金壇乎况三壩原非通道蕪湖
舟至東壩即不行矣壩東往來之舟甚少盗至此無舟
可擄豈能飛渡哉是入太湖道路與金壇無相關也若
慮湖寇西犯留都則從東壩登陸不二日可薄都城或
南由長興陸行而從四安廣德以趨溧水水行而從太
湖宜興以趨東壩三者皆間道初未嘗假道金壇是入
留都道路亦與金壇無相關也况縣小而瘠民獷而驍
攻城巨寇何所歆戀而必欲至此乎所患者長蕩湖與
太湖相連密通縣治土寇恃此有時剽掠其為備也亦
不可不善為之計耳
金壇縣境考
金壇縣亦名金沙在鎮江府城東南一百三十里本秦
曲阿縣之金山鄉漢屬會稽郡東漢屬吳郡隋初屬蔣
州大業末置金山縣唐初屬茅州尋屬蔣州又併入延
陵縣後復置金山又以東陽郡有金山縣改此為金壇
取邑界曲阿之山金壇之陵以為號宋元仍舊國朝因之
編戸一百三十六里
金壇縣城池考
金壇縣舊城周七百步高一丈五尺唐長夀元年創築
萬歲通天中甃以甓門十有一東二曰唐安曰東水南
二曰南昌曰招賢西曰梓墟北曰丹陽東南二曰日車
曰新興東北曰下塘西南曰朝真西北曰西水歲久廢
為平地國朝正德七年知縣董相因流賊之變始築土
城比舊而增廣之周一千二百四十二丈高二丈下闊
三丈上半之濠周於城闢門六東曰通吳南曰平湖西
南曰迎蹕西曰望山西北曰丹陽北曰望潮并南北水
關皆甃以石上各有樓下各跨濠為橋十年知縣劉天
和以關基不固又改築之嘉靖三十三年知縣趙圭始
甃以甓壘石為基
城
週圍一千二百三十四丈四尺高二丈六尺基厚
三丈上半之
池
東廣二丈深一丈西廣一丈五尺深八尺
陸門
六座内外皆甃以石上各有樓外各為橋一座
水關
二座架石為梁緣梁為樓週遭翼以欄檻左右壘
石為女牆上列粉墻
敵臺
八座
窩舖
二十座
雉堞
(闕)千(闕)百(闕)十(闕)垜
金壇縣備寇水陸路考
東通武進
其道有三由北門荆城港七里橋東行至常州
之西門或由荆城港歷賀家地方三里菴入小
港而行以至常州之西門者皆北路也由白鶴
溪小港而行出奔牛鎮者東北路也北路道之
正也東北路道之間也
西距句容
其道一由縣西陸行六十里至茅山地方是也
南抵溧陽
其道一由縣治南門歷白龍錢資二蕩五十里
至官蕩河又(闕)十里而至於溧陽者是也
北至丹陽
其道一由北門荆城港珥邨花家渡從七里橋
出者是也乃正道也
東南與宜興為界
其道有二由縣治東門歷湖溪廵司甓橋鎮過
溧陽而至於西氿或由東門竟過西滆湖而至
於西氿皆東路也經溧陽者正道也經西滆
湖者乃間道也
右水陸可通之道凡八其間港汊浩繁岐路錯雜
不可勝紀不能一一而設備也惟當摘其中之尤
要者團兵勇建寨柵以守以禦其餘亦惟以遊
兵行哨竒兵設伏輕兵出襲焉斯可矣計邑之
險要有三曰珥邨曰長蕩湖曰白龍蕩詳著各
圖說於後
珥邨險要說
珥邨鎮在金壇縣治四十里珥凟河西岸北通丹陽縣
七里橋東通常州府奔牛鎮乃本縣北郊之屏翰也前
代嘗築荆城於此不為無見近年倭寇内侵金壇因居腹
裏寇所未到說者僉謂水澀難行賊舟必不至愚意不
然倭寇之志不過擄掠焉耳江南財賦之區甚多或不
必戀茲邑理固有之但其邑與溧陽相接壤密邇留都
南通蕪湖出大江承平日久保無巨寇自常鎮而來以
是為進兵之間道者乎萬一有之珥邨為咽喉之衝何
可無備本鎮居民稠密因之以經營亦且不難當事
者宜預為之計可也
長蕩湖險要說
長蕩湖在縣治東南三十里(長蕩湖古名洮湖王康論金壇水利謂洮湖舊有八十)
(一浦口實受荆越延陵丁角薛步四源之水今所存惟二十有七皆淤塞不通盍訪舊跡濬而深之下流)
(無壅則水不為害)與太湖相通周圍一百二十里中有大涪山
乃宜興溧陽交界之處也平時則土盗出没捕此竄彼其
患猶小遇亂則乘時嘯聚犯邑攻城其患至大宋庾業
劉延熙嘗夾岸築城於湖溪邨今所設者惟廵司而已
萬一天下有事恐非團練鄉兵創建營寨不可
白龍蕩險要說
白龍蕩在縣治南一十里(白龍蕩即思湖舊最寬衍蓄水以紓下田之澇近為居民)
(築埂擅菱藕之利遇旱開復為宜)與錢資蕩相通居民漁利蘆葦叢
生僅通舟行無險可畏蕩之右有顧龍山我太祖東
征駐蹕御碑在焉據此則國初大兵所嘗往來亦一險
要也似宜設備
金壇縣廵司(弓兵數附)
湖溪廵司
在縣治東南三十里長蕩湖口洪武三年建設弓兵
四十名往來廵邏
鎮江府土賊要害
丹徒縣
聚劫
大江
鹽舟出没隨寓而劫罔有定方
自京口至丹陽因無支河素無盗劫之患
金壇縣
聚劫
七里珥邨之間
在縣城北
湖溪
在縣城南
按大江之劫在鹽徒捕者恐亦藉此為奸防不可
懈也珥邨湖溪之寇嚴保甲練民兵寇自不犯矣
江南經略卷六下
