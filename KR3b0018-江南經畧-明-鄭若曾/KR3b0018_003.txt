江南經略卷三上
明鄭若曾撰
常熟縣總論
常熟在府城北九十里滄海環其東長江亘其北尚湖昆承
陽城諸湖滙其西南乃四通八達之區也嘉靖癸丑至乙夘
三歲之間倭寇至者殆無寧月犯白茆港千步涇者各一犯
三丈浦者二犯許浦福山港及城下者各五其餘往來分合
小小紛擾不可勝計常熟之受禍慘矣今之議者孰不曰常
熟者蘇州之北門也太倉嘉定者蘇州之東門也門戶固則
堂奥自安故設備以吳淞江為先劉河次之七鴉又次之白
茆乂次之福山又次之愚謂不然嘉太二地蘇州之東門也
誠哉是言矣常熟豈特為蘇州之北門而已哉舍蘇松常鎮
四郡之關繫莫有先焉何哉盖長江者留都之門戶也蘇松
有海防之寄常鎮有江防之寄皆止一面耳常熟枕江帶海
獨兼二者之防比他邑為難且當長江入海之口海寇若溯
江窺留都阻運道必先由此則其關繫之大又在常鎮濱江
諸邑之上備常熟乃所以控江之上游控江之上游乃所以
護留都為運道計也此豈可與太倉嘉定例論而謂其為一
郡之所繫哉如若曾之見督軍務者不當以常熟視常熟
而以留都運道視常熟不當以瓜儀之第二關為江防之
要而以常熟海門之第一關為江防之要水兵陸兵之設
該縣為首重焉次嘉定次太倉將秩之尊兵額之衆軍餉
之多不敢忽易而反居吳淞江之上夫然後可也
常熟縣境考
常熟古吳地吳王夫差嘗於此築石城吳地志云吳王擇虞
山北麓以石甃城為游樂之所今縣北五里許有石城里(唐鄭)
(都官詩有石城昔為莫愁鄉句指此有其地又有扈城世𫝊吳王游樂石城建離宫扈蹕故名今扈城邨越絶書又)
(云石城在靈巖山)漢時為會稽郡吳縣有虞鄉吳黃武時常置虞農
都尉於此晉太康四年始建為海虞縣咸康七年割海虞北
境置剡朐利城三縣為東海郡割西北境沙中置南沙屬晉
陵郡梁大同六年改南沙為常熟縣以土壤膏沃而名(楊備)
(詩有歲歲多收常熟田句)隋開皇九年廢信義郡并所領海陽前京信
義海虞興國南沙入焉治南沙城又廢晉陵郡置常州常
熟割入蘇州唐武德七年移於海虞城即今縣治元元貞
二年以戶口計例陞為中州國朝洪武二年復為縣弘
治十年割本縣雙鳳鄉與崑山嘉定地置太倉州云
廣九十里袤一百里東至甘草浦抵大海一百四十里西至
常州府江陰縣界四十里南至長洲縣界四十里北至福山
港抵大江四十里東南至崑山縣界花瀆口五十里東北至
許浦七十二里至崑山縣界浪港浦一百十里西南至常
州府無錫縣界五十里西北至江隂縣界谷瀆港六十里
常熟縣城池考
常熟縣城唐武德初始遷虞山下周二百四十步高一丈厚
四尺列竹木為柵宋建炎間知縣李闓之始建五門東曰行
春西曰秋報南曰承流北曰宣化東北曰介福元至正十一
年築土城周一萬四千八百四十丈十六年張士誠據蘇州
以常熟為要害更甃以磚周九里三十步高二丈二尺厚一
丈二尺最為完固國朝永樂中歲大祲民乏食中夜盜城磚
以易食知縣柳敬中慮變聽其毁而不之禁城日以廢嘉靖
癸丑倭寇突至居民驚走莫之敢攖主簿李宗明率衆丁捍
之賊被挫而退自是始議建城知縣王鈇興工卜築賊頻攻
擾且戰且築越數月而工竣倥偬經營勞費大倍於常云
城
週圍一千六百三十六丈高二丈四尺厚一丈二
尺有竒
池
城内外皆有濠外廣於内即有事變未可以易涉
也西北枕山而築無所事於池塹
門
陸門七座南曰翼京北曰鎮海曰望洋西曰阜成
東曰賓暘曰迎春西北曰虞山水關五座
敵臺
五十二座虞山門外另築大者一座
雉堞
凡四千八百三十二垜
按常熟之城西北枕跨虞山山高城卑殊失地
勢雖有敵臺一座在山腰間以護西門而孤懸
在外兼不高聳且西偏城垣一帶失之狹隘似
宜於敵臺加高丈餘闢闊數丈餘城身再加增
益更於城外曠野之處添設敵臺幾座庶我兵
便於登守易於策應而寇不敢近城矣
常熟縣備寇水陸路考
東通溟渤
其道有二由五衢沈家市東浮白茆以出於海
或由沈家市收唐市而至直塘或由支塘而至
直塘皆從七浦塘以出海者皆東路也白茆出
海在本縣地方道之正者也七浦塘出海乃假
道於太倉道之間者也
南距長洲
其道有三見長洲縣水陸路考
東南抵太倉崑山二境
太倉之道有二見太倉州水陸路考
崑山之道有三見崑山縣水陸路考
西南與無錫為界
其道有二由華蕩廟橋野菱蕩歴大成橋太平
九里邨華市新塘而至無錫之北門者其西南
路也由廟橋野菱蕩歴宛山蕩口楊樹大橋百
瀆以至無錫之南門者其南路也二者皆水道
也皆道之正者也非間道也
西北與江陰為界
其道有三由山塘涇歴蘇茅長壽横塘竹塘華
市而至江隂之南倉者其西南路也由華蕩廟
橋野菱蕩歴大成橋太平九里邨華市新塘從
無錫之北門高橋青暘蔡涇閘以至於江隂者
其南路也由山塘涇歴六原楊尖出大成橋而
偃道無錫以至於江隂者其西路也西南路乃
人之所常行者也其路為近謂之正道南路西
路皆迂遠水澁時人少行之謂之間道
右水陸可通之道凡十有八雖皆常熟之所當防
然不能一一而設險也惟摘其中之尤要者建寨
柵剏團營專駐官兵以為守禦之計其餘則惟以
游兵行哨竒兵設伏輕兵出襲焉斯可矣共計邑
之險要有七曰福山堡曰白茆港曰許浦曰三丈
浦曰梅李鎮曰吳塔巡司曰唐市詳見各圖說於
後
福山險要說
福山東通大海北枕揚子江要害甚於白茒蓋常熟為
蘇之北門福山為常熟北藩重鎮與通州狼山相直境
特雄勝實東南控扼之地設防所宜加意云餘詳築堡
議
福山堡城池考
福山在常熟縣西北四十里高九十五丈周五里本名
覆釜山唐天寳六年改為金鳳後梁乾化三年改今名
宋時於此建水軍寨國初設有巡檢司嘉靖甲寅倭警
巡按御史孫公慎建議設堡命常熟知縣馮舜漁江陰
主簿曹廷慧督工興築
城
週圍三里
福山築堡議
福山堡即宋之水軍寨也常熟為郡之北門福山在縣
西北四十里與通州狼山相望居民可二千餘家海艘
江舸多集焉素稱雄鎮是福山又常熟之北門也邇年
倭寇每以此為捷徑其地舊雖設有巡司勢莫能支嘉
靖甲寅臺臣建議築堡設把總指揮統水兵在江巡哨
府縣官統陸兵在鎮屯守可謂密矣然寇犯本港須自
三爿高家縣後以至三沙然後西至本港則三沙之防
守尤所當重也此皆目前權宜之術而非經久之規也
必須奏分蘇州一所官軍常川住劄如吳淞江事例方
為長策耳又按五代錢氏據江南時創開江營都水使
募水卒以通水利號曰撩淺又於港浦要害處置閘啓
閉而國賴富強今能修復其制閘可以阻海舶之長驅
而所募之卒撩淺之日少團練之日多一有不虞官兵
鄉兵互相策應兵農兩利之道莫善於此
福山堡兵防考
國初循舊制設水寨命蘇州太倉二衞分遣百戶一員
領兵更番駐劄撥兵船巡邏江中盜賊近議設把總指
揮一員統領陸兵五百人在堡屯守更有守港兵船分
哨江中及崇明各沙
白茒港險要說
白茒港口西距縣治九十里東臨大海國朝洪武初本
港原設巡檢司天順間因港面水闊倭舶乘東風而上
輒抵城下添設官兵立教場操演為防春之計成化中
置營寨官廳鼓樓軍房七十餘間後又築市屋集商人
壯形勢久而漸湮邇因倭寇復撥衞所官軍及游兵把
總廣福蒼沙等船水陸防守且建朱家堡於近地較之
國初聲勢十倍矣然寇所從入之路必自東北洋乘輕
舸道三爿高家縣後以至三沙視風汛之順逆以犯福
山白茒而犯本港之路則登舟沙其緊要門戶也若遏
之於登舟之東北賊不能登犯本港矣此又拒寇於上
游之策也
濬白茒港議
或謂白茒已塞寇舶難入則港可不濬兵可裁革乎曰
不然吳中北出之水皆由本港入海其通其塞海隅東
偏農夫之苦樂繫焉海隅東鄉賦税之盈縮繫焉必當
濬而通之俾民樂生乃遏盜之本也或又以港通則引
寇為慮曰不然使港而通利也寇可入我兵獨不可出
乎夫水利修則兵食足兵食足則不必加賦於民而軍
需常給此兵農兩利之道也今水陸官兵四千餘人坐
食港口宜倣古屯田之制防春之暇就用之以興工有
警則為兵無警則為工奏請於朝大修水利更召各邨
貧民給之工食相參而用則在兵也常有王事之勞而
無暇為非在官也常藉諸兵之用不為徒費豈非一舉
兩得之策耶不然吾恐從亂之民樂於寇變勾引接濟
豈直徒費而已哉
白茒水兵議
或問水兵利害何如曰諺不云乎聚兵易散兵難出兵
易收兵難聚而能散出而能收斯之謂善將今之水兵
皆召募無賴之徒烏合之衆何惑乎用之則不得其力
散之則轉而為盜也如愚見似宜就用土著之兵如在
白茒也即以白茒近地之民充白茒把港之兵仍以白
茒大戶之有才力者領之重其責任優其事權隆其體
貎嚴其賞罰照現在水兵之數而給之工食常以一半
在田一半在船分番出哨無事則耕作操練遇警則一
鼓而集合力而戰夫其生長於此則習知地利而無水
土不服之患室家在是則有所顧戀而無退縮逃亡之
患首領在是則有所制馭而無跋扈劫奪之患田業在
是則又以所得之財為樹藝之本而死守力争豈肯輕
棄於敵乎世亂則為兵世治則為農夫是之謂不聚之
聚不散之散夫是之謂即以其地之民還救其地之難
較之以别處之將領四方不相識之人人情事勢順逆
難易何如也其法至簡而至易其理至淺而至顯廟堂
彙議恐不出此或曰内地險要此法可以行歟曰奚而
不可向來團結鄉兵之難行者籍名於官則如僉一重
役聽差調而不得寧其家防點閘而不得佃其田多無
名之費而不得樂其生身既團結於官矣官府以其非
召募之兵也不給工食而與不團結者例出海防養兵
之銀大戶如之何而心服小民如之何而用命乎或又
曰小小險要此法固可行矣吳淞江劉家河之類哨船
以百計水兵以萬計本地之民曾足以充之乎曰利害
之關於一方者以一方之力禦之關於一邑者以一邑
之力禦之關於一郡者以一郡之力禦之吳淞劉河七
鴉福山之類乃關繫一郡之利害信非可禦以一方之
力也然若此之類有限若以土著之民為主而用沙耆
民沙船沙兵輔之港口豈有不固而賊舟豈有能入者
哉或又曰若而言耆民與土著之兵既給工食又蠲其
海防養兵之税不亦過乎曰不然法欲圓活若拘則方
而不行矣且如白茒地方該戶若干田若干海防銀若
干養兵銀若干扣除其數與該地耆民自計之兵之有
田者查其應納之數與工食相凖否乎凖則免之無給
也亦無徵也否則損之益之兵之無田者現查應出人
戶之銀或取而給之或令其對支其有生於本地而不
願為兵者但照常出海防養兵之銀交納耆民而止矣
耆民任其勞官府執其權專察耆民徇私侵漁之弊夫
是之謂以一方之食養一方之兵以一方之兵支一方
之患費民而民無不甘勞民而民無不服不此之務而
惟憂食之不足嚴刑以徵科未見其可也
巡司弓兵議
策水兵之大要無踰練土著矣猶有議焉者則巡司之
弓兵也東南巡兵不下數千餘彼盡給有工食也舊皆
傍司之積棍承當徭戸既為多科而此輩實不用命孰
如徵銀在官擇勇而役按月而給之為愈也或謂産鹽
之地例當責補鹽課此似戾之不知徭戶每兵編銀十
兩兵自取則多至二十兩有零矣今令每一兵上銀十
二兩以十兩八錢給兵工食餘一兩二錢充補船鹽之
費民稱便而課可充兩利之術也練弓兵之法當與練
土著同月一合操
白茒港寨兵防考
白茒寨在常熟縣東北九十里海口天順五年鎮守都
指揮使翁紹宗奏置每春夏蘇州衞分撥指揮一員千
戶二員百戶四員領軍四百人至此操練備倭至冬初
過小陽汛撤還本衞又立教場一區為演武之地成化
十八年都指揮使郭鎔設立備倭軍營二十一年又添
造官廳鼓樓軍房七十餘間正德十六年重濬白茒俱
遷建新開河口近因寇患現撥衞所官軍游兵把總及
廣福蒼沙等船水陸共四千餘人在港防守
許浦險要說
許浦在縣東北七十里即宋之水軍寨也國初改為巡
檢司其地東通大海北枕揚子江要害與白茒等但宋
詳於本港而略於白茒我朝則反其制何也許浦在宋
時為大道故苗劉之變韓世忠提兵勤王李寳奏膠西
之捷皆由此入今其壤半嚙於江存者亦漲而為田矣
近年島寇屢從此岸陸行至梅李鎮蓋避白茒福山兵
船之阻而乘我之無備也本港巡司弓兵不足以當之
寇遂横行擄掠或直搗城下今宜設水兵船於此防禦
而團結鄉兵為扼險之計水陸兩利矣
許浦港兵防考
宋時設御前許浦水軍寨在常熟縣東許浦鎮額管官
兵一萬二千人分為四軍八將六十二隊其制至為詳
密元仍其制為許浦通事漢軍萬戶府我朝改為巡檢
司弓兵單弱不足以遏寇衝所宜添設兵船控扼并團
練鄉兵守禦斯為得計耳
三丈浦險要說
三丈浦在縣治西北八十里北通大江迤西二里即黃
泗浦也與通州對境販私鹽者絶江往來舊設巡司在
焉黃泗浦土疎善崩屢濬屢塞邇年島寇俱假三丈浦
出没乙夘賊嘗於此為巢穴而無錫洞庭之賊皆道此
出江兵備參政任公環殱賊於此者再賊乃遁去後有
司築土壩使不得直搗然而農田從此病矣萬一賊自
通州乘風直搗於此雖曰伊邇楊舍鄰援可望恐難恃
也須詰戎兵以防不軌決壩堰以溉農田兩利之策不
可一日而不講者也
梅李鎮險要說
梅李鎮在縣治東北三十六里(五代時吳越錢氏遣二將梅世忠李開山戍此)
(以防江因取二姓以名鎮或誤稱梅里)又東北為許浦東南為白茒西北
為福山道里適中之地常熟東北諸水莫大於許浦賊
常由此而入往年賊首劉鑑自許浦入寇據梅李以為
巢穴進攻縣城而白茒福山諸賊時相約會蓋進易以
攻退易以走賊常得勝策而我輒為所憊不能先據地
利故耳為今之計莫若屯戍官兵於此有警則分番策
應當留一半不動賊若來犯我常得以逸待勞之策必
不能直抵城下且斷白茒福山諸賊使不得潜通往來
尤可以殺賊合蹤之勢也
吳塔險要說
吳塔在縣南盡處與長洲縣分界尚湖華蕩居其西北
蠡口居其西南其南則為入蘇大道華蕩蠡口皆可通
無錫而蠡口尤捷往年賊自無錫而來北入三丈浦賊
巢嘗由此道而掠洞庭兩山之賊過齊門去者亦此道
也蓋當西南二面之衝非直小小險要而已況平時鹽
盜出没無常徒以一巡司轄之弓兵為數幾何而可當
此大任耶須特設官兵一枝於此屯戍而弓兵之額比
舊倍其名數其策可行也
唐市險要說
唐市在縣治東南三十里(舊名尼涇市)南與崑山連壤二縣
往來必由之道也賊自南來流突北行此為要衝不可
以不備其北雖有朱家堡然去昆承湖口已遠但可以
備白茒流突之賊殊非為縣城藩籬之意必添設官兵
一枝於此屯戍與崑山斜堰兵船互為聲援庶可以遏
賊之衝而賊不敢北出矣
常熟縣巡司(弓兵烽堠附)
白茒巡司
在常熟縣東北九十里抵海國朝洪武初置設弓兵
四十名往來巡邏所屬烽堠十一座
白茒港口新河北港
金涇唐浦舊衙前
雙浜義塘長毫
支塘河舍
每堠另設瞭守弓兵五名
黃泗浦巡司
在常熟縣西北八十里抵揚子江設弓兵四十名往
來巡邏所屬烽堠十座
顧沙港洋拗黃泗浦港西
新莊港奚浦港西洋浦
黃港小陳浦黃泗浦港東
三丈浦
每堠另設瞭守弓兵五名
福山港巡司
在常熟縣西北四十里北抵揚子江東抵海設弓兵
四十名往來巡邏所屬烽堠十座
墅橋新婦陳浦
福山港口頂山龍王
曹橋廟曲塘興福
興塘涇
每堠另設瞭守弓兵五名
許浦巡司
在常熟縣東北七十里宋時為水軍寨國朝洪武二
年改為巡檢司北抵揚子江東抵海設弓兵四十名
往來巡邏所屬烽堠十五座
青墪大弘衙後
耿涇九里尚墅
陶舍丁涇塘雙廟
四叉低壩徐港
十里程勝法海洋塘
每堠另設瞭守弓兵五名
常熟縣倭患事蹟
洪武七年甲寅
八月倭犯海濱
永樂二年甲申
四月對馬岐倭寇海濱
嘉靖三十二年癸丑
正月賊入福山港登劫知縣王鈇帥官兵擊走之
十六日賊船六隻從東海而來入福山港登岸劫
殺至殿山橋而還十七日復自吳橋至劉菩薩堂
焚劫煙焰不絶十八日知縣王鈇先遣耆民徐泰
等潜師劫營十九日親率主簿李宗昭家丁兵勇
與賊戰於尚墅賊大敗走宗昭家丁李安戰殁於
陣主簿馬希鸞復邀賊於中途擊敗之適長洲縣
縣丞林錡承府檄率兵來援分道追逐二十一日
賊棄二舟遁
閏三月賊首鄧文俊等分掠縣境
三十三年甲寅
四月賊酋劉鑑入白茒港據梅李鎮為巢
先是福山三丈浦許浦金涇唐浦凡沿江港口賊
舟無處不充斥官兵憊於奔馳收聚城下十五日
賊酋劉鑑以巨舟七隻直入白茒港十八日遂進
掠梅李據為巢穴分劫諸邨鎮無不遍者
賊攻縣城
賊酋劉鑑欲攻縣城先遣其徒偽充乞丐以覘虚
實官兵擒之因而戒嚴二十二日劉鑑自梅李進
攻縣之大東門值兵備僉事任公環在縣與知縣
王鈇出兵禦之賊大敗而去天晚恐賊有伏我兵
不敢追但屯城麓備不虞夜漏下二十刻賊果至
見官兵大驚而走二十四日劉鑑復攻大東門俄
而攻小東門復轉而攻北旱門與北水門鈇皆隨
賊所至敵而却之賊死於矢石者甚衆二十六日
劉鑑復糾合福山之賊分門攻圍日夜鏖戰不絶
鈇多方捍禦城得不破
三十四年乙夘
四月賊入福山港遂犯縣城
十二日江北張涇之賊至福山港擄耆民船二十
餘隻十三日賊船至者尤衆官兵不能支皆散走
十四日賊薄縣城流矢斃其劇酋二人遂去
兵備副使任公環大敗三丈浦之賊
先是賊屯三丈浦者勢甚猖獗且易官軍不為備
兵備任公環陰部署主客官兵以進保靖兵素驍
勇為賊所忌公命應襲彭守忠為中哨易衣幟賊
不知也太倉沙耆民為右翼知縣王鈇為左翼公
躬擐甲胄激勵三軍我兵皆踴躍思奮争先進攻
賊遂大敗逐北至奚浦斬首二百三十五級生擒
五十餘人獲其舟二十七艘而我兵不損一人自
用兵以來陸戰全捷未有若此者也
五月知縣王鈇致仕參政錢泮禦賊於上塘港口死
之
十三日賊首楊二率賊衆千餘人自崑山縣石牌
頭入縣境不焚掠惟擄鄉民以張聲勢歴唐市蘇
家尖梅李福山欲擄船出江不得去屯於本港二
十二日陸涇壩敗遁之賊分為二支一由崑山一
由陽城湖至縣境賊之在崑山者又分為三支一
由黃昌涇一由新塘一由平莊田至縣境皆與三
丈浦賊合時三丈浦之賊既為任公環所敗勢已
孤弱得福山等諸賊遂復猖獗欲攻縣城知縣王
鈇與鄉宦致仕參政錢泮誓欲滅之二十四日親
督水兵船邀擊賊於上塘港口賊伏不動潜令其
徒裝飾避賊鄉民求輔官兵為援官兵方共惜之
賊度其已入陣中倏爾起鬭官兵前後受敵遂驚
潰鈇與泮猶督戰不已遂皆被殺
六月兵備副使任公環復大敗三丈浦之賊
三丈浦之賊既殺知縣王鈇聲勢愈熾無錫太湖
之賊又與之合遂肆掠無忌初六日兵備任公環
督同知王如瓉率沙兵民兵進攻之殺其白眉主
帥一人賊遂大敗稱兵備任公為拚命官人望幟
即逃
三丈浦賊遁出海太倉州知州熊桴把總劉堂追擊
敗之
時賊為副使任公環所撓乃謀去二十三日從柴
港口遁出海至登舟沙北知州熊桴與把總指揮
楊尚英州判張大倫圍而攻之賊死無筭俘斬一
百三十有竒餘賊南遁至吳淞江口復為把總劉
堂邀擊大敗之生擒其酋急速如郎斬賊首二百
六十餘級
七月江隂流賊入境
初三日金涇港許浦共倭賊八百餘人合掠周家
市初九日江陰賊流至許浦與前賊合䑸十四日
相繼遁去
三十五年丙辰
四月賊掠沿江邨市
初九日賊舟二十一隻自通州入福山港四散流
劫楊巷方橋王巷花莊西至楊舍一帶地方無不
被禍而福山之賊為尤甚
吳江縣總論
吳江界於蘇嘉二郡之間乃運道之要衝吳越之咽喉
也天下有變兵自北而南自南而北胥經乎此勢所必
争且其地西枕太湖通吳興宜興東濱同里諸湖通松
江吳淞江口四通八達無適而非鹽盜之藪無適而非
敵鬭之場腹内諸邑兹其最難守禦者故國初設巡檢
司各邑皆不過二三而吳江一縣獨至於八其意可稽
已所轄五百六十二里皆水限隔匪舟弗行民善於水
戰邨舫漁艇一呼而集動以千計譟進追賊其駛如飛
風帆不及也往年倭寇至吳所憚者惟若屬八戰八捷
(曰青陽港曰錢田曰石湖曰鶯脰湖曰唐湖曰太湖曰木瀆曰汾湖)所可憾者貪餌縱賊
賊每每以是脱去操捨誅宥之權不在有司而在水兵
之掌握策斯下矣
吳江縣境考
吳江縣在郡城東南四十五里舊吳縣松陵鎮也五代
梁開平三年分吳縣地置吳江縣吳越王錢鏐於此立
南北兩城防遏使所元元貞二年以戶口計例陞為中
州國朝洪武二年復為縣管里五百六十有三
廣一百七十三里袤一百六十二里東至松江府華
亭縣界八十里西至太湖口十五里南至浙江嘉興
府嘉興縣界五十四里北至長洲縣七里橋界七里
東南至浙江嘉興府秀水縣界七十里西南至浙江
湖州府烏程縣界九十里東北至長洲縣姚城江界
三十里西北至吳縣靈巖鄉界三十里
吳江縣城池考
吳江縣城梁開平間吳越王錢鏐築後廢宋嘉祐二年
知縣裴煜復建南北二門元至正十二年知縣扎雅進
重建北門十六年張士誠據吳遣將營築城垣高二丈
八尺厚一丈五尺周五里二十七步陸門四水門四各
以方名國朝成化元年知縣陳堯弼重建城樓邑當衝
要舊城卑而難守嘉靖三十三年島寇為患知縣楊芷
力勸士民捐資聘寺丞吳淓等重築之視舊高厚各增
三尺三十六年知縣曹一麟復陶甓覆其面由是城益
完固云
城
週圍長一千八十四丈五尺凡五里二十七步高
三丈一尺厚一丈八尺
池
深一丈闊十丈
月城
凡四座
門
陸門六座水關三座
敵樓
二座
敵臺
二十六座
舖舍
四十三座
雉堞
三千二百二十二垜
羊馬牆
一千八十四丈五尺
按吳江之民素尚儲粟家無巨細皆有數月之
糧且城中多富貴之家人煙蓊鬱心力齊備設
有警急守禦何難之有但水澤所鍾城小可灌
須以水兵船四郊堵截力捍而禦防之勿容寇
逼城下則灌城之計可以無虞設有危迫凡水
兵父母妻子悉召置城中一使無内顧之憂一
寓牽制之意使盡其死命即所患在貪餌縱賊
也下令有此必誅蔑不勝矣
吳江水兵議
七縣水兵惟吳江為最乃島寇之所深畏也近年官府
不分功能高下混給工食以致吳江者亦不堪用蓋吳
江四面阻水西枕太湖使船本其所長嘉靖三十三年
初報在官皆精悍捷給之徒大舟用二十五人小舟用
三四人篙手與搖櫓盪槳者首尾相應行使如飛遇賊
舟之大者則以小船誘渡其人而傾覆之遇賊小舟則
以十四五篙手齊鑿而沈之賊人遠來不過奪船深入
而已船之輕捷不如也不過驅土民撑駕而已人之齊
截不如也其始也水鄉大戶親統率之其後因差人統
領尅工食奪功次真正有名之兵不樂於用所用者皆
次身無用之窮民其弊至於行劫而吳江水兵遂為官
府所惡一切裁革矣若曾聞之吳江人云水兵隊長總
出盛二盛六之下其次為董介凌雲亦合縣水兵之所
推服蓋家業既饒武藝又精故也今誠得若而人委以
選水兵之寄就令之總領則船隻器械俱不必官給之
而鄉間上等之兵無不踴躍而出矣攻守何患於無功
乎
吳江縣備寇水陸路考
東距華亭
其道有二由勝墪黎里周莊金澤而繞出澱山
湖泖湖之南者其南路也由同里湖或夾浦塘
東北行至楊扇入澱山湖泖湖者其北路也二
者皆水路也皆謂之間道也
南抵嘉興
其道有三由舊驛前南行歴平望王江涇而至
嘉興府之北門者乃驛路也所謂浙河是也萬
一道梗則由同里黎里東南行可以繞至嘉興
府之東門或由爛溪三都西之西南而行可以
繞至嘉興府之西門二者皆水路也驛路道之
正也水路乃道之間者也
西枕太湖
其出湖之口有三西北曰柳胥西南曰簡邨其
一則西郊也三口相去不遠刁斗相聞烽火相
望若設水兵船張掎角協力維護則湖寇自不
能犯
北抵吳縣
其道有三見吳縣水陸路考
東北與長洲為界
其道一見長洲縣水陸路考
東南與嘉善為界
其道有二由舊驛前南行歴平望王江涇之南
而東行以抵嘉善縣治者其南路也由同里黎
里東南行而繞至於嘉善者其東路也南路道
之正也東路乃道之間者也
西南與湖州為界
其道有二由平望西行歴震澤烏鎮而至湖州
之烏程者其南路也乃驛路也道之正者也由
太湖西南向一帆至湖州之歸安烏程長興者
其西路也乃水路也道之間者也
右水陸可通之道凡十有六雖皆吳江之所當防
然不能一一而設險也惟摘其中之尤要者建寨
柵剏團營專駐官兵以為守禦之計其餘亦惟以
游兵行哨竒兵設伏輕兵出襲焉斯可矣計邑之
險要有八曰夾浦南曰平望曰鮎魚口曰簡邨曰
同里曰汾湖曰爛溪曰震澤鎮詳見各圖說於後
夾浦南險要說(夾浦北險要另見長洲縣圖說)
夾浦在縣治北一十里乃吳淞江之上源也太湖之委
流也東行二百六十里至吳淞所以入於海賊若自吳
淞江而來南犯吳江北犯長洲此為分蹤要衝或寇入
太湖欲東出海而由鮎魚口瓜涇港以來亦自夾浦橋
而出乃往來必經之道也況為運河關隘賊若據此則
本縣與郡城聲援不相接矣故必設兵一枝屯守於此
而後可或曰守夾浦孰與守陳湖曰陳湖遠在於東北
散漫無統此地湖水東出洶湧深闊賊擄舟横渡水兵
夾攻豈能直達乎若夾浦不守則長驅而下難於控制
乙夘石湖之患可鑒也
平望險要說
平望在縣治東南四十五里乃浙直之咽喉也松陵以
南險要無踰於此舊築城堡以扼賊衝亟宜修復而更
設官兵屯守庶為至計餘詳築堡議
平望築堡議
平望為浙直要衝宋元以前或置寨或團結偽吳張士
誠嘗築城於此鞏固縣城極為有見今之議者但謂宜
守勝墪不知平望實控制嘉湖二路若棄而不守使賊
得為駐足之地闖入腹中我兵列屯置守反在於外非
計也故必修復舊城屯重兵以扼賊衝更設兵勝墪以
為聲援庶幾賊不敢深入耳或引唐湖之捷以證勝墪
之當重不知唐湖雖險東西支路甚逕難於隄防向來
細民恡於用財有司阻於浮議故謂城不可復非確見
也
平望兵防考
宋時設平望寨在吳江縣東南平望鎮團結鄉兵上軍
一百四十四名保伍中取充三工籍一亦名義兵歲以
十月聚教至正月終散制誠善也所宜修復城堡屯兵
防禦以扼浙直之衝乃為上策耳
鮎魚口險要說
鮎魚口在太湖之北距縣治十八里南受太湖北流滙
為齾塘又北過五龍橋入吳縣界為盤門運河為古塘
口入長洲縣界為澹臺湖與運河合賊若自郡城走吳
江必自五龍橋出齾塘或從太湖或從古塘而鮎魚口
乃必由之道也須設水兵於此與吳縣之五龍橋本縣
之夾浦橋兵船互為策應則舟師之長技捷於島寇百
倍賊必不敢入湖而犯縣治矣
簡村險要說
簡邨在縣治西南數里濱於太湖太湖之南有簡邨巡
檢司縣之一都二都四都十九都皆隸焉北至鮎魚口
南至震澤鎮西郊之外迤北湖面亦其所轄縣本濱湖
汪洋三萬六千頃何所抵極萬一倭寇得入其為縣城
之害不淺矣須設官兵一枝屯守於此南與巡司相為
聲援北與柳胥西郊水兵相為掎角是固保松陵之要
策也
同里險要說
同里在縣治東十六里(舊名富里)四面皆湖民居稠密迺松
陵東境之藩籬也賊若自松江而來由三泖澱山湖而
至同里實當其衝若自崑山而來由新洋江舟直而至
同里亦當其衝向因島寇不至議者漫不之及不知賊
計多譎萬一有為間道之謀者由此直搗縣治四面兵
船救援弗及地方危矣須設水兵一枝於此雜以巡司
弓兵朝夕訓練俾與長橋巡司互為聲援不獨禦寇亦
弭鹽盜之一策也
汾湖險要說
汾湖(一名分湖以其分屬吳江縣及浙之嘉興縣故名)在縣治東南六十里界
浙直之間東通三泖西接勝墪水澤所鍾號為難控雖
有巡司轄之然半屬嘉興禦南方之鹽盜已云煩劇況
東出章練塘西通泖湖賊寇若自松江而來此實一大
道也巡司力薄何能禦之宜設官兵屯守
爛溪險要說
爛溪在縣治西南十八里北連鶯脰湖為蘇嘉湖三府
之界諸水之所會也其地頗類汾湖而受害過之蓋烏
鎮為湖州望鎮賊所歆慕而爛溪之南實抵烏鎮之北
柵故甲寅之亂賊寇屢進屢退於此苦於無兵任其擄
掠舊設巡司於此國朝永樂間移置嚴墓邨控禦長策
失之久矣必須修復而更設官兵以守之可也
吳江縣巡司(弓兵數附)
長橋巡司
在吳江縣東二里松陵驛東設弓兵四十名往來巡
邏
簡邨巡司
在吳江縣東南十五里充浦設弓兵四十名往來巡
邏
因瀆巡司
在吳江縣東南一百里吳漊邨設弓兵四十名往來
巡邏
震澤巡司
在吳江縣西南九十里震澤鎮設弓兵四十名往來
巡邏
平望巡司
在吳江縣東南四十五里平望鎮設弓兵四十名往
來巡邏
汾湖巡司
在吳江縣東南六十里蘆墟邨設弓兵四十名往來
巡邏
同里巡司
在吳江縣東北十六里同里鎮設弓兵四十名往來
巡邏
爛溪巡司
在吳江縣西南十八里爛溪鎮永樂間移置縣治東
南九十里嚴墓邨設弓兵四十名往來巡邏
吳江縣倭患事蹟
嘉靖三十三年甲寅
四月賊突至夾浦官兵擊走之
先是吳江知縣楊芷遣飛艦遏賊於吳淞江上游
是月二十三日賊自崑山沿吳淞江至夾浦水兵
船逐之大戰於陳湖斬首一十八級生擒二酋賊
遂還走崑山時賊入寇已數月矣莫敢與之對敵
陳湖捷後吳人始有鬭志
五月賊犯平望知縣楊芷率官兵擊却之
賊衆五十二人由湖州之烏鎮突入爛溪至平望
欲迫縣城知縣楊芷令沿塘舉火賊見有備遂奔
錢田本邑兵圍之困賊三日會夜大雨收兵賊乘
間奪湖州兵船以遁屠戮甚慘芷射書賊營賊亦
欵答有不敢相犯之語抵夜芷列熾焚之賊見燒
營由黎里走泖湖既而復有賊自松江來至東蕭
浙江兵禦之弗利遂進掠黎里同里等邨芷親率
水兵船躡之與嘉興兵會擊於王江涇擒斬二十
八人
六月知縣楊芷舉人周大章邀擊賊於石湖勝之
十一日賊衆三千餘人掠郡城擄舟十二滿載而
出將歸柘林懼東北兵阻乃出石湖趨吳江知縣
楊芷舉人周大章生員吳詰率輕舸由瓜涇港邀
戰時湖水枯澀賊列伍逆上我兵以鈎鑚搏之斬
首十有六級生擒三十餘人賊懼登火燒橋四望
芷以賊衆我寡恐夜襲城馳入縣明日賊由支河
過夾浦進迫縣城會增築城垣工匠兵船蟻集賊
度不能攻乃燒倉厫數連掠民財而返十四日賊
餌水兵由平望而去所過焚掠以哨兵躡之斬首
六級
十二月賊再掠平望
柘林賊也擄掠而去
三十四年乙卯
正月賊復至平望兵備參政任公環命知縣楊芷舉
人周大章分督官兵禦擊大敗之賊遁歸柘林
是月也賊陷浙之崇德縣擄民船五百餘艘歴南
潯楊堰至平望六里橋乃十九日也兵備參政任
公環伏沙兵將擊之僧兵洩其機沙兵被害及溺
死者甚衆任公命知縣楊芷及舉人周大章分督
水兵伏於橋之東西蕩中賊至伏起賊捲幟欲遁
水兵亟擊之斬首一十五級飛礟擊死者二十餘
人所掠財寳亡失殆盡會新城雨裂城隍廟災恐
賊棄舟窺城我兵迺遶朱家橋據盛墪以阨之又
取民間蘆葦稻草焚於兩岸烟燄蔽天賊遂宵遁
副使任公環孫公宏軾知府林公懋舉總兵俞大猷
等大敗賊於勝墪
賊自嘉興流至平望分道而來一支由太湖爛溪
南麻一支由張邨黎里出牛腸涇期會於蘇州兵
備副使任公環太倉州知州熊桴本縣知縣楊芷
禦之於梅堰皆勝之賊乃遁去二十六日賊復從
嘉興至唐家湖湖水洶湧賊不能渡芷率兵北岸
阻戰賊駭奔平望奪舟横渡芷令善泅者鑿其舟
而自屯兵截盛墪斷其隄并布釘板於水底賊不
敢渡會浙江巡按御史胡公宗憲調遣保靖宣慰
司彭藎臣彭翼南率兵二千來援副使孫公宏軾
總兵俞大猷以浙江兵至副使任公環知府林公
懋舉以狼兵至兵威大振賊退屯王江涇明日復
進至平望彭藎臣為先鋒與諸兵合擊之狼兵首
殪其渠魁一人賊氣沮捐貲於狼兵求脱不聽東
西皆阻水官兵南北夾擊之斬首一百餘級轉戰
至楊家橋又斬首二百餘級遠近稱快更盛墪之
名曰勝墪是戰也提督都御史周公珫巡按御史
周公如斗令所在清野賊無所掠&KR1102;腹而戰故我
兵易於奏捷云
四月賊犯縣境巡按御史周公如斗遣兵禦於勝墪
與浙江兵夾擊大敗之
巡按周公如斗調遣知府林公懋舉總兵俞大猷
宣慰彭藎臣浙江巡按胡公宗憲調遣副使孫公
宏軾諸道兵夾擊之斬首三千餘級
五月賊至平望浙直官兵會擊大敗之
先是永保兵既失利賊遂肆意攻劫一西北入太
湖犯常州一西南犯嘉杭湖至塘栖二宣慰復失
利賊掠北關去欲由蘇州出海道經平望浙江巡
按御史胡公宗憲副使董公士弘僉事王公詢以
浙江兵至副使任公環知府林公懋舉以直隸兵
至夾擊之賊遂大敗走松江至三店官兵邀擊復
敗之先後斬賊級七百有竒中毒死者千餘人
六月賊復至平望官兵擊却之
是月初七日賊在杭州擄官航載輜重欲由蘇州
出海乃北從烏鎮經爛溪抵平望提督都御史周
公珫檄總兵俞大猷擊之戰於烏蕩知縣楊芷率
兵戰於鶯脰湖皆告捷賊悉衆北向巡按御史周
公如斗兵備參政任公環帥官兵據勝墪以禦之
浙江巡按御史胡公宗憲亦提兵來援賊大懼夜
從王江涇遁去
三十五年丙辰
七月賊掠吳江東南諸鎮
零賊六十餘人突至牧犢潭歴汾湖周莊所過焚
掠望平湖而去
按三年内賊凡數入寇率不得志則清野之效
也以飽待饑羣策畢舉賊雖横將焉乘之惟沙
兵一弱至今令人扼腕為將者慎毋幾事不密
哉
嘉定縣總論
嘉定東濱於海南據吳淞江北枕劉家河誠三面受敵
之地也寇舶之來也大海渺茫難於收泊以寳山為表
識故蘇之寇患惟嘉定受之國初海防舊規原設吳淞
江千戶所與江東二旱寨各有城堡官軍相為犄角邇
年島寇猖獗權以總兵官鎮守所城旱寨則撥軍巡守
似為有備但事寧之日恐不免於裁革非久計也如愚
見莫若陞吳淞所為衞添設一衞軍額以一把總指揮
有才力者常川領之陞寳山寨為所設一所軍額以一
千戶有才力者常川領之或就於太鎮二衞中奏遷一
衞於吳淞所止留一衞在州實其軍伍足其芻糧時其
訓練如李抱真教澤潞兵稱雄天下豈非東海一長城
哉不寧惟是沿海一帶吳淞江之西自吳淞江抵太倉
州界三十五里吳淞江之東自老鸛嘴抵上海縣界三
十五里隨處可登長驅而入知縣楊旦嘗議以每五里
立一營寨每寨闢一教場精選土兵一百人統以耆民
四人訓而練之擾而馴之通計土兵一千三百人遇警
則併力夾攻首尾相應實常山長蛇之勢也識者偉之
使後之人善守而不變賊豈能登岸哉嘉定無患則不
惟遏寇上游腹内諸縣受庇多矣太倉華亭上海海濱
設險亦將效之是又為鄰邑師也或曰海壖烽堠密矣
奚以寨為曰守墪兵寡僅可傳報不能戰也設寨兵則
二十里常有精兵四百人可以追𠞰可以應援矣或又
曰使賊衆而我寡如之何曰賊衆若至千人則總兵與
旱寨將官提兵攻之矣況江灣羅店皆有團營豈專恃
此寨兵四百而已乎諺云千兵一陣不如百卒三枝謂
其可以合可以分更番而迭進也其見長矣
嘉定縣境考
嘉定縣在郡城東一百四十里唐時為崑山縣疁城鄉
(舊誌云疁城在縣南門外元時築教場於此得古塚碑石云唐咸通二年莊府君葬於疁城鄉今名疁塘又以)
(避吳越王錢鏐諱改婁塘)宋為崑山東境安亭春申臨江平樂醋塘
五鄉嘉定十年知府趙彦橚奏言崑山為邑十四鄉五
十二都東西相距幾二百里縣治遷就馬鞍山僻在西
北西七鄉與官司相接稍稍循理自縣治東至練祁七
十里練祁至江灣又七十里通計一百四十里其間止
有相見灣楊林兩寨皆不足倚仗故東七鄉之民憑恃
去縣隔絶與官司為敵不奉命令不受追呼請於練祁
市添置一縣乃割東境五鄉改安亭為服禮春申為守
信臨江為依仁平樂為循義醋塘為樂智置縣治於練
祁市名以紀年曰嘉定在宋為上縣元元貞二年以戶
口計例升為中州國朝洪武二年復為縣弘治十年增
置太倉州割循義樂智二鄉之半隸焉
廣八十一里袤五十三里東至海岸四十里西至崑
山縣界三十六里南至松江府上海縣界三十五里
北至太倉州界二十里東南至上海縣界七十二里
西南至上海縣界三十六里東北至海岸四十里西
北至太倉州界三十六里
嘉定縣城池考
嘉定縣城宋嘉定十二年知縣高衍孫築土垣嘉熙四
年七月為颶風所壊閏十二月知縣鄭霖重築元至正
十六年張士誠據吳遣其將吕珍改築始用磚石周九
里為門四東曰晏海西曰合浦南曰澄江北曰朝京東
西南各有水門不久圮廢國朝正德間流賊據狼山知
縣王應鵬築土牆備之嘉靖十五年知縣李資坤增剏
北水門又於其上建樓三楹十九年海寇秦璠王艮等
倡亂知縣馬麟增崇土牆三十二年倭人入寇知縣萬
思謙以土牆難守改甃以甓基廣五丈面闊三丈未完
而以擢去東南隅毁於霪雨知縣楊旦繼之次第綜畫
重築改置四門各建樓一座易澄江曰宣文合浦曰濟
漕朝京曰振武晏海則仍其舊重濬外濠踰年而功成
方其築時賊意謂可直搗數肆侵擾二載之間犯境凡
五十餘晝爾戈矛宵爾楨杵蓋與松江上海縣之城同
時並舉而士民協心得不致潰且堅完過之屹然為諸
邑之冠君子以為難
城
週圍二千二百六十六丈六尺崇二丈六尺基廣
五丈面闊三丈
池
週圍二千二百六十五丈深一丈廣三丈有竒
門
陸門四座水門三座
敵臺
一十六座
窩舖
三十四區
雉堞
二千三百六十九堞
按蘇郡諸邑嘉定之城為最蓋城身寬闊居民
自蓋小房於上誠不守之守也且内外金湯掘
有品坑可保無虞
嘉定縣備寇水陸路考
東瀕大海
其道有五由縣東歴羅店月浦吳淞所而至海
者其中路也由江東老鸛嘴寳山李家堰一帶
皆可以至於海者其南路也由東北境牛角尖
太倉界以至海者其北路也三者皆陸行之道
也由黃浦東出吳淞江口以入於海或由吳淞
劉河適均之間東出黃窪塘以入於海二者亦
謂之中路皆水行之道也此惟牛角尖為間道
其餘皆正道也
西距崑山
其道有三由外岡葛隆鎮歴太倉南馬頭而至
崑山之東門者其北路也由葛隆鎮蓬閬廟水
墟而北者其中路也由方泰外岡安亭車塘而
至崑山之東南門者其南路也北路道之正者
也中路南路皆道之間者也
南接松江
其道有四由外岡安亭青浦唐行鎮以至松江
之北門或由黃渡盤龍鎮以至上海之西門者
皆西南路也由南翔柵橋水陸俱可至上海之
北門或由江灣入黃浦而至上海之東門者皆
東南路也内惟南翔為正道其餘皆間道也
北抵太倉
其道有三見太倉州水陸路考
右水陸可通之道凡十有五雖皆兵防之所當知
然不能一一而設備也惟擇其中之險要者建寨
柵剏屯營專駐官兵以為守禦之計其餘亦惟以
游兵行哨竒兵設伏輕兵出襲焉斯可矣共計邑
之險要有八曰江東二旱寨(寳山高橋)曰吳淞所曰黃
窪曰羅店曰江灣曰婁塘曰外岡鎮曰南翔詳見
各圖說於後
江東二旱寨險要說
江東旱寨有二一在寳山一在高橋鎮皆國初設兵以
備倭者也今廢久矣無人議及此者豈以青南當其前
吳淞擁其後而寨兵單弱不足以當利害故耶殊不知
江東地饒民殷而守江守浦兵船俱在内地青邨南滙
川沙柘林諸堡皆可遏賊於南吳淞江兵船僅可遏賊
於北若賊至而南北阻截不能登犯其勢必趨於此蟠
據為巢穴藉糧於我内地紛擾此其厲階也甲寅乙夘
賊首徐海屯柘林而令葉明屯此與新場陳東合為二
窟勢如長蛇卒難殄滅由我自失地利故也今寳山高
橋二地之中有界浜焉乃嘉上(嘉定上海)之鴻溝也宜令蘇
松併築一城設兵屯戍一如常鎮孟河事例有警則二
地之民携家以入輜重在是子女在是民將僇力死守
寇自無糧可資蓋堅壁清野之長策也二寨雖廢庸何
傷乎
寳山築堡議
寳山在吳淞江之東嘉定與上海接壤南至川沙堡六
十里北至馬沙墪四里東至海岸一里西至吳淞所三
十六里皆其信地南自徐家溝北逮老鸛嘴止一帶俱
為險要舊有旱寨城堡今圯廢已久雖去吳淞大營不
遠然阻隔黃浦聞警調兵猝難濟渡近因寇患調太倉
衞千戶領軍屯駐寳山然無堡可守非久計也應令蘇
松二府按照國初舊制修復故堡或於寳山高橋二地
之間如界浜者併築一城選集軍兵專官統練以備守
禦屹然為海壖雄鎮豈惟要隘有備并南滙青邨一帶
接應更便是在當事者加意焉
御製寳山碑附錄
嘉定涉海之墟當江流之會外即滄溟浩渺無際凡海
舶往來最為衝要然無大山高嶼以為之表識遇晝晴
風静舟徐而入則安坐無虞其或暮夜煙雲晦冥長風
巨浪帆檣迅疾倏忽千里舟師弗戒瞬息差失觸堅膠
淺遄取顛躓朕恒慮之今年春乃命將士相地之宜築
土山焉以為往來之望其址東西各廣百尺南北如之
高三十餘丈上建烽堠晝則舉煙夜則明火海洋空闊
遥見千里於是咸樂其便不旬日而成週圍樹以嘉木
間以花竹蔚然竒觀先是未築之前居民恒見其地有
山影及是築成適在其處如民之所見者衆曰是蓋有
神明以相之故其兆先見皆稱之曰寳山因民之言仍
其名而不易遂刻石以誌之
寳山旱寨兵防考
寳山在嘉定縣東南八十里依仁鄉洪武三十年太倉
衞都指揮使劉源奏建旱寨名江東寨著令太倉衞分
撥指揮一員千戶二員百戶四員額軍四百名屯守防
禦永樂中平江伯陳瑄督海運築寳山於其地因名寳
山寨正統九年都指揮翁紹宗建磚城於寨左遣太倉衛
軍守禦崇明遂委鎮海衞軍兼管後城漸圯兵防亦廢
嘉靖三十六年復調太倉衞中千戶所領軍一千名屯
守改名協守吳淞中千戶所
高橋鎮旱寨兵防考
高橋鎮在嘉定縣東南八十五里八都舊名青浦鎮與
寳山寨對峙洪武十九年鎮海衞都指揮使朱永建堡
名曰青浦寨著令鎮海衞分撥指揮一員千戶二員百
戶四員額軍四百人屯守防禦承平既久兵防漸弛城
堡亦廢亟宜修復以固邊防
老鸛嘴賊巢議
老鸛嘴南有地名李家堰者西抵江東抵海相距僅二
里許其咽喉之地一水界斷南北築二堰以通往來宜
以土人知地里者深夜潜開此堰使賊不得越水而南
更得精兵三千嚴守此地勿容賊得填洪但我兵屯此
則上海七團八團之賊恐來應援腹背受敵非計也又
須得精兵三千屯於太平寺等處以遏上海之援則李
家堰兵可以專力於老鸛嘴而賊據彈丸窄地三面江
海禾稻收割已盡財物劫掠已空不十日間將餓而斃
矣此誠滅賊之上策也老鸛嘴賊滅則北偏一段稍得
寧息用武有地而上海之賊可以迎刃而破矣乃苦於
無兵失此經畫惜哉
吳淞所險要說
吳淞所距縣東南四十里東濱大海北枕綵淘其南即
吳淞江入海之口也吳淞江發源太湖縈紆二百餘里
為中吳諸水第一其入海之口為海道咽喉三吳門戶
故特置所城於此而以副總兵鎮之比諸越之定海焉
或曰均之濱海也險要莫如劉家河而以此為第一何
也曰海中諸夷狡猾莫如日本入寇亦莫如日本山東
浙直與寇為鄰然山東之海水勢湍悍山脈聯絡非熟
其徑者不可行且勾引接濟之人未嘗有也故倭患獨
浙江之海山嶼為多而通番者獨衆故寇舶自外海而
來以洋山為入犯之的必至此而後分䑸若直隸之崇
明則諸沙錯落延袤三百餘里暗塗相貫有若為華夷
之限者惟三爿高家一路可以通舟而不可重載惟此
一路寬深可行無有壅碍(寳山之外沿海有楊家路者是也)而竹箔一
沙横亘其外隠然為之外護國初海運特築寳山以為
凖的蓋為此也今之守江固云密矣而竹箔沙之守殊
為單弱非扄固外戶之意或曰今之戰艦必以此為會
哨之地乎曰竹箔之南吳淞之要道也竹箔之東劉家
河之門戶也若設重兵於此防守賊豈惟不能侵犯内
地雖二江之口亦得息肩矣昔人常欲徙鎮海衞於寳
山豈無意耶所惜舊城正當綵淘港口因東北一隅坍
海故徙内地雖去不遠然氣自孤乙夘之寇避江口兵
船之阻悉自綵淘港出入兵船竟莫之誰何蓋以守江
為要務而不之及也殊不知綵淘一港直貫練川水陸
皆通賊舟入犯尤為便易安得謂其非險要也而忽之
吳淞所城池考
吳淞所守禦城國朝洪武十九年滎陽侯鄭遇春築土
為之周六里有竒永樂十六年都指揮谷祥張翥增築
高二丈七尺始闢四門因去海止三里潮汐衝激嘉靖
初東北漸傾兵備副使王儀更築土城於舊城西南一
里十八年城東北隅傾於江壓溺男女五百餘人十九
年海寇秦璠王艮等入寇焚劫遂移棲土城以舊城為
教場三十二年巡按御史尚維持以土城難守檄知縣
楊旦改甃磚石
城
周圍七百二十丈凡四里高二丈四尺闊二丈九
尺
池
外城河廣六丈深一丈有竒内城河廣三丈深八
尺
門
陸門四座水門二座
敵臺
一座
窩舖
四十座
雉堞
一千一百九十四垜本所與協守所並分守禦本
所管東北二方該五百九十七垜協守所管西南
二方該五百九十七垜
吳淞所兵防考
吳淞江守禦千戶所洪武十九年滎陽侯鄭遇春與鎮
海衞指揮朱永奏建隸中軍都督府屬太倉衞統軍一
千二百五十人後委鎮海衞官并差軍更番守禦嘉靖
十九年賊寇秦璠等作亂繼以倭患議設總兵駐劄鎮
江往來應援三十二年始專駐吳淞所設吳淞營把總
一員統水兵三千九百二十名遊兵營把總一員統陸
兵三千名舊以元分鎮萬戶府為所治後撤造太倉軍
儲倉嘉靖二十二年千戶周傑復建在所城南偏軍器
局在所東南教場在所西北陸營把總司在城東南水
營把總司在城西南
吳淞江兵船議
嘉定沿海地方共七十里吳淞江口乃適中之處也由
江口延袤而南則自老鸛嘴以至寳山南滙金山出江
口迤邐而北則自綵淘以至黃窪劉家河由江口而深
入則南迤五十里即為黃浦直至上海由黃窪而登岸
則嘉定太倉崑山蘇常連數百里是吳淞江者南為上
海門戶西為蘇常藩籬乃東南第一險要備吳淞即所
以備上海備上海即所以備蘇常也舊制原設吳淞江
千戶所守禦於江之西岸嘉靖十八年海水決齧所城
僅存西南一隅官軍靡依乃復建新城避水患周圍四
里當大江之傍倭患猖獗本所力不能支當道建議合
太鎮二中所與吳淞所並處新城氣勢宏壯兵稱足矣
兵食不乏城守自堅況新設總兵衙門水寨兵船聽調
哨守蘇松水陸咽喉何固如之所不能無議者哨守之
法似猶未善兵船之數似猶未敷請詳言之夫海洋追
𠞰惟福船最為得用但海天茫闊瞭望難周地理遼邈
防禦難密須多造福船多募福兵為第一義耳以事理
計之福船須得四百隻福兵須得四萬人以吳淞江為
老營分福船為四班以一百隻泊吳淞江專守老營以
一百隻哨至寳山之南直抵高家嘴以一百隻哨至高
家嘴之南直抵陳錢馬蹟以一百隻哨至劉家河北直
抵福山狼山此往則彼來此來則彼往絡繹於數千百
里之間皆為有備聯屬於煙波浩渺之地㒺所空隙擁
衆大舉之寇合力抵禦昏雨零至之賊隨遇成擒此計
之得者也若株守吳淞不為分番出哨之計未免顧此
而失彼若直守馬蹟不為反觀内顧之謀未免慕遠而
遺近是在當事者籌之
福船捕盜議
或問福船捕盜每日口糧六分各兵每日五分當此糧
餉不給之秋常恐其不繼也況此輩一得糧賞即萌歸
志如之何可用乎曰不然福船蒼船最為海洋禦寇要
具隨船梢手舵工等役非久於從事習練精便者不堪
用也若以沙土兵更代福浙舟師恐二兵雖或通水道
便撑駕而轉篷起碇把舵及修做掣纜貢具等類俱非
所能設有警急措手何及似宜以沿海衞所正軍盡數
查出每福船一隻以正軍攙補二十名令其在船習學
起碇轉篷之類明年又以各軍攙補二三十名一二年
之後我軍皆能駕使福船則糧餉可省而亦可以無賴
於黠強難制之輩矣但今各衞所軍應得正糧每年止
給一二月不能謀生去而為商賈為技藝為盜賊營伍
空虚遇變無恃今之州縣軍儲倉糧在有司每以為可
緩在糧長亦以為可負此軍之所以枵腹待哺而無從
得實也自今州縣徵糧必宜先解軍儲後發兑運應時
給與庶可責其成功矣
黃窪港險要說
(闕)
羅店鎮險要說
(闕)
江灣鎮險要說
江灣鎮在縣東南七都(宋建炎中韓世忠統兵禦烏珠曾駐中軍於其地今尚存架大)
(纛石旗樁二個高可二丈餘在闤闠中)離縣治六十里吳淞江自東北而
來至此轉折而西至鎮之南遂為黃浦入江之口吳淞
所為江海第一關鑰今既稍遷内地第一險要失矣賊
舟乘潮突入西南入黃浦以犯上洋必經此地則此地
其吳淞江第二義乎今之議者漫不之及豈以守浦守
江既有兵船則此地為贅疣也殊不知上海縣城逼臨
黃浦賊入黃浦事已掣肘東西奔馳兵船分則勢弱合
則照顧不及非至計也為今之計不若築堡屯戍守此
與江東旱寨相為聲援守浦兵船自内應之吳淞兵船
自外襲之賊豈敢長驅出入乎
婁塘鎮險要說
婁塘鎮在縣治北十二里横瀝塘中貫之北出劉家河
入海俗所謂公塘者是也賊自劉家河西來折而南行
入横瀝至縣治不過二十里婁塘實當其衝其地民居
稠密田塍平曠可以馳騁可以屯駐若設兵守之賊豈
能直搗城下乎自嘉靖癸丑迄丙辰無歲不受其害雖
嘗議設鄉兵防禦然無營寨可守惟據西石橋以戰賊
自間道出我兵之後即驚潰無策矣婁塘不守縣城復
何恃乎且其地多富民而無王濬創鎮之才遠大之智
甘為賊擄而不思善後之圖亦可怪也
外岡鎮險要說
外岡鎮在縣治西十二里嘉定之水南北莫大於横瀝
東西莫大於練祁而練祁之水自西關出合顧浦以入
吳淞江若賊掠松江而歸恐為吳淞江兵船所截必間
道走唐行青浦安亭以趨太倉之南關則練祁為賊所
必由之道也自練祁北折則為鹽鐵(鹽鐵塘在嘉定縣西南十八里南至)
(松江葉謝北達太倉江陰入江相傳吳越王於此運鐵故名)鹽鐵入劉家河則太倉
南關矣若賊自南關分蹤出掠亦必入鹽鐵以趨嘉定
外岡鎮亦當南北交會之衝且密邇縣治可以掎角非
設兵守之不可也今之議者咸謂宜守葛隆安亭而棄
外岡夫葛隆小鎮安亭僻遠徒分兵力何益事機須於
此戍守不惟可以遏賊之衝實與縣城互為聲援葛隆
安亭二鎮不必設兵而聲勢自振矣
南翔鎮險要說
南翔鎮在縣治南二十四里又南二十里為吳淞江南
横瀝之所經也材貨所萃商賈所集盜賊以為名鎮而
必争者也且當縣治正南賊自吳淞江而來必經於此
而後達於縣治蓋南郊之關鍵也嘉靖甲寅倭寇犯之
賈人布板於簷端以矢石下擊殺賊頗衆然無堡可守
外援不至浹旬而後潰為今之計莫若募富商築堡以
居無事可免擊柝之憂有事則據堡而守兵不必出於
官而自足餉不必運於官而自備萬一為賊所困則命
一旅援之而已蓋此鎮為百貨所居而弓矢又商賈之
長技也
嘉定縣巡司(弓兵烽堠附)
顧逕巡司
在嘉定縣東三十里顧逕設弓兵四十名往來巡邏
所屬烽堠四座
月浦爛倉顧逕港
五岳塘
每堠另設瞭守弓兵五名
吳塘巡司
在嘉定縣西南三十六里吳塘設弓兵四十名往來
巡邏所屬烽堠九座
青岡黃泥涇外岡
城西石門岡馬陸
馮家橋黃渡沙岡
每堠另設瞭守弓兵五名
江灣巡司
在嘉定縣東南六十里江灣鎮設弓兵四十名往來
巡邏所屬烽堠一十七座
沙浦湯字圩吕字圩
生字圩南翔周家浜裏
周家浜外衣有字圩致字圩
東潜字圩中潜字圩西潜字圩
大場胡陸灣江灣
五通廟秦家店
每堠另設暸守弓兵五名
嘉定縣倭患事蹟
洪武二年己酉
二月賊寇吳淞所海濱指揮朱文擊敗之
七年甲寅
八月賊寇海濱
永樂二年甲申
四月對馬岐倭寇海濱
嘉靖三十一年壬子
七月賊寇吳淞所百戶馮舉宗元爵等禦戰死之
賊據楊氏宅洞牆屋四望徐候船南走官兵追之
賊匿葦荻中免越數日乃去
三十二年癸丑
閏三月賊首王直犯縣境
賊自烈港之敗以百餘人自白馬廟而來收集餘
黨流突蘇松掠縣之寳山鎮撫陳憲疑為鹽盜率
輕兵追之後知為直不敢襲
賊犯婁塘鎮
倭船至寳山洋都指揮王世科府同知任環合兵𠞰
之百戶張治力戰死之賊夜遁任環追擊之弗及
前歲倭舶之入以為失風非來寇也稍縱之得志
而去至是乃復來金山備倭都指揮王世科蘇州
府同知任環合兵𠞰賊選士卒數百人分為五隊
即日渡江命吳淞所百戶張治率甲士五十人為
前鋒治持戈躍馬奮不顧身與賊遇於寳山之麓
劇戰賊魁胡藥師最驍勇身被重甲數鎗不能入
以鐵戈擊其首乃斃殺賊衆十有三人治力倦下
馬搏戰被賊横刺而死衆見治死遂潰走環獨不
走賊奮而前有一敢死士徐珮以身捍環乃得免
明日環復出挑戰賊不敢出相持數日思以計困
之賊夜半從海岸遁去環覺之率師追擊不及而
還
府同知任環守備解明道敗賊於吳淞江口
賊至劉家河揚帆而西守備解明道與六合知縣
董邦政率兵迎擊之追及於吳淞江口值綵淘港
復有新賊至者與之合蹤勢益猖獗官兵莫敢進
操江都御史蔡公克廉遣蘇州府同知任環率兵
往助之賊遂敗走俘斬一百有竒
賊首鄧文俊等分掠縣境
四月賊陷吳淞所城
初九日倭船數十艘從大洋中來徑趨黃窪港入
劉家河登岸殺人進掠婁塘鎮民悉奔竄擄掠財
帛不可數計又進攻太倉州城軍民嬰城固守乃
轉掠而東攻吳淞所城城惡不可守遂陷入之西
掠月浦及羅店等鎮
守備解明道襲破吳淞所賊遂復所城
賊既破城遂入據為巢越十日守備解明道襲破
之斬賊首百餘級賊酋三大王六大王死焉遂復
所城賊遁出海復為太倉州判金汝舟千戶楊循
禮所敗擒斬八十有竒
五月賊犯縣城知縣萬思謙禦却之
初三日賊由羅店進薄縣城先是民疑土城易陷
望風而走知縣萬思謙料賊深入為城守計至是
咸備外則設坑塹布蒺藜内則倩客兵募義勇萬
餘人登陴固守賊本謂城非甃石易與耳至見守
禦嚴整相顧失色乘東風縱火煙焰蔽空思謙叩
頭籲天風反而西應天府檢校張大倫固原人適
捧臺檄至善騎射賊有桀黠者奮勇先登大倫發
一矢中賊吭賊應弦而倒於是矢石交下賊多被
傷而去
六月官軍追擊賊於寳山洋大敗之
賊自上海縣掠財帛子女滿載而南官軍與戰不
利殺百戸卜相陶臣鎮江衞知事吳宗德邀擊之
賊驚潰争舟溺死者不可勝計守備解明道府同
知任環伏兵吳淞江口擊之追至寳山洋賊遂大
敗
十一月倭舟泊寳山參將湯克寬擊敗之
賊由華亭縣漴缺登岸流劫移舟泊寳山克寬引
舟師迎擊至高家嘴毁其舟斬首七十三級生擒
十四人
十二月南沙賊遁至黃窪
三十三年甲寅
正月賊首蕭顯犯縣城還屯海上浙江提督都御史
王公忬遣參將盧鏜率師來援
先是除夕任環以賀聖節還郡官軍守備稍懈賊
乘間於歲旦渡海而西泊舟施家港初五日薄嘉
定縣城時知縣萬思謙董衆築城城甫畢工賊至
遂不能拔因轉掠南翔廣福屯據海上官軍與戰
輒不利賊益猖獗浙江提督都御史王公忬太倉
人也遣兵赴援參將盧鏜率舟師從海道至賊悞
以為黨喜而出迎近視之乃官軍也大驚而退時
任環以同知陞兵備僉事相議出師會𠞰鏜知湯
兵不可用謝却之獨將其軍以進賊衝鋒而前堅
壁不動明日復如之又明日賊出行劫弱視盧師
故也鏜命二舟載薪與賊相近以舉火為約度賊
歸路設伏兵以待之薄暮賊歸官軍迎擊之已而
火起伏兵盡合前後夾攻賊大敗斬獲過半餘衆
南走鏜慮軍士貪戀財帛追之不力命盡焚其舟
追之青邨所城賊入城官軍圍之會天大雨復乘
間潰圍走鏜還至松江拽不用命者斬於軍門
獲賊首陳二
時陳二詐為奸細在途被邏者執之
賊分掠南翔等鎮參將湯克寬擊敗之
賊犯南翔鎮賈人布板於簷端以矢石下擊殺賊
頗衆外援不至浹旬而潰遂流劫婁塘等鎮克寬
引兵迎擊大敗之
二月都指揮盧鏜敗賊於史家浜
時賊首蕭顯據史家浜為巢鏜率師進搗大敗之
賊死者無筭乃遁往浙江海寧縣鏜復追擊敗之
其别䑸之在歸家港者僉事任環亦擊敗之
三月倭賊入吳淞江總兵湯克寬率師迎擊之擒斬
無遺
是月十六日復有賊首劉三率其黨二百餘人駕
數舟直入吳淞江登岸劫掠適克寬領兵從松江
來知官軍且戰且却召把總千戶田某將斬之田
曰罪固當斬但兵船統自耆民不聽節制即召耆
民抗令者斬之衆皆股慄遂督兵合戰邳兵有退
怯者亦斬以徇由是軍民齊奮戰鬭益力賊不能
支奔匿舟中官軍兩岸夾攻砲石交下斬首級一
百七十有竒餘悉就擒無一人得脱者
賊掠南境邨鎮抵松江
倭船一䑸突至黃窪登岸轉掠而南官軍與戰不
利遂越南翔鎮由封家浜直抵松江邑之西南二
境盡為騷動
四月賊屯老鸛嘴
賊圍縣城蘇松州縣各被圍不相救
是月十六日賊至嘉定攻圍縣城城中悉力拒守
幾為襲陷者再相持彌月漸解而去初賊之始至
也不滿百人及其再至也亦不過千人至是則連
結諸島萬衆深入州縣各被圍不能相救賊晝則
剽掠四出夜則聚歸城下窮鄉僻巷悉被焚劫火
焰燎原積尸遍野吳淞江南數百里一變而成丘
墟矣
總兵俞大猷敗賊於吳淞所
賊舟入吳淞江者十六艘俞大猷率師邀擊大敗
之沈其舟十一艘斬首二百五十有四級
六月賊由縣治進薄府城大肆焚劫尋還屯海上
先是賊衆五百餘人歸未至島遇颶風復飄至海
上六月初一日由嘉定縣趨蘇州府城大肆焚劫
又南由吳江縣抵松江府復還海上因巡船邏擊
不敢出襲時調來狼兵不滿百人每與賊遇賊輒
披靡偶以二十人當賊二百人為賊所圍力戰得
出殺賊五十餘人狼兵死六人其間二人尤驍勇
賊至劉家行單騎追之賊知其為狼兵也匿二賊
於厠中從後擊其首遂斃自是狼兵少怯
把總劉堂敗賊於吳淞江口
三丈浦賊遁出海為太倉知州熊桴所敗餘賊遁
至吳淞江口為堂所敗其酋急速如郎就擒斬首
二百六十餘級
八月賊攻縣城
賊首王直分遣其酋吳德宣徐碧溪自綵淘港率
衆千餘入攻縣城時賊薄西門夜偵守者卧遂梯
登之及女牆守燈童子震呼衆驚覺擠石墜梯賊
遂退童子呼時刃及死矣知縣萬思謙哀之琢童
子石像坐於城闉東
上命兵部尚書張公經總督軍務率文武六臣提兵
南下與賊戰敗績賊屯老鸛嘴
初張公經提督兩廣威名甚盛至是遂膺簡命以
兵部尚書兼提督參將李逢時許國參政許天倫
副使周臣兵部郎中盛唐譚綸俱聽節制率青徐
兵六千人抵海上賊聞天兵至徉西上逆戰官軍
出戰賊退走明日復如之青徐兵俱召募惡少許
李二參將皆世胄子不諳兵法不識地利各務僥
倖成功黎明出師申刻渡河而東其半猶未渡賊
匿舟中無一人哨者須臾潮漲賊一人騰躍而上
餘衆四起官軍遂亂蹂踐没溺刺殺而死者二千
餘人資糧器械悉為賊有所喪多矣二參將懼誅
遂多殺平民之寡髮者以冒擒獲是時也賊雖倖
勝然不敢出海移舟老鸛嘴據為巢穴
賊薄縣城參將李逢時迎擊敗之
賊退據羅店鎮官兵追擊敗之
斬首八十餘級
官兵擊賊於綵淘港遇伏兵潰指揮劉勇力戰死之
初參將李逢時與許國以山東民鎗手六百人至
與賊遇於新涇橋逢時率麾下先進擊敗之許國
憾逢時同事而功先乃從間道襲賊欲分逢時功
追至綵淘港乘勝深入遇賊伏起官軍大潰溺水
死者千人指揮劉勇戰死諸軍倉猝不整遂大敗
詔逮逢時等東兵稍自引去總督尚書張公經請
下有司追捕兵部覆奏此係北土烏合之兵驅之
蘇松澤國固非所宜不如悉放遣之詔可
官兵追擊賊於老鸛嘴四馬洪大敗之
王直知官兵將搗其巢乃進營於師家浜官兵擊
敗之已而由原港出海水兵追戰於老鸛嘴之四
馬洪復大敗之
三十四年乙卯
正月老鸛嘴賊遁走與柘林賊合
先是嘉定知縣楊旦募土人敢死者夜燬賊厰火
賊舟多方撓亂故不得安鑿渠通海以為退計正
月初二日乃乘間遁去官軍追至寳山重霧漫天
僅獲賊一舟斬首六十餘級賊遂與柘林諸賊合
夥
五月賊屯縣境兵備副使任公環擊殱之
時倭舟被風飄回者五十人屯嘉定縣民家環率
兵攻之不克乃投火民宅爇之賊盡殱焉
八月賊由吳淞江遁出海洋把總楊尚英追擊敗之
沈其舟六十艘俘斬三百有竒
九月川沙賊遁至吳淞所兵備副使任公環擊敗之
總督都御史楊公宜遣游擊將軍曹克新統川兵
搗川沙賊巢大敗之燬其巢賊遁至吳淞所兵備
副使任公環督舟師襲擊之斬獲大半餘遁走清
水窪
閏十一月官兵敗賊於吳淞江口
周浦賊為官兵所破遁出吳淞江副使王公崇古
總兵俞大猷會兵夾擊至老鸛嘴大敗之俘斬一
百七十有竒
三十五年丙辰
三月賊入吳淞江總兵俞大猷等大破之
賊&KR0008;十六艘自寳山入吳淞江大猷先奉總督胡
公宗憲檄與把總楊尚英劉堂等設伏海口待之
賊至伏發沈其舟十三艘斬首二百五十餘級
六月賊至吳淞江官兵擊敗之
賊為官兵所敗與七丫港賊相繼遁出海總兵俞
大猷預受總督胡公宗憲命設伏劉家河海洋待
之且攻且逐追及於茶山東北沈其舟六十艘俘
斬三百有竒殘寇宵遁復為颶風所覆無生還者
江南經略卷三上
江南經略卷三下
明鄭若曾撰
太倉州境圖
太倉州總論
太倉本崑山縣惠安鄉地也東瀕大海元時海漕番舶
咸彙於此嘗立水軍萬戶府以鎮之國初則設太倉鎮
海二衛統軍一萬一千二百餘名名曰備倭弘治間撫
臣又奏割常熟嘉定崑山三縣之地添置州治法制不
可謂不密矣然愚不能無議者何哉夫太倉之濱海與
嘉定上海一也嘉上二縣皆無衛所而太倉獨設二衛
豈非以崑山縣治離海太遠難於防禦之故耶厥後既
建州治則事勢迥殊二衛之中宜汰其一而猶並峙如
故不幾於冗乎往年倭寇内侵直抵城下兩衛閉門觀
望莫之敢攖良由專重城邑而略於海港猶之外戶不
嚴俟賊至堂奥而後逐之吁亦無及矣如鄙見莫若但
留太倉衛於州城平時則教場操練以防海寇不測之變
遇警則有司率民登埤以守衛官率軍出城以戰而鎮海
一衛則移置於劉家河口剏水寨撥巡船專哨海洋與
吳淞白茆崇明相為掎角賊豈能衝突而深入哉萬一
賊衆我寡力不能遏亦當挫其銳至邀其惰歸比之聚
二衛於一城賊進海口而莫之禦者相去懸絶何如也
或問劉河七鴉近皆添設把總宿重兵尚不能禦寇之
不入也鎮海一衛何足以支之曰不然倭舶之來暫時
之變也自古豈有越海萬里而能長為中國患者若自
今修復祖宗備倭之制申嚴督撫會哨之法入寇者則
殺之通番者則捕之倭患不久將自息矣患息之後添
設之兵不容於不撤海防飬兵之銀不容於不除比時
行吾之言則兵雖撤而把港之兵不乏銀雖革而軍糧
之額自存豈非經常之策也哉或又問七鴉浦奈何曰
此宜稍緩但分撥一千戶所駐劄守禦而以茜涇甘草
唐茜涇三巡司官兵輔翼之足矣
太倉州境考
太倉在蘇州府城東一百一十里古婁縣惠安鄉相傳
春秋時吳王即其地置倉號太倉太倉之名始此梁天
監中分婁置信義縣大同初分信義置崑山縣而州為
崑山之域宋時置節制司海庫元朱清張瑄創海運於
此通海外番舶凡高麗琉球諸島往來市易謂之六國
馬頭自延祐元年崑山徙治太倉凡四十四載迨至正
十七年復遷崑山州治於馬鞍山陽國朝吳元年立太
倉衛洪武二年分立鎮海衛弘治十年巡撫都御史朱
公瑄奏割崑山東北境湖川新安及惠安鄉之半與常
熟之雙鳳鄉嘉定之樂智(即宋時崑山縣醋塘鄉)循義(即宋時崑山縣平樂)
(鄉)二鄉立太倉州領崇明縣
州境廣八十里袤九十里東至海七十里西至崑山
縣界十里南至嘉定縣界十二里北至常熟縣界六
十里東南至嘉定縣婁塘十二里西南至崑山嘉定
二縣界二十里東北至白茆港口九十里
太倉州城池考
太倉襟帶滄海為三吳屏翰舊無城垣止有木柵在支
塘鎮西北元至正十六年張士誠據蘇州因防方國珍
遣其將高智廣築今城城高而堅池廣而深雖建築於
僭偽而實為無窮之保障國初太倉與鎮海為衛並治
一城弘治間建州因舊城樓櫓具廢正德九年按察副
使謝公琛命知州事汪惇增隍濬池加甓於城南於東
西北重建城樓(柴竒有記)次年監察御史唐公鳳儀復命知
州事黃廷宣重搆西北城樓(王鏊有記)城外基俗呼城脚衛
官私得民租度為耕地耕民利開地日取土填濠濠淤
狹且傷及城宜有厲禁
城
週圍一十四里五十步高二丈廣三丈
池
週圍一十五里一百七十步深一丈五尺廣八丈
六尺
門
陸門七曰大東小東(又名竹場門)大南大西小西大北
小北門各有樓樓外有月城水門四曰大東大西
小西朝陽(初築時有小北大南二水門今廢)
敵臺
二十八座
窩舖
六十六座
太倉州備寇水陸路考
東瀕大海
其道有三由劉家河至天妃宫出海者其南路
也由北門至七鴉浦出海者其北路也二者皆
舟行之道道之正也由東門東北行至茜涇下
海者其路在劉河七鴉適均之間乃中路也水
澁不可通舟但可陸行道之間也
西距崑山
其道有三詳見崑山縣水陸路考
南抵嘉定
其道有三由鹽鐵葛隆鎮至嘉定之西門者其
中路也由青魚涇西南折旋方泰至嘉定之南
門者其西路也由弓塘婁塘至嘉定之北門者
其東路也中路東路皆正道也西路乃間道也
北接常熟
其道有二由五衢唐市任陽雙鳳而至州治之
北門者其陸路也由支塘直塘七浦塘鹽鐵而
至州治之北門者其水路也二者皆道之正非
道之間也
右水陸可通之道凡十有一雖皆兵防之所當知
然不能一一而建寨柵剏屯營專駐官兵以為守
禦之計也惟當擇其中之險要者而備之其餘亦
惟以游兵行哨竒兵設伏輕兵出襲焉斯可矣計
邑之險要凡有五曰劉家河曰七鴉浦曰奣子東
曰夏駕浦曰塗松詳見各圖說於後
太倉衞兵防考
太倉衞指揮使司
太祖吳元年以所俘張士誠兵建衞命指揮同知朱
文掌之隸中軍都督府初設十千戶所統軍一萬一
千二百餘名洪武四年并為左右中前後五所領吳
淞守禦千戶所
署在太倉城陳門塘西南即元崑山州治先為
朱清第號萬戶府吳元年改為衞治軍器局
在衞治西軍器庫在衞堂左右各一軍儲
倉舊在長春橋南嘉靖十七年移建小教場(有倉)
(使一員斗級二名總儲本府各縣運到米太倉州委官支放官軍俸糧)屯糧倉
在衞治内(每歲於指揮中撥管屯官一員掌屯田印徵糧貯倉候過夏後集官軍臨)
(倉支放)大教場舊在小北門内後移建州治遷
南門外張涇關東小教場在城内東南隅鐘
樓西
指揮使二員(内掌印一員)同知六員僉事十二員
鎮撫司鎮撫二員經歴司經歴一員領所五(洪武)
(二十六年定每千戶所統軍一千一百二十名百戶所統軍一百十二名)
左右千戶二所營在衞治東南中千戶所營在
衞治西南前千戶所營在衞治東後千戶所營
在衞治東南嘉靖三十六年移中千戶所領軍
一千名戍吳淞江寶山名協守吳淞中千戶所
千戶十三員(正千戶五副千戶八)百戶五十員(每百戶所設總旗二)
(名小旗十名)所鎮撫二員
共統官旗舍餘五千七百八十六員名
屯田二百七十三頃四十一畆零歲徵本折色
正糧七千七百三十五石有竒
右太倉衞官軍宜專駐州城平時教場操練有事
出城禦戰者也
鎮海衞兵防考
鎮海衞指揮使司
太祖洪武十二年分太倉衞軍之半命指揮僉事曹
勝掌之隸中軍都督府統左右中前後五千戶所領
崇明守禦千戶所
署在太倉城内武陵橋西北即元市舶提舉司
洪武十三年改為衞治軍器局在城内東南
隅軍器庫在衞堂左右各一軍儲倉在長
春橋南(有倉使一員斗級二名總儲本府各縣運到米石先隸嘉定縣委官支放官軍)
(俸糧後屬太倉州)屯糧倉在衞治内(每歲於指揮中撥管屯官一員)
(掌屯田印徵糧貯倉候過夏後集官軍臨倉支放)教場在小北門内
(舊與太倉衞大教場相連)
指揮使三員(内掌印一員)同知三員僉事六員鎮
撫司鎮撫一員經歴司經歴一員領所五(洪武二十)
(六年定每千戶所統軍一千一百二十名百戶所統軍一百十二名)
左千戶所營在衞治西北右千戶所營在衞治
西南中千戶所營在衞治東前千戶所營在衞
治東北後千戶所營在衞治西嘉靖四十五年
移中千戶所領軍一千名戍劉河堡
千戶十九員(正千戶五副千戶十四)百戶五十員(每百戶所設總)
(旗二名小旗十名)所鎮撫一員
共統官旗舍餘五千五百八員名
屯田二百八頃九十八畆零歲徵本折色正糧
五千九百一十六石有竒
右鎮海衛官軍宜移置劉家河口剏水寨撥巡船
專哨海洋以副鎮海之名者也
劉家河險要說
劉家河在州治東南七十里即古婁江入海之口也(劉家)
(河自州城西接官亭起一路東南行至天妃宫出海長七十里闊二里)汛月倭舶從東南
洋來此港口為本州第一衝要若進此港則西可以至
州城而崑山而府治南可以犯嘉定國初原設水寨於
此成化間增建木城官房後以承平而廢近因倭變撫
操二院奏設把總兵船提督都御史趙公忻兵備副使
熊公桴復造木城官署軍房撥福蒼八槳等船福沙等
兵住劄港口防禦固云密矣然賊犯本港必從新竈沙
宋信嘴而後可逹須分撥重兵於此防哨遏賊於上游
策之上也拒賊於港口使不得衝入策之中也若縱賊
深入則無策矣且國初鎮海衞之設原分太倉衞軍之
半屯戍劉家港口今天妃宫其故址也後因無城故併
入州城耳今宜考復舊制因水寨而增築城堡移鎮海
衞居之與太倉衞官兵互相首尾豈非經久之計耶
劉河新建堡議(嘉靖四十三年條上撫憲)
築堡之由
一劉河水兵有福兵浙兵土兵之殊福浙兵取其
家遠熟知海道常行住劄於舟耳今各捕兵多
有室家皆潛住州城不免有内顧之念豈肯專
心於死戰耶况每歲修艌兵船一次其工約計
二月方完兵無所居若築此堡各捕兵室家俱
得以安居而兵無虚缺矣此堡之所當設一也
一劉家河直衝太倉崑山蘇州倭舶之來多由此
入向設把總兵船為之哨春汛出哨各沙上流
止有一哨守港兵勢甚孤倭若黑夜乘潮順風
而來各哨兵船一時豈能策應乎守港者勢決
不支必致登岸額設木營原議蘇州衞官兵防
守今官兵已革止存空營豈為善策似宜添設
陸兵以備陸戰若設陸兵非堡不能屯劄劉家
河要害無異吳淞福山此三港皆蘇松之門戶
也今吳淞福山俱有城堡陸兵以備夾攻而劉
河獨無城為缺典此堡之所當設二也
一劉家河若春汛時月本港兵船及參將兵船七
鴉兵船俱泊於此三港水兵各有所統各為一
黨一有嫌隙輙相爭鬭隠禍叵測竊惟參將乃
各港之將領水兵皆其所轄也若設堡遷參將
衙門於其内則各港水兵庶有所畏况兵備道
坐鎮太倉而沿海沿江各沙各港俱聽調度可
為東南之長城總參等官原設以備水陸之戰
今總兵坐鎮吳淞江口常鎮參將坐鎮楊舍港
口而蘇松參將獨得於春汛畢時長住太倉夫
一城之内既有兵備道與一州二衞矣而又有
參將衙門不亦複乎似宜移劄劉河港口與吳
淞楊舍相為掎角各分信地隨處設備則賊不
能乘虛而入矣此堡之所當設三也
一劉家河每歲遇春汛時撫按操巡巡歴港口沿
海荒茫無公𪠘駐劄該州每着糧長結蘆蓆厰
答應每歲動費銀若干兩此皆出於百姓無辜
之費也况遇風雨一應隨侍官軍須立於野中
寢食無依須築此堡比照吳淞楊舍事例建造
上司衙門及海防官廳而後可此堡之所當設
四也
一劉家河之北通茜涇陸公新塘諸鎮而太倉州
民之富者多居於此往年倭寇登岸民之富者
盡遷入城民之貧者皆為倭寇劫殺若築此堡
則附近之民無分貧富無問遠近俱得以全生
矣此堡之所當設五也
一劉家河濱海一帶離城甚遠近年以來七浦楊
林諸河日漸淤塞舟不能行民間糧米欲輸入
城者必假海盤旋而入若遇風潮多致飄没夫
民之所重者食也太倉民間之米三分在城七
分在野倭寇至此往往擄民負戴饋食此正所
謂借寇兵而資盜糧也若築此堡民便遷徙不
惟可以積糧而又可以全命實為堅壁清野之
計此堡之所當設六也
一劉家河離城七十里本港官兵約有三千員名
倘倭寇深入道路不通糧餉一時何能接濟且
沙船春汛畢時更番防守其落班之船恐在海
販鹽為盜軍火器械追貯州庫遇警不便給發
若築此堡每歲春汛時海防官於正月間將應
給口糧盡數徵貯汛畢落班則追軍火器械亦
盡數查貯不惟可免疎失之虞而官兵亦無缺
食之患此堡之所當設七也
一劉家河口之南逼近牛角尖地乃從古出盜之
所也邇者雖蒙臺下殱厥渠魁而徒黨尚存愚
嘗訪之近所擒者乃羣盜之所倚庇而畏懼者
也渠魁亡雖失其所倚而亦去其所憚得以各
自肆恣矣合行區處以杜大患切照黃窪在港
口南三十五里乃嘉定東最險要之地相應設
兵與劉河水陸官兵相夾防禦則外可以禦倭
内可以弭盜若劉河無堡則兵不能與黃窪聲
應而牛角尖終於無制矣此堡之所當設八也
築堡之證
一照得崑山縣城先於嘉靖十四年巡按衙門設
法甃築係各縣犯罪大戶長洲沈寧等量准罸
贖應死罪者認築若干丈應充軍為民者認築
若干丈通計十二餘里未嘗奏請官銀刻期築
完不必請旨之明徵也况今倭亂已久嘗經題
准鄉邨險要俱許民得自築堡防禦載諸會議
平倭事例而劉家河關係全吳財賦重地又值
春汛時月若俟請旨不無遲悮似宜臺下與巡
按作主或一面題知一面興役未知然否
築堡之費
一照得柘林堡週圍四里劉河堡制似宜倣此以
福山堡大二里半週圍五百五十一丈計之則
四里之數該八百九十六丈昔崑山縣築城每
丈費銀二十五兩以其高二丈五尺故也切據
鎮江府城其高不過二丈則今劉河堡當亦如
之每丈該銀二十兩通計八百九十六丈該銀
一萬七千九百二十兩思得現今牛角尖入官
田五千畆每畆從輕估之牽銀七八錢可變賣
銀三千餘兩之數又查劉家河兵餉未關給者
尚有七千餘兩若以三千兩給散四千兩改作
築城屯兵之用二項共該銀七千餘兩可供築
堡將半之費矣撫按衙門若肯准行收贖富戶
犯軍罪者每名築城五十丈即與豁免四府十
八州縣豈無應令者乎是所饒止於八九人而
大工之集其所庇者吾不知其若干人也未知
臺下以為然否
劉河新堡城池考
劉河堡在太倉州城東劉家港海口與嘉定縣接境元
朱清張瑄創海運於此而諸蕃凑集為市國初繇此而
漕定遼繇此而使西洋夙為東南巨鎮顧無城堡難於
守禦自成化間都指揮郭鋐創築木城歲久圮廢倭變
以後復為修築終非久遠之計嘉靖四十五年新築磚
城建參將府及營房水寨募水陸軍兵添設福沙唬船
哨守防禦憲定每歲支軍需銀三兩修葺城垣其圮壊
則取辦太倉州
城
週圍三里高二丈二尺闊三丈四尺
池
深九尺闊五丈二尺
門
陸門三東南西各一水門二東西各一
窩舖
一十九座自南門至東門凡五東門至西門凡八
西門至南門凡六
周堡外護潮圍塘
高一丈二尺闊四尺憲定歲役軍兵挑土修築
劉河寨兵防考
劉河港元初於河北岸置嘉定州分鎮水軍萬戶府稱
水寨至正十三年又於南北岸各立萬戶府凡三區統
鎮海靖海定海三千戶所國朝罷萬戶府置巡撿司三
每司設弓兵一百名又立烽堠六正統初金山有警巡
撫侍郎周公忱都指揮翁紹宗復議設軍寨分委蘇州
衞指揮一員千戶二員百戶四員領軍五百名海船八
艘春秋二季分番備倭又開教場操練如白茆制成化
十六年都指揮郭鋐築木城增立廨舍嘉靖二十二年
巡按御史舒公汀以𪠘舍圮廢檄太倉州重搆并剏軍
房移鎮海衞指揮一員百戶一員軍一百名戍守日久
軍房毁廢四十五年創建磚城奏設備倭兼理捕盜參
將一員水陸把總各一員千戶五員(正千戶一副千戶四)百戶十
員水營領兵官三員(分左右中三哨)遊奕哨官一員陸營領兵
官四員(分左右前後四哨)建公署營房專司防禦又移鎮海衞
中千戶所領軍一千名協守
參將署在南門内撫按題行太倉州建千戶
所營在南門東偏水陸把總二營俱在南門
外演武教場在東門外望海樓在南門東
城頭軍器庫軍儲倉在千戶所治内
水營戰船七十二隻舵工七十二名耆民七十
二名船兵一千四百四十名聽差划船兵三十
三名總練下役兵十三名領兵官下職事三名
内左右中三哨各分管船二十四隻兵四百八
十名
陸營百長八名哨長二十四名隊長六十四名
兵五百五十七名雜流八十五名總練下役兵
十四名領兵官下役兵三十六名哨官旗馬十
六名内前後左右四營領兵官各分管官兵一
百七十六名
守禦軍一千名係鎮海衞中千戶所統領號中
營入陸營操練
水營中哨專守劉家河海口譏察海船出入左
哨派守川沙港防海南至施翹港一里北至牛
角尖十五里東至大海右哨派守七鴉港防海
南至劉家河三十里
陸營前左二哨常日本營操練有警聽調右哨
分守陸公鎮東至海口五里西至本鎮地十里
北至甘草司界十二里南至茜涇界十八里後
哨分守牛角尖東至海口五十步西至海口六
家行五里南至川沙港三里北至劉家河十里
沿海墪臺十三座上立墪房撥鎮海衛軍守汛
每汛陸路官一員督軍七十八名分上下二班
瞭守
七鴉港險要說
七鴉港西南距州城七十里太倉東北港口莫有險於
此者(七鴉港自州城北門外東北行至海口長七十里闊八丈有竒)與劉家河相伯仲
也寇若自新竈沙宋信嘴而來不犯劉家河必犯此港
寇一登犯則州之北境其禍慘矣常熟崑山以次而進
皆溯流而上不過一日程耳考國初舊制原設旱寨撥
蘇州太倉鎮海三衛官各一員督兵輪守近因倭變撫
操二院奏設指揮官兵水陸防禦兵備熊公桴創建軍
房四十間使軍有所棲止然無城堡可守非久計也况
南離劉家河北離白茆港皆太遠聲援不及寇至孤立
株守尤非長策須於南之茜涇北之唐茜涇甘草三巡
司所轄團練鄉兵以為羽翼庶氣勢聫絡軍民皆有所
藉而設立巡司之意為不孤矣其哨守新竈沙宋信嘴
之說已詳見劉家河險要茲不復贅云
七鴉港營兵防考
七鴉港營在七鴉港口國初經略海防以此地為州城
東北險要特建軍營以蘇州太倉鎮海三衛輪委指揮
一員領軍一百名春秋分番防守近經題准專委太倉
衞指揮一員百戶一員領軍二百名水陸防禦每歲更
代新造官署十二間軍房四十間
奣子舖東險要說
奣子舖在州治西二十里與崑山縣分界自郡城過崑
山而東必由此以犯州城須設水陸兵一枝於此與崑
山守禦兵互為聲勢賊至彼此夾攻賊自不敢長驅入
境矣或曰崑山已設兵矣此非贅疣乎曰不然賊入而
遏之出則驅之境外而已方今之通弊也孰肯躡已去
之賊而冐死與戰乎故必設險於此協力而守斯為遠
圖
夏駕浦險要說
夏駕浦(夏駕河自赤涇口起至郭澤塘止長二千四百五十餘丈闊七尺有竒)東北通婁
江西南通吳淞江若賊自松江沿吳淞江而來必由此
以犯州治之南關嘉靖三十三年松江之賊嘗自此而
來焚劫南關東出劉家河口而去蓋避吳淞江口兵船
之阻而崑山則反入西北不若此徑之直捷也今宜設
官兵一枝於此戍守然設險須於夏駕浦西盡入江之
處如菉葭浜龍王廟等處乃為要害若以其地非州境
所轄棄而不守則誤矣蓋此地雖屬崑山縣境而蒙災
受禍則獨切太倉故也
塗松險要說
塗松(塗松本古鎮宋元豐間改為市)在州治東北三十五里西接沙頭
東連龍市東北為横涇甘草西南為七鴉茜涇水陸交
會之地也宋元間頗繁盛偽吳張士誠嘗築城(盛彧詩有蒺藜)
(幾處荒城秋之句指此)營兵於此(名義兵營今遺址猶存)以備海寇甚得長
策後以其地不當賊衝不復議設殊不知沿海諸鎮雖
有巡司寨堡然相去遼絶必設重兵一枝於此屯戍為
諸鎮聲援且當東北白茆港等處賊衝然後得禦寇之
宜而賊不敢肆志矣
太倉州巡司(弓兵烽堠附)
茜涇巡司
在太倉州城東北四十五里湖川鄉即宋楊林寨太
祖吳元年改今名設弓兵四十名往來巡邏所屬烽
堠五座
七浦塘花浦口謝家灣楊林塘
大赦口
每堠另設瞭守弓兵五名
唐茜涇巡司
在太倉州城東北五十四里新安鄉即崑山鎮巡撿
司國朝洪武七年改今名成化中遷東花浦口設弓
兵四十名往來巡邏所屬烽堠十二座
目字圩向字圩露字圩新字圩
職字圩空字圩風塘上杜
寒字圩同字圩吳字圩李字圩
每堠另設瞭守弓兵五名
劉家港巡司
在太倉州城東七十里劉家港口瀕海國朝洪武七
年設巡撿張于建署設弓兵四十名往來巡邏所屬
烽堠六座
楊家橋薛市門小錢門
二十三都二十五都二十六都
每堠另設瞭守弓兵五名
甘草巡司
在太倉州城東七十里甘草鎮東抵海國朝洪武七
年設弓兵四十名往來巡邏所屬烽堠四座
黃濱錢涇鹿鳴涇雙鳴
每堠另設瞭守弓兵五名
請重建兵備道疏(代)
臣惟春秋之義家不藏甲行不挾矢所以戒私逞昭國
憲也乃茲強誖羣醜盛列兵仗横行白晝大茇間觸法
抵禁居然無忌其冥頑桀驁之氣將安所不至哉乘時
撲滅罪在罔赦臣恐除惡務本之道不在是也臣吳人
也長育茲土聞見具審臣敢縷陳其詳夫長江東注宗
聫巨海水尾閭固盜叢窟也沙渚剛鹵不可以耕風濤
出没獨擅長技此其民驅之善則難縱之惡則性然耳
然臣遡往昔自弘治以上未聞江海寇警若是烈也茲
以還則浸多事比某某等各以巨盜蝟集盈千張熾剽
掠更仆迭起瀕江沿海罄業亡命罔所告訴者亦屢矣近
復以某某二姓仇殺殃及土民撫巡計伏首惡靖滅可
伺而餘孽滋蔓肆行方張先後守土諸臣寡所長慮專
務姑息圖倖近功譬諸養癰成疽厭棄鍼艾胸背之患
憂方大耳臣嘗得諸里巷傳議僉謂祖宗之時額建太
倉鎮海二衛備倭截港特設兵備憲司住劄太倉以專
控禦上下嚴督兵民震慴即有小警不旋時銷格自弘
治十年巡撫右副都御史朱瑄疏建州治添設州牧等
員而憲司寝革自兹法日隳民日病蓋將不勝其害是
何也州牧之與衛吏位相軋法不相束則其勢必玩監
司憲職不過歲一再至積弱之弊遂不可服近奉明旨
令南京内外守備議處擬以撫按巡江等官輪署終歲
事涉張皇竟寡實效顧此武弁不慎名撿罔畏官刑徒
恣谿壑潛為亂階給捕帖為盗鄉𨗳者官戍也誘指稱
為盗間諜者亦官戍也上下冐蔽俗成比周而監禦之
坊决矣夫國家貢賦總逓淮運不踰四百萬石蘇州一
郡歲賦二百餘萬已當天下過半是固皇上股肱郡邇
乃郡寇聲言借運此其競欲緣奸意且不測是歲亢旱
經時千里枯槁歲歉民窮尤可顧慮經國計者所當過
計而善反之更不可漫焉爾矣臣聞漢臣賈誼曰琴瑟
不調必觧而更張之乃可鼔也江洋之患若非亟賜興
革臣恐東南之患方厪聖慮臣愚冀得皇上勅下該部
查照祖宗舊制先行沿設兵備副使一員領勅專守地
方嚴束官戍兼理屯田水利鹽法其諸貪殘無耻慣通
海盗等官以漸更調懲誡用消禍萌其海上販鹽造船
等弊聽因勢設策禁於未發庶幾職有專守事非遥制
上畏官刑下憚法網弭盗之患恐無踰此
太倉州倭患事蹟
洪武七年甲寅
八月倭寇海濱
命靖海侯吳禎率沿海各衛兵出捕至琉球大洋
獲倭人船送京師
永樂二年甲申
四月對馬岐倭寇海濱
賊掠浙江穿山而來轉掠沿海上命太監鄭和暨
王景弘侯獻等率師二萬八千有竒海船二百八
艘齎勅諭其國王源道義源道義出師獲渠魁以
獻
永樂十四年丙申
倭寇海濱
嘉靖三十一年壬子
七月倭舶至七鴉港
時海上報倭船一在吳淞所一在七鴉港一在崇
明沙人不滿百饑且困在七鴉港者為居民楊氏
所執凡十餘人
三十二年癸丑
閏三月賊至劉家河官兵擊却之
賊入劉家河揚帆而西守備解明道與六合知縣
董邦政率兵迎擊賊遂往吳淞江口
賊首鄧文俊林碧川沈南山等分掠州境
四月賊首蕭顯突至城下焚劫操江都御史蔡公克
廉親督官軍禦却之以鄞人蔡時宜陳可願為幕客
州人疑之併及蔡公公如蘇城
太倉雖濱海久無兵燹是月初九日歘有賊船十
五隻突至劉家河兵備副使吳公相遣兵逐之生
擒阿智等八人斬首八級賊遁去於是人始知其
為倭寇也操江都御史蔡公克廉駐節蘇城聞警
報亟至州戒戎備十三日賊首蕭顯等二百餘人
又突至城下焚劫自南門至西門民舍官倉俱為
煨燼公發官軍出城皆望敵而走莫敢戰公躬自
登城命軍士以火器飛礟擊殺三十餘賊賊乃去
公見賊勢洶湧恐受圍孤城不克有濟欲如蘇郡
官屬皆留之公答曰我非州守也各郡安危皆我
之責若匏繫於此孰與撫巡會議興兵乎遂行時
有蔡時宜陳可願者善談兵通政司參議張公寰
托撿校袁本立薦於公公與語悅之置諸記室然
二人實無竒識惟主堅守之議耳士民疑為奸細
謂鄞人素通番二人皆鄞人也而操院用之殆不
可測適王直之黨潛入城為内應為有司所執衆
益疑二人為賊黨二人懼隨公出城州人共毆之
幾斃拘囚拷鞫坐獄三年然後白可願後歸鄞立
功之志愈銳捧監司檄充副使與蔣洲同使日本
王直之就擒實可願等游說之所致云
操江都御史蔡公克廉遣蘇州府同知任環帥民兵
擊賊
先是蔡公克廉在太倉城中見賊勢猖獗不遑奏
請不敢擅動官軍檄本府同知任環選各縣民兵
三百人應之環握符崑山家屬俱在郡城見檄即
行人皆危之或諷環回郡叙别環弗應惟以書戒
其子曰我仗國威東行討賊賊衆我寡萬一不支
臣死忠子死孝妻死節只要各成一個是而已矣
無我憂也環自慮不能生還周身書名以便尋尸
見者無不感泣至太倉賊將圍城煙焰四起蔡公
急召環入環曰兵存與存兵亡與亡將之道也兵
在外而我自入城可乎入則俱入不然與我援兵
我當自戰耳蔡公遂如蘇城而以殄寇屬環環雖
敢任而選帶勇夫罔閑武藝且無援勢孤賊衝至
皆不戰而走環鐵衣單騎帶月獨馳賊疑有伏不
之犯頃之兵士尋之皆還集環謂之曰我領朝廷
勅命義不與賊俱生不可遇難而避若等不教之
民原非軍伍覆没則可憐逃生則無罪奚必戀我
而徒死乎人人拜泣而謝常有數十人跬步不離
環草棲露宿夜不解甲兵士愁苦不能寐環與談
古今忠孝之事逹旦不倦病瘡痍者則調護之慰
藉之隨賊向往枵腹而坐分食而嘗濡雨而行徒
跣而涉與士卒同茹甘苦遇曠野則教以挑持擊
刺之法坐作距覆之方人人感奮時賊横行莫之
敢格目中常接任兵環懼失士而先登士懼失環
而争進賊深惡環欲殺之一日追急兵士跽而哀
籲賊大呼曰我所欲殺者任環耳可速指任為誰
我則爾貸庖人徐珮應之曰即我是也欲殺則殺
賊遂殺珮而去環收珮屍瘞而奠之先是珮恐賊
覓環以環所乘馬甲胄裝束行野戒左右呼為任
爺身當賊衝置環生路嘗因危廹與環同匿深溝
中賊夜過之不知環嘗被流矢墮馬兵衆舁之而
馳又遇賊水濱掖環過橋斷橋木賊不能及因是
賊知環德感人之深人皆樂於效死弗忍害且憚
之每遇環輙大笑曰任拚命又來矣遠而去之民
有被擄逃歸者述賊疑環屢殺屢存殆天神非人
也不可殺是月積勞公疽發於背掀如盤水粒俱
損猶裹瘡履陣後乃臥太倉西門城堙郡中士民
聞而憂之生員陳恕等呈於各院檄而歸之
五月賊遁出海州判金汝舟千戶楊循禮擊敗之
擒斬賊八十有竒
十月賊掠浪港
是月十六日賊三百餘人大船六隻泊浪港登岸
焚掠州城震恐
三十三年甲寅
四月州判金汝舟指揮姜統擊賊於劉家河大敗之
賊首蕭顯自正月復據南沙為官兵擊走至是突
入劉家河統與汝舟率舟師擊敗之斬首一百有
竒
賊攻南門
十二日松江之賊由夏駕浦青魚涇突攻南門分
一支西北行沿城焚掠
賊犯州城及掠諸邨鎮
十三日賊舟四十餘艘至劉家河口千戶張瀚等
帥兵船逐之出洋續至六舟揚帆直抵朝陽門與
松江之賊互為聲援是晚賊舟復大至入劉家河
泊南關分遣其徒往崑山縣凡本州諸鄉鎮派賊
分劫舟有定數地有定界擄民嚮𨗳啖之以財劫
之以威故雖窮僻之處無有不知而到者
賊攻東門兵備僉事任公環擊敗之
二十三日毛家市葛隆鎮及諸邨鄉之賊皆會屯
於淮雲寺李王廟江家園三處各離城半里伐竹
木為攻城之具二十九日賊列於大東門朝陽門
一帶吹螺發火器弓矢與城夫對敵别以百人舁
梯渡濠僉事任公環躬督士民發飛礟流矢傷殺
甚衆又縋敢死士出城力戰賊敗而走遺棄兵械
我兵悉毁之時賊眇城為唾手可得及敗衂攻城
之念始弛
五月賊舟出洋官兵追擊之斬獲有差
十二日二大王之黨二千餘人自崑山斜堰至本
州直塘鎮由七鴉浦出海十八日各縣之圍皆觧
賊舟悉由劉家河出海凡三百餘艘結大䑸而行
三日始盡本州同知張魁判官金汝舟千戶田應
山楊尚英王應麟等追擊之至寶山下七等洋奪
其舟四十隻斬馘三百九十二級二十四日賊自
七鴉港出海者一百十舟指揮姜統與金汝舟楊
尚英等共追擊之斬首一百五十餘級溺水死者
不計
六月賊攻西門蘇州府同知李敏德率官兵擊走之
初一日賊四百餘人屯陸家橋突至南關焚掠初
二日攻西門時本府同知李敏德在城率官兵擊
之狼兵請與之俱戰於水次倉賊敗而走官兵追
擊復大敗之
八月賊假道太倉如蘇城兵備僉事任公環遣官兵
禦却之
十四日賊千餘人由江東羅店進薄城下欲犯府
治兵備任公環遣官兵拒擊之賊不得進仍由故
道還柘林
三十四年乙卯
正月賊至直塘鎮
倭賊自郡城過崑山至直塘將如雙鳳疑有備遂
遁去
六月賊遁出海知州熊桴追擊至登舟沙大敗之
常熟三丈浦之賊為兵備副使任公環所撓遁出
海桴與把總楊尚英州判張大倫追至登舟沙圍
而攻之賊死無算俘斬一百三十有竒
七月賊舟過劉家河把總劉堂追擊敗之
十五日江北之賊載輜重欲歸日本道經劉家河
口堂尾而擊之賊大敗十七日獲其二舟而還
參將盧鏜都指揮王沛敗賊於劉家河
先是賊自王江涇陸涇壩數敗之後勢甚窮促參
將盧鏜都指揮王沛時往撓之賊死傷及疾疫者
過半乃潛伏巢穴不敢出掠日為遁歸之計已而
為官兵邀擊遂沈舟破釡示無去志然實覬官兵
不備之於海而得志也鏜等奉憲檄率舟師預伏
海口伺之賊果遁去追敗之於劉家河金山洋悉
沈其舟賊溺死無遺
八月七鴉港賊遁出海把總楊尚英等追擊敗之
三十五年丙辰
二月賊入七浦寇東鄉諸鎮
四月賊掠茜涇等鎮
十三日倭船突至茜涇鎮團長率鄉兵禦之十八
日黃窪新塘之賊合䑸至茜涇與弓兵鄉民合戰
不勝遁走七鴉港少遲賊復至屯錢思橋分其徒
作二支一由七浦塘至官場路一往甘草鎮焚劫
十九日知州熊桴遣兵襲其巢賊方出掠聞報還
救與官兵戰各無勝敗二十日賊掠横涇鎮勢愈
熾
五月賊自茜涇薄州城判官張大倫帥師擊之不克
初三日茜涇之賊掠沙頭鎮而南將至城下大倫
督師與戰方酣賊伏兵起我師遂潰賊亦去
六月總兵俞大猷追擊賊於茶山大敗之
初九日七鴉港賊與吳淞之賊相繼遁去大猷督
把總劉堂楊尚英等兵船追之移檄福山把總鄧
城鎮撫包守正等兵船從東北應援初十日追及
於茶山東北深洋四面夾擊賊舟沈者六十餘艘
擒斬三百十一名顆其餘殘賊皆宵遁是戰也賊
溺死海中者以千計而我兵僅傷三人亦一竒勲
也
三十八年己未
四月倭船犯劉家港官兵禦却之
初九日倭船突至三爿沙總兵盧鏜與把總楊尚
英迎擊敗之已而衝劉家港官兵拒擊之頗有斬
獲賊不得入遂遁往三沙
四十四年乙丑
四月賊犯三沙巡按御史温公如璋兵備副使耿公
隨卿督副總兵郭成等討平之
賊自三沙受困之後不敢覬覦蘇松越六年人心
懈弛將士玩愒兵備副使耿公隨卿與太倉州署
印州同蕭竒勲相與憂之耿公周歴沿海申嚴號
令稽察將領竒勲則潛募壯士備火藥廣儲蓄為
戰守計本月十六日賊舟由大衢山南行者甚衆
由羊山西行者七十餘艘蓋欲犯蘇松也適捕黃
魚船數百艘在洋協力與戰賊懼而去零賊六舟
突犯三沙下脚耿公檄副總兵郭成參將田應山
都司邵應奎等往擊之而自與蘇州府海防同知
劉一麟出劉家河督戰將士不能規避賊見官兵
大集遁往江北江北兵拒之不得逞十八日復回
縣後沙川心港郭總兵與邵都司江北田參將大
兵三枝困賊於絶地者五日賊勢大促而我兵觀
望莫敢擊二十三日颶風大作福蒼八槳等船久
不修艌破散飄溺兵得上岸者賊輒殺之莫紀其
數舵工捕盗火器資糧皆為賊有識者恨之二十
四日兵備道新調兵又集賊遁出洋官兵追之莫
及是夜三沙又到賊舟二隻吳家沙新竈沙響沙
皆有賊焉先是巡撫都御史周公如斗以迎護景
藩喪往安慶府飛報不能即及巡按御史温公如
璋在宜興縣星夜馳詣太倉謂諸將曰賊至浹旬
若曹不能立尺寸功而更損舟師罪在罔赦若三
日不破賊必以失機奏聞諸將懼請效死戰温公
乃取兵備道兵及州同知蕭竒勲所募兵往三沙
助戰而以指揮朱先武昌祖為莅陣官耿公又遣
參將田應山等策應之大兵既集火器資糧皆稱
竭乃將士規避故習也蕭同知以其平日所備應
之隨取隨足未嘗踰時將士無以藉口温公遣火
牌督戰甚峻蕭同知解懸賞銀二千兩亦至人心
大悅二十六日諸將奮力與賊戰於三沙賊敗走
縣後沙官兵追擊之沈其舟一艘賊登陸為官兵
擒斬十八名顆墮海死者不與焉遺賊一舟遁往
高家嘴總兵郭成先以陸兵列沙灘左右而以舟
師逼賊且火其舟賊不得已登陸則前所遣陸兵
與兵備道兵蕭同知兵四面夾擊賊大敗生擒三
十七名斬首七十有七餘賊伏叢莽中郭總兵遣
通事往諭之賊降者二十人其不肯降者尚伏莽
中夜半盗沙船欲遁沙兵覺之殪於海中又二十
餘人是戰也總兵郭成參將田應山都司邵應奎
之功固多而陷陣先登則兵備道及蕭同知兵之
功尤不可誣因温耿二公威令禁搶首級故苖兵
得攘之為己功云
五月官兵擊賊於三沙外洋大敗之
巡撫都御史周公如斗聞海洋有警自安慶馳至
太倉適縣後沙先捷巡按御史温公巡江御史尹
公犒將士於本州教場中偵者報洋山殿前山淡
水門賊船一䑸且至三公相謂曰方今有事正駕
馭將官之時雖例有宴可廢也即遣總兵郭成率
將士擊賊成遣都司邵應奎等自三爿沙向東南
行而親督把總車梁等從高家嘴東行會合截殺
及於三沙東南外洋賊大敗生擒六名斬首十六
級死洪濤中者不計二舟皆犂沈賊無孑遺矣先
是耆民多崛強與舵工相推諉臨陣規避縱賊當
道雖素知莫如之何署印州同知蕭竒勲謂此軰
宜結以恩訪耆民中知兵者優禮之有過恕之臨
出海厚犒之耆民感激爭盡死力故得以成功云
按太倉之警非一時文武諸臣相與盡力戰守
城幾危矣若捐生不顧轉戰數合至使寇稱之
為任拚命者則任兵憲環之樹績尤竒徐珮以
一庖人而身代任之死又庶幾與紀信同傳矣
太倉使往日本針路(附錄)
太倉港口開船用單乙針一更船平(每一晝夜分為十更以焚香枝數為)
(度)吳淞江用單乙針及乙卯針一更平寶山到南滙嘴
用乙辰針出港口打水六七丈沙泥地是正路三更見
茶山茶山下水深十八托自此用坤申及丁未針行三
更船直至大小七山灘山在東北邊灘山下水深七八
托用單丁針及丁未針三更船至霍山霍山用單午針
至西後門西後門用巽己針三更船至茅山茅山用辰
己針取廟州門船從門下行過取升羅嶼廟州門水深
急流升羅嶼用丁未針經崎頭山出雙嶼港升羅﨑頭
俱可泊船﨑頭水深九托雙嶼港用丙午針三更船至
孝順洋及亂礁洋雙嶼港口水流急孝順洋水深十三
托泥地亂礁洋水深八九托取九山以行九山西邊有
礁湏知防慎九山用單卯針二十七更過洋至日本港
口打水七八托泥地南邊泊船
明初太倉至北京海運故道(附錄)
太倉劉家港口開船出崇明平安沙小洪放洋東北行
經白棘沙綠苔沙入管家洪直北至海門縣界吕四場
轉東過瞭角嘴是横上再北過胡椒沙是大横多隂沙
宜勤點水所謂長灘也望白水洋東北行見官綠水一
日見黑綠水正北行兩日夜是黑水洋又兩日夜見北
洋綠水又一日夜正北望顯神山半日見成山如在黑
水洋正北帶東行量日朗不見成山黑水多必低了望
見升羅嶼西有磯如筆架即復回望北帶西行一日夜
見成山如在北洋綠水見延真島西北望山尖是九峰
山西南洋有北茶山白峰頭石礁横百餘里激浪如雪
即開帆望東北行半日見成山成山頭絶險自放洋入
黑水夾延真白峰頭轉成山所謂萬里波濤也若約略
程次隨路趨避則自劉家港起經崇明過瞭角嘴至大
河營約程三百餘里中有大安沙縣後沙各沙嘴淺灘
宜避自大河營經胡椒沙黃沙洋酣沙奔茶場吕家堡
鬭龍江淮河口至鶯遊山約程六百餘里中有黃沙洋
一路隂沙鬭龍江險潮宜避自鶯遊山東北遠望瑯琊
山至齋堂島約四百餘里中有石桕瀾胡家瀾曲伏桃
花瀾宜避自齋堂島正東繇膠州靈山島東北遠望勞
山前投福島約二百餘里中有靈島鼓樓圈唐島驢鳴
嘴董家灣捉馬嘴宜避自福島東避老君山望田横島
約百五十里自田横島繇青黃島遠望槎山前投延真
島約四百餘里中有劉家嶺及島東三孤石宜避自延
真島稍放洋轉杵島嘴北過成山頭西北望威海山前
投劉公島約二百四十里中有黑石島餓狼鴟石成山
頭殿東頭宜避自劉公島西北避黃家嘴又西避靖子
島小杵島遠望芝罘島約二百餘里自芝罘島過龍洞
直西望長山島西投沙門島約一百八十餘里中有龍
洞嘴灣子口抹直口金礁嘴新河海口觀音嘴石長沙
嘴石宜避自沙門島西南遠望三山島約二百餘里中
有大石瀾羊欄礁石宜避自三山島過芙蓉島直西投
大清河約四百里中有虎頭崖東北碎石海倉口椿米
閘石宜避自大清河百六十里至大備河二百餘里至
大沽河進直沽回程自直沽開洋望東抛南一字行
使一日夜見半邊山便見沙門島若挑南字多必是萊
州三山便挑東北行使半日便見沙門島若挑北字多
必見碗磯山往南收登州衛北沙門島開船東南山嘴
有淺可拘中望東行使好風一日夜到劉島收入宫前
劉島開洋望東挑北一字轉成山嘴望正南行使好風
一日夜見綠水好風一日夜見黑水好風一日夜便見
南洋綠水好風兩日一夜見白水望南挑西一字行使
好風一日點竿累戳二丈漸漸减作一丈五尺水下有
亂泥沙約一二尺深便是長灘漸漸挑西收洪如水竿
戳着硬沙即不是長沙地便復回望大東行使見綠水
望東行使到白水尋長沙收三沙洪如收不得洪即望
東南行使日間看水黃綠水浪花如茶末水夜間看浪
潑如大星多即是茶山若船稍坐茶山往西南一字好
風半潮北見崇明沙南見青浦墪沿岸劉家港如在黑
水洋正南挑西多必是高誤前有隂沙半洋沙響沙攔
頭沙即是瞭角嘴北便復回往正東行使看水色風汛
收三沙洪如風不便收不得洪即挑東南行使看水色
收寳山如在黑水大洋挑東多必是低誤可見隔界大山
一座使望正西挑南一字行使好風一日夜便見茶山
如不見隔界山又不見茶山見黑綠水多便望正西行
使必見石龍山孤礁山復回望西南行使見茶山收洪
後住
崇明縣總論
崇明新縣乃古之平洋沙也孤懸海中凡江口大小諸
沙咸屬焉其地雖名為蘇之屬邑而風氣迥别離府太
遠弘治中當道建議領於太倉州錢糓三萬餘石專供
本所本縣俸糧軍餉不在綱運之列沙中多豪右一有
期會恭順勝於内地但其人性剛而氣猛好勝而輕生
平居忻忻頗敦禮義一有所觸即不相忍甚至亡軀破
家亦不恤也君子謂其有田横之風故蘇州諸邑惟崇
明之地為最險亦惟崇明之人為最悍邇來島寇不靖
一或登岸輙流毒内地若沙兵與之水戰或至而擊其
饑疲或去而絶其歸路罔不殄滅但緣向來賞罸不明
致相解體而貪婪鼠軰因公濟私縱其饑入邀其飽出
焉耳如愚見須委本州縣廉正官為士民素所欽服者
親臨各沙籍其丁壯編為土兵仍令各兵舉信實能幹
耆民為之統領申明進生退死之條嚴立縱饑擊飽之
律優其禮遇足其芻糧時其訓練有船者量與顧賃修
理之費無者官為給之使艨艟巨艦千百為䑸縱横海
島中則南可以衛嘉興松江之頭顱北可以引通泰二
州之肘腋西可以護太倉嘉定之腰腹而伸膝東向控
制諸島若發蒙振落爾而又内有新十百戶所為之守
城舊十百戶所為之備倭外有三巡司為之哨邏海島
關隘斯亦備矣大抵崇明乃地自為隘人自為伍與内
地頗不相侔所貴乎駕馭之者寬嚴並施恩威兼濟無
太束縛驟馳使急而至於敗則得矣
崇明縣境考
崇明縣在郡城東三百一十四里海中唐武德元年海
門之南騰湧二洲名東西二沙漁樵者土著焉嗣是芟
刈墾闢易而為田民乃攸居立鎮西洲以通有無於江
北因是屬通州海門縣崇明之名所由始宋天聖二年
續漲一沙與東沙接壤而前兩沙之民徙居焉建中靖
國初又漲一沙於西北距五十里即今所謂三沙也嘉
定十五年更置鹽場號曰天賜場元至元中立為州隸
揚州路越七十餘年治之南嚙於海至正十二年壬辰
知州程世昌等徙州治於新漲沙北十五里國朝洪武
二年改州為縣仍隸揚州府八年改屬蘇州府永樂十
八年城復逼於海知縣高居正遷於北新漲十里地名
秦家符弘治十年建太倉州縣屬太倉未幾海嚙秦家
符嘉靖八年知縣杜畿遷治於三沙馬家墪西南二十
九年海復&KR1296;逼東北二隅知縣尹徹遷於平洋沙
縣境吳家沙東臨大海登舟沙西近狼山南之斜洪
抵劉家河東南新開河近吳淞江北之浦沙近海門
江北疆域彼此界限固不可越而積沙成壤滄桑不
恒未可以里至定然東西南北自可約計東至蛇山
約二百里西北至狼山約一百里西南至太倉州界
約四十里北至海門縣界約一百里
崇明縣城池考
崇明縣城舊在新漲沙北元至正末年創建國朝永樂
十八年為海潮所逼遷建於秦家符地方弘治間復嚙
於海嘉靖八年知縣杜畿遷治三沙三沙地形東西將
四十里南北十餘里控諸沙之上游為一邑之中土縣
城設於其中極為控扼險要緣東近大洋城東北二面
漸為海水所瀦傾去其半二十九年知縣尹徹遂遷治
於平洋沙建城西南隅失險甚矣
城
週圍長一千二百九十五丈二尺高一丈八尺厚
稱之
池
深一丈餘闊十丈有竒
陸門
四座
水關
惟東南一座
敵樓
四座
窩舖
二十八座
雉堞
二千六百四十七垜
崇明縣兵防考
崇明守禦千戶所國朝洪武三年立隸中軍都督府領
於鎮海衞原設千戶一員百戶十員統軍一千二百名
守禦城池永樂十四年倭人入寇發鎮江鎮海二衞軍
一千一百二十名以百戶十員統之來禦遂隸本所守
城為一千戶所其舊戍軍兵令習水戰設備倭風船十
隻停泊舊縣東南名曰水寨又為一千戶所俱領於鎮
海衞宣德六年將鎮江鎮海二衞軍發回調蘇州衞軍
一千名以百戶十員領之戍守厥後世平船壊水寨備
倭軍亦掣入城守禦嘉靖中海寇倡亂復調浙江兵四
百名領兵官一員協守三十八年通政司使唐公順之
改守禦所為都司題設都司一員三十九年巡撫都御
史翁公大立題改金山參將來鎮四十五年以崇明參
將改鎮劉家河以劉河把總來鎮
崇明縣海洋路辨
或問崇明諸沙孤懸海中賊舟無不可至其何路之有
曰不然舟在海中横行而無阻者惟外海深洋耳其在
内海如山東遼陽廣福浙竹勞劍秀之類山根連絡非
得其理不可行也况崇明在淮揚之南嘉杭之北雖無
山島而陰沙暗塗往往延亘數十里糾纏錯雜舟若觸
之則膠淺閣漏之患詎能免乎故倭舶内犯必由洋山
分䑸坤庚針則經竹箔沙以入吳淞江辛酉針則歴三
沙下脚新竈沙宋信嘴北以入劉河七鴉或過吳淞江
而不能入也則宋信嘴之南亦可以竟達於劉河也竹
箔沙之内高家嘴之外沿海而西北者謂之楊家路海
舶得此方能展舒自七鴉而北則江南之常鎮江北之
淮揚無不可之矣或自竹箔沙而得東南風則轉而為
坤未針青邨南滙金山罹其禍也或乘輕舸由哨馬繡
鞋之類而來則自三爿沙以西或出匾擔沙之南而犯
三沙或出匾擔沙之北而犯平洋沙營前沙犯平洋沙
則江南三郡受其害矣犯營前沙則江北諸郡受其害
矣寇䑸之歸也亦然若自諸郡戰敗而無所掠則必洩
忿於諸沙故寇舶之進退也有五路焉三爿沙者諸沙
之關鍵也三爿沙之北匾擔沙為重三爿沙之南縣後
沙為重新竈沙劉家河之要路也竹箔沙吳淞江之要
路也兵船會哨雖各有信地然禦賊於門戶之間孰若
禦賊於籓籬之外為第一義乎若曰海中無路隨處可
行此正兵船規避之說也是不可聽
三爿沙險要說
三爿沙在縣治東北孤立海中四望無際島寇從東北
大洋而來必經此沙蓋浙直二省之咽喉也賊若南行
則浙之寧紹台温直之蘇松無所不通矣西行則本縣
三沙平洋沙常熟福山許浦江南之常鎮江北之淮揚
惟其所之豈直一邑利害之所關哉舊說謂各沙之門
戶亦見之小矣必設重兵防守而各沙兵船以之為會
哨之地賊至則極力截殺互相策應遏賊上游此其第
一關鎻也
新竈沙險要說
新竈沙在三沙東南竹箔沙東北其東即無際大洋也
三沙下脚為各沙門戶新竈沙實逼近之自此而西則
宋信嘴在焉蓋不由竹箔沙而徑可達劉家河亦一間
道也第此處沙塗暗伏非熟知之人不能行故島寇大
䑸不敢直擣然在我不可謂非險要而棄之况逼近三
沙此尤當慎
竹箔沙險要說
竹箔沙在縣治東南七十餘里乃南沙之南盡處也外
為無際大洋南與高家嘴相對為内海之南門賊自洋
山而來欲入吳淞江等處此沙正當轉屈之間賊舟過
此然後由楊家路沿海而北吳淞江首受其衝以次而
及劉河等處必設重兵於此與三爿沙宋信嘴兵船會
哨互為犄角若賊至此則竹箔兵船為主而新竈兵船
從北應之吳淞江兵船從南應之必使賊不得過此則
内地可高枕而卧矣
三沙險要說
三沙崇明舊縣治也控諸沙之上游為一邑之中土嘉
靖初遷建縣治於此又有守禦千戶所俾兵民雜守極
得備禦長策因東近大洋海水衝嚙城東北易圮遂遷
治平洋沙而此沙僅一巡司領之吁失險甚矣蓋此沙
下脚北通狼福二山南通宋信嘴江南江北數郡之關
鎻也須於春汛時月參將督兵船於此駐泊分遣遊兵
各沙會哨使賊不得過此以達營前沙庶幾大江無虞
而南都安若泰山矣
縣後匾擔二沙險要說
縣後匾擔二沙俱在縣治東北三沙之門戶也賊若過
三爿沙南行則由縣後以犯三沙吳家等沙北行則由
匾擔沙以犯營前等沙然後北入通泰二州南入蘇常
二府必設兵船守之以為第二重關鎻猶可遏賊深入
之勢若棄而不守賊得縱横豈直一邑殘破而已哉
南沙險要說
南沙在縣治南七十里與竹箔沙連壤即西沙也其西
北盡處為宋信嘴與劉家河相對島寇自竹箔沙而西
則吳淞江兵船所截不得入必自此而北至宋信嘴其
南北二洪必由之道也若設重兵一枝屯守於此與吳
淞江劉家河之兵相為犄角若賊至此則南沙兵船為
主而吳淞江兵船從南應之劉家河兵船從北應之賊
豈能直搗乎不然劉家河受其禍七鴉白茆以次而及
矣
南沙營兵防考
南沙軍營嘉靖十九年因秦璠王艮之亂巡撫都御史
夏公邦謨奏置每歲春秋二汛分番防禦春則太倉衛
委指揮一員千戶一員百戶一員領軍八十名往戍至
秋更代秋則鎮海衛委指揮一員千戶一員百戶一員
領軍八十名往戍至春更代竊謂兵力单弱亟宜添設
重兵與吳淞劉河相為犄角者也
營前沙險要說
營前沙在縣治之北為大江入海之砥柱賊舟若過此
而西則江北淮揚江南常鎮諸郡任其衝突矣必於此
多設兵船與狼山福山互為聲援賊始不能長驅入江
也
諸沙總論
諸沙紛列其名甚繁而究其要害當設險者不過已上
數洪而已此外諸洪暗沙伏塗潮壅則有洪之形潮退
則閣淺而不能行方其壅也舟亦不能大䑸而過故東
南海口以竹箔為要東北海口以新竈爛沙三爿為要
守此四路則豈惟蘇松可保安哉所以固長江之上游
而畱都陵寢萬億年無疆之休亦在是也
崇明縣險要論
崇明孤懸海中四面受敵隨處可登其港口十餘如錢
打紙盤船洪之類賊舟無處不可收入而青龍港直通
縣城之内尤為緊要皆險之當設者也但崇明險要與
他邑不同他邑或在疆邊或在腹裏江湖山鎮相機憑
藉為寨為屯一時可以據守崇明則茫茫大洋諸沙環
列賊若登據一沙則其衝突之勢縣城為之岌岌矣况
可俟其薄縣治而後制之乎故須以本所官軍本縣民
兵二三千人專守城池與本邑港口而各沙則以耆民
兵船分屯互哨相為聲援賊來則拒之勿容停泊賊去
則追之無分彼己則凡環列諸沙賊皆難犯而况於縣
治復何虞乎若曾聞寇舶之來東南必由乎竹箔沙東
北必由乎匾擔沙正東必由乎三沙下脚兹三者皆在
諸沙之外乃崇明之外戶也三處哨船往來不絶則賊
之蹤跡可知而為備不難矣若舍是而泛備乎諸沙則
猶扄鑰不嚴而縱賊内入拒之於堂奥也可乎哉故平
洋設備不如諸沙之善諸沙設備不如三者之善或問
寇性狡悍豈沙民之所能敵乎曰否海中之洲有山者
謂之島無山者謂之沙沙島之名雖殊其為海處一也
深淵巨濤閱歴出没島人能之沙民亦能之迎潮戧風
低昂傾側島人能之沙民亦能之火攻石擊進退衝犂
島人能之沙民亦能之危礁暗磯練達翅避島人能之
沙民亦能之更船針路候望推測島人能之沙民亦能
之風飡露宿服習忍耐島人能之沙民亦能之殺人於
貨狡猾狠頑島人能之沙民亦能之弗鬭原野弗交短
兵而但相與角智力决雌雄於煙波浩渺之鄉沙民何
歉於島人哉所貴者用之有道馭之有方得其心斯得
其力得其力斯得其效矣
崇明縣巡司(弓兵烽堠附)
西沙巡司
在崇明縣治西八十里西沙國朝洪武初建設弓兵
四十名往來巡邏所屬烽堠十三座
南沙薛家港第五港第八港
第九港界溝港水洪港道堂港
陳子中港秦墳港川洪港石家濱
第三小桐板
每堠另設瞭守弓兵五名
三沙巡司
在崇明縣治北五十里三沙(即舊縣治)國朝洪武初建設
弓兵四十名往來巡邏所屬烽堠七座
長敢徐公濱青水濱北新河
新港北白滑&KR0008;漺
平洋沙巡司
在崇明縣平洋沙(即今縣治)國朝洪武初建嘉靖二十九
年遷縣築城於此巡司署在東城外設弓兵四十名
往來巡邏所屬烽堠十座
下樁港東滑鍾家窊出水套
鰕港水竇港南大港陳八港
沈婆港潭子港
每堠另設瞭守弓兵五名
又沿海烽堠七座
上港南海會姚港張家港
下界㳌港大套青潭港
每堠另設瞭守弓兵五名
崇明縣倭患事蹟
洪武二年己酉
二月倭犯海濱指揮翁德擊敗之
時倭賊出没海島中數肆侵擾殺掠居民劫奪貨
財沿海之地皆患之太倉衛指揮僉事翁德督舟
師出海捕之遇於海門之上帮麾兵衝擊多所殺
溺生擒數百人并得舟械以聞陞本衛指揮副使
仍命往捕餘寇德再往倭懼不敢出沿海遂寧
三年庚戍
七月倭掠縣境
舊縣治也即今之三沙倭寇剽掠民財殆盡
七年甲寅
八月倭犯海濱
永樂二年甲申
四月對馬岐倭寇海濱
十四年丙申
五月賊陷縣城
十二日倭寇突犯縣治城陷入之殺擄官民三百
餘人事聞發鎮江鎮海二衛百戶十員率軍一千
餘名禦擊之寇平遂隸崇明守禦所守城其舊戍
官軍發入水寨自是賊無至境者
嘉靖三十一年壬子
七月倭船泊縣境
時有倭舶飄至崇明沙饑且困剽掠海濱有巡撿
紿之曰棄爾兵則與爾船賊投刀海中擒獲二十
餘人自言船主龔十八與倭通販飄入朝鮮界朝
鮮人襲之死戰脱風便七日至此本非為寇已而
知官兵易走乃有輕中國之意
三十二年癸丑
閏三月賊首鄧文俊等分掠縣境
四月賊犯南沙
耆民施珽禦戰死之
七月賊據南沙
賊首蕭顯與孫二等既陷上海縣由吳淞江出洋
官軍阻截之不得歸率五百餘人登南沙據之官
軍焚其舟時七月初七日也巡江御史周公承學
調儀真守備觧明道蘇州府同知任環率兵船征
之方布陣欲戰而新倭大至遂歸守要害南沙積
粟素多悉為賊有官軍不能困矣
十二月副總兵湯克寬討賊於南沙敗績
克寬奉命討賊賊首蕭顯偵知之招集各沙新賊
以待克寬帥邳兵渡海時府同知任環將沙耆民
兵於海濱謂克寬為前總兵慶子家世將兵必善
射以所部耆民兵兼屬之克寬渺視蕭顯不足敵
猝發兵抵沙岸天未明竟進蕭顯多智預於沙岸
設伏俟湯兵半至伏起湯兵大驚前後不相顧潰
亂而敗死者千餘人克寬收兵還環大悔之自率
耆民兵與賊相持耆民心素歸環樂於效死凡賊
舉動機智環皆覘知而預備之蕭顯懼甚欲走而
不可得
三十三年甲寅
正月賊遁走如嘉定
先是除夕府同知任環歸郡朝賀而委耆民督兵
守賊兵飲節酒防守稍懈蕭顯乘間出奔往嘉定
施家港登劫
賊復據南沙參將觧明道擊走之
二十一日南沙復到賊船二隻收泊野茅港二十
二日明道帥師擊之斬獲過半餘賊遂悉遁而去
四月賊掠諸沙
初十日倭賊數百人登泊舊縣水竇港殺掠甚慘
而匾擔沙三爿沙營前沙響沙長沙南沙諸處皆
有賊登泊焚掠南沙尤衆
三十四年乙卯
正月賊陷崇明縣知縣唐一岑力戰死之賊旋就滅
一岑素忠勇善鬭初三日舊縣水竇港之賊數攻
城輙為一岑所擊敗初七日城有崩摧者賊乘夜
襲之遂陷一岑率衆巷戰手殺十餘賊身被數刅
猶力戰不已賊大敗逃去一岑傷重而死居二日
賊復入縣城據之諸耆民相與謀曰唐父母為城
而死而復容賊留城中我軰之羞也不殺賊何以
報唐父母於是相與戮力死鬭賊二百餘人無一
得生還者
三月兵備僉事任公環參將觧明道敗賊於南沙
斬首一百餘級
四月賊攻縣城
十七日賊登平洋沙二十一日攻東門甚急署縣
事太倉州同張魁千戶陳袍等悉力禦之賊乃退
去
五月賊再掠諸沙
初二日江北之賊浮海而歸過山前沙遇新至賊
復合䑸登岸焚劫初五日賊焚南沙火光燭天初
八日三沙營前沙竹箔沙三爿沙雙明沙諸處俱
被賊無何三沙之賊復登平洋諸沙焚劫自是厥
後民廬煨燼所存無幾矣
六月三爿沙賊遁出海洋兵備副使任公環總兵俞
大猷追擊敗之
賊奪民船出海環與大猷引舟師追擊於馬蹟山
大破之擒獲倭酋灘捨賣及賊五十七人斬首九
十三級
三十六年丁巳
二月賊掠營前沙蘇州府同知熊桴禦却之
時桴提兵來守縣城聞報亟馳擊之賊乘風夜遁
三十八年己未
四月倭船突至三爿沙劉家港官兵連擊敗之賊屯
三沙
先是兵船憚於出洋潛泊内港賊至多不知偵其
滿載而去則襲以為功翰林唐公順之毘陵人也
免官家食洞燭情偽每蹙額歎曰痛哉鄉民横罹
塗炭如臠予肉惜無能弔之至是言官交薦為職
方主事奉璽書視軍情至吳密查歴年飛報凡寇
賊登劫地方月日與官兵禦避咸編手鏡買民船
微行至海上各官兵見之大驚公詰之曰朝廷命
吾查究功罪爾曹縱賊殘破郡邑死不可逭衆譁
然辨公曰某賊於某月日登某岸乃某之信地也
不然飛報奚而是汝名乎某嘗戰而不勝限於力
可恕也某未嘗戰某未嘗策應也案卷可徵爾何
得欺我衆相顧語塞叩首不已公問何以自釋衆
請立功公曰不然我乃督戰官也爾曹但知畏我
臨陣稽考夫豈畏我平日之稽考乎須各具死罪
招由用印而藏之我方貸汝衆從之公施不測之
術或由江陰出收劉家河收吳淞江或由劉家河
吳淞江出海收許浦收楊舍收鼈子門收定海驚
風怒濤隆冬月黑人不敢行而公獨絡繹於溟渤
中間擒將官之潛泊者治之曰以偶避風對公應
之或我至不知寇至寧知之乎叱左右縛送軍門
諸將號泣而籲公杖之百取其再犯連坐甘結粘
連於招由自是將官兢兢焉常哨海中遥望風帆
輙疑公至整搠齊截不敢懈四月初九日倭船突
至三爿沙總兵盧鏜與把總楊尚英迎擊之沈其
三艘俘斬二百五十餘級既而衝劉家港官兵拒
之頗有斬獲賊不得入歎曰不意中國之嚴備若
此來無益矣且苟延以圖歸乎遂如三沙
兵部職方主事唐公順之與兵備副使熊公桴督總
兵官盧鏜副總兵劉顯等兵犬困賊於三沙
總督大司馬胡公宗憲檄兵備副使熊公桴副總
兵劉顯與總兵盧鏜協剿三沙之賊時淮揚之寇
未靖亦唐公順之督視地方也唐公與提督都御
史李公遂討賊歘聞三沙之報即趨而南白儀部
伯倫止之曰士論多疑公避難殆南不可公曰江
北賊勢摧敗又已搶船包裹不擒即走矣我之去
江北而走江南乃去易就難非避難也公至太倉
各官兵猶豫不進公曰我兵若不渡海滅賊賊必
渡海衝我内地勢不兩立也乃要提督都御史陳
公錠親征之陳曰公請先往畱我治兵餉接濟公
乃督總兵盧鏜等以行密與熊公桴計造木城每
扇高廣七尺四人舁之四人持銃箭二人執刀隨
之連比而進遇蘆葦處先從木櫺中發銃箭驅走
伏賊刀手從城足刈蘆蘆仆踐行而前復發銃箭
如初如是者二十餘里我兵得盡登岸公速命撤
舟以防賊擄且示我兵無歸意以兵分為三枝每
枝千人令二總兵及諸參將分領各綴木城為營
晝則擡行夜則據守不數日沙地七十餘里悉為
我據賊之所據僅五里而已然賊多智而猛我兵
常怯之沙中大家又有為賊奸細反揚賊勢恐怖
我軍者公督各官兵逆戰賊浚濠築土垣貫茅竹
潛覷我軍至即從竹筒中發銃箭我軍莫能近公
令人舁銅發鑛佛狼機擊賊賊舞刀而出衆棄火
器走公怒欲斬諸裨將諸裨將曰兵不敢敵非將
之罪也公不信親率諸將履陣兵望敵皆潰棄諸
將與公弗顧諸將策公馬夾擁而旋公巡各營諭
曰若等不受節制我知之矣誅之不可勝誅逃之
不可勝捕也吾欲處汝無難編隊為冊更番而調
敢有棄頭目走者查其該隊行令原籍有司追口
糧囚家屬梟爾之首爾能逃乎三軍痛哭訴曰逃
非本願見敵裭魄耳公問其故曰不閑武藝也公
曰奚而為兵乎曰向來官兵不戰罔罪故應募以
規擔石之需今欲實戰不如願已公曰惡是何言
也小民出銀豢汝為捍患耳縱賊殃民屢年我不
爾殺方用爾一戰而猶弗諾乎三軍號泣不已或
訴鹹潮蒸熱瘧痢傳染公曰從征而殁爾之分也
爾等茹辛通計不過三千人若縱汝還則賊亦過
海海西各郡縣生靈並罹鋒鏑彼何辜乎我今但
用汝困賊無容賊走而另請勁兵於總督胡公兵
至即換汝矣衆大悅遂相與戮力困賊沙上賊不
得逞
六月提督都御史陳公錠以告病去候代於丹陽
先是唐公順之敦陳公錠之約過海督戰兵以鄉
官目之弗之畏又勑語督視軍情無生殺權陳公
假以旗牌便宜行事公恃此嚴明號令儼如提督
在陣不虞陳公之上疏稱疾也一得俞旨即還蘇
州旗牌官皆去巡按御史朱公某方丁憂巡江御
史自五月交代未至諸事皆瓦觧兵餉不給公莫
知所措移書於陳公曰東南不可無公况三沙正
在緊急用兵之際願少駐以待事寧此不過遲公
十數日還山之樂而東南利害關繫甚大也陳公
弗許或諷公曰爾非守土之官也事既掣肘推脫
擔子何如公曰朝廷原以我為視軍情官假如高
坐省城今日移文督江北總兵明日移文督江南
兵備此等使乖五十歲外人豈智不及此顧江南
無一上司賊千二三百人未有所掠皆如餓虎若
登老岸祻不可言故與兵備兩舟經月在海嚴督
將士困賊於一抔沙上至於搗巢之舉則我兵素
怯須别選精兵俟隙圖之耳吾本愚人只幹愚人
事惹出議論不敢計也
七月督視軍情兵部主事唐公順之如杭州屬兵備
副使熊公桴督兵困賊賊乘風雨遁之江北
賊勢窮促以沙民屋木造舟為逃竄計我兵餉亦
將匱唐公順之曰事急矣賊若渡海而西沿海兵
船乏人監督賊必登岸如螃蟹散逸不可收拾矣
遂以三沙兵屬之兵備熊公桴而自西歸申嚴水
陸將士約束馳晤陳公錠議兵食陳公曰我行矣
東南事有梅林在君其圖之時天大旱禾苖盡槁
公謂陳公曰倭寇之患地方猶有限公為巡撫若
不上荒疏而去朝廷不行蠲賦賑貸千里生靈誰
與造命請問責安所委陳公然之即日繕疏入告
公乃如杭州與總督胡公宗憲計議胡公見而訝
之曰三沙告急吾方調兵航海策應君胡然來也
公曰勁兵不至賊誰與滅糧餉不繼兵何以生須
假我兵食事權方能為役耳胡公如其言公將出
定海關而三沙之飛報歘至是月十六日四更風
雨大作賊乘間由北洋遁去次日犯七星港登岸
公聞之一面查論將官縱賊之罪一面赴江北剿
賊提督都御史李公遂謂公曰君在江南不能滅
賊而縱之馳突我今方略已定早晚滅賊矣君又
來撓我事何耶公曰賊至三月不曾流毒江南地
方亦不能掠民財皆我力也我乃看人行事之官
原無兵柄而焉能罪我哉且朝廷原勑我視軍情
江南北皆我責任也而焉能辭我乃相與戮力剿
賊未幾賊平公歸語人曰使江南有一李克齋搗
賊巢如反掌何獨累我煩難若是又曰江南賊雖
走然大受挫凡在三沙者無一生還島夷聞之必
數年不敢近邊時唐公順之力主滅賊一時行役
者多憾之或議其輕出或責其武功不成或謗其
黷貨後因積勞成疾轉官而卒卒後倭果累年不
至蘇松人始知感其恩德云
四十四年乙丑
四月賊犯三沙官兵討平之
詳見太倉倭患事蹟
五月官兵破賊於三沙外洋
詳見太倉倭患事蹟
詳觀崇明倭患則順之唐公之功亦偉矣至於
力贊陳公錠上旱荒疏與千里生靈造命非痌
瘝切身者其孰能之
與唐荆川論三沙戰法
竊惟倭至海邊不得内寇僅據三沙蕞爾之地高明之
功雖三尺童子無不舉首加額而感頌之此天地父母
之恩不俟若曾之贅言也沙蘆蔽野賊易潛伏其中我
兵進逼攻殺全頼木城之功此亦非高明之神智不能
及此然而寇未易盡除戰未必盡勝雖曰貫魚豶豕必
無可逃而千慮一得之愚不忍緘默敢敬陳之以備採
擇之萬一不自知其是否也
一木城之制但可以為安營使人居宿不可以為行
營使人出戰蓋兵之戰也畏敵如虎何以能使其
不走耶如愚見須用步步為營之法多造皮牌其
制也闊約三尺長約七尺短約三尺五寸用木作
筐縵以生厚牛皮潤以生熟桐油筐之兩傍上下
各釘鈕二付後用撑木一根撑於轉軸之内以便
行持止立之用牌面後披布被一幅中加薄綿以
為鉛錫彈穿皮之防每一長牌間一短牌長以蔽
身短以出械長短相比聫以鐵鈕此器也可以分
可以合可以方可以圓可以多可以寡可以長可
以短可以守可以攻行則使人共挑而前與賊對
戰賊不能犯而我在營之内有所倚恃且又不能
走散如欲止也則隨地炊爨如遇蘆葦木樁可以
舉牌而砍如遇陷坑高壘可以相機而過此法似
與木城相為表裏倘執事以為可行乞令各屬州
縣如式造觧似於軍機裨補不小
一皮營之制須量兵數多寡以為大小或千人而合
為一圈或幾百人而分為幾圈欲出則四角各開
牌一二扇以為門欲歸則擡營從容至木城不患
寇賊追逐何便如之是營也若以之攻賊巢幾營
相約而進互為應援何火器不可發何弓弩不可
施賊雖衝來我無患焉不拘為日久近賊未有不
受困者也
一軍營之内須設敵臺瞭高禦遠如今木城架木所
為是矣但在皮營活動制須更别如愚見宜倣鄴
架之制四角立柱四方上下各以横木鑲之高約
丈許闊約四尺長約八尺上中下各設鐵銷鋪板
一層架之兩頭一頭横鑲踏木幾層令人可躡而
上一頭用毛竹片釘滿以為竹城竹城之外蔽以
薄絲綿被一幅其行也可以拆而束之其用也可
以裝而立之其制悉用鑲笋其在一架雖若褊狹
數架相並鐵鈕連之則合成一樓矣皮營之内每
角各設一樓以竹城一面向敵竹城之制不宜一
律齊高須一架稍高一架稍低亦如皮牌行營高
低之狀高以蔽身低以望敵且以放銃發矢其樓
板中層亦須穿孔一箇可放銃矢若夫佛狼機之
功用甚大攻巢破壘既有皮營可以隨帶而行不
患賊人搶奪但此器非竹樓之所能架須用秤法
秤起可也
蘇州府土賊要害
吳縣
出賊(就於本處聚劫)
五龍橋
在盤門外鮎魚口通太湖
長洲縣
出賊(就於本處聚劫)
沙湖
在婁門東二十里官塘湖南有誅斬賊盜四
圩素稱出賊淵藪
金雞墩
在虎丘山西此處出賊雖不似沙湖之多然
為患久矣
聚劫
射凟口
在滸墅南十里官塘
長船灣
在齊門西北通長蕩華蕩諸湖
鹽盜出没
販鹽出賣大幇而行則為私鹽船謂之鹽
徒賣盡空回遇舟即劫則為落鹽船謂之
盜賊是賊也惟在大水曠野遠城郭處往
來各縣並同
夾浦
在盤門外二十五里官塘東連吳淞江
金雞渰
在葑門東六里東通吳淞江
西界浦
在縣治東四十里北通陽城湖南接吳淞江
雙廟頭
在甪直南近陳湖
陽城湖
在縣治東北十餘里
蠡口
在齊門北東通陽城湖西通漕湖長蕩
崑山縣
出賊(就於本處聚劫)
新洋江口
在縣治東門外四五里官塘南通吳淞江
聚劫
新岳廟
在縣治南三十六里大河交汊五條小河交
汊四條通陳湖萬千湖雙洋潭極為空野
三汊港
在縣治東南南通吳淞江北接新洋江水大
而野
夏界浦
在縣治東南東北通婁江西南通吳淞江
鹽盜出没
澱山湖
在縣治東南六十里雄跨三縣界東曰華亭
南曰平湖北曰崑山
顧浦口
在縣治東南吳淞江上
白蕩
如湖之状有大有小皆以白蕩名在五保者
三在老鴉窠者一在陳墓者四均之為鹽盜
出没者也
常熟縣
出賊
包港
在大江邊
西洋港
在大江邊
已上二處專出大盜外而洋子江内而五
湖各處行劫其夥多其根固未易以芟刈
也
聚劫
吳墖
在縣治南與長洲縣交界之處官塘之上此
處鹽盜亦出没
鹽盜出没
白茆
在縣東北境出海之處
華蕩口
在縣治西南
吳江縣
出賊
太湖之濱如因瀆簡邨震澤之類無非出賊淵
藪
聚劫
八斥
在縣治南二十里官塘
火汊港
在王江涇官塘
鹽盜出没
齾塘頭
在太湖東北
汾湖
在縣治東四十五里東通三泖北通鶯脰湖
嘉定縣
出賊
牛角尖
在縣治東北近海素出有名大盜未易擒緝
與常熟縣之包港西洋港同
江東
在吳淞江口之南老鸛嘴一帶是也賣鹽之
地
安亭
在縣治西南與崑山縣交界積年荒旱之地
故多盜
聚劫
黃渡
在縣治西南
太倉州
出賊
甘草
在州治東北七十里東臨大洋
陸河
在州治東北七十里
聚劫
濱海大港民舟乘潮而行百十成羣盜不可劫
小港多不通舟賊無所劫故聚劫之處太倉無
可指
江南經略卷三下
