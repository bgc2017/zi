欽定四庫全書
御定佩文齋廣羣芳譜卷八
榖譜
稻
原─稻一名稌有稉(與秔同)有穤(與稬同爾雅云稌稻註云今沛國呼稌疏云案說文)
(云沛國謂稻為糯秔稻屬也字林云穤黏稻也秔稻不黏者夲草以稉米稻米為二物秔古稉字然秔穤甚相)
(類黏不黏為異耳夲草云黏者為穤不黏者為稉穤者懦也稉者硬也又云稻稌者秔穤之通稱夲草則專指)
(糯以為稻也其性黏軟故謂之穤)堪作飯作粥南方以為常食北方以
為佳品禮記祭宗廟之禮謂稻為嘉蔬周禮地官有稻
人漢有稻田使者盖通稉糯而言也稉之熟也晚謂之
晚稻稉之小者謂之秈秈熟早謂之早稻有早中晚三
熟水旱二類南方土下泥塗多宜水稻北方地平惟澤
土宜旱稻種類甚多─增─本草─孟詵曰淮泗之間最多
襄洛土稉米亦堅實而香南方多收火稻李時珍曰西
南夷有燒山地為畬田種旱稻者謂之火米真臘有水
稻高丈許隨水而長原─其榖之紅白大小不同芒之
有無長短不同米之堅鬆赤白紫烏不同味之香否軟
硬不同性之温涼寒熱不同大要北粳涼南粳温赤粳
熱白粳涼晚白粳寒新粳熱陳粳涼葉與梗似小麥穗
似大麥稃與實不相黏温中益氣止煩渴和腸胃合芡
實作粥益精強志聰耳明目其類為香&KR0008;(一名香子粒小色斑以三)
(五十粒入他米數升炊之芬芳香美)小香稻(赤芒白粒其色如玉食之香美凡享奠延賓以為上品出)
(閩中)雪裏揀(粒大色白稈軟而有芒)三穗子(一穗三百餘粒出湖州)箭子(粒細長而)
(白味甘香九月熟稻之上品)臙脂赤(香柔而甘舂煮之作純赤色晚稻上品有一種性不畏鹵可當)
(鹹湖近海口之田不得不種)蓋下白(正月種五月刈其莖根復生九月再熟理生玉鏡云一名再熟)
(稻又謂之再撩)麥爭場(三月種六月熟此種早熟農人甚賴其利食新者爭市之價倍貴)青芋
稻(六月熟累子稻白漠稻七月熟此三種出益州大而長米半寸亦嘉種也)木香秔(粒小而性柔七)
(月熟有紅芒白芒之等)虎掌稻赤穬稻蟬鳴稻(俱七月熟)早白稻(一名小白)
(一名細白粒赤而稃芒白五月初種八月熟九月熟者謂之晚白一名蘆花白一名大白)中秋稻(粒白)
(而大四月種八月熟八月望熟者謂之早中秋又謂之閃西風)一丈紅(五月種八月收能水水深三)
(四尺漫撒之能抽芽出水)勝紅蓮(粒長色斑)擺柳稻(性硬皮莖俱白)紫芒稻(粒白殼紫)
紅蓮(粒大芒紅皮赤)三朝齊(一名下馬看秀最易)矮白(又名師姑粒白無芒稈矮俱五月種)
(九月熟)摭稻(春種夏穫七月再插十月熟)金城種(粒尖色紅而性硬四月種七月熟高仰所)
(種松江謂之赤米下品也)烏口稻(一名冷水結再蒔而晚熟色黑而耐水與寒稻之下品)他如
黃稻黃陸稻豫章青赤芒(白米)青甲等稻未可枚舉─增
本草─秈稻一名占稻(種出占城國故名)似稉而粒小各處有之
品類亦多有赤白二色與稉大同小異─理生玉鏡─自
占城来作飯差硬宋氏使占城珍寳易之以給於民者
六旬稻(一名拖犂歸粒小色白四月種六月熟又有八十日稻百日赤毘陵亦有六十日秈八十日秈)
(百日秈之品百日赤百日秈俱白稃而無芒七八月熟其味白淡而紅甘)烏秈(粒大而芒長秸柔而韌可)
(織履飯之香美浙中以供賓客及老疾孕婦三月種七月收其田以蒔晚稻可再熟)─廣志─稉有
烏稉黑穬青幽白夏之名─齊民要術─案今世有尾紫
稻青杖稻飛青稻赤甲稻烏陵稻白地稻孤灰稻─原
糯稻一名秫稻苖葉莖穗與粳稻同─增─本草─宋馬志
曰秫稻米即糯米也其粒大小似秔米宋宼宗奭曰今
造酒糯米也其性温故可為酒明李時珍曰南方水田
多種之其性黏榖殼有紅白二色或有毛或無毛米亦
有赤白二色─原─米可炒食可釀酒可熬餳可作粢可
煮糕可蒸糕水稻赤色者酒多糟少一種粒白如霜長
三四分性黏滯難化多食令人身軟擁諸經絡氣發癰
疽瘡癤中痛合酒食醉難醒小兒及病人最忌孕婦雜
肉食之令子不利小猫犬食之脚屈不能行馬食之足
重其類為蘆黃糯(一名泥裏變言不待日曬也粒大色白芒長熟最早其色易變釀酒最佳)
金釵糯(粒長而釀酒倍多)烏香糯(色烏氣香)秈糯(一名趕陳糯一名趕不著粒最長白)
(稃有芒四月種七月熟)小娘糯(不耐風水四月種八月熟)青稈糯(稃黃芒赤已熟而桿微青)
(最宜良田四月種九月熟)矮糯(一名矮兒糯尖大而色白四月種九月熟)硃砂糯(一名臙脂糯芒)
(長而榖多白斑五月種九月熟)羊脂糯(色白性軟五月種十月熟)虎皮糯(白斑五月種十月熟)
鐵梗糯(稈挺而堅)馬騌糯(芒如馬騌色赤)秋風糯(一名瞞官糯一名冷粒糯粒圓白而)
(稃黃大暑可刈易種多收農人喜種之飯則糯釀則粳糶則減價多以代粳輸租)─增─齊民要
術─秫稻有九格秫雉木秫大黃秫常秫馬身秫長江秫
惠成秫黃滿秫方滿秫虎皮秫薈奈秫
彙考原─詩豳風─十月穫稻─增─周頌─豐年多黍多稌─傳
稌稻也─禮記王制─冬薦稻─月令─季秋之月天子乃
以犬嘗稻先薦寢廟─周禮地官─稻人掌稼下地以瀦
畜水以防止水以溝蕩水以遂均水以列舍水以澮瀉
水以涉揚其芟作田凡稼澤夏以水殄草而芟荑之澤
草所生種之芒種旱暵共其雩歛─註─澤草之所生其地
可種芒種芒種稻麥也稻人共雩歛稻急水者也─疏─以
下田種稻麥故曰稼下地但水鍾曰澤有水及鹹鹵皆
不生草即不得芒種故曰草所生餘官不言共雩歛于
此官特言共者以稻是水榖急須水故旱時特使共雩
之發歛也─夏官─東南曰揚州其榖宜稻正南曰荆
州其榖宜稻─左傳─鄅人藉稻─註─其君自出藉稻蓋履
行之─疏─服虔云藉耕種於藉田也─戰國策─東周欲為
稻西周不下水東周患之蘇子謂東周君曰臣請使西
周下水可乎乃往見西周之君曰君之謀過矣今不下
水所以富東周也今其民皆種麥無他種矣君若欲害
之不若一為下水以病其所種下水東周必復種稻種
稻而復奪之若是則東周之民可令一仰西周而受命
於君矣西周君曰善─史記夏本紀─令益與衆庶稻可
種卑濕─後漢書郡國志─廣陵郡有長洲澤吴王濞太
倉在此─注─縣多麋博物記曰千百為羣掘食草根其處
成泥名曰麋畯民人随此畯種稻不耕而穫其收百倍
─張堪傳─堪拜漁陽太守開稻田八千餘頃勸民耕種
以致殷富─魏志夏侯惇傳─惇復領陳留濟隂太守時
大旱蝗蟲起惇乃斷太夀水作陂身自負土率將士勸
種稻民頼其利─吳志鍾離牧傳─牧少居永興躬自墾
田種稻二十餘畝臨熟縣民有識認之牧曰夲以田荒
故墾之爾遂以稻與縣人縣長聞之召民繫獄欲䋲以
法牧為之請長曰君慕承宫自行義事僕為民主當以
法率下何得寢公憲而從君耶牧曰此是郡界緣君意
顧故来暫住今以少稻而殺此民何心復留遂出裝還
山隂長自往止之為釋繫民民慙懼率妻子舂取稻得
六十斛米送還牧牧閉門不受民輸置道旁莫有取者
牧由此發名─晉書陶侃傳侃嘗出遊見人持一把未
熟稻侃問用此何為人云行道所見聊取之爾侃大怒
曰汝既不佃而戲賊人稻執而鞭之是以百姓勸於農
殖家給人足─原─晉書孝友傳─孫晷吳國富春人年饑
榖貴人有生刈其稻者晷見而避之須去而出既而自
刈送與之─隐逸傳─郭翻居貧無業欲墾荒田先立表
題經年無主然後乃作稻將熟有認之者悉推與之縣
令聞而詰之以稻還翻翻遂不受─增─晉書藝術傳─幸
靈者豫章建昌人父母常使守稻羣牛食之靈見而不
驅待牛去乃往理其殘亂者其父母見而怒之靈曰夫
萬物生天地之間各欲得食牛方食奈何驅之父愈怒
曰即如汝言復用理壊者何為靈曰此稻又欲得終其
性─南齊書孔琇之傳─琇之補吳令有小兒年十歲偷
刈鄰家稻一束琇之付獄治罪或諫之琇之曰十歲便
能為盗長大何所不為縣中皆震肅─南史范雲傳─文
惠太子嘗幸東田觀穫稻雲時從文惠顧雲曰此刈甚
快雲曰三時之務亦甚勤勞願殿下知稼穡之艱難無
徇一朝之宴逸也─陳伯之傳─伯之年十三四好著獺
皮冠𢃄刺刀候鄰里稻熟輙偷刈之常為田主所見呵
之曰楚子莫動伯之曰君稻幸多取一擔何苦田主收
執之因拔刀而進曰楚子定何如田主皆反走徐擔稻
而歸─原─南史隐逸傳─晉陶潛為彭澤令公田悉令種
秫稻妻子固請種粳乃使二百五十畝種秫五十畝種
粳顧歡家貧父使田中驅雀歡作黃雀賦而歸雀食
稻過半父怒欲撻之見賦乃止─增─新唐書郭元振傳
元振為涼州都督遣甘州刺史李漢通闢屯田盡水陸
之利稻收豐衍─于頔傳─頔為湖州刺史部有湖陂異
時溉田三千頃久廞廢頔行縣命修復隄閼歲獲秔稻
蒲魚無慮萬計─李百藥傳─百藥七歲能屬文父友陸
乂等共讀徐陵文有刈琅邪之稻之語歎不得其事百
藥進曰春秋鄅子藉稻杜預謂在琅邪客大驚號竒童
─南蠻傳─環王稻歲再熟牂牁無城郭土熱多霖雨
稻粟再熟堕婆登在環王南種稻月一熟─宋史仁
宗本紀─慶歷四年五月幸玉津園觀種稻─禮志─紹興
七年七月張浚等言雨澤稍愆乞禱上曰朕患不知四
方水旱之實宫中種稻两區其一地下其一地高高者
其苗有槁意矣須精加祈禱以救旱暵景德四年十
月二十九日詔皇太子宗室近臣諸帥赴玉宸殿翠芳
亭觀稻賜宴仍以稻分賜之─食貨志─言者謂江北之
民雜植諸榖江南專種秔稻雖土風各有所宜至於参
植以防水旱亦古之制於是詔江南两浙荆湖嶺南福
建諸州長吏勸民益種諸榖江北諸州亦令就水廣種
秔稻並免其租江南两浙荆湖嶺南福建土多秔稻
湏霜降成實自十月一日始收租大中祥符四年帝
以江淮两淛稍旱即水田不登遣使就福建取占城稻
三萬斛分給三路為種擇民田高仰者蒔之蓋旱稻也
内出種法命轉運使揭榜示民後又種於玉宸殿帝與
近臣同觀畢刈又遣内使持於朝堂示百官稻比中國
者穗長而無芒粒差小不擇地而生─山海經─箕尾之
山其神狀皆鳥身而龍首其祀之禮糈用稌米─註─稌稌
稻也廣漠之都后稷葬焉爰有膏稻─註─言味好滑如
膏─淮南子─江水肥仁而宜稻稻生於水而不能生
於湍瀨之流─伏虔古今注─惠帝三年桂宫陽翟俱雨
稻米─春秋說題辭─稻之為言藉也稻冬含水盛其德
也故稻太隂精含水漸洳乃能化也江旁多稻固其宜
也─原─孝經援神契─汙田宜稻─蔡邕月令─十月穫稻
人君嘗其先熟故在季秋九月熟者謂之半夏稻─增
括地志─自崑崙山以南多是平地而下濕土肥良多種
稻歲四熟留役駞馬米粒亦極大─會稽典錄─夏香有
盗刈稻者香助收之盗慙送以還香香不受─博物志
下泉宜稻─華陽國志─江州縣北有稻田出御米─風
土記─稴稻之青穟米皆青白也─原─抱朴子─南海晉安
有九熟之稻─增─拾遺記─樂浪之東有背明之國在扶
桑之東見日出於西方其國昏昏常暗宜種百榖名曰
融澤方三千里五榖皆良食之後天而老有浹日之稻
種之十旬而熟有翻形稻言食者没而更生夭而有夀
有明清稻食者延年也清腸稻食一粒歷年不饑─原
異物志─交趾稻夏熟農者一歲再種─安成記─安成郡
毛亭田疇膏腴厥稻馨香飯若凝脂─淵明别傳─淵明
嘗聞田水聲倚杖久聽歎曰秫稻已秀翠色染人時剖
胸襟一洗荆棘此水過吾師丈人矣─增─世說─簡文見
田稻不識問是何草左右荅是稻簡文還三日不出云
寧有頼其末而不識其夲─水經注─九真太守任延始
教耕犂俗化交土風行象林知耕以来六百餘年火耕
水耨法與華同名白田種白榖七月大作十月登熟名
赤田種赤榖十二月作四月登熟所謂两熟之稻也
述異記─大禹時天雨稻古詩云安得天雨稻飼我天下
民─廣雅─稻穗謂之禾稻已割而復抽曰稻孫─原─西
域記─天竺國土溽熱稻歲四熟摩揭陀有異稻巨粒
號供大人米─增─唐歷─開元十九年揚州奏穭生稻二
百一十五頃再熟稻一千八百頃其粒與常稻無異
酉陽雜俎─酆都稻名重思其米如石榴子粒稍大味如
菱杜瓊作重思賦曰霏霏春暮翠矣重思雲氣交被嘉
榖應時─原─偽越外紀─稻一年再熟今浙江温州稻一
歲两種廣東又有三種田地氣暖故也─續仙傳─唐謝
玄卿遇神仙設龍睛稻─增─東坡雜記─黎子雲言海南
秫稻率三五歲一變頃歲儋人最重鐵脚糯今歲乃變
為馬眼糯草木性理有不可知者─中吳紀聞─紅蓮早
稻自古有之陸魯望詩云遙為曉風吟白菊近炊早稻
識紅蓮─三柳軒雜識─五榖以稻為貴古人各以其類
配之如以殺雞配為黍謂野人之餐也以啜菽配飲水
謂貧者之孝也以蔬食對菜羹謂貶降之食也惟食稻
則對衣錦又祭祀以稻為嘉蔬公享大夫則以為吉饎
是五榖以稻為貴也─椒宫舊事─成穆貴妃孫氏参政
孫英之妹嘗與上登香雲閣觀後苑刈稻上命宫人取
酒来為賞豐飲令妃誦詩侑酒妃為歌李紳憫農詩上
大悦賜予有加─戒菴漫筆─稻花白而瓣少者米賤多
而色黃則貴俗云銀花賤金花貴也─奎瀛勝覽─舊港
土沃人稠地宜稼穡諺云一季種田三季收稻言收穫
廣也─海槎餘錄─黎俗四五月必集衆斫山木縱火燒
盡土下尺餘亦且熱透徐徐鋤轉種旱稻曰山禾米粒
大而香可食連收三四熟─湧幢小品─暹羅國稻其粒
盈寸─燕山叢錄─房山縣有石窩稻色白味香美以為
飯雖盛暑經數宿不餲─原─一統志─雷陽界稻十一月
下種揚雪耕耘次年四月熟與他地迥異稻花午開
暮合開合皆於日中香甚有至七開七合者
集藻─啓─增─梁庾肩吾荅湘東王賚稉米啓─竊以農夫力
耕時逢儉歲疎賤時澤必取豐年㭬斛瀉珠嘉聞陶量
翻庭委玉欣見馬圖─又─出梁國之(闕一字)租兼水陸之殊
品伊尹說而不至石崇豪所未及遇處默之得賓同苻
朗之舉箸長河可塞上德無酬─又─味重新城香踰澇
水連舟入浦似彦伯之南歸積地為山疑馬援之西至
不待候沙同新渝之再熟無勞拜石均遼倉之重滿前
恩未遠次渥仍流墨翟假以故書裴楷慙其國賜─謝
東宫賚稉米啓─&KR1267;水鳴蟬香聞七里瓊山合穎租歸十
縣肩吾人慙振藻徒降人間之松職濫更繁空撤家丞
之俸成珠委地事重逢仙游玉為糧珍踰入楚雖復激
水滄流不待監河之說春風掃地方誚文學之篇
書─增─魏文帝與朝臣論秔稻書─江表惟長沙名有好米
何得比新城秔稻耶上風吹之五里聞香─宋蘇軾與
弟子由書─或為予言草木之長常在昧明間早起伺之
乃見其拔起數寸竹筍尤甚夏秋之交稻方含秀黃昏
月出露珠起於其根纍纍然忽自騰上若推之者或綴
於莖心或綴於葉端稻乃秀實驗之信然此二事與子
由養生之說契故以此為寄
贊─增─晉湛方生庭前植稻苗贊─蒨蒨嘉苖離離階側弱
葉繁蔚圓株疎植清流津根輕露濯色
文賦散句─增─漢張衡南都賦若其厨膳則有華薌重秬
&KR1267;臯香秔─鄭玄婚禮謁文秔稻馥芬婚禮之珍─袁
淮觀殊俗─河内青稉新成白稉─晉左思吴都賦─國税
再熟之稻─宋蘇軾與李公擇書─軾見在東坡作陂種
稻勞苦之中亦自有樂事
五言古詩─
御製秋日出郊觀稼─秋氣日寥迥萬象皆蒼蒼朝暾被渥露
草木含晶光西成方届候農事將築場於焉省歛穫令典
重百王輕軒屏前置夙駕無嚴裝郊原一以眺煙樹紛成
行微風散深樾清流抱迴塘土脈秀且沃篝車鬱相望新
䥥粲如月刈此溪雲黃捃拾復何幸遺秉滿道旁鳥雀互
翔集婦子咸悦康行將吹葦籥報爾千斯箱眷言三時勤
艱難詎可忘茫茫視九壤豈盡歌豐穰二鬴苟不充予飢
惄如傷幸兹樂有年時若雨與暘勖哉慎所麗田功庶無
荒
增─晉陶潛庚戌歲九月中于西田穫稻─人生歸有道衣
食固其端熟是都不營而以求自安開春理常業歲功
聊可觀晨出肆微勤日入負禾還山中饒霜露風氣亦
先寒田家豈不苦弗獲辭此難四體誠乃疲庶無異患
干盥濯息簷下斗酒散襟顔遙遙沮溺心千載乃相關
但願常如此躬耕非所歎─原─唐杜甫行官張望補稻
畦水歸─東屯大江北百頃平若桉六月青稻多千畦碧
泉亂插秧適云已引溜加溉灌更僕往方塘决渠當斷
岸公私各地著浸潤無天旱主守問家臣分明見溪伴
芊芊炯翠羽剡剡生銀漢鷗鳥鏡裏来關山雪邊看秋
菰成黑米精鑿傳白粲玉粒足晨炊紅鮮任霞散終然
添旅食作苦期壯觀遺穗及衆多我倉戒滋蔓─秋行
官張望督促東渚刈稻向畢清晨遣女奴阿稽竪子阿
叚往問─東渚雨今足佇聞稉稻香上天無偏頗蒲稗各
自長人情見非類田家戒其荒功夫競搰搰除草置岸
傍榖者命之夲客居安可忘青春具所務勤墾免亂常
吳牛力容易並驅動莫當豐苖亦已穊雲水照方塘有
生固蔓延靜一資隄防督領不無人提攜頗在綱荆揚
風土暖肅肅候微霜尚恐主守疎用心未甚臧清朝遣
婢僕寄語踰崇岡西成聚必散不獨陵我倉豈要仁里
譽感此時世忙北風吹蒹葭蟋蟀近中堂荏苒百工休
鬱紆遲暮傷─增─李覯穫稻朝陽過山来下田猶露濕
餉婦念兒啼逢人不敢立青黃先後收斷折傴僂拾鳥
鼠盈官倉新租喜復入─陸游稻陂─白水滿稻陂投種
未三宿新秧出水面已作纖纖綠年来殘俸絶所望在
一熟見之喜欲舞不復憂半菽想當西成時載重壓車
軸病齒幸已勞往矣分社肉─代鄉鄰作插秧歌─浸種
二月初插秧四月中小舟載秧把往来疾于鴻吳鹽雪
花白村酒粥面濃長歌相贈荅宛轉含豳風日暮飛漿
歸小市鼓鼕鼕起居問尊老勤儉教兒童何人采此語
為我告相公不必賜民租但願年屢豐─元趙孟頫題
耕圖正月─田家重元日置酒會鄰里小大易新衣相戒
未明起老翁年已邁含笑弄孫子老嫗惠且慈白髮被
兩耳杯盤且羅列飲食致甘旨相呼團欒坐聊慰衰莫
齒田磽藉人力糞壤要鋤理新歲不敢閑農事自兹始
─二月─東風吹原野地凍亦已消早覺農事動荷鋤過
相招遲遲朝日上炊煙出林梢土膏脈既起良耜利若
刀高低徧翻墾宿草不待燒幼婦頗能家井臼常自操
散灰緣舊俗門逕環周遭所冀歲有成殷勤在今朝
三月─良農知土性肥瘠有不同時至萬物生芽蘖由地
中秉耒向畎畝忽徧西與東舉家往于田勞瘁在爾農
春雨及時降被野何濛濛乘兹各布種庶望西成功培
根利秋實仰天望年豐但使隂陽和自然倉廩充─四
月─孟夏土加潤苖生無近遠漫漫冐淺陂芃芃被長阪
嘉榖雖已殖惡草亦滋蔓君子與小人並處必為患朝
朝荷鋤往薅耨忘疲倦旦随鳥雀起歸與牛羊晚有婦
念將飢過午可無飯一飽不易得念此獨長歎─五月
仲夏苦雨乾二麥先後熟南風吹隴畝惠氣散清淑是
為農夫慶所望實其腹酤酒醉比鄰笑語聲滿屋紛然
收穫罷高廩起相屬有周成王業后稷播百榖皇天貽
来牟長世自兹卜願言仍歲稔四海盡蒙福─六月─當
暑耘水田農夫亦良苦赤日背欲裂白汗灑如雨匍匐
行水中泥淖及腰膂新苗抽利劍割膚何痛楚夫耘婦
當饁奔走及亭午無時暫休息不得避炎暑誰憐萬民
食粒粒非易取願陳知稼穡無逸傳自古─七月─大火
既西流凉風日凄厲古人重稼穡力田在匪懈郊行省
農事禾黍何旆旆碾以他山石玉粒使人愛大祀湏粢
盛一一稽古制是為五榖長異彼稊與稗炊之香且美
可用享上帝豈惟足食人一飽有所待─八月─白露下
百草莖葉日紛委是時禾黍登充積徧都鄙在郊既千
庾入邑復萬軌人言田家樂此樂誰可比租賦以輸官
所餘足儲峙不然風雪至凍餒及妻子優游茅簷下庶
可以卒歲太平元有象治世乃如此─九月─大家饒米
麫何啻百室盈縱復人力多舂磨常不停激水轉大輪
磑碾亦易成古人有機智用之可厚生朝出連百車莫
入還滿庭勾稽數多寡必假布算精小人好争利晝夜
心營營君子貴知足知足萬慮輕─十月─孟冬農事畢
榖粟既已蔵彌望四野空藳秸亦在場朝廷政方理庶
事和隂陽所以頻歲登不憂旱與蝗置酒燕鄉里尊老
列上行肴羞不厭多炰羔復烹羊縱酒窮日夕為樂殊
未央禱天祝聖人萬年長夀昌─十一月─農家值豐年
樂事日熙熙黑黍可釀酒在牢羊豕肥東鄰有一女西
鄰有一兒兒年十五六女大亦可笄財禮不求備多少
取随宜冬前與冬後昏嫁利此時但願子孫多門戶可
扶持女當力蠶桑男當力耘耔─十二月─一日不力作
一日食不足惨淡歲云莫風雪入破屋老農氣力衰傴
僂腰背曲索綯民事急晝夜互相續飯牛欲牛肥茭藳
亦預蓄蹇驢雖力弱挽車致百斛農家極勞苦歲豈恒
稔熟能知稼穡艱天下自蒙福─明高啓看刈禾─農工
亦云勞此日始告成往穫安可後相催及秋晴父子俱
在田札札䥥有聲黃雲漸收盡曠望空郊平日入負擔
歸謳歌道中行鳥雀亦羣喜下啄飛且鳴今年幸稍豐
私廩各已盈如何有貧婦拾穗猶&KR1103;&KR1103;─京師嘗吴稉
新秔粲如玉遠漕来中吳初嘗愛精鑿想出官田租我
夲東臯民少年習耕鋤霜天萬穗熟恣啄從飢烏日暮
刈穫歸妻孥共歡呼茅屋夜舂急風雨江村孤晨炊滿
家香薦以出網鱸如今幸蒙恩遨遊在南都門前半區
田别来想已蕪長年盜寸廩補報一事無投匕忽歎息
飽食慙農夫
七言古詩─增─唐張籍江村行─南塘水深蘆筍齊下田種
稻不作畦耕場磷磷在水底短衣半染蘆中泥田頭刈
莎結為屋歸来繫牛還獨宿水淹手足盡為瘡山䖟繞
衣飛撲撲桑村椹黑蠶再眠小姑採桑不餉田江南熱
旱天氣毒雨中移秧顔色鮮一年耕種長苦辛田熟家
家將賽神─宋陸游農家秋晩戲詠─鞭地如鏡築我場
破礱玉粒輸官倉九月野空天欲霜甑中初喜新稉香
舍邊蕭蕭落葉多野蠶出繭飛黃蛾寒蔬種罷醉且歌
隻雞短紙賽園婆─楊萬里插秧歌─田夫抛秧田婦接
小兒拔秧大兒插笠是兜鍪蓑是甲雨從頭上濕到胛
喚渠朝餐歇半霎低頭折腰只不荅秧根未牢蒔未匝
照管鵝兒與雛鴨
五言律詩─
御製觀苗無意到潭柘詠時景─晝永薰風至清泉決決長芳
年添景色遲日換流光舊竹随隄發新花滿澗香觀苖不
覺晚微雨點衣裳
原─唐杜甫茅堂檢校收稻二首─香稻三秋末平田百頃
間喜無多屋宇幸不礙雲山御裌侵寒氣嘗新破旅顔
紅鮮終日有玉粒未吾慳稻米炊能白秋葵煮復新
誰云滑易飽老藉軟俱勻種幸房州熟苖同伊闕春無
勞映渠盎自有色如銀─暫往白帝復還東屯─復作歸
田去猶殘穫稻功築場憐穴蟻拾穗許村童落杵光輝
白除芒子粒紅加餐可扶老倉庾慰飄蓬─宋陸游統
分稻晚歸─出裹一簞飯歸收百把禾勤勞解堪忍餘暇
更吟哦歲惡增吾困家貧賴汝多村醪莫辭醉羹芋學
岷峨─眀石沆觀稻─稻水千區暎村煙幾處斜冷風低
樹起輕浪細浮花鳥雀深深圃鳬鷖淺淺沙社歌聲不
絶於此見年華
七言律詩─
御製入關見雨膏潤澤禾苗茂遂喜而有作─甘雨時霖為洗
兵恰逢戰勝武功成軍容萬隊初旋凱婦子千村正饁耕
天意要荒同職貢人歡閭井共昇平征途每憶民生事喜
見桑麻惬此情
增─唐唐彦謙西眀寺威公盆池新稻─為笑江南種稻時
露蟬鳴後雨霏霏蓮盆積潤分畦小藻井垂隂擢秀稀
得地又生金粟界結根仍對水田衣支公尚有三吴思
更使幽人憶釣磯─宋唐庚端孺糴米龍川得稉穤數
十斛以歸作詩調之─倒拔孤舟入瘴煙歸来百斛瀉豐
年炊香未數神江白釀滑偏宜佛跡泉飽去定知頻夢
與醉中何至便妨禪憑君為比長安米看直公車牘幾
千─楊萬里種秧─田底泥中跡尚深折花和葉插畦心
晩秧初撚金絨線先種輸他綠玉鍼雲壠霧疇俱水響
絲風毛雨政春深莫聽布榖相煎急且為提壺強勸斟
─朱子次秀野泛滄波館至赤石觀刈早稻韻─綠雲黃
半武夷鄉碧水縈紆一𢃄長聞道放船飛皂蓋定知行
酒載紅裳櫂謳如賀豐年信樂飲閒酬此日涼禾黍誰
言不陽豔晚炊流詠有餘香─眀顧清穫稻用分秧韻
負郭園池𢃄宅田老晴天氣太平年穫来禾稻叢高廩
散出牛羊滿近川饋啓甑山騰霧靄蟻香醅甕起淪漣
斜陽一枕西窗夢縱有丹青不與傳
五言排律─增─宋歐陽修和劉原父從幸後苑觀稻呈講
筵諸公─禁籞皇居接香畦鏤檻邊分渠自靈沼種稻滿
滮田六榖名居首三農政所先擢莖蒙德茂養實以時
堅曉謁龍池罷行瞻鳳蓋翩粹容知喜色嘉瑞奏豐年
衰病慙經學陪遊與俊賢安知帝力及但樂歲功全拜
賜秋風裏分行黼座前自憐臺笠叟来綴侍臣篇
五言絶句─增─唐韓愈和虢州劉使君稻畦─罫布畦堪數
枝分水莫尋魚肥知已秀鶴没覺初深─宋梅堯臣稻
畦─淺淺碧水平青青稻苗長偏知楚客愛白鷺飛下上
七言絶句─
御製題耕圖─浸種─暄和節候肇農功自此勤勞處處同早辨
東田穜稑種褰裳涉水浸筠籠─耕─土膏初動正春晴野
老支笻早課耕辛苦田家惟穡事隴邊時聽叱牛聲─耙
耨─每當旰食念民依南畝三時願不違已見深耕還易耨
綠蓑青笠雨霏霏─耖─東阡西陌水潺湲扶耖泥塗未得
閒為念饔飱由力作敢辭竭蹷向田間─碌碡─老農力穡
慮偏周早夜扶犂未肯休更駕烏犍施碌碡好教春水滿
平疇─布秧─農家布種避春寒甲坼初萌最可觀自昔虞
書傳播榖民間莫作等閒看─初秧─一年農事在春深無
限田家望歲心最愛清和天氣好綠疇千頃露秧鍼淤
蔭─從来土沃藉農勤豐歉皆由用力分薙草灑灰滋地利
心期千畝稼如雲─拔秧─青蔥刺水滿平川移植西疇更
勃然節序驚心芒種迫分秧須及夏初天─插秧─千畦水
澤正瀰瀰競插新秧恐後時亞旅同心欣力作月明歸去
莫嫌遲─一耘─豐苗翼翼出清波荑稗叢生可若何非種
自應芟薙盡莫教稂莠敗嘉禾─二耘─曾為耘苖結隊行
更憂宿草去還生隴間餽饁頻来往勞勩田家婦子情
三耘─䆉稏盈畦日正長復勤穮蓘下方塘堪憐曝背炎蒸
下惟冀青疇發紫芒─灌漑─塍田六月水泉微引溜通渠
迅若飛轉盡桔橰筋力瘁斜陽西下未言歸─收刈─滿目
黃雲曉露晞腰鎌穫稻喜晴暉兒童處處收遺穗村舍家
家荷擔歸─登場─年榖豐穰萬寳成築場納稼積如京廻
思望杏瞻蒲日多少辛勤感倍生─持穗─南畝秋来慶阜
成瞿瞿未釋老農情霜天曉起呼鄰里遍聽村村打稻聲
舂碓─秋林茆屋晚風吹杵臼相依近短籬比舍舂聲如
和荅家家篝火夜深時─籭─謾言嘉榖可登盤穅秕還憂
欲去難粒粒皆從辛苦得農家真作雨珠看─簸揚─作苦
三時用力深簸揚偏愛近風林須知白粲流匙滑費盡農
夫百種心─礱─經營阡陌苦腁胝艱食由来念阻饑且喜
稼成登石磑從兹鼓腹樂雍熙─入倉─倉箱頓滿各欣然
補葺牛牢雨雪天&KR0008;到蓋蔵休暇日從前拮据已經年
祭神─東疇舉趾祝年豐喜見盈寧百室同粒我烝民遺澤
遠吹豳擊鼓報難窮─暢春園觀稻時七月十一日也─七
月紫芒五里香近園遺種祝禎祥炎方塞北皆稱瑞稼穡
天工樂歲穰
增─唐韋莊稻田─綠波春浪滿前陂極目連雲𥝧稏肥更
被鷺鷥千點雪破煙来入畫屏飛─宋滕白觀稻─稻穗
登場榖滿車家家雞犬更桑麻漫栽木槿成籬落已得
清隂又得花週遭圩岸繚山城一眼圩田翠不分行
到秋苗初熟處翠茸錦上織黃雲─范成大插秧─種密
移疎綠毯平行間清淺縠紋生誰知細細青青草中有
豐年擊壤聲─東門外觀刈熟─潮到靈橋綠繞船海邊
力穡屢豐年淡青山色深黃稻恰是胥門九月天─陸
游秋晩─新築場如鏡面平家家歡喜賀秋成老来懶惰
慙丁壯美睡中聞打稻聲─夜聞鄰家治稻─二頃春蕪
廢不耕半生名宦竟何成歸来每羡鄰家樂月下風傳
打稻聲─稻飯─買得烏犍遇歲穰此身永免屬官倉塘
南塘北九千頃八月村村稻飯香─劉詵秧老歌─三月
四月江南村村村插秧無朝昏紅妝少婦荷飰出白頭
老人驅犢奔
詩散句─增─漢茅山父老歌─佳雨灌畦稻陸田亦復周
唐李邕─負郭喜秔稻安時歌吉祥─杜甫─荆扉臨野碓
半濕搗香秔雲帆轉遼海粳稻来東吳─白居易─稻
飯紅似花調沃新酪漿─元稹─年年十月暮珠稻欲垂
新─李賀─昌谷五月稻細青滿平水─杜牧─罷亞百頃
稻西風吹半黃─宋蘇軾─共看山下稻涼葉晚翻翻
郭祥正─選種随土宜播植穤與秔─陸游─穫稻黃雲卷
舂稉玉粒新新蔬經雨綠晚稻得霜紅白稻雨中
熟黃鵶桑下鳴─戴復古─稻田秋後雀茅舍午時雞
張伯玉─䆉稏西成稻逍遥北海尊─元李孝光─日氣常
蒸稻天香喜釀花─原─唐杜甫─東屯稻畦一百頃北有
澗水通青苖稻米流脂粟米白公私倉廪俱豐實
宋蘇軾─翠浪舞翻紅䆉稏白雲穿破碧玲瓏君家稻
田冠西蜀𢷬玉揚珠三萬斛─增─張耒─裹飯送君吾豈
敢黃雲䆉稏連東臯─原─毛滂─百里飽看紅䆉稏一杯
輕愧黑蜿蜒─何扶─良田膴膴無西東䆉稏卧畦雲滿
叢十里稻香新綠野一聲歌斷舊青樓─增─陸游─未
論蓴羹與羊酪新秔要勝太倉紅冰魚可釣羹材足
霜稻方登糴價平春雨乍晴霜吐葉秋風初冷稻吹
花築陂處處移新稻乘屋家家補破茆春粳入甑
香炊玉壓酒鳴槽滴碎珠萬里秋風菰菜老一川明
月稻花香泥融無塊水初渾雨細有痕秧正綠─僧
惠洪─想見龍城山下路一川秋色稻花風─元李孝光
梅月逢庚江雨歇稻花迎午水風涼─梁庾肩吾─青花
出稻苗─原─周庾信─六月蟬鳴稻─增─唐王維─鄖國稻
苖秀─杜甫─秔稻共比屋稻穫空雲水嘗稻雪翻
匙秔稻熟天風─李頎─白甌貯香稉─李嘉祐─時雨
稻秔齊─柳宗元─霜稻侵山平─韓愈─刈稻擔肩頳
張籍─野氣稻苖風─孟郊─種稻耕白水淅玉炊香稉
─白居易─綠科秧早稻紅粒綠渾稻鹿米麞牙稻
─朱慶餘─雨色稻苖深─許渾─霜秔野碓舂─方干─香
稉倩水舂─鄭谷─開懷江稻熟─韋莊─稻熟渚禽肥
田深黍稻低─錢珝─晚晴貪穫稻─宋梅堯臣─清風生
稻花─王安石─黃焦下澤稻─范成大─稻穗黃欲臥
陸游─雲碓舂秔白園丁刈霜稻露下稻花香─金
完顔璹─禾短新村墅─元劉因─脈脈稻分溝─方夔─移
秧趁芒種─李孝光─城裏鑑湖稻─原─唐杜甫─香稻啄
殘鸚鵡粒─增─李嘉祐─萬畦新稻傍山村─李賀─荒畦
九月稻乂芽─李郢─小田微雨稻苖香─皮日休─處處
路傍千頃稻─殷璠─千里稻花應秀色─韋莊─稻花香
澤水千畦南畝秋風白稻肥秋雨幾家紅稻熟
滿畦秋水稻苖平─杜荀鶴─稻苖平入水雲間─宋梅
堯臣─霜前稻熟舂紅稃─王安石─畦稻新春滑欲流
稻畦蔵水綠秧齊─蘇軾─烏程霜稻襲人香紅稻白
魚飽兒女─黃庭堅─禾舂玉粒送官倉─王炎─稻如馬
尾覆溝塍─范成大─江頭一尺稻花雨─陸游─稻陂雨
細豐年候壓塍霜稻報豐年稻壠青秧漫漫平
雨足人畦千頃稻─楊萬里─早黃稻穗已長鬚─元馬
祖常─江田稻花露始零─李孝光─稻盡秋田孕更青
詞─增─宋曹文龍點絳唇─霜落吳江萬畦香稻来場圃夜
村舂處茅屋寒燈雨玉粒長腰沉水温温注相留住
共抄雲子更聽歌聲駐
别錄─原─田家五行─雨水節燒乾鑊以糯稻爆之謂之孛
婁花占稻色自早禾至晚稻皆爆一握各以器列比並
分數斷高下以番白多為勝卜人口亦如之─種稻─甲
子戊辰己巳庚午辛未壬申癸酉甲戌丙子丁丑戊寅
己卯癸未甲申戊子己丑庚寅辛卯甲午庚子辛丑壬
寅甲辰丙午丁未戊申己酉壬子癸丑庚申辛酉壬戌
癸亥成收開日忌平閉丑日─犂田─須犁耙三四遍青
草或糞穰灰土厚鋪於内&KR1883;爛打平方可撒種則肥而
發旺─浸種─宜甲戌壬午壬辰成開日早稻清明節前
浸晚稻榖雨前後浸用稻草包裹一斗或二三斗投於
池塘水内缸内亦可晝浸夜收不用長流水難得生芽
若未出用草&KR1883;之浸三四日微見白芽如鍼尖大取出
於隂處隂乾密撒田内候八九日秧青放水浸之糯稻
出芽較遲浸八九日如前微見白芽方可種撒時必晴
明則苖易豎亦湏看潮候二三日復撒稻草灰於上易
生根─插秧─庚午辛未癸酉丙子己卯壬午癸未甲申
甲午己亥庚子癸卯甲辰丙午戊申己酉己未辛酉成
收開日芒種前後插之早稻宜上旬拔秧時輕手拔出
就水洗根去泥約八九十根作一小束却於犁熟水田
内插栽每四五根為一叢約離六七寸插一叢脚不宜
頻那舒手只插六叢却那一遍再插六叢再那一遍逐
漸插去務要整直─摥稻─稻初發時用揚耙于稞行中
摥去稗草易耘搜鬆稻根則易旺─耘稻─摥稻後將灰
糞或麻豆餅屑撒田内用水耘去草盡淨近秋放水將
田泥塗光謂之熇稻待土裂車水浸灌之謂之還水榖
成熟方可去水或遇天少雨急鋤一遍弗令開裂俟天
興雲則澆肥糞待雨弗致缺水則稻發不遏─水稻─稻
之名不一然非水則無以生種藝之法宜選上流出水
便其性也種稻者蓄陂塘以瀦之置隄閘以止之種時
先放水十日後曳碌碡十遍地既熟淨然後下種候苗
生五六寸拔而秧之高七八寸則耘之耘畢放水熇之
欲秀復用水浸之苖既長茂復薅拔以去莨莠農家收
穫尤當及時江南上雨下水收稻必用喬杆笎架乃不
遺失─旱稻─宜用下田齊民要術曰凡下田停水處燥
則堅垎濕則汙泥難治而易荒墝埆而殺種春耕者殺
種尤甚故宜五六月暵之以擬大麥如水澇不得種九
月一轉至春種稻萬不失一凡種下田不問秋夏候水
盡地白背時速耕耙耮頻翻令熟二月半種稻為上時
三月為中時四月初及半為下時漬種令開口耬耩掩
種之即再遍耮苗長三寸耙耮而鋤之鋤欲速每經一
雨輙耙耮苖高尺許則冐雨薅之科大如穊者五六月
中霖雨時拔而栽之入七月不復任栽今閩中有占城
種即黃秈也性耐旱高仰處皆宜種謂之旱占其米粒
大而且甘早種早熟六十日即可穫為旱稻佳種北方
水源頗少惟陸地霑濕處種稻其耕鋤薅拔一如前法
─增─齊民要術─治旱稻赤米令飯白法莫問冬夏常以
熟湯浸米一食久然後以手挼之湯令瀉去即以冷水
淘沃挼去白乃止飯色潔白無異清流之米又&KR0008;赤稻
一臼米裏著蒿葉一把白鹽一把白□之即絶白
御定佩文齋廣羣芳譜卷八
