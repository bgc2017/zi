欽定四庫全書
御定佩文齋廣羣芳譜卷七十五
木譜
楸
原─楸(與萩同漢書注云萩即楸也)生山谷間今處處有之與梓樹本
同末異本草李時珍云即梓之赤者也周憲王曰楸有
二種一種刺楸樹高大皮色蒼白上有黃白斑點枝間
多大刺葉薄埤雅云楸有行列莖幹喬聳凌雲高華可
愛至秋垂條如線謂之楸線其木濕時脆燥則堅良木
也白皮及葉味苦小寒無毒主治吐逆殺三蟲及皮膚
蟲傅惡瘡疽癰腫除膿血生肌膚長筋骨有拔毒排膿
之功為外科要藥
彙考─增─史記貨殖傳─淮北常山以南河濟之間千樹萩
其人與千戶侯等─莊子─宋有荆氏者宜楸柏桑其拱
把而上者求狙猿之杙者斬之三圍四圍求高名之麗
者斬之七圍八圍貴人富商之家求樿傍者斬之故未
終其天年而中道之夭於斧斤此材之患也─洛陽伽
藍記─修梵寺北有永和里里中皆高門華屋齋館敞麗
楸槐蔭途桐楊夾植當世名為貴里─述異記─中山有
楸戶掌楸木者楸可為什器─菊坡叢語─汝州楸樹極
多富鄭公知州時手植數百本於後圃中─原─埤雅─董
子曰木名三時草命一歲若椿從春榎從夏楸從秋所
謂木名三時也芓從子蔩從寅茆從卯莤從酉艼從丁
茂從戊芑從已莘從辛葵從癸之類命以一歲支干故
曰草命一歲也
集藻─五言古詩─增─唐韓愈庭楸─庭楸止五株共生十步
間各有藤繞之上各相鈎聯下葉各垂地樹巔各雲連
朝日出其東我常坐西偏夕日在其西我常坐東邊當
晝日在上我在中央間仰視何青青上不見纖穿朝暮
無日時我且八九旋濯濯晨露香明珠何聯聯夜月來
照之蒨蒨自生烟我已自頑鈍重遭五楸牽客來尚不
見肯到權門前權門衆所趨有客動百千九牛亡一毛
未在多少間往既無可顧不往自可憐─宋梅堯臣和
王仲儀楸花十二韻─春陽發草木美好一同時桃李雜
山櫻紅白開繁枝楸英獨嫵媚淡紫相參差大葉與勁
榦簇萼密自宜圖出帝宫樹聳向白玉墀高絶不近俗
直許天人窺今植郡庭中根遠未可移但欣東風來不
恨和煦遲山禽勿蹙踏蜂蝶休掇之昔聞韓吏部為爾
作好詩愛隂無纖穿就影東西隨公今亦牽此端坐曾
莫疑
七言絶句─原─唐杜甫楸樹─楸樹馨香倚釣磯斬新花蕊
未應飛不如醉裏風吹盡可忍醒時雨打稀─韓愈楸
樹─青幢紫蓋立童童細雨浮烟作綵籠不得畫師來貌
取定知難見一生中─楸樹二首─幾歲生成為大樹一
朝纏繞困長藤誰人與脱青羅帔看吐高花萬萬層
幸自枝條能樹立可煩蘿蔓作交加傍人不解尋根本
却道新花勝舊花─增─金元格楸樹─道邊楸樹老龍形
社酒澆來漸有靈只恐等閒風雨夜怒隨雷電上青冥
─元叚克已楸花─楸樹馨香見未曾牆西碧蓋聳孤稜
會須雨洗塵埃盡看吐高花一萬層
詩散句─增─宋劉敞─中庭長楸百尺餘翠掩藹葉當四隅
─魏曹植─走馬長楸間─宋陸游搖搖楸線風初緊
别錄─增─典術─西方種楸九根延年百病除─原─製用─周
憲王本草─木可作棋枰葉味甘嫩時取以煠熟水淘淨
拌食
(附錄)榎
原─榎檟也亦楸屬(爾雅註云楸細葉者為榎)楸葉大而早脱故謂之
楸榎葉小而早秀故謂之榎爾雅云小而皵(音鵲)榎(小而皮麤)
(皵者為榎)大而皵楸(老而皮麤皵者為楸)
(附錄)山楸
增─爾雅─槄山榎─疏─槄今山楸也亦如下田楸耳皮葉白
色亦白材理好宜為車板能濕宜陽共北山多有之
楓
原─楓一名香楓一名靈楓一名攝攝(爾雅云楓攝攝漢書注云天風則鳴)
(故曰攝)江南及關陜甚多樹高大似白楊枝葉修聳木最
堅有赤白二種白者木理細膩葉圓而作岐有三角而
香霜後丹二月開白花旋著實成毬有柔刺大如鴨卵
八九月熟曝乾可燒
彙考─增─爾雅疏─楓生江南有寄生枝高三四尺生毛一
名楓子鬼天旱以泥泥之即雨─南齊書祥瑞志─建元
二年九月有司奏上虞縣楓樹連理兩根相去九尺䨇
枝均聳去地九尺合成一榦─周書武帝紀─天和二年
七月辛丑梁州上言鳳凰集於楓樹羣鳥列侍以萬數
─宋史五行志─政和三年南雄州楓木連理─原─山海
經─有宋山者木生山上名曰楓木楓木蚩尤所棄其桎
梏是為楓木─增─西京雜記─上林苑楓四株─晉宫閣
名─華林園楓香三株─拾遺記─頻斯國有大楓木成林
高六七十里善算者以里計之雷電常出樹之半其枝
交蔭於上蔽不見日月之光其下平淨掃灑雨霧不能
入焉─南方草木狀─五嶺之間多楓木歲久則生癭瘤
一夕遇暴雷驟雨其樹贅暗長三五尺謂之楓人越巫
取之作術有通神之驗取之不以法則能化去─異苑
烏傷程氏有女未醮著屐遙上大楓樹顛了無危閡顧
曰我應為神今便長去惟左蒼右黃當暫歸爾家人悉
出見舉手辭訣於是飄聳輕越極睇乃没既不了蒼黃
之意每春輙以蒼狗秋黃犬設祀於樹下─原─述異記
南中有楓子鬼楓木之老者為人形亦呼為靈楓─化
書─老楓化為羽人朽麥化為蝴蝶自無情而之有情也
─說文解字─楓木厚葉弱枝善搖漢宫殿中多植之至
霜後葉丹可愛故稱楓宸─增─物類相感志─楓木無風
自動天雨則止─埤雅─兵法曰楓天棗地置之槽則馬
駭置之轍則車覆舊說楓之有癭者風神居之故造式
以為蓋又以大霆擊棗木載之所謂楓天棗地蓋以風
雷之靈在焉故能使馬駭車覆也楓尊棗卑故式覆以
風楓載以雷棗─丹鉛總錄─張文成太卜判有楓天棗
地之語唐六典三式云六壬卦局以楓木為天棗心為
地─原─異林─弘治乙卯長沙大旱楓樹生李實
集藻─記─增─明鍾人傑過楓林記─楓林在城西南隅枕岡
帶郭境頗幽迥際秋老霜新之後悠然一往會心正不
在遠也歲辛未重九後二日晨起霜風肅然日氣爽潔
不知何從忽動登眺之興欲出郭念無可與遊者遂獨
登候潮城循雉而西因山起伏不復規規罋整委蛇旋
折足可送遠目適遊履也將近楓林女牆竟與人家菜
畦坦接穿籬度莽轉一拗則楓木千本障天蔽野了無
雜樹時夕照已轉林腰横射葉上光彩如潑丹砂者正
坐吟遠上寒山之句希微間踽踽影動定視之乃一野
衲掃落葉爾廹晩風景蒼凉凜不可留望龕燈明處亟
投漸聞石磬乃三茅福地遂由石徑出而歸
文賦散句─增─楚宋玉招魂─湛湛江水兮上有楓─晉何
晏景福殿賦─槐楓被宸
五言古詩─增─梁簡文帝詠疏楓─萎綠映葭青疏紅分浪
白花葉灑行舟仍持送遠客─唐姚合楓林堰─森森楓
樹林護此石門堰杏堤數里餘楓影覆亦徧鸕鷀與釣
童質異同所願─宋劉儗楓樹─楓葉不耐冷露下臙脂
紅無復戀本枝槭槭隨驚風向來樹頭蟬去盡不見蹤
日落秋水寒哀哀鳴征鴻
七言古詩─增─宋楊萬里─䨇楓一松相後前可憐老翁依
少年少年翡翠新衫子老翁得衣青布被更有秋風清
露時少年再換輕紅衣莫教一夜霜雪落少年赤立無
衣著老翁深衣却不惡─朱湛廬─鳳山高兮上有楓青
女染葉猩血紅莫辭老紅嫁西風一夜憔悴成秃翁
五言律詩─增─唐杜甫䨇楓浦─輟棹青楓浦䨇楓舊已摧
自驚衰謝力不道棟梁材浪足浮紗帽皮須截錦苔江
邊地有主暫借上天廻
七言律詩─增─明李東陽諸生有作紅葉詩者愛其未句
戲為補之─碧樹凋餘老更紅強將顔色慰飄蓬濃霜未
著愁先醉返照初回望欲空唐苑情多何足問吳江句
好更誰工晩來蟻穴無歸路應恨蕭蕭匝地風─原─徐
渭紅葉─纔見芳華照眼新又看紅葉點衣頻只言春色
能嬌物不道秋霜解媚人宫水正寒愁字字吳江初冷
錦鱗鱗更餘一種閒風景醉雜黃花野老巾─林若撫
紅葉─花發炎方想刺桐誰知秋葉幻春紅朝華忽散朝
陽後晩豔都迷晩燒中凋謝未應隨玉露翦裁元自出
金風若教題就能飛去不待流波意已通
七言排律─原─明于若瀛─禁城玉露漸秋深楓色凄凄滿
上林萬片作霞延日麗幾株含露苦霜吟斜連䨇闕輝
青瑣倒影平津映碧潯岐葉著飇聲瑟瑟殷紅過雨色
沉沉雜黃間綠紛成錦委砌飄檐埓作金向夕轉深嬌
落照因風散響怖棲禽城頭廻接青岑遠殿角寒生繡
幄隂幾度朝昏勞悵望徘徊故苑倍蕭森
五言絶句─增─唐錢起江行─遠岸無行樹經霜有伴紅停
船披好句題葉贈江楓─成彥雄江上楓─江楓自蓊鬱
不競松筠力一葉落漁家斜陽帶秋色
七言絶句─增─唐杜牧山行─遠上寒山石徑斜白雲深處
有人家停車坐愛楓林晩霜葉紅於二月花─宋趙成
德─黃紅紫綠巖巒上遠近高低松竹間山色未應秋後
老靈楓方為駐童顏─原─明朱静庵女郎─江空木落雁
聲悲霜入丹楓百草萎蝴蝶不知身是夢又隨春色上
寒枝
詩散句─增─古詩─長楓千餘丈肅肅臨澗水─晉阮籍─湛
湛長江水上有楓樹林─唐李白─帝子隔洞庭青楓滿
瀟湘霜落江始寒楓葉綠未脱─原─杜甫─獨歎楓香
林春時好顏色使者雖光彩青楓滿地愁回首過
津口而多楓樹林─宋郭祥正─一塢藏深林楓葉翻蜀
錦─明馮琦─萬里江楓夜相思秋已深─唐杜甫─含風
翠壁孤雲細背日丹楓萬木凋─增─韓愈─去歲羈帆湘
水明霜楓千里隨歸伴─李嘉祐─青楓獨映搖前浦白
鷺閒飛過遠村─原─魚玄機─楓葉千枝復萬枝江橋掩
映暮帆時─宋朱行中─遙看一樹凌霜葉好似衰顏醉
裏紅─明唐文獻─苑外鴻聲連畫角帆前樹色半丹楓
─增─宋謝靈運─曉霜楓葉丹─梁庾肩吾─江楓拂岸遊
─唐張九齡─兩邊楓作岸─王維─楓攢赤岸村─孟浩
然─目極楓樹林─原─李白─楓葉疊青岑─杜甫─雨急青
楓暮門巷散丹楓丹楓不為霜─增─李商隐─神護
青楓岸─李咸用─秋楓紅蝶散─宋王安石─江楓湛湛
青─元馬祖常─光山楓製錦─原─唐杜甫─赤葉楓林百
舌鳴江石决裂青楓催玉露凋傷楓樹林─增─嚴
武─江頭赤葉楓愁客─韓偓─楓葉微紅近有霜─宋陸
游─楓葉欲殘看愈好─金王鬱─江林楓葉秋容醉─元
郭鈺─落日楓林紅葉明
詞─增─宋張炎綺羅香─萬里飛霜千山落木寒豔不招春
妬楓冷吳江獨客又吟愁句正船&KR0712;流水孤村似花繞
斜陽芳樹甚荒溝一片凄凉載情不去載愁去長安
誰問倦旅羞見衰顏借酒飄零如許謾倚新妝不入洛
陽花譜為回風起舞樽前盡化作斷霞千縷記隂隂綠
遍江南夜窗聽暗雨
别錄─增─唐書崔信明傳─信明蹇亢以門望自負嘗矜其
文謂過李百藥議者不許揚州錄事參軍鄭世翼者亦
驁倨數佻輕忤物遇信明江中謂曰聞公有楓落吳江
冷願見其餘信明欣然多出衆篇世翼覽未終曰所見
不逮所聞投諸水引舟去─原─顔魯公集─唐金華張遊
朝妻劉氏夢楓生腹上後生子名志和立性孤峻篤志
隱淪不可得而親疎自號玄貞子結茅會稽東郭以豹
皮為蓆㯶皮為屩隱素木几酌斑螺杯鳴榔拏杖隨意
取適垂釣去餌意不在魚竟陵子陸羽問與何人往來
荅曰太虛作室而共居明月為燈以同照與四海諸公
未嘗離别有何往來─增─湘山野錄─餘杭能萬卷者浮
圖之眞儒介然持古人風節有奥學著典類一百二十
卷其居延慶寺在大慈塢時儒皆抱經受業師居常喜
閱唐韻諸生長竊笑一日出題於法堂曰楓為虎賦其
韻曰脂入於地千年成虎諸生皆不諭固請之不說凡
月餘檢經史殆百家會萃小說俱無見者閣筆以聽教
師曰聞諸君笑老僧酷嗜唐韻兹事止在東字韻第二
版請詳閱諸生檢之果見楓字註中云黃帝殺蚩尤棄
其桎梏變為楓木脂入地千年化為虎魄後諸生始敬
此書
(附錄)楓香
增─爾雅注─楓樹有脂而香今之楓香是─本草─金光明
經謂其香為須薩折羅婆香─原─楓脂為白膠香五月
斫為坎十一月採之氣辛味苦平無毒治一切癮疹瘋
癢癰疽瘡疥金瘡吐衂咯血活血生肌止痛解毒燒過
揩牙永無齒疾近世多以松脂之清瑩者為楓香又以
楓香松脂為乳香總之二物功雖次於乳香諒亦彷彿
不遠
别錄─原─製用─取楓脂入虀水煮二十沸又冷水中揉扯
數十次曬乾用
(附錄)槭
增─說文─槭木可作大車輮─蕭穎士詩序─二室之間有
槭樹焉與江南楓形胥類
集藻─詩散句─增─唐蕭穎士─山有槭其葉漠漠
榕
增─南方草木狀─榕樹南海桂林多植之葉如木麻實如
冬青枝榦拳曲其本稜理而深燒之無熖其蔭十畝枝
條既繁葉又茂細軟條如藤垂下漸漸及地藤梢入地
便生根節或一大株有根四五處而横枝及鄰樹即連
理南人以為常不謂之瑞木─南州異物志─榕木初生
少時緣搏他樹如外方扶芳藤形不能自立根本緣繞
他木傍作連結如羅網相絡然彼理連合鬱茂扶疎高
六七尺
彙考─增─後山談叢─蔡州壺公觀有大木四垂旁出人莫
能知張戣閩人嘗至蔡為余言乃榕木也─南軒集─昔
山谷南遷維舟榕下後人為作榕溪閣─丹鉛錄─福建
龍泉菴有榕木其中亦可盤坐五六人枝梢寄生大可
數十圍方廣巖有木自深坑出直至巖頂寺僧自巔垂
絙縋下度之得三十丈云而榦不甚巨半巖視之殊不
覺其長也─泉南雜志─衞西榕樹榦大如一間屋枝上
有纚纚垂下者謂是根也其高參天枝葉蔭可三十餘
丈相傳韓少卿國華為郡誕魏公日樹杪為吐烟靄又
云榕樹千年者其上生伽楠香─閩部疏─布政司在山
上堂後一大樹是榕樟二樹相樛結而生鬱然干雲因
為堂以嘉樹顏之─榕城隨筆─閩中多榕樹因號榕城
閩以北無此其在江南則冬青之屬也而枝榦柔脆榦
既生枝枝又生根垂垂若流蘇少著物即縈繫或就本
榦自相依附若七八樹叢生者多至數十百條合並為
一&KR2080;蜷樛結柯葉蔭茂其偶成章者垂若偃蓋曲若虬
龍似亦可觀─廣西志─榕樹門即古南門相傅為唐時
所築門上植榕一株歲久根蔕生跨門外盤錯至地若
天成焉因得今名元至正間其樹忽憔悴平章唐元公
祭之旬餘枝葉復茂
集藻─記─增─明吳寬榕江記─木之產於地者曰松曰柏曰
栝曰檜曰豫章曰桐梓皆良材也其用于世大者為棟
為梁小者為桷為梲各隨其材以為用夫以材之良不
用於什器而於宫室亦不枉其材矣然而數木也其生
徧於天下而亦足天下之用惟五嶺之南有木曰榕臃
腫離竒偃蹇蓊鬱横柯曲榦間有絲焉垂地輙復為根
歲久叢生成林其高且大過松柏栝檜豫章其不黃落
而凋桐梓所不及也榕既偏生一隅中原之人初不之
識故詩三百多草木之名而篇皆不載後世如郭璞陸
佃之博物著書復遺之僅一見於柳子厚之詩而已余
嘗讀子厚之詩而識其名詢之土人而知其狀曰此可
取以譬乎人矣蓋榕之材雖不若松柏之類之堅可用
之於宫室而其高大不黃落而凋足以蔭庇乎人嶺南
春夏之交日氣酷烈行旅負載之徒跋履勞苦爭息其
下或風雨暴至就而避之亦何異夏屋之帡幪也故雖
不為宫室之用而其功與宫室等豈不猶鄉里巨人厭
爵禄謝民社而浮沉乎閭井之間一旦里之人有急焉
投之無不周䘏者豈惟僅全其身以自足而已潮陽隱
士陳孔誠甫淳朴恭謹兼通隂陽樹藝之說家邑之華
里村宅前有榕數十株數邀賓友攜子弟往遊其間彈
瑟賦詩意甚樂也有水自西山來折而東環其宅又東
注於海而榕適際水水日夜漱其根濯其條更茂密可
愛孔誠或坐盤石投竿而釣悠然有會於心因自號榕
江或謂之曰子其終老於是而忘斯世耶則對曰吾已
有子出而仕矣於是使其子吳江教諭顥來乞余記所
謂榕江者蓋孔誠託此以自譬者意實有在豈惟追凉
風弄明月以為供賓友子弟之樂之計耶且江之廣不
足以為負舟然抱甕者即之亦可以灌畦孰謂孔誠無
意於此江本出岷山禹貢所謂岷山導江是也此亦曰
江南人指水之急流者多借以名之爾
賦─增─宋薛士隆大榕賦─越甌而南嶺山東麓有七閩之
會焉厥都維福福都中閩城山塹水修逵孔直麗譙南
指粤有喬木根乎此堂青葱映帶經五門而之合江夾
經途者凡十有五里其為根也盤桓詰曲勢浮平陸隱
丘陵斡坤軸如山如坻崟岑蔽虧列岫竒峯幻然默為
蜿蜒糾紛蛇蟠鹿奔卷舒連蜷油如出雲樹無全株萬
本同植縈連擁腫鑽堅露隙儔引儔緣自陵空碧和氣
鬱贅疣生衆醜備百怪形岌如神山冬無落木蒼蒼九
夏森其翠幄枝柯離&KR0008;横從出竒翕如其合判如其離
嗟如其往歘如其來夭蟜驪龍摩天切空雛翼雲垂扶
搖下風輪囷無心隨之有本孔綜根元誰分混沌軒然
而大厦成蚴然而怪螭怒駢爪紛拏矗其八柱飛鳥千
羣而咸棲有所綢繆束薪不堪以火盤根錯節而摧斤
缺斧其圓也不中乎規不成乎矩樵夫視而弗斫大匠
行而弗顧以無堪而保其天斯所以邇乎人而壽莫之
數也若夫景升之牛主人之雁不善其鳴服箱孔屯以
不才而烹者何哉蓋豐肌而蠧夫人之芻豢也斯榕木
則不然承天之施得生於地不假乎人不離乎類不以
直節為高不以孤生為異淩寒而不改其操連理而不
稱其瑞無庸而庸無尚焉為其全虛愚之義也至於交
柯旁薄分根合枝異生同命縈繚相維倚天成蓋蔽野
成帷迷雲而零雨不下畏日而炎天改色邑人之依行
人之得不才而才無似焉斯其為大通之德也夫惟有
大通之德全虛愚之義守不才之位處無庸之地為物
而物固莫之陵比人而人適當其意其事也無施其生
乃克遂是生乎通邑大都之間尚亦躐千齡而幾萬歲
也走嘗聞諸西方之人曰尼俱律陀之木其子芥三之
一及其成材蔭車將五百乘所榕木者不幾於是乎今
夫閩中之木榕為大其萌也微物莫之害有蕞其芽蓊
然天蓋走不知命之者誰耶庸以劣其形而不文其内
無文於内將或容於外而以成其大─李綱榕木賦有
序─閩廣之閒多榕木其材大而無用然枝葉扶疎芘蔭
數畝清隂人寔賴之故得不為斧斤之所翦伐蓋所謂
無用之用也感而為之賦其辭曰南有巨木其名曰榕
下蟠據於厚地上盪摩於高穹雨露之所霶潤雷霆之
所震聳日月之所照燭乾坤之所含容與衆木均夫何
賦形稟氣之獨不同也爾其擢榦敷條輪囷離竒結根
植本拳曲擁腫口鼻百圍之竅穴龍蛇千尺而飛動仰
視俯察何規矩繩墨之不中也高明之麗非棟梁之資
斲削之工非俎豆之奉以為舟檝則速沉以為棺槨則
速腐以為門戶則液以為楹柱則蠧薪之弗熖無㸑鼎
之功燎之弗明無爝火之用蓋枵然之散木徒萬牛之
嗟重宜匠石之不顧同櫟社而見夢然而脩枝翼布密
葉雲濃芘結駟之千乘象青蓋之童童夏日方永畏景
馳空垂一方之美蔭來萬里之清風靚如帷幄肅如房
櫳為行人之所依歸咸休影乎其中故能不夭斧斤棓
擊是免雖不材而無用乃用大而效顯異文木之必折
類甘棠之勿翦立乎無何有之鄉配靈椿而獨遠不然
則雁以不鳴而烹漆以有用而割犀象以齒角而斃樗
櫟以惡木而伐處夫材與不材之間殆未易議其優劣
也
五言古詩─增─宋唐庚䨇榕─水東䨇榕間有叟時出遊清
風衣屨古白雪鬚髯虬吟哦明月夕簸弄寒江秋驚傳
里中兒不泊岸下舟君看鬼趣中有此風味否安知非
黃石但恨無留侯此生鋤犁手誤入簮紳流無功折毫
髮負罪平山丘政爾求澡濯聞之歎綢繆摳衣倘可親
跪履安敢羞得聞半偈語一解終身憂性不喜伐國兵
書非所求─張栻榕溪─寒溪淡容與老木枝相樛其誰
合二美名此景物幽太師昔南騖於焉曾少休想當下
榻時清與耳目謀品題得要領亦有翰墨留我來訪遺
地密竹鳴鈎輈稍令舊觀復還與佳客遊樹影散香篆
水光泛茶甌市聲不到耳永日風颼颼所喜簿書隙有
此足夷猶平生丘壑願如痼不可瘳雖知等喧寂終覺
静理優更思濯滄浪榕根浮小舟
五言律詩─增─明傅汝舟南峯菴菴徑有古榕樹懸枝對
峙宛若關門─古樹上危根依天巧出門雲飛不在外虎
過定消魂野客逢迎少山僧出入尊朋遊坐不厭葉落
滿金樽
七言絶句─增─唐柳宗元柳州二月榕葉落盡偶題─宦情
羈思共悽悽春半如秋意轉迷山城過雨百花盡榕葉
滿庭鸎亂啼─宋劉克莊榕溪閣─榕聲竹影一溪風遷
客曾來繫短蓬我與竹君俱晩出兩榕猶及識涪翁
詩散句─增─宋蘇軾─忽此榕林中跨空飛栱枅急雨蕭
蕭作晩凉臥聞榕葉響長廊─楊萬里─斜陽碎入高榕
葉翻作青天覆作金數枝連碧眞成菌一脛空肥總
是筋─劉克莊─拔地高標如鐵色拂天老樹作寒聲
唐許渾─榕根架綠隂
楮
原─楮一名榖一名榖桑(陸璣詩疏云幽人謂之榖桑或日楮桑荆揚交廣謂之榖中州)
(人謂之楮)有二種本草曰楮本作柠楮辨雌雄雄者皮斑而
葉無椏又謂之斑榖今人用皮為冠者三月開花成長
穗如柳花狀不結實雌者皮白無花葉有椏又似葡萄
葉開碎花結實如楊梅用時但取葉有椏又有子者為
佳其實初夏生大如彈丸青綠色六七月成熟漸深紅
八九月采實名楮桃一名榖實甘寒無毒治水腫壯筋
骨補虛勞益顏色健腰滕充肌明目久服輕身不饑不
老─增─崔豹古今注─楮實為任─陸璣詩疏─江南人績
其皮以為布又擣以為紙謂之榖皮紙其葉初生可以
為茹
彙考─增─詩小雅─樂彼之園爰有樹檀其下維榖─注─榖楮
也─漢書郊祀志─帝太戊有桑榖生於廷一暮大拱─注
榖即今之楮樹也─山海經─霍山其木多榖─管子─五
沃之土宜榖─抱朴子─柠實赤者餌之一年老者還少
─酉陽雜俎─榖田久廢必生構葉有瓣曰楮無曰構
澄懷錄─永徽中定州僧寫華嚴經先以沉香種楮樹取
以造紙
集藻─傳─原─明閔文振楮待制傳─楮待制初名藤及長為
世用更名知白會稽剡溪人先世索居山林無所聞於
世歷前漢有楮先生始以名顯和帝時中常侍蔡倫有
文思善造就人材辟召遍天下使者見楮氏歸以告倫
倫亟聘之得楮皮者俱來倫曰眞良材也一變化則就
章程於是刮劑浸漬漸見㫪容延館簾内知白聞而歎
曰以皮之陋且沾掄選吾可終老林藪乎既至倫揭簾
見之嘖嘖歎賞曰文明之化其在君矣引見帝帝嘉賞
恨相得之晩超拜秘書省萬字令尋擢秘閣待制日承
任使自書契既造竹氏帛氏貴重於世者既數千年及
知白用二氏遂廢凡經史術藝百家九流之說皆托以
行天下當代注記册籍臣民文移簡札非知白不達也
帝益加寵待每中書令毛穎松滋侯陳玄萬石君羅文
侍左右必召知白至展其邊幅有諮議須令省記帝嘉
其潔白戲語陳玄曰江漢以濯秋陽以暴若知白者殆
孔氏之徒與卿與之反何哉玄曰知其白守其黑臣得
自全之道皦皦者易汙臣懼知白之不終也帝笑曰卿
不加汙誰復汙之玄頓首謝一日知白侍經筵屬微風
神思飄亂不定帝曰朕固知卿體薄不耐風今加節鎮
俾邊都護領之知白叩謝臣辱荷厚恩敢不竭方正之
節捐軀以報士有以文辭投知白者頗涉謬惡知白怒
會召因愬帝曰臣精白一心仰叨任使者數十年每願
得嘉言醇文推明義理以淑人心翊世教利益國家今
狂生淺夫任情謬惡臣一被汙辱欲雪無由願陛下一
申文字乖謬之禁帝從其言且惜其蒙辱命儒臣撰悲
剡藤文以舒其憤知白才博而通推其餘雨暘可蓋風
露可障竪可屏揮可扇觀美可圖畫夫子所稱不器庶
幾近之晩年就閒族子曰麻曰桑曰竹曰繭曰敝布曰
魚網並出蔡氏陶鑄繼知白大用於世傳嗣不絶其他
銀光陟釐羅文玉版蠟牋烏絲襴以至間雜五采尤為
世所愛重云
五言古詩─增─宋蘇軾宥老楮─我牆東北隅張王維老榖
樹先樗櫟大葉等桑柘沃流膏馬乳漲墮子楊梅熟胡
為尋丈地養此不材木蹶之得輿薪規以種松菊静言
求其用略數得五六膚為蔡侯紙子入桐君錄黃繒練
成素黝面頮作玉灌灑蒸生菌腐餘光吐燭雖無傲霜
節幸免狂酲毒孤根信微陋生理有倚伏投斧為賦詩
德怨聊相贖
五言絶句─增─宋王安石詠榖─可憐臺上榖轉目已隂繁
不解詩人意何為樂彼園
七言絶句─增─宋無名氏楮─楮樹婆娑覆小齋更無日影
午窗開一端能敗幽人意夜夜牆西碍月來
别錄─增─列子─宋人有為其君以玉為楮葉者三年而成
鋒殺莖柯毫芒繁澤亂之楮葉中而不可别也此人遂
以巧食宋國子列子聞之曰使天地之生物三年而成
一葉則物之有葉者寡矣故聖人恃道化而不恃智巧
─齊民要術─楮宜澗谷間種之地欲極良秋上楮子熟
時多收淨淘曝令燥耕地令熟二月耬耩之和麻子漫
散之即勞秋冬仍留麻勿刈為楮作煖明年正月初附
地芟殺放火燒之一歲即没人三年便中斫斫法十二
月為上四月次之每歲正月常放火燒二月中間斫去
惡根移栽者二月蒔之亦三年一斫指地賣者省功而
利少煮剥賣皮者雖勞而大自能造紙其利又多種三
十畝者歲斫十畝三年一遍歲收絹三百疋─物類相
感志─楮膠可以團丹砂─水南翰記─凡接紙縫如一線
日久不脱用楮樹汁白麪白芨末調為糊原─種植─熟
時取子淘淨曬乾同麻子種熟地至冬留麻取暖明春
放火燒芟之三年可斫其皮抄紙斫以臘月為上四月
次之非此月損其樹本─服食─八月後采實水浸去皮
穰甲子日隂乾為末每水服二錢久之乃效
椿(按香者名椿臭者名樗二木形榦相類椿木實而葉香樗木疎而葉臭無花木身大其榦端直)
(者為椿有花木身小榦多迂矮者為樗乃一類二種也)
原─椿集韻作櫄夏書作杶左傳作橁今俗名香椿本草
陳藏器云俗呼為猪椿易長而有壽南北皆有之木身
大而實其榦端直紋理細膩肌色赤皮有縱紋易起葉
自發芽及嫩時皆香甘生熟鹽醃皆可茹世皆尚之無
花莢葉苦温無毒多食動風壅經絡令人神昏和猪肉
熱麪頻食則中滿椿用葉
彙考─增─書禹貢─杶榦栝柏─山海經─成侯之山其上多
櫄木─原─莊子─上古有大椿者以八千歲為春八千歲
為秋─鳳池篇─盧攜夢人贈句曰若問登庸日庭椿不
染風初不解其言後數年攜拜相庭下古椿一株雖狂
風驟雨不濕不搖─宦遊紀聞─涿州有靈椿寺寺中椿
木一本大不可量枝榦繁盛凡樹影皆隨日月升沉以
為邪正而椿影早暮未常少移─湧幢小品─福州之壺
江在海上多烈風白崖之巔有椿一枝翠蓋亭亭榕葉
槐身經年無鳥跡雖風作不脱片葉三年一結子如紅
豆一道士夜半月明見樹頂霞裳羽衣者數人隨以鶴
鹿盤桓其上隱隱有笙簧聲雞初號乃散
集藻─賦─增─元任士林庭椿賦─燕山之陽南冥之濱有大
木焉其名曰椿蓋抗歲時而聳立揭造化之蹲蹲者與
相彼竒亭夷庚掌平迺睠&KR0034;村甍椽列星維陋巷之蕭
蕭兀幽人之柴扃有椿喬然闞乎中庭玄雲構其堂宇
秀色結乎軒楹觀其崇根碩本挺柯稠葉蓊蓊焉䔿䔿
焉青冥黯黯皮溜雨而腁胝榦拂霓而冗還篲日月之
氛隂控雪霜之飄颯千尋引而表端萬鳥棲而影接蓋
根柢之擁腫性也豈不美乎莊生之櫟枝葉之榮暢時
也又何歆乎王氏之槐耶盼老人之豫章訪歲寒之松
柏或輪囷以為竒或偃蹇以為傑孰與夫謝萬牛而崔
嵬却匠石而鬱茀者乎爾則稚竹株連弱松肺附結緒
根於地軸藉沫濡於雨露想其簇榦帡幪列萬間之厦
屋不足以喻宗條鱗輳雖千社之枌榆又何足以同年
而語耶於是天翊其貞地隆其植寒暑節其凉溫鬼神
呵其峻特醴泉夜注而人不能挹以草木之滋卿雲晨
覆而人不能衣以青黃朱綠之絲人不足以扶持而終
風不移人不足以悦懌而陽春色怡此所以俯視君遷
傲睨平仲而永為斯庭之瞻依也耶彼尋常之喬梓亦
何足以與乎斯
五言絶句─原─宋晏殊─峩峩楚南樹杳杳含風韻何用八
千秋騰凌詫朝菌
七言絶句─原─宋劉敞椿─野人獨愛靈椿館館西靈椿聳
危榦風揉雨煉三月餘奕奕中庭蔭華傘
詩散句─原─宋蘇軾─從今八百歲合抱是靈椿─增─後周
馮道─靈椿一株老─唐張蠙─靈椿還向細枝條─金元
好問─溪童相對采椿芽
别錄─增─花木考─採椿芽食之以當蔬亦有點茶者其初
茁時甚珍之既老則葅而蓄之
樗
原─樗亦椿類氣臭俗名臭椿一名虎目樹一名大眼桐
皮麤肌虛而白其葉臭惡荒年人亦采食膳夫采取瀹
熟另用冷水浸去氣息亦可油醋拌食但無味耳有花
者無莢有莢者無花藥中用根及莢葉─增─本草─北人
呼為山椿江東呼為虎眼謂葉脱處有㾗如虎之眼目
又如樗蒲子故得此名
彙考─增─詩豳風─采荼薪樗─小雅─我行其野蔽芾其樗
注─樗惡木也─山海經─丹熏之山其上多樗柏灌題
之山其上多樗柘槖山其木多樗─原─莊子─惠子謂
莊子曰吾有大樹人謂之樗其大本擁腫而不中繩墨
其小枝卷曲而不中規矩立之塗匠者不顧今子之言
大而無用衆所同去也莊子曰子有大樹患其無用何
不樹之於無何有之鄉廣莫之野彷徨乎無為其側逍
遙乎寢臥其下不夭斤斧物無害者無所可用安所困
苦哉─增─河洛記─洛陽北山謂之邙山其上無大樹都
城之北嶺上有古樗樹不知其來早晩婆娑周廻四五
畝與伊闕山正南相當越公等將建都城之日據此樹
以為南北定準嫌樗木名惡號曰婆娑羅樹矣
集藻─五言古詩─增─宋梅堯臣尹師魯治第伐樗─伊人利
營構思欲新其居匠築經舊址簷楹礙高樗且云忍不
伐何以成吾廬人言此樹古百怪所憑依獨秉一定議
自將羣俗違乃俾執柯者丁丁霜刃揮殲殞條百尺横
仆株數圍從兹朝夕間不聞鳥雀喧既能考子室而復
高其門周也昔騁辯後以不材論工今誠匪度苟害安
可存舟檝且非藉薪㸑聊用燔莫比溝中斷區區望犧
樽
五言絶句─增─宋蘇軾樗─自昔為神樹空聞蜩鵙鳴社公
煩見輟為爾致羊羹
七言絶句─增─唐白居易林下樗─香檀文桂苦雕鐫生理
何曾得自全知我無材老樗否一枝不損盡天年
(附錄)山樗
原─栲山樗也似樗色小白葉差狹吳人取以為茗木虚
大梓人亦或用之然爪之腐朽故古人以為不材之木
─增─爾雅─注─栲類漆樹─疏─俗云櫄樗栲漆相似如一
草木疏─山樗與下田樗略無異葉似差狹耳─本草─李
時珍曰椿樗栲一木三種也栲木即樗之生山中者
櫟(櫟實附見)
增─爾雅─栩杼─疏─今柞櫟也徐州人謂櫟為杼或謂之為
栩其子為皂或言皂斗其殼為汁可以染皂櫟其實
梂─注─有梂彙自裹─疏─櫟似樗之木也梂盛實之房也孫
炎曰櫟實橡也─圖經─柞櫟也杼也栩也皆橡櫟之通
名─本草─櫟有二種一種不結實者其名曰棫其木心
赤一種結實者其名曰栩其實為橡二者樹小則聳枝
大則偃蹇其葉如櫧葉而文理皆斜鈎四五月開花如
栗花黃色結實如荔支核而有尖其蔕有斗包其半截
其仁如老蓮子肉可以為飯或擣浸取粉其嫩葉可煎
飲高者二三丈堅實而重有斑文大者可作柱棟小者
可為薪炭櫟實一名橡斗一名柞子一名杼─古今
注─東海及徐州謂之木蓮梂子八月中成搏以為燭明
如胡麻燭研以為羹肥如胡麻羹
彙考─增─詩唐風─集于苞栩─秦風─山有苞櫟─疏─秦人謂
柞為櫟─小雅─陟彼高岡析其柞薪析其柞薪其葉湑
兮維柞之枝其葉蓬蓬─大雅─柞棫拔矣瑟彼柞
棫民所燎矣─周禮地官─一曰山林其植物宜皂物─注
柞栗之屬─後漢書李恂傳─恂徙居新安關下拾橡實
以自資─晉書摯虞傅─虞從惠帝幸長安流離鄠杜之
間轉入南山中糧絶饑甚拾橡實而食之─宋書符瑞
志─宋文帝元嘉二十二年七月南頓櫟連理─唐書文
藝傳─杜甫客秦州負薪采橡栗自給─山海經─白於之
山下多櫟檀─原─莊子─狙公賦芧曰朝三而暮四衆狙
皆怒曰然則朝四而暮三衆狙皆悦名實未虧而喜怒
為用亦因是也─增─莊子─匠石之齊至乎曲轅見櫟社
樹其大蔽牛絜之百圍其高臨山十仞而後有枝其可
以為舟者旁十數觀者如市匠伯不顧遂行不輟弟子
厭觀之走及匠石曰自吾執斧斤以隨夫子未嘗見材
如此其美也先生不肯視行不輟何耶曰散木也以爲
舟則沉以為棺槨則速腐以為器則速毁以為門戶則
液樠以為柱則蠧是不材之木也無所可用故能若是
之壽匠石歸櫟社見夢曰予求無所可用久矣幾死乃
今得之使予也而有用且得有此大也耶古者獸多
人少皆巢居以避之晝食橡栗夜棲樹上故曰有巢氏
─列子─杜厲叔居海上夏日則食菱芡冬日則食橡栗
─淮南子─十二月其樹櫟─注─可以為車轂木不出火惟
櫟為然亦應隂氣也─三輔黃圖─五柞宫漢之離宫也
在扶風盩厔宫中有五柞樹因以為名五柞皆連抱上
枝覆隂數畝─風土記─史記曰舜耕於歷山而始寧郯
二縣界上舜所耕田在於山下多柞樹吳越之間名柞
為櫪故曰歷山─水經注─堯陵東城西五十餘步中山
夫人祠堯妃也石壁階墀仍舊南西北三面長櫟聯蔭
扶疎里餘濏濏水出西谿東流水上有連理樹其柞
櫟也南北對生凌空交合谿水歷二樹之間若邪谿
上有一櫟樹謝靈運與從弟惠連常遊之作連句題刻
樹側─孝友傳─庾衮與邑人入山拾橡分夷嶮序長幼
推易居難禮無違者─輿地志─鍾山最高峰有五願樹
樹柞木也元嘉中百姓祈禱率有驗─夢溪筆談─江南
有小栗謂之茅栗以予觀之此正所謂茅也則莊子所
謂狙公賦茅者此文相近之誤也─誠齋雜記─桂陽張
碩為神女杜蘭香所降出薯橡子三枚大如雞子云食
此令君不畏風波辟寒濕
集藻─詩散句─原─唐皮日休─秋深橡子熟散落榛蕪岡
宋張耒─野俎飽貆脯山罏煑橡麋─唐杜甫─呼鷹皂櫟
林─孟郊─翻翻橡葉鳴─李嘉祐─千峯櫟樹林─皮日
休─橡實養山禽─張蠙─齋厨惟有橡─杜荀鶴─霜後巖
猿拾橡忙─方干─歲計有時添橡實─宋唐庚─橡實炊
食如剝栗
御定佩文齋廣羣芳譜卷七十五
