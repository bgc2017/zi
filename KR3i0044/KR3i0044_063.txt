欽定四庫全書
御定佩文齋廣羣芳譜卷六十一
果譜
荔支二
集藻─傳─增─明王褒洪離傳─洪離字成林蜀人也鼻祖側
生顯於漢厥後種落散處閩中為盛離生而形狀特異
鵠首鶴頂牛心虎皮為人華而實確而質内含章美津
津可尚以故識與不識咸稱譽之唐天寶間天子聞其
名采而致之使者冠蓋交於道猶慮其來之緩也特設
驛傳以迎焉既至同盆成子虚水侯上謁時盛暑上坐
沉香亭趣而入上笑曰聞卿名有年矣卿來能啓沃朕
心乎離從容稽首曰臣遠方賤士也自謂深根固蔕山
林間足矣叨以先容獲薦左右然臣起遐陬酸寒鄙陋
恐見罪不敢忝居喉舌之位上撫之再四曰名不虚也
特命釋褐肌膚潔白上曰玉色英英照人中何物也離
俯首對曰特一赤心報陛下耳上大悅錫爵紅陽侯奉
朝請賜予數召對無虚日後宫貴人邀而食之開懷欵
會適其意而後已久之執法大臣謂離弗能裨益治體
何往來屑屑不憚煩也請罷之上用其言由是疏焉後
終於蜀孫枝入閩奕葉繁衍遂為巨族有一派居嶺南
皆未若閩之大著耳─謝肇淛江妃傳─江妃者唐玄宗
皇帝侍妃也小名綠玉其先世家於南越漢武帝時有
側生女隨尉佗入貢帝見其美愛幸之為築離官居歲
餘無子寵衰聞陳夫人以相如賦復幸亦奉金千鎰求
相如作賦賦上不見省卒幽長門中然家世産好女子
和帝時詔歲貢采女以備掖庭後用唐羌言罷之妃以
開元中生母方姙時夢繁星纍纍從天下已取吞之覺
而命筮得離之頤曰銜珠黃鵠生芻一束去其國三歲
不復是女也而豔必大其宗果以季夏之望生妃及長
有殊色肌理膩白如玉無少疵靨體有異香好製紅繒
為襦蹙縠若粟裼以碧衫豐膚内映益增其妍然常自
匿翠幄中市里罕見其面時貴妃楊氏寵冠椒房而妃
有姊采蘋先入宫得侍帝從容言其女弟鮮姣欲以傾
貴妃帝聞心動而先是左丞相張九齡又盛稱妃之美
不容口遂遣中使乘傳遽召妃促者絡繹於道以天寶
五載六月下旬得幸於華清宫帝大悅制曰朕味道渴
賢采華茹實博羅筐筥之媛以佐蘋藻之馨盖有年矣
才人江氏德惟邁種姿擅凝脂國色天香沁吳宫之芬
水冰心雪質奪漢掌之金莖今遣大將軍高力士持節
冊封淑妃位貴妃次於戲玉食萬方予豈有愛於喉舌
小星三五爾益自固其衾裯食哉以時無廢朕命自是
寵遇日隆每食未嘗不侍側然妃小有智數時時以甘
言自媚於貴妃浸入肺腑得其驩心貴妃不嫉也一日
上與貴妃坐沉香亭擁妃於側時方盛暑上有消渴疾
道士羅公遠以術致江陵柑百顆西凉州進葡萄數百
斛上謂左右曰爭如我江家並蔕瓊漿風味乎然妃終
逼於貴妃不自安常以顔色非故求自疎遠每歲僅一
再見上上嬖益渥併賜采蘋號梅妃寵與貴妃埓三人
各自矜其色宫人或微問帝帝曰江家妃神仙中人也
楊梅尚不堪作奴貴妃采蘋聞之大怒以事捃摭妃暴
烈日中又加炮烙曰使老嫗黧面聞者傷之後左拾遺
杜甫紫微舍人杜牧忠州刺史白居易皆有詩弔妃妃
既敗竄其族於閩廣間然子孫猶美麗稱江家種以比
昭君村云─徐熥綘嚢生傳─綘囊生者名丹别字太白
其先祝融氏以火德王都南離子孫纍纍散處閩越南
粤巴蜀間遂以離為姓生其苖裔也生少有異質顔如
渥丹肌肉豐瑩性復甘美雖中若刻核而外多模稜未
嘗有所譏刺人有督過生者任其指摘生但赬然垂首
而已與人交一膜之内洞見肺腑故見者莫不津津漢
初時天子求海國異才南粤王尉佗以生入貢十里一
置五里一堠得達亰師武帝獵於上林問生於司馬相
如相如曰其才在盧郎楊子間甚稱上旨相如故蜀産
雅習生乃以盧楊並稱時論屈之元鼎六年帝建離宫
處生其中生素長南方北地苦寒雖沾渥恩顔色枮瘁
一旦以計自脫守吏坐誅者數十人生每歲朝亰師所
過有司供具甚費臨武長唐羌謂生縻濫廪禄無益於
大官請罷之上可其奏生既落職遂學玉液還丹之術
衣朱衣肘後常繫絳囊貯金莖露往來於七閩兩廣䕫
梓之地人皆稱為絳囊生云唐天寶中楊貴妃聞其名
欲致之時生方結廬於蜀之涪州許擁傳上謁生以一
騎馳至顔色自若妃召見沉香亭賜緋一襲丞相曲江
張九齡作賦贈生名益顯其後車駕幸蜀生亦遁去襄
陽人杜甫避難蜀中其所吟詠多及生元和中太傅白
居易出守南賓時與生為臭味交以生美容止命工史
繪像為詩贊之未嘗一惜齒牙生族類既繁而閩中尤
盛宋端明殿學士蔡襄為作譜牒叙其本枝奕葉甚詳
南豐曾鞏知福州為修實錄以為有邁種之德有側生
女弟十八娘者容色殊絶與閩王審知少女以紅妝相
豔貎與生肖生晩得道常挾黃頭奴號旁挺者先後婆
娑於林藪間其後大丹既成遺棄軀殼尸解以去不知
所終太史公曰余讀列仙傳及仙人本草皆稱生能蠲
渴補髓有功於人非虚語也黃巢之亂幾膏斧鑕以老
媼抱泣卒全其天年幸矣端明迄今五百餘載譜牒缺
略然子孫在閩中以朱紫起家者不可勝數語曰桃李
不言下自成蹊吾於生亦云─黃履康十八娘傳─十八
娘者開元帝侍兒也姓支名絳玉字曰麗華行十八吾
郡人其先若木氏之苖裔子孫散處閩中其居嶺南若
交州若瀘戎又其别支也春秋不甚顯漢時族始有聞
祖曰丹嘗佐漢國東海後又以丹為氏永元中有從交
州聘入宫者以臨武長唐羌言而止傳至唐開元間族
益茂其母綠陰氏夢繁星離離墜於懷卜云當得女而
麗至夏季姬生膚如冰玉色深紅而體微細長喜著絳
羅襦内禓以輕紅絺袷懸水晶環光如瑩當玄宗時楊
太真與江采蘋并寵擅掖庭一日采蘋侍從容言妾里
中十八娘者色麗甚帝心動而太真亦雅豔慕之置騎
傳勅中使趣召姬日行千餘里姬去家久心搖搖如懸
旌貎亦稍减前而風態猶存姬至帝方擁太真觀蓮太
液池即召見光采襲人以水晶盤貯水命姬捧進色與
水晶相掩映帝與太真置膝上撫弄移時顧姬笑曰如
此風韻不傾城耶姬口極甘善媚人太真妒諸姬侍莫
敢進獨與姬歡無厭紫薇舍人聞而嘲之世所傳一騎
紅塵妃子笑者指姬也宋端明學士蔡君謨姬里中人
為姬家著譜私諡姬為絳衣仙子姬姊姪十有二而宋
香者陳紫者江綠者皆以色澤著又有居火齊山者為
人寒酸其風韻不及姬遠甚外史氏檢唐書野記得姬
事呼毛穎生載之
記─增─明曹學佺石倉園荔支閣記─荔支閣介於䨇樹樹
因有垣繚之而枝葉扶疎特出垣外作虯龍勢競舞而
飲水閣去其梯借徑於菴之别室以梯以橋皆因於樹
樹有欹側處人行蹲而避之坐露臺如在綠幄中荔子
熟時朱實離離可掇而食不煩假手於攀摘矣─謝杰
荔支名記─荔支者果之牡丹也牡丹盛洛下洛人士珍
而譜之荔獨盛閩譜可閩士闕哉鶉火之次炎歊載颺
滄澥寥廓丹蕤在望寤寐耿耿懷之好音其詞曰荔有
赬而豔瑩而腴甘潤軟香得一可勝百者狀元紅也團
若臍簇若稜錦膚而蜜腹百二什二稱東西秦者勝畫
也色澤匪殊風格微減並驅中原二乘先登而肩隨者
中觀也石中棘表其脰肩肩然神漿雋穎夐爾逸羣别
格甄奇不緣貎勝者桂林也砂神玉理既癯且修跂予
望之矯若蒲牢在簴者金鐘也蛾眉淡横素馨清婉丹
鉛深謝故增妍憐者滿林香也深碧淺紫獨兼二妙風
韻彌嘉邈焉寡儔者勝江陳也海山先而酢山枝纖而
遲比之羣玉瞠乎後塵苐鵲蛋蜜香歲寒獨秀海山先
芳開我後人搜奇君子是之取爾彼碌碌餘子者何以
稱焉嗟乎元紅勝畫湼槃之宗色相逓興咸得正果山
枝小乘猶隸法門海山無奇實沿衣鉢譜而次之儷於
花王非過也
尺牘─增─宋蔡襄與七哥制幹─熱甚不審尊體起居何如
園中荔子新熟分奉四百枚今歲楓亭熟皆晩候有佳
品當特獻耳─送荔支與昭文相公─襄再拜宿來伏惟
台候起居萬福閩中荔支唯陳家紫號為第一輙獻左
右以伸野芹之誠幸賜收納謹奉手狀上聞不宣─歐
陽修與蔡端明─遂爾大暄不審氣體何似前日瞻企荔
支圖已令崔慤傳寫自是一叚佳事─蘇軾與歐陽知
晦─今歲荔子不熟土産早者既酸且少而增城晩者絶
不至方有空寓嶺表之歎忽信使至坐有五客人食百
枚飽外又以歸遺皆云其香如陳家紫但差小耳二廣
未有此異哉異哉又使人健行八百枚無一損者此尤
異也─黃庭堅答安撫王補之─寄餘甘荔子極荷遠意
之重荔子雖肉薄甘味亦勝黔中細事㥵高明辱垂意
周旋曷勝愧感─再答王補之─某所作荔支湯擘生荔
支肉别貯其自然汁以水解白沙蜜漸入和合令味相
得即并荔支肉上火煑減半以瓷合貯之計客數人一
勺又令入湯小半盞煎沸用紗囊盛龍腦先撲熱盞乃
注湯謾錄上─與曹使君伯達─某再拜啓伏承手誨分
惠荔子色香動人眼鼻誠與山煙溪露俱來乃知䕫峽
荔支已勝嶺南珍重眷與之意無以為喻─明王穉登
答王侍御懋復─用昭誇荔子之美甚盛欲以楊梅敵之
乃施使君書云吳兒但解噉朱櫻不太夏蟲我乎一騎
紅塵何足驕異時僕得就公案頭日啖三百顆當决楚
漢雌雄矣─答施觀察─荔子之惠太夥召客噉之皆為
楊梅左袒詹錄君稍誇樹下時風味差勝然大要不相
河漢如公云櫻桃者安敢當是欲射干而類芷耶─鄧
慶寀與黃海鶴─徐譜謂常選鮮紅者於竹林中擇巨竹
鑿開一竅置荔子節中仍以竹籜裹泥固封其隙藉竹
生氣滋潤可藏至冬春色香不變此語頗異閩中不乏
好事未嘗見有鮮果至春時也記得阮堅之司理閩日
令人以棕包郡庭荔子至冬開視則已枯落作臭夫物
至熟時則已蔕落安得久視况此至貴之物能以人力
奪之耶徐譜神其說更啓後世之惑─徐&KR0958;與鄧道協
足下謂僕藏生荔支於巨竹中神其說啓後世之惑此
非僕之臆說也三山元宵最盛而神廟中各出珍奇生
荔留至春時往往目擊之家兄元夕詞有云閩山廟裏
賽靈神水陸珍羞滿案陳最愛鮮紅盤上果荔支如錦
色猶新此一證也足下居與閩山最近試詢之鄉長老
則知吾言之不誣矣
題跋增宋歐陽修書荔支譜後善為物理之論者曰天
地任物之自然物生有常理斯之謂至神圓方刻畫不
以智造而力給然千狀萬態各極其巧以成其形可謂
任之自然矣而其醜好精麤壽夭多少皆有常分不有
尸之孰為之限數由是言之又若有為之者是皆不可
詰於有無之間故謂之神也牡丹花之絶而無甘實荔
支果之絶而非名花昔樂天有感於二物矣是孰尸其
賦予邪然斯二者惟不兼萬物之美故各得極其精此
於造化不可知而推之至理宜如此也予少遊洛陽花
之盛處也因為牡丹作記君謨閩人也故能識荔支而
譜之因念昔人嘗有感於二物而吾二人者適各得其
一之詳故聊書其所以然而以附君謨譜之末─元張
師䕫題荔支圖後─至正癸卯燕會於宋氏之庭庭有古
荔樹擅名宋香者世傳舊屬王氏黃巢兵過欲斧薪之
王媼抱樹號泣賊憫之斫樹一斧而止荔子迄今核有
斧痕蔡端明亦譜其略時之相去五百餘年樹益向榮
根本蟠踞層陰蔽顧參政公移席其下慷慨懷古酹以
巵酒俾予摹寫詠歌之以紀良集─明林環題荔支圖
後─莆中名産稱荔支為殊品而荔支之尤者惟陳紫宋
香為特盛蔡公譜乘謂陳紫種出宋氏則宋香較之陳
紫又其尤也樹距作譜時已三百䙫迄今又不知幾代
洪武間相繼奪於戎衞之官宋子孫不克復者二十餘
載迨永樂初年始返業於宋宋君文用者驟復而喜已
又戚然懼其復失也一日持蔡端明墨蹟及張氏師䕫
所作畫圖來徵記於余永樂乙未嘉平月書
雜著─增─明徐&KR0958;紅雲社約清異錄云劉鋹每年於荔支
熟時設紅雲宴余恒想其風致吾閩荔子甲於嶺南巴
蜀今歲雨暘時若荔子花頭甚繁樹梢結果纍纍欲紅
自夏至以及中秋隨早晩有佳品今約諸君餐荔支會
善啖者許入不喜食者請毋相溷先定勝地名品以告
同志平遠臺法雲寺白蜜二樹異品也必先半月向主
僧買其樹熟時往食本宗上人主之西禪中冠甲於城
内外馬恭敏賜葬之所極繁極美馬季聲主之尚榦滿
林香香倍衆品唯林氏有三五樹非至親往求不得入
城陳伯孺所居與林氏至近伯孺主之磨盤大如雞子
高景倩東山别業有此種今歲生尤繁盛景倩主之鳳
岡中冠為福州第一品必至其地始得選食但路隔一
水非舟楫莫至謝在杭主之勝畫出長樂六都更有一
種雞引子亦出六都同時而出在杭長樂産也再主之
綠玉齋前新植一株楓亭種也今歲結實不甚多食畢
足以他品余主之楓亭荔子名甲天下核小香濃一日
一夜可達會城色香味未變周喬卿莆人也主之桂林
一種味極甘美凌晨皆於萬壽橋貨鬻間有挑入城者
吳元化鄭孟麟主之會只七八人太多則語喧荔約二
千顆太少則不飽會設清酒白飯苦茗及肴核數器而
已不得沉湎濫觴混淆腸胃每會必覓清凉之地分題
賦詩盡一日之遊願同志者守之─謝肇淛紅雲續約
余自壬辰離閩丙午始返十有五年未獲噉故園荔子
每一思之常津津齒咽間也迨丁未夏無荔即有一二
僅慰足音未能果腹越歲戊申荔始大有年而社中諸
子鱗次比集因思晉安此品甲於宇内幸而生長其地
又幸而十七載始逢其熟也河清難俟髮且種種明年
之馬首北矣可虛此日月乎於是社中諸子唱為餐荔
會而不佞復條所未盡者如左以與同志者共守焉一
初出市則新香可愛勿嫌味酸勿憚價貴當集同志一
噉以開勝會之端一正滿市則光景難虚勿畏性熱勿
憚會頻當連數日共噉以極行樂之趣一將罷市則殘
紅可惜勿厭冷落勿憚搜尋當倒筐筥盡噉以成美事
之終一譜志記載甚多會城種類有限沿街擔負皆園
林採拾之餘村落家藏多耳目罕見之種跬步所限終
無染指之期一品未收已有遺珠之嘆凡我同志幸悉
鄙懷或奇植異名傳乘弗載或家傳手蒔羔鴈所遺毋
綸遠近各採數顆以廣異聞兼闡幽鬱─宋珏雜紀─余
刻荔支食譜成即治越裝三月十五日也親朋相送北
郭指荔子丹為歸期與妻孥别亦曰墻東一樹留以待
我若東埔陳紫二樹余每歲得飽噉者陳六郎書至謂
子未歸吾東西樹不摘也無端留滯柘浦至六月既望
舟始泊姑蔑城下先一日為寶陀大士現辰莆俗家有
荔樹者届辰盡摘供養即在村落亦必滿擔入城雖霞
墩楓亭東埔諸名品未盡熟然供養之餘因而飽噉者
蓋多至廿日外諸名種次第堪摘過此則松蕾出千樹
如晨星矣是一年得噉荔子者自五月晦前後造七月
初旬僅可四十日耳無端客姑蔑復十餘日翹首故園
數樹如白榆之在天上每與同行翁君譚及輙夜分不
能寐翁曰休矣如此說食還能飽否明日傳其語於孫
不伐不伐新都人問荔支之狀何若余曰難言也子不
讀君謨譜乎亦曰殼薄而平瓤厚而瑩剖之凝如水晶
食之消如絳雪又曰暑雨初霽晩日照耀綠葉絳嚢鮮
明掩映數里之間焜如星火非名畫之可得而精思之
可述然居易常為之圖君謨亦令崔殼寫生無已吾亦
貎陳紫宋香以示君於是舟中無事東坡所謂指如懸
搥者每畫一枚孫生拍掌大叱以為奇翁亦從傍嘆贊
云咄咄逼真余笑謂翁如此饑看亦復飽人耶於是且
寫且畫共得四十五枚色澤膚理與生無别但不能有
香味耳因憶壬寅夏日客建州僧舍亦不得歸噉荔支
偶見新安程孟陽墨寫荔支間以素馨數朵一面書殷
司馬坐上飲荔支酒歌畫雖不類而歌奇古有韻堪為
荔酒傳神且能以素馨相掩映此其人豈尋常也哉予
憐其意口占一歌附方求仲往今七年矣不知此扇已
達孟陽及孟陽見歌以為何如也今既寫圖并錄雜詩
於左庶幾歸見親朋妻孥藉以解嘲或張之東埔樹下
與六郎快讀一過不至移文相誚爾─荔社約─生閩海
者未必皆見此果得見此果熟時得噉噉又得飽飽又
得徧嘗名品此直探鮫人之宫入齊奴之室恣取其徑
寸晶珠盈丈珊瑚以歸不容易也此吳越好事一聞生
荔支者以耳為目復以耳為口涎垂至踵思褰裳濡足
而無從也然世不乏好奇客竟未有越千里百里為荔
支而至者乃土人耳目所慣恬不知寶晶珠珊瑚視與
甘桃甜李無異余故有清福黑業之喻里中同好既稀
食量亦罕每欲招數友結為一社如蓮社梅社之類亦
復參差不果暮春方次道見過余預及之次道喜曰吾
去夏客雲間苦憶此物今當不輕放過遂於六月六日
先集林謙伯受伯之雀園約日一舉至荔謝而止夫以
希奇靈異之物而能珍惜之留護之結以同趣集以嘉
辰幕以濃陰浴以冷泉披以快風照以凉月和以重碧
解以寒漿徵以往牒紀以新詞雖跡溷塵壌而景界仙
都身坐火城而神遊冰谷寧獨吳越好事遥想不得即
白傅劈紫綃於南賓蘇翁薦虯珠於嶺表亦第無佛稱
尊不能與我軰作敵明矣
頌─增─明韓上桂荔支頌并序─果之美者曰荔支余友鄧
道協所著通譜詳矣往時閩粤各矜其勝余謂兹果何
必此兩鄉即瀘戎間固儼然稱南面孤也因憶白香山
評語而為之頌頌曰歴稽羣植疇據奇觀果推香荔花
侈牡丹或憎炎熱或苦凝寒弗易厥性惟土是安牡丹
新聞荔亦晩出風雅罕傳騷篇恨逸迨漢迄唐二物吐
色丹賞其葩荔珍其實余長荒嶠未審姚黃撫斯玩斯
特嗜瓊漿花僅屑玉果乃稱王星羅霞布蓋擁幬張入
掌珠瑩漬牙雪釋乍嚼怡神飽餐資液香味兼妍姿顔
最惜櫛比駢聫充盤映席種先南海次數增城龍牙犀
角壞瑋咸矜遥聞陳紫閩福尤名一經妃笑瀘産為輕
扶荔宫崇側生賦重吾鄉九齡雄詞競諷亦有君謨譜
分伯仲道協後興搜羅靡縱既操令品載省豪奴將離
旁挺後勁寧孤天然作對白老匪誣置華旌實猗歟盛
且─龔之祥荔支頌世珍鮮荔曰色味香五日盡去遠
曷能詳赬虯卵解白鳳膏結裝車與船奚聞芳澤爰考
載籍遡厥本始時損其膚未隕其美二紀而實功成合
抱冬夏青青松栢之操火德離明蟲不敢近待人而採
薑桂之性熟私其鄉根不踰域含章可貞匪枳其橘選
樹而飽亦得美蔭清和宜人蕉風竹韻旨口固爾比江
瑶柱想格之高豈惟甘故饞者所嗜蝤蜶斫雪詎知微
酸偏滋禪悅瀘戎下品猶津女妃矧伊烏石殊族呈奇
嬙施之慕能不企而凡可以食鮮可以酒綠兮流液紅
乎吾友誰其致之酌以大斗
賦─原─漢王逸荔支賦暧若朝雲之興森如横天之彗湛
若大厦之容鬱如峻岳之勢修榦紛錯綠葉蓁蓁灼灼
若朝霞之映日離離若繁星之著天皮似丹罽膚如明
璫潤侔和璧奇踰石黃仰嘆麗表俯嘗嘉味口含甘液
腹受芳氣兼五滋而無常主不知百和之所出卓絶類
而無儔超衆果而獨貴─唐張九齡荔支賦有序─南海
郡出荔支焉每至季夏其實乃熟狀甚瓌詭味特甘滋
百果之中無一可比余往在西掖嘗盛稱之諸公莫之
知而固未之信唯舍人彭城劉侯弱年遷累經屈南海
一聞斯談倍復嘉嘆以為甘旨之極也又謂龍眼凡果
而與荔支齊名魏文帝方引蒲萄及龍眼相比是時二
方不通傳聞之大謬也每相顧閑議欲為賦述世務卒
卒此志莫就及理郡暇日追叙往心夫物以不知而輕
味以無比而疑遠不可驗終焉永屈况士有未效之用
而身在無譽之間苟無深知與彼亦何異也因導揚其
實遂作此賦云果之美者厥有荔支雖受氣於震方實
禀精於火離乃作酸於此裔爰負陽以從宜蒙休和之
所播涉寒暑而匪虧下合圍以擢本傍蔭畆而抱規紫
文紺理黛葉緗枝蓊鬱而霮䨴環合而棼纚如蓋之張
如帷之垂雲煙沃若孔翠於斯靈根所盤不高不卑陋
下澤之沮洳惡層崖之嶮巇彼前志之或妄何側生之
見疵爾其勾芒在辰凱風入律肇氣含滋芬敷謐溢綠
穗靡靡青英苾苾不豐其華但旨其實如有意乎敦本
故微文而妙質蔕葯房而攢萃皮龍鱗以駢比膚玉英
而含津色江蓱以吐日朱苞剖明璫出炯然數寸猶不
可匹未玉齒而殆銷雖瓊漿而可軼彼衆味之有五此
甘滋之不一伊醇淑之無凖非精言之能悉聞者歡而
竦企見者訝而驚仡心恚可以蠲忿口爽可以忘疾且
欲神於醴露何比數於甘橘援蒲萄以見擬亦古人之
深失若乃華軒洞開嘉賓四會時當燠煜客或煩憒而
斯果在焉莫不心侈而體泰信琱盤之仙液實玳筵之
綺繢有終食於累百愈益氣而理内故無厭於所甘雖
不貪而必愛沉李美而莫取浮瓜甘而自退豈一座之
所榮冠四時而為最夫其貴可以薦宗廟珍可以羞王
公亭十里而莫致門九重兮曷通山五嶠兮白雲江千
里兮青楓何斯美之獨遠嗟爾命之不逢每被誚於凡
口罕獲知於貴躬柿何稱乎梁侯棃何幸乎張公亦因
地之所遇孰能辨乎其中哉增─宋李綱荔支賦并序
張曲江嘗賦荔支美則美矣然未盡善也余來閩中始
得食其生者因感而賦之其辭曰伊天地之大美種火
德於炎方結荔支之嘉實禀純氣於至陽含滋潤於雨
露違嚴凝於雪霜碧葉素榮縹蔕丹房膚如龍鱗顆如
裹嚢絳綃為殼白玉為瓤液貯甘露核藏丁香醞難言
之妙味吐自然之清香此荔支之大略也全而觀之亘
如丹鳳之方卵而未雛破而窺之瑩如老蚌之既剖而
見珠掇而出之粲如姣姬褪紅裳而露玉膚咀而嚼之
旨如瓊醴吸沆瀣而羞醍醐談辯莫及丹青難圖百果
退避孰敢爭腴至如厥包橘柚先薦含桃嶺表龍眼西
域蒲萄色沮情恧遜美推高矧夫剝棗浮瓜來禽青李
張公大谷之棃梁侯烏椑之柿曾何足以比萬分之一
二哉秋夏之交蒸暑歊然畏景馳至薰風入絃著花結
實耀日含煙一望萬株列於名園璀璨熒煌若繁星之
麗天一食千顆置之華筵勻圓磊落若火齊之堆盤溢
甘芳於齒頰實元氣於丹田宿酲可解沈痾可痊若夫
色味與香變於三日曝之為乾漬之以蜜汎鯨海之巨
航入金張之要室譬之神藥致佳人之尸千金市駿馬
之骨氣格精神初不得其髣髴也昔者曲江嘗為之賦
寓意卒章惜其不遇殊不知草木之性各安其土玩物
喪志亦所不取開元之末妃子最憐萬里驛致來自蜀
川死百馬於山谷望一騎而嫣然荔支則遇而天下病
焉爰有狷介之士負罪遠謫適丁其時偶得而食不煩
傳送之勞以資口腹之適快平生之素願飽珍味而無
斁正猶衞懿不可以好鶴而幽人得之適所以增其逸
阮籍之徒得全於酒而羲和湎淫乃廢時而亂日且食
荔支此非我力─荔支後賦并序─宣和己亥歲余謫官
沙陽次年夏始食荔支嘗為之賦後十二年歲在辛亥
寓居長樂於今又四夏矣備嘗佳品究見荔支本末作
後賦以訂之其辭曰客謂梁谿病叟曰玉局翁以荔支
比江瑶柱與河豚豈其然乎病叟曰否擬人必於其倫
惟物亦爾彼河豚與瑶柱在海物而推美厥臭惟腥厥
狀惟詭藉薑桂之餘滋薦樽罍之芳旨快一嚼而稱珍
非鼎俎之正味何足以得荔支之髣髴也惟此荔支産
於炎方綠蔕團團丹實煌煌香吐芝蘭液凝瓊漿色味
兼美自然芬芳宛如佳人麗服靚妝冰肌玉骨錦衣繡
裳又如明珠包裹絳嚢煥彩外耀皓質内光其品則有
陳紫方紅江綠宋香細若雞舌赩若硫黃虎皮斕斑龍
牙銳長蚶殼匾仄玳瑁文章皺玉豐膚星毬照江干類
萬族不可殫詳夫豈瑶柱河豚之所能比方也客曰然
則何物可以擬之病叟曰建溪臘茗仙草之英採掇以
時製作惟精蒼璧忽破素塵乍驚甌汎霏霏之乳花湯
候颼颼之松聲滌煩蠲渴愈病析酲此亦天下之至味
也洛陽牡丹百卉之王鶴白鞓紅魏紫姚黃嫣然國色
郁乎天香豔玉欄之流霞列錦幄之明釭價重千金冠
乎椒房此亦天下之至色也相彼二物標格高奇名雖
一槩種有多岐挈長度美可並荔支永叔君謨序而譜
之如三國之鼎峙各擅據於一陲角力爭勝未可以決
其雄雌也客曰臘茗牡丹則吾既得聞命矣敢問百果
之中孰與為比魏帝方之蒲萄唐人推於綠李亦有謂
乎病叟曰荔支之生厥土惟三西則巴蜀連亘嶠南肉
薄漿多酸而不甘與閩粤之所産殆不可同日而談也
漢貢南海唐驛西川皆荔支之下駟乃並騖於中原當
時所見得其粗焉宜乎品藻之失而議論之偏試使閩
粤者進則二果慙恧將遜美以推先而况其凡乎若夫
洞庭之柑瓤凝玉雪清香潠手累日不歇苕霅之芡實
侔珠璣咀嚼不倦玉池生肥思其次焉亦皆荔支之亞
匹也然柑可食而不可多芡療飢而不療渴惟食多之
益辦與飢渴之兼解微荔支吾誰與歸方將休影息蹤
遺物離人倒冠落佩買山灌園植千種之陸離擇萬顆
之勻圓上滋絳宫下灌丹田怡性養壽超然自得以盡
吾之天年子能棄世事而從我遊乎客默然慙逡巡而
辭退─范成大荔支賦并序─紹興丙子夏有自行都餉
貢餘新荔子者坐客稱歎窮山所未嘗有呼酒更酌鼔
琴以侑之且為之賦時為新安掾吾聞南國之南水激
而山蟠鍾具美於一物繄化工之所難撋絳綃以袨服
襲蒨桃而中單湛冰明之漼漼粲玉粒之團團蓊生香
之令芳泫仙液於微瀾走候置其萬里上玉宸與金鑾
顧人間之流落纔千倉之一簞餉江南之病客索孤笑
於顰端斥蜂蜜之黃膩謝佛桑之紅乾覺龍目之么麽
咍蒲萄之甘酸藉以秋雲之巾薦以水晶之盤羞以燒
春之浮醅相以流水之清彈迨風月之溫麗耿星河其
未翻予一嚼而三嚥豔玉池之清寒恍醉夢之翾飛掖
九天之風翰望涪江與閩嶺麾八極於雷鼾方冥濛其
路暗儵浩蕩其天寬岌芳宫與繡戶窈玉聲之闌珊欵
荔支之仙人若平生之所歡謂客子其少留紛擘綠而
破丹招玉環於東虚御清空之䨇鸞訪長生之舊曲有
千載之遺歎悵三山之回風驚南斗之闌干亂梧竹之
滿庭渺雲海之漫漫─明胡宗華荔子賦─登尉陀之荒
臺過無諸之故墟覽山川之奇勝覩草木之瓌殊緋桃
朱柿之焜煌江橙盧橘之榮敷或叢生於炎麓或秀發
於海區名與味兮駢美香與色兮洵都信南方之異果
或可貢於帝居惟荔子之佳品實中國之所無宜馳名
於君謨之譜而見序於居易之圖也觀其氣受東震精
禀南離陽明内蘊華采外施蟠蒼根於深固抱海氣之
淋漓枝凝緗兮交暢葉染黛兮葳蕤遠而望兮如擎天
之高蓋邇而矚兮若疊翠之重帷火流大地兮而清寒
襲予霜凝絶壑兮而堅剛匪虧材孔大而合抱蔭低垂
而從規揚芳聲於海嶼延清景於亭池寶之者無斧斤
之及憩之者如雲庇之垂以側生而見毁何或者之罔
知當其暴雨既霽凱風微凉花霏霏兮綴密穗實靡靡
兮垂青房如韜光以自斂迨有積而後彰林鍾戒辰心
星正陽膚凝脂兮皺殼肌斂玉兮含漿如英華之既發
雖欲揜而難藏爛如彤雲之合歘如彩鳳之翔燁然疑
火珠萬斛照金烏而晝見熻然訝神丹九轉射玄圃而
流光堆於雕鳳之盤薦於晝錦之堂擘輕綃之絳膜吐
明月之圓璫脣未沾而先嗑口既潄而尤香具甘滋之
正味食雖餮而靡傷可以充席珍而娛賓客之奉可以
薦籩實而格神祖之洋洋彼擬倫於甘橘徒以甜酸而
見齒或比議於蒲萄信其謬說之荒唐也惜乎生於炎
海之濱植於遐異之方去京華兮萬里瞻天門兮堂堂
柳夾道兮江路遥桂倚巖兮天風長固末繇厠宸楓之
列尚何能邊班筍之傍繄登薦之有時宜株守以自藏
與媚妃嬪之笑兮寧培根枝於深固也與踣飛塵之騎
兮寧分清蔭於草堂也務植德以滋身願托根於南荒
沐雨露之嘉澤爛雲霞以成章隨榮瘁之所遇囿生成
於玄黃幸弗淆於凡草同腐滅於飛霜庶留名於譜牒
垂百世而流芳─蔣德璟荔支賦─若夫金椶栗玉虎斑
龍牙麝囊椰鍾黑葉綠紗蚶殼朱柹星毬雞肝霞墩松
蕾金線冰團牛心鵲卵淨瓶蜜丸夫固亞僕乎瀘粤然
猶閩囿之下丹也往者忠惠之書譴於方氏橋二百而
為讖竟淪淹於鐸里維鐸及奕誕降嘉蕤延壽是孳祥
井是氿移紫度緋法藍心恥流觀夫伏熸秋回百荔垂
瀸黛葆扈雲彤實射暹夜星晝燭圓蓋方陣譬若火烽
其木不燼又若琅玕萬斛鳳丸離離芸風氣聞千步又
若洛媛含辭未吐寒泉三尺渫浴天芳又若合德初出
蘭湯廣上圓下皓肪中没又若宜主柔溫無骨霧綃半
劈醴津斯皬襲漿斯落又若吉雲露珠一勺昶膜醲英
又若水晶槱核焦封又若丁香應啜灰滅又若甜雪留
芬射越弛服墜裾又若茵墀流汁入渠故其冬青春榮
之性絳襦玉膚之狀駁犖辬豔之妝蠲渴補髓之湩亮
羣族之所伏嗟難得而覼况是以釵頭盛鬋䨇髻奉襡
王娘鄣袂將軍&KR1497;鐲服其實者挹膏潄瓤為荔羡偓昔
扶荔之宫積草之池金明搖風十不一易若乃洛陽置
於嶺南長安盡於巴蜀法部初哇明駝暗䎘撫酸苞而
虚憐悵珠靨之已秃悝嬌環之解笑固以瑊玏為結綠
忠惠之書&KR1721;二産汰閩江之&KR0008;馤未若兹種羃歴乎三
十二之外重曰震氣五滋狎獵的纚生代巧兮荅遝蚌
胎誰其冠者繄延壽兮元鼎風堠宣和航瓦珍非質兮
皇罕連賨願登上林比禹橘兮─林古度荔支賦─吾閩
佳果有荔支焉歴代稱美百莫能先産既炎土生復炎
天為樹嘉蔭為花細妍及其成實外赤中鮮纍纍若若
紅香滿前其品固貴其質可憐衆彼名號後人強鐫雜
沓瑣屑荔不必然荔之為物别有自全勿翦勿伐匪原
匪田厥根厥本亦風亦煙不知唐室取媚㛹娟致勞驛
騎反以為愆非荔之過由人所牽君子終諒不倚不偏
既充甘食亦奉華筵一切種類畢莫能賢雖足珍兮未
敢自專世所尚兮桃棗成仙爾表爾裏色味相兼粤酸
蜀澀鼎足殊懸三都見侈萬古難捐漢王唐張兩賦爭
傳予曷能贊億萬斯年─黎遂球荔支賦─粤客居吳食
其楊梅趨裝度嶺不忘荔支吳儂請留荔脯當貽客謂
吳儂譬如蛻尸顔色既變滋味亦非於時設酒銅坑喧
相接客為言其故送子得發客曰吾家海上蓼水板橋
為園數畝鑿池通潮上植嘉樹外被良苖晴氣如薰宿
雨既朝荔支垂垂目圍樹腰於是紅染鸞頸大倍龍目
重五小至蒸然盡熟外若火珠内足香玉核不煩鑽無
骨皆肉當吾睡起曳屐旋旋手摘目選坐樹似眠幼弟
就告似此必甜持以奉母自試果然飽能避穀飫復垂
涎晶丸彈脱霞袋蟬連因占朱紱解以形鹽却老還童
顔芳色妍相如已渴留侯得仙飼鳥皆肥如花特鮮則
有為圃之叟種樹之子異種新得乞鄰掠美提筐出袖
匾翠負紫好云更繼急或就採佳必待期異不入市名
類匪一有因而起而吾園之所植其名黑葉低枝濃暗
土膏屯結實不裹刺色若血珀瓊液内凝綘衣欲裂樽
肩壺腹龍鱗龜坼剝而呑之融冰沃雪爾乃吾夢還家
北堂之南新得一姬其名玉環體若荔膚紅裁荔衫息
氣荔香囓脣荔甘又善選擇手持荔籃長歌娛母祝荔
宜男則有麻姑仙女臨渡海水投吾古方餐花不死衆
卉可收獨難荔蘂蝶翅如飴蜂釀將醢繞樹護持設餳
祭醴如妾待年他花則妓又有羅浮仙伯愛吾詩脾來
惠丹粒和水噴滋遂令吾樹四時皆宜雪瓣紛郁朱實
參差曰予之歸行不虞遲客語未竟吳儂爭言願贈予
夢隨歸子園珊瑚小舌寄頰應存四坐聞之涎湧泉源
亟賣楊梅贐客以錢
文賦散句─增─漢司馬相如上林賦─隱夫薁棣荅遝離支
羅乎後宫列乎北園─魏文帝詔─南方龍眼荔支寧比
西國蒲萄石蜜乎─晉左思蜀都賦─卬竹緣嶺菌桂臨
崖旁挺龍目側生荔支布綠葉之萋萋結朱實之離離
迎隆冬而不凋常曄曄以猗猗─吳都賦─其果則丹橘
餘甘荔支之林
御定佩文齋廣羣芳譜卷六十一
