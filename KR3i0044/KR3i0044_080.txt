欽定四庫全書
御定佩文齋廣羣芳譜卷七十八
木譜
柳三
集藻─詞─增─宋晏幾道浣溪沙─二月和風到碧城萬條千
縷巧相迎舞烟眠露過清明妝鏡巧眉偷葉樣歌樓
妍曲借枝名晚秋霜霰莫無情─朱敦儒採桑子─人如
濯濯春楊柳徹骨風流脱體温柔牽繫多情卒未休
最憐恰似新眠起雲雨初收斜倚瓊樓葉葉眉心一樣
愁─柳枝─江南岸(柳枝)江北岸(柳枝)折送行人無盡時恨分
離(柳枝)酒一杯(柳枝)淚䨇垂(柳枝)君到長安百事迷幾時歸
(柳枝)─原─吕本中清平樂─柳塘新漲艇子操䨇槳閑倚曲
樓成悵望是處春愁一樣傍人幾點飛花夕陽又送
棲鴉試問畫樓西畔暮雲恐近天涯─增─翁元龍醉桃
源─千絲風雨萬絲晴年年長短亭闇黃看到綠成隂春
由他送迎鶯思重燕愁輕如人離别情繞湖烟冷罩
波明畫船移玉笙─歐陽修朝中措─平山欄檻倚晴空
山色有無中手種堂前楊柳别來幾度春風文章太
守揮毫萬字一飲千鍾行樂直湏年少尊前看取衰翁
─梅堯臣玉樓春─天然不比花含粉約月微黃春色嫩
小橋低映欲迷人閑倚東風無奈困烟姿最與章臺
近冉冉千絲誰結恨狂鶯來往戀芳隂不道風流真態
盡─歐陽修玉樓春─黃金弄色輕於粉濯濯春條如水
嫩為緣力薄未禁風不奈嬌多長似困腰柔乍怯人
相近眉小未知春有恨勸君著意惜芳菲莫待行人攀
折盡─僧仲殊虞美人─一番雨過年芳淺裊裊心情嬾
章臺人過馬嘶聲小眉不展恨盈盈怨清明烟柔露
軟湖東岸惱亂春風慣一聲鶯是故園鶯及至而今始
得聞又多情─張先蝶戀花─移得綠楊栽後院學舞宫
腰二月青猶短不比㶚陵多送遠殘絲亂絮東西岸
幾葉小眉愁不展莫唱陽關真個人腸斷分付與春春
細看條條盡是離人怨─賀鑄蝶戀花─為問浣溪橋畔
柳拂水長條幾贈行人手一樣葉眉偏觧縐白綿飛盡
因誰瘦今日離亭還對酒唱斷青青好去休回首美
蔭向人疎似舊何湏更待秋風後─原─周邦彦蝶戀花
愛日輕明新雪後媚眼星星漸欲窺窗牖不待長條傾
别酒一枝已入離人手淺淺柔黃輕蠟透過盡冰霜
便與春爭秀強對青銅簪白首老來風味難依舊─增
周邦彦蝶戀花─桃萼新香梅落後葉暗藏鴉冉冉垂亭
牖舞困低迷如著酒輕絲偏近遊人手雨過朧朧斜
日透客舍青青特地添明秀停話揚鞭回别首渭城荒
遠無交舊─方千里蝶戀花─小閣隂隂人寂後翠幕搴
風燭影搖疎牖夜半霜寒初索酒金刀正在柔荑手
絲薄粉香光欲透小葉尖新未放䨇眉秀記得長條垂
鷁首别離情味還依舊─元張雨蝶戀花─誰道鵝兒黃
似酒對酒新鵝得似垂絲柳鉛粉泥金初染就年年春
色消時候一縷柔情能斷否雨重烟輕無力縈窗牖
試看溪南隂十畆落花都聚紅雲帚─宋劉鎮行香子
雲葉烟條天與多嬌算風流張緒難消惱人春思正自
無聊頼歛愁眉酣醉眼減圍腰風絮還招蝶弄鶯嘲
最關情是短長橋觧驂分袂催上蘭橈更綠波平紅日
墜碧雲遥─李石謝池春─烟雨池塘綠影乍添春漲鳳
樓高珠簾捲上金柔玉困舞腰肢相向似玉人瘦時模
樣離亭别後試問陽關誰唱對青春翻成悵望重門
静院度香風屏幛吐飛花伴人來往─秦觀江城子─西
城楊柳弄春柔動離憂淚難收猶記多情曾為繫歸舟
碧野畫橋當日事人不見水空流韶華不為少年留
恨悠悠幾時休飛絮落花時候一登樓便做春江都是
淚流不盡許多愁─譚宣子江城子─嫩黃初染綠初描
倚春嬌索春饒燕外鶯邊想見萬絲搖便作無情終軟
美天賦與眼眉腰短長亭外短長橋駐金鑣繫蘭橈
可愛風流年紀可憐宵辦得重來攀折後烟雨暗不辭
遥─僧仲殊驀山溪─黃金線軟玉露生輕潤青豆破初
芽拂烟㾗一枝獨嫩東風著意不放舞時閑春漸暖柔
無力悠悠怨和困旗亭帶晚又是清明近惹盡别離
愁約啼鶯深深與問㶚陵傷感那更入陽關攀折處我
無心行人自多恨─蘇軾洞仙歌─江南臘盡早梅花開
後分付新春與垂柳細腰肢自有入格風流仍更是骨
體清英雅秀永豐坊那畔盡日無人惟見金絲弄晴
晝斷腸是飛絮時綠葉成隂無個事一成消瘦又莫是
東風逐君來便吹散眉間一點春皺─蔣捷洞仙歌─枝
枝葉葉受東風調弄便是鶯穿也微動自鵝黃千縷數
到飛綿閑無事誰𬋩將春迎送輕柔心性在教得遊
人酒舞花吟恣狂縱更誰鸞鏡裏貪學纖蛾移來傍妆
樓新種總不道江頭鎖清愁正雨渺烟茫翠隂如夢
章謙亨念奴嬌─垂楊得地在樓臺側畔無人攀折不似
津亭舟繫處只伴客愁離别絲過搖金帶鋪新翠雅稱
鶯調舌芳筵相映最宜斜挂殘月却得連日春寒未
教輕滚一片庭前雪應恨張郎今老去難比風流時節
醉眼渾醒愁眉都展舞困腰肢怯有時微笑把伊綰個
䨇結─元趙文瑞鶴仙─綠柳深似雨西湖上舊日愁絲
恨縷風流似張緒羨春風依舊年年眉嫵宫腰楚楚倚
畫欄曾鬭妙舞想如今似我零落天涯却悔相妬痛
絶長秋别後楊白花飛舊腔誰譜年光暗度凄凉孰訴
記菩提寺路叚家橋水何時重到夢處况柔條老去爭
奈繫春不住─宋高觀國觧連環─露條烟葉惹長亭舊
恨幾番風月愛細縷先窣輕黃漸拂水藏鴉翠隂相接
纖輭風流眉黛淺三眠初歇奈年華又晚縈絆遊蜂絮
飛晴雪依依㶚橋怨别正千絲萬縷難禁愁絶悵歲
久應長新條念曾繫花驄屢停蘭檝弄影搖晴恨閒損
春風時節隔郵亭故人望斷舞腰瘦怯─張景修選冠
子─嫩水挼藍遥堤影翠半雨半烟橋畔鳴禽弄舌夢草
縈心偏稱謝家池館紅粉墻頭步搖金縷纖柔舞腰低
軟被和風搭在欄干終日畫簾高捲春易老細葉舒
眉輕花吐絮漸覺綠隂成幔章臺繫馬㶚水維舟誰念
鳳城人遠惆悵故國陽關杯酒飄零惹人腸斷恨青青
客舍江頭風笛亂雲空晩─周邦彦蘭陵王─柳隂直烟
裏絲絲弄碧隋堤上曾見幾番拂水飄綿送行色登臨
望故國誰說京華倦客長亭路年去歲來因折柔條過
千尺閒尋舊蹤跡又酒聽哀絃燈照離席梨花榆火
催寒食愁一箭風快半篙波暖回頭迢逓便數驛望人
在天北悽惻恨堆積漸别浦縈廻津堠岑寂斜陽冉
冉春無極記月榭携手露橋聞笛沉思前事似夢裏淚
暗滴
别錄─增─漢書周亞夫傳─以河内守亞夫為將軍軍細柳
─晉書王恭傳─恭美姿儀人多愛悦或目之云濯濯如
春月柳─文苑傳─顧愷之尤信小術以為求之必得桓
玄嘗以一柳葉紿之曰此蟬所翳葉也取以自蔽人不
見已愷之喜引葉自蔽玄就溺焉愷之信其不見已也
甚以珍之─隋書柳機傳─機字匡時初機在周與族人
昂俱歴顯要及機昂並為外職楊素時為納言用事因
上賜宴素戲機曰二柳俱摧孤楊獨聳坐皆歎笑─陳
書陸瓊傳─瓊第三子從典年十三作柳賦其詞甚美瓊
時為東宫管記宫僚並一時俊偉瓊示以此賦咸竒其
異才─南史徐嗣伯傳─時有薛伯宗善徙癰疽公孫泰
患背伯宗為氣封之徙置齋前柳樹上明旦癰消樹邊
便起一瘤如拳大稍稍長二十餘日瘤大膿爛出黃赤
汁斗餘樹為之痿損─宣室志─盧虔於古宅中遇柳將
軍者驗之乃一枯柳樹─楚國先賢傳─孫敬到洛在太
學左右一小屋安止母然後入學編柳為簡以寫經睡
則懸頭於梁─齊民要術─正月元旦取柳枝懸戶以驅
百邪─夢書─柳為使者夢當出遊也─青瑣詩話─韓翃
少負才名隣居有李姓者每將妓柳氏至其居必邀韓
同飲既久愈狎柳每以隙壁窺韓所往來語李曰韓秀
才甚貧然所與遊皆名人是必不久貧賤李深頷之一
日具饌邀韓酒酣謂韓曰秀才當今名士柳氏當今名
色以名色配名士不亦可乎遂命柳從坐接韓未幾成
名從辟淄青置之都下連三歲不果迓寄詩曰章臺柳
章臺柳往日依依今在否縱使長條似舊垂也應攀折
他人手柳答曰楊柳枝芳菲節可恨年年贈離别一葉
随風忽報秋縱使歸來不堪折後果為番將沙吒利所
劫翃會入中書道逄之謂永訣矣是日臨淄大校置酒
疑翃不樂具告之有虞候將許俊以義烈自許即詐取
得之時沙吒利寵殊等翃懼禍訢於侯希逸以事聞諸
朝詔柳氏歸翃─原─酉陽雜俎─河陽城南百姓王氏莊
有小池池邊巨柳數株開成末葉落池中旋化為魚大
小如葉食之無味─雲仙雜記─李固言未第時行古柳
下聞有彈指聲固言問之應曰吾柳神九烈君也已用
柳汁染子衣矣科第無疑得藍袍當以棗糕祀我固言
許之未幾状元及第─古今詩話─樊素善歌小蠻善舞
樂天賦詩有曰櫻桃樊素口楊柳小蠻腰至於高年又
賦詩曰失盡白頭伴長成紅粉娃因為楊柳詞以託意
云一樹春風萬萬枝嫩于金色軟于絲永豐東角荒園
裏盡日無人屬阿誰及宣宗朝國樂唱是詞上問誰詞
永豐在何處左右具以對遂因東使命取永豐柳兩枝
植於禁中白感上知其名且好尚風雅又為詩云一樹
衰殘委泥土䨇枝移種植天庭定知此後天文裏柳宿
光中見兩星洛下文士無不繼作者─增─續前定錄─柳
宗元自永州司馬徵至京師意望錄用一日詣卜者問
命且告以夢曰余柳姓也昨夢柳樹仆地其不祥乎卜
者曰無苦但憂遠官耳夫生則柳樹仆則柳木木者牧
也其牧柳州乎卒如其言─原─物類相感志─清明柳條
可止醬醋潮溢─增─苕溪漁隠叢話─鄭谷柳詩云半烟
半雨溪橋畔間杏間桃山路中會得離人無限意千絲
萬絮惹春風或戲謂此詩乃柳謎子觀者試一思之方
知其善謔也─原─麗情集─柳枝娘洛中里妓也因誦李
義山燕臺詩乃折柳結帶贈義山乞詩─增─論畫瑣言
宋人多寫垂柳又有點葉柳垂柳不難畫只要分枝得
勢耳點葉柳之妙在樹頭圓鋪處只以汁綠漬出又要
森梢有迎風搖颺之意其枝湏半明半暗又春三月樹
未垂條秋九月柳已衰颯俱不可混設色亦湏體此意
也─原種植─正二月皆可栽諺云插柳莫教春知謂宜
立春前也百木惟柳易栽易插但宜水濕之地尤盛
一法柳栽近根三二寸許鑽一竅用杉木釘拴之出其
兩頭各二三寸埋深尺餘杵實永不生刺毛蟲且防偷
拔之患先於坑中置蒜一瓣甘草一寸永不生蟲常
以水澆必數條俱發留好者三四株削去稍枝必茂其
餘皆削去─增─種樹書─種柳取青嫩枝條如臂大長六
七尺燒下二三寸埋二尺以上順插為柳倒插為楊
(附錄)柳絮
原─柳春初生柔荑如筋長寸餘開黃花鱗起荑上甚細
碎漸次生葉至晚春葉長成花中結細子如粟米大細
扁而黑上帶白絮如絨名柳絮又名柳絨随風飛舞著
毛衣即生蟲入池沼隔宿化為浮萍花味苦寒無毒主
治風水黃疸四肢攣急膝痛收之貼灸諸瘡甚良絮主
治惡瘡金瘡潰癰逐膿血止血療痺柔軟性凉作縟與
小兒臥甚佳
彙考─原─晉書列女傳─王凝之妻謝氏字道韞安西將軍
奕之女也聰識有才辨嘗内集俄而雪驟下叔父安曰
何所似也安兄子朗曰散鹽空中差可擬道韞曰未若
柳絮因風起安大悦─增─捫虱新話─語曰南人不識雪
向道似楊花然南方楊實無花以此知南人不識雪則
亦不識楊花矣─西溪叢語─楊柳二種楊樹葉短柳樹
葉長花即初發時黃蕊子為飛絮今絮中有小青子著
水泥沙灘上即生小青芽乃柳之苖也東坡謂絮化為
浮萍誤矣─全唐詩話─韋蟾廉問鄂州罷賓僚祖餞蟾
曾書文選句云悲莫悲兮生别離登山臨水送將歸以
牋毫授賓從請續其句逡廵有妓泫然起曰某不才不
敢染翰欲口占兩句韋大驚異令随念云武昌無限新
栽柳不見楊花撲面飛坐客無不嘉歎韋令唱作楊柳
枝詞─花經─楊花五品五命─原─南部烟花記─陳後主
與張麗華遊後園有柳絮點衣麗華謂後主曰何能點
人衣曰輕薄物誠卿意也麗華笑而不答玄宗幸建
章見楊花點妃子衣曰似觧人意
集藻─賦─增─晉伍緝之柳花賦─步江臯兮騁望感春柳之
依依垂柯葉而雲布楊零花而雪飛或風廻而游薄或
霧亂而飄零野淨穢而同降物均色而齊明
五言古詩─增─唐韋應物歎楊花─空濛不自定况值暄風
度舊賞逐流年新愁忽盈素纔縈下苑曲稍滿東城路
人意有悲歡時芳獨如故─明高啟柳絮─輕盈易飄泊
思逐春雲亂已拂武昌門還縈㶚陵岸沙頭雀啄墮水
面魚吹散官樹曉茫茫哀歌腸欲斷
七言古詩─增─唐戴叔倫柳花歌送客往桂陽─滄浪渡頭
柳花發斷續因風飛不絶搖烟拂水積翠間綴雪含霜
誰忍攀夾岸紛紛送君去鳴棹孤尋到何處移家深入
桂水源種柳新成花更繁定知别後消散盡却憶今朝
傷旅魂─原─楊巨源楊花落─北斗南廻春欲老紅英落
盡綠尚早韶風澹蕩無所依偏惜垂楊作春好此時可
憐楊柳花縈盈豔曳滿人家人家女兒出羅幕静掃玉
除待花落寶環纖手捧更飛翠羽輕裙承不著歴歷瑶
琴舞袖陳菲紅拂黛憐玉人東園桃李芳已歇猶有楊
花嬌暮春─增─元袁桷楊花曲─上都楊柳瘦且堅葉葉
不展圓如錢年年飛花作端午遠客乍見心茫然上都
飄雪不知數此花與雪相旋舞黃鸝聲絶孤雁鳴萬騎
千車互來去手攀短條心欲絶宛轉成毬恨初結寒風
飛蓬卷車輪點點相亞随明滅南鄰蕩子衣夜單曉望
出日如黃綿辛勤掇拾不敢棄願刮龜毛同作氊─胡
天游楊花吟─吳江春水拍天涯江上風吹楊柳花花飛
滿空無處所随風直渡吳江水渡水随風太有情縈花
惹草恣輕盈狂如舞蝶穿花徑細逐流鸎度綺城綺城
樓閣連天際楊花飛入千門去飛去飛來稍覺多紛紛
如雪奈君何珠簾繡箔深深見舞榭妆樓處處過樓中
美人春睡起愁見楊花思蕩子蕩子飄零去不歸楊花
歲歲點春衣夢魂不識天涯路願作楊花片片飛─張
憲楊花詞─東風吹春春不醒桃花杏花空娉婷萬絲翦
綠暗如霧千里相思長短亭亭前女兒十六七手挽柔
條背春日六街馬蹄蹋黃塵雪花漫天愁殺人─明王
廷相楊花篇廣陵三月可憐春青青楊柳蘸湖新長條
不綰思歸客散作飛花愁殺人浣紗豔豔吳江女拾取
香毬連袂舉花點輕狂只欲飛徒欲多情亂心緒吳宫
隋苑烟裊裊别有豪華競春早飛璚流雪灑行旌日暮
迷却長楊道江頭一樹白離離打陣随風趁落暉漫天
撲地何時住困入滄波却怨誰─朱陽仲楊花篇─江南
二三月楊花競芳華寂寞長條攀折盡綠絲飛來千片
花千片飛飛西復東白雪晴雲晝溟濛風吹滿空翳白
日散入千家池館中池館樓臺媚春晝珠箔重重散花
柳白玉筵中拂畫衣琉璃杯裏沽春酒落日千家春酒
闌飛花拂拂玉欄干高處餘風常不定低邊日氣轉猶
寒秦女樓中妝鏡寂王孫道上相思憶詎將春色報深
閨還惹遊絲度南陌南陌深閨兩地情惜此飄揚花性
輕焉知落地為香土更憐入水作浮萍香土浮萍那堪
數虚令春色年年度今年已見柳花殘明年復見楊花
吐愁殺龍沙千萬山春來春去損朱顔祗被楊花惱妾
睡不教清夢到燕關
五言律詩─增─唐李建勲柳花寄人─每愛江城裏青春向
盡時一廻新雨歇是處好風吹破石黏蟲網高樓撲酒
旗遥知陶令宅五樹正離披─吉中孚妻張氏柳絮─藹
藹芳春朝雪絮起青條或值花同舞不因風自飄過罇
浮綠醑拂幌綴紅綃那用持杯玩春懷不自聊─宋徐
積柳絮二首─君看青絲蕊開花便棄捐臨風競離别就
地忽團圓孤客正心亂浮雲來馬前㶚橋逄杜甫老淚
更澘然長條徒自重狂絮去何之禁籞穿花樹春江
撲酒旗因風無定意著物有閑時謝女何為者深情在
雪詩─原─蔡確楊花─楊花二月暮撩亂送春歸盡日閑
相逐無風亦自飛輕輕攔乳燕故故撲征衣莫上高樓
望徘徊滿落暉─增─明僧妙聲楊花咏─飛飛辭古柳冉
冉媚晴空愛爾白於雪况乎兼以風游絲相上下戲蝶
或西東終然太輕薄飄轉委泥中
七言律詩─增─唐劉禹錫柳絮─飄颺南陌起東隣漠漠濛
濛好度春花巷暖随輕舞蝶玉樓晴拂豔妝人縈廻謝
女題詩筆點綴陶公漉酒巾何處好風偏似雪隋河堤
上古江津─宋錢惟演柳絮─三月江南花漸稀春隂漠
漠雪霏霏章臺街裏翻輕吹㶚水橋邊送落暉陸凱傳
情梅暗落韓憑遺恨蝶爭飛詔書漫道吹綸薄誰見紛
紛上客衣─楊億柳絮─瓊蕊飄英逐吹繁建章飛舞入
千門羌人自怨殘梅曲莊叟還迷夢蝶魂漢苑風光随
獵騎洛城花雪撲離樽錦帆蔽日隋堤遠枉逐東流箭
浪翻─劉筠柳絮─半減依依學轉蓬斑騅無奈恣西東
平沙千里經春雪廣陌三條盡日風北斗城高連蠛蠓
甘泉樹密蔽青葱漢家舊苑眠應足豈覺黃金萬縷空
─韓琦柳絮─楊柳生花不戀枝紛紛終日亦何依聚來
庭下為毬輥散向空中作雪飛閒共落英浮遠水静和
幽蝶舞斜暉見君方惜春難住忍縱輕狂攪擾歸─梅
堯臣柳絮─陶令生涯漉酒巾門前種柳萬條新花今吹
作蓬萊雪曲舊得於關塞人應與殘紅閑是伴不随舞
蝶去爭春可憐輕質都無定一落銀河莫問津─原─張
舜民柳絮─随風墜露事輕儇巧占人間欲夏天只恐障
空飛似雪從教糝逕白如綿末央宫裏黏歌袖楊子江
濱惱客船老去強看愁底事昏花滿眼意茫然─增─金
邢安國楊花─細點輕團轉復飄隋家堤岸㶚陵橋非綿
非絮寒無用如雪如霜暖不消狂惹客衣知有恨巧尋
禪榻故相撩陂塘回首浮萍滿依舊春風擺翠條─元
黃清老柳絮風─三月韶光天氣清游絲舒卷太無情微
飄簾幕當春晝亂撲亭臺似雪晴醉臉欲吹新燕弱舞
腰初軟落花輕江頭點點行人淚相逐離歌灑客程
陳基賦楊花─巷南巷北晝冥冥搖蕩春風未肯停薄命
不禁巫峽雨前身曾化楚江萍已於謝女詩中見更向
劉郎曲裏聽腸斷不堪回首處並人飛過短長亭─馬
臻楊花─品題曾入百花名長恨濛濛畫不成㶚岸雨餘
黏穗濕章臺風暖撲人輕緩随流水知無力閒度高樓
似有情想得山齋清影裏亂和蛛網惹柴荆─明朱應
辰楊花─三月江頭飛送春撲人随馬斷人魂隔簾撩亂
春無影著水廉纖雪有㾗燕帶殘香飛又落魚吹小點
吐還吞可憐天性何輕薄化作青萍不托根─李東陽
糝徑楊花─漠漠楊花帶遠天舞如輕雪糝如氊徑當僻
處随人到風向多時著意偏地濕似沾前夜雨日斜猶
照隔溪烟春光到此真湏惜莫愛床頭沽酒錢
五言排律─增─唐薛能柳花─浮生失意頻起絮又飄淪發
自誰家樹飛來獨院春朝容縈斷砌晴影過諸隣亂掩
空中蝶繁衝陌上人随波應到海霑雨或依塵會向慈
恩日輕輕對此身─金高廷玉柳絮─斷送春歸去紛飛
不暫停和風三徑雪微雨一池萍蝶惹依芳草蜂黏過
小庭静宜投隙地狂欲攪青冥得得穿朱戶時時撲翠
屏黃鶯枝上語似與訴飄零
五言絶句─原─隋侯夫人妝成─妝成多自惜夢好却成悲
不及楊花意春來到處飛─唐劉禹錫柳花詞三首─開
從綠條上散逐香風遠故取花落時悠揚占春晚輕
飛不假風輕落不委地撩亂舞晴空發人無限思晴
天黯黯雪來送青春暮無意似多情千家萬家去─增
楊凝柳絮─河畔多楊柳追遊盡狹斜春風一回送亂入
莫愁家─李中柳絮─年年二月暮散亂雜飛花雨過微
風起狂飄千萬家─元朱德潤即事─柳絮覺春歸輕盈
著處飛東風好收拾莫遣墜征衣─傅若金古楊花怨
楊花白如雪無事學高飛莫作浮萍草漂零不肯歸
七言絶句─增─唐韓愈池上絮─池上無風有落暉楊花晴
後自飛飛為將纖質凌清鏡濕却無窮不得歸─白居
易柳絮─三月盡時頭白日與春老别更依依憑鶯為向
楊花道絆惹春風莫放歸─張祜楊花─散亂随風處處
勻庭前幾日雪花新無端惹著潘郎髩驚殺綠窗紅粉
人─吳融楊花─不鬭穠華不占紅自飛晴野雪濛濛百
花長恨風吹落唯有楊花獨愛風─薛濤柳絮─二月楊
花輕復微春風搖蕩惹人衣他家本是無情物一任南
飛又北飛─宋韓琦柳絮─慣惱東風不定家高樓長陌
奈無涯一春情緒空撩亂不是天生穏重花絮雪紛
紛不自持亂愁縈困滿春暉有時穿入花枝過無限蜂
兒作隊飛─梅堯臣殿中柳絮─玉几當中寶作床無端
絮惹御袍香羣公唱第魚龍化列侍金階若堵墻─原
石&KR1026;柳絮─苦無筋力太輕柔何物如君得自由帶雨飄
來成墜雪捲春歸去作飛毬─王巖叟柳絮─銀毬抛出
翠烟深聚散高低不自禁飄去長教迎暖日飛來深院
怯春隂─汪藻柳絮─柳絮顛狂不肯歸等閑東去復西
飛我身也是無歸著莫教風吹上妾衣─增─陳與義柳
絮─柳送腰肢日幾廻更教飛絮舞樓臺顛狂忽作高千
丈風力微時穏下來─陸游睡起見楊花滿庭偶書─斷
香裊裊傍窗紗睡起瞢騰日未斜堪歎一春風雨惡今
年四月見楊花─原─楊萬里柳絮─只道垂楊管别離楊
花一去不思歸浮蹤浪跡無拘束飛到蛛絲也不飛
增─樓鑰楊花─雨壓輕寒春較遲春深不見柳綿飛忽然
飛入閑庭院疑是故人何處歸柳綿無數糝枝頭日
暖随風撲畫樓萬象可觀惟有雪喜看晴晝滿空浮
為我輕攀綠柳枝帶花低護又擕歸日長深院微風動
要著鬆綿當面飛野芳庭草是生涯老去祗宜閑在
家幾日惜春留不住小鬟為我拾楊花─李劉柳絮─蝶
撲蜂黏發出狂飄然欲上白雲鄉無端却被遊絲攪綰
住東風舞幾場─原─虞詔─短長亭外柳依依念我思歸
未得歸粉蝶不知行客恨也随飛絮點征衣─孫文叔
宫柳垂垂拂苑墻啼鶯驚夢暗心傷起來羞見空中絮
也得随風入御床─增─金高士談楊花─來時官柳萬絲
黃去日飛毬滿路傍我比楊花更飄蕩楊花只是一春
忙─元張弘範柳絮─東風殢殺柳梢頭吹去香綿得自
由不到池塘成翠靨顛狂飛入酒家樓─張昱柳花詞
欄馬墻西欲暮春花飛不復過中旬倚天樓閣晴光裏
爭撲珠簾不避人滿院長條散綠隂誰家門戶碧沉
沉地衣不許重簾隔雪白花鋪一寸深─楊維楨飛絮
春風門巷欲無花絮起晴風落又斜飛入畫簾空惹恨
不知楊柳在誰家─明劉渙柳花─雪點顛狂亂送春穿
簾透幕苦相親年年三月西陵渡愁殺輕舟度水人
原─楊基─風送楊花滿繡床飛來紫燕亦成䨇閑人正在
停針處笑嚼殘絨唾碧窗疎疎簾影漾微波庭戶無
人鳥自過一樹楊花三日雨池塘春水綠萍多─吳寬
柳絮─綠嫩遥看更碧柔非烟非霧曉難收墻高不使花
飛過却似浮萍出御溝
詩散句─原─明王世貞─三眠初作絮百和欲成泥旖旎黏
輕浪顛狂撲大堤青絲愁綰結紅袖惜分攜─增─元僧
善住─未得為萍去先來作雪飛帶花黏燕嘴和雨點人
衣─原─唐韋承慶─葉似鏡中眉花如關外雪─增─孟浩
然─燕子家家入楊花處處飛─李白─楊花滿江來疑是
龍山雪─原─劉禹錫─晴風吹柳絮新火起厨烟─增─韓
愈─柳花還漠漠江燕正飛飛─鄭谷─楊花滿床席搔首
度春隂─宋歐陽修─落絮風捲盡春歸不留迹─原─吳
潛─邂逅一杯酒東風柳絮天─賈似道─輕袂楊花落遥
装燕子随─增─唐杜甫─雀啄江頭黃柳花鵁鶄鸂鶒滿
晴沙原─韓愈─楊花榆莢無才思祗觧漫天作雪飛
增─李頻─無那楊花起愁思滿天飄落雪紛紛─羅鄴─處
處東風撲晚陽輕輕醉粉落無香─司空圖─縈愁惹恨
奈楊花閉戶垂簾亦滿家─原─孫光憲─閶門風暖落花
乾飛遍江城雪不寒─宋宋祁─二月紛紛飛作雪白門
啼殺護兒鴉回雪有風嘗借舞落梅無笛可供愁
蘇軾─為問何如插楊柳明年飛絮作浮萍長恨漫天
柳絮輕只將飛舞逐清明─增─王安石─楊花獨得春風
意相逐晴空去不歸─吕祖謙─風絮落花一任&KR0034;北忩
高臥綠隂初─陸游─護雛燕子常更出著雨楊花又懶
飛楊花正與人爭路鳩語還催雨點衣─原─高翥─風
前輕薄佳人命天外飄零蕩子身─吳潛─落花飛絮將
春去斷雨零雲入暮寒─陳長樂─行人自逐楊花去不
是楊花肯送人─賈似道─飛花落絮滿長安飲盡離杯
度渺漫─孫月鏡─莫欺春到荼蘼盡更有楊花落後飛
─王花洲─楊柳若知行客恨不教飛絮撲人衣─王太
冲─惟有楊花思空闊正零落處是開時─齊賢良─依微
謝女吟來雪零落襄王夢裏雲─陳景沂─賦性太輕難
作主飄蹤無著易黏人─增─朱淑真─花邊嬌軟黏蜂翅
陌上輕狂趁馬蹄─金劉勲─小軒無事誰如我臥看楊
花點硯池─元薩都剌─柳花滿地無人掃隔水遥看是
白雲─唐王維─楊花飛上路楊花惹暮春楊花輕
易飛─原─杜甫─仰蜂黏落絮春風多柳花─增─杜甫
楊花覆白萍─韓愈─柳花閑度竹─原─賈島─春風生柳
絮─白居易─春隂妨柳絮─增─吳融─柳寒難吐絮─李
白─風吹柳花滿店香─原─杜甫─輕輕柳絮點人衣顛
狂柳絮随風起生憎柳絮白於綿糝徑楊花鋪白
氊─增─孟郊─水邊柳絮由春風─白居易─尋逐春風捉
柳花楊柳花飄新白雪─温庭筠─陌上無風飄柳花
─吳融─楊花千里雪中行─韓偓─袖拂楊花去却來
韋莊─楊花漫染霏霏雨─許棠─綠楊花撲一溪烟─宋
韓琦─楊花鋪水漲龍涎楊花飛雪滿階前─王令─柳
花風遠聚晴綿─吳潛─推排春事到楊花─元陳基─楊
柳作花香勝雪─方䕫─漠漠楊花點客氊─趙孟頫─春
隂柳絮不能飛─倪瓚─柳絮如姻迷晚浦
詞─增─宋周晉柳梢青─似霧中花似風前雪似雨餘雲本
自無情點萍成綠却又多情西湖南陌東城甚管定
年年送春薄倖東風薄情遊子薄命佳人─原─周邦彥
蝶戀花─蠢蠢黃金初脱後暖日飛綿取次黏窗牖不見
長條低拂酒贈行應已輸先手鶯織金梭飛不透小
榭危樓處處添竒秀何日隋堤縈馬首路長人倦空思
舊─增─張孝祥天仙子─三月㶚橋烟共雨拂拂依依飛
到處雪毬輕颺弄精神撲不住留不住常繫柔腸千萬
縷只恐舞風無定據容易著人容易去肯將心事向
才郎待擬處終湏與作個羅幃收拾取─毛滂驀山溪
雪堂氊徑撲撲憐飛絮柔弱不勝春任東風吹來吹去
墻隂花外一半落誰家葉依依烟鬱鬱依舊如張緒
那人拈得吹向釵頭住不定却飛揚滿眼前攪人情愫
蜂兒蝶子教得越輕狂隔斜陽點芳草斷送青春暮
李邴洞仙歌─一團纖軟是將春揉做撩亂随風到何處
自長亭人去後烟草萋迷歸未定妝點離愁無數飄
揚無個事剛被縈牽長是黃昏怕微雨記那回深院静
簾幕低垂花隂下霎時留住又只恐伊家忒疎狂更驀
地和春帶將歸去─周密聲聲慢─燕泥沾粉魚浪吹香
芳堤十里新晴静惹遊絲花邊裊裊扶春多憐漂泊記
章臺曾挽青青堪愛處是撲簾嬌嫩随馬輕盈長是
河橋三月做一番晴雪惱亂詩魂帶雨沾衣羅襟點點
離㾗休綴潘郎鬢影怕綠窗年少人驚捲春去翦東風
千縷碎雲─原─蘇軾水龍吟─似花還似飛花也無人惜
從教墜抛家傍路思量却是無情有思縈損柔腸困酣
嬌眼欲開還閉夢随風萬里尋郎去處又還被鶯呼起
不恨此花飛盡恨西園落紅難綴曉來雨過遺蹤何
在一池萍碎春色三分二分塵土一分流水細看來不
是楊花點點是離人淚─章楶水龍吟─燕忙鶯懶芳殘
正堤上楊花飄墜輕飛亂舞點畫青林全無才思閒趁
遊絲静臨深院日長門閉傍珠簾散漫垂垂欲下依前
被風扶起蘭帳玉人睡覺怪春衣雪霑瓊綴繡床漸
滿香毬無數纔圓却碎時見蜂兒仰黏輕粉魚吞池水
望章臺路沓金鞍遊蕩有盈盈淚─馬莊父二郎神─日
高睡起又却見柳梢飛絮倩誰說與年年相挽却又因
他相誤南北東西何時定看碧沼青萍無數念蜀郡風
流金陵年少那尋張緒應許雪花比並撲簾堆戶更
羽綴遊絲氊鋪小逕腸斷鵓鳩喚雨舞態顛狂眠腰輕
怯散了幾回重聚空暗想昔日長亭别酒杜鵑催去
葉夢得賀新郎─睡起流鶯語掩蒼苔房櫳向曉亂紅無
數吹盡殘花無人問惟有楊花自舞漸㬉靄初回輕暑
寶扇重尋明月影暗塵侵尚有乘鸞女驚舊恨鎮如許
江南夢斷衡臯渚浪黏天蒲萄漲綠半空烟雨無限
樓前滄波意誰採蘋花寄取但悵望蘭舟容與萬里雲
帆何時到送孤鴻目斷千山阻誰為我唱金縷
别錄─增─唐書南蠻傳─訶陵國以柳花椰子為酒飲之輙
醉─四民月令─三月三日以及上除采柳絮可以愈瘡
─清異錄─盧文紀有玉枕骨故凡枕之堅實者悉不可
用親舊間作楊花枕贈之遂獲安寝自是縫青繒充以
柳絮一年一易─原─歲時記─洛陽人家寒食煑楊花粥
─增─物類相感志─冬月令水不冰以楊花鋪硯槽名文
房春風膏硯─原─花史─宋憲聖時收楊花為冬日鞵韈
氊褥之用
(附錄)柳寄生
原─柳寄生状類冬青亦似紫藤經冬不凋春夏之間作
紫花散落滿地冬月望之雜百樹中榮枯各異出蜀中
檉柳
增─爾雅─檉河柳─註─河旁赤莖小楊─疏─生水旁皮正赤如
絳枝葉如松─原─檉柳一名雨師一名赤檉(本草云天將雨檉先)
(起氣應之負霜不凋乃木之聖故字從聖)一名河柳一名人柳一名三眠柳
一名觀音柳一名長夀仙人柳即今俗所稱三春柳也
幹小枝弱皮赤葉細如絲(本草云南齊時益州獻蜀柳條長状若絲縷即此)一
年三次作花花穗長二三寸色粉紅如蓼花春前以枝
插之易生草木子云大者為炭復入炭汁可點銅成銀
酉陽雜俎言凉州有赤白檉王禎農書云河柳白而明
則檉又有白者矣
彙考─增─前漢書西域傳─鄯善國多葭葦檉柳胡桐白草
─南齊書祥瑞志─永明五年山隂縣孔廣家園檉樹十
二層會稽太守随王子隆獻之種芳林園鳳光殿西
三輔故事─漢苑中柳状如人形曰人柳一日三眠三起
─崔豹古今注─赤楊霜降則葉赤材理亦赤也─彦周
詩話─李義山賦云豈如河畔牛星隔年祗聞一過不及
苑中人柳終朝剰得三眠
集藻頌─增─梁江淹檉頌─木貴冬榮檉實寒色停黛峯頂
插翠在側碧葉菴藹赬柯翕赩方陋筠檟遠笑荆棘
五言古詩─增─梁簡文帝檉─凌寒競貞節負雪固難虧無
慙雲母桂詎減珊瑚枝─唐白居易有木詩─有木名水
檉遠望青童童根株非勁挺柯葉多蒙籠彩翠色如柏
鱗皴皮似松為同松柏類得列嘉樹中枝弱不勝雪勢
高常懼風雪壓低還舉風吹西復東柔芳甚楊柳早落
先梧桐惟有一堪賞中心無蠧蟲─明吳寬檉─讀詩識
其名誰謂材無用西戎每渡河此木能載重所以人字
之豈在作梁棟兩株倚東籬計亦七年種相對垂青絲
驀地來二仲
七言古詩─增─李頎魏倉曹東堂檉樹─愛君䨇檉一樹竒
千葉齊生萬葉垂長頭拂石帶烟雨獨立空山人莫知
攢青蓄翠隂滿屋紫穗紅英曾斷目洛陽墨客遊雲間
若到麻源第三谷
詩散句─增─金雷琯─濯濯檉樹枝─唐羅鄴─滿院皆檉竹
期棲鸞鶴羣─金高士談─山店檉花落細紅
(附錄)櫸柳
原─櫸柳一名鬼柳(本草云其樹高舉其木如柳故名山人訛為鬼柳郭璞注爾雅作柜柳云)
(似柳皮可煑飲也)多生溪澗水側木大者高四五丈合二三人
抱葉似柳非柳似槐非槐材紅紫作箱案之類甚佳鄭
樵通志云櫸乃榆類其實亦如榆錢鄉人採其葉為甜
茶
彙考─增─孟子─告子曰性猶杞柳也─註─杞柳柜柳也─南
史康絢傳─武帝築淮堰假絢節都督淮上諸軍事并護
堰十五年四月堰成其長九里夾之以堤并樹杞柳軍
人安堵列居其上─荆溪疏─瓊樹攑柳也以獨孤常州
詩得名擁腫輪囷空腹半死枝葉尚扶蘇垂藤其上如
斗
(附錄)水楊
增─爾雅─楊蒲柳─注─可以為箭左傳所謂董澤之蒲─本
草─水楊一名青楊一名蒲楊一名蒲栘一名栘椰一名
雚苻(音丸蒲)─原─陸璣疏云蒲柳有二種一種皮正青一
種皮正白可為矢北土尤多花與柳同蘇頌曰水楊葉
圓闊而尖枝條短硬與柳全别
彙考─增─左傳─楚熊負羈囚知罃知莊子以其族反之厨
武子御下軍之士多從之每射抽矢菆納諸厨子之房
厨子怒曰非子之求而蒲之愛董澤之蒲可勝既乎
别錄─增─世說顧悦與簡文同年而髮早白簡文曰卿何
以先白對曰蒲柳之姿望秋而落松柏之質經霜彌茂
─種樹書─種水楊湏先用木樁釘穴方入楊庶不損皮
易長臘月二十四日種楊樹不生蟲
白楊
增─本草─一名獨搖(寇宗奭曰本身似楊微白故名李時珍曰鄭樵通志言白楊一名高飛與)
(栘楊同名今俗通呼栘楊為白楊且白楊亦因風獨搖故得同名)蘇頌曰今處處有之
北土尤多株甚高大葉圓如梨皮白色木似楊李時珍
曰葉面青而光背白色有鋸齒木肌細白性堅直與栘
楊乃一類二種也─原─楊有二種一種白楊葉芽時有
白毛裹之及盡展似梨葉而稍厚大淡青色背有白茸
毛蔕長兩兩相對遇風則&KR0609;&KR0609;有聲人多植之墳墓間
樹聳直圓整微白色高者十餘丈大者徑三四尺堪棟
梁之任一種青楊樹比白楊較小亦有二種一種梧桐
青楊身亦聳直高數丈大者徑一二尺材可取用葉似
杏葉而稍大色青綠其一種身矮多岐枝不堪大用北
方材木全用楊槐榆柳四木是以人多種之
彙考─增─南史蕭惠開傳─惠開為少府不得志寺内齋前
花草甚美悉鏟除别種白楊─唐書契苾何力傳─龍翔
中司稼少卿梁脩仁新作大明宫植白楊于庭示何力
曰此木易成不數年可庇何力不答但誦白楊多悲風
蕭蕭愁殺人之句脩仁驚悟更植以桐─懸笥瑣探─予
初不識白楊及來河南廵行郡邑常經平疇入山谷見
多大樹問從者曰白楊也其種易成葉尖圓如杏枝頗
勁微風來則葉皆動其聲蕭瑟殊悲慘陜&KR0593;南山谷尤
多高可二三百尺圓可丈餘修直端美用為寺觀材久
則疏裂不如松柏材勁實也
集藻─詩散句─增─古樂府─白楊初生時乃在豫章山上葉
拂青雲下根通黃泉─唐李白─白楊亦蕭蕭腸斷白
楊聲
别錄─原─種植─白楊伐去大木根在地中者遍發小條候
長至栗子核桃麤春月移栽勤澆之栽青楊于春月將
欲栽樹地挑溝深一尺五六寸寬一尺長短任意先以
水飲透次日將青楊枝如棗栗麤者利刀砍下仍截作
二尺長叚密排溝内露出溝外二三寸加土與平築實
數日後方可澆水候芽長常澆為妙長至五六尺擇其
密者刪之既可作柴又使易長種十畆歲不慮乏柴及
長至徑四五寸便可取作屋材用留端正者長為大用
每年春月仍可修其冗枝作柴而樹身日益高大
(附錄)栘楊
增─爾雅─唐棣栘─注─似白楊江東呼夫栘─埤雅─其花反
而後合凡木之花皆先合後開惟此花先開後合─爾
雅翼─栘生江南山谷大十數圍無風葉動─崔豹古今
注─栘楊圓葉弱蔕微風大搖一名高飛一名獨搖一曰
栘楊亦曰蒲楊─本草─栘楊與白楊是同類二種今南
人通呼為白楊
御定佩文齋廣羣芳譜卷七十八
