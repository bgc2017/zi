欽定四庫全書
御定佩文齋廣羣芳譜卷六十五
果譜
柑
原柑(古作甘開寶本草云柑未經霜時猶酸霜後甚甜故名柑子梅溪詩注云他果非無甘者惟柑從甘)
(言最甘也)一名瑞聖奴(詳見后清異錄)生江南及嶺南閩廣温台蘇
撫荆爲盛川蜀次之樹似橘少刺實亦似橘而圓大霜
後始熟味甘甜皮色生青熟黃比橘稍厚理稍粗而味
不苦惟乳柑山柑皮可入藥橘實可久留柑實易腐敗
柑樹畏冰雪橘樹略可耐此柑橘之異也乳柑(出溫州泥山為)
(最其味似乳酪故名其木婆娑其葉纖長其花香韻其實圓正其膚理如澤蠟其大六七寸其皮薄而味珍脈)
(不黏瓣食不留滓一顆僅二三核亦有全無者擘之香霧噀人為柑中絶品)海紅柑(樹小而實極大)
(有圍及尺者皮厚色紅可久藏今獅頭柑亦其類)洞庭柑(出洞庭山皮細味美其色如丹其熟最蚤)
甜柑(類洞庭而大每顆八瓣未霜先黃比他柑加甜)饅頭柑(近蔕如饅頭尖味香美)生枝
柑(色青膚粗味似石榴微酸可耐久霜時留之枝間俟味變甘帶葉而折新美可愛)平蔕柑(出成)
(都大如升色蒼黃)朱柑(類洞庭而大色嫣紅味多酸以刀破之漬以鹽始可食)木柑(膚理堅頑)
(瓣大而乏膏外疆中乾故名以木)又有白柑沙柑之類─增─廣志─黃柑
(出珠崖止一核)─北戶錄─變柑(出新州有苞大於升者其皮薄如洞庭之橘餘柑之所弗及傳)
(云移植不百里形味俱變因以為名)─雲南志獅頭柑(狀如獅頭而色黃其大如椀味最甘)
(美)─衡州志─沅江出佛頭柑霜柑─益部方物略記柑
生果渠嘉等州結實埓於江南味亦差為薄云─原─橘
錄─柑别種有八橘别種為十四橙别種為五凡其類合
二十有七而乳柑推第一故溫人謂乳柑為眞柑謂他
皆若假設者而獨眞柑為柑爾且溫數邑俱種柑而出
泥山者又傑然推第一─增─全芳備祖─韓彥直橘錄但
知乳柑出於泥山獨不知出於天台之黃巖出於泥山
者固竒出於黃巖者尤天下竒也─榕城隨筆─漳南産
柑橘其種不一而顆皆碩大蘆柑為最紅柑次之蘆柑
色稍黃紅柑則正赤皆佳種也三衢所產似亦當稍讓
連江一種差小而味亦甘當在武陵蜜橘之列─原─性
大寒治腸胃熱毒解丹石止異渴多食令人脾冷生痰
發痼癖皮調中下氣核可作塗面藥
彙考─原─謝承後漢書─丹陽張磐字子石為廬江太守潯
陽令嘗餉一奩甘其小男年七歲就取一枚磐奪其甘
外卒以兩枚與之磐奪兒甘鞭卒曰何故行賂於吾子
─增─宋書符瑞志─宋文帝元嘉十二年二月南郡江陵
庾和園柑樹連理─原─宋書彭城王義康傳─義康輔政
四方獻饋皆以上品薦義康而以次者供御上嘗冬月
噉甘嘆其形味并劣義康在坐曰今年甘殊有佳者遣
人還東府取甘大供御者三寸─梁書吕僧珍傳─僧珍
有大勲任總心膂恩遇隆密莫與為比性甚恭慎每侍
御座屏氣鞠躬果食未嘗舉箸嘗醉後取一柑食之高
祖笑謂曰便是大有所進─增─南史張暢傳─孝武鎮彭
城暢為安北長史魏太武求酒及甘橘暢宣孝武旨并
致螺杯雜粽太武遣送氊及九種鹽并胡䜴又求黃甘
答曰知更須黃甘誠非所吝但會不足周彼一軍向給
魏主未應便乏故不復重付─唐書地理志蘇州湖州
溫州台州洪州土貢乳柑─原─唐書蕭嵩傳─荆州進黃
柑帝以紫帉包賜之─增─宋史五行志康定元年十月
始興縣柑兩本連理─南方草木狀交趾人以席囊貯
蟻鬻於市者其窠如薄絮囊皆連枝葉蟻在其中並窠
而賣蟻赤黃色大於常蟻南方柑樹若無此蟻則其實
皆為羣蠧所傷無復一完者矣今華林園有柑二株遇
結實上命羣臣宴飲於旁摘而分賜焉─原─搜神記─南
康郡南東望山有三人入山見山頂有果樹衆果畢植
行列齊整如人行甘子正熟三人共食至飽乃懷二枚
欲出示人廻旋半日迷不得歸聞空中語云催放䨇甘
乃聽汝去─荆州記─枝江有宜都舊都江北有甘園名
宜都甘─湘州記─州故大城内有陶侃廟其地是賈誼
故宅誼時種甘猶有存者─世說─王丞相儉節帳下甘
果盈溢不散涉春爛敗都督白之公令舍去曰慎不可
令大郎知─五代新說─隋文帝嗜柑蜀中摘黃柑皆以
蠟封蔕獻日久猶鮮─大唐新語─益州歲進柑子皆以
紙裹之他時長史嫌不敬代以細布既而恐柑子為布
所損每常憂懼俄有御史甘子布至長吏以為推布裹
柑事懼曰果為所推及子布到驛長吏叙以布裹柑子
為敬子布初不知之久而方悟聞者莫不大笑─增─酉
陽雜俎─嶺南有蟻大於秦中馬蟻結窠於甘樹甘實時
常循其上故甘皮薄而滑往往甘實在其窠中冬深取
之味數倍於常者─原─南越志─開元中有神仙持羅浮
柑子種於南樓寺其後常資進獻至幸蜀幸奉天之歲
皆不結實─零陵總記李直方常第果實若貢士以柑
爲四─異聞錄─宣宗時董元素自江南來上召見留於
翰林中宿夜召與語曰聞公頗有神術今南中柑橘正
熟公能致之否對曰請安一合於榻前數刻忽有微風
入簾啓合柑滿其中奏云此江陵支縣柑也他處恐來
遲上嘗之驚嘆─開元天寶遺事明皇食柑千餘枚皆
缺一瓣問進柑使者云途中有道士嗅之蓋羅公遠也
─增─清異錄─天寶年内中柑樹結實帝日與貴妃賞御
呼為瑞聖奴─太眞外傳開元末江陵進乳柑上以十
枚種於蓬萊宫天寶十載九月結實宣賜宰臣曰朕於
宫中種柑子數株今秋結實一百五十顆乃與江南及
蜀道所進無别亦可謂稍異者乃頒賜大臣外有一合
歡實上與妃子互相持翫上曰此果似知人意朕與卿
固同一體所以合歡於是促坐同食焉因令畫圖傳之
於後宰臣賀表云雨露所均混天區而齊被草木有性
憑地氣而潛通故得兹江外之珍果為禁中之華實云
云─續仙傳─唐宣宗嘗食柑子軒轅集曰臣羅浮山下
所植味踰於此上歎曰朕無緣得之集取御前碧玉甌
覆以寶盤頃得柑上食而甘之─歸田錄─韋臯鎮西蜀
有黃柑一樹方熟衆實皆落惟樹杪一蔕獨存其大如
椀枝葉滋茂韋曰此竒果也令去蔕尺餘折之其實蔕
自落有善醫咎殷曰凡木實未過時蔕自落乃實之病
也請鍼驗之乃引鍼就蔕刺之其實應手而轉殷則連
下一刺血濺盈袖韋大驚披之則兩頭蛇也─燕翼貽
謀錄─承平時温州鼎州廣州皆貢柑子尚方多不過千
少或百數其後州郡苞苴權要負擔者絡繹又以易腐
多其數以備揀擇重為人害天聖六年四月庚戌詔三
州不得以貢饋為名餉遺近臣犯者有罰然終不能禁
也今惟溫有歲貢歲饋鼎廣不復有之矣─春渚紀聞
章申公父銀青公俞年七十集賓親為慶會有餉柑者
味甘而實極瑰大既食之嘉其種即令收核種之後圃
後更食柑十年─邵氏聞見後錄柑橘二物草木書各
為一條安定郡王以黃柑釀酒曰洞庭春色東坡之賦
皆用橘事豈以橘條下云其類有朱柑乳柑黃柑石柑
乎夫柑無故事名洞庭春色亦橘也─原─詩話─唐上元
夜宫人以黃羅包柑遺近臣謂之傳柑宴
集藻─表─增─唐劉禹錫代武中丞謝新柑表─臣某言中使
至奉宣聖旨賜臣新柑若干顆猥降殊私再頒名果自
遠稱貴以新為榮伏以果實既成南方有貴瓊茅合貢
中禁為珍方外貢來人間未覩黃苞輝穎雕俎增華芬
芳初佐於天庖慶賜忽霑於凡口甘踰萍實剖食既同
於楚謠寒比柘漿析酲何慙於漢史恩光斯重尺素彌
彰誓當捐軀以申上答無任感戴之至
啓─增─梁劉潛謝晉安王賜甘啓削彼金衣咽茲玉液甘
踰萍實冷亞冰壺立消煩䬼頓除酩酊追嗤齊相進不
剖之實遠笑魏君逢裂牙之味─原─庾肩吾謝湘東王
賚甘啓名傳地里遠自武陵之洲族茂神經遙聞建春
之嶺王逸為賦取對荔枝張衡製辭用連石蜜足使萍
實非甜葡萄猶䬼
傳─原─宋蘇軾黃甘陸吉傳─黃甘陸吉者楚之二高士也
黃隱於泥山陸隱於蕭山楚王聞其名遣使召之陸吉
先至賜爵左庶長封洞庭君尊寵在羣臣右久之黃甘
始來一見拜溫尹平陽侯班視令尹吉起隱士與甘齊
名入朝久尊貴用事一旦甘位居上吉心銜之羣臣皆
疑之會秦遣蘇軫鍾離意使楚楚召燕章華臺羣臣皆
與甘坐上坐吉咈然謂之曰請與子論事甘曰唯唯吉
曰齊楚約西擊秦吾引兵踰關身犯霜露與枳棘最下
者同甘苦率家奴千人戰李洲之上拓地至漢南而歸
子功孰與甘曰不如也曰神農氏之有天下也吾剝膚
剖肝怡顔下氣以固蔕之術獻上上喜之命注記官陶
弘景狀其方略以付國史出為九江守宣上德澤使童
兒亦懷之子才孰與甘曰不如也吉曰是二者皆居吾
下而位吾上何也甘徐應之曰君何見之晩也每歲太
守勸駕乘傳入金門上玉堂與虞荔申梠梅福棗嵩之
徒列侍上前使數子者口呿舌縮不復上齒牙間當此
之時屬之於子乎屬之於我乎吉默然良久曰屬之於
子矣甘曰此吾之所以居子之上也於是羣臣皆服歲
終吉以疾免更封甘子為穰侯吉之子為下邳侯穰侯
遂廢不顯下邳以美湯藥官至陳州治中
雜著─原─明劉基賣柑者言杭有賣果者善藏柑涉寒暑
不潰出之燁然玉質而金色置於市價十倍人爭鬻之
予貿得其一剖之如有煙撲口鼻視其中則乾若敗絮
予怪而問之曰若所市於人者將以實籩豆奉祭祀供
賓客乎將衒外以惑愚瞽也甚矣哉為欺也賣者笑曰
吾業是有年矣吾業賴是以食吾軀吾售之人取之未
嘗有言而獨不足子所乎世之為欺者不寡矣而獨我
也乎吾子未之思也今夫佩虎符坐臯比者洸洸乎干
城之具也果能授孫吳之略耶峩大冠拖長紳者昂昂
乎廟堂之器也果能建伊臯之業耶盗起而不知禦民
困而不知救吏姦而不知禁法斁而不知理坐糜廪粟
而不知恥觀其坐高堂騎大馬醉醇醴而飫肥鮮者孰
不巍巍乎可畏赫赫乎可象也又何往而不金玉其外
敗絮其中也哉今子是之不察而以察吾柑予默然無
以應退而思其言類東方生滑稽之流豈其憤世疾邪
者耶而託於柑以諷耶
頌─增─梁宗炳甘頌─煌煌嘉實磊如景星南金其色隋珠
其形
贊─增─晉王升之甘橘贊─節重履險操貴有恒二樹保榮
四運齊能在質惟美於味斯弘異分南域北則枳橙
宋宋祁柑贊─碧葉素葩厥包之珍丹裏既披香液飴津
賦─增─晉胡濟黃甘賦─惟江南之竒果資天地之正陽生
殊方之妙域植朱島之遐鄉處漢之南背江之隂左協
蘭臯右接桂林帶激水之清流向崇山之高岑三秋迭
運初寒履霜照耀原隰蔭映林荒若菱華之繡綺井燭
龍之銜金璫─劉瑾甘樹賦─伊冥造之綿綿兮纚成象
於成遇嗟卉草之森秀兮將歸美於甘樹誕寄生於南
楚兮播萬里而東布浸冷泉以搖根兮竦逸條以承露
結密葉以舒蔭兮滌纖塵以開素仰清氣以旭晨兮流
惠飇於薄暮雖飛榮於園沼兮契巒松之貞趣時屢遷
而彌貞兮凌寒暑而一度─宋謝惠連甘賦─嘉寒園之
麗木美獨有此貞芳質葳蕤而懷風性耿介而凌霜擬
夕霞以表色指朝景以齊圓侔萍實乎江介超玉果於
崑山傾子節兮湘之區承君玩兮堂之隅濯雨兮冐霜
長無絶兮芬敷─宋蘇軾洞庭春色賦并序─安定郡王
以黃柑釀酒名之曰洞庭春色其猶子德麟得之以餉
予戲作賦曰吾聞橘中之樂不減商山豈霜餘之不食
而四老人者游戲於其間悟此世之泡幻藏千里於一
斑舉棗葉之有餘納芥子其何艱宜賢王之逹觀寄逸
想於人寰嫋嫋兮秋風泛天宇兮清閒吹洞庭之白浪
漲北渚之蒼灣攜佳人而往游勒霧鬢與風鬟命黃頭
之千奴卷震澤而與俱還糅以二米之禾藉以三脊之
管忽雲蒸而冰解旋珠零而涕澘翠勺銀罌紫絡青綸
隨屬車之鴟夷欵木門之銅環分帝觴之餘瀝幸公子
之破慳我洗盞而起嘗散腰足之痺頑盡三江於一吸
吞魚龍之神姦
五言古詩─增─陳徐陵詠柑─朱實挺江南苞品擅珍淑上
林雜嘉樹江潭間修竹萬室擬封侯千株挺荆國綠葉
萋以布素榮芬且郁得陳終宴歡良垂雲雨育─原─唐
杜甫阻雨不得歸瀼西甘林─三伏適已過驕陽化為霖
欲歸瀼西宅阻此江浦深壊舟百板坼峻岸復萬尋篙
工初一棄恐泥勞寸心佇立東城隅悵望高飛禽草堂
亂玄圃不隔崑崙岑昏渾衣裳外曠絶同層隂園柑長
成時三寸如黃金諸侯舊上計厥貢傾千林邦人不足
重所廹豪吏侵客居暫封殖日夜偶瑤琴虛徐五株態
側塞煩胸襟焉得輟兩足杖藜出嶇嶔條流數翠實偃
息歸碧潯拂拭烏皮几喜聞樵牧音令兒快搔背脱我
頭上簪─宋梅堯臣近有謝師厚寄襄陽柑子乃吳人
所謂綠橘耳今王德言遺姑蘇者十枚此眞物也因以
詩答─荆州特大橘亦自名黃柑忽得洞庭美氣味何可
參遂生吳洲思恨不羽翼南─和正月六日沈文通學
士遺溫柑─禹貢書厥包未知黃柑美競傳洞庭熟又莫
永嘉比適觀隱侯詩獲此良可喜誦句擘露囊香甘冷
熨齒明朝鎖禮闈何暇醉鄰里─增─陸游過林黃中食
柑子有感學宛陵先生體─博士得黃柑甚愛不忍擘持
獻太夫人遠附海上舶故山饒氛霧可使酒杯窄豈無
荔枝好饜飫恐不摘相去三千里無異娛旁側乃知母
子意更遠未嘗隔我昨往見君從容弄書册藥分臘劑
香茶泛春芽白主意顧未厭筐筥自搜索敢謂甘旨餘
亦及此下客霜包纔三四氣可厭千百重是慈孝物不
敢吐其核甘寒雖遶齒悲感已横臆半生無歡娛初不
為湮阨
七言古詩─增─宋梅堯臣吳太博遺柑子─太學先生欺綠
橘吳興才士與黃柑黃柑似日勝崖蜜帶葉初擎翠竹
籃還料楚王曾未識徒將萍實詫江南
五言律詩─原─唐杜甫樹間─岑寂䨇甘樹婆娑一院香交
柯低几杖垂實礙衣裳滿歲如松碧同時待菊黃幾回
霑葉露乘月坐胡牀─甘園─春日晴江岸千柑二頃園
青雲羞葉密白雪避花繁結子隨邊使開筒近至尊後
于桃李熟終得獻金門─增─宋司馬光黃柑─黃金綴縹
蔕搖落楚江涯采助杯盤勝羞將橘柚偕時移香不變
物遠味尤佳欲種滄洲樹何年此意諧
七言律詩─原─唐柳宗元柳州城西北隅種甘樹─手種黃
柑二百株春來新葉徧城隅方同楚客憐皇樹不學荆
州利木奴幾歲開花聞噴雪何人摘實見垂珠若教坐
待成林日滋味還堪養老夫─增─宋楊億慎大詹以吳
柑見貺─龍陽休說木奴洲震澤黃柑占上流承露玉漿
仙掌曙亞霜金顆洞庭秋香黏素手吳娃麗冷滌朝酲
楚客愁應似荔支催入貢隨河飛鳥逐鳴騶─韓維襄
柑分惠景仁以詩將之─荆州解綬十經春廻夢青林遶
漢濱霜氣輕寒催紺實渚波餘潤作甘津僧園採掇寧
論數客路奔馳竟占新雪意垂收高會缺分金聊助席
間珍─梅堯臣李廷老祠部寄荆柑子─蹋雪衝風馳小
吏帶霜連葉寄黃柑擘包欲咀牙全動舉盞逢衰酒易
酣書尾自題知遠意筆頭親答厭多談故人莫覓新詩
卷都似嵇康七不堪─蘇舜欽師黯以彭甘五子為寄
因懷四明園中此果甚多偶成長句以為謝─憶向江東
太守園猗猗甘樹蔽前軒風搖玉蘂霏微落霜發金衣
委墜繁枕畔冷香通醉夢齒邊餘味滌吟魂天彭路遠
無因得猶賴君心記舊恩─原─蘇軾食甘─一䨇羅帕未
分珍林下先嘗愧逐臣露葉霜枝翦寒碧金盤玉指破
芳辛清泉䔩䔩先流齒香霧霏霏欲噀人坐客殷勤為
收子千奴一掬柰吾貧─曾幾謝人分餉洞庭柑─黃柑
分似得嘗新坐我松江震澤濱想見霜林三百顆夢成
羅帕一䨇珍流雲噀霧眞成酒帶葉連枝絶可人莫向
君家樊素口瓠犀微齼遠山顰─明陳憲章元眞送柑
溪園十月摘黃柑歲月將窮致小籃繞膝癡孫高起舞
百年乳酒正開罈色香本出棃之右風味眞無嶺以南
不惜霜根傳藥圃白頭還解荷長鑱
五言排律─增─宋韓琦召赴天章閣觀新柑雲閣崇先重
霜柑薦瑞新臨觀紆法從趨召獨臣鄰晩實開天意重
榮浹上人不隨淮枳變自此禹包珍廟獻宸心格親頒
聖寵均從兹魁衆果仙府占長春─王十朋薛士昭寄
新柑分贈知宗提舶知宗有詩次韻─書後誰題字鄉人
遠寄柑薦新思起孝知味戒生貪羅帕分猶未金門獻
正堪命名聊别偽在果獨稱甘白雪初盈樹黃金忽滿
籃霜天欣始熟茅舍飽相諳客重開須請兒癡食更婪
柳詩吟不厭謝賦讀常耽若蜜萍難比如拳栗有慙公
家安定法想見日酣酣─知宗柑詩用韻頗險予既和
之復取所未用之韻續賦一首三十韻書閱揚州貢功
觀禹化覃香苞分橘柚秋色動江潭破暑花凝雪凌寒
葉染藍金衣丹日照珠實碧波涵未上諸侯計曾聞四
皓談顏歡陸績母業世李衡男送客愈吟桂記時坡詠
儋洞庭誇浙右溫郡冠江南節物清霜重家山綠蔕含
青黃出籬落朱綠耀林嵐昔貢千金顆遙馳萬里函新
宜薦寢廟香可供瞿曇䕫子那能比羅浮未許參何人
傳黃陸端類列非聃在品寧為四蒙恩或賜三鄉情寄
初熟旅况憶幽探嘉拜親開合珍藏淨洗甔行將解印
綬歸種當田蠶根向横陽覓泥尋斥鹵擔荒蕪耘徑草
封植半溪枏不用千頭富聊資一餉湛茅齋闢杜甫仙
井汲蘇躭佳境妙餐蔗閒庭勝蒔苷鴈行三峽荔奴視
四明蚶欲繼花為譜應同柳駐驂禦偷籬著棘愁凍灌
添泔掩映青雲葉光華碧玉篸釀成浮甕蟻蒸辟蠧書
蟫護蔕期存乳留皮欲去痰恨無親可遺松慘白巖庵
七言排律──原─唐杜甫寒雨朝行視園樹─柴門雜樹向千
株丹橘黃柑此地無江上今朝寒雨歇籬中秀色畫屏
紆桃蹊李徑年雖古梔子紅椒豔復殊鏁石藤梢元自
落倚天松骨見來枯林香出實垂將盡葉蔕辭枝不重
蘇愛日恩光蒙借貸清霜殺氣得憂虞衰顏動覓藜牀
坐緩步仍須竹杖扶散騎未知雲閣處猿嗁僻在楚山
隅
七言絶句─增─宋梅堯臣贈裴直講水棃二顆言太尠答
吳甘三顆以為多走筆呈之─綠橘似甘來太學大棃如
水出咸陽莫將多少為輕重試擘霜包幾瓣香─原─蘇
軾戲答王都尉傳柑─侍史傳柑玉座傍人間草木盡天
漿寄與維摩三十顆不知薝蔔是餘香─增─蘇轍毛君
惠温柑─楚山黃橘彈丸小未識洞庭三寸柑不有風流
吳越客誰令千里送江南─黃庭堅王揚康園─君家秋
實羅浮種已是纍纍半拂墻莫教兒童酸打盡要看霜
後十分黃─從人求柑─色深林裏風霜下香著尊前指
爪間書後合題三百顆頻隨驛使未應慳─花蘂夫人
宫詞─内人承寵賜新房紅紙泥窗繞畫廊種得海柑纔
結子乞求自進與君王
詩散句─增─宋張耒─逢君金華宴正味百花先─蘇軾─歸
來一點殘燈在猶有傳柑遺細君─黃庭堅燕南異事
眞堪紀三寸黃柑劈永嘉─陳師道─磊落金盤薦糟蟹
纖柔玉指破霜柑─陸游─黃甘磊落圍三寸赤蟹輪囷
可一斤何限人間堪恨事黃柑丹荔不同時─唐杜
甫白露團甘子甘子隂凉葉登俎黃甘重破甘
霜落爪─李頎柑實萬家香─張籍─夜月紅柑樹─宋
司馬光─四郭柑垂蔭─蘇軾─留客薦霜柑─孫覿─黃甘
破芳辛─唐韋莊露和香蔕摘黃柑─宋蘇軾─聞道黃
柑常抵鵲─米芾─玉破鱸魚霜破柑─孫覿─飣坐黃甘
噀手香香霧噀手披黃苞─劉克莊─柑花似雪鬭芳
新
詞─增─宋晁補之洞仙歌江陵種橘尚比封侯貴何况江
濤轉千里帶天香含洞乳宜入春盤紅荔子馳驛風流
僅比齒疎潘令老怯咀冰霜十顆金苞漫分遺記觴
前須細認别有餘甘從此去枉却栽桃種李想相如酒
渴對文君迥不是人間等閒風味─又─溫江異果惟有
泥山貴驛送江南數千里半含霜輕噀霧曾憶吳姬親
贈我綠橘黃柑怎比䨇親雲水外遊子空懷惆悵無
人可歸遺報周郎須念我物少情多春酒醉獨勝甜桃
醋李况燈火樓臺近元宵渾不減當年袖中風味
别錄─增─橘錄歲當重陽色未黃採之名曰摘青及經霜
之二三夕遇天氣晴霽羣以小翦就枝間平蔕斷之輕
置筐筥護之必謹懼其香霧之裂則易壊尤不便酒香
凡採者竟日不敢飲柑橘宜斥鹵之地種時高者畦
壟溝以泄水每株相去七八尺歲四鋤冬月以泥壅根
夏時以糞溉之─物類相感志藏柑子以盆盛用乾潮
沙蓋之─梅溪詩注─柑橘花蒸之為香可辟衣書之蠧
(附錄)佛手柑
增─藝海泂酌佛手柑一名飛穰(晉鈕滔母與吳國夫人書云此中果有飛穰出)
(自南州)─原─佛手柑(本草云取象也)木似朱欒而葉尖長枝間有刺
植之近水乃生其實狀如人手有指有尺餘者皮如橙
柚而厚皺而光澤其色如瓜生綠熟黃其核細味不甚
佳而清香襲人置衣笥中雖形乾而香不歇本草云南
人雕鏤花鳥作蜜煎果食置之几案可供玩賞若安芋
片於蔕而以濕紙圍護經久不&KR0146;或擣蒜罨其蔕上則
香更充溢切片用滚湯衝飲極香美第二遍更佳浸汁
洗葛紵絶勝酸漿
橙
原─橙(埤雅云橙柚屬可登而成故字從登又諧聲也)一名金毬一名鵠□(見韓愈孟)
(郊城南聯句)樹似橘有刺實似柚而香晩熟耐久大者如盌
經霜始熟葉大有兩刻缺如兩叚皮厚蹙衂如沸香氣
馥郁可薰衣可芼鮮可和葅醢可為醬虀可蜜煎可糖
製為橙丁可蜜製為橙膏可合湯待賓客可解宿酒速
醒唐鄧間皆有江南尤多栽植與橘同多食傷肝氣發
虛熱同獱肉食發頭旋惡心洗去瓤中酸汁和鹽蜜煎
成貯食止惡心能去胃中浮氣惡氣皮消食下氣去胃
中浮氣和鹽貯食止惡心
彙考─增─西京雜記─上林苑有橙十株─石湖集詩注─燕
城外遇數車載新橙云修貢種之汴京擷芳園也
集藻─文賦散句─增─漢張衡南都賦─穰橙鄧橘─晉張協
七命─燀以秋橙─庾闡揚都賦黃柑朱橙
七言古詩─增─唐李頎照公院䨇橙種橙夾階生得地細
葉隔簾見䨇翠抽條向長未及肩泉水遶根日三四青
青何必楚人家帶雨凝煙新著花永願香爐灑甘露夕
陽時映東枝斜南庭黃竹爾不敵借問何時堪挂錫
宋曾鞏橙子─家林香橙有兩樹根纏鐵鈕凌坡陀鮮明
百數見秋實錯綴衆葉傾霜柯翠羽流蘇出天仗黃金
戲毬相蕩摩入包豈數橘柚賤芼鼎始足鹽梅和江湖
苦遭俗眼慢禁籞尚覺凡木多誰能出口獻天子一致
大樹凌滄波
七言律詩─原─宋梅堯臣食橙寄謝舍人─洞庭朱橘未弄
色襄水錦橙已變黃玉臼搗虀憐鱠美金盤按酒助杯
香雖生南土名猶重未信中州客厭嘗欲寄百苞憑驛
去只應佳味怯風霜
五言絶句─增─宋蘇轍和文與可洋州園亭金橙徑─葉如
石楠堅實比霜柑大穿徑得新苞令公憶鱸鱠
七言絶句─原─宋宋祁春日故鄉寒食荼䕷發百合香醲
邸舍深漂泊江南春欲盡山橙髣髴慰人心─歐陽修
橙子─嘉樹團團俯可攀壓枝秋實漸斕斑朱欄碧瓦清
霜曉粲粲繁星綠葉間─蘇軾贈景文─荷盡已無擎雨
蓋菊殘猶有傲霜枝一年好景君須記正是橙黃橘綠
時─和文與可洋州園亭金橙徑─金橙縱復里人知不
見鱸魚價自低須是松江煙雨裏小船燒薤擣香虀
黃庭堅鄒松滋寄橙麴天將金闕眞黃色借與洞庭霜
後橙松滋解作逡廵麯壓倒江南好事僧─劉子翬食
橙─橙橘甘酸各效能南包錫貢不同升果中亦抱遺才
嘆有客攀條氣拂膺常懷細雨初移日著子已見清
霜澘絶憐面有貴人色偶致吾儕樽俎間橙虀細縷
風韻勝我不痛飲那知音何如金丸走衾枕三月夢遊
薝葡林自從天籞守吏散老樹零落煙雲淒今朝我
為作知已小摘秋風黃欲齊花瓷泛蜜小劑供極有
痛快鏖邪功生枝滋味雖可口流品故應甘下風
詩散句─增─唐李白─青橙拂戶牖白水流園池─宋蘇軾
西風初作十分凉喜見新橙透甲香─陸游─臥聽牀頭
壓酒聲起行籬下摘新橙─原─唐杜甫─細雨更移橙
霜橙壓香橘─增─孟郊─鵠□攢瓌橙─張籍─溪寺黃橙
熟─張蠙─别島垂橙實─宋張耒─霜橙共我鄉─戴復
古─搓橙滿袖香─元周霆震─園霜未破橙宋陸游─雨
餘橙子已堪搓醉歸懷袖有新橙明李夢陽─玉圃
新橙摘早霜
詞─增─宋史逹祖齊天樂─庫紋隱隱鶯黃嫩籬落翠深偷
見細雨重移新霜試摘佳處一年秋晩荆江未遠想橘
友荒凉木奴嗟怨就說風流草泥來趁蟹螯健并刀
寒映素手醉魂沉夜飲曾倩排遣沆瀣含酸金罌裹玉
&KR0609;&KR0609;吳鹽輕點瑤姬齒輭待借取圑圓莫教分散入手
温存帕羅香自滿
别錄─增─山家清供─橙大者截頂去穰留少液以蟹膏納
其内仍以帶枝頂覆之入甑用酒醋水蒸熟加苦酒入
鹽既香而鮮使人有新酒菊花香橙螃蟹之興因記危
㢲齋積贊蟹云黃中通理美在其中暢於四肢美之至
也此本諸易而與蟹得之矣今於橙蟹又得之矣
(附錄)香櫞
原─香櫞一名枸櫞柑橘之屬嶺南閩廣江西皆有之實
大如小瓜皮若橙而光澤可愛肉甚厚白如蘿蔔而鬆
虛雖味短而香芬大勝置衣笥中經旬猶香古作五和
糝用之
彙考─增─南方草木狀─枸櫞子肉甚厚白如蘆菔女工競
雕鏤花鳥漬以蜂蜜點以燕檀巧麗妙絶無與為比泰
康五年大秦貢十缶帝以三缶賜王愷助其珍味夸示
於石崇─學圃餘疏─香櫞花酷烈甚於山礬結實大而
香山亭前及廳事兩墀皆可植香櫞雖味酸濺齒以
為湯則大佳置實盤中盈室俱香實佳品也
别錄─增─物類相感志─香圓去蔕以大蒜搗爛醢蔕上則
滿室香更以濕紙圍蓋上香櫞蔕上安芋片則不&KR0146;
─養疴漫筆─治𠻳方甚多余得一方甚簡但用香櫞去
核薄切作細片以時酒同入砂瓶内煮令熟爛自昏至
五更為度用蜜拌勻當睡中喚起用匙挑服甚效─山
家清供─謝益齋奕禮不嗜酒嘗自不飲但能看客之醉
一日晝餘琴罷命左右剖香圓二杯刻以花溫上所賜
酒以勸客清芬靄然使人覺金樽玉斝皆埃壒矣
金橘(花附見)
原─金橘一名金柑(橘錄云金柑在他柑特小大者如錢小者如龍目色似金)一名盧
橘(本草云此橘生時青盧色黃熟則如金故有金橘盧橘之名盧黑色也或云盧酒器之名其形肖之故也)
一名夏橘(本草云此橘冬夏相繼廣州志謂之夏橘)一名山橘(嶺表錄云山橘子大如土)
(瓜次如彈丸金色薄皮而味酸)一名給客橙(本草云香芬如橙可供給客也魏王花木志云蜀有)
(給客橙似橘而非若柚而香亦名盧橘)一名小木奴(見元稹詩)生吳越江浙川
廣間出營道者為冠江浙者皮甘肉酸次之樹似橘不
甚高大五月開白花結實秋冬黃熟大者徑寸小者如
指頭形長而皮堅肌理細潤生則深綠熟乃黃如金味
酸甘而芳香可愛糖造蜜煎皆佳廣人連枝藏之入膾
醋尤香美
彙考─增─伊尹書─箕山之東青鳥之所有盧橘夏熟─原
歸田錄─金橘產於江西以遠難致都人初不識明道景
祐中始至京師香清味美置之樽俎光采的皪如金彈
丸溫成皇后好食之由是價重京師─增─涪翁雜說─司
馬相如上林賦曰黃甘橙楱玉藻曰君入門上介拂橙
楱音太簇之簇武陵有一種小橘名楱疑即今之金橘
─玉堂雜記─東閣西偏植金橘逼城根株不能大花開
時香滿院結實雖小而甘浙中未易得也─南村輟耕
錄─世人多用盧橘以稱枇杷按司馬相如游獵賦云盧
橘夏熟黃柑橙楱枇杷撚&KR0964;夫盧橘與枇杷並列則盧
橘非枇杷明矣郭璞注蜀中有給客橙冬夏花實相繼
通歲食之謂即盧橘也意者橙橘惟熟於冬而盧橘夏
亦熟故舉以為重歟
集藻─雜著─增─漢李尤七欵─竒宫閒館㢠廻洞庭門井幹廣
望重閣柘因夏屋渠渠嵯峨合連前連都街後據流川
梁王青黎盧橘是生白華綠葉扶疎冬榮與時代序孰
不墮零黃景炫炫眩林曜封金衣素裏斑白内充滋味
偉異淫樂無窮副以芋柘豐弘誕節纖液玉津旨於飲
蜜
五言古詩─增─宋梅堯臣宋次道得廣南金橘為餉且有
詩因和酬─越橘如金丸爛然已盈篋誰傳嶺外信尚帶
霜前葉莫嫌道路遠得與樽俎接主人無吝心懷歸予
敢輙
七言古詩─增─宋周必大曾無疑以長韻送金橘時已暮
春次韻─荼䕷殿春枝滿霜盧橘熟夏今乃黃彈丸煌煌
照坐光老叟驚詫見未嘗客言採果孟冬月剖竹為符
帶蒼雪包之赫蹏滿貯中纏以絲枲外合節或藏綠豆
飲醉翁或雜寸稾仍緘封三說未識將誰從但覺色香
新摘同分甘安能與衆樂祕方何惜都傳却已誇指下
石化金仙指併求君勿噱─楊萬里十月四日同諸弟
訪三十二叔祖於蓬萊酌酒摘金橘小集─誠齋老子不
耐静偶拄烏藤出苔徑獨遊無伴却成愁羣從同遊還
起興每過一家添一人須臾保社如煙雲褰裳涉溪溪
水淺著履渡橋橋柱新蓬萊一點出塵外南溪裹在千
花裏芙蓉照波上下紅琅玕繞屋東西翠槿籬竹石重
復重雞鳴犬吠青霞中蓬萊老仙出迎客朱顏綠髮仍
方瞳餐菊為糧露為醑染霧作巾雲作屨欣然領客到
仙家幾盡蓬萊日未斜更傾山瓢酌仙酒酒外瓢邊亦
何有偶看小樹䨇團欒碧琉璃葉黃金丸主人忍喫不
忍摘笑道未霜猶帶酸小童隨我勇過我不管仙翁惜
仙果手撓風枝揀霜顆爭獻滿盤來飣坐隔水蓬萊看
絶竒蓬萊看水海如池主人勸客對絶境不飲令儂坐
生癭何如寄下未盡瓢留待早梅伴疎影
五言律詩─增─宋梅堯臣劉元忠遺金橘南方生美果具
體橘包微韓彈有輕薄楚萍知是非甘香奉華俎咀嚼
破明璣欲破虀鹽腹盈奩忽我歸─周必大内直以金
橘送七兄─晝臥玉堂殿眼看金彈丸禹包經歲月鄭驛
助杯盤黃帶霜前綠甘移醉後酸江湖有兄弟此日憶
團圞
七言律詩─增─宋李清臣和賜後苑金橘─苑臣初摘置琱
盤口勅宣恩賜近官氣味豈同淮枳變皮膚不作楚梅
酸參差翠葉藏珠琲錯落黃金鑄彈丸安得一株擎雨
露畫圖傳與世人看
七言絶句─增─唐王建宫詞─叢叢洗手繞金盆旋拭紅巾
入殿門衆裏遙抛金橘子在前收得便承恩─宋司馬
光席君從於洛城種金橘今秋始結六實以其四獻開
府太師招三客以賞之留守相公賦詩紀事依韻繼成
五章─宜春果結洛陽枝正遇耆朋會客時更引輕舟倚
蘆岸香秔鮮鱠雅相宜圓小香黃珠顆垂結成洛邑
重霜時相公和氣陶羣物不是寒温變土宜君從好
事不知疲種子成林凡幾時橘獻帝師三取二自嘗兩
顆且隨宜物不須多且賞竒禦寒想見結菴時江南
江北徒虚語盡信前書是不宜敝居橘亦自南移愛
護栽培費歲時前此實成酸苦甚應由與德不相宜
黃庭堅歐陽從道許寄金橘以詩督之─禪客入秋無氣
息想依紅袖醉毰毸霜枝搖落黃金彈許送筠籠殊未
來─范成大燕堂後盧橘一株冬前先開極香─盧橘花
殘細細飛滿枝晴日閙蜂兒霜餘有此香無柰合與稱
題賦小詩─楊萬里詠蜜金橘─風餐露飲橘中仙胸次
清於月樣圓仙客偶移金彈子蜂王撚作菊花鈿─王
十朋金橘黃柑綠橘未分珍瑣碎登盤輙獻新正可呼
為木奴子不知誰是鑄金人
詩散句─增─唐元稹金丸小木奴─宋梅堯臣─霜苞瓜瓣
香─元馬祖常─秋高盧橘熟盧橘團金顆顆黃
别錄─原─歸田錄─金橘若欲久蓄須於菉豆中藏之可經
時不變蓋橘性熱菉豆性凉故也─便民纂要─金橘將
枳棘接之八月移栽肥地灌以糞水
(附錄)金豆
原─金豆一名山金柑一名山金橘─增─橘錄─生山徑間
比金柑更小形色頗類結實繁多肉瓣不可分止一核
味酸不可食惟宜植之欄檻中園丁種之以鬻於市
原─木高尺許實如櫻桃生青熟黃形圓而光溜皮甜可
食味清而香美可蜜漬
柚(花附見)
原─柚(與櫾同古作櫾博雅又謂之□七候反)一名條(爾雅云條柚注云似橙實酢)一名
壺甘(本草云狀如卣故名壺象形也古今注云甘實形如石榴者謂之壺甘)一名臭橙(桂海)
(虞衡志又謂之臭柑)爾雅謂之櫠又曰椵(爾雅云櫠椵注云柚屬也大如盂)廣雅
謂之鐳柚(本草云鐳亦壺也廣州記云鐳柚實大如斗)柚實大而粗柑橘中
下品也三月開花竒大香甚馥郁實亦如橘有甘有酸
皮厚而臭樹葉皆類橙實有大小二種小者如柑如橙
俗呼為蜜筩大者如升如瓜俗呼為朱欒有圍及尺餘
者俗呼為香欒閩中嶺外江南皆有之南人種其核云
長成以接柑橘甚良又有名文蛋名仁崽者亦柚類也
彙考─原─列子─吳越之國有大木焉其名為櫾樹碧而冬
生實丹而味酸食其皮汁已憤厥之疾渡淮而北化而
為枳焉─吕氏春秋─果之美者有雲夢之柚─增─廣志
成都有柚大如斗
集藻─五言古詩─原─宋朱子柚花─春融百卉茂素榮敷綠
枝淑郁麗芳遠悠颺風自遲南國富嘉樹騷人留恨詞
空齋對日夕愁絶鬢成絲
詩散句─增─宋范成大─横煙裊處雞豚社落日濃邊橘柚
山─楊萬里─瓶裏柚花偷觸鼻忽然將謂是燒香
别錄─增─橘錄─朱欒作花比柑橘絶大而香就樹採之用
箋香細作片以錫為甑入花一重則實香一重使花多
於香仍竅甑旁以溜汗液用器盛之炊畢去花以液浸
香再蒸凡三換花始暴乾入甆器蜜盛之他時焚之如
在柑林中凡柑橘并金柑皆可切瓣壓去核漬之以蜜
金柑著蜜尤勝他品取朱欒核洗淨下土中一年而
長名曰柑明年移而疏之又一年木大如小兒拳遇春
月乃接取諸柑之佳與橘之美者經年向陽之枝以為
貼去地尺餘細鋸截之剔其皮兩枝對接掬土實其中
以防水蒻護其外麻束之過時而不接則花實復為朱
欒矣─桂海虞衡志─廣南臭柚皮甚厚染墨打碑可代
氊刷且不損紙
枳(花附見)
增─本草─枳木如橘而小高五七尺葉如橙多刺春生白
花至秋成實七八月采為實九月十月采者為殼今醫
家以皮厚而小者為枳實完大者為枳殼─草花譜─枳
殼花細而香聞之破鬱結籬傍種之實可入藥
彙考─增─周禮考工記─橘踰淮而北為枳─博物志─橘渡
江而北化為枳今之江東甚有枳橘─洛陽伽藍記─正
始寺衆僧房前高林對牖青松青檉連枝交映多有枳
樹而不中食
集藻─五言古詩─增─唐白居易有木詩─有木秋不凋青青
在江北謂為洞庭橘美人自移植上受顧盻恩下勤澆
灌力實成乃是枳臭苦不堪食物有似是者眞偽何由
識美人默無言對之長歎息中含害物意外矯凌霜色
仍向枝葉間潛生刺如棘
七言絶句─增─唐朱慶餘商州王中丞留喫枳殼─方物就
中名最遠只應愈疾味偏佳若教盡乞人人與采盡商
山枳殼花─明陳憲章枳殼花─蓓蕾枝頭春意長臥看
蜂蝶往來忙不知今日開多少熏得先生枕席香
詩散句─增─唐雍陶村園門巷多相似處處春風枳殼花
─宋陸游─傍籬叢枳寒猶綠遶舍流泉夜有聲老枳
垂藤晝尚黑雛鶯聲作嬰皃嗁─唐温庭筠─枳花明驛
墻─李商隱─枳嫩栖鸞葉─宋陸游─門邊枳竹籬─元
叚成已─竒花開芳枳─王逢─楓葉殷紅枳實肥
(附錄)枸橘
增─本草─枸橘處處有之樹葉並與橘同但幹多刺三月
開白花青蘂不香結實大如彈丸形如枳實而殼薄不
香─橘錄─色青氣烈小者似枳實大者似枳殼近時難
得枳實人多植枸橘於籬落間收其實剖乾之以之和
藥味與商州之枳幾逼眞矣
御定佩文齋廣羣芳譜卷六十五
