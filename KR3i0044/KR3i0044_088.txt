欽定四庫全書
御定佩文齋廣羣芳譜卷八十六
竹譜
(附錄)筍
增─爾雅─筍竹萌─註─初生者─疏─竹初萌生謂之筍凡草木
初生謂之萌筍則竹之初生者故曰筍竹萌也可以為
菜殽䈚箭萌─註─萌筍屬─說文─筍竹胎也─筍譜─筍
(始冒土者為萌生長挺挺然為筍也筍與笋通或又作箰古文作□)一名篛竹(土内皮中謂之篛也)
一名竹牙(即牙目之牙也)一名茁(謂竹萌初生茁茁然)一名初篁(初始也篁竹也)
一名竹子(神異經云&KR0034;竹子美煮而食之張華注云子筍也)其種有笆竹筍(八月)
(生盡九月竹與筍俱有刺芒)郿竹筍(長節深根冬夏皆生)箭筍(十二月生會稽以來諸山絶多)
䈄&KR2221;筍(自甌越以南七月生至八月盡)鷰筍(錢塘多生其色紫苞當鷰至時生故俗謂鷰筍)天
目筍(五月生盡六月色黃出天日山端午後方採鬻旱歲則無)竹王林筍(其筍密密冒土南地)
(熱多冬生)桃竹筍(生涪陵相思崖質柔弱有異)孤竹筍(三年生一筍及筍成竹竹母已枮)
旋味筍(一名苦蒲筍福州南多生苦竹春則生筍土人煑食甚苦而且澀及停久則味還可食故名)
&KR2946;竹筍(出交趾竹實中有毒筍亦内實)桂竹筍(見山海經今未詳桂竹狀貌筍亦難識)&KR1217;
竹筍(生海畔山竹與筍皆有毛傷人則死又有荏筍同此毒)&KR2414;竹筍(竹本根長千丈生海畔山)
(其竹萌數丈猶為筍也)簩竹筍(無肉不可食)䇘筍(七月生至十月間縉雲以南多出味苦節)
(疎大於箭筍少許山人採剥以灰汁熟煑之都為金色然後可食苦味減而甘食甚佳也)&KR3252;筍(出温處建)
(以來春生可食)釣絲竹筍(南越多之下廣上銳味甘可食發病)木竹筍(今靈隠山中出筍堅)
(可食)卭竹筍(出蜀中臨卭春生羅浮山記曰此山左右時有之今山有筍生又早時候與蜀不同)赤
竹筍(出閩中無毒)衞丘竹筍(山海經註衞丘舜林中竹一節可以為船筍可知矣)蘆竹
筍(味苦可食出廬州)對青竹筍(可食出成都)慈母山竹筍(江寧縣南慈母山竹)
(其筍圓緻異於餘處三月生可食)鍾龍竹筍(可食)漢竹筍(一節可受二三斗味雖甘而澀)
利竹筍(随竹蔓而生亦實韌也)簢筍(筍嫩而節耎薄)鄰竹筍(味同木竹筍)雲母
筍(廣志云大竹也其筍亦相稱)箘筍簵筍(尚書注箘簵美竹也母既曰美竹厥萌可曰美筍)
□筍(皮青而肉晳白)少室竹筍(長偉堪食)渭川筍(生晚四月方盛)鄠杜竹筍
(鄠杜多竹而勁小西夏結乾筍豈不是乎)鏞竹筍(出廣州可療風疾)相迷竹筍(生廣州減)
(鏞筍小分)桃枝竹筍(叢生其皮生毛聚蟲蟻而不可食)新婦竹筍(三月生可食)&KR0034;
竹筍(可食)簟竹筍(其竹直二丈猶為筍而可食)雞頭竹筍(可食堪茹)斑竹筍
(脫殼乃為篛竹方生斑筍不可食)篃筍(竹葉大如履筍亦不大)篔簹筍(洪大)沛竹筍
(其味美煑而食之)白烏筍(湘中有此竹生是筍)魚腸竹筍(其竹細而屈筍亦可識矣)篁
筍(八月生止十一月皮黑紫色其心實人取細切鹽漬少頃以漿水漬再宿瀝乾缾藏泥封謂之筍笴)挲
摩筍(南人亦藏之為筍笴)箣竹筍(叢生)羅浮筍(甚□直)雲丘帝筍(竹一節可)
(以為船筍大如本)匾竹筍(匡廬山中多生初冒土便匾薄堪食)箖箊筍(可食)&KR3701;筒筍
(吳越有之可食)&KR3107;䈝竹筍(可食)篻竹筍(堅大可食自秋生至於冬末春即不生矣)䈥竹
筍(天台圖經云五縣皆有)服傷筍(至四月已後方出味甚美)狗竹筍(寧海以来多有三月)
(生可食)筀竹筍(吳越多生)扶竹筍(是竹為筍便有合歡貌並出)慈竹筍(四月生江)
(南人多以灰煑食之又蘄黃生叢竹一叢數竿筍不外进只向裏生五六月長筍明年方成竹其筍不堪食)
玳瑁竹筍(其筍脫殼微有斑文)龍牙竹筍(出永嘉大羅山春二月生)棘竹筍(味肥)
(食之落人鬢髮)&KR3747;竹筍(無味)雞脛竹筍(食之肥美)㯽榔竹筍(見杜臺卿淮賦)毛
竹筍(出武陵洞口砍竹随生)篁竹筍(無味)由梧竹筍(澀不可食按竹譜有由衙竹即)
(此)方竹筍(硬不堪食)丹竹筍(以色名)毛斑竹筍(絶不堪食)沙麻竹筍
(或云蘇麻竹或云麤麻竹此疑與斯摩同斯摩筍一人只可擔兩莖亦堪為筍笴)白竹筍(以色名)
拂雲箒竹筍(大如指)䨇梢竹筍(筍長獨莖及生枝葉即分為兩)箖竹筍(出襄)
(州卧龍山堪食甚美)木竹筍(初生時礧磈然不堪食與今吳會間木竹筍食美而甘味不同)水竹
筍(出黔南管内或巖下潭水中生隨水深淺以成節若深一丈則筍出水面為一節蠻䗺採取以為食)古
散竹筍(堪食)秋蘆竹筍(可食)鶴膝竹筍(可食)石&KR3613;竹筍(生閩中可食)
紫竹筍(不宜食)月竹筍(每月抽筍筍如箭竹萌人不食也)三稜竹筍(筍細初抽)
(川中人家竹林中忽有云吉兆也)─本草─竹有雌雄根上第一枝䨇生
者雌也乃有筍土人於竹根行鞭時掘取嫩者謂之鞭
筍江南湖南人冬月掘大竹根下未出土者為冬筍東
觀漢記謂之苞筍並可鮮食為珍品南人淡乾者為玉
版筍眀筍火筍鹽曝者為鹽筍並可為蔬食諸竹筍氣
味甘微寒無毒─原─筍譜─筍利大腸無益于脾俗謂之
刮腸篦食者審焉
彙考─增─詩大雅─其&KR0609;維何維筍及蒲─周禮天官醢人─加豆
之實箈菹雁醢筍菹魚醢─注─箈箭萌─南齊書劉懷珍
傳─懷珍子靈哲字文眀所生母嘗病靈哲躬自祈禱夢
見黃衣老公曰可取南山竹筍食之疾立可愈靈哲驚
覺如言而疾瘳─南史孝義傳─郭平原宅上種竹夜有
盜其筍者平原遇見之盜者奔走墜溝平原乃於所植
竹處溝上立小橋令通又採筍置籬外隣里慚愧無復
取者─原─南史隠逸傳─沈道虔吳興武康人也有人拔
屋後大筍令人止之曰惜此筍欲令成林更有佳者相
與乃令人買大筍送與之盜者慚不取道虔使置其門
内而還─增─唐書百官志─司竹監掌植竹葦供宮中百
司簾篚之屬歲以筍供尚食─宋史禮志─太宗景祐三
年禮官宗正請每歲春季月薦蔬以筍果以含桃─呂
氏春秋─和之美者越簵之箘─註─箘竹筍也─東觀漢記
馬援至荔浦見冬筍名苞上言禹貢厥苞橘柚疑謂是
也─原─笑林─漢人有適吳吳人設筍問是何物語曰竹
也歸煑其牀簀而不熟乃謂其妻曰吳人轣轆欺我如
此─增─華陽國志─何隨人有盜其園筍隨見挈屐而歸
恐盜者見也─楚國先賢傳─孟宗字恭武至孝母好食
筍宗入林中哀號方冬為之出因以供養時人皆以為
孝感所致─述異記─周武王時孤竹之國獻瑞筍一株
─原─酉陽雜俎─張芬曾為南康親随行軍常揀向陽巨
筍織竹籠之隨長旋培常留寸許度竹籠高四尺然後
放長秋深方去籠伐之一尺十節其色如金─增─北戸
錄─湘源縣十二月食斑皮竹筍諸筍無以及之─叩頭
錄─皮藩去北而復來鄱陽食竹筍曰三年不見羊角哀
矣─雲仙雜記─裴晉公於藍田得一大筍破之有三四
眼睛而香美過甚─清異錄─海南島中一類筍極腴厚
而甚短島人號平頭筍余為筍效傳休奕作墓誌曰
邊幼節字脆中晉林瑯琊之裔也以湯卒廣政錄─孟
氏有蜀時翰林學士徐光溥劉侍郎義叟分直忽覩庭
中筍迸出徐因題之劉性多譏誚徐托土本是蜀人徐
詩曰迸出斑犀數十株更添幽景向蓬壺出來似有凌
雲勢因作丹梯得也無劉詩曰徐徐出土非人種枝葉
難投日月壺為是因緣生此地從來長養譬如無二學
士從此不睦─筍譜─王宣居宇堂前有筍兩莖一日盜
折而亡宣顧而不言丁固仕吳性敦孝敬母嘗思筍
固遂泣竹生筍齊孝宣陳皇后性嗜筍鴨卵永眀九
年詔太廟祭后薦筍鴨卵云木玄虚著四眀山記云
雪竇山北巖生石乳其峯非人可升有毛竹銀筍詳其
毛竹自生毛筍若銀筍即銀鑛如筍或云毛竹筍白如
銀唐夏侯彪之上新繁令問吏胥曰筍一莖幾錢曰
一錢五莖取十千買五萬莖謂之曰吾未要且寄林中
養之至秋竹成一竿十文遂成五十萬沈如琢成都
人有孝行母亡負土成墳廬於側白鵠二棲於廬冬筍
抽十莖天寳二年詔旌表朱梁高祖開平二年冬商
州進筍以為瑞品詔賜太守幣帛程崇雅者遂州蓬
山縣人有孝譽母冬月思筍焚香入林中哭泣感生大
筍數株王子猷暫寄人家便令種竹或問暫居何煩
子猷笑曰何可一日無此君後代人謂竹都為此君今
作譜者可命筍為此君之子也俗聞呼筍為龍孫若
然者龍未聞化竹竹化為龍豈宜言龍孫今詳理實竹
為龍龍且不生筍故嘉言巧論呼為龍孫耳或問筍
有五色章采乎對曰江東黃筀閑居賦有青筍閩中賦
有素筍錢塘多紫桂筍自餘斑狸緗縹不可勝言大約
不過青綠色愚著物類相感志常寄書問天目舊友
問山中所出伊僧嗜筍却回詩云山中人事違天眼中
修定我本無根株只將筍為命─金城記─黎舉嘗云欲
以芥嫁筍但恨時不同耳─原─冷齋夜話─東坡嘗邀劉
器之同參玉版和尚器之每倦山行聞參玉版欣然從
之至廉泉寺燒筍而食器之覺筍味勝問此筍何名東
坡曰即玉版也此老師善說法要能令人得禪悅之味
于是器之乃悟其戲為大笑東坡亦悅作偈曰叢林真
百丈嗣法有横枝不怕石頭路來參玉版師聊憑柏樹
子與問籜龍兒瓦礫猶能說此君那不知─增─冷齋夜
話─老杜詩曰筍根稚子無人見沙上鳬雛並母眠世或
不解稚子無人見何等語唐人食筍詩曰稚子脫錦䙀
駢頭玉香滑則稚子為筍眀矣贊寧雜志曰竹根有鼠
大如猫其色類竹名竹豚亦名稚子予問韓子蒼子蒼
曰筍名稚子老杜之意也不用食筍詩亦可耳─西溪
叢語─杜牧之朱坡詩云小蓮娃欲語幽筍穉相携言筍
如穉子與杜甫竹根穉子無人見同意─揮麈後錄─富
鄭公晚居西都嘗會客於第中邵康節與焉因食羊肉
鄭公顧康節云煑羊惟堂中為勝堯夫所未知也康節
云野人豈識堂食之味但林下蔬筍則常喫耳鄭公赧
然曰弼失言─二老堂詩話─紫芝云兩京作斤賣五溪
無人採此高力士詩也魯直作食筍詩云尚想高將軍
五溪無人採是也張文潛作薺羹詩乃云論斤上國何
曾飽旅食江城日至前嘗慕藜羹最清好固應加糝愧
吾緣則是高將軍所作乃薺詩耳非筍詩也二公同時
而用事不同如此不知其故予按二詩各因筍薺而借
用作斤賣之句初非用事不同紫芝何其拘也─老學
菴筆記─吴人謂杜宇為謝豹杜宇初啼時漁人得蝦曰
謝豹蝦市中賣筍曰謝豹筍唐顧况詩曰綠樹村中謝
豹啼也─齊東野語─世傳涪翁喜苦筍嘗從斌老乞苦
筍詩云南園苦筍味勝肉又和坡翁春菜詩云公如端
為苦筍歸眀日青衫誠可脫坡得詩戲語坐客云吾固
不愛做官魯直遂欲以苦筍硬差致仕聞者絶倒嘗賦
苦筍云苦而有味如忠諫之可活國放翁又從而奬之
云我見魏徵殊嫵媚約束童兒勿多取於是世以諫筍
目之殊不知翁嘗自跋云余生長江南里人喜食苦筍
試取而嘗之氣苦不堪於鼻味苦不可於口故嘗屏之
未始為客一設及來黔中黔人冬掘苦筍萌於土中才一寸
許味如蜜蔗初春則不食帷僰道人食苦筍四十餘日
出土尺餘味猶甘苦相半以此觀之涪翁所食乃取其
甘非貴乎苦也南康簡寂觀有甜苦筍周益公詩云蔬
食山間荼亦甘况逢苦筍十分甜君看齒頰留餘味端
為森森正且嚴此亦取其甜耳世人慕名忘味甘心荼
苦者果何謂哉─福建志─羅源縣回仙巖一石突起高
數十丈有僧名秀者常見呂洞賓來遊啖以一筍復以
手畫石作回仙巖三字回字蓋隠呂字也秀從此絶食
飛錫而去福青縣石竺山其産少竹而多筍春夏之
交鄉人於此采筍欲多則不可得號濟貧筍南安縣
苦竹山有隠君寓石牀石臼存焉隠君好竹至今竹數
里瀰漫山中鄉人取筍號曰英筍─四川志─筍筤山在
大渡河西北五十餘里曰前筤又行數十里曰後筤山
多筍故名樵蘇者以為衣食之源
集藻─表─增─唐李嶠為百寮賀瑞筍表─臣某等言伏見舊
眀堂前有叢竹抽新筍數莖綠籜含霜紫苞承雪凌九
冬而擢穎冒重隂而發翠伏惟陛下仁兼動植化感靈
祇故得萌動惟新象珍臺之更始貞堅效質符聖夀之
無疆隣帝座而虚心當歲寒而抱節一人有慶萬類呈
祥凡在見聞孰不欣躍無任慶忭之至
尺牘─增─宋蘇軾與杜孟堅─朱守餉筍云潭州來豈所謂
猫頭之穉者乎留之必為庖儈所壊盡致之左右饌成
分一盤足矣
頌─增─宋黃庭堅和宣叔乞筍頌─筍充庖日百尾千角鹿
九首虺心生竅渾沌死搜中林撅稚子腹便便老饕耳
賦─增─宋黃庭堅苦筍賦─僰道苦筍冠冕兩川甘脆愜當
小苦而反成味温潤縝密多啖而不疾人蓋苦而有味
如忠諫之可活國多而不害如舉士而皆得賢是其鍾
江山之秀氣故能深雨露而避風烟食肴以之開道酒
客為之流涎彼桂斑之夢永又安得與之同年蜀人曰
苦筍不可食食之動痼疾令人萎而瘠予亦未嘗與之
言蓋上士不談而喻中士進則若信退若眩焉下士信
耳而不信目其頑不可鐫李太白曰但得醉中趣勿為
醒者傳
文賦散句─增─漢張衡南都賦─春卵夏筍─李尤七欵─橙
醢筍葅─晉潘岳閑居賦─青筍紫薑─左思魏都賦─淇
洹之筍─王彪之閩中賦─緗箬素筍彤竿綠筒─梁簡
文帝七勵─澄瓊漿之素色雜金筍之甘葅─杜臺卿淮
賦─綠筒縹箭罕節疎目㯽榔之筍盛冬所育
五言古詩─原─唐盧仝寄男抱孫─竹林吾所惜新筍好看
守萬籜抱龍兒攅迸溢林藪籜龍正稱冤莫教入汝口
叮嚀囑托汝汝活籜龍否─白居易食筍─此州乃竹鄉
春筍滿山谷山夫折盈把抱来早市鬻物以多為賤䨇
錢易一束置之炊甑中與飯同時熟紫籜拆故錦素肌
擘新玉每日遂加飡經時不思肉久為京洛客此味常
不足且食勿踟蹰南風吹作竹─增─宋蘇軾送筍與公
擇─久客厭鹵饌枵然思南烹故人知我意千里寄竹萌
駢頭玉嬰兒一一脫錦䙀庖人應未識旅人眼先眀我
家拙厨膳彘肉芼蕪菁送與江南客燒煑配香稉─和
黃魯直食筍─飽食有殘肉饑食無餘菜紛然生喜怒似
被狙公賣邇來誰獨覺凛凛白下宰一飯在家僧至樂
甘不壊多生味蠧簡食筍乃餘債蕭然映樽俎未肯雜
菘芥君看霜雪姿童穉已耿介胡為遭暴横三嗅不忍
嘬朝來忽解籜勢迫風雷噫尚可餉三閭飯筒纏五采
─黃庭堅食筍十韻─洛下斑竹筍花時壓鮭菜一束酬
千金掉頭不肯賣我來白下聚此族富庖宰蠒栗戴地
翻觳□觸牆壊&KR0766;&KR0766;入中厨如償食竹債甘葅和菌耳
辛膳胹薑芥烹鵝雜股掌炮鱉亂裠介小兒哇不美鼠
壤有餘嘬可貴生於少古來食共噫尚想高將軍五溪
無人采─蕭巽葛敏修二學子和予食筍詩次韻荅之
北饌厭羊酪南庖豐筍菜自北初落南幾為兒所賣習
知價廉平百態事烹宰鹽稀枯腊瘦蜜漬真味壊就根
煨茁美豈念炮烙債咀吞千畝餘胸次不蠆芥二妙各
能詩才名動江介論詩多佳句膾炙甘我嘬思君恩養
竹萬籟聽秋噫從此繕籓籬下令禁漁采韭黃照春
盤菰白媚秋菜惟此蒼竹苗市上三時賣江南家家竹
翦伐誰主宰半以苦見疎不言甘易壊葛陂雕龍睡未
索兒孫債獺膽能分杯琥珀妙拾芥此物於食殽如客
得儐介思入帝鼎烹忍遭饑涎嘬懶牀供翰墨碪杵風
號噫每下歎枯枝焚如落樵采─胡朝請見和食筍詩
輙復次韻─人笑庾郎貧滿腹飯寒菜春動食指動筍茁
入市賣回首萬錢厨不羨廊廟宰民生暫神竒胞雋伐
性壊忍持芭蕉身多負牛羊債籜龍不稱冤易致等拾
芥蕭蕭煙雨姿壯士持戈介駢頭沸鼎烹可口垂涎嘬
霜叢負後凋玉食香餘噫續詩無全功葑菲儻可采
韓駒荅蔡伯世食筍─蓴絲化鹽豉槐葉資新麫豈知苦
竹萌風味常獨擅昔我居錦城屢喫田家飯扶杖自入
箐煨此犢角蠒後參鶴林禪餽我桑門饌烝烝沸鼎中
亂下白玉片惟無他物乘始覺真味現三年客東都錦
籜寧復見千金洛陽來惟充大官膳前時過君食欣逢
故人面那知列仙臞已雜蒯通雋吾寧飽甘肥憤吒那
忍嚥請歸謂主孟厨人後當諫苦苣雜嘉蔬沉香和甲
煎柯亭既誤椽畫障或遭練古來可歎事千載寄眀辨
作詩弔籜龍助子當食歎─陳與義食筍─竹君家多材
楚楚皆席珍成行著錦袍玉色映市人惠然集吾字老
眼簷光新麯生亦稅駕共慰藜藿貧不待月與影三人
亦相親可憐管城子頭禿事苦辛披譜雖同宗聞道隔
幾塵詩成聊使寫一笑驚比隣─黃公度謝傅參議彦
濟惠筍用山谷韻─北方九月霜賓盤無生菜嶺南信地
暖窮冬竹萌賣君念庾郎貧蠒栗供庖宰中有歲寒姿
真時久不壊前身渭川侯千畝償宿債珍可配天花賤
不數石芥早韭與晚菘奴僕望賓介文園酒渴餘想不
厭姑嘬預恐吹作竹眀日東風噫急須驅兒童傾筐攜
采采─張九成食苦筍─吾鄉苦筍佳出處惟石屋玉肌
膩新酥黃衣緣深綠林深恐人知頭角互出縮烟雨養
春姿此物未成熟三月臘酒香開罇媚幽獨烹庖入盤
俎點醬真味足未須五鼎牛聊稱一囊粟朅来庾嶺下
歲月去何速經冬又七春未分窮途哭今朝好事者惠
我生一束頭秃甲斕斑味惡韻麄俗兒童不慣嘗噦噫
驚媪僕老妻念鄉味放箸淚盈目丈夫志有在何事校
口腹呼奴更傾酒一笑風生谷
七言古詩─增─唐李頎䨇筍歌送李回兼呈劉四─並抽新
筍色漸綠迥出空林䨇碧玉春風解籜雨潤根一枝半
葉清露痕為君當面拂雲日孤生四遠何足論再三抱
此悵為别嵩洛故人與之說─宋梅堯臣韓持國遺洛
筍─龍孫春吐一尺牙紫錦包玉離泥沙金刀璀錯截嫩
節銅駞不與大梁賖特寄韓郎綠蒲束莫令衞女苦思
家韓郎才調偏能賦分餉唯思楚景差因之善謔誦淇
澳欲學報投無木瓜─韓持國再遺洛中斑竹筍─牡丹
開盡桃花紅斑筍迸林犀角豐兩株遠寄川上鴻韓郎
輟口贈楚翁便令剥錦煑荆玉甘脆不道簞瓢空小謝
舊城昭亭下侵天筀竹谿西東螗螂生後出芽茁羅列
滿地爭強雄是時楚翁所食寡朝飯暮飯唯其充今來
得此謂過分一貴一賤物苟同─黃庭堅從斌老乞苦
筍─南園苦筍味勝肉籜龍稱冤莫採錄煩君更致蒼玉
束眀日風雨吹成竹─張舜民謝南軒筍脯─使君喜食
筍脯味全勝肉祕法不肯傳閉門課私僕君不見金谷
饌客本萍虀豪世藉此真成癡但令長鬚日致饋不敢
求君帳下兒─謝筍脯方─筍脯登吾盤可使食無肉鮭
腥避三舍棕栮乃從僕書生長有十甕虀却笑虎頭肉
相癡得君新法也大竒且復從遊錦䙀兒─原─陸游苦
筍─藜藿盤中忽眼眀駢頭脫襁白玉嬰極知耿介種性
别苦節乃與生俱生我見魏徵殊媚嫵約束兒童勿多
取人才自古要養成放使干霄戰風雨─楊萬里記張
定叟煑筍經─江西毛筍未出尖雪中土膏養新甜先生
别得煑簀法丁寧勿用醯與鹽巖下清泉須旋汲熬出
霜根生蜜汁寒牙嚼出冰片聲餘瀝仍和月光吸菘羔
楮雞浪得名不如來參玉版僧醉裏何須酒解酲此羹
一碗爽然醒大都煑菜皆如此淡處當知有真味先生
此法未要傳為公作經藏名山─增─楊萬里謝唐德眀
惠筍─高人愛筍如愛玉忍口不餐要添竹云何又遣十
輩來昏花兩眼為渠開販夫束縳向市賣外強中乾美
安在錦紋猶帶落花泥不論燒煑兩皆竒猪肝累人真
可怍以筍累公端不惡─煑筍─金陵竹筍硬如石石猶
有髓筍不及嶺南市裏筍如酥筍味清絶酥不如帶雨
斸來和籜煑中含柘漿新甘露可虀可膾最可羹繞齒
䔩䔩冰雪聲不須咒筍莫成竹頓頓食筍莫食肉─元
李孝光筍─雷公躡跎夜鼓噪驚起龍孫觸旌纛炎沙燒
之修尾脫六丁控摶忽顛倒欲落不落虎豹皮錦䙀嬰
兒籠大帽斧斤幸貸凌雲姿留以觀渠歲寒操─吳鎮
筍─綠隂晝靜南風來晴梢拂拂烟花開籜龍走地牙角
出班班玉立横蒼苔長鑱穿雲石路滑錦衣脫䙀玉版
白鳴牙未下冰雪虀開籠先放揚州鶴─眀楊基食燒
筍留題陳惟寅竹間─春雷一聲萬簪玉參差亂迸莓苔
綠斬來掃葉當徑燒何異燃萁煑秋菽登盤查牙玉版
肥焦尾碎剥蒼龍皮山人大嚼無以報寫作林間燒筍
詩─岳岱新筍歌─滿林黃鳥不勝啼林下新筍與人齊
春風閉門走山兔白晝露滴驚竹雞雨中三日春已過
又近石牀添幾箇競將頭角向青雲不管階前綠苔破
五言律詩─增─唐李頎籬筍─東園長新筍映日復穿籬迸
出依青嶂攢生伴綠池色因林向背行逐地高卑但恐
春將老青青獨爾為─宋梅堯臣新筍─挑筍春雷後晴
坡過雨時何言江外早已比洛陽遲園客自偷賣主人
那得知徒令養新竹待與作藩籬─洪炎從寳峯長老
求猫頭筍─不識猫頭筍還思馬祖山庭蘭生舊茁綳錦
換新斑藴玉爭懷寳登盤想飫餐分甘須剩劚遠助一
瓢簞─范成大謝李叔玠送筍─墮地錦䙀茁解衣温玉
姿來償食竹債大勝伏雌炊少日羹藜子老来煨芋師
盤餐登異味指動已先知─朱子公濟惠筍次韻─新筍
因君寄康廬入夢中丹元餘故宅翠竹尚餘風日日来
威鳳年年饌籜龍猶嫌有兼味不似一源功
七言律詩─
御製過雲栖憩竹林下令人劚筍劚蘭─尋春二月幸雲栖滿
目天光入品題密林布蔭樵漁樂幽栢成行蕙芷齊浴手
臨泉開籜筍傍巖倚石選蓬藜餘杭風景西湖勝未若山
中待竹迷
增─唐皮日休聞開元寺開筍園寄章上人─園鎖開聲駭
鹿羣滿林蘚籜水犀文森森競泣林梢雨&KR1128;&KR1128;爭穿石
上雲並出亦如鵝管合各生還似犬牙分折烟束露如
相遺何胤眀朝不茹葷─陸龜蒙和開元寺開筍園寄
章上人─春龍爭地養檀欒况是䨇林雨後看迸出似豪
當垤㙞孤生如恨倚欄杆凌虚勢欲齊金刹折贈光宜
照玉盤更待錦苞零落后粉環高下挶煙寒─徐夤筍
鞭─笻竹巖邊剔翠苔錦江波冷洗瓊瑰纍纍節轉蒼龍
骨寸寸珠連巨蚌胎須向廣場驅駔駿莫從閑處撻駑
駘寧同晉帝環營日抛賺中途後騎來─宋蘇轍食筍
林竹抽萌不忍挑誰家盈束伴晨樵籜龍似欲號無罪
食客安知惜後凋不願鹽梅調鼎味姑從律呂應簫韶
林間老煞雖無用一試冬深雪到腰─秦觀次韻范純
夫戲荅李方叔饋筍兼簡鄧慎思─楚山冬筍劚寒空北
客長嗟食不重秀色可憐刀切玉清香不斷鼎烹龍論
羹未愧蓴千里入貢當隨傳一封薄禄養親甘旨少滿
包時賴故人供─唐庚長沙竹筍聞於天下大者可十
餘斤食之甚甘而不冰脾昔渡湘欲作詩未暇也今日
復過之乃酬以此篇─地入長沙莫歎卑竹萌徑尺舊相
知九重纔復金門籍萬里先參玉版師契闊累年真負
口徘徊彌月未妨脾渭川風味那能對中有離騷九辨
辭─陸游湖上筍盛出戲作長句─&KR0766;&KR0766;穿苔瑇瑁簪按
行日夜待成林養渠百尺干霄氣見我平生及物心剩
插藩籬憂玉折豫期風雨聽龍吟眀年又徙囊衣去誰
與平安報好音─楊萬里都下食筍自十一月至四月
戲題─竹祖龍孫渭上居供儂樽俎半年餘斑衣戲綵春
無價玉版談禪佛不如若怨平生食無肉何如陋巷飯
斯蔬不須庾韭元修菜吃到憎時始憶渠─方岳猫筍
此君乃有寧馨兒犀角豐盈玉不如老去烟姿元聳壑
生來風骨已專車詩腸慣識猫頭筍食指寧知熊掌魚
莫遣匆匆萬竿綠一春心事政關渠─金孫邦傑燒筍
煨茁舊聞山谷語勸耕還憶大蘇詩傳將火候無多訣
留得天真又─竒未放錦䙀開束縛已看玉版證茶毘
白麻初拜驚燒尾見此應慙富貴癡─眀吳寬荅于喬
次韻送冬筍─西郭清風碁墅開門前俗物敢持來聊供
香飯抄雲子為想長鑱劚雪堆空腹冷含金瑣碎壯心
未怯玉崔嵬知君能畫非饞守乞與鵝溪絹翦裁于
慎行紀賜鮮筍殊錫光生玉筍班曾從青簡賦檀欒蒲
筐乍解香盈座錦籜初分綠滿盤一飯疑含仙禁雨三
秋猶憶北窗寒慚無鳳實儀千仞祝有龍孫長萬竿
五言排律─增─唐韓愈和侯協律詠筍竹亭人不到新筍
滿前軒乍出真堪賞初多未覺煩成行齊婢僕環立比
兒孫驗長常攜尺愁乾屢側盆對吟忘膳飲偶坐變朝
昏滯雨膏腴濕驕陽氣候温得時方張王挾勢欲騰騫
見角牛羊沒看皮虎豹存攢生猶有隙散布忽無垠詎
可持籌算誰能以理言縱横公占地羅列暗連根狂劇
時穿壁羣強幾觸藩深潛如避逐遠去若追奔始訝妨
人路還驚入藥園萌牙防寖大覆載莫偏恩已復侵危
砌非徒出短垣身寧虞瓦礫計擬揜蘭蓀且歎高無數
庸知上幾番短長終不校先後竟誰論外恨苞藏密中
仍節目繁暫須廻步履要取助盤飱穰穰疑翻地森森
競塞門戈矛頭戢戢蛇虺首掀掀婦懦咨聊揀兒癡謁
盡髠侯生來慰意詩句讀驚魂屬和才將竭呻吟至日
暾
五言絶句─增─宋朱子和劉秀野新筍翛翛江上林白日
暗風雨下有萬玉虯三冬卧寒土─筍脯南山春筍多
萬里行枯腊不落盤餐中今知綠如簀─元范梈看東
亭新筍問竹何年有親曾共歲寒昨傳新筍發扶杖繞
林看─鄭氏允端筍竹林春雨過瘦筍迸苔長坐待成
高節清標出短牆眀高啓燒筍幽人嗜燒筍出土不
容長林下孤煙起風吹似竹香
六言絶句─增─宋楊萬里看筍筍如滕薛爭長竹似夷齊
獨清只愛錦䙀滿地暗林忽兩三莖
七言絶句─原─唐杜甫絶句─無數春筍滿林生柴門密揜
斷人行會須上番看成竹客至從嗔不出迎─李賀昌
谷北園新筍籜落長竿削玉開君看母竹是龍材更容
一夜抽千尺别却園池數寸埃斫取青光寫楚詞膩
香春粉墨離離無情有恨何人見露壓烟啼千萬枝
家泉石眼兩三莖曉看隂根紫陌生今年水曲春沙上
笛管新篁拔玉青─李商隠初食筍呈座中─嫩籜香苞
初出林五陵論價重如金皇都陸海應無數忍翦凌雲
一寸心─宋蘇軾謝惠猫兒頭筍長沙一日煨邊筍鸚
鵡洲前人未知走送煩公助湯餅猫兒突兀鼠穿籬
郭祥正休師惠雪筍雪竹生芽玉一簪北人此味豈嘗
諳病中得食勝牛乳行矣阿難師勿慙張商英食筍
長江縈繞地膏腴風氣相連不甚殊自是舌根分彼此
致令苦筍勝宜都─陸游筍絶句列仙閱世獨清癯雪
谷冰谿老不枯輸與錦䙀孩子軰千金一束入天厨
朱松新筍─一雷驚起籜龍兒戢戢滿山人未知急喚蒼
頭劚烟雨明朝吹作碧參差梅雨冥冥相已齊連雲
篁竹暗蠻溪短萌解籜登雕俎錯落黃金騕裊蹏─朱
子次韻謝劉仲行惠筍二首─誰寄寒林新劚筍開奩喜
見白差差知君調我酸寒甚不是封侯食肉姿君詩
高處古無師島瘦郊寒詎足差縳得獰龍并寄我句中
仍喜見雄姿
詩散句─增─唐杜甫─遠傳冬筍味更覺綵衣春─白居易
幾見林抽筍頻驚燕引雛─元稹─寳地琉璃折紫苞琅
玕踴─許渾─竹楥晝看筍藥欄春賣花─宋梅堯臣─便
今剝錦煑金玉甘脆不道簟瓢空─劉敞─龍孫春吐一
尺芽紫錦包玉離泥沙─黃庭堅冰底斵春生筍束豹
文解籜饌寒玉─孫覿─綠筍遺苞半出籬清溪一曲翠
相迷─陸游─冬筍生林龍&KR0766;&KR0766;寒泉落磵珮珊珊─梁
簡文帝─横階入細筍─周庾信短筍猶埋竹─唐張九
齡─林筍苞青籜─孟浩然─竹林深筍穊王維─嘉蔬綠
筍莖─杜甫─綠垂風折筍舍下筍穿璧司空曙─巖
筍出叢長─白居易─紫鮮林筍嫩姚合─迸筍搘階起
─杜牧─斑筍新梢短─李頻─春篁抽筍密方干─迸筍
入波生─司空圖─坡暖冬生筍─皮日休─迸筍支檐楹
─宋林逋煙崖早筍肥─邵雍─洗竹留新筍─張耒─筍
深鳴鳥下綠嫌新筍破─唐庚─翻泥逢暗筍─唐杜
甫─堂西長筍别開門韓愈─篔簹競長纖纖筍─白居
易─紫筍齊嘗各闘新勸我加餐因早筍─來鵬─筍過
東家作竹林─宋韓琦─竹筍迸階抽兕角─蘇軾─好竹
連山覺筍香飽食不嫌谿筍瘦─范成大─竹筍漫山
鳳尾齊─陸游─穿破綠錢多穉筍─方岳─霜鞭行茁軟
于酥─惠洪─分外濃甘黃竹筍─金吳激─一番瘦筍羽
林槍─元方回─鮮筍紫泥開玉版─張雨─齋庖得筍是
佳蔬─吉雅謨丁─紅稻供炊筍脯香
詞─增─宋錢惟演玉樓春─錦籜參差朱檻曲露濯文犀和
粉綠未容濃翠伴桃紅已許纖枝留鳳宿嫩似春荑
明似玉一寸芳心誰管束勸君速喫莫踟蹰看被南風
吹作竹
别錄─原─取筍─山谷云根湏辰日劚筍看上番成凡筍一
番兩番出成竹至第三番者止可供食不成竹矣故曰
筍看上番成也凡筍蒸煑炰酢惟人所好又可乾藏
採筍─過一日曰蔫過二日曰箊取宜避露每日出掘深
土取之半折取鞭根旋得旋投密竹器中覆以油革見
風則觸本堅入水則浸肉硬脱殼煑則失咮生著刃則
失氣採而久停非鮮也淨之入水非洗也蒸熟停久非
食也如此然後可與語食筍矣此外不足數也─製用
僧贊寧筍譜云麻油姜皆殺筍毒凡食筍之法譬若治
藥修煉之得法則益人反是則損取得以巾拭去土連
殼沸湯瀹之煑宜久生必損人苦筍最宜久甘筍出湯
後去殼煑筍汁為羹茹味全加美不然蒸最美味全煻
灰中煨後入五味尤佳食筍去殼煑熟切片搾乾鹽
醃過宿晒乾貯慈竹筍四月生江南人多以灰煑食
─煑新筍─以沸湯煑則易熟而脆味尤美若蔫者少入
薄荷煑則不蔫與猪羊肉同煑則不用薄荷─增─山家
清供─夏初竹筍盛時掃葉就竹邊煨熟其味甚鮮曰傍
林鮮筍取鮮嫩者以料物和簿麫拖油如黃金色甘
脆可愛舊好莫友訪霍如菴延早供以筍切作方片和
白米煑粥佳甚濟顛筍疏云拖油盤内煿黃金和米鐺
中煑白玉二者兼得之矣─原─筍酢─切作片子沸湯瀹
過候乾入葱絲蒔蘿茴香花椒紅麫併鹽拌勻同醃一
時─增─海槎餘錄─酸筍大如臂摘至用沸湯泡出苦水
投冷井水中浸二三日取出縷如絲醋煑可食好事者
攜入中州成罕物京師勲戚家會酸筍湯即此物也
原─筍乾─筍肉一百斤用鹽五升水一小桶候沸涌拗出
汁候乾旋添筍汁煑熟撈出壓之或用手揉在鍋隔夜
則黑熱洒則枯一日晒乾則硬火焙便不軟臨食時取
浸筍汁煑筍則有味
(附錄)竹實
增─山海經注─竹六十年一易根易根必生花生花必結
實結實必枯死實落土又復生
彙考─增─宋史真宗本紀─咸平二年江南轉運使言宣歙
竹生米民採食之─五行志─政和四年八月建州境内
竹生米數千萬石三年十一月癸酉越州承天寺瑞
竹一竿七枝幹相似其葉圓細生花結實詔送祕書省
仍拜表賀─莊子─鵷雛非練實而不食─注─練實竹實取
其潔白也─韓詩外傳─黃帝時鳳凰棲帝梧桐食帝竹
實─異苑─晉惠帝元康二年巴西郡界竹生花紫色結
實如麥外皮青中赤白味甚甘─述異記─止些山多竹
長千仞鳳食其實去九疑萬八千里─芸窗私志─凝波
竹實服之肌滑體輕出區吴山紫枝綠葉堅滑如玉風
吹有聲如環珮成帝種於臨池觀更名曰環珮竹花如
海榴實如蓮子而小近謝芬蘭庭中忽生此竹人以為
瑞而不知為何物其夫讀海外志始知之苐無花實明
年出筍如常竹前種亦漸不然人以為積善所致─該
聞集─舊稱竹實為鸞鳳所食今近道竹間時見花開如
棗結實如麥江淮間號為竹米以為荒年之兆其竹即
死信非鸞鳳之食也近有餘干人來言彼有竹實大如
雞子竹葉層層包裹味甘勝蜜食之令人心肺清凉生
滿竹林茂密處頃因得之雖日久乾枯而味尚存乃知
鸞鳳所食必非常物也─原─天台山志─甘竹實出天台
山閑閑真人以致元帝─增─福建志紹興十八年侯官
縣有竹實如米饑民採食之
集藻─七言古詩─增─宋陳造竹米行─竹君亢宗擅楚墟一
一修聳山澤臞風流秀整與世殊楚俗食息皆爾湏薪
之籬之且籧篨笲筥箱篚䉉籃笯溝瓦厥祖羹其雛随
索斯獲掇諸塗今歲麥秋旱歲餘得麥僅足償官租竹
君憫農如士夫著花結子千林俱密砌玉粒綴旒珠株
株擷取雖錙銖彌頃亘畝無閒株磋磨蒸炊勝雕葫鄰
里乞索水火如坐令顰蹙興歌呼野叟好事能分吾香
清而冽甘而膄此君行能不一書此惠及物旋就枯摩
頂放踵忘其軀所學無乃墨者徒老子苟禄天之隅䄂
手無策蘇&KR1137;孤投七三歎吾慚渠
詩散句─增─唐李白─竹實滿秋圃鳳來何苦飢
(附錄)越王竹
原─嶺表錄─南海岸邊沙中生沙箸一名越王竹相傳越
王棄餘算而生若細荻高尺餘春吐苗箕心茗骨青而
且勁南海人愛其色以為酒籌凡欲采者湏輕步向前
拔之聞行聲遽縮入沙中不可得
(附錄)淡竹葉
原─淡竹葉一名鴨跖草(洛陽花木記云碧鳳花一名鴨脚即此)一名芩鷄
舌草一名碧竹子─名竹鷄草一名耳環草一名碧蟬
花一名藍姑草一名竹葉菜處處平地有之三四月生
苗紫莖竹葉嫩時可食四五月開花如蛾形兩葉如翅
碧色可愛結角尖曲如鳥喙實在角中大如小豆中有
細子採花取汁作畫色及彩羊皮燈青碧如黛
彙考─增─永嘉郡記─青田縣有草葉似竹可染碧名為竹
青此地所豐草故名青田
集藻─七言絶句─增─宋楊巽齋碧蟬花─楊葩&KR0609;&KR0609;傍疎籬
薄翅舒青勢欲飛幾誤佳人將扇撲始知錯認枉心機
─翁元廣碧蟬花─露洗芳容别種青牆頭微弄晩風輕
不湏強入羣芳社花譜原無汝姓名
(附錄)錦竹
增─宛陵詩註─錦竹草也似竹而斑
集藻─五言古詩─增─宋梅堯臣錦竹─雖作湘竹紋還非楚
筠質化龍徒有期待鳳曾無實本與凡草俱偶親君子
室
(附錄)篇竹
增─爾雅─竹篇蓄─注─似小藜赤莖節好生道旁可食又殺
蟲─本草─處處有之布地而生節間白花葉細綠人謂
之篇竹煑汁與小兒飲療蚘蟲
彙考─增─資暇錄─詩衛淇澳篇云綠竹漪漪按陸璣草木
疏稱郭璞云綠竹王芻也今呼為白脚莎一云即鹿蓐
草又云篇竹似小藜赤莖節韓詩作&KR1512;亦云&KR1512;篇竹則
明知非筍竹矣今為辭賦皆引漪漪入竹事大誤也當
時謝莊竹贊云瞻彼中唐綠竹漪漪便襲其謬
(附錄)竹菜
增─齊民要術─竹菜生竹林下似芹科而莖葉細生極穊
淨洗暫經沸湯速出下冷水中即搦去水細切又胡芹
小蒜亦暫經沸湯細切和之與鹽醋拌暮春用至四月
御定佩文齋廣羣芳譜卷八十六
