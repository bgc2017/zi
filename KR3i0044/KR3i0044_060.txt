欽定四庫全書
御定佩文齋廣羣芳譜卷五十八
果譜
棗
原棗(埤雅云棘大者棗于文重朿為棗本草云朿性高故重朿棘性卑故並朿朿音次棗棘皆有刺針會)
(意也)一名木蜜(廣記云本蜜棗也)皮麤葉小面深綠色背微白發
芽遲五月開小花淡黃色花落即結實生青不堪食漸
大漸白至微見紅絲即堪生啖熟則純紅味甚甘甜王
禎農書云南北皆有然南棗堅燥不如北棗肥美生于
青齊晉絳者尤佳齊民要術云旱澇之地不任稼穡者
種棗則任矣種類甚多有壺棗(爾雅云棗壺棗註云今江東呼棗大而銳上者)
(為壺壺猶瓠也)鹿盧棗(爾雅云邊要棗註云子細腰今謂之鹿盧棗)白棗(爾雅云擠白棗註云)
(即今棗子白乃熟)揚徹齊棗(見爾雅註云未詳)羊棗(爾雅云遵羊棗註云實小而圓紫黑)
(色今俗呼之為羊矢棗)大棗(爾雅云洗大棗註云今河東猗氏縣出大棗子如雞卵)蹶洩棗
(爾雅云蹶洩苦棗註云子味苦)無實棗(爾雅云晳無實棗註云不著子者)還味棗(爾雅云還)
(味捻棗註云還味短味)蹙咨棗(一名大白核小肌肥)榖城紫棗(長二寸)西王母
棗(大如李核三月熟在衆果之先)夏白棗(出洛陽)墟棗(出汲郡一名安益棗)信都大
棗梁國夫人棗三星棗駢白棗灌棗狗牙棗雞心棗牛
頭棗獮猴棗夕棗﨑廉棗(以上十六名並出廣志)棠棗玉門棗(並出)
(西京雜記)樂氏棗(齊民要術云出青州豐肌細核多膏肥美為天下第一相傳樂毅破齊時從燕來齊)
(所種也)羊角棗(詳見後鄴中記)御棗(味最美出安邑)窑坊棗(味佳出應天府窑坊門内)
無核棗(實小核僅有形食之不覺出青城縣)氐棗木棗丹棗鶴珠棗(出天台閒)
(閒真人以致元帝)─增─爾雅─煮填棗(未詳)─西京雜記─上林苑有
弱枝棗青華棗赤心棗─廣志─單父棗玄棗─圖經─水
菱棗(味極美)─酉陽雜俎─仙人棗(晉時華林園有棗長五寸葉如針名仙人棗)
─本草衍義─御棗(甘美輕脆后衆棗熟而易生蟲今人所謂樸落酥者是也)牙棗(先衆)
(棗熟亦甘美微酸而尖長二棗皆可噉不堪收曝)─清異錄─雞冠棗(出睢陽宜作脯)醍
醐棗(宜生噉)─元柳貫打棗譜─棣棗紅棗(出山東紅色)紫紋棗
香棗(出哈蜜)圓愛棗火棗三寸棗金槌棗鳳眼棗凍棗沙
棗(出赤斤)&KR1884;嵻棗(詳見后洞冥記)凡棗溟海棗細核棗天蒸棗(乾紅)
(於樹上)騩山棗(色甚美)膠棗南棗團棗美棗匾棗良棗卧棗
鹽官棗(出海鹽紫色味佳)菟棗(高尺許實如棗出丹陽)七尺棗密雲棗(出密)
(雲縣味最甘)牙棗(先熟亦甘美)金城棗(形大而虚少脂)青州棗赤棗萬歲
棗(出三佛齊國)山棗(状如棗而圓色青黃而味甘酸出廣州)─客燕雜記─京師
佳果有纓絡棗賽棃棗合兒棗─原─能開胃健脾可久
留生熟皆可食多食生熱令人齒黃病齲齒
彙考─原─詩豳風─八月剝棗─禮記曲禮─婦人之摯椇榛
脯脩棗栗─增─内則─棗栗飴蜜以甘之棗曰新之─疏
棗易有塵埃恒治拭之使新食棗桃李弗致于核
原─周禮天官─饋食之籩其實棗栗─增─左傳─女贄不過
榛栗棗脩以告虔也─疏─棗取其早起也─孟子─曾晳嗜
羊棗曾子不忍食羊棗─戰國策─蘇秦說燕文侯曰北
有棗栗之利民雖不由田作棗栗之實足食於民─原─
史記封禪書─李少君曰臣嘗遊海上見安期生食巨棗
大如瓜─貨殖傳─安邑千樹棗其人與千戶侯等─增─
漢書王吉傳─始吉少時學問居長安東家有大棗樹垂
吉庭中吉婦取棗以啖吉吉後知之乃去婦東家聞而
欲伐其樹鄰里共止之因固請吉令還婦里中為之語
曰東家有樹王陽婦去東家棗完去婦復還─原─南史
蕭琛傳─琛嘗侍宴醉伏上以棗投琛琛乃取栗擲上中
面帝動色曰此中有人不得如此豈有說耶琛曰陛下
投臣以赤心臣敢不報之以戰栗─增─魏書奚康生傳
徐玄眀以城内附詔遣康生迎接賜細御銀纏槊一張
并棗奈果面勅曰果者果如朕心棗者早遂朕意─南
史王泰傳─泰幼敏悟年數歲時祖母集諸孫姪散棗栗
於牀羣兒競之泰獨不取問其故對曰不取自當得賜
由是中表異之─北史藝術傳─綦母懷文云昔在晉陽
為監館館中有一蠕蠕客同館胡沙門指語懷文云此
人别有異算術仍指庭中一棗樹云令其布算子即知
其實數乃試之并辯若干純赤若干赤白相半于是剝
數之惟少一子算者曰必不少但更撼之果落一實
宋史禮志─太宗景祐三年禮官宗正請每歲秋孟月嘗
果嘗穄配以雞果以棗以棃─原─晏子春秋─齊景公謂
晏子曰東海之中有水而赤其中有棗華而不實何也
晏子曰昔者秦穆公乘龍理天下以黃布裹蒸棗至海
而投其布故水赤蒸棗故華而不實公曰吾佯問子耳
對曰嬰聞之佯問者亦佯對─增─晏子春秋─楚莊王愛
馬噉棗脯─鄒子─燧人氏夏取棗杏之火─原─韓非子
秦饑應侯謂王曰五苑之棗栗請發與之─淮南子─桃
棗蔭於街者莫有援也─增─神異經─北方荒中有棗林
其高五十丈敷張枝條數里餘疾風不能偃雷霆不能
摧其子長六七寸圍過其長熟赤如朱乾之不縮氣味
潤澤殊於常棗食之可以安軀益於氣力故方書稱之
赤松子云北方大棗味有殊既可益氣又安軀─武帝
内傳─列玉門之棗酌蒲萄之醴─原─尹喜内傳─尹喜與
老子西遊省大真王母共食玉文之棗其實如瓶─東
方朔外傳─武帝時上林獻棗上以杖擊未央殿前檻呼
朔曰叱來叱來先生知此篋中何物朔曰上林之棗四
十九枚上曰何以知之朔曰呼朔者上也以杖擊檻兩
木林也來來者棗也叱叱者四十九也上大笑賜帛十
疋─增─馬眀生别傳─安期生仙人見神女設厨膳安期
曰昔與女郎遊息於西海之際食棗異美此間棗小不
及之憶此棗未久已二千年矣神女云吾昔與君共食
一枚乃不盡此間小棗那可相比耶─原─洞冥記─武帝
元鼎元年起招仙閣進&KR1884;嵻細棗出&KR1884;嵻山山臨碧海
萬年一熟如今之軟棗咋之有膏膏可然燈─風俗通
鮑焦耕田而食鑿井而飲在山中惟食棗或曰此棗子
所植耶遂強吐之枯立而死─蔡邕奏事─程莫年十四
叔父病故莫抱屍悲哀舅哀其羸劣嚼棗肉餔之莫見
食歔欷不能吞咽─增─魏文帝詔─南方有龍眼荔枝寧
比西國蒲萄石蜜乎酢且不如中國凡棗味之美者莫
若安邑御棗也─原─英雄記─孔文舉為東萊賊所攻城
欲破治中左承祖請以官棗賦與戰士─增─南方草木
狀─海棗樹身無閑枝直聳三四十丈樹頂四面共生十
餘枝葉如栟櫚五年一實實甚大如杯盌核兩頭不尖
䨇卷而圓其味極甘美安邑御棗無以加也泰康五年
林邑獻百枚─祭法─春祠用棗─原─冀州論─安平好棗
地産不為無珍─增─神仙傳─吳郡沈義為仙人所迎上
天云天上見老君賜義棗二枚大如雞子─晉宫閣名
華林園棗六十二株王母棗十四株─廣志─周文王時
有弱枝之棗甚美禁之不令人取置樹苑中─原─拾遺
記─北極有枝峯之隂多棗樹高百尋枝莖皆空實長一
尺核細而柔百年一熟─增─異苑─太元中南郡江陵縣
有棗樹一年忽生桃李棗三種花子─幽眀錄─太原王
仲德年少時遭亂絶粒二日忽有人扶其頭呼云可起
㗖棗瞥見一小兒長四尺即隱乃有一囊乾棗在前噉
之小有氣力便起─世說─王敦尚武帝舞陽公主如厠
見漆箱中盛棗本以塞鼻敦謂厠上下果遂啖之羣婢
皆笑─述異記─北方有七尺之棗凡人不得見或見而
食之即為地仙魏世河内冬雨棗─洛陽伽藍記─華
林園蓬萊山南有百果園果列作林林各有堂有仙人
棗長五寸把之兩頭俱出核細如針霜降乃熟食之甚
美俗傳云出崑崙山一曰西王母棗─原─鄴中記─石虎
苑中有西王母棗冬夏有葉九月生花十二月乃成三
子一尺又有羊角棗亦生三子一尺─增─賈氏說林─昔
有人得安期大棗在大河之南煮三日始熟香聞十里
死者生病者起其人食之白日上昇故地名煮棗─奚
嚢橘柚─糜欽棗出真陵之山食一枚大醉經年不醒東
方朔嘗遊其地以一斛歸進上上和諸香作丸大若芥
子每集羣臣取一丸入水一石頃刻成酒味逾醇醪謂
之糜欽酒又謂之真陵酒又謂之仙薌酒飲者香經月
不歇─大業拾遺記─信都獻仲思棗四百枚棗長四五
寸正紫色細文文縐小核味甘勝於青州棗北齊時有
仙人仲思得此棗種之因以為名一名仙棗時海内惟
有數株─宣室志─河中永樂縣道淨院居蒲中之勝境
蒲中多大棗天下人傳歲中不過一二無核者侯道華
比三年輙得啖之後仙去─杜陽雜編─處士元藏機大
業元年為海使判官遇風浪壊船獨為破木所載忽逹
於洲島洲人曰此乃滄洲有碧棗丹栗皆大如梨─北
夢瑣言─河中永樂縣出棗世傳得棗無核者食可度世
里有蘇氏女獲而食之不食五榖年五十嫁顔如處子
─原─杜氏新語─杜畿為江東守平虜將軍劉勲為太祖
所親貴震朝廷常從畿求大棗拒以他故後勲伏法太
祖得其書歎曰杜畿可謂不媚竈也─清異錄─百益一
損者棗故醫氏目為百益紅或謂棗是聖花兒─增
寰宇記─宣帝時幽州刺史李宣尚范陽公主憶長安於
易州築一城象長安城中有棗樹花而不結皆向西南
而引俗謂思鄉棗─原─東坡集─朱眀洞在冲虚觀後云
是蓬萊第七洞天唐永樂道士侯道華以食鄧天師棗
仙去永樂有無核棗人不可得道華得之予在岐下亦
得食一枚云─增─夢溪筆談─棗與棘相聚皆有刺棗獨
生高而少横枝棘列生卑而成林以此為别其文皆從
朿音刺木芒刺也朿而相戴立生者棗也朿而相比横
生者棘也─畫墁錄─寧州之南二十里棗社以狄梁公
兩為寧州刺史民立祠植棗取兩朿之義─樂府集─古
咄唶歌曰棗下何纂纂榮華各有時棗初欲赤時人從
四邊來棗適今日賜誰當仰視之潘安仁笙賦云詠園
桃之夭夭歌棗下之纂纂歌曰棗下纂纂朱實離離宛
其死矣化為枯枝纂纂棗花也棗之纂纂盛貌實之離
離將衰言榮謝之各有時也─括異志─邢州城東十餘
里周世宗之祖莊也門側有井上有大棗二株世宗時
柯葉茂盛垂蔭一畆恭帝既禪棗遂枯眀道中枯枿復
生一枝長一丈餘蔚然可愛井水中如覆錦繡眀年詔
求五代帝王之後柴氏自邢蔡虢等州諸族被甄叙入
官者三十餘人井棗之祥亦非空應─爾雅翼─晉人好
食棗其人寘之懷袖食無時久之齒皆黃故嵇康養生
論云齒居晉而黃謂棗故也─原─東陽記信安縣有懸
室坂晉時有民王質伐木至石室中見童子四人彈琴
而歌因倚歌而聽之童子以一物如棗與質含之便不
復饑─增─雲林集─袁員外年八十有二顔貌筋力如四
五十許人為言甫弱冠遭逢盛眀初宰當塗過九華山
道逢神人與棗食之後數見夢寐間若冥感玄遇者
千佛山記─濟南千佛山多棗樹纍纍如垂珠─異林─張
剌達宋時為華州掾嘗從太守入華山謁陳摶先生一
道人至藍袍葛巾探袖出棗三枚顔色各異以白者授
先生赤者自食青者投太守太守不悦持以奉掾掾遂
啖之道人出太守曰是何道者先生曰此純陽真人也
太守悔恨追不能及張公自後得道國初時往往遊人
間每顯靈異─原─花史─呂仙亭前棗樹未嘗實一歲忽
有實如瓜太守命小吏採而進小吏私啖之遂仙去
集藻─啟─增─陳周弘正謝梁元帝賚玉門棗啟─安期舊美
安息高名臣金馬之榮未獲趨奉方朔之賜遽降洪恩
贊─增─晉郭璞贊─因材制義赤心鯁直藹藹卿士亮此衮
職建國辨方外朝九棘
賦─增─晉傅玄棗賦─有蓬萊之嘉樹植神州之膏壤擢剛
莖以排虛誕幽根以滋長北蔭塞門南臨三江或布燕
趙或廣河東既乃繁枝四合豐茂蓊鬱斐斐素華離離
朱實脆若嚼雪甘如含蜜脆者宜新當夏之珍堅者宜
乾薦羞天人有棗若瓜出自海濱全生益氣服之如神
─陳後主棗賦─芳園列榦森梢繁羅蘂餘莖少葉暗枝
多復有竒樹風間臨(闕二字)夜影來未若丹心美實絳質
嘉枝重鍼共暗枝瓠同瑰羞金盤于冰水薦玉案于深
杯此歡心之未已方夢腸而屢廻
文散句─增─晉潘岳閒居賦─周文弱枝之棗
五言古詩─原─後秦趙整諷諫詩─北園有棗樹布葉垂重
隂外雖多棘刺内實有赤心─梁簡文帝棗─浮華薺水
麗垂彩鄭都竒白英紛靡靡紫實標離離風搖羊角樹
日映雞心枝榖城踰石蜜蓬岳表仙儀已聞安邑美永
茂玉門垂─增─簡文帝棗下何纂纂─垂花臨碧澗結翠
依丹巘非直入遊宮兼期植靈苑落日芳春暮遊人歌
吹晚弱刺引羅衣朱實凌還幰且歡洛浦詞無羡安期
遠─唐白居易杏園棗樹─人言百果中惟棗凡且鄙皮
皺似龜手葉小如鼠耳胡為不自知生花此園裏豈宜
遇攀玩幸免遭傷毁二月曲江頭雜英紅旖旎棗亦在
其間如嫫對西子東風不擇木吹煦長未已眼看欲合
抱得盡生生理寄言遊春客乞君一廻視君愛繞指柔
從君憐柳杞君求悦目豔不敢争桃李君若作大車輪
軸材須此─宋梅堯臣亳州李密學寄御棗一箧─沛譙
有鉅棗味甘蜜相差其赤如君心其大如王瓜嘗貢趨
國門豈及貧儒家今見待士意下異盧仝茶食之無厭
飫詠德曾未涯─原─王安石賦棗─種桃昔所傳種棗予
所欲在實為美果論材又良木餘甘入鄰家尚得饞婦
逐况予秋盤中快噉取饜足風苞墮朱繒日顆皺紅玉
贄亨古已然豳詩自宜錄緬懷青齊間萬樹蔭平陸誰
云食之昏匿知乃成俗廣庭觴聖夀以此參肴&KR0609;願此
赤心投皇眀倘予燭─增─眀吴寬棗─荒園乏佳果棗樹
八九株纂纂爭結實大率如琲珠此種味甘脆南方之
所無日炙色漸赤兒童已窺覦剝擊盈數斗鄰舍或求
須早知實可食何須種檉榆此木頗耐旱地宜土不濡
所以齊魯間斬伐充薪芻近復得異種攣拳類人痀曲
木未可惡惟天付形軀良材却矯揉不見笏與弧
七言古詩─增─宋梅堯臣烏啄棗─樹頭陽烏飢啄棗破紅
遶地青蠅老青蠅雨濕驚不飛殘棗入泥人不掃西風
落盡鳥亦歸晉客齒黃空懊惱
七言律詩─增─宋歐陽修寄棗人行書贈子履學士─秋來
紅棗壓枝繁堆向君家白玉盤甘辛楚國赤萍實磊落
韓嫣金彈丸聊效詩人投木李敢期佳句報琅玕嗟予
久苦相如渴却憶冰梨熨齒寒─眀李東陽若虚夜餽
送瓶棗─異代神仙事不賖如瓶丹棗勝如瓜多情饋客
詩兼遠急脚攜筐步半斜内苑不勞方朔射西鄰還有
少陵家白頭正有分甘興先向高堂一薦茶─原─王象
晉詠棗─蓐收司契物華新纍纍丹苞日可親漢帝殿前
曾鄭重呂仙亭下詫竒珍味逾石蜜甜偏永紅邁朱櫻
色莫倫怪道仲思名姓著好同玉李供楓宸
五言排律─增─宋郭祥正咏棗─彼美祗園果珍同玉井船
後期千歲熟今日萬珠圓地闊仍依水欄深自帶煙結
花雖最晩藏核莫如堅大食移根遠番禺托蒂連舊名
稽藥錄新實著詩篇甜出諸餳上香居百果前黑腰虛
羡爾紅皺豈為然邂逅為公夀婆娑與世延暮鐘催酒
散嘶馬引旂旋今作中州瑞元從異國傳何當廣栽植
欲以慰饑年
五言絶句─增─宋蘇軾和子由岐下詠棗─居人幾番老棗
樹未成槎汝長才堪軸吾歸已及瓜
詩散句─增─唐李白─親見安期公食棗大如瓜─宋趙抃
棗熟房櫳暝花妍院落眀─金酈權─夾道懸新棗荒畦
卧晩瓜─原─唐杜甫─庭前八月梨棗熟一日上樹能千
廻─增─曹唐─等閑相别三千歲長憶水邊分棗時─宋
蘇轍─久聞牛尾何曾識竊比雞頭意未安─黃庭堅─日
顆曝乾紅玉軟風枝牽動綠羅鮮─唐杜甫─棗熟從人
打─韓愈─紅皺曬檐瓦─宋張耒─眩日棗装林─金高
士談─猶青棗未霜─唐杜甫─堂前撲棗任西鄰─李賀
出籬火棗垂紅淺─薛能─棗枝秋赤近高天─宋歐陽
修─紅棗林繁欣歲熟─黃庭堅─蓛蓛衣巾落棗花
别錄─增─發蒙記─甘棗令人不惑─酉陽雜俎─單雄信幼
時學堂前植一棗樹至年十八伐為槍長丈七尺拱圍
不合刃重七十斤號為寒骨白─原─分栽─選味佳者留
作栽候葉始生取大棗傍條二三尺高者移種棗性硬
其生晩芽未出移恐難出三步一行行欲相當如本年
芽未出弗遽刪除諺云棗樹三年不算死亦有久而後
生者─修樹─每元旦日未出時反斧斑駁椎之謂之嫁
棗不椎則花而不實斫之則子萎而落候大蠶入簇以
仗擊其枝間振去狂花則結實多─收棗─棗全赤即收
撼而落之為上半赤而收者肉未充滿乾則色黃而皮
皺將赤味亦不佳全赤久不收則皮硬復有鳥雀之患
一法將纔熟棗乘清晨連上枝葉摘下弗損傷通風處
晾去露氣簡新缸無油酒氣者清水刷淨火烘乾待冷
取淨稈草曬乾候冷一層草一層棗入缸中封固可至
來歲猶鮮─曬棗─先治地令淨有草則令棗臭駕箔椽
上以無齒木扒聚而散之日二十度乃佳夜不必聚得
霜露氣速成如有雨則聚而苫之五六日選其紅軟者
上高厨暴之胮爛者去之否則恐壊餘棗其未乾者曬
曝如法─作乾棗─新菰蔣露於庭以草鋪上厚三寸覆
以新蔣凡三日撤覆露之畢日曝取乾納房中每一石
以酒一升潄著器中密泥之可以經數年不壊─棗油
取紅軟棗入釡以水僅淹平煮沸漉出研細生布絞取
汁塗盤上曬乾其形如油刮下每一匙投湯中即成美
漿─棗脯─切棗曝乾如脯─棗米─棗煮熟爛將榖微碾
去糠和棗勻作一處曬七八分乾石碾碾過再曬極乾
收貯聽用臨時石磨磨細可作粥作點心任用純榖黍
稷蜀秫麥麫之類俱可作─製用─十月内取大棗中破
之去皮核文武火反覆炙香煮湯飲健脾開胃甚宜人
五月五日熨斗燒棗一枚置牀下辟狗蝨
(附錄)天棗
原─天棗在蕭縣天門寺春時吐華結實如酸棗可食每
四月七日其實皆熟次日遂空(見湧幢小品)
(附錄)糯棗
原─糯棗葉如柳實似杏而小味亦甘美(見古今注)
(附錄)酸棗
原─酸棗一名樲(爾雅云樲酸棗)─增─說文─撚酸棗也─原─酸棗
小而圓如芡無大樹實生青熟紅皮薄核大仁堪入藥
生用令人不眠䨇仁者勿用取紅軟者箔上曬乾納釡
中水僅掩棗煮一沸即漉出入盆研布絞取濃汁塗噐
上日曝使乾取為末一碗投方寸匕遠行用以和米炒
其味酸甜解飢渴最妙
彙考─增─孟子─養其樲棘─淮南子─伐撚棗以為矜─述
異記─耆舊說周秦時河内雨酸棗遂生野棗今酸棗縣
是也
(附錄)波斯棗
增─酉陽雜俎─波斯棗出波斯國波斯國呼為窟莽樹長
三四丈圍五六尺葉如土藤不凋二月生花状如蕉花
有兩甲漸漸開罅中有十餘房子長二寸黃白色有核
熟則紫黑状類乾棗味甘如餳可食
(附錄)千年棗
增─一統志─千年棗出拂菻國
(附錄)萬歲棗
增─一統志─萬歲棗生大食諸番及三佛齊國
&KR0964;
原─&KR0964;(說文作楓本草從柿今俗作柿者非)赤實果也樹高大枝繁葉大圓
而光澤四月開小花黃白色結實青綠色八九月乃熟
紅&KR0964;(皮深紅而多核所在皆有)黃柿(生汴洛諸州)朱柿(出華山似紅柿而圓小皮薄可愛味)
(更廿珍)著蓋&KR0964;(蒂下别有一層)牛心柿(状如牛心)蒸餅&KR0964;(状如市賣炊餅)八稜
&KR0964;(大而稍扁南劍尤溪柿處州松陽柿尤為竒品)塔&KR0964;(大於諸&KR0964;去皮挂木上風乾之佳)─增
學圃餘疏─海門柿罐&KR0964;(無核皆甘冷可食)─戒菴漫筆─&KR0964;類大
小形状極多有火盆&KR0964;(大而扁)方&KR0964;(四稜六稜乾瓤無核甚佳)火珠(多核)
(不美)─原─種類甚多大者如楪其次如拳小者如鹿心鴨
子雞子生者澀不堪食其核形扁状如木鱉子而堅根
甚固謂之柿盤世傳柿有七絶一多夀二多隂三無鳥
巢四無蟲蠧五霜葉可玩六佳實可啖七落葉肥大可
以臨書多食引痰日乾者多食動風同蟹食腹痛作瀉
食柿飲熱酒令人易醉或心痛欲絶
彙考─增─東觀漢記─韋順為東平相賞罰必信有柿樹生
屋上徙庭中遂茂順至孝行人以為感於天地而生
晉宫閣名─華林園柿六十七株暉章殿前柿一株─義
熙起居注─吴令顧修期言縣西鄉有杮樹殊本合條依
舊集賀詔停─述異記─番禺有酸柿甜梅李乂果賦云
梅甜柿酸─酉陽雜俎─慈恩寺中柿樹是法力上人手
植─爾雅翼─柿於經罕見惟内則所加庶羞三十一物
中有之─在田錄─高皇微時過剰柴村已經二日不食
矣行漸伶仃至一所乃人家故園垣缺樹凋上悲歎久
之緩步周視東北隅有一樹霜柿正熟上取食之食十
枚便飽又惆悵久之而去乙未夏上拔采石取太平道
經於此樹猶在上指樹以前事語左右因下馬以赤袍
加之曰封爾為凌霜長者或曰凌霜侯
集藻─啓─增─梁簡文帝謝東宫賜柿啓─懸霜照采凌冬挺
潤甘清玉露味重金液雖復安邑秋獻靈關晩實無以
匹此嘉名方兹擅美
文散句─增─梁昭眀太子七啓─鴻&KR0964;若瓜
五言古詩─增─宋孔平仲詠無核紅&KR0964;─林中有丹果壓枝
一何稠為&KR0964;已軟美嗟爾骨亦柔風霜變顔色雨露如
膏油大哉造化心于爾何綢繆荆筐載趨市價賤良易
求剖心無所有入口頗相投為栗外屈強老者所不收
為棗中亦剛飼兒戟其喉衆言咀嚼快惟爾無所憂排
羅置前列圓熟當高秋且以悦一時長久豈暇謀咄哉
潰爛速棄擲將誰尤
七言古詩─原─唐韓愈遊青龍寺呈崔大補闕─秋灰初吹
季月管日出卯南暉景短友生招我佛寺行正值萬株
紅葉滿光華閃壁見神鬼赫赫炎官張火傘然雲燒樹
大實駢金烏下啄赬虬卵魂翻眼倒忘處所赤氣冲融
無間斷有如流傳上古時九輪照燭乾坤旱二三道士
席其間靈液屢進玻璃盌忽驚顔色變韶稚却信靈仙
非怪誕桃源迷路竟茫茫棗下悲歌徒纂纂前年嶺隅
鄉思發躑躅成山開不算去歲羈帆湘水眀霜楓千里
隨歸伴猿呼鼯嘯鷓鴣啼側耳酸腸難濯澣思君攜手
安能得今日相從敢辭嬾由來鈍騃寡參尋况是儒官
飽閒散惟君與我同懷抱鋤去陵谷置平坦年少得途
未要忙時清諫疏尤宜罕何人有酒身無事誰家多竹
門可欵須知節候即風寒幸及亭午猶妍暖南山逼冬
轉清瘦刻畫圭角出崖窽當憂復被冰雪埋汲汲來窺
戒遲緩
五言律詩─增─宋張蘊朱&KR0964;─慈恩分種遠駢實渥如丹垂
野華星大然雲火樹寒蟹螯徵有忌猩血訝難摶七絶
雖堪賞無勞把核鑽─原─楊萬里謝人惠&KR0964;─紅葉曾題
字烏椑昔擅場凍乾千顆蜜尚帶一林霜核有都無底
吾衰喜細嘗暫無瓊玖句報惠不相當
五言絶句─增─唐劉禹錫咏紅&KR0964;子─曉連星影出晩帶日
光懸本因遺採掇翻自保天年
詩散句─增─梁庾仲容─發葉臨層檻翻英糅花藥風生樹
影移露重新枝弱苑朱正葱翠梁烏未銷鑠─原─古詩
色勝金衣美甘逾玉液清─增─唐韓愈─霜天熟&KR0964;栗收
拾不可遲─白居易&KR0964;樹綠隂合王家庭院寬─張籍
園紅&KR0964;葉稀─鄭谷─&KR0964;繁和葉紅─元成廷珪─&KR0964;因風
落早─唐皮日休─客省蕭條&KR0964;葉紅─宋蘇軾─&KR0964;葉滿
庭紅顆秋
詞─原─宋僧仲殊西江月─味過華林芳蔕色兼陽井沉朱
輕勻綘蠟裹團酥不比人間甘露神鼎十分火棗龍
盤二寸紅珠清含冰蜜洗雲腴只恐身輕飛去
别錄─增─尚書故實─鄭廣文學書而病無紙知慈恩寺有
柿葉數間屋遂借僧房居止日取紅葉學書歲久殆徧
後自寫所製詩并畫同為一卷封進玄宗御筆書其尾
曰鄭虔三絶─原─傳燈錄─潙山禪師與仰山遊行鳥銜
紅&KR0964;葉墜前仰山洗淨與潙山分半─增─東坡集─韓退
之青龍寺詩終篇言赤色莫識其故嘗見小說鄭虔寓
青龍寺乏紙取&KR0964;葉書之九月&KR0964;葉赤色退之詩乃謂
此也─夢溪筆談─木中有文多是&KR0964;木治平初杭州南
新縣民家析&KR0964;木中有上天大國四字予親見之書法
絶類顔真卿極有筆力國字中間或字仍挑起作尖口
全是顔筆知其非偽者其横畫即是横理斜畫即是斜
理其木直剖偶當天字中分而天字不破上下兩畫并
一脚皆横挺出半指許如木之節以兩木合之如合契
焉─春渚紀聞─晉江尤氏其鄰朱氏圃中有&KR0964;木高出
屋上一夕雷震中裂木身若以濃墨書尤家二字連屬
而上不知其數至於木枝細者破視亦隨枝之大小成
字尤氏乞得其木作數百叚分遺好事字體帶草勁健
如王會稽書朱氏後以其圃歸尤氏云─種樹書─&KR0964;樹
接桃枝則為金桃&KR0964;子接及三次則全無核─原─製
用─烘&KR0964;用生&KR0964;置器中自然紅熟澀味盡去其甘如蜜
如火烘成非以火烘也─醂&KR0964;─置&KR0964;於水中數日即熟
但性冷亦有鹽藏者有毒又有用灰汁澡三四度去汁
著噐中十餘日即可食但不宜治病─烏&KR0964;─火薰乾者
─&KR0964;糕─用糯米一斗乾&KR0964;五十同搗成粉如乾煮棗泥
和拌之蒸食佳─&KR0964;餅─大&KR0964;去皮捻扁日曬夜露至乾
納甕中待生霜取出一名白&KR0964;又名&KR0964;花─&KR0964;霜─即&KR0964;
餅所出霜也乃&KR0964;中精液入肺病上焦藥尤佳
(附錄)椑&KR0964;
原─椑&KR0964;─一名漆&KR0964;一名綠&KR0964;一名青椑一名烏椑一名
花椑一名赤棠&KR0964;乃&KR0964;之小而卑者生江淮宣歙荆襄
閩廣諸州雖熟亦深綠色大如杏味甘可生啖服丹石
人宜之而人弗之貴搗碎浸汁謂之&KR0964;漆可染罾扇諸
物
彙考─增─廣志─梁侯園有烏椑八稜大如酒盞─西京雜
記─上林苑有青椑赤葉椑烏椑宜都出大椑
集藻─賦散句─增─晉潘岳閒居賦─梁侯烏椑之&KR0964;─宋謝
靈運山居賦─椑&KR0964;被實于長浦
七言絶句─原─宋劉子翬─秋林黃葉晩霜嚴熟蔕甘香未
得兼火傘虬珠浪褒拂風標却似色中黔
(附錄)軟&KR0964;
原─軟&KR0964;─一名㮕棗(本草云千金方作軟棗其形似棗而軟也廣志云㮕棗小&KR0964;也肌細而厚)
(少核可以供御)一名梬棗一名牛奶&KR0964;(古今注云牛奶&KR0964;即軟棗)一名君遷
子(司馬光名苑云君遷子如馬奶即今牛奶&KR0964;也)一名丁香&KR0964;一名紅藍棗本
草云生海南樹高丈餘子中有汁如乳汁甜美其木類
&KR0964;而葉長但結實小而長乾熟則紫黑色一種小圓如
指頭大者味尤美其樹接&KR0964;甚佳
彙考─增─西京雜記─上林苑有梬棗─北夢瑣言─晉朝趙
令公瑩家有㮕棗婆娑異常四遠俱見望氣者曰此家
有登宰輔者不在其身在其子孫後令公由太原大拜
(附錄)蕃&KR0964;
原─蕃&KR0964;─一名六月&KR0964;莖似蒿高四五尺葉似艾花似榴
一枝結五實或三四實一樹二三十實縛作架最堪觀
火傘火珠未足為喻草本也來自西蕃故名
木瓜(花附見)
原─木瓜一名楙(爾雅云楙木瓜註云木實如小瓜酢而可食本草云木瓜之名取此義也)一
名鐵脚梨(清異錄云木瓜性益下部若脚膝筋骨有疾者必用焉故方家號為鐵脚梨)樹如
柰叢生枝葉花俱如鐵脚海棠可種可接可以條壓葉
光而厚春末開花紅色微帶白作房實如小瓜或似梨
稍長皮光色黃上微白如著粉津潤不木者為木瓜香
而甘酸不澀食之益人醋浸一日方可食生不堪噉處
處有之山隂蘭亭尤多而宣城者為佳本州以充土貢
故有宣州花木瓜之稱西洛木瓜味和美至熟青白色
入藥絶有功勝宣州者味淡性酸溫無毒去濕和胃強
筋骨治脚氣霍亂大吐下轉筋不止枝葉根皮煮汁飲
並止霍亂吐下轉筋療脚氣枝作杖利筋脈核治霍亂
煩燥氣急花治面黑粉滓
彙考─原─詩衛風─投我以木瓜報之以瓊琚─增─孔叢子
孔子曰吾於木瓜見苞苴之禮行─晉宫閣名─華林園
木瓜五株─廣志─木瓜子可藏枝可為數號一尺百二
十節─水經注─魚復縣多木瓜樹大者如甒─三國典
略─齊孝昭北伐庫莫奚至天池以木瓜灰毒魚─眀皇
雜記─元獻皇后思食酸味眀皇以告張說因進經袖出
木瓜以獻─妝樓記─木瓜粉詩曰良人為漬木瓜粉遮
却紅腮交午痕─清異錄─叚文昌既貴竭財奉身晩年
尤甚以木瓜益脚膝銀稜木瓜胡樣桶濯足蓋用木瓜
樹解合為桶也─唐語林─崔涓守杭州湖上飲餞客有
獻木瓜者有中使袖歸曰禁中未嘗有此宜進於上頃
之解舟而去守懼得罪欲輟飲官妓作酒紏者白守某
度木瓜經宿必委中流也會送者還云果潰爛棄之矣
守異其言召問之曰此物芳脆易損必不能入獻守取
香錦賚之─埤雅─諺曰梨百損一益楙百益一損投人
之道宜有以益之而報人則欲堅久故詩曰投我以木
瓜報之以瓊琚─圖經本草─宣人種蒔木瓜徧滿山谷
始實成則簇紙花黏於上夜露日烘漸變紅色其文如
生故有宣州花木瓜之稱─花經─木瓜七品三命─缾
花譜─木瓜九品一命─方輿勝覽─天台石橋梁既峭危
下臨絶澗過者心悸石罅有木瓜華時有蛇盤糾至實
落供大士乃去號為護聖瓜─陵陽集詩注─木瓜園入
折山數里供進后方敢賣土人取瓜埋其半於沙中以
紙鏤花貼上以溪水灑之日曬乃紅
集藻─賦─增─宋何承天木瓜賦─美中州之佳樹表閑冶之
麗姿結靈根以誕秀傾朝日以揚輝擢叢柯之冉冉布
翠葉而葳蕤惟兹木之在林亦超類而獨劭方朝華而
繁實比沙棠而有耀當大夏之方隆愧微幹之纖撓豈
隱樸以幸全固呈才而不效離衆用而獲寧永端已以
勵操願佳人之予投思同歸以托好顧衛風之攸珍雖
瓊琚而匪報
五言古詩─增─宋梅堯臣次韻和王尚書荅贈宣城花木
瓜十韻─百果各甘酸或由人所植木瓜聞衛詩贈好非
玉色投此瓊玖報蓋重車馬飾貴賤今既殊凌紙字翕
赩一一如眀珠自得見安格復何備國風庶亦見王澤
捧之為重賜誦已乃忘食幸資藥品用少助宣調力南
土加文章中州異肥瘠公將和鼎餗微意願尋繹─張
舜民─商州楚地戶宛在江漢偏草木已漸苞果實尤可
憐木瓜大如甒橙橘家家懸隔崖有宿葉黃紫凝霜烟
高秋萬嶂出一望通鄖川都邑雖僻陋來者多名賢
七言古詩─增─宋陸游或遺木瓜有䨇實者香甚戲作─宣
城繡瓜有竒香偶得並蒂置枕傍六根互用亦何常我
以鼻嗅代舌嘗
五言律詩─增─唐劉禹錫令狐相公見示題洋州崔侍郎
宅䨇木瓜花頃接侍郎同舍陪宴樹下吟玩來什輙成
和章─金牛蜀路遠玉樹帝城春榮耀登華館逢迎欠主
人簾前疑小雪牆外麗行塵來去皆回首情深是德鄰
七言律詩─增─眀丘濬謝送木瓜─經霜著雨玉枝疎除却
宣城總不如久入神農為藥品曾從孔子見苞苴味涵
玉液酸仍澀囊蹙金砂實不虛深感故人相贈與此情
何以報瓊琚
五言絶句─增─宋范成大木瓜─沉沉黛色濃糝糝金沙絢
却笑宣州房競作紅妝面─題趙昌木瓜花─秋風魏瓠
實春雨臙脂花綵筆不可寫滴露勻朝霞
七言絶句─增─唐劉言史看山木瓜花─柔枝濕豔亞朱闌
暫作庭芳便欲殘深藏數片將歸去紅縷金針繡取看
裛露凝氛紫豔新千般婉娜不勝春年年此樹花開
日出盡丹陽郭裏人─權德輿木瓜花─晝漏沉沉倦鎖
闈西園東觀閱芳菲繁花滿樹似留客應為主人休澣
歸─宋張舜民木瓜─古言疾癘由卑濕木實能醫見藥
書有力與人消患難無心望爾報瓊琚─木瓜花─簇簇
紅葩間綠荄陽和閒暇不須催天教爾豔足竒絶不與
夭桃次第開─元牟巘四安道中所見─木瓜已過折山
來黃帕封林未敢開想見白沙紅照裏繡紋磊落見竒
瑰
詩散句─增─唐李白─客心自酸楚况對木瓜山─宋梅堯
臣─大實木瓜熟壓枝常畏風─楊萬里─天下宣州花木
瓜日華沾液繡成花
詞─增─宋王采蝶戀花─暈綠抽芽新葉鬭掩映嬌紅脈脈
羣芳後京兆畫眉樊素口風姿别是閨房秀新篆題
詩霜實就挾得瓊琚心事偏長久應是春來初覺有丹
青傳得厭厭瘦
别錄─原─種法─秋社前後分其條移栽次年便結子勝春
栽者─製用─木瓜性脆可蜜漬為果去子蒸爛搗泥入
蜜與薑作煎冬飲尤佳木瓜最療轉筋如病此但呼
其名及土上作木瓜字即愈凡使木瓜勿犯鐵噐銅
刀削去硬皮並子切片曬乾黃牛乳拌蒸從已至未待
如膏乃曬用會典中宣州貢烏爛蟲蛀木瓜入御藥局
取其陳久無木氣也木瓜不宜多食損齒及骨木桃
木李俱可煎可糕羅天益寳鑑云劉太保日食蜜煎
木瓜三五枚同伴數人皆病淋以問天益天益曰此食
酸所致也但不食則已木瓜醬木瓜十兩去皮細切
以湯淋浸加薑片一兩甘草二兩紫蘇四兩鹽一兩每
用些少泡湯沉井中俟極冷飲之─增─齊民要術─欲啖
者截著熱灰中令萎蔫洗淨以苦酒頭汁蜜之可案酒
食蜜封藏百日乃食之甚美先切去皮煮令熟著水
中車輪切百瓜用三升鹽蜜一斗漬之晝曝夜内汁中
取令乾以餘汁蜜藏之亦同濃秔汁也─清供錄─木瓜
渴水木瓜不計多少去皮穰核取淨肉一斤為率切作
方寸大薄片先用蜜三斤或四五斤於砂石銀噐内慢
火熬開濾過次入木瓜片同前如滚起汎沬旋旋掠去
煎兩三箇時辰嘗味如酸入蜜須要甜酸得中用匙挑
出放冷噐内候冷再挑起其蜜稠硬入絲不斷者為度
─本草衍義─木瓜得木之正人以鉛霜或胡粉塗之則
失酢味且無滓蓋受金之制也
(附錄)榠樝
原─榠樝─一名蠻樝一名瘙樝一名木李一名木梨木葉
花酷類木瓜但比木瓜大而色黃李時珍曰乃木瓜之
無重蒂者也
彙考─增─詩衛風─投我以木李報之以瓊玖─爾雅翼─齊
武帝幸丹陽羣臣宴飲王敬則執榠樝以刀子削之
别錄─增─爾雅翼─宛陵人植木瓜者亦就樝木上接之得
樝之餘氣則澀而不美
御定佩文齋廣羣芳譜卷五十八
