欽定四庫全書
御定佩文齋廣羣芳譜卷六十九
木譜
松二
集藻─賦─
御製松賦─猗歟喬松鍾靈上苑柯百尺以如搴蓋千年而欲
偃散積秀於蓮峯蔭孤芳於蘭畹標豔冶之不矜抗風塵
其獨遠若夫盤根泰岱聳榦匡廬涵貞溫岫映彩嵩衢比
德則質符君子授秩則名榮大夫三眠遜其勁節百木讓
為仙株爾其綠玉抽鍼黛蛾攢葉夭矯虬鱗騰趠龍鬛謖
謖離羣森森爽睫碧駕嶧桐翠增堯莢至十圍蓊鬱連抱
巃嵸濤乍驚而疑雨聲既遠而猶風宏景聞之於牖北陶
潛撫彼於籬東更若招柏為朋呼筠偕響白兔頻遊青牛
時往蘿蔦旁牽芝苓暗長落氛霧於瓊階藹青蔥於書幌
或俯垂紫磴或斜倚清池鷺獨鶱而啄實鶴載舞而巢枝
日騰照兮光蔚薈月流素兮隂紛披繄符丘之神王羌偓
佺所心怡是以茂姿式詠於雅詩貞修表揚於戴禮箕山
則棟欲生雲石室則脂堪作餌非幽品之可懷曷詳美於
圖史至若皂衣迎氣白草迷烟雪霏千里冰凝萬川橘柚
罷色杞梓藏妍獨斯樹之不改歴歲寒而蒼然涼飇至弗
移其操沍隂積彌著其堅信國家之楨榦而表德者所取
焉
增齊王儉和蕭子良高松賦山有喬松峻極青蔥既抽
榮於岱嶽亦擢穎於荆峯受靈命於后土方虞舜以齊
蹤貫四時而不改超五玉之嘉容上拂天而獨遠下流
雲而自重重隂微微漏景含暉日既升而猶晦時方中
而未晞通霄漢而隱影集鸞皇之翻飛偓佺食和而輔
性墨翟昌言於宋圍想周穆之長坂念東平之思歸若
乃朔窮於紀歲亦暮止隆冰峩峩飛雪千里&KR1158;三秀而
靡遺望九山其相似翔鴈哀廻於天津振鷺驚鳴於川
涘嗟萬有之必衰獨貞華之無已積皓霰而爭先延微
飇而響起謝脁和蕭子良高松賦閱品物於幽記訪
叢育於祕經廵紀林之彌望識斯松之最靈挺於巖以
羣茂臨於水而宗生豈榆柳之比性指冥椿而等齡若
夫修榦垂蔭喬柯飛穎望肅肅而旣閒卽微微而方靜
懷風音而送聲當月露而留影旣芊眠於廣隰亦迢逓
於孤嶺集九仙之羽儀棲五鳳之光景固總木之為選
貫山川而自永爾乃靑春爰謝雲物含明江臯綠草曖
然已平紛弱葉而凝照競新藻而抽英陵翠山其如剪
施懸蘿而共輕至於星廻窮紀沙鴈相飛同雲泱其無
色陽光沉而減暉卷風飇之歘吸積霰雪之嚴霏豈彫
貞於歲暮不受令於霜威若乃體同器制質兼上材夏
書稱其岱畎周篇咏其徂徠乃屈已以弘用構大壯於
雲臺幸為玩於君子留神心而顧懷君王乃徙讌蘭室
解佩明椒搴幽蘭於夕隂詠聳榦於琴朝陵高丘以致
思御風景而逍遥夷黻冕之隆貴懷汾陽之寂寥邈道
勝於千禩藴神理而自超夫江海之為大實涓澮之所
歸瞻衡恒之峻極不讓壤於塵微嗟孤陋之無取幸聞
道於清徽理弱羽於九萬愧不能兮奮飛─梁沈約高
松賦─鬱彼高松棲根得地託北園於上邸依平臺而養
翠若夫蟠株聳榦之懿含星漏月之竒經千霜而得拱
仰百仞而方枝朝吐輕烟薄霧夜宿迷鳥羈雌露雖滋
而不潤風未動而先知既捎雲於淸漢亦倒景於華池
輕隂蒙密喬柯布濩葉斷禽蹤枝通猨路聽騷騷於既
曉望隱隱於將暮曖平湖而漾靑綠拂繒綺而籠丹素
於時風急壟首寒浮塞天流蓬不息明月孤懸檀欒之
竹可詠鄒枚之客存焉清都之念方遠姑射之想悠然
擢柔情於蕙圃涌寶思於珠泉豈徒為善之小樂離繳
之短篇若此而已乎─原─唐王勃澗底寒松賦并序─歲
八月壬子旅遊於蜀尋茅谿之澗深溪絶磴人跡罕到
爰有松焉冒霜停雪蒼然百丈雖崇柯俊穎不能踰其
崖嗚呼斯松託非其所出羣之器何以别乎蓋有殊類
而合情士因感而成興遂作賦曰惟松之植於澗之幽
盤柯跨嶮沓柢憑流寓天地兮何日霑雨露兮幾秋見
時華之屢變知俗態之多浮故其磊落殊狀森梢峻節
紫葉吟風蒼條振雪嗟英覽之希遇保貞容之未缺攀
翠崿而形疲指丹霄而望絶已矣哉蓋用輕則資衆器
完則施寡信棟梁之已成非榱桷之相假徒志遠而心
屈遂才高而位下斯在物而有焉余何為而悲者─增
謝偃高松賦─登靈嶽以遊目極千里兮周睇盡山川之
重沓容雲物之詭怪何茲松之挺茂擢修幹於孤林映
丹霄而有葉凌青霞而矯心前絶萬仞却倚千尋俯崢
嶸之深谷仰迢逓之層岑霏夕烟而曖景度神飇而流
音若乃月起陽爻歲窮隂律匝地冰厚周空霧密雪積
巖而逾峻風乘林而轉疾結晻霮之愁雲黯蒼茫之寒
日於是衆草零羣木墜千巖槁萬嶺悴獨潔固而不渝
常猗猗而結翠始見貞而表潔乃以叢而辨類夫其深
山遂性委液流津感天地之粹質禀隂陽之精純根含
冰而彌固枝負雪而更新既無懼於玄月寧有悦乎芳
春含奇文而養勁收高節而自珍恥取嫓於稽子嗤受
封於亡秦本絶希於雕刻詎有憂於斧斤若乃流膏可
咀嘉實可薦香有四飛味逾九轉延促齡於度隟駐生
涯於流電故餌之者目改服之者容變紛羽衣而上騰
排紫虚於高扇起九垓而憩息周四海而顧盻信神經
而最品實祕錄而精選嗟美材之無用悲側路之嶮巇
動跬步而致阻投一足而必危傷拙目之衆毁慨名工
之獨知仰徑寸而靡及屈百尺而自卑縈白雲以舒蓋
接丹桂而變枝凝暉遠而澹景纖羅挂而輕颸窮萬祀
而不異歴千秋而不萎豈茲木之足歎亦前賢之所規
何吾生之命舛懷丹誠而莫披心炳朗而無報情蕩滌
而不羈任儻來之否泰委玄運之遭隨戢輕翮而未舉
踠逸足而莫馳實未榮而先怠寧泛駕而致疲誠責躬
而咎已豈藏瑕而掩疵恒怯進而勇退每知雄而守雌
庶比兹以自勖履貞固而不虧─李紳寒松賦松之生
也於巖之側流俗不顧匠人未識無地勢以衒容有天
機而作色徒觀其貞枝肅矗直榦芊眠倚層巒則捎雲
蔽景據幽澗則蓄霧藏烟穹石盤薄而埋根凡經幾載
古藤聯緣而抱節莫記何年於是白露零涼風至林野
慘慄山原愁悴彼衆盡於玄黃斯獨茂於蒼翠然後知
落落高勁亭亭孤絶其為質也不易葉而改柯其為心
也甘冒霜而停雪叶幽人之雅趣明君子之竒節若乃
確乎不拔物莫與隆寒暑不能變其性雨露所以資其
豐擢影後彫一千年而作蓋流形入夢十八載而為公
不學春開之桃李秋落之梧桐辭曰負棟梁兮時不知
冒霜雪兮空自奇諒可用而不用固斯焉而取斯李
德裕金松賦並序─廣陵東南有顔太師猶子舊宅其地
則孔北海故臺余因晩春夕景命駕遊眺忽睹竒木植
於庭除枝似檉松葉如瞿麥廹而察之則翠葉金貫燦
然有光訪其名曰金松訊其所來曰得於台嶺乃就主
人求得一本列於平泉今聞封植得地枝葉益茂敘其
所自作此賦焉青春已暮白日將夕經顏子之陋巷訪
孔子之舊宅美珍木之在庭得嘉名於樵客曩擢本於
台嶺近徙根於簷隙其柯肅肅自比於真松其葉纖纖
實侔於瞿麥風入葉而成韻露垂柯而流液不受命於
嚴霜諒同心於寒柏含春藹而葱蒨映夕陽而的皪疑
翠尾之羣翔若金潭之旁射雜爽籟於篁竹混晶光於
瑶碧琪樹以垂珠而擅名金松以潛光而莫覿亦由處
子在於隱淪竒才遺於草野我有衡宇依山岑寂類仲
長之清曠如蕭宰之窮僻植根此地似在崖壁殊橘柚
之不遷同甘棠之可惜庶封殖於園林永愛翫而無斁
─無名氏幽松賦惟天地之覆載屬日月之貞明幸雲
雨之廣潤及草木之滋榮代何材而不用材何代而不
生若乃地勢卑而路修迥有孤山曲澗之幽松挺百尺
而敷其狀聳千仞而擢其容柯榦夭矯花葉芊茸枝横
棲鶴蓋偃盤龍蹙皮膚而文疊峗宏磊砢而谷深重伐
人之所未見匠者之所未逢抱雅操兮積年載持槪節
兮佇時雍梢森乎巖之畔扶疎兮山之足禀二儀而自
清居四時而常綠其孤高也則排煙而蕩霧其貞堅也
則超代而越俗偏睹日而疏隂邃自然而孤直起喻有
叔夜之材入夢表丁君之職澗底幸左思之詠歲寒蒙
孔丘之識偉哉盛矣屬時代兮多杞梓其用無隔窺幽
澗兮茂松柏梓待構而見須松堪棟兮希擇其文理也
奇絶可以雕楹架梲其雅操也昂藏可以振雪淩霜向
日貞心擢臨風足氣揚深谷如蒙顧此地有材良王爾
經過而歎曰帝德咸亨此松挺生公輸俯仰而顧曰王
道利貞大厦用成希皇鑒之留盻感鬱鬱之餘情者也
宋王曾矮松賦有序齊城西南隅矮松園自昔之閒
館北邦之勝概二松對植卑枝四出高不倍尋周且百
尺輪囷偃亞觀者駭目蓋莫知其年祀亦靡記夫本源
眞造化竒詭之絶品也曾咸平中忝鄉薦登甲科蒙被
寵靈踐歴清顯幾三十載前歲秋始罷冢司出守青社
下車之後省閭里訪故舊則曩之耆耋悉淪逝童冠皆
壯老邑居風物觸目變遷惟彼珍樹依然故態竊謂是
松也匪獨以後凋克固歲寒抑由擁腫支離不為世用
故能宅兹臯壤免於斤斧若向負構厦之材竦凌雲之
榦將為棟梁戕伐無餘又安得保其天年全其生理哉
感物興歎聊為賦云惟中齊之舊國乃東夏之奥區有
囿游之勝致直廛閉之坤隅偉茂松之駢植軼衆木而
特殊上輪囷以夭矯旁翳薈而紛敷廣庭廡之可蔽高
尋常之不踰枝擁閼兮横亘根蹙縮兮盤紆徒觀其前
瞻林嶺却枕康衢宅寶勢兮葱鬱據右地兮膏腴類蟠
蟄兮神蜧訝騰倚兮虎貙將挐攫兮未奮忽伏竄兮爭
趨色鬭鮮兮欲滴形詭俗兮難圖遠而望之蔚兮若摶
鵬之出滄海廹而察之黕兮若方輿之承寶蓋矗洞口
之歸雲堆嵓阿之宿靄談揮麈兮何多被集翠兮增汰
度朔吹兮颼飀含陽暉兮晻藹吾不知其幾千歲起毫
末而碩大昔去里兮離邦攀綠條兮彷徨今剖符兮臨
郡識竒樹兮青蒼怵光景兮遄邁嘉歲寒兮益彰葉毿
毿兮不改情眷眷兮難忘異古人之歎柳協予志之恭
桑信矣夫卑以自牧終然允臧效先哲之俯僂法幽經
之伏藏願跼影於澗底厭爭榮於豫章鄙直木兮先伐
懼秀林兮見傷幸高梧之垂蔭愧修竹之聯芳鸞乍迷
於枳棘鷃每悞於榆枋嫓周雅之蹐地符羲易之巽牀
既交讓以屈節復善下而同方自儲精於甘實不受命
於繁霜客有系而稱曰材之良兮梓匠之攸貴生之全
兮蒙莊之所美苟入用於鉤繩寧委迹於塵滓俾其天
性而稱珍曷若存身而受祉紛異趣兮誰與歸當去彼
而取此─元任士林蟠松賦渺堪輿之神氣孕東海之
平蠻紛百昌之甲宅儼孤松之結蟠根半蝕以秀出枝
萬折而回環允神物之附靈時矯首而盤桓瞰然鱗甲
之四縱傑出頭角而巑岏霧市暝合雲衣晝飛非鞭霆
而欲駕則既雨而初歸爾則童豎俛仰恍然劉累之馴
擾風雨吟哦又似夫葉公解衣盤礴雷電至而飇馳也
噫嘻龍為物靈不離鱗甲蕩日月撼山淵不崇朝而雨
六合何其神也桎梏禹宫之梁斲削雷澤之梭劒津之
吏照水夜驚長房之竹騰波自駕象罔求而不得雲霧
集而時化又何其幻也而况乎青髮君之盤蹝秦大夫
之舂容妙蜿蜒於氣母抱不化之神蹤龍不知其為松
松不知其為龍人不承澤螻蟻為宫龍乎松乎出冡間
之雷車走隴上之雨工松乎龍乎撫亭曲以一嘯山四
立而長風
文賦散句增楚屈原九歌─山中人兮芳杜若飲石泉兮
蔭松柏─原漢賈山至言─秦為馳道於天下廣五十步
三丈而樹厚築於外隱以金椎樹以靑松晉曹毘對
儒文─松以負霜稱雋陶潛歸去來辭─三徑就荒松菊
猶存撫孤松而盤桓─齊孔稚珪北山移文青松落
隂白雲誰侶─梁劉峻廣絶交論援青松以示心指白
水而旌信─唐韓愈藍田縣丞廳壁記斯立對樹二松
日哦其間有問者輙對曰余方有公事子姑去柳宗
元送崔羣序─貞松產於巖嶺高直聳秀條暢碩茂粹然
立於千仞之表和氣之發也禀和氣之至者必合以正
性於是有貞心勁質用固其本禦攘冰霜以貫歲寒故
君子儀之─杜牧晚晴賦─松數千枝切切交峙如冠劍
大臣國有疑難廷立而議─宋白玉蟾文─太微宫中奎
星之精化而為松矯矯鬱鬱然於嚴霜積雪之間
五言古詩增─魏劉楨贈從弟─亭亭山上松瑟瑟谷中風
風聲一何盛松枝一何勁冰霜正慘悽終歲恒端正豈
不罹凝寒松柏有本性─晉張華擬古─松上隴阪上百
尺下無枝東南望河尾西北隱崑崖剛風振山籟朋鳥
夜驚離悲涼貫年節葱翠恒若斯安得草木心不怨寒
暑移陶潛飲酒青松在東園衆草沒其姿凝霜殄異
類卓然見高枝連林人不見獨樹衆乃奇提壺挂寒柯
遠望時復為吾生夢幻間何事紲塵羈─謝道韞擬嵇
中散咏松─遙望山上松隆冬不能凋願想遊下憩瞻彼
萬仞條騰躍未能升頓足俟王喬時哉不我與大運所
飄颻─無名氏長松標─落落千丈松晝夜對長風歲暮
霜雪時寒苦與誰䨇─梁沈約寒松─梢聳振寒聲青葱
標暮色疎葉望嶺齊喬幹凌雲直─范雲咏寒松─修條
拂層漢密葉障天潯凌風知勁節負雪見貞心─吳均
詠慈姥磯石上松─根為石所蟠枝為風所碎賴我有貞
心終凌細草輩─隋李德林咏松樹結根生上苑擢秀
邇華池歲寒無改色年長有倒枝露自金盤灑風從玉
樹吹寄言謝霜雪貞心自不移─唐劉希夷孤松篇蠶
月桑葉青鶯時柳花白澹豔烟雨姿敷芬陽春陌如何
秋風起零落從此始獨有南澗松不歎東流水玄陰天
地冥皓雪朝夜零豈不罹寒暑為君留青青青青好顏
色落落任孤直羣樹遙相望衆草不敢逼靈龜卜眞隱
仙鳥宜棲息恥受秦帝封願言唐侯食寒山夜月明山
冷氣清清凄兮歸風集吹之作琴聲松子臥仙岑寂聽
疑野心清泠有眞曲樵採無知音美人何時來幽徑委
綠苔吁嗟深澗㡳捐棄廣厦材─宋之問題張老松樹
歲晚東岩下周顧何悽惻日落西山隂衆草起寒色中
有喬松樹使我長歎息百尺無寸枝一生自孤直─張
宣明山行見孤松成詠─孤松鬱山椒肅爽凌清霄既挺
千丈榦亦生百尺條青青恒一色落落非一朝大厦今
已搆惜哉無人招寒霜十二月枝葉獨不凋─儲光羲
石子松─盤石青巖下松生盤石中冬春無異色朝暮有
清風五鬛何人採西山舊兩童─原─李白南軒松─南軒
有孤松柯葉自綿羃清風無閑時瀟灑終日夕隂生古
苔綠色染秋烟碧何當凌雲霄直上數千尺增─李白
與南陵常贊府遊五松山─安石泛溟渤獨嘯長風還逸
韻動海上高情出人間靈異可竝迹淡然與世閑我來
五松下置酒竆躋攀徵古絶遺老因名五松山五松何
清幽勝境美沃州蕭颯鳴洞壑終年風雨秋響入百泉
去聽如三峽流翦竹掃天花且從傲吏遊龍堂若可憩
吾欲掃精修─贈韋侍御黃裳─太華生長松亭亭凌霜
雪天與百尺高豈為微飇折桃李賣陽豔路人行且迷
春光掃地盡碧葉成黃泥願君學長松愼勿作桃李受
屈不改心然後知君子─原杜甫四松─四松初移時大
抵三尺強别來忽三載離立如人長會看根不拔莫計
枝凋傷幽色幸秀發疎柯亦昂藏所插小籓籬本亦有
隄防終然振撥損得恡千葉黃敢為故林主黎庶猶未
康避賊今始歸春草滿空堂覽物歎衰謝及兹慰凄涼
清風為我起灑面若微霜足以送老姿聊待偃蓋張我
生無根蔕配爾亦茫茫有情且賦詩事迹可兩忘勿矜
千載後慘淡蟠穹蒼─增顧况蕭寺偃松─淒淒百卉病
亭亭䨇松迥直上古寺深横拂秋殿冷輕響入龜息片
隂棲鶴頂山中多好樹可憐無比竝─盧綸孤松吟酬
渾贊善深山荒松枝雪壓半離披朱門青松樹萬葉乘
清露露重色逾鮮吟風似遠泉天寒香自發日麗影長
圓隂郊一夜雪榆柳皆枯折廻首望君家翠蓋滿瓊花
捧君青松曲自顧同衰木曲罷不相親深山頭白人
柳宗元酬賈鵬山人郡内新栽松寓興見贈二首芳朽
自為别無心乃玄功夭夭日放花榮耀將安竆青松遺
澗底擢蒔兹庭中積雪表明秀寒花助葱蘢幽貞夙有
慕持以延清風無能常閉閤偶以靜見名奇姿來遠
山忽似人家生勁色不改舊芳心與誰榮喧卑豈所安
任物非我情清韻動竽瑟諧此風中聲─商山臨路有
孤松往來斫以為明好事者憐之編竹成楥遂其生植
感而賦詩─孤松停翠蓋託根臨廣路不以險自防遂為
明所悞幸逢仁惠意重此藩籬護猶有半心存時將承
雨露原孟郊寓言誰言碧山曲不廢青松直誰言濁
水泥不汙明月色我有松月心仍騁風霜力貞明既如
此摧折安可得─衰松近世交道衰青松落顏色人心
忌孤直本性隨改易旣摧棲日榦未展擎天力終是君
子材還思君子識─增─孟郊品松追悲謝靈運不得殊
常封縱然孔與顏亦莫及此松此松天格高聳異千萬
重抓拏巨靈手擘裂少室峯擘裂風雨獰抓拏指爪&KR0008;
道入難抱心學生易墮蹤時時數點仙嫋嫋一線龍霏
微嵐浪際遊戲顥興濃品松徒高高雌鳴詎噰噰賞異
尚可貴賞潛詎能容名華非典實翦棄徒纖茸刻削大
雅文所以不敢慵─元稹松樹華山高幢幢上有高高
松株株遥各各葉葉相重重槐樹夾道植枝葉俱冥蒙
旣無貞直榦復有罥挂蟲何不種松樹使之搖清風秦
時已曾種顦顇種不供可憐孤松意不與槐樹同閒在
高山頂樛盤虬與龍屈為大厦棟庇蔭侯與公不肻作
行伍俱在塵土中─畫松─張璪畫古松往往得神骨翠
帚掃春風枯龍戞寒月流傳畫師輩奇態盡埋沒纖枝
無瀟灑頑榦空突兀乃悟塵埃心難狀煙霄質我去淅
陽山深山看眞物─西齋小松二首─松樹短於我清風
亦已多况乃枝上雪動搖微月波幽姿得閒地詎感歲
蹉跎但恐厦終構藉君當奈何簇簇枝新黃纖纖攢
素指柔苙漸依條短莎還半委清風日夜高凌雲竟何
已千歲盤老龍修鱗自兹始─白居易和松樹亭亭山
上松一一生朝陽森聳上參天柯條百尺長漠漠塵中
槐兩兩夾康莊婆娑低覆地枝榦亦尋常八月白露降
槐葉次第黃歲暮滿山雪松色鬱青蒼彼如君子心秉
操貫冰霜此如小人面變態隨炎涼共知松勝槐誠欲
栽道傍糞土種瑶草瑶草終不芳尚可以斧斤伐之為
棟梁殺身獲其所為君構明堂不能終天年老死在南
岡不願亞枝葉低隨槐樹行松聲─月好好獨坐䨇松
在前軒西南微風來潛入枝葉間蕭寥發為聲半夜明
月前寒山颯颯雨秋琴泠泠絃一聞滌炎暑再聽破昏
煩竟夕遂不寐心體俱翛然南陌車馬動西鄰歌吹繁
誰知茲簷下滿耳不為喧寄題盭厔廳前䨇松憶昨
為吏日折腰多苦辛歸家不自適無計慰心神手栽兩
樹松聊以當嘉賓乘春日一往生意漸欣欣清韻度秋
在綠茸隨日新始憐澗底色不憶城中春有時晝掩關
䨇影對一身盡日不寂寞意中如三人忽奉宣室詔徵
為文苑臣閒來一惆悵長似别交親早知煙翠前攀翫
不逡廵悔從白雲裏移爾落囂塵贈賣松者─一束蒼
蒼色知從澗底來劚掘經幾日枝葉滿塵埃不買非他
意城中無地栽─庭松─堂下何所有十松當我階亂立
無行次高下亦不齊高者三丈長下者十尺低有如野
生物不知何人栽接以青瓦屋承之白沙臺朝昏有風
月燥濕無塵泥疎韻秋槭槭涼隂夏凄凄春深微雨夕
滿葉珠蓑蓑歲暮大雪天壓枝玉皚皚四時各有趣萬
木非其儕去年買此宅多為人所咍一家二十口移轉
就松來移來有何得但得煩襟開即此是益友豈必交
賢才顧我猶俗士冠帶走塵埃未稱為松主時時一愧
懷栽松─小松未盈尺心愛手自移蒼然澗底色雲濕
煙霏霏栽植我年晚長成君性遲如何過四十種此數
寸枝得見成隂否人生七十稀姚合松壇─盤盤松上
蓋下覆青石壇月中零露垂日出露上漙山翁稱絶境
海嶠無所觀─皮日休小松─婆娑只三尺移來白雲徑
亭亭向空意已解凌遼夐葉健似虬鬚枝脆如鶴脛清
音猶未成紺彩空不定隂圓小芝蓋鱗澀修荷柄先然
被鷃搶預恐遭蝸病結根幸得地且免離離映磥砢不
難遇在保晚成性一日造明堂為君當畢命─陸龜蒙
小松─擢秀逋客巖遺根飛鳥徑因求飾清閟遂得辭危
夐貞同栢有心立若珠無脛枝形短未怪鬛數差難定
況密三天風方遵四時柄那興培塿歎免荅鄰里病微
霜靜可分片月疎堪映奇當虎頭筆韻叶通明性會拂
陽烏胸掄材膺帝命─宋王安石前日石上松─前日石
上松劚移沙水際青青折釵股俯映幽人砌蟠根今鬯
茂落子還蒼翠三年一楮葉世事眞期費─蘇軾種松
得徠字─春風吹榆林亂莢飛作堆荒園一雨過戢戢千
萬栽青松種不生百株望一枚一枚已有餘氣壓千畝
槐野人易斗粟云自魯徂徠魯人不知貴萬竈飛青煤
束縛同一車胡為乎來哉泫然解其縛清泉洗浮埃枝
傷葉尚困生意未肻回山僧老無子養護如嬰孩坐待
走龍蛇清隂滿南臺孤根裂山石直榦排風雷我今百
日客養此千歲材茯苓無消息䨇鬢日夜摧古今一俛
仰作詩寄餘哀戲作種松─我昔少年日種松滿東岡
初移一寸隂瑣細如插秧二年黃茅下一一攢麥芒三
年出蓬艾滿山散牛羊不見十年餘想作龍蛇長夜風
波浪碎朝露珠璣香我欲食其膏已伐百本桑人事多
乖迕神藥竟渺茫朅來齊安野夾路鬚髯蒼會開龜蛇
窟不惜斤斧瘡縱未得茯苓且當食流肪金盎百出入
皎然散飛霜槁死三彭仇澡換五穀腸青骨凝綠髓丹
田發幽光白髮何足道要使䨇瞳方却後五百年騎鶴
還故鄉─曾鞏高松─高松高干雲衆木安可到湯湯鳴
寒溪偃偃倚翠纛側聽心神醒仰視目睛眊風雨天地
動一葉不欹倒豈同澗中萍上下逐流潦豈同牆根槐
卷卷秋可掃鳳凰引衆禽此木隂可燾君求百常柱星
日此可造般匠世有無方鍾野人好─孔平仲詠道上
松─長松高落落積雪白皚皚鱗鬛凍且僵鬱結久不開
觀其纏壓意直使同枯荄鴈帶寒光去鳥傳春信來微
陽入直榦生意忽已回豁若醉初醒整頓出塵埃秀色
媚山腹孤標摩斗魁時至自當復安得長摧頽若非根
本壯何能異草萊─黃庭堅道中聞松聲─蟠空作風雨
發地鳴鼓吹日晴四無人聲在高林際伊優兒女語蹇
淺市井議我欲抱七絃寫此以卒歲─秦觀題䨇松寄
陳季常─遙聞連理松託根黃麻城枝枝相鉤帶葉葉同
死生雖云金石姿未免兒女情想應風月夕滿庭合歡
聲─陸游秋夕大風松聲甚壯戲作短歌─人生不自憐
坐受外物械榮華難把玩俄頃皆變壞山棲亦何有耳
目差曠快秋郊多烈風夜壑起松籟初聞尚蕭瑟彷彿
聽嚴瀨忽如倒巨浸便欲翻大塊又疑楚漢戰澒洞更
勝敗不然六月雨雷電奔百怪三更勢稍斂鐵馬歸入
塞孰能從吾游洗汝胸次隘─楊萬里小松小松如小
兒能坐未能立亂髮覆地皮勁氣排雪汁誰將救暍手
種此青戢戢秋陽暴行人清蔭何時及─裘萬頃題余
仲祥松齋─芳妍桃李場紛趨飇成蹊長松坐偃蹇遂爾
不見知平生異時人不與俗轉移蕭然塵埃中擅此丘
壑奇窗空境逾清四壁風來吹抱琴揖蒼髯喜氣掀兩
眉臭味旣與同相親不相違直期閱歲寒可但忘朝飢
金党懷英和張德遠伐松之什─社櫟賦散財乃遭匠
石嗤高梧中宫徵不能保孫枝全傷隨用否理固不可
移堂堂十八公端勁出天姿蟠根借餘潤茂鬱清溪湄
雨師夜失律偶此遺神螭煙鱗漬寒雨霧鬛明朝曦騰
拏困愈壯偃蹇僵不疲未能走沆漭聊與草木嬉長風
動頭角吟嘯舒鬱伊塵埃詎能久雷電會有時昨宵卧
溪月老影閒横欹天明竟不舉俯仰益怪奇拏拳攀半
崖渴喙吞清漪希珍價不售復病樵柯危材高輒爾耳
咄彼造化兒樛枝飽霜雪遽與蓬蒿衰孤標挽萬牛未
為廊廟知窈窕桃李春奈爾千歲期枯桑豈自賈取敗
以老龜茲非㸑下材梁棟終見施長短歸自然勿為鳬
鶴悲─酈權竹林寺矮松─蒼烟靄山曲回溪抱修筠中
藏古佛宫荒僻無四鄰靈松插殿脚偃蹇今幾春何年
霹靂雨抉石搜潛鱗謫重飛舉難墮此蜿蜒身聯拳縮
爪股氣屈不得伸卧枝老無力支撐藉樵薪無風自悲
吟失水固不神安知才不才禍福了已分南山聳千嶂
直榦排風雲正以中繩墨中道遭斧斤豈知無用資千
歲保其貞何必求先容養此老囷輪我亦愛奇節歲晏
守賤貧他時來汝伴露頂挂葛巾馮璧同希顔怪松
崧高地氣靈花木競妍秀玉峯西南趾有松獨怪陋偃
蹇如蟠螭奮迅如攫獸葉勁鬚髯張皮古鱗甲皺菌蠢
藤癭怒支離笻節瘦月上虬影搖風度雨聲驟子落慰
枯禪枝樛礙飛鼬盤根萬乘器平蓋千歲壽樵斤幸免
尋厦匠矧肻構龍化會有時天旱期汝救麻九疇樂
山松樂山一何崇上有千歲松清孤月露底秀拔天地
中蒲柳抱常質桃李開芳容爭如十八公笑傲冰霜風
居然喜避世不肻汙秦封蟠如北海螭伏如南陽龍紛
紛過者多匠石終不逢明堂幾時構喚起蒼髯翁─雷
淵會善寺怪松─物生自有常怪特物之病嗟嗟此老蒼
怪怪生魁柄侏儒蹙髀股宿瘤擁腮頸蜿蜒蛟龍戲騰
擲貙虎競鬚髯喜張磔意氣怒狂迸匠石求棟楹節目
足譏評芻蕘急薪槱堅悍空盼瞪靜言觀倚伏未易相
弔慶雖違時世用顧免斧斤横陽秋莫榮悴歲月何究
竟盤盤曲則全挺挺獨也正小草悞掃迹伏神還守性
儻隨天中景廣宇共庥映─元劉詵賦小松樹─何時始
移根今日已映坐沐露欲五寸出草先幾箇林深帶宿
潤湑湑垂白唾欣然千丈意鬱勃不可挫我無定居地
此計恐成蹉他年欲待隂日月當已過桑麻要生養文
字廹寒餓柳傳未可學氾書眞足課如何抱空疎矧復
習癡惰嗜飲此山水五歲飽高卧君看重來時風雨夜
相和─馬祖常禮部合化堂前後栽小松─買松栽兩階
綠髮已可梳恐是女元君截鬚生地腴遲爾千尺長下
產黃琥珀服以安心神飛身作仙客─明劉基題趙文
敏公畫松─吳興昔王孫能畫世莫及觀其二松圖矯若
龍出蟄蟠根破坤輿拔萃滃原隰膠加各軒翥崱屴相
倚立鼉鱗撐空青豕鬛振颯飁高藏日月氣清滴雲霧
汁垂釣者何人短棹非妄集五湖多風濤蛟蜃頭角&KR2034;
不如洿澤間取足鰿與鰼倦眠松影下百竅清涼入愼
勿驚松枝天寒衣袂濕張羽戴山石上聽松溷耳俗
諠久茲晨一清聽長松逓解飇哀壑互相應奔騰駭濤
瀨窈渺韻笙磬至音不假器始覺自然勝緣觸故成聲
動極還歸靜此時憩石坐默然待其定乃知棄瓢者未
悟聞中性
七言古詩增唐張說遙同蔡起居偃松篇清都衆木總
榮紛傳道孤松最出羣名接天庭長光景氣連宫闕借
氛氳懸池滴滴停華露偃蓋重重拂瑞雲不借流膏助
仙鼎願將楨榦奉明君莫比冥靈楚南樹朽老江邊代
不聞─王維新秦郡松樹歌青青山上松數里不見今
又逢不見君心相憶此心向君君應識為君顏色高且
閑亭亭迥出浮雲間─原─杜甫戲為䨇松圖歌─天下幾
人畫古松畢宏已老韋偃少絶筆長風起纖末滿堂動
色嗟神妙兩株慘裂苔蘚皮屈鐵交錯廻高枝白摧朽
骨龍虎死黑入太隂雷雨垂松根胡僧憩寂寞龐眉皓
首無住著偏袒右肩露䨇脚葉裏松子僧前落韋侯韋
侯數相見我有一匹好東絹重之不減錦繡叚已令拂
拭光凌亂請公放筆為直榦─增─杜甫題李尊師松樹
障子歌─老夫清晨梳白頭玄都道士來相訪握髮呼兒
延入戶手提新畫青松障障子松林靜杳冥憑軒忽若
無丹青隂崖却承霜雪榦偃蓋反走虬龍形老夫平生
好奇古對此興與精靈聚已知仙客意相親更覺良工
心獨苦松下丈人巾屨同偶坐似是商山翁悵望聊歌
紫芝曲時危慘淡來悲風─李賀五粒小松歌─蛇子蛇
孫鱗蜿蜿新香幾粒洪崖飯綠波浸葉滿濃光細束龍
髯鉸刀翦主人壁上鋪州圖主人堂前多俗儒月明白
露秋淚滴石筍溪雲肻寄書─李咸用小松歌─幽人不
喜凡草生秋鋤劚得寒青青庭閑土瘦根脚獰風搖雨
拂精神醒短影月斜不滿尺清聲細入鳴蛩翼天人戲
翦蒼龍髯參差簇在瑶階側金精水鬼欺不得長與東
皇逞顔色勁節暫因君子移貞心不為麻中直─盧士
衡靈溪老松歌─靈溪古觀壇西角千尺鱗皴棟梁樸横
出一枝戞樓閣直上一枝掃寥廓白石蒼苔擁根脚月
明風撼寒光落有時風雨晦暝擺撼若黑龍之騰躍合
生於象外峯巒枉滯乎人間山嶽安得巨靈授請託拔
向青桂白榆邊安著─宋蔡襄聖泉寺松徑詩青松苒
苒門前道根底堅牢顔色好鳴籟蕭森風雨生紫鱗開
動龍蛇老天若有意别留種百年其下無纖草雷霆時
繞雪霜重勁節支扶不顚倒野姿峭拔已背時肻要藤
花彊纏抱南方赤夏苦蒸濕萬木無聲就僵槁忽經密
蔭少休息肌骨便驚秋氣早寄言匠者勿復顧留作清
涼除熱惱蘇轍種松─城郭人家歲寒木檜柏森森映
華屋青松介僻不入城野性特嫌塵土辱中庭冉冉盈
尺苖條榦雖短風霜足培根不用糞壤厚插竹預防雞
犬觸他年期汝三丈高獨立仙翁毛髮綠老人自分不
及見子孫見汝知遺直徐積大松東海有物天下雄
萬靈戮力生奇松天精地粹萃其下滄溟百道來相通
一根直去穿九泉一根斜插鯨魚淵遠者壓折巨鼇背
近者倒纏山根偏小枝可就千鈞弓大枝可挂萬斛鍾
惟有老榦苦難狀呂光營外堆玄龍身披北帝雄犀甲
虎賁連臂圍不匝無計都將大地遮有心盡把浮雲刷
樛枝入地旋復上怪怪奇奇非一狀谷陵相變任古今
土木兩行專王相列幟空遺渭川壘犒師留得楊隋帳
玄駒來撼亭亭蓋淥魚飛入蒼蒼浪最是半霄風雨聲
山妖走盡川魅驚十萬爭揮鐵槊騎百千齊闞黑旗兵
有時海面波濤小一部仙韶下蓬島殘聲逐水散鳴琴
遺響穿雲聚啼鳥混沌死來凡幾朝清氣濁氣㾗未消
獨葉聳來新蓋鳳䨇柯合處舊藏蛟其本既異其事殊
德若有容材有餘大鵬斥鷃皆可居相忘有似江湖魚
美哉此木眞不凡能以智免斧斤間過盡工師無所用
莊周應作不材看大松小松如此奇方輿圓蓋不可知
隂陽山海氣合離不然神物相護持─金李純甫怪松
謠─阿誰栽汝來幾時輪囷擁腫蒼虬姿鱗皴百怪雄牙
髭拏空夭矯蟠枯枝疑是祕魔嵓中老慵物旱火燒天
鞭不出睡中失却照海珠羞入黃泉蛻其骨石鉗沙錮
汗且僵埋頭卧角政摧藏試與摩挲定何似怒我棖觸
鬚髯張壯士囚縳不得住神物世間無著處隄防夜半
雷破山尾血淋漓飛却去─元傅若金奉題仇工部壁
間古松圖歌─蒼松在山自奇古灌木翳之人不驚忽然
圖向堂上壁滿坐歎息長風生交柯崛走森晝晦其下
將疑鬼神會霧雨寒霏虎豹毛雷霆怒折蛟鼉背乃知
巨筆老且神力斡造化雄千鈞皇天不夭棟梁具后土
潛回霜雪春爾松已為人愛惜見爾為爾生顔色山中
豈無材木倚絶壁未逢匠石嗟何益王冕題夏廸䨇
松圖─我昔曾上五老峯白雲盡處看青松中有兩樹如
飛龍正與夏廸畫者同夏廸畫松得松趣箇箇乃是廊
廟具貞固不特凌雪霜偃蹇猶能吐烟霧蒼髯獵獵如
有聲鐵甲半掩苔花青六月七日炎火生對此似覺形
神清丈人兀坐誠有道豈比商山采芝皓有琴有琴不
須彈而今世上知音少─孤松歎─孤松倚雲青亭亭故
老謂是蒼龍精古苔無花護鐵甲五月忽聽秋風聲幽
人恐爾斧斤辱獨傍孤根結茅屋月明喜看清影搖雪
凍却愁梢尾秃昨夜飛霜下南海山林草木無光彩起
來摩挲屋上松顔色如常心不改幽人盤桓重慨慷此
物乃是眞棟梁嗚呼既是真棟梁天子何不用是扶明
堂─楊維楨題履元陳君萬松圖─紫芝道人天思精南
來新畫青松障東家畫水西家山積棄陳縑忽如忘突
然槎牙生肺肝元氣淋漓廹神王亟呼圓瓦倒墨汁盡
寫髯官立成仗羣爭十丈百丈身氣敵千人萬人將交
柯玉鎖混鱗甲屈鐵金繩殊骨相石鬭雷霆白日傾雨
走蛡龍青天上前身要是僧擇仁五百蜿蜒見情狀天
台老林亦畫松三株五株成冗長我家東越大松岡五
鬛蒼蒼鬱相望門前兩箇赤婆娑上有玄禽語相向雕
龍梓客朝取材伏虎將軍夜偷餉安得射洪好絹百尺
強令泫隂森移疊嶂鼓以軒轅之瑟五十絃共寫江聲
入悲壯─明高啓偃松行─龍門西岡魏公祠祠前有松
多古枝長身蜿蜒横數畝巨石作枕相撐搘春泥半封
朽死骨凍蘚全聚雛生皮無心昂聳上霄漢偃仰獨向
荒山陲蟄雷振嶽撼不動千載一夢醒何遲政如卧龍
未起日深意有待風雲期太湖月出照夜魄天峯雪積
埋寒姿濤聲時吼若鼾息野老驚起山僧疑左仰右屈
各異態天自出巧非人為畫師安能把筆寫樵子豈敢
操斤窺杜陵枯柟已憔悴蜀相老柏非瑰奇何如此樹
怪且壽呵衛定想煩靈祗不知己閱幾人代遊客過盡
今存誰明堂屢興不見取得全正愛同支離我嘗來觀
忍遽返醉卧其上高吟詩葛陂笻竹亦騰化神物終去
可久羈何當一叱使飛起載我萬里遊天池他年還訪
舊城郭正是白鶴歸來時─陳憲章戲題張千戶畫松
張侯畫松人不識松不畫横惟畫直上干青霄下盤石
倒卷蒼龍二千尺神物安可留屋壁變化虚空了無迹
不然恐遭雷斧劈左手執弓右持戟所勝無過萬人敵
侯莫畫松費筆力─原─馮琦─齋前松樹不盈咫亭亭車
蓋層雲似虬枝婉婉世所希嗟爾勁節乃如此豈無凌
霄姿一旦成繞指雷雨方排未敢爭龍蛇將蟄何當起
展轉空向人詰曲誰相理直木從來忌先伐曲榦猶存
愈於死問君曲直安可為大道委蛇誰則知請君看取
歲寒色猶自青青似舊時─陳繼儒─羣松合抱支硎側
十里濃隂半山黑村翁記松不記年依稀傳是支公植
支公曾向松之下調鶴調鷹復調馬皮皴甲蜕化髯龍
誰知復有屠龍者使君買松欲製亭煙姿雪榦仍青青
一朝頓脫傖父厄要知樹老多精靈夜靜空林覺人語
大松小松共爾汝願以長生報使君結得茯苓如斗許
老松作牆茆作瓦道人來自天台者不煑黃精不劚
苓張口如箕坐松下一片松濤勝古冰細咀飽嚼風稜
稜吾將礪齒齒已折只恐松枯化為石
五言律詩─增唐李嶠松─鬱鬱高巖表森森幽澗陲鶴棲
君子樹風拂大夫枝百尺條隂合千年蓋影披歲寒終
不改勁節幸君知─杜甫嚴鄭公階下新松─弱質豈自
負移根方爾瞻細聲聞玉帳疎翠近珠簾未見紫煙集
虚蒙清露霑何當一百丈欹蓋擁高簷─錢起詠門上
畫松上元王杜三相公─昔聞生澗底今見起豪端衆草
此時沒何人知歲寒豈能裨棟宇且欲出門闌只在丹
青筆凌雲也不難─李德裕金松─台嶺生竒樹佳名世
未知纖纖疑大菊落落是松枝照日含金晰籠煙淡翠
滋勿言人去晚猶有歲寒期─陸肱松─雪霜知勁質今
古占嘉名斷砌盤根遠疎陰偃蓋清鶴棲何代色僧老
四時聲鬱鬱心彌久煙高萬井生─李商隱高松─高松
出衆木伴我向天涯客散初晴後僧來不語時有風傳
雅韻無雪試幽姿上藥終相待他年訪伏龜─喻鳬廣
德官舍二松─楊公休簿領二木日堅牢直甚彰吾節清
宜庇爾曹幽隂月裏細冷樹雪中高誰見干霄後枝飄
白鶴毛─項斯和李用夫栽小松─移來未换葉已勝在
空山靜對心標直遥吟境助閑影侵殘雪際聲透小窗
間即聳凌空榦翛翛豈易攀─于武陵友人亭松─俛仰
不能去如逢舊友同曾因春雪散見在華山中何處有
明月訪君聽遠風相將歸未得各占石巖東─張喬和
薛監察題興善寺古松─種種近王城前朝古寺名瘦根
盤地遠香吹入雲清鶴動池臺影僧禪雨雪聲看來人
旋老因此歎浮生─題小松─松子落何年纖枝長水邊
劚開深澗雪移出遠林煙帶月棲幽鳥兼花灌冷泉微
風動清韻閑聽罷琴眠─許棠和薛侍御題興善寺松
何年劚到城滿國響高名半寺隂常匝鄰坊景亦清伐
多無巧勢風定有餘聲自得天然狀非同澗底生─崔
塗題興善寺隋松與人期不至青青伊澗松移植在蓮
宮蘚色前朝雨秋聲半夜風長閒應未得暫賞亦難同
不及禪棲者相看老此中─王貞白述松遠谷呈材榦
何由入棟梁歲寒虚勝竹功績不如桑秋老落乾子春
深裛嫩黃雖蒙匠者顧樵採日難防─曹松僧院松─此
木韻彌全秋宵學瑟絃空知百餘尺未定幾多年古甲
磨雲拆孤根捉地堅何當抛一榦作蓋道場前─謝仲
宣賦松送德林少尹員外─送人多折柳唯我獨吟松若
保歲寒在何妨霜雪重森梢逢靜境廓落見孤峯還似
君高節亭亭尠繼蹤─杜荀鶴題唐興寺小松─雖小天
然别難將衆木同侵僧半窗月向客滿襟風枝拂行苔
鶴聲分呌砌蟲如今未堪看須是雪霜中─張蠙鄭轂
補闕山松─心將積雪欺根與白雲離遠寄僧猶憶高看
鶴未知影交新長葉皴匝舊生枝多少同時種深山不
得移─僧無可松─枝怪榦鱗皴煙梢出澗新屈盤高極
目蒼翠遠驚人待鶴移隂過聽風落子頻青青寒木外
自與九霄鄰宋司馬光古松摧頹巖壑間磊落得天
頑香葉低漸水餘根倒挂山白猿窺子落黃鶴認巢還
不久應為石莓苔舊已斑─郭祥正松風─夜寂松風度
魂清客枕寒琴聲傳不盡詩句寫應難驟雨傾瑤砌眞
珠落玉盤隱居如可訪吾欲跨翔鸞─林景熙古松─獨
占寬閒地不知搖落天山林猶古色風雪自窮年龜伏
靈根壽禽巢絶頂仙棟梁非所屑幾見海成田─金周
昂望山中松─地險蟠根古人稀小徑消雨皴開白雪風
響入青霄未畏斧斤逼惟愁霹靂燒解鞍那避遠冷色
故相招─原─明申時行松岡─宛轉循高阜青葱結茂林
團雲低蓋影挾雨送濤音節抱風霜苦根盤歲月深亦
知弘景意山閣助清吟
御定佩文齋廣羣芳譜卷六十九
