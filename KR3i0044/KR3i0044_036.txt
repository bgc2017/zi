欽定四庫全書
御定佩文齋廣羣芳譜卷三十四
花譜
牡丹三
集藻─五言排律─增─唐王建牡丹─此花名價别開豔益皇
都香逼苓菱萎紅燒躑躅枯軟光籠細脉妖色暖鮮膚
滿蕊攅黃粉含稜鏤絳蘇好和薰御扆堪畫入宫圖晩
態愁新婦殘妝望病夫教人知箇數留客賞斯湏一夜
輕風起千金買亦無─同于汝錫賞白牡丹─曉日花初
吐春寒白未凝月光裁不得蘇合點難勝柔膩於雲葉
新鮮掩鶴膺統心黃倒暈側莖紫重稜乍斂看如睡初
開問欲譍並香幽蕙死比豔美人憎價數千金貴形相
兩眼疼自知顔色好愁被彩光凌─白居易牡丹─絶代
祗西子衆芳惟牡丹月中虛有桂天上漫誇蘭夜濯金
波滿朝傾玉露殘性應輕菡蓞根夲是琅玕奪目霞千
片凌風綺一端稍宜經宿雨偏覺耐春寒見說開元歲
初令植御欄貴妃嬌欲比侍女妒羞看巧類鴛機織光
攅麝月團暫移公子第還種杏花壇豪士傾囊買貧儒
假乘觀葉藏梧際鳳枝動鏡中鸞似笑賓初至如愁酒
欲闌詩人㤀芍藥釋子媿栴檀酷烈宜名夀姿容想姓
潘素光翻鷺羽丹豔赩雞冠燕拂驚還語蜂貪困未安
倘令紅臉笑兼解翠眉攅少長呈連萼驕矜寄合歡息
肩移九軌無脛到千官日曜香房拆風披蕊粉乾好酬
青玉案稱貯碧冰盤璧要連城與珠堪十斛判更思初
甲坼那得異泥蟠騷詠應遺恨農經祗略刊魯般雕不
得延夀筆將殫醉客同攀折佳人惜犯干始知來苑囿
全勝在林巒泥滓常澆灑庭除又綽寬若將桃李並方
覺效顰難─姚合和王郎中召看牡丹─葩疉萼相重燒
欄復照空姸姿朝景裏醉豔晩烟中乍怪霞臨砌還疑
燭出籠繞行驚地赤移坐覺衣紅殷麗開繁朵香濃發
幾叢裁綃樣豈似染茜色寧同嫩畏人看損鮮愁日炙
融嬋娟涵宿露爛漫抵春風縦賞襟情合間吟景思通
客來歸盡懶鶯戀語無窮萬物珍那比千金買不充如
今難更有縱有在仙宫─薛能牡丹─異色稟陶甄常疑
主者偏衆芳殊不類一笑獨奢姸顆拆羞含嫩叢虚隠
陷圓亞心堆勝被美色豔于蓮品格如寒食精光似少
年種堪收子子價合易賢賢迥秀應無妒竒香稱有仙
深隂宜映幕富貴助開筵蜀水争能染巫山未可憐數
難㤀次第立困戀傍邊逐日愁風雨和星祝夜天且從
留盡賞離此便歸田萬朵照初筵狂遊憶少年曉光
如曲水顔色似西川白向庚&KR0605;受朱從造化研衆開成
伴侣相笑極神仙見焰寧勞火聞香不帶煙自高輕月
桂非偶賤池蓮影接雕盤動叢遭惡草偏招歡憂事阻
就卧覺情牽四面宜綈錦當頭稱管絃泊來鶯定憶紛
擾蝶何顛蘇息承朝露滋榮仰霽天壓闌多盡好敵國
貴宜然未落湏迷醉因兹任病纏人誰知極物空負感
麟篇─宋王禹偁牡丹─豔絶百花慙花中合面南賦詩
情莫倦中酒病先甘國色渾無對天香亦不堪遮湏施
錦帳戴好上瑶簮苞拆深擎露枝拖翠出藍半傾留粉
蝶微亞摘宜男鄰妓臨妝妒胡蜂得蕊貪忽行晴吹動
濃睡曉烟含話别年經一相逢月又三遣誰撏白髮為
爾換新衫池館邀賓看衙庭放吏參仙娥喧道院魔女
逼禪庵亂拆窠難惜分題韻更探歌歡殊未厭零落痛
曾諳榖雨供湯沐黃鸝助笑談顔生如見此未免也醺
酣─蘇軾謝郡人田賀二生獻花─城裏田員外城西賀
秀才不愁家四壁自有錦千堆珍重尤竒品艱難最後
開芳心困落日薄豔戰輕雷老守仍多病壯懷先已灰
殷勤此粲者攀折為誰哉玉腕揎紅袖金樽瀉白醅何
當鑷霜鬢強插滿頭回─元貢奎賦牡丹─曲檻春如錦
晴開曉日姸樹搖風影亂枝滴露光圓玉珮停湘女金
盤拱漢仙翠填宫髩巧黃染御袍鮮力費青工造名隨
綺語傳細翎層擁鶴弱翅獨迎蟬倚竹成雙立留華任
衆先久看心已倦欲折意還憐洛譜今存幾吳園路憶
千可應頻載酒相與醉華年
五言絶句─原─唐王維紅牡丹─綠豔閒且淨紅衣淺復深
花心愁欲斷春色豈知心─劉禹錫唐郎中宅與諸公
飲酒看牡丹─今日花前飲甘心醉數杯但愁花有語不
為老人開─增─劉禹錫渾侍中宅牡丹─徑尺千餘朵人
間有此花今朝見顔色更不問諸家─元稹牡丹二首
簇蕊風頻壊裁紅雨更新眼看吹落地便别一年春
繁綠隂全合衰紅展漸難風光一擡舉猶得暫時看
司空圖牡丹─得地牡丹盛曉添龍麝香主人猶自惜錦
幕護春霜─原─無名氏─傾國姿容别多開富貴家臨軒
一賞後輕薄萬千花─增─蘇軾三萼牡丹─風雨何年别
留真向此邦至今遺恨在巧過不成雙─和子由岐下
牡丹─花好常患稀花多信佳否未有四十枝枝枝大如
斗─范成大題張希賢紙夲牡丹─洛花紅肉姿蜀筆丹
砂染生綃多俗格紙夲有真豔─楊萬里牡丹─排日上
牙牌記花先後開看花不仔細過了却重回
六言絶句─
御製憶暢春園牡丹─曉雨疎疎薄灑午風習習輕吹忽念暢
春花事正當萬朵開時
增─宋范成大單葉御衣黃─舟前鵝羽映酒塞上駞酥截
肪春工若與多葉應入姚家鴈行─水晶毬─縹緲醉魂
夢物嬌嬈輕素輕紅若非風細日薄直恐雲消雪融
夀安紅─豐肌弱骨自喜醉暈妝光總宜獨立風前雨裏
嫣然不要人持─疉羅紅─襞積翦裁千疉深藏愛惜孤
芳若要韶華展盡東風細細商量─崇寧紅─勻染十分
豔絶當年欲占春風曉起妝光沁粉晩來醉面潮紅
鞓紅─猩唇鶴頂太赤榴萼梅腮弄黃帶眼一般官樣祗
愁瘦損東陽─紫中貴─沉沉色與露滳泥泥香隨日烘
滿眼豔妝紅袖紫綃終是仙風
七言絶句─
御製暢春園衆花盛開最為可觀惟綠牡丹清雅迥常世所
罕有賦七言絶以記之─碧蕊青霞壓衆芳檀心逐朵韞真
香花殘又是一年事莫遣春光放日長
原─唐李益牡丹─紫蕊叢開未到家却教遊客賞繁華始
知年少求名處滿眼空中别有花─增─陳標僧院牡丹
琉璃地上開紅豔碧落天頭散晩霞應是向西無地種
不然争肯重蓮花─令狐楚赴東都别牡丹─十年不見
小庭花紫萼臨開又别家上馬出門回首望何時更得
到京華─原─劉禹錫和令狐相公别牡丹─平章宅裏一
欄花臨到開時不在家莫道兩京非遠别春眀門外即
天涯─增─劉禹錫賞牡丹二首─庭前芍藥妖無格池上
芙蕖淨少情惟有牡丹真國色花開時節動京城偶
然相遇人間世合在層臺阿姥家有此傾城好顔色天
教晩發賽諸花─原─白居易白牡丹─白花冷淡無人愛
亦占芳名道牡丹應似東宫白贊善被人還喚作朝官
─增─白居易看惲家牡丹戲贈李二十─香勝燒蘭紅勝
霞城中最數令公家人人散後君湏看歸到江南無此
花─移牡丹栽─金錢買得牡丹栽何處辭叢别主來紅
芳堪惜還堪恨百處移將百處開─惜牡丹花二首─惆
悵階前紅牡丹晩來惟有兩枝殘明朝風起應吹盡夜
惜衰紅把火看寂寞萎紅低向雨離披破豔散隨風
晴明落地猶惆悵何况飄零泥土中─微之宅殘牡丹
殘紅零落無人賞雨打風摧花不全諸處見時猶悵望
况當元九小庭前─原─元稹西明寺牡丹─花向琉璃地
上生光風炫轉紫雲英自從天女盤中見直至今朝眼
更明─增─元稹酬胡三憑人問牡丹─竊見胡三問牡丹
為言依舊滿西欄花時何處偏相憶寥落衰紅雨後看
─贈李十二牡丹花片因以餞行─鶯澀餘聲絮墮風牡
丹花盡葉成叢可憐顔色經年别收取朱欄一片紅
徐凝牡丹─何人不愛牡丹花占斷城中好物華疑是洛
川神女作千嬌萬態破朝霞─張祜杭州開元寺牡丹
花─穠豔初開小藥欄人人惆悵出長安風流却是錢塘
寺不踏紅塵見牡丹─周賁題牡丹─萬葉紅綃翦盡春
丹青任寫不如真風光九十無多日難惜樽前折贈人
─叚成式牛尊師宅看牡丹─洞裏仙春日更長翠叢風
翦紫霞芳若為蕭史通家客情願扛壺入醉鄉─温庭
筠夜看牡丹─高低深淺一欄紅把火殷勤繞露叢希逸
近來成懶病不能容易向春風─周繇看牡丹贈叚柯
古─金蕊霞英疉彩香初疑少女出蘭房逡巡又是一年
别寄語集仙呼索郎─唐彦謙牡丹─青帝于君事分偏
穠堆浮豔倚朱門雖然占得笙歌地將甚酬他雨露恩
─吴融和僧詠牡丹─萬緣消盡夲無心何事看花恨却
深都是支郎足情調墮香殘蕊亦成吟─韋莊白牡丹
閨中莫妒新妝婦陌上湏慚傅粉郎昨夜月明渾似水
入門惟覺一庭香─宋王禹偁山僧送牡丹─數枝香帶
雨霏霏雨裏携来叩竹扉擬戴却休成惆望御園曾插
滿頭歸─原─韓琦詠錦被堆─不管鶯聲向曉催錦衾春
晩尚成堆香紅若解知人意睡取東君不放回─增─石
延年牡丹─春風晴晝起浮光玉作冰膚羅作裳獨步世
無吳苑豔渾身天與漢宫香西園春色纔桃李綘已
成圍雪作團更欲開花比京洛故將姚魏接山丹─原
歐陽修白牡丹─蟾精雪魄孕雲荄春入香腴一夜開宿
露枝頭藏玉塊暖風庭面倒銀杯─增─蔡㐮李閣使新
種洛花─堂下朱欄小魏紅一枝穠豔占春風新聞洛下
傳佳種未必開時勝舊叢─司馬光雨中聞姚黃開呈
子駿堯夫─小雨留春春未歸好花雖有恐行稀勸君披
取漁蓑去走看姚黃拚濕衣─王珪宫詞─洛陽新進牡
丹叢種在蓬萊第幾峰壓曉看花傳駕入露苞先拆御
袍紅─沈遼奉陪穎叔賦鎖院牡丹─昔年曾到洛城中
玉椀金盤深淺紅行上荆溪溪畔寺愧將白髮對東風
─原─邵雍謝君實端明惠牡丹─霜臺何處得竒葩分送
天津小隠家初訝山妻忽驚走尋常只慣插葵花─蘇
軾雨中賞牡丹─霏霏雨露作清姸爍爍明燈照欲然明
日春隂花未老故應未忍著酥煎─堂後白牡丹─城西
千葉豈不好笑舞春風醉臉丹何似後堂冰玉潔遊蜂
非意不相干─和述古冬日牡丹─一朵妖紅翠欲流春
光回照雪霜羞化工只欲呈新巧不放間花得少休
花開時節雨連風却向霜餘染爛紅滿地春光私一物
此心未信出天工當時只道鶴林仙能遣春光發杜
鵑誰信詩能回造化直教霜枿發春姸不分清霜入
小園故將詩律變寒暄使君欲見藍關詠更倩韓郎為
染根─增─蘇軾吉祥寺花將落而陳述古期不至─今歲
東風巧翦裁含情只待使君來對花無語花應恨直恐
明年花不開─述古聞之明日即來坐上復用前韻─仙
衣不用翦刀裁國色初含夘酒來太守問花花有語為
君零落為君開春光冉冉歸何處更向樽前把一杯
盡日問花花不語為誰零落為誰開─遊太平寺淨土
院看牡丹中有淡黃一朵特竒─醉中眼纈自斕斑天雨
曼陀照玉盤一朵官黃微拂掠鞓紅魏紫不湏看小
檻徘徊日自斜只愁春盡委泥沙丹青欲寫傾城色世
上今無楊子華─常州太平寺觀牡丹─武林千葉照觀
空别後湖山幾信風自笑眼花紅綠眩還將白首看鞓
紅─黃庭堅效王仲玉少監詠姚花用其韻─映日低風
整復斜綠玉眉心黃袖遮大梁城裏雖罕見心知不是
牛家花九嶷山中綠萼華黃雲承韈到羊家真詮蟲
蝕詩句斷猶託餘情開此花仙衣襞積駕黃鵠草木
無光一笑開人間風日不可耐故待成隂葉下來湯
沐冰肌照春色海牛押簾風不開直言紅塵無路入猶
傍蜂鬚蝶翅來─原─張耒移宛丘牡丹植圭竇齋前─千
里相逢如故人故栽庭下要相親明年一笑東風裏山
杏江桃不當春─增─張商英─落日賓朋醉帽斜笙歌一
曲上雲車頗知春色隨軒去不見東庵滿眼花─范成
大戲題牡丹─主人細意惜芳春寳帳籠階護紫雲風日
等閒猶不到外間蜂蝶莫紛紛─蜀花以状元紅為第
一金陵東御園紫繡毬為最─西樓第一紅多葉東苑無
雙紫壓枝夢裏東風忙裏過蒲團藥鼎髩成絲─題徐
熙風牡丹─蕊珠仙馭曉驂鸞道服朝元露未乾天半罡
風如激箭綠綃飄蕩紫綃寒寒入仙裙粟玉肌舞餘
全不耐風吹從教旅拒春無力細看腰肢嫋嫋時─簡
畢叔滋覓牡丹─冷落韶光榖雨寒一年辜負倚闌干欲
知春色偏濃處湏向香風徑裏看─再賦簡養正─南北
梅枝噤雪寒玉棃皴雨淚闌干一年春色催殘盡更覓
姚黃魏紫看─楊萬里和彭仲莊對牡丹上酒─病身無
伴卧空山石友相從慰眼寒呼酒撚花談舊事牡丹正
似夢中看─催看黃氏南園牡丹─愁雨留花花已闌作
晴猶喜兩朝寒山城春事無多子可緩黃園看牡丹
方岳次韻牡丹─嬌紅深倚翠雲團髣髴三生吳彩鸞詩
眼頓驚春富貴雨侵衫袖不知寒─原─徐意一─姚魏從
來洛下誇千金不惜買繁華今年底事花能賤緣是宫
中不賞花─程滄洲─春工殫巧萬花叢晩見昭儀擅漢
宫可惜芳時天不惜三更雨歇五更風─朱淑眞偶得
牡丹數本移植窗外將有著花意二首─玉種先從上苑
分擁培圍護怕因循快晴快雨隨人意正為墻隂作好
春香玉封春未著花露根烘曉見纖霞自非水月觀
音樣不稱維摩居士家─增─金章宗雲龍川泰和殿五
月牡丹─洛陽榖雨紅千葉嶺外朱明玉一枝地力發生
雖有異天公造物夲無私─龐鑄未開牡丹─國香半吐
醉顔酡炫耀春工已自多愛惜不教催羯鼓更澆卯酒
看如何─元劉秉忠新開牡丹─四月新來三月還一春
光景鏡中看東風也逐情濃處吹落桃花放牡丹─馬
祖常送牡丹─十五年前花發時仙翁邀賞醉瑶池如今
頭白無情思只見瑶池花滿枝─題折枝牡丹圖─洛陽
春雨濕芳菲萬斛臙脂染舞衣帳底金盤承蜜露東家
蝴蝶不湏飛─葉顒牡丹─絳色羅裳綠色襦沉香亭北
理腰肢含風笑日嬌無力恰似楊妃睡起時─馬臻春
日雜興─花底飛觴酒浪翻纔迎春至又春殘日斜客散
爐烟盡自洗窑瓶插牡丹─明寧獻王宫詞─霽天旭日
敞金扉和氣氤氲滿禁闈寳殿晝長簾幕静牡丹花下
蝶交飛─周憲王元宫詞─上都四月衣金紗避暑隨鑾
即是家衲鉢北来天氣冷只宜栽種牡丹花─李東陽
題畫牡丹─彩毫和露寫名花紫豔分明出魏家應是洛
陽歸夢遠緇塵紅土半京華─吳寬牡丹初開奭奐張
幕以護─春深喜見一枝紅翠幕高張日正中為語兩郎
湏記取愛身當與愛花同─儲瓘歲寒亭前牡丹謝─眼
看春去減穠華倚檻依依影共斜開向省中猶不賞錯
將飄泊怨天涯─文徵明題畫牡丹─粉香雲暖露華新
曉日濃熏富貴春好似沉香亭上看東風依約可憐人
─原─薛蕙─錦園處處鎖名花步障層層簇絳紗斟酌君
恩似春色牡丹枝上獨繁華─陸樹聲白牡丹─洛陽春
色畫圖中幻出天然奪化工不泥繁華競紅紫一般清
豔領東風─馮琦牡丹─百寳闌干護曉寒沉香亭畔若
為看春來誰作韶華主總領羣芳是牡丹數朵紅雲
静不飛含香含態醉春暉東皇雨露知多少昨夜風前
已賜緋瑶華脉脉殿春殘姑射仙人畫裏看月下敢
矜容似玉年來真有臭如蘭豔蕊連翩映彩霞獨將
傾國殿春華虚疑五色文通筆散作平章萬樹花非
烟非霧倚雕欄珍重天香雨後看願以美人錦繡叚高
張翠幕護春寒─王衡二色牡丹─宫雲朵朵映朝霞百
寳欄前闘麗華卯酒未消紅玉面薄施檀粉伴梅花
洛陽女兒紅顔饒血色羅裙寳抹腰借得霓裳半庭月
居然管領百花朝
詩散句─原─宋宋祁─壓枝高下錦攅蕊淺深霞疉彩晞陽
媚鮮苞照露斜─夏竦─紅芳争並萼緗葉競駢枝彩鳳
雙飛稳霞冠對舞欹─蘇轍─千毬紫繡檠熏炷萬葉紅
雲砌寳冠直把醉容欺玉斝滿將春色上金盤─增─張
耒─擬王擬妃姚與魏歲歲年年千萬葉若將顔色定高
低綠珠雖美猶為妾─穆修─怨啼甄后土寒出貴妃湯
─原─宋祁─晩蕊仍晞日斜柯但倚烟濯水錦窠豔頽
雲仙髻繁─夏竦─向日檀心並承烟翠幹孤─梅堯臣
紅棲金谷妓黃値洛川妃─蔡㐮─來如從月下去似逐
雲飛─唐白居易─霧重不勝瓊液冷雨餘惟見玉容低
冰肌玉骨鍾瓊萼雪魄蟾魂孕秀根─增─司空圖─牡
丹極用三春力開得方知不是花─唐彦謙─顔色無因
饒錦繡馨香惟解掩蘭蓀─宋王禹偁─應是吳宫歌舞
罷西施因醉未施朱─宋祁─金衣瑞羽迎風展琮栗仙
杯壓霧斜─韓琦─絶豔好將金作屋清香宜引玉飛錢
─梅堯臣─葉底風吹紫錦囊宫爐應近更添香─原─蘇
轍─花從單葉成千葉家住汝南移洛南─黃庭堅─露晞
春晩到春叢拂掠殘妝可意紅不誇西子錦為幄肯
送太真雲想衣却嫌點汚青春面自汲寒泉洗醉紅
浴泉秦虢流丹粉臨渚娥英冷佩衣─劉巨濟─初洗
退紅唇起絳半沾斜綠眼横波─增─周必大─天香未染
蜂猶懶日幄先籠蝶已知─元朱德潤─深院朱欄覆錦
茵百花開盡牡丹春─原─唐元稹─牡丹經雨泣斜陽
增─温庭筠─雨後牡丹春睡濃─原─宋韓琦─一枝香折瑞
雲紅─張耒─天女竒姿雲錦裳─增─周必大─頃刻常開
七七花─元劉秉忠─牡丹香散一簾風
詞─原─宋吴潛如夢令─一餉園林綠就柳色鶯聲遠透輕
暖與輕寒又是牡丹時候時候時候歲歲年年人瘦
增─王十朋點絳唇─庭院深深異香一片來天上傲春遲
放百卉皆推讓憶昔西都姚魏聲名旺堪惆悵醉翁
何往誰與花標榜─李銓點絳唇─十二紅欄帝城榖雨
初晴後粉拖香逗易惹春衫袖把酒題詩遐想歡如
舊花知否故人消瘦常憶同攜手─唐孫光憲生查子
清曉牡丹芳紅豔疑金蕊乍占錦江春永認笙歌地
感人心為物瑞爛漫烟花裏戴上玉釵時迥與凡花異
─原─明陳繼儒攤破浣溪沙─晏起還嗔中酒時玉牌分
得牡丹枝花下自調新樂府寫烏絲付與紫衣傳别
院夜來翻入管絃吹賺得老夫重醉也有情癡─宋曾
覿朝中措─華堂欄檻占韶光端不負年芳依倚東風向
晩數行淡濃仙妝停杯醉折多情多恨絶豔真香只
恐去為雲雨夢魂時惱襄王─范成大玉樓春─雲横水
繞芳塵陌一萬重花春拍拍藍橋仙路不﨑嶇醉舞狂
歌容倦客真香解語人傾國知是紫雲誰敢覓滿蹊
桃李不能言分付仙家君莫惜─明李東陽浪淘沙─春
去有餘春且付花神天香滿地不沾塵報道夜來新雨
過雨過還新芳意比佳人誰寫花真碧雲為蓋草為
茵剛道花王誰不信疑是前身─宋賀鑄鷓鴣天─雪弄
輕隂榖雨乾半垂雲幕護殘寒化工著意呈新巧翦刻
朝霞飣露盤輝錦繡掩芝蘭開元天寳盛長安沉香
亭子鈎欄畔偏得三郎帶笑看─辛棄疾鷓鴣天─翠蓋
牙籖幾百株楊家姊妺夜遊初五花結隊香如霧一朵
傾城醉未蘇閒小立困相扶夜來風雨有情無愁紅
慘綠今宵看却似吳宫教陣圖濃翠深黃一畫圖中
間更有玉盤盂先裁翡翠妝成蓋更點臙脂染透蘇
香瀲灔錦糢糊主人長得醉工夫莫攜弄玉欄邊去羞
得花枝一朵無占斷雕欄只一株春工費盡幾工夫
天香夜染衣猶濕國色朝酣酒未蘇嬌欲語巧相扶
不妨老幹自扶疎恰如翠幕高堂上來看紅衫百子圖
─增─李廷忠鷓鴣天─洛浦風光爛漫時千金開晏醉為
期花方著雨猶含笑蝶不禁寒總是癡檀暈吐玉華
滋不隨桃李競春菲東君自有回天力看把花枝帶月
歸─原─張掄臨江仙─玉宇暖浮清禁曉丹葩色照晴空
珊瑚敲碎玉玲瓏人間無此種來自廣寒宫雕玉闌
干深院静嫣然頻笑東風曲屏湏占一枝紅且圖欹醉
枕香到夢魂中─王采蝶戀花─燕子來時春未老紅蠟
團枝費盡東君巧煙雨弄晴芳意惱雨餘特地殘妝好
斜倚青樓臨遠道不管傍人密共東君笑都見嬌多
情不少丹青傳得傾城貌─增─毛滂蝶戀花─三疉闌干
鋪碧甃小雨新晴纔過清明候初見花王披衮繡嬌雲
瑞日明春晝彩女朝真天質秀寳髻微偏風卷霞衣
皺莫道東君情最厚韶華半在東堂手─曾覿定風波
上苑穠芳初雨晴香風嫋嫋泛軒楹猶記洛陽開小晏
嬌面粉光依約認傾城流落江南重此會相對金蕉
蘸甲十分傾怕見人間春更好問道如今老去尚多情
─方岳江神子─窗綃深掩護芳塵翠眉顰越精神幾雨
幾晴做得這些春切莫近前輕著語題品錯怕花嗔
碧壺難貯玉粼粼碎苔殷晩風頻吹得酒痕如洗一番
新只恨謫仙渾懶事辜負却倚欄人─楊纉八六子─怨
殘紅夜來無頼雨催春去匆匆但暗水新流芳恨蝶淒
蜂慘千林嫩綠迷空那知國色還逢柔弱華清扶倦
輕盈洛浦臨風細認得凝妝點脂勻粉露蟬聳翠蕊金
團玉成叢幾許愁隨笑解一聲歌轉春融眼䑃朧憑欄
半醒醉中─吴文英漢宫春─花姥來時帶天香國豔羞
掩名姝日長半嬌半困宿酒微蘇沉香檻北比人間風
異煙殊春恨重盤雲隊髻碧花番吐瓊盂洛苑舊移
仙譜向吴姝深館曾奉清娱猩唇露紅未洗客髩霜鋪
蘭詞沁壁過西園重載雙壺休漫道花扶人醉醉花却
要人扶─晁補之夜合花─百紫千紅占春多少共推絶
世花王西都萬家俱好不為姚黃漫腸斷巫陽對沉香
亭北新妝記清平調詞成進了一夢仙鄉天葩秀出
無雙倚朝暉半如酣酒成狂無言自有檀心一點偷芳
念往事情傷又新豔曾說滁陽縦歸來晩君王醒後别
是風光─王沂孫水龍吟─曉寒慵揭珠簾牡丹院落花
開未玉闌干畔柳絲一把和風半倚國色微酣天香乍
染扶春不起自眞妃舞罷謫仙賦後繁華夢如流水
池館家家芳事記當時買栽無地争如一朵幽人獨對
水邊竹際把酒花前剰拚醉了醒來還醉怕洛中春色
匆匆又入杜鵑聲裏─紫姑瑞鶴仙─覩嬌紅細捻是西
子當日留心千葉西都競栽接好園林臺榭何妨日涉
輕羅慢褶費多少陽和調爕向曉來露浥芳苞一點醉
紅潮頬雙靨姚黃國豔魏紫天香倚風羞怯雲鬟試
插都引動狂蜂蝶况東君開宴賞心樂事莫惜獻酬頻
疊看相將紅藥翻階尚餘媵妾─趙以夫大酺─正綠隂
濃鶯聲嬾庭院寒輕煙薄天然花富貴逞妖紅殷紫疉
葩重萼醉豔酣春姸姿挹露翠羽輕明如削檀心鵝黃
嫩似離情愁緒萬絲交錯更銀燭交輝玉瓶微浸宛然
京洛朝來風雨惡怕僝僽低張青油幕便好倩佳人
插帽貴客傳箋趁良辰賞心行樂四美難并也湏拚醉
莫辭杯酌被花惱情無著長笛何處一笑江頭高閣極
目水雲漠漠─原─劉克莊六州歌頭─維摩病起兀坐䒭
枯株清晨裏誰來問是文殊遣名姝奪盡羣花色浴纔
出酲初觧千萬態嬌無力困相扶絶代佳人不入金張
室却訪吾廬對茶鐺禪榻笑殺此翁癯瑶砌金壺始消
渠憶昇平日繁華事修成譜寫成圖竒絶甚歐公記
蔡公書古來無一自京華隔問姚魏竟何如多應是彩
雲散劫灰餘野鹿銜將花去休回首河洛丘墟漫傷春
吊古夢繞漢唐都歌罷欷歔
别錄─增─雲仙雜記─宋旻語常帶華藻李儒安曰時方三
月坐間生無數牡丹花矣─清異錄─吴越有一種玲瓏
牡丹鮓以魚葉鬭成牡丹状既熟出盎中微紅如初開
牡丹─畫史─徐熙風牡丹圖葉幾千餘片花只三朵一
在正面一在右一在衆枝亂葉之背─墨客揮犀─歐公
嘗得一古畫牡丹叢其下有一猫永叔未知其精妙丞
相正肅吴公與歐公家相近一見曰此正午牡丹叢何
以明之其花敷姸而色燥此日中時花猫眼黑睛如線
此正午猫眼也有帶露花則房斂而色澤猫眼早暮則
睛圓正千則如一線耳此亦善求古人之意也─漁隠
叢話─裴璘白牡丹詩時稱絶唱以余觀之語句凡近不
若胡武平咏白牡丹詩云璧堂月冷難成寐翠幄風多
不耐寒其語意清遠過裴璘遠矣如皮日休咏白蓮詩
云無情有恨何人見月冷風清欲墮時若移作白牡丹
詩有何不可覺更清切耳─升庵詞品─朝天紫夲蜀牡
丹花名其色正紫如金紫大夫之服色故名後人以為
曲名今以紫作子非也─花木考─花石在慈和縣武口
寨石上有花如堆心牡丹枝葉繚繞雖精於畫者不能
及或以物擊碎其花拂拭復見重疊非一─花史─唐末
劉訓者京師富人京師春遊以牡丹為勝賞訓邀客賞
花乃繫水牛累百於門人指曰此劉家黑牡丹也─原
移植─移牡丹宜秋分後如天氣尚熱或遇隂雨九月亦
可湏全根寬掘以漸至近勿損細根將宿土洗淨再用
酒洗每窠用熟糞土一斗白蘞末一斤拌勻再下小麥
數十粒于窠底然後植于窠中以細土覆滿將牡丹提
與地平使其根直易生土湏與幹上舊痕平不可太低
太高勿築實勿腳踏隨以河水或雨水澆之窠滿即止
待土微乾略添細土覆蓋過三四日冄澆封培根土宜
成小堆以手拍實免風入吹壊花根每夲約離三尺使
葉相接而枝不相擦風通氣透而日色不入乃佳不可
太密防枝相磨致損花芽不可太稀恐日曬土熱致傷
嫩根小雪前後用草薦遮障勿使透風若欲遠移將根
用水洗净取紅淤土羅細末趁濕勻粘花根隨用軟棉
花自細根尖纏至老根冄用麻紕纏定以水灑之枝上
紅芽用香油紙或礬綿紙包扎籠住不得損動即萬里
可致也或曰中秋為牡丹生日移栽必旺─分花─揀長
成大顆茂盛者一叢七八枝或十數枝持作一把摔去
土細視有根者劈開或一二枝或三四枝作一窠用輕
粉加硫黃少許碾為末加黃土成泥將根上劈破處擦
勻方置窠内栽如前法─種花─六月中看枝間角微開
露見黑子收置向風處曬一日以濕土拌收瓦器中至
秋分前後三五日擇善地調畦土要極細畦中滿澆水
候乾以水試子擇其沉者用細土拌白蘞末種之隔五
寸一枚下子畢上加細土一寸冬時蓋以落葉來春二
月内用水澆常令潤濕三月生苗最宜愛護六月中以
箔遮日勿致曬損夜則露之至次年八月移栽若待角
乾收子出者甚少即出亦不旺以子乾而津脉少耳
─接花─花不接不佳接花湏秋社後重陽前過此不宜將
單葉花夲如指大者離地二三寸許斜削一半取千葉
牡丹新嫩旺條亦用利刀斜削一半上留二三眼貼于
小牡丹削處合如一株麻紕緊扎泥封嚴密兩瓦合之
壅以軟土罩以蒻葉勿令見風日向南留一小戶以達
氣至來春驚蟄後去瓦土隨以草薦圍之仍樹棘數枝
以禦霜茂者當年有花是謂貼接或將小牡丹新苗旺
盛者離地二三寸用利刀截斷以尖刀劐一小口取上
品牡丹枝上有一二芽者截二三寸長一叚兩邊斜削
插于劐處比量&KR1865;合麻紕扎緊細濕土壅高一尺瓦盆
蓋頂待二七開視茂者其芽紅白鮮麗長及一寸此極
旺者若未發再培之三七開看活者即發否則腐斃活
者仍用土培盆合至春分去土恐有烈風仍用盆蓋時
常檢點至三月中方放開全見風日又恐茂者長高被
風吹折仍以草罩罩之接頭枝如及時截取者藏新簍
潤土十餘日行數百里亦可接活立春若是子日茄根
上接之不出一月花即爛漫二三月間取芍藥根大如
蘿蔔者削尖如馬耳將牡丹枝劈開如燕尾插下縛緊
以肥泥培之即活當年有花一二年牡丹生根割去芍
藥根成眞牡丹矣又椿樹接者高丈餘可於樓上賞玩
唐人所謂樓子牡丹也牡丹一接便活者逐年有花
若初接不活削去再接只當年有花王敬美云牡丹
夲出中州江隂人能以芍藥根接之今遂繁滋百種幻
出余澹圃中絶盛遂冠一州其中如綠蝴蝶大紅獅頭
舞青猊尺素最難得開南都牡丹讓江隂獨西瓜瓤為
絶品余亦致之矣後當于中州購得黃樓子一生便無
餘憾人言牡丹性瘦不喜糞又言夏時宜頻澆水亦殊
不然余圃中亦用糞乃佳又中州土燥故宜澆水吾地
濕安可頻澆大都此物宜於沙土耳南都人言分牡丹
種時湏直其根屈之則死深其坑以竹虚插培土後拔
去之此種法宜知─澆花─尋常澆灌或日未出或夜既
静最要有常正月一次湏天氣和暖如凍未解切不可
澆二月三次三月五次四月花開不必澆澆則花開不
齊如有雨任之亦不宜聚水于根旁花卸後宜養花一
日一次十餘日後暫止視該澆方澆六月暑中忌澆恐
損其根鬚來春花不茂雖旱亦不澆七月後七八日一
澆八月翦枯枝並葉上炕土五六日一澆九月三五日
一澆澆頻恐發秋葉來春不茂如天氣寒則澆更宜稀
此時枝上橐芽漸出可見澆灌之功也十月十一月一
次或二次湏天氣和暖日上時方澆適可即止勿傷水
或以宰猪湯連餘垢候冷透澆一二次則肥壯宜花十
二月地凍不可澆春間開凍時去炕土澆時緩緩為妙
不可濕其榦雨水河水為上甜水次之醎水不宜最忌
犬糞─養花─凡打搯牡丹在花卸後五月間止留當頂
一芽傍枝餘朵摘去則花大欲存二枝留二紅芽存三
枝留三紅芽其餘盡用竹鍼挑去芽上二層葉枝為花
棚芽下護枝名花牀養命護胎尤宜愛惜花自有紅芽
至開時正十箇月故曰花胎培養正在八九月時隔二
年一次取角屑硫黃碾如麵拌細土粉挑動花根壅入
土一寸外用土培約高二三寸地氣既暖入春漸有花
蕾多則懼分其脉俟如彈子大時捻之不實者摘去止
留中心大者二三朵氣聚則花肥開時甚大色亦鮮豔
開時必用高幕遮日則耐久花纔落便翦其蒂恐結子
則奪來春之氣翦勿太長恐損花芽伏中仍要遮護花
芽勿令曬損候日不甚炎方撤去八月望後翦去葉留
梗寸許存其津脉不上溢以養槖芽其花棚花牀愼不
可翦九月初培以細土使下另生芽冬至北面竪草薦
以障風寒冬至日研鍾乳粉和硫黃少許置根下土中
不茂者亦茂每掐一枝湏用泥封紙固否則久必成孔
蜂入水灌連身皆枯愼之─衛花─牡丹根甜多引蟲食
栽時置白蘞末于根下蟲不敢近花開漸小由蠧蟲害
之尋其穴鍼以硫黃末其旁枝葉有小孔乃蟲所藏處
或鍼入硫黃或以百部塞之則蟲死而花復盛又有一
種小蜂能蛀枝梗秋冬即藏枝梗中又有紅色蠧蟲能
蛀木心尋其穴填硫黃末或杉木釘釘之花生白蟻以
真麻油從有孔處澆之則蟻死而花愈茂又法于秋冬
葉落時看有穴枯枝拆開捉盡其蟲亦妙又五月五日
用好眀雄黃研細水調每根下澆一小鍾不生蟲桂及
烏賊魚骨刺入花梗必死又最忌麝香桐油生漆一著
其氣味即時萎落汴中種花者園旁種辟麝數株枝葉
類冬青花時辟麝正發新葉氣味臭辣能辟麝凡花為
麝傷焚艾及雄黃末上風薰之能解其毒忌用熱手摩
撫搖撼忌栽木斛不耐久花旁勿令長草奪土脉不可
踏實地氣不升初開時勿令穢人僧尼及有體氣者採
折使花不茂變花─周日用曰愚聞熟地栯生菜蘭持
硫黃末篩于其上盆覆之即時可待用以變白牡丹為
五色皆以沃其根紫草汁則變紫紅花汁則變紅又根
下放白术末諸般顔色皆變腰金又白花初開用筆蘸
白礬水描過待乾以螣黃和粉調淡黃色描之即成黃
牡丹恐為雨濕再描清礬水一次─翦花─花宜就觀不
可輕翦欲翦亦湏短其枝庶不傷榦又湏急翦庶不傷
根既翦旋以蠟封其枝翦下花先燒斷處亦以蠟封其
蒂置瓶中可供數日玩或養以蜂蜜芍藥亦然如已萎
者翦去下截爛處用竹架之水缸中盡浸枝梗一夕復
鮮若欲寄遠蠟封後每朵裹以菜葉安竹籠中勿致搖
動馬上急逓可致數百里─煎花─牡丹花煎法與玉蘭
同可食可蜜浸
(附錄)魚兒牡丹
集藻─七言律詩─增─宋周必大詠魚兒牡丹并序─魚兒牡
丹得之湘中花紅而蕊白状類雙魚纍纍相比枝不勝
壓而下垂若俯首然鼻目良可辨葉與牡丹無異亦以
二月開因是得名其榦則芍藥也余命曰花嬪而賦是
詩聞江東山谷間甚多天教姚魏主芳菲合有宫嬪次
列妃玉頸圓瑳宜粉面霞裙深染學翬衣枝頭窈窕魚
雙貫風裏蹁躚鳳對飛莫把根苗方芍藥留春不似送
將歸─太守趙山甫示和篇次韻為謝─阿嬌金屋聚芳
菲當御連環聚妾妃龍女墜天頩素頬鮫人出水織纁
衣袖垂戶外瞻雙引燕在宫中苐一飛不用蟲魚箋爾
雅使君行合左符歸─李子權時中坐上示及和花妃
詩即席次韻─姚皇去後幾菲菲湘水依然從二妃雙淚
一時紅作鬛連枝千載綠為衣檻前斑竹應同伴波面
文鴛欲共飛吟徧世間閑草木何如江月咏沂歸─楊
廷秀秘監萬花川谷中洛花甚冨乃用野人韻為魚兒
牡丹賦詩光榮多矣悪語敘謝─萬花川谷第春菲也許
湘靈媵伏妃翠葉迎風牽荇帶紅綃浴日濕宫衣共船
不姤龍陽釣警乘猶疑洛渚飛誰把荒園一魚目換將
五十六珠歸
(附錄)纏枝牡丹
增─本草─纏枝牡丹一名旋葍一名筋根(其根似筋)一名續筋
根(言其根主續筋)一名㹠腸草(象其形也)一名美草一名天斂草一
名鼓子花(其花不作瓣状如軍中所吹鼓子)保昇云所在川澤皆有蔓
生葉似薯蕷而狹長花紅色根無毛節李時珍曰秋開
花如白牽牛花粉紅色亦有千葉者色似粉紅牡丹
原─花木譜─柔枝倚附而生花有牡丹態度甚小纏縛小
屏花開爛然亦有雅趣─花史─芒種時開芽萌長出方
可分種
(附錄)秋牡丹
原─秋牡丹草夲徧地蔓延葉似牡丹差小花似菊之紫
鶴翎黃心秋色寂寥花間植數枝足壯秋容分種易活
肥土為佳
御定佩文齋廣羣芳譜卷三十四
