欽定四庫全書
御定佩文齋廣羣芳譜卷二十九
花譜
荷花一
原荷為芙蕖花(爾雅云荷芙蕖詩箋云芙蕖之茎曰荷)一名水芙蓉(古今注云)
(芙蓉一名荷花杜詩注云産于陸者曰木芙蓉産于水者曰草芙蓉)一名水芝一名水芸
一名澤芝一名水旦一名水華─增─三餘帖─一名玉環
─原─花已發為芙蕖未發為菡萏(詩正義云菡一作莟萏一作□)其茎
茄其葉蕸其本蔤葉清明後生圓如蓋色青翠五六月
開花有數色惟紅白二色為多花心有黃蕊長寸餘大
者花至百葉─增─本草─花白者香紅者豔千葉者不結
實以蓮子種者生遲藕芽種者易發湖澤陂池皆有之
而名亦異原花生池澤中最秀凡物先華而後實獨
此華實齊生百節疎通萬竅玲瓏亭亭物表出淤泥而
不染花中之君子也有重臺蓮(一花既開從蓮房内又生花不結子)並頭
蓮(晉泰和間生于玄圃謂之嘉蓮今所在有之最易生能傷别蓮宜獨種)一品蓮(一本生三萼)
四面蓮(周圍共四萼)灑金蓮(瓣上有黃點)金邊蓮(瓣周圍一線色微黃)衣鉢
蓮(花盤千葉蕊分三色産滇池)千葉蓮(華山頂有池産千葉蓮花服之羽化今人家亦有之然頭)
(重易萎多難開完)黃蓮(王韶之神鏡記云九疑山過半路皆行竹松下狭路有清澗澗中有黃色蓮芳)
(氣竟谷)金蓮(金池方數十里水石泥沙皆如金色其中有四足魚金蓮花洲人研之如泥以之彩繪光)
(輝煥爛無異真金)分香蓮(三堂往事云三堂使宅中有釣仙池一種蓮一歲再結每實子十隻花時)
(香兼桃菊梅英)分枝荷(拾遺記云漢昭帝穿琳池植分枝荷一茎四葉状如駢盖日照則葉低蔭根若)
(葵之衞足名曰低光荷實如玄珠可以餙珮花葉雖萎芬芳之氣徹十餘里食之令人口氣常香益人肌理)
夜舒荷(拾遺記云靈帝西園渠中植蓮大如盖長一丈其葉夜舒晝卷一莖有四蓮叢生名曰夜舒荷)
(亦云月出則舒也故曰望舒荷)紅蓮(麻姑壇記云壇東南池有紅蓮忽變碧今又白矣)睡蓮(北戶)
(錄云葉如荇而大沈于水面其花布葉數重凡五種色當夏晝開夜入水底次日復出生南海)四季蓮
(儋州清水池其中四季荷花不絶臘月尤盛)他如佛座蓮金鑲玉印蓮斗大
紫蓮碧蓮錦邊蓮諸品尤為絶勝王敬美曰蓮花種最
多惟蘇州府學前者葉如&KR0987;蓋茎長丈許花大而紅結
房曰百子蓮此最宜種大池中舊又見黃白二種黃名
佳却微淡黃耳千葉白蓮亦未為竒有一種碧臺蓮大
佳花白而瓣上恒滴一翠點房之上復抽綠葉似花非
花余嘗種之摘取瓶中以為西方供近於南都李鴻臚
所復得一種曰錦邊蓮蒂綠花白作蕊時綠苞已微界
一線紅矣開時千葉每葉俱似臙脂染邊真竒種也余
將以配碧臺蓮甃二池對種亦可置大缸中為几前之
玩
彙考─原─詩鄭風─隰有荷華─陳風─彼澤之陂有蒲與荷
彼澤之陂有蒲菡蓞─史記龜策傳─龜千歲乃遊蓮
葉之上─晉書藝術傳石勒召佛圖澄試以智術澄即
取鉢盛水燒香咒之須臾鉢中生青蓮花光色曜日勒
由此信之─宋書符瑞志─文帝元嘉中蓮生建康頟檐
湖一莖兩花─增─宋書符瑞志─元嘉十年七月華林天
淵池芙蓉異花同蒂元嘉十七年十月尋陽弘農祐
幾湖芙蓉連理─梁書武帝本紀─天監十年五月乙酉
嘉蓮一莖三花生樂遊苑─原─陳書孫瑒𫝊─瑒出鎮郢
州乃合十餘船為大舫於中立亭池植荷芰每良辰美
景賓僚並集泛長江而置酒亦一時之勝賞焉─增─魏
書釋老志─明帝曾欲壞宫西佛圖外國沙門乃金盤盛
水置於殿前以佛舍利投之於水乃有五色光起於是
帝嘆曰自非靈異安得爾乎遂徙於道東為作周閣百
間佛圖故處鑿為濛氾池種芙蓉於中─原─南史晉安
王子懋𫝊─子𢡟年七歲時母阮淑媛嘗病危篤請僧行
道有獻蓮花供佛者衆僧以銅甖盛水漬其莖欲花不
萎子懋流涕禮佛曰若使阿姨因此和勝願諸佛令花
竟齋不萎七日齋畢花更鮮紅視甖中稍有根鬚當世
稱其孝感─增─南史徐勉𫝊─勉戒子崧書云瀆中並饒
荷䓈湖裏殊富芰蓮─宋史五行志─紹興二十一年民
家竈鼎生金色蓮花萬州虔州放生池生蓮皆同蒂
異萼二十三年六月汀州生蓮同蒂異萼者十有二
─樂志─女弟子隊舞六曰採蓮隊衣紅羅生色綽子繫
暈裙戴雲鬟髻乘綵船執蓮花─淮南子─海閭生屈龍
屈龍生容華─注─海閭浮草之先也屈龍游龍容華芙蓉
草花─三輔黃圖─漢昭帝琳池中植分枝荷宫人貴之
每遊燕出入必皆含嚼或翦以為衣或折以障日以為
戲弄─洞冥記─北極玄坂去崆峒十七萬里日月不至
其地自明有紫河萬里流沫千丈中有寒荷霜下方香
茂也─枕中書─玉京七寶山芝沼中蓮花徑度十丈
鄱陽記─弋陽嶺上多密巗宋元嘉中有人見其巖内三
鐵鑊鑊各容百斛中生蓮花他人往尋不知所在─原
關令尹喜内𫝊─關令尹喜生時其家陸地生蓮花光色
鮮盛─拾遺記─漢武時海中有人义角面如玉色美髭
髯腰蔽槲葉乘一葉紅蓮約長丈餘偃卧其中手持一
書自東海浮来俄為霧所迷不知所之東方朔曰此太
乙星也漢昭帝遊柳池有芙蓉紫色大如斗花素葉
甘香氣襲人其實如珠─增─拾遺記─周穆王三十六年
王東廵大騎之谷指春宵宫集諸方士仙術之要有冰
荷者出冰壑之中取此花以覆燈不欲使光明遠也
原─蓮社高賢傳─謝靈運一見遠公肅然心服乃即寺築
臺翻湼槃經鑿池植白蓮時遠公諸賢同修淨土之業
因號白蓮社─元嘉起居注─泰始二年八月嘉蓮一雙
駢花並實合跗同莖生豫章鱧湖六年雙蓮一蒂生
東宫元圃池─增─幽明錄─晉末黃祖至孝母病篤庭中
稽顙俄頃天漢開明有一老翁以兩丸藥賜母服之衆
患頓消翁曰汝入三月可泛河而来依期行見門題曰
善福門内有水曰湎源池有芙蓉如車輪─洛陽伽籃
記─準財里内有開善寺入其後園見朱荷出池綠萍浮
水飛梁跨樹層閣出雲咸皆嘖嘖─三國典略─齊主還
鄴高麗新羅並遣使来朝貢先是徐州産蓮花一莖兩
蔕占云異木連枝遠人入欵斯其應也─萬歲歴─齊太
和二年烏程縣閣下生蓮花─靈異記─貞觀二十年渝
州相恩寺側泉内忽出紅蓮花面廣三尺旅遊往来無
不歎訝經月不滅─原─開元天寶遺事─太液池千葉白
蓮開帝與妃子共賞指妃謂左右曰何如此解語花
增─平泉草木記─水物之美者荷有蘋洲之重臺蓮芙蓉
湖之白蓮─金陵芙蓉池記─金陵城西有白芙蓉素萼
盈尺皎如霜雪江南梅雨麥秋後風景甚清漾舟綠潭
不覺隆暑與嘉客泛玩終夕忘疲─原─酉陽雜俎─歷城
北二里有蓮子湖周環二十里湖中多蓮花紅綠間眀
乍疑濯錦又漁船掩映罟罾疎布遠望之者若蛛網浮
杯也歷城北有使君林魏正始中鄭公慤三伏之際
每率賓僚避暑於此取大蓮葉置硯格上盛酒二升以
簮刺葉令與柄通屈莖上輪囷如象鼻傳噏之名為碧
筒杯歷下學之言酒味雜蓮氣香冷勝於水霍光園
中鑿大池植五色睡蓮養鴛鴦三十六對望之爛若披
錦─增─慧山寺記─梁大同中有青蓮花育於此山因以
古華山精舍為慧山寺─尚書故實─宣平太傅相國盧
公應舉時寄居夀州安豐縣别墅嘗出遊芍陂見里人
負薪者持碧蓮花一朵已傷器刅矣云陂中得之盧公
後從事浙西因使淮服話於太尉衞公公令搜訪芍陂
則無有矣又徧尋於江渚間亦終不能得乃知向者一
朵蓋神異焉─原─北夢瑣言─元和中蘇昌遠居吳中有
女郎素衣紅臉相與狎贈以玉環一日見檻前白蓮花
開花蕊中有物乃玉環也折之乃絶─增─稽神錄─婺源
尉朱慶源罷任方還家在豫章之豐城庭中地甚爽塏
忽生蓮一枝其家駭懼多方以禳之蓮生不已乃築堤
堰水以沼之遂成大池芡荷甚茂其年慶源授南豐令
後三歲入為大理評事─原─字說─藕藏於水其自處卑
無所加焉其所與汙潔白自若中有孔焉不偶不生若
此可以偶物矣茄無附枝泥不能汙水不能沒挺出而
立若此可以加物矣蓮既有以自白又會而屬焉若此
可以連物矣&KR2303;□實若舀隨昏昕闔闢焉蕸假根以立
而不如藕之有所偶假莖以出而不如茄之有所加假
華以生而不如蓮之有所連□&KR2303;之有□也若此可謂
遐矣夫□物者終必吐連物者終於散偶物者或析之
加物亦不可謂常故遐在此不在彼也蔤退藏於無用
而可用可見者本焉若此可以密矣合此衆美則可以
荷物可以為芙可以為蕖故曰荷芙蕖也荷以荷物為
義故通於負荷之字─縉紳脞說─雍熙中張君房寓泊
廬山開先寺望黃石崖瀑布水中一大紅葉泛而下令
僧行急取之乃紅蓮一葉長三尺餘闊一尺三寸嘗觀
廬山記說沛水出雙劍峯頂有池闊數百尺其深莫測
又有清源池生蓮花大如車輪今可信矣君房因分此
花葉遺好事者磨湯飲之其蓮香經宿不散─增─能改
齋漫錄─政和癸巳大晟樂成蔡元長以次膺薦詔乘驛
赴闕次膺至都會禁中嘉蓮生遂屬辭以進名並蒂芙
蓉上覽之稱善除大晟府協律郎─原─避暑錄話─歐陽
文忠公在揚州作平山堂壮麗為淮南第一堂據蜀岡
下臨江南數百里真潤金陵三州隠隱若可見公每暑
時輙凌晨携客往遊遣人走邵伯取荷花千餘朵以畫
盆分插百許盆與客相間遇酒行即遣妓取一花傳客
以次摘其葉盡處則飲酒往往侵夜載月而歸余紹聖
初始登第嘗以六七月之間館於此堂者幾月寺有一
僧年八十餘及見公猶能道公時事甚詳邇来幾四十
年念之猶在目今余小池植蓮雖不多来歲花開當與
山中一二客修此故事─增─彦周詩話─世間花卉無踰
蓮花者蓋諸花皆藉暄風暖日獨蓮花得意於水月其
香清凉雖荷葉無花時亦自香也梁江從簡為採荷調
云欲持荷作柱荷弱不勝梁欲持荷作鏡荷暗本無光
此語嘲何敬容而波及蓮荷矣─繼古叢編─韓昌黎古
意詩太華峰頭玉井蓮開花十丈藕如船始意退之自
為豪偉之辭後見真人關令尹喜傳老子曰天涯之洲
真人遊時各坐蓮花之上花輒徑十丈有返香生蓮逆
水聞三千里又北齊修文御覽有花生香一門專載此
事諸家集注韓詩皆遺而不收特表出之─花經─蓮三
品七命─演繁露─洛陽無白蓮花白樂天自吳中帶種
歸乃始有之有白蓮池泛舟詩曰白藕新花照水開紅
忩小舫信風廻誰教一片江南興逐我殷勤萬里来又
種白蓮詩曰吳中白藕洛中栽莫戀江南花嬾開萬里
㩦歸爾知否紅蕉朱槿不將来─五色線─河南志寳林
禪院有雲錦二溪溪生雙荷花色香異於常者─吴興
園林記─蓮花莊在月河之西四面咸水荷花盛開時錦
雲百頃亦城中之所無也─乾淳起居注─太上同上至
飛来峰看放水簾時荷花盛開太上指池心云此種五
花同幹近伯圭自湖州進来前此未見也─濟南行記
水西亭之下湖曰大眀其源出於舜泉其大占府城三
之一秋荷方盛紅綠如繡令人渺然有吳兒舟渚之想
繡江發源長白山下周圍三四十里府參佐輩觴予
繡江亭漾舟荷花中十餘里劇談豪飲抵暮乃罷─原
談撰─宋召宣用臣卓有幹才元豐間掖庭水殿落成嘉
致既偹偶失種蓮宋即購于都城得器缶所植者百餘
本連缶沉水底再夕視之則蓮已開盈沼矣其幹辦可
謂精敏─增─真臘風土記─草花甚多且香而豔水中之
花更有多品其中正月亦有荷花─原─輟耕錄─至正庚
子秋七月九日飲松江泗濱夏氏清樾堂上酒半折正
開荷花置小金巵于其中命歌姬捧以行酒客就姬取
花左手執枝右手分開花瓣以口就飲其風致過碧筒
遠甚余因名為觧語杯─增─輟耕錄─亰師城外萬柳堂
亦一宴游處也野雲廉公一日於中置酒招䟽齋盧公
松雪趙公同飲時歌兒劉氏名觧語花者左手執荷花
右手執杯歌小聖樂云綠葉隂濃徧池亭水閣偏趁凉
多海榴初綻朵朵蹙紅羅乳燕雛鶯弄語對高柳鳴蝉
相和驟雨過似瓊珠亂撒打遍新荷人生百年有幾念
良辰美景休放虚過富貴前定何用苦張羅命友邀賓
宴賞飲芳醑淺酌低歌且酩酊從教二輪来往如梭既
而行酒趙公喜即席賦詩曰萬柳堂前數畝池平鋪雲
錦盖漣漪主人自有滄洲趣遊女仍歌白雪詞手把荷
花来勸酒步隨芳草去尋詩誰知咫尺亰城外便有無
窮萬里思此詩集中無小聖樂乃小石調曲元遺山先
生所製而名姬多歌之俗以為驟雨打新荷者是也
江郎山記─江郎山在江山縣南五十里山有池産碧蓮
─金陵諸園記─杞園傍一池有金邊白蓮花甚竒─瓶
史─蓮花以山礬玉簮為婢─客越志─西湖藕花雲錦燦
爛香氣十里─明月編─蓮花渡青葉田田花高於葉如
紅妝美人立翠盤中舞─林水錄─肥水東側有一湖三
春九夏紅荷覆水唐城西北隅有湖俗謂之唐池蓮
荷被水勝遊多萃其上─三餘贅筆─曾端伯以荷花為
浮友張敏叔以蓮為静客─原─花史─宋元嘉六年賈道
子行荆上見芙蓉方發取還家聞花有聲尋得舍利白
如真珠㷔照梁棟宋太平興國時内出玉津園瑞蓮
一盆示輔臣花與葉悉似合歡而生宋孝宗於池中
種紅白荷花萬柄以瓦盆别種分列水底時易新者以
為美觀國初金箔張嘗於臘月索乾石蓮子亂撒池
中頃刻花開滿池香豔可愛剪紙為舫置水中踏而登
焉鼓棹放歌往来花叢俄失所在自百里芳至平陽
峙一百里皆荷花王羲之自南門登舟賞荷花即此地
也─華山志─韓愈登華山蓮華峰歸謂僧曰峯頂有池
菡蓞盛開可愛其中又有破鐡舟焉─蘇州府志─府城
西華山老子枕中記云此地可度難山半有池曰天池
産千葉蓮昔人嘗服之羽化正綂戊午吴縣學池中
蓮一莖三花眀年縣學施公槃状元及第成化辛夘蘇
州府學池中蓮一莖二花眀年吴公寬状元及第─增
湖州府志─芙蓉池在府城東白蘋洲上其中多千葉蓮
花─原─處州府志─仙都山在縉雲縣東二十三里一名
縉雲山一名丹峯山道書謂玄都洞天上有鼎湖産異
蓮─贑州府志興國縣放生池上蓮花彌望夹堤皆垂
柳羣山環列有浮圖突兀在雲烟紫翠間記稱江山之
勝頗似西湖盤古山在會昌縣東南一百二十里四
面皆石壁有池廣一畝産瑞蓮─增─贑州府志─瑞蓮池
在雩都縣治西池産異蓮其葉曰雙捲劍脊其花曰雙
頭义髻三萼二十四葉其實曰覆鍾金鋌移之他處輙
類常種俗傳雩山倒影所致─原─黃州府志─馮茂山在
黃梅縣東北三十里即五祖大滿禪師道場山頂有池
生白蓮花又名蓮峯─雲南志─滇池在雲南府城南周
廣五百餘里産千葉蓮
集藻─表─增─唐崔融為百官賀千葉瑞蓮表─伏奉恩旨垂
示臣等千葉瑞蓮觀其綠裏紅葩緗莖素萼露搖珠點
霞坼金鬚百星交映羽盖張而一色萬目齊明車輪合
而千状謂鸞翔之欲舞若羣鵷之並飛峯形聳而半天
石勢蹲而臨海冲氣積其下惠風流其上服之可以登
仙採之可以駐夀雖復釋梵天王之國千影離婁善住
天子之地雙輝燦爛校之今日未可同年臣等謹按華
嚴經云蓮花世界是廬舍郍佛成道之國一蓮花有百
億國無量清淨經云無量清淨佛七寶池中生蓮花上
夫蓮花者出塵離染清淨無瑕有以見如来之心有以
察如来之法道之行也曾不徒然伏惟天冊寶金輪聖
神皇帝現此妙身當兹巨瑞符契冥合影響不差非常
之貺曠古未聞殊特之珍歷代一見手舞足蹈倍百常
情無任慶躍之至─權德輿中書門下賀神龍寺渠中
瑞蓮表─今日中書某至奉宣進止示臣等神龍寺殿前
渠中瑞蓮花圖其花一莖兩房者伏惟陛下仁聖感通
弘被生植宥萬方之暇必順天心於九重之中别開佛
刹絪縕降祉菡蓞敷榮瑞兹灼灼之花迥出田田之葉
吉祥殿外芳馥殊常功德池中光華交映扶疎發越並
秀相鮮玄功嘉應超冠圖牒彼芝稱三秀麥有兩岐雖
驗休祥豈階妙法觀雙芙之挺茂荷一雨之均霑隂隲
生成發輝嚴淨臣等沗居樞近倍萬歡心無任欣忭悦
懌之至─張仲素賀西内嘉蓮表─臣伏見令月九日中
書門下宣示百官西内池中嘉蓮圖其蓮一本兩花者
臣聞明聖有作天人合應既彰化本必降祥符即事而
推昭昭可見伏惟陛下儲精要道憂濟羣方致理大同
猶懼不至所以恢弘聖教資福生靈玄造感通嘉瑞屡
降况兹菡蓞儒釋同稱經文但喻乎淤泥詩人特歌於
彼澤豈比夫躍銅池煥靈沼傳芳丹禁濯影清流特聳
孤莖以表清淨之源一致對敷雙萼是明内外之教齊
興天雖不言假物明意臣仰披圖牒逖覽古先豈無禎
祥莫此昭著望雲就日徒深抃躍之誠舞德歌功何報
恩私之重無任忭賀慶躍之至─柳宗元為王京兆賀
嘉蓮表─今日某時中使某奉宣聖旨出西内神龍寺前
水渠内合歡蓮花圖一軸示百僚者祥圖煥開異彩交
映贊天地之合德表神人以同歡臣某誠歡誠慶稽首
頓首伏惟皇帝陛下道協重華慶傳種德調隂陽之粹
美孕造化之精英吉慶每見於天心發祥必自於禁掖
是使雙華擢秀蓮蒂垂芳香激大王之風影耀天泉之
水煥開宫沼旁映給園靈貺應期天龍護聖寶歷羣超
於小劫神功允洽于大千臣某獲覩昇平濫居榮寵聞
瑞應而稱慶仰繢事而增歡無任抃蹈喜躍之至
說─原─宋周子愛蓮說─水陸草木之花可愛者甚蕃晉陶
淵明愛菊自李唐以来世人甚愛牡丹予獨愛蓮出淤
泥而不染濯漣漪而不妖中通外直不蔓不枝香遠益
清亭亭淨植可遠觀而不可䙝玩焉予謂菊花之隠逸
者也牡丹花之富貴者也蓮花之君子者也噫菊之愛
陶後鮮有聞蓮之愛同予者何人牡丹之愛宜乎衆矣
傳─原─明葉受君子傳─君子諱蓮或又謂諱菡蓞字芙蓉
相傳為神仙家流世居太華山玉井中始祖有諱碧藕
者夀千歲成周時因西王母進見穆天子陪宴瑶池上
子孫散處其根𣲖世襲其名亦曰藕咸潔白聰明意氣
清虚自以仙流弗與生民伍隠遁不見於世苟可蔽身
雖汚泥重淵沒齒不怨時人為之謠曰平生水雲姿七
星羅心胸豈無絲毫益上裨天子聰而不自薦逹胡為
乎泥中藕聞亦不介意世有好而訪之者輙強與歸竟
不辭謝第求澡雪以往任其指使或療渴治病養老慈
幼娱賓客供祭祀靡不順承雖刳股臠體不惮藕生茄
茄端楷離立屹然有出塵之志茄生荷荷為人圓渾能
紉緝為衣與楚畹蘭氏齊名見稱於三閭大夫又嘗為
桮棬屈體輪囷如象鼻状授客吸酒號碧筒杯東坡見
其遺製酌酒試之歎曰碧盌既作象鼻彎白酒猶𢃄荷
心苦藝絶當時後人無能效之者傳十葉至君子君子
質羸氣盈心芳貌溢内視欿然不足外觀佩服鮮整光
曄可愛盡得羽化之術飄然有高世之志因辟榖於人
間世無所好惟日引清漣以自娱濯古有東昏侯寵貴
嬪愛君子姿色令與潘妃進履君子愀然侯範金肖像
代焉唐明皇鑿太液池與楊貴妃遊宴其中近臣將相
或不得時至君子侍從其間不少刻舍左右會禄山之
亂遂引去釋有金仙氏雅知君子齋潔留參侍世尊君
子惡其異已不果留釋剡木勒像遣之自是流落江湖
甘同草芥不希薦逹番禺程九齡遇諸巷望見驚喜亟
拜曰吾先夫子從周先生遊周先生友愛君子君子吾
先夫子師友也敢不拜時薰風徐来君子欣然起舞笑
媚相迎恨相見之晚九齡固請以歸下榻佇壺汲清漣
以奉顧諸子姓曰君子吾方外友也可善事之日鉤簾
去屏蔽灑掃左右惟恐失君子歡君子不時見每盛夏
東日方興振衣起立吟風灑露逍遥欣躍已而徘徊顧
望移午斂體握固噤不露半唇數日卸服委其心而蜕
去至時復来来去皆在壺中人莫能窺其跡九齡益竒
之謂曰昔費長房遇壺公能答鬼使社今吾其為長房
乎因自號小壺公神仙家自希夷之後不傳世無能知
者君子知之亦欲傳世顧非其人雖傳不觧嘗以其略
示九齡不盡觧因俟其去而視其遺玉蛹纍纍私啖之
瓊液滿嚥兩臉駸駸君子之色君子歸九齡有異人過
而相曰何物老媪生此寧馨兒神清骨潤往来人世夀
未可量也昔見其浴漢昭帝柳池中芳氣襲人又見其
在華山頂上人得其丹服之輙羽化今已數百年顧在
此九齡聞之愈敬信服之不少怠
頌─增─宋顔延之碧芙蓉頌─澤芝芳豔擅竒水屬練氣紅
荷比符縹玉擢麗滄池飛映雲屋實紀仙方名書靈躅
贊─增─晉郭璞芙蓉贊─芙蓉麗草一曰澤芝泛葉雲布映
波赮熙伯陽是食饗比靈期
賦─
御製西苑芙蕖賦─惟澤芝誌於爾雅菡蓞詠於風詩繄金塘
之麗草允柳沼之朱儀夫其的爍輕莎翩躚清瀨玉節蟠
根翠羽襞蓋縷黃作鬚跗紫成蔕蔭太液之漣漪蕩昆明
之霧靄爾乃幽房晨折芳葩夜舒前迎丹殿後匝瑶除高
披直道斜嬝周廬萋萋川碧淼淼天虚光留錦騖隂唼文
魚葉漾珠而錯落影翻月而軒渠若夫黛罨如烟華濃似
綺藻采横洲霱雲被沚或雪沁瓊英螺含碧蘤桃倩紅&KR1929;
菊分金蕊競秀揚輝爛兮出水如仰如俯似低復昂亭亭
交倚田田並將宛若瑶林之四映矯如朱鷺之載翔至於
萍合橋㾗蒲牽波縠溪静禽喧臺高樹複梅雨滳而浮馨
麥飈扇而散馥氤氲於講席之書郁烈乎侍臣之服間命
沙棠之楫駕芙蓉之舟似搴華峰之種無待汾水之謳宴
羣工於在鎬聊悦豫以凝庥盖其濯素挺生拔泥不滓外
直中通花榮實旨潔比高人清同君子是以廬山則淵明
屆焉濂溪則惇頤樂只余願賢士之釋荷裳乃睠幽姿而
不自已
增─漢閔鴻芙蓉賦─乃有芙蓉靈草載育中川竦修幹以
凌波建綠葉之規圓灼若夜光之在玄岫赤若太陽之
映朝雲乃有陽文修嫮傾城之色揚桂枻而来遊玩英
華於水側納嘉賓兮傾筐珥紅葩以為餙感夭桃而歌
詩申關雎以自敕嗟留夷與蘭芷聽鶗鴂而不鳴嘉芙
蓉之殊偉託皇居以發英─魏曺植芙蓉賦─覽百卉之
英茂無斯華之獨靈結修根於重壤泛清流而擢莖其
始榮也皦若夜光尋扶桑其揚暉也晃若九陽出暘谷
芙蓉蹇産菡萏星屬絲條垂珠丹榮吐綠焜焜韡韡爛
若龍燭觀者終朝情猶未足於是狡童媛女相與同遊
擢素手於羅袖接紅葩於中流─晉孫楚蓮花賦─有自
然之麗草育靈沼之清瀨結根繫於重壤森蔓延以騰
邁爾乃紅花電發暉光曄曄仰曜朝霞俯照綠水潜緗
房之奥密兮含珍藕之甘腴攅聚星列纖離相扶微若
玄黎披幽夜粲若鄧林飛鵷雛─潘岳蓮花賦─偉玄澤
之普衍嘉植物之並敷遊莫美於春臺華莫盛於芙蕖
於是惠風動冲氣和眄清池翫蓮花舒綠葉挺纖柯結
綠房列紅葩仰含清液俯濯素波修柯婀娜柔莖苒弱
流風徐轉廻波微激其望之也曄若皦日燭崑山其即
之也晃若盈尺映藍田─芙蓉賦─蔭蘭池之豐沼育沃
野之上腴課衆榮而比觀煥卓犖而獨殊狎獵雲布窋
咤星羅光擬燭龍色奪朝霞丹煇揮紅飛鬚垂的紛披
赩赫散煥熠爚流芬賦采風靡雲旋布濩磊落蔓衍夭
閑發清陽而增媚潤白玉而加鮮─夏侯湛芙蓉賦─臨
清池以遊覽觀芙蓉之麗華潜靈藕於玄泉擢修莖乎
清波煥然蔭沼灼爾星羅若乃廻縈外散菡萏内離的
出豔發葉恢花披綠房翠蔕紫飾紅敷黃螺圓出垂蕤
散舒纓以金牙點以素珠固陂池之麗觀尊終世之特
殊爾乃採淳葩摘圓質析碧皮食素實味甘滋而清美
同嘉異乎橙橘参嘉果以作珍長充御乎口實─宋傅
亮芙蓉賦─考庶卉之珍麗實總美於芙蕖潜幽泉以育
藕披翠蓮而挺敷汎輕荷以冒沼列紅葩而曜除徼旭
露以滋采靡朝風而肆芳表麗觀於中沚播郁烈於蘭
堂在龍見而萌秀於火中而結房豈呈芬於芷蕙將越
味於沙棠詠三閭之被服美蘭佩而荷裳伊玄匠之有
瞻悦嘉卉於中渠既輝映於丹墀亦納芳於綺䟽─原
鮑照芙蓉賦─感衣裳於楚賦詠憂思於陳詩訪羣英之
豔絶標高名於澤芝會春陂乎夕張搴芙蓉而水嬉抽
我衿之桂蘭點子吻之瑜辭選羣芳之徽號美斯花之
郁烈抱兹性之清芬稟若華之驚絶單蓲陽之妙手測
淲池之光潔爍彤輝之明媚粲雕霞之繁悦顧椒丘而
非偶豈圓桃而能埓彪炳以蒨藻翠莖而紅葩青房兮
規接紫的兮圓羅樹妖婬之弱幹散菡萏之輕荷上星
光而倒景下龍鱗而隠波戲錦鱗而夕映曜繡羽以晨
過結游童之湘吹起榜妾之江歌備日月之温麗非盛
明而謂何若乃當融風之暄盪承暑雨之平渥被瑶塘
之周流繞金渠之屈曲排積霧而揚芳鏡洞泉而含綠
葉折水以為珠條集露而成玉潤蓬山之瓊膏輝葱河
之銀燭冠五華於仙草超四照於靈木雜衆姿於開卷
閱羣貌於昏明無長袖之容止信一笑之空城森紫葉
以上擢紛緗蕊而不傾根雖割而琯徹柯既解而絲縈
感盛衰之可懷質始終而常清故其為芳也綢繆其為
媚也奔發對妝則色殊比蘭則香越泛明彩於宵波飛
澄華於曉月陋荆姬之朱顔笑夏女之光髮恨狎世而
貽賤徒愛存而賞沒雖凌羣以擅竒終從歲而零歇
增─梁簡文帝採蓮賦─望江南兮清且空對荷華兮丹復
紅卧蓮葉而覆水亂高房而出叢楚王暇日之歡麗人
妖豔之質且棄垂釣之魚未論芳䓑之實惟欲迴渡輕
船共採新蓮傍斜山而屢轉乘横流而不前於是素腕
舉紅袖長迴巧笑堕鳴璫荷稠刺密亟牽衣而綰裳人
喧水濺惜虧朱而壊妝物色雖晚徘徊未返畏風多而
榜危驚舟移而花遠謌曰嘗聞蕖可愛採擷欲為裙葉
滑不留綎心忙無暇薰千春誰與樂惟有妾随君─元
帝採蓮賦─紫莖兮文波紅蓮兮芰荷綠房兮翠盖紫實
兮黃螺於時妖童媛女蕩舟心許鷁首徐廻兼傳羽杯
棹將移而藻挂船欲動而萍開爾其纖腰束素遷延顧
步夏始春餘葉嫩花初恐沾裳而淺笑畏傾船而斂裾
故以水濺蘭橈蘆侵羅&KR3309;菊澤未反梧臺迥見荇濕霑
衫菱長繞釧泛柏舟而容與歌採蓮於江渚歌曰碧玉
小家女来嫁汝南王蓮花亂臉色荷葉雜衣香因持薦
君子願襲芙蓉裳─昭明太子芙蓉賦─色兼列彩體繁
衆號初榮夏芬晩花秋曜興澤陂之徽章結江南之流
調─江淹蓮花賦─檢水陸之具品閱山海之異名珍爾
秀之不定乃天地之精英殖東國之流詠出西極而擅
名方翠羽而結葉比碧玉而為莖蕊金光而赩色藕冰
折而玉清載紅蓮以吐秀披絳葉以舒英故香氛感俗
淑氣参靈躑躅人世茵蒀祇冥青桂羞烈沉水慚馨於
是生乎澤陂出乎江隂見彩霞之夕照覿雕雲之晝臨
既翕赩於洲漲亦映曖於川潯奪夜月及熒光掩朝日
與赩火出金沙而延曜被淥波而覃拖冠百草而絶羣
出異類之衆夥故仙聖傳圖英隠留記一為道珍二為
世瑞發青蓮於王宫驗竒花於陸地若其江淡澤芬則
照電爍日池光沼綠則明璧洞室曜長洲而瓊文映青
崖而火質或凴大淵之清峭或殖疏圃之蒙密故河北
櫂歌之姝江南採菱之女春水厲兮楫潺湲秋風駛兮
舟容與著縹芰兮出波擥湘蓮兮映渚迎佳人兮北燕
送上客兮南楚知荷華之將晏惜玉手之空佇廼為謠
曰秋雁度兮芳草殘琴柱急兮江上寒願一見兮道我
意千里遠兮長路難若其花實各名根葉異辭既號芙
蕖亦曰澤芝麗詠楚賦豔歌陳詩非獨瑞草爰兼上藥
味靈丹砂氣驗青艧乃可劍棄海岫龍舉雲㠋畫臺殿
兮霞蔚圖縑縞兮炳爍永含靈於洲渚長不絶兮川壑
─原─唐王勃採蓮賦─非登高可以賦者惟採蓮而已矣
况洞庭兮紫波復瀟湘兮綠水或暑雨兮朝霽乍凉飈
兮暮起黛葉青跗烟周五湖紅葩絳蘤電爍千里尤見
重於幽客信作謠於君子爾其珍族廣茂淑類博傳藻
河渭之空曲被沮漳之淪漣燭澄灣而爛爛亘修漲之
田田豈直水區澤國江漘海壖是以吴娃越豔鄭婉秦
妍感靈翹於上節悦瑞色於中年錦帆映浦羅衣塞川
飛木蘭之畫楫駕芙蓉之綺船問子何去幽潭採蓮已
矣哉誠不知其所以然賞由物召興以情遷故其游泳
一致悲欣萬緒至若金室麗妃璇宫佚女傷鳳臺之寂
寞厭鸞扃之閑處侍飲南津陪歡北渚見磯岸之紆直
覿旌旄之低舉上苑神池芳林御陂樓隂架沚殿彩乘
漪張拜洛之容衞備横汾之羽儀簫鼓發兮龍文動鱗
羽喧兮鷁首移咸靚妝而麗服各分騖而並馳蘋縈漿
礙荇觸船危視雲霞之沃蕩望林泉之蔽虧洪川泱泱
兮菡萏積綠水湛湛兮芙蕖披惜歲時兮易晚傷君王
兮未知折紺房與湘菂攬紅葩及碧枝廻綃裙兮竊獨
歎步羅襪兮私自竒莫不驚香悼色畏别傷離復有濯
宫年少期門公子翠髮蛾眉頳唇皓齒傅粉蘭堂之上
偷香椒屋之裏亦復銜恩激誓佩寵緘愁承好賜之珍
席奉嬉遊之彩斿繡楝曛兮翠羽帳瑶塘曙兮青翰舟
搴條拾蕊沿波泝流池心寬而藻薄浦口窄而萍稠和
橈姬之衞吹接榜女之齊謳去復去兮水色夕採復採
兮荷葉秋願承歡而卒歲長接席而寡仇於是薊北無
事關西始樂霧盡江垠氣恬海寞消怪氣於沅澧照榮
光於河洛殊方異類舞詠相錯王公卿士歌吹並作則
有侯家瑣第戚里芳園穿池壩岸之曲蓄水河陽之源
隄防谷口島嶼轘轅嘉木畢植靈草具繁沉桂北之丹
藕濯荆南之紫根鬱凄凄而霧合燦曄曄而霞翻洎乎
氣徹都鄙景華川陸麥雨微凉梅飈淺燠命妖侣於石
城嘯娱朋於金谷乃使綠珠捧棹青琴理舳樽芳醪藉
珍餗汎玉潭之瀰漫遶金渠之隈隩石近水而苔濃岸
連山而樹複排芰末而爭遠託蘆間而競逐赴汨凌波
飛袿振羅風低綠幹水濺黃螺上客喧兮樂未已美人
醉兮顔將酡畏蓮色之如臉願衣香兮勝荷徘徊郢調
悽慘燕歌念窮歡於水涘誓畢賞於川阿結漢女邀湘
娥北溪蕊尚密南汀花更多恨光景兮不駐指芳馨兮
謂何若乃南楚義妻東吴信婦結䄜整佩承筐奉帚忽
君子兮有行復良人兮遠征南討九真百粤北戍雞田
雁城念去魂駭相視骨驚臨春渚兮一送見秋潭兮四
平與子之别烟波望絶念子之寒江山路難水淡淡兮
蓮葉紫風颯颯兮荷花丹翦瑤帶而猶欷折瓊英而不
歡既而緣隈逗浦還栧歸㯭睠芳草兮已殘憶離居兮
方苦延素頸於極漲攘皓腕於神滸惜佳期兮末由徒
增思兮何補又若倡姬蕩媵命侣招羣淇上洛表湘臯
汝墳望洲草兮翡翠色動浦水兮驪龍文願觧佩以邀
子思搴裳而從君悲時暮愁日曛鳴鐶釧兮響窈窕豔
珠翠兮光繽紛憐曙埜之絳氣愛晴天之碧雲棹廵汀
而柳拂船向渚而菱分掇翠莖以翳景襲朱萼以為裙
梃楫凌亂風流雨散鳴榔絡繹霧罷烟釋状飛虯之蜿
蜿若驚鴻之奕奕艇怯奔潮篙憎淺石絲著手而偏繞
刺牽衣而屢襞乃有貴子王孫乘間縱觀何平叔之符
彩潘安仁之藻翰税龍馬於金堤命鳧舟于石岸錦纜
翻灑銀檣照爛日側光沉風驚浪深紆北渚之新贈恣
東溪之密尋鴛鴦繡彩之文履瑇瑁瓊華之寶琴扣舷
擊榜吴歈越吟溱與洧兮葉覆水淮與濟兮花冒潯值
明月之夕出逢丹霞之夜臨茱萸歌兮軫妾思芍藥曲
兮傷人心伊採蓮之賤事信忘情之蓋寡雖迹兆於水
鄉遂風行於天下感極哀樂聲参鄭雅是以緬察谷底
窮覽地維北盡豐鎬澇潏南究巴沲越沂莫不候期應
節沿濤汎湄薄言採之興言服之發文扃之麗什動幽
幌之情詩使人結眷令人相思宜其色震百草香奪九
芝棲碧羽之神雀負青&KR0008;之寶龜紫秩流記丹經秘詞
豈徒加繡柱之光彩曄文井之華滋已矣哉向使時無
其族代乏厥類獨秀上清之境不生中國之地學鸞鳳
而時来與鶼鶼而間至必能使衆瑞彩沒羣貺色沮湯
武齋戒伊臯延佇豈俾夫秦童趙僕倡姬豔女狎而玩
之擷而採之乎時有東鄙幽人西園舊客常陪帝子之
輿經侍天人之籍詠綠竹於風曉賦彤管於日夕暑往
寒来忽矣悠哉蓬飄梗逝天涯海際似還卬之寥廓同
適越之淫滯蕭索窮途飄颻一隅昔聞七澤今過五湖
聽菱歌兮幾曲視蓮房兮幾株非鄴地之宴語異睢苑
之歡娱况復殊方别域重瀛複嶂虞翻則故鄉寥落許
靖則生涯惆悵感芳草之及時懼修名之或喪誓剗迹
潁上棲影渭陽枕箕岫之孤石泛磻溪之小塘餐素實
兮吸絳芳荷為衣兮芰為裳永潔已於丘壑長寄心於
君王且為歌曰芳華兮修名竒秀兮異植紅光兮碧色
稟天地之淑麗承雨露之霑飾蓮有藕兮藕有枝才有
用兮用有時何當娜婀華實移為君含香藻鳳池─宋
之問秋蓮賦并序─天授元年勑學士楊炯與之問分日
於洛城西入閣每雞鳴後至羽林仗閽人奏名請龜契
佇命拱立於御橋之西玉池清冷紅蕖菡萏謬履扃闥
自春徂秋見其生視其長覩其盛惜其衰得終天年而
無夭折者良以隔礙仙禁人莫由見向若生於瀟湘洞
庭溱洧淇澳即有吴姬越客鄭女衞童芳心未成採擷
都盡今委以白露順以凉風榮落有期秋分畢矣斐然
願歌其事久之乃為秋蓮賦焉若夫西城秘掖北禁仙
流見白露之先降悲紅蕖之已秋昔之菡萏齊秀芬敷
競發君門閟兮九重兵衞儼兮千列綠葉青枝緣溝覆
池映連旗兮搖豔揮長劍兮陸離疏瀍兮裂榖交流兮
相沃四繞兮丹禁三匝兮承明曉而望之若霓裳宛轉
朝玉京夕而察之若霞標灼爍散赤城既如秦女豔日
兮鳳鳴又似洛妃拾翠兮鴻驚足使瑶草罷色芳樹無
情複道兮詰曲離宫兮相屬飛閣兮周廬金鋪兮璧除
君之駕兮旖旎蓮之葉兮扶疎萬乘顧兮駐綵騎六宫
喜兮停羅裾仰仙遊而德澤縱幽覽而神虚豈與夫溪
澗兮沼沚自生兮自死海泝兮江沱萬里兮烟波泛漢
女遊湘娥佩鳴玉戲清波中流欲渡兮木蘭楫幽泉一
曲兮採蓮歌江南兮峴北汀洲兮不極既有芳兮莎城
長無豔兮水國豈知移植天泉香飄列仙嬌紫臺之月
露含玉宇之風烟雜葩兮照燭衆彩兮相宣鳥翡翠兮
丹青翰樹珊瑚兮林碧鮮夫其生也春風晝蕩爍日相
煎夭桃盡兮穠李滅出大堤兮豔欲燃夫其謝也秋灰
度管金氣騰天宫槐疎兮井桐變搖寒波兮風颯然歸
根息豔兮八九月乘化無窮兮千萬年越人望兮已長
久鄭女採兮無由緣何深蔕之能固何穠香之獨全别
有待制揚雄悲秋宋玉夏之来兮翫早紅秋之暮兮悲
餘綠禮盛燕臺人非楚材雲霧圖兮蘭為閣金銀酒兮
蓮作杯落英兮徘徊風轉兮哀哀入黃扉兮灑錦石縈
白蘋兮覆綠苔寒暑忙忙兮代謝故葉新花兮往来何
秋日之可表托芙蓉以為媒─增─白居易荷珠賦─迸水
所集輕荷正敷引修莖而出葉凝玉液以成珠淨綠田
田神龜之巢處斯在虚眀皎皎靈鵲之銜来豈殊既羅
列其青蓋又昭章於白榆亂點的爍分規青瑩仰虚無
以上出掩晶熒而外映灑之不著湛兮逾淨時寄寓於
傾欹每因依於平正可止則止必荷之中央在圓而圓
得水之本性飃飈既息而常凝魚鳥頻衝而不定爾乃
一氣暗後初陽照前宿雨霽而猶在曉露裛而正鮮熠
熠有光映空水而煥若纍纍無數遍池塘而炯然宛轉
而魚目廻視冲融而蚌胎未堅因霑濡而大小随散合
以虧全輕彩蕩漾芳濃厭浥眀璣而夜月争光丹粟而
晨霞散入其息也與波俱停其動也與風皆急若轉於
掌乃是江妃之珠如凝於盤遂成泉客之泣冰壺捧玉
而殊倫水鏡沈精而莫及則知氣有相假物有相資惟
雨露之留處當芙蓉之茂時雖賦象而無準必成形而
在兹喻於人則寄之生也擬於道則冲而用之自契玄
珠之妙何求赤水之遺─宋歐陽修荷花賦─步蘭塘以
清暑兮颯蘋風以中人擷杜若之春榮兮搴芙蓉於水
濱嘉丹葩之耀質出綠水而含新蔭曲池之清泚漾波
紋之淵淪披紅衣而耀彩寄清流而託根挺無華之淺
豔靡競麗乎先春抱生意以自得兮及薰時之嘉辰若
夫夏畹蘭衰夢池草密惨羣芳之已銷獨斯蓮之迥出
可以嗅清香而折酲可以玩芳華而自逸况其晩浦烟
霞水亭風日投文竿而餌垂泳萍莖而波溢絲縈藕以
全折杯卷荷以半側墜紫菂以欹烟斂紅芳而向夕可
憐影兮相顧列金葩而返植清風遏以似起碧露合而
乍失或兩兩以相扶漸亭亭而獨出發臙脂於北土生
異香於西域匪江妃之小腰即廣陵之清骨爾乃曲沼
微陽横塘細雨逐橋上之歸鞍笑堤邊之遊女堕虹梁
而窺影倚風臺而欲舞覆翠被以薰香然犀燈而照浦
雙心並根千株泣露湛月白而風清杳池平而樹古送
艇子於西州聞棹謳於北渚迎桃根而待檝逢宓妃而
未渡廹而視之靚若星妃臨水而脉脉盈盈遠而望之
杳如峡女行雲而朝朝暮暮其妖麗也其閒雅也香荃
橈兮木蘭舟澹容與兮悵夷猶東西随葉隠上下逐波
浮已見雙魚能比目應笑鴛鴦會白頭昔聞妃子貴東
隣池上金花不染塵空留此日田田葉不見當時步步
人─明申時行瑞蓮賦并序─惟聖皇御歴十有四年道
化滂流和氣翔洽於時崇慈寧之新構備尊飬之上儀
大孝潜孚靈貺昭答乃有嘉蓮獻異重臺發祥萬乘臨
觀六宫燕喜信熙時之上瑞馨德之貞符爰付丹青用
垂琬琰命臣等賦之臣謹拜手稽首而作賦曰若夫璇
宫壯麗紫殿巍峩接蓬莱之仙苑環太液之恩波渟泓
玄澤醖釀醇和欣嘉生之咸鬯紛靈瑞其何多宛彼芙
蕖嫣然沼沚載以文罌陳之金戺覆碧葉兮田田漾清
漣兮泚泚被茝紉蘭抽黃曳紫既冉冉以流馨復重重
而結綺爾其豔外生豔華中吐華剖碧房兮敷絳萼幻
珠實兮成丹葩粲英英其疉起芬郁郁其交加乃若旭
日方升卿雲有爛初抱赤兮若傾忽飛丹兮若煉如盤
如蓋臨金掌以曈曨非霧非烟照虹梁而璀璨又若桂
輪乍滿蕙露初零凝清輝兮湛湛潄芳潤兮盈盈紺宇
層樓接銀潢而瀲灔雲鬟高髻開寶鏡以晶熒又若凉
雨纔收薰風徐送濯雲錦兮澄鮮舞霓裳兮飛動凌波
綽約宛洛浦之驚鴻&KR1962;羽翩躚恍秦臺之儀鳳至於星
敷電發霧變霞蒸觸景而生態隨物而賦形縦他卉之
穠麗未若茲花之最靈觀其托體慈闈敷榮秘殿映藻
井以生妍傍綺疏而呈倩煒煌三秀之庭搖曳五明之
扇載色載笑如承長樂之歡来游来觀每荷重瞳之眷
詫神物之有知信人寰之僅見豈比夫駢花并寔連理
分枝望舒生於漢圃合歡産於唐池太華峯頭徒咏如
船之異麻姑壇上虚傳變碧之竒斯盖重申之佑命特
顯象於昌期猗歟我皇德如虞聖時業業以憂勤日䕫
䕫而祇敬承顔順志極尊飬之隆解慍阜財布寬仁之
令故珍貺駢&KR0008;而竒祥疉應䋲繩繼繼用彰累葉之休
赫赫眀眀式表重華之盛尚增修於玄德庶永承乎天
慶─原─申時行後瑞蓮賦─有韡者華婉如清揚菡萏為
簮芙蓉為裳出五沃之上腴兮苞九疑之竒芳繄中通
而外直兮洵䔍實而輝光德可比於君子兮又奚遜夫
國香羌託種於靈沼兮載移根於長樂挺翠盖之團團
兮冒朱華之灼灼枝承蕤以婀娜兮何揚翹之磊落揉
珠菂以成葩兮煥重英之出萼森濯潁於芝房兮儼敷
榮於菌閣朝晞髮於扶桑兮若葵赤之常傾夕弄影於
望舒兮象桂輪之載盈峩星冠於絳闕兮散霞標於赤
城鳳羽矯其翩翻兮蜃樓起而崢嶸恣意態之横出兮
紛可炳於丹青彼新宫之嶻嶪兮固神靈之所宅薰風
扇其淳和兮甘雨滋其薌澤卿雲助其爛漫兮膏露增
其的皪夫惟孕粹而鍾祥兮肆焜煌而舄奕乃其含芬
桂掖流曄椒塗承恩輝於黼幄兮分繡采於翟䄖映畫
堂之甲帳兮迎紫罽之金輿燦榮光於華渚兮鬱佳氣
於蓬壺宫伯忻忻而告瑞慈顔穆穆其歡愉何司花之
特巧殆坤元之出符天子乃考祥圖披靈契徵素蓮於
王母遡石蕖於炎帝或一房而百子或一花而千歲兆
多夀而多男允卜年而卜世於是羣臣效三呼之祝薦
萬歲之觴陳瓜瓞椒聊之什詠竹苞松茂之章曰文子
與文孫兮俾熾而昌曰聖母及聖皇兮俾夀而康如重
臺之積累共乾坤而久長臣拜手而作頌庸昭示於無
疆頌曰瞻彼璇宫臨紫極兮仙籞神池滙靈澤兮煜煜
竒葩産禁掖兮綠葉朱華苞翠菂兮重英疉萼何赩赫
兮地符山川帝申錫兮百世本支兆蕃碩兮慈齡聖算
齊箕翼兮小臣獻頌揚休德兮福禄萬年子孫千億兮
文散句─增─楚屈原離騷─製芰荷以為衣兮雧芙蓉以為
裳─九歌─搴芙蓉兮木末築室兮水中葺之兮荷蓋
芷葺兮荷屋荷衣兮蕙𢃄儵而来兮忽而逝─宋
玉九辯─被荷裯之晏晏兮然潢洋而不可𢃄─招魂─坐
堂伏檻臨曲池些芙蓉始發雜芰荷些─漢王襃九懷
抽蒲兮為坐援芙蓉兮為蓋─劉向九歎─芙蓉蓋而蔆
華車兮紫貝闕而玉堂
御定佩文齋廣羣芳譜卷二十九
