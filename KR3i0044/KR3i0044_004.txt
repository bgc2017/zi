欽定四庫全書
御定佩文齋廣羣芳譜卷二
天時譜
正月(立春雨水元日人日上元附見)
增─禮記月令─孟春之月日在營室昏參中旦尾中─註─日
月會於娵訾而斗建寅之辰也是月也天氣下降地
氣上騰天地和同草木萌動王命布農事命田舍東郊
皆修封疆審端徑術善相丘陵阪險原隰土地所宜五
榖所殖以教道民必躬親之田事既飭先定凖直農乃
不惑─梁元帝纂要─正月孟春亦曰孟陽孟陬上春初
春開春發春獻春首春首歲初歲開歲發歲獻歲肇歲
芳歲華歲─原─花月令─是月也迎春生櫻桃胎望春盈
眸蘭蕙芳李能白杏花飾其靨─增─瓶史月表─正月花
盟主梅花寳珠茶花客卿山茶鐵幹海棠花使令瑞香
報春木瓜─花歴─正月瑞香烈徑草綠百花萌動
彙考─增─詩豳風─三之日于耜─疏─三之日三陽之月夏之
正月也于耜往修田器也─禮記月令─是月也天子乃
以元日祈榖於上帝乃擇元辰天子親載耒耜措之于
参保介之御間帥三公九卿諸侯大夫躬耕帝籍天子
三推三公五推卿諸侯九推─周禮天官─上春詔王后
帥六宫之人而生穜稑之種而獻之於王─夏小正─正
月柳稊─註─稊也者發莩也梅杏杝桃則華─註─杝桃山
桃也─大戴禮─孟春百草權輿─國語─太史順時[瓜見]土
農祥晨正土乃脈發─註─農祥天駟即房星也晨正中也
謂正月初也─管子─正月令農始作服於公田農耕及
雪釋耕始焉芸卒焉─原─西京雜記─戚夫人侍高帝常
以正月上辰出池邊盥濯食蓬餌以祓妖邪─酉陽雜
俎─北朝婦人正月進箕帚長生花─夢溪筆談─正月陽
氣始建兆乎萬物故曰登明─續明道雜志─紹聖戊寅
歲余在黃州見上元沽酒人頭已簪麥穗土人言當年
不爾─賞心樂事─正月玉照堂賞梅叢奎閣賞山茶湖
山尋梅攬月橋看新柳─歲華紀麗─正月二十三日聖
壽寺前蠶市張公詠始即寺為會使民鬻農器─立春
增─禮記月令─先立春三日太史謁之天子曰某日立春
盛德在木天子乃齋立春之日天子親帥三公九卿諸
侯大夫以迎春於東郊─後漢書禮儀志─立春日夜漏
未盡五刻京師百官皆衣青衣郡國縣道官下至斗食
令史皆服青幘立春旛施土牛耕人於門外以示兆民
─易通卦驗─立春條風至冰觧楊柳津─要覽─列子御
風常以立春歸於八荒是風至則草木發生─玉泉記
立春日取弘農宜陽金門山竹為管河内葭草為灰以
候陽氣─摭遺─東晉李鄂立春日命以蘆菔芹芽為菜
盤相餽貺─四時寳鏡─立春日春餅生菜號春盤─景
龍文館記─正月八日立春内出綵花賜近臣武平一應
制云鸞輅青旂下帝臺東郊上苑望春來黃鶯未觧林
間囀紅蘂先從殿裏開畫閣條風初變柳銀塘曲水半
含苔欣逢睿藻光韶律更促霞觴畏景催是日中宗手
勅批云平一年雖最少文甚警新悦紅蘂之先開訝黃
鶯之未囀循還吟咀賞嘆兼懷今更賜花一枝以彰其
美所賜學士花竝令插在頭上後所賜者平一左右交
插因舞蹈拜謝時崔日用乘酣飲欲奪平一所賜花上
於簾下見之謂平一曰日用何為奪卿花平一跪奏曰
讀書萬卷從日用滿口虚張賜花一枝學平一終身不
獲上及侍臣大笑因更賜酒一杯當時嘆美─齊人月
令─立春日食生菜取迎新之意─東京夢華錄─立春日
自郎官御史以上皆賜春旛勝入賀訖戴歸私第又士
大夫家翦綵為春旛或綴於花枝之下或翦為春蝶春
錢春勝以為戲東坡立春日亦簪旛勝過子由諸子姪
笑指云伯伯老人亦簪花勝耶─原─摭言─安定郡王立
春日作五辛盤─增─修眞秘言─立春日清朝北望有紫
綠白雲者為三元君三素飛雲也蘇魏公作春帖子詞
萬年枝上看春色三素雲中望玉宸─熙朝樂事─立春
舉酒縷切粉皮雜以七種生菜供奉筵間盖古人辛盤
之遺意焉─雨水─增─孝經緯─立春後十五日斗指寅為
雨水─七修類稿─雨水正月中天一生水春始屬木然
生木者必水也─元日─增─舊唐書姚璹傳─長壽二年元
日大雪上謂羣臣曰元日雪百榖豐此語有何故實璹
曰汜勝之書雪是五榖之精─四民月令─梅花酒元日
服之却老─風土記─元日食五辛以煉形以助五臟
原─裴玄新語─正旦縣官殺羊懸其頭於門又磔雞以疈
之俗說以厭厲氣玄以問河南伏君伏君曰是月土氣
上升草木萌動羊嚙百草雞啄五榖故殺之以助生氣
─荆楚歲時記─正月一日進椒栢酒飲桃湯進屠蘇酒
膠牙餳下五辛盤造桃版著戶謂之仙木按四民月令
云過臘一日謂之小歲拜賀君親進椒酒椒是玉衡星
精服之令人身輕耐老栢是仙藥成公子安椒花銘則
曰肇惟歲首月正元日厥味惟珍蠲除百疾是知小歲
則用之漢朝元正則行之桃者五行之精厭伏邪氣制
百鬼也董勛云俗有歲首用椒酒椒花芬香故采花以
貢樽─風俗記─正旦楚人上松柏頌周庾信有柏葉銘
─清異錄─咸通後士風尚於正旦未明佩紫赤嚢中盛
人参木香如豆樣時時傾出嚼吞之至日出乃止號迎
年佩─石湖詩註─成都元日滴酥為花熬芋為柳葉三
夕張燈如上元─熙朝樂事─正月朔日簽柏枝於柿餅
以大橘承之謂之百事大吉─人日─增─景龍文館記─景
龍四年七日宴大明殿賜王公以下綵縷人勝李嶠應
制詩桂吐半輪迎此夜蓂開七葉應今朝蘇頲詩七葉
仙蓂承月吐千林御柳拂烟開崔日用詩曲江苔色冰
前液上苑梅香雪裡飄─荆楚歲時記─正月七日為人
日以七種菜為羹翦綵為人或鏤金箔為人以貼屏風
亦戴之頭鬢又造花勝以相遺登高賦詩─上元─增─明
皇雜錄─唐上元夜宫人以黃羅包柑遺近臣謂之傳柑
宴─原─影燈記─洛陽人家造芋郎君食之宜男女─荆
楚歲時記─正月望日作豆糜以祀門戸先以柳枝插門
随枝所指以酒脯飲食及豆粥插箸而祭─聞見近錄
紹聖二年上元幸集禧觀出宫花賜從駕臣僚各數十
枝時人榮之
集藻─原─梁昭明太子錦𢃄書─北斗周天送玄冥之故節
東風拂地啟青陽之芳辰梅花舒兩歲之装柏葉汎三
光之酒─增─宋張耒人日飲酒賦─歲後七日其名曰人
愛此嘉名飲酒歡欣豈竹木之始和生庶彙而施仁
明倪謙早春賦─漏暖信於梅枝兮見天心之来復窺韶
光于柳眼兮騐百卉之回綠─顧起元元夕賦─霧漵風
隄乍旖旎以醒柳霜墟冰嶠尚参差而落梅
五言古詩─增─梁沈約初春─夹道覓陽春相將共携手草
色猶自腓林中都未有無事逐梅花空教信楊柳且復
歸去来含情寄杯酒─周宗懔蚤春─昨暝春風起今朝
春氣来鶯鳴一兩轉花樹數重開散粉成初蝶翦綵作
新梅遊客三千里無暇上高臺─隋薛道衡人日─入春
纔七日離家已二年人歸落鴈後思發在花前─唐白
居易立春後五日─立春後五日春態紛婀娜白日斜漸
長碧雲低欲墮殘冰折玉片新萼排紅顆遇物盡欣欣
愛春非獨我迎芳後園立就暖前簷坐還有惆悵心欲
别紅爐火
七言古詩─增─唐李賀正月樂詞─上樓迎春新春歸暗黃
著柳宮漏遲薄薄淡靄弄野姿寒綠幽風生短絲錦牀
曉臥玉肌冷露臉未開對朝暝官街柳帶不堪折早晩
菖蒲勝綰結
五言律詩─
御製元夜與諸王宴飲乾清宫今夕丹帷宴聯翩集懿親傳
柑宜令節行葦樂芳春香泛紅螺重光搖絳蠟新不須歌
湛露明月足留人
增─唐虞世南奉和獻歲讌宫臣─履端初啓節長苑命高
筵肆夏喧金奏重潤響朱絃春光催柳色日彩泛槐烟
微臣同濫吹謬得仰鈞天─盧照鄰元日述懷─筮仕無
中秩歸耕有外臣人歌小歲酒花舞大唐春草色迷三
徑風光動四鄰願得長如此年年物候新高紹晦日
宴高氏林亭─嘯侣入山家臨春翫物華葛絲調綠水桂
醑酌丹霞岸柳開新葉庭梅落早花興洽林亭晩方還
倒載車─嚴維晦日宴遊─晦日湔裾俗春樓致酒時山
公還已醉謝客舊能詩溪柳薰晴淺巖花待閠遲為邦
久無事比屋自熙熙─白居易新居早春─静巷無来客
深居不出門鋪沙蓋苔面掃雪擁松根漸暖宜閒步初
晴愛小園見花都未有唯覺樹枝繁─曹松立春─春日
一杯酒便吟春日詩木梢寒未覺地脈暖先知鳥轉星
沉後山分雪薄時寕無翦花手贈與最芳枝─宋呂夷
簡江南立春─灰律何時應江春昨夜来細風先動柳殘
雪不藏梅餘冷迷清管微和發凍醅閉門無客到樽俎
為誰開─宋伯仁歲旦─居閒無賀客早起但如常桃版
随人換梅花隔歲香春風回笑語雲氣卜豐穰柏酒何
勞勸心康壽自長─元趙孟頫早春─谿上春無賴清晨
坐水亭草芽随意綠柳眼向人青初日收濃霧微波亂
小星誰歌採蘋曲愁絶不堪聽
七言律詩增─唐韋元旦奉和立春遊苑迎春應制─㶚涘
長安恒近日殷正臘月早迎新池魚戲葉仍含凍宫女
裁花已作春向苑雲疑承翠幄入林風若起青蘋年年
斗柄東無限願挹瓊觴壽北辰─馬懷素奉和立春遊
苑迎春應制─元籥飛灰出洞房青郊迎氣肇初陽仙輿
暫下宜春苑御醴行開薦壽觴映水輕苔猶隐綠緣隄
弱柳未輸黃惟有裁花飾簪鬢恒随聖藻狎年光─杜
甫立春─春日春盤細生菜忽憶兩京梅發時盤出高門
行白玉菜傳纖手送青絲巫峡寒江那對眼杜陵遠客
不勝悲此身未知歸定處呼兒覓紙一題詩─戴叔倫
和汴州李相公勉人日喜春─年来日日春光好今日春
光好更新獨獻菜羹憐應節遍傳金勝喜逢人烟添柳
色看猶淺鳥踏梅花落已頻東閣此時聞一曲翻令和
者不勝春─原─韋莊立春─青帝東來日馭遲暖烟輕逐
曉風吹罽袍公子樽前覺錦帳佳人夢裏知雪圃乍開
紅菜甲綵幡新翦綠楊絲殷勤為作宜春曲題向花牋
貼繡楣─增─宋韓琦至和乙未元日立春─元日難逢是
立春普天誰不喜佳辰一年氣候均諸節萬卉芳菲實
九旬柏葉始傾為壽酒土牛随示力耕人故隂盡革無
餘臘端朔陽来慶共新─蘇軾正月二十日往岐亭郡
人潘古郭三人送予於女王城東禪莊院─十日春寒不
出門不知江柳已搖村稍聞決決流冰谷盡放青青沒
燒㾗數畆荒園留我住半瓶濁酒待君温去年今日關
山路細雨梅花正斷魂─范成大立春日郊行─竹擁溪
橋麥蓋坡土牛行處亦笙歌麴塵欲暗垂垂柳醅面初
眀淺淺波日滿縣前春市合潮平浦口暮帆多春来不
飲兼無句奈此金旛綵勝何─陸游立春前一日作─開
年化日已舒長漸見風和鳥變吭冒土萱芽穿嫩綠拂
橋柳色弄輕黃重温壽酒屠蘇釅探借春盤餅餌香不
入城門今幾歲遥知車馬正怱忙─立春日─日出風和
宿醉醒山家樂事滿餘齡年豐臘雪經三白地暖春郊
已遍青菜細簇花宜薄餅酒香浮螘瀉長瓶湖村好景
吟難盡乞與侯家作畫屏─朱淑眞立春─停杯不飲待
春来和氣先春動六街生菜乍挑宜捲餅羅幡旋翦稱
聯釵休論殘臘千重恨管入新年百事諧從此對花并
對景盡拘風月入詩懷─元程鉅夫和王寅夫郎中元
日立春─馬蹄塵裏度芳辰𢃄得陽和到七閩山翠倚天
迎好客風光滿地屬吟身高情古柳仍青眼時態夭桃
自絳脣從此不憂江海遠春官䄂有十分春─楊維楨
嬉春體─今朝立春好天氣况是太平朝野時走向南隣
覓酒伴還從西墅買花枝陶令久辭彭澤縣山公祗愛
習家池宜春帖子題贈爾日日春遊日日宜西子湖
頭春色濃望湖樓下水連空柳條千樹僧眼碧桃花一
株人面紅天氣渾如曲江節野人正是杜陵翁得錢沽
酒勿復較如此好懷誰與同
五言排律─增─唐冷朝陽立春─玉律傳佳節青陽應北辰
土牛呈歲稔綵燕表年春臘盡星廻次寒餘月建寅風
光行處好雲物望中新流水初銷凍潛魚欲振鱗梅花
將柳色偏思越鄉人─明吳兆元旦書事─閩中風景麗
元旦百花開有岸皆縈草無波不染苔樹光搖粉堞雲
彩照金罍濃黛新年點春衣隔歲裁夜爐藏宿火曉燭
翦殘灰䄂裏分餘蕙釵邊罥落梅松枝當戶插淑氣拂
窗来正好隨懽笑那知客思催
五言絶句─
御製春盤─小摘園中露新香糁作羹歲和欣有兆甘莱已春
生
增─唐杜甫瀼西果園─正月喧鶯未兹辰放鷁初雪籬梅
可折風樹柳微舒─李中早春─一種和風至千花未散
妍草心竝柳眼長是被恩先─儲嗣宗早春─野樹花初
發空山獨見時踟蹰歴陽道鄉思滿南枝─宋朱子立
春前一日─雪花寒送臘梅萼暖生春歲晩江村路雲迷
景更新
七言絶句─增─唐元稹第三歲日詠春風憑楊員外寄長
安柳─三日春風已有情拂人頭面稍憐輕殷勤為報長
安柳莫惜枝條動軟聲─楊巨源城東早春─詩家清景
在新春綠柳纔黃半未勻若待上林花似錦出門俱是
看花人─韓滉晦日呈諸判官─晦日新晴春自嬌萬家
攀折渡長橋年年老向江城守不覺東風換柳條─來
鵬早春─新歴才將半紙開小庭猶聚爆竿灰偏憎楊柳
難鈐轄又惹東風意緒来─宋黃庶探春─雪裏猶能醉
落梅好營杯具待春来東風便試新刀尺萬葉千花一
手裁─方岳立春─綵燕雙簪翡翠翹巧裁銀勝試春韶
東風已到闌干北看見嬌黃上柳條─眞山民早春─小
桃枝上認年華随分紅開一兩花將謂春風只城市也
吹春色到山家─元劉詵元日─曉街泥淺馬蹄過元日
雖隂地已和處處桃花如二月東風應比去年多─劉
因探春─道邊殘雪護頽牆牆外柔絲露淺黃春色雖微
已堪惜輕寒休近柳梢傍─趙雍早春─高捲珠簾日漸
長梅花庭院雪飄香閒倚闌干看新柳不知誰為染鵝
黃─明李東陽正月十八日甘棠院─上元纔過又尋春
紅白山花粲粲新似喜使君初病起隔欄相向笑迎人
原─陳繼儒早春─春風無力柳條斜新草微分一抹沙欲
向主人借鋤插掃開殘雪種梅花
詩散句─原─唐杜甫─元日到人日未有不隂時冰雪鶯難
至春寒花較遲─增─唐張謂─北斗回新歲東園値早春
竹風能醒酒花月觧留人─趙璜─正月今朝半陽臺信
未廻水芹寒不食山杏雨應開─宋之問─節晦蓂全落
春遲柳暗催─杜甫─春城廽北斗郢樹發南枝─金李
俊民─梅從今夜落柑憶舊時傳─原─唐杜甫─樽前柏葉
休随酒勝裏金花巧耐寒─方干─正氣纔随灰律變殘
寒更被野梅欺─羅隐─一二三四五六七萬物生芽是
今日─宋蘇軾─七種共挑人日莱千枝先翦上元燈
劉克莊─旋遣厨人挑薺菜虚勞座客頌椒花未將柏
葉簪新歲且與梅花敘隔年─陸游─菊芽冒土如争出
柳色搖村已漸勻─增─蘇軾─挑菜年年俗青蒿黃韭
試春盤
詞─
御製立春調寄太平時─淑景維新爆竹聲手調羹詞臣載筆
賦瓊英學西京鳳閣龍樓晝漸長物資生勸官勉力盡
昇平竹馬迎
增─宋蘇軾減字木蘭花─春牛春杖無限春光來海上便
與春工染得桃紅似肉紅春幡春勝一陣春風吹酒
醒不似天涯捲起楊花似雪花─原─歐陽修蝶戀花─簾
幕東風寒料峭雪裏梅香先報春來早紅蠟枝頭雙燕
小金刀翦綵呈纖巧旋暖金爐熏蕙藻酒入横波困
不禁煩恼繡被五更春睡好羅帷不覺紗窗曉─增─辛
棄疾蝶戀花─誰向椒盤簮綵勝整整韶華争上春風鬢
往日不堪重記省為花常把新春恨春未来時先借
問晩恨開遲早又飄零近今歲花期消息定只愁風雨
無憑凖─原─孫巨源傳言玉女─一夜東風不見柳梢殘
雪御樓烟暖對鼇山綵結簫鼓向晚鳳輦初回宮闕千
門燈火九逵風月繡閣人人乍嬉遊困又歇豔妝初
試把珠簾半揭嬌羞向人手撚玉梅低說相逢長是上
元時節─丘崈洞仙歌─江城梅柳慣得春先處催趁風
光上歌舞見九衢車馬流水如龍喧笑語羅綺香塵載
路歡娱多暇日樽爼風流重見承平舊官府有多少
佳麗事墮珥遺簪芳徑裏瑟瑟珠璣翠羽好借取韶華
醉連宵更莫待收燈酒闌人去─辛棄疾漢宫春─春已
歸来看美人頭上裊裊春幡無端風雨未肯收盡餘寒
年時燕子料今宵夢到西園渾未辨黃柑薦酒更傳青
韭堆盤却笑東風從此便薰梅染柳更沒些閑閑時
又来鏡裏轉變朱顔清愁不斷問何人會觧連環生怕
見花開花落朝来塞雁先還
别錄原占候─占書云三日得甲為上歲四日中歲五日
下歲月内有甲寅米賤得辛一日旱二日小收三四
日主水麥半收五六日小旱七分收八日歲稔一云春
旱不收一日麥收十分二日禾蠶收三日四日田蠶全
收五日六日麻粟麥蠶半收七日八日旱禾麻麥粟少
收絲貴─通書云歲首甲子蟲災桑榖貴丙子旱戊子
牧壬子綿貴─周益公日記云歲首甲寅榖畜貴丙寅
油鹽貴戊寅壬寅榖先貴後賤庚寅榖畜貴月内有
三卯宜豆無則早種禾一云一日得卯十分收二日低
田半收三四日大水五日六日半收七日八日春澇全
收乙夘荆楚米貴丁夘周秦米貴己夘燕趙米貴辛夘
韓魏米貴癸夘宋魯豆貴得辰一日雨多二日風多
先旱半熟低田全收七月雨多麻豆全收三日雨晴勻
四日收七分五日歲稔六日大稔七日水損田蕎麥收
八日先旱後澇九日大麥收仲夏水災十日旱禾半收
十一日五榖不收冬大雪十二日冬大雪五榖收歲
首得甲申五榖收丙申榖損蟲食菜戊申六畜災壬申
澇得酉一日二日大豐三日四日民安五日至十日
中歲民不安十一十二日歲大熟月内有三子葉少
蠶多無三子則葉多蠶少有三卯則旱豆收無則少收
有三亥主大水一云正月得三亥湖田變成海在正月
節氣内方凖─占書云一日雞天晴人安國泰二日犬
晴主大熟三日猪晴主君安四日羊晴主春暖臣順五
日馬晴明四望無怨氣六日牛晴明日月光明大熟七
日人晴明民安君臣和八日榖夜晴五榖熟所値之日
晴暖則安泰蕃息─吕覧云元旦値甲榖賤乙榖貴丙
四月旱丁絲綿貴戊米麥貴己米貴蠶傷多風雨庚田
熟辛米平麥麻貴壬絹布豆貴米麥平癸主禾傷多雨
一曰元日値戊主春旱四十五日上元初日占百果
中日占晩稻末日占早稻占榖旦至食為麥食至日
昳為稷昳至餔為黍餔至下餔為菽下餔至日入為麻
欲終日有雨有雲有風有日日當其時者深而多實無
雲有風日當其時淺而多實有雲風無日當其時深而
少實有日無雲風當其時者稼有敗如食頃小敗熟五
斗米頃大敗風復起有雲其稼復起各以其時用雲色
占種其所宜其日雨雪苦寒歲惡占土牛頭黃主熟
又專主菜麥大熟青春多瘟赤春旱黑春水白春多風
身主上鄉蹄主下鄉田家以此占頗騐元旦至十二
日每日取水一瓶稱之一日主正月二日主二月其日
水重則其月雨多輕則少初一五鼓束高長草把燒
之名照庭火伺燒將過看向何方倒所向之方其年必
熟乃以大椽重舉抛丢聽其聲則衆和曰一跌田禾盛
茂二跌五榖滿倉三跌六畜成羣四跌人口和平如此
随口說不拘幾跌元日牛俱卧則苖難立半卧半起
歲中平俱立則五榖熟─臞仙神隐─立春天隂無風民
安蠶麥十倍東風吉人民安果榖盛─種植─大麥杏豌
豆芋─移栽棣棠梔子木香紫薇白薇玫瑰銀杏櫻桃
錦𢃄金雀木蘭榆柏柳松槐─貼接─蠟梅黃薔薇梅
插壓─木樨杜鵑─培壅─石榴梨海棠─澆灌─桃瑞香杏
李─整頓─燒荒田耕禾地燒苜蓿根理蔬畦壟瓜畦整
農具修花圃糞田畆─修樹─諸果樹修去低小亂枝勿
分木力則結子肥大元旦五鼓以斧斫諸果樹則結
子繁而不落辰日亦可李樹石榴以石安丫中堆根
下則結子繁元旦雞鳴時以火照諸樹無蟲此時蟲
尚未出凡聚葉腐枝皆蟲所穴宜去之─收採─絡石菊
根─田忌─天火子地火戌糞忌未九焦辰荒蕪巳
二月(驚蟄春分春社中和節花朝附見)
增─禮記月令─仲春之月日在奎昏弧中旦建星中─註─日
月會於降婁而斗建卯之辰也始雨水桃始華是
月也耕者少舍乃修闔扇寢廟畢備毋作大事以妨農
之事─梁元帝纂要─是月曰仲春亦曰仲陽─花月令
是月也桃夭棣棠奮薔薇登架海棠嬌梨花溶木蘭競
秀─瓶史月表─二月花盟主西府海棠玉蘭緋桃花客
卿繡絿杏花花使令寳相花種田紅木桃李花月季花
翦春羅─花歷─玉蘭觧紫荆繁
彙考─增─詩豳風─四之日舉趾同我婦子饁彼南畆田畯
至喜四之日其蚤獻羔祭韭─夏小正─二月往耰黍
禪─傳─禪禪也榮堇采蘩─傳─榮堇菜也采蘩蘩由胡由
胡者繁母也皆豆實也榮芸時有見稊始收─傳─有見
稊而後始收是小正序也─晉書樂志─二月之管名為
夾鐘者夾佐也謂時物尚未盡出隂德佐陽而出物也
─淮南子─二月官倉其樹杏─注─二月興農播榖故官倉
也─白虎通─援神契曰仲春獲禾報社祭稷以三牲何
重功故也─原─說文─卯冒也二月萬物冒地而出象開
門之形故二月為天門─增─羯鼓錄─玄宗嘗遇二月初
詰旦巾櫛方畢時當宿雨初晴景色明麗小殿内庭柳
杏將吐覩而歎曰對此景物豈得不與他判斷之乎左
右相目將命偹酒獨高力士遣取羯鼓上旋命之臨軒
縱擊一曲曲名春光好神思自得及顧柳杏皆已發拆
上指而笑謂嬪御曰此一事不喚我作天公可乎嬪御
侍官皆呼萬歲─夢溪筆談─二月物生根魁故曰天魁
─晁氏客話─望杏而耕以杏花時為耕候也─成都古
今記─二月有花市─暇日記─二月白蘋水─風土記─浙
風俗言春序正中百花競放乃遊賞之時宋制守土官
於花朝日出郊勸農─賞心樂事─二月現樂堂瑞香玉
照堂西湘梅南湖挑菜玉照堂紅梅餐霞軒櫻桃花杏
花莊杏花綺互亭千葉茶花─驚蟄─增─易解卦─天地解
而雷雨作雷雨作而百果草木皆甲拆─前漢書五行
志─雷出地則長養華實發揚隐伏宣盛陽之德─論衡
雷二月出地百八十日雷出則萬物出─春分─增─淮南
子─天地之氣莫大扵和和者隂陽調日夜分而生物春
分而生秋分而成生之與成必得和之精─白虎通─眀
庶風春分至王者正封疆修田疇─農家諺─二月昏參
星夕杏花盛桑葉白─荆楚歲時記─春分日民竝種戒
火草扵屋上有鳥如烏先雞而鳴架架格格民候此鳥
則入田以為候─風俗記─鼓者春分之音以助萬物發
生─王褒僮約─二月春分被隄杜疆落桑披㯶種瓜作
瓠别茄披蔥─原─集韻─鶗鴂鳥名春分鳴則衆芳生秋
分鳴則衆芳歇─社─原─禮記月令─擇元日命民社─注─社
后土也使民祀焉神其農業也─增─禮記祭法─共工氏
之覇九州也其子曰后土能平九州故祀以為社─周
禮疏─春社以祈膏雨望五榖豐熟─原─北史李士謙傳
士謙宗族豪盛二社會宴飲醉喧嘩至士謙所盛饌盈
前先設黍曰孔子稱黍為榖之長荀卿亦云食先黍稷
寕可違乎少長肅然退相謂曰既見君子乃覺吾徒不
德─增─臞仙神隐─社日祭五榖之神─提要錄─社翁祈
雨不食舊水故社日必有雨謂之社翁雨陸龜蒙詩幾
點社翁雨一番花信風─中和節─增─舊唐書德宗夲紀
詔曰四序嘉辰歴代增置漢崇上已晉紀重陽朕以春
方發生候及仲月勾萌畢達天地和同俾其昭蘇宜助
暢茂自今宜以二月一日為中和節内外官司休假一
日貞元六年二月百寮會宴曲江亭上賦中和節羣
臣賜宴七韻是日進兆人夲業三卷司農獻黍粟各一
斗─新唐書李泌傳─帝以前世上巳九日皆大宴集而
寒食多與上巳同時欲以三月名節自我為古若何而
可泌請廢正月晦以二月朔為中和節因賜大臣戚里
尺謂之裁度民間以青嚢盛百榖瓜果種相問遺號為
獻生子里閭釀宜春酒以祭勾芒神祈豐年百官進農
書以示務夲帝悦乃著令與上巳九日為三令節中外
皆賜緍錢燕會─花朝─增─提要錄─二月十五日為花朝
─翰墨記─洛陽風俗以二月二日為花朝節士庶遊玩
又為挑菜節─秦中歲時記─二月二日曲江采菜士民
遊觀極盛─誠齋詩話─東京二月十二日曰花朝為撲
蝶會─乾淳歲時記─二月二日宫中排辦挑菜御宴先
是預偹朱綠花斛下以羅帛作小卷書品目於上繫以
紅絲上植生菜薺花諸品俟宴酧樂作自中殿以次各
以金篦挑之后妃皇子貴主婕妤及都知等皆有賞無
罰以次每斛十號五紅字為賞五黑字為罰上賞則成
號真珠玉杯金器北珠篦環珠翠領抹次亦鋌銀酒器
冠鋜翠花叚帛龍涎御扇筆墨官窑定器之類罰則舞
唱吟詩念佛飲冷水吃生薑之類用此以資戲笑王宫
貴邸亦多傚之─熙朝樂事─二月二日士女皆𢃄蓬葉
諺云蓬開先百草戴了春不老二月十五為花朝節
盖花朝月夕世俗恒言二八兩月為春秋之中故以二
月為花朝八月為月夕也─原─成都志─二月十五為花
朝為撲蝶會蜀人又以是日鬻蠶於市因作樂縱觀謂
之蠶市─壺中贅錄─閩中以二月二日為踏青節蜀中
以為踏草節─宣府志─宣府花朝節村民以五榖瓜果
種相遺謂之獻生城中婦女翦綵為花插之鬢髻以為
應節
集藻─文賦散句─增─漢張衡歸田賦─仲春令月時和氣清
原隰鬱茂百草滋榮─魏曹植節遊賦─仲春之月百卉
叢生萋萋藹藹翠葉朱莖竹林青蔥珍果含榮感氣運
之和順樂時澤之有成─原─梁昭明太子錦𢃄書─節應
佳辰時登令月和風拂迥淑氣浮空走野馬於桃源飛
少女于李徑花明麗日光浮竇氏之機鳥弄芳園韻響
王喬之管─增─唐侯喜中和節賦─我后令節中和孔嘉
凍已全解桃仍欲華慶賞之多宴樂既均于九有播植
之始教化爰貞于四遐
四言古詩─原─隋牛弘春祈稷歌─粒食興教播厥有先尊
神致潔報本惟虔瞻榆束耒望杏開田用憑戬榖式詠
豐年
五言古詩─增─唐德宗中和節日宴百寮賜詩─韶華啓仲
序初吉諧良辰肇兹中和節式慶天地春歡酣朝野同
生德區宇均雲開灑膏露草疏芳河津歲華方載陽東
作方肆勤慚非薰風唱曷用慰吾人東風變梅柳萬
彙生春光中和紀月令方與天地長耽樂豈予尚懿兹時
景良庶遂亭育恩同致寰海康君臣永終始交泰符隂
陽曲沼水新碧華林桃稍芳勝賞信多歡戒之在無荒
五言律詩─增─唐王勃仲春郊外─東園垂柳徑西堰落花
津物色連三月風光絶四鄰鳥飛村覺曙魚戲水知春
初晴山院裏何處染囂塵─白居易春村─二月村園暖
桑間戴勝飛農夫舂舊榖蠶妾擣新衣牛馬因風遠雞
豚過社稀黃昏林下路鼓笛賽神歸─宋徐鉉春分日
仲春初四日春色正中分綠野裴回月晴天斷續雲燕
飛猶箇箇花落已紛紛思婦高樓晩歌聲不可聞─邵
雍二月吟─林下故無知唯知二月期酒嘗新熟後花賞
半開時只有醺酣趣殊無爛漫悲誰能將此景長貯在
心脾─張栻仲春過陽江亭子─亭古危臨岸林幽巧近
城煙容随雨住花片著溪清春事已如許客懷誰與傾
庭前幾株樹滿意欲敷榮─戴復古社日─今朝當社日
明日是花朝佳節惟宜飲東池適見招綠深楊柳重紅
透海棠嬌自笑鬢邊雪多年不肯消─原─柳州月泉─東
風生意閙農圃正宜勤稲種開包曬菊苖依譜分疇西
曉耕雨舍北暮鉏雲莫待荒三徑歸歟陶令君─明張
祥鳶─天氣近寒食村居遠市朝翠低新柳弱紅潤穉花
嬌聽鳥頻移榻看雲偶過橋隔村春社至會赴野人招
七言律詩─增─唐李商隐二月二日─二月二日江上行東
風日暖聞吹笙花鬚柳眼各無賴紫蝶黃蜂俱有情萬
里憶歸元亮井三年從事亞夫營新春莫悟遊人意更
作風簷夜雨聲─原─宋李公麟─千尋古櫟笑聲中此日
春風屬社公開眼已憐花壓帽放懷聊喜酒治聾携刀
割肉餘風在卜瓦傳神俚俗同聞說已栽桃李徑隔溪
遥認淺深紅─增─元洪希文春半採花─芳菲著雨便成
苔問訊東君幾日回閠月不曾花下去今朝偶到樹邊
来幾何間闊鸎偏老如此生疎蝶也猜流水時光容易
過舉頭枝上已青梅─方太古社日出遊─村村社鼓隔
溪聞賽祀歸来客半醺水緩山舒逢日暖花明柳暗貎
春分平田白洫流新雨絶壁青楓挂斷雲策杖提壺随
所適野夫何不可同羣─明曹大章─二月郊南柳色春
淡雲晴靄動芳辰霏霏花氣偏随酒嫋嫋鶯歌觧和人
野舫醉乘明月渡芳洲情與白鷗馴武陵溪水深幾許
笑逐桃花欲問津
七言絶句─原─唐韓愈賽神─白布長衫紫領巾差科未動
是閑人麥苗含穗桑生葚共向田頭樂社神─增─白居
易二月二日─二月二日新雨晴草芽菜甲一時生輕衫
細馬春年少十字津頭一字行─原─張籍吳楚歌詞─庭
前春鳥啄林聲紅夹羅𥜗縫未成今朝社日停針線起
向朱櫻樹下行─張演社日村居─鵝湖山下稲粱肥㹠
穽雞棲對掩扉桑柘影斜春社散家家扶得醉人歸
宋王安石南浦─南浦東岡二月時物華撩我有新詩含
風鴨綠𥻘𥻘起弄日鵝黃裊裊垂─黃庭堅觀化─竹笋
纔生黃犢角蕨芽初長小兒拳試尋野菜炊香飯便是
江南二月天─范成大春日田園雜興─社下燒錢鼓似
雷日斜扶得醉翁廻青枝滿地花狼籍知是兒孫鬪草
来─增─范成大社日獨坐─海棠雨後沁臙脂楊柳風前
撚綠絲香篆結雲深院静去年今日燕来時─方岳社
日─燕子今年掯社來翠瓶猶有去年梅丁寧莫管杏花
俗付與春風一道開─金完顔璹春半喜晴─隂寒二月
雪含雲兩日開晴淑景新借問海棠紅幾許杏花楊柳
不曾春─原─明陸樹聲─熙熙麗日開青野漠漠平疇散
碧波山鳥一聲催布榖綠楊隂裏聽農歌─增─王衡花
朝─晴煙膏露若為容躑躅香苞望曉紅莫怨五更風色
惡開花原是落花風─原─曹勲─羅綺生香散隐霞春光
不譲五侯家東風二月蘇隄路樹樹桃花間柳花
詩散句─增─宋謝靈運─山桃發紅萼野蕨漸紫苞─唐德
宗─東風變梅柳萬彙生春光─周庾信─新年鳥聲千種
囀二月楊花滿路飛─原─唐唐彦謙─二月雲煙迷柳色
九衢風土𢃄花香寒郊二月初離别獨倚寒林嗅野
梅─增─鄭谷─和暖又逢挑菜日寂寥未是探花人─宋
邵雍─年年二月凭高處不見人家只見花─陸游─數點
霏微社公雨兩叢濃淡女郎花─元趙孟頫─二月江南
鸎亂飛百花滿樹柳依依─葉顒─燕子不来春又半一
簾花雨海棠時─明吳稼證─三春花事終難負二月風
光半未過─唐杜甫─社雨報豐年─釋皎然─二月湖南
春草遍─宋陳與義─二月山城未見花
别錄─原─占候─十二日晴則百果實十五日為勸農日
晴主年豐又為花朝晴則百果實春分日風從震来
榖熟麥賤人安年豐青雲歲豐前後一日内有雷主歲
稔─原─種植─榖黍稷薥秫韭椒蔥夏蘿蔔梨瓠子王瓜
絲瓜菠菜苦蕒莧山藥萵苣稍瓜茼蒿生菜茄冬瓜紫
蘇四月芥西瓜香芋銀杏十樣錦落花生芝蔴藕枸杞
翦春羅黃精决眀松萱草山丹蜀葵罌粟荼䕷柏桑椹
紅花麗春黃葵金錢翦秋羅金鳳絡蔴老少年─移栽
萆蔴映山紅茄萵苣各色藤菜甘露雪梅堆栗百合苦
蕒薤石榴十姊妹慈菰木瓜茱萸甘菊松梧桐葡萄薄
荷黃精牛蒡槐紫荆木槿芙蓉萱花凌霄杜鵑桑海棠
山茶玉簮迎春玫瑰菊石竹望江南苧蔴芭蕉─貼接
桃李梨花紅梅杏柑海棠丁香柿栗桑─插壓─石榴芙
蓉梔子梨葡萄瑞香木槿薔薇─壅培─木樨─灌溉─櫻
桃芍藥牡丹瑞香橙橘─收採─蔞蒿蕨芽板蕎蕎筆管
菜白芨薺菜百合馬蘭頭蠶豆苖甘遂薯蕷王不留行
黃精榆皮人参枸杞蒲公英黃蘗雲母薹菜白石英石
葦葉白芷白蘞甘草紫石英狼毒根麝香猪苓地黃金
銀花麥門冬白术當歸知母天門冬苧根牛膝香附茯
苓茯神黃連狗脊藳夲茅香根升麻黃芩紫苑萆薢金
雀花前胡防己大黃巴戟天秦皮地榆天雄杜仲丁香
柴胡楝實蓬蒿桂皮虎杖─整頓─去樹裹架葡萄─田
忌─天火夘地火酉九焦丑糞忌戌荒蕪酉
御定佩文齋廣羣芳譜卷二
