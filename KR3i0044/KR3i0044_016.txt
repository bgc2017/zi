欽定四庫全書
御定佩文齋廣羣芳譜卷十四
蔬譜
苜蓿
原苜蓿一名木粟(爾雅翼作木粟言其米可炊飯也)一名懷風一名光
風草(西京雜記云風在其間常蕭蕭然日照其花有光彩故名懷風又名光風)一名連枝草
(西京雜記云茂陵人謂之連枝草)增本草苜蓿一名牧宿(郭璞作牧宿謂其宿)
(根自生可飼牧牛馬也)一名塞鼻力迦(見金光明經)─原─張騫自大宛
帶種歸今處處有之苗高尺餘細莖分义而生葉似豌
豆頗小每三葉攢生一處稍間開紫花結彎角角中有
子黍米大狀如腰子三晉為盛秦齊魯次之燕趙又次
之江南人不識也味苦平無毒安中利五臟洗脾胃閒
諸惡熱毒
彙考─原─史記大宛傳─宛左右以蒲萄為酒富人藏酒至
萬餘石久者數十歲不敗俗嗜酒馬嗜苜蓿漢使取其
實來於是天子始種苜蓿蒲萄肥饒地及天馬多外國
使來衆則離宮别觀傍盡種蒲萄苜蓿極望─增─漢書
西域傳─罽賓地平温和有目宿雜草─唐書百官志─凡
驛馬給地四頃蒔以苜蓿─原─元史食貨志─至元七年
頒農桑之制令各社布種苜蓿以防飢年─西京雜記
樂遊苑自生玫瑰樹樹下多苜蓿增─述異記─張騫苜
蓿園今在洛中苜蓿本塞外菜也─西使記─納商城草
皆苜蓿藩籬以柏
集藻─五言古詩─原唐薛令之自悼朝日上團團照見先
生盤盤中何所有苜蓿長闌干飯澀匙難綰羹稀筯易
寬無以謀朝夕何由保歲寒
五言律詩─增─宋梅堯臣詠苜蓿─苜蓿來西域蒲萄亦既
隨蕃人初未惜漢使始能持宛馬當求日離宮舊種時
黃花今自發撩亂牧牛陂
詩散句─增─宋唐庚─絳紗諒無有苜蓿聊可嚼─原─唐杜
甫─宛馬總肥秦苜蓿將軍只數漢嫖姚─王維─苜蓿隨
天馬─杜甫─秋山苜蓿多─宋司馬光─苜蓿花猶短
陸游─秋風枯苜蓿─唐李白─天馬常銜苜蓿花─宋王
安石─苜蓿闌干放晩花─陸游─苜蓿堆盤莫笑貧─元
郭鈺─沙苑晴煙苜蓿肥
别錄─增─妝樓記─姑園戲作翦刀以苜蓿根粉養之裁衣
則畫成墨界不用人手而自行─東坡詩注─閩川長溪
縣薛令之登第開元中為東宮侍讀官作苜蓿詩以自
嘆太宗至東宮見其詩舉筆續之啄木嘴距長鳳凰毛
羽短苦嫌松桂寒任逐桑榆暖遂謝病歸─原種植─夏
月取子和蕎麥種刈蕎時苜蓿生根明年自生止可一
刈三年後便盛每歲三刈欲留種者止一刈六七年後
墾去根别用子種若傚兩浙種竹法每一畝今年半去
其根至第三年去另一半如此更換可得長生不煩更
種若墾後次年種榖必倍收為數年積葉壊爛墾地復
深故今三晉人刈草三年即墾作田亟欲肥地種榖也
─製用─葉嫩時煠作菜可食亦可作羹忌同蜜食令人
下利採其葉依薔薇露法蒸取餾水甚芬香開花時刈
取喂馬牛易肥健食不盡者曬乾冬月剉喂
蔓菁
原─蔓菁─名蕪菁(北人名蔓菁并汾河朔間燒食其根呼為蕪根蕪菁南北之通稱)一
名葑一名湏一名薞蕪一名蕘一名芥(爾雅云湏薞蕪疏云陳宋之間)
(謂之葑幽州人謂之芥陳楚謂之蘴齊魯謂之蕘關西謂之蕪菁趙魏謂之大芥七者一物也)一名九
英菘(塞北河西種者名九英蔓菁亦曰九英菘)一名諸葛菜(蜀人呼為諸葛菜)增
本草─蔓菁一名馬王菜(苖猺獠狫地方産菜味澀多刺即諸葛菜也相傳為馬殷所遺)
(故名)一名雞毛菜(夏月則枯蔬圃復謂之雞毛菜)苖名蘴(孫愐云蘴蕪菁苖也)根為
沙吉木兒(蒙古人呼其根云)─原─根長而白形如胡蘿蔔霜後
特軟美蒸煮煨任用梢似芋魁含有膏潤頗近穀氣莖
麤葉大而厚闊夏初起薹開黃花四出如芥結角亦如
芥子勻圓似芥子紫赤色莖葉稍遜于根亦柔膩不類
他菜人久食蔬菜無榖氣即有菜色食蔓菁者獨否蔓
菁四時皆有四時皆可食春食苖初夏食心亦謂之薹
秋食莖冬食根數口之家能蒔數百本亦可終歲足蔬
子可打油然燈甚明每畝根葉可得五十石每三石可
當米一石是一畝可得米十五六石則三人卒歲之需
也此菜北方甚多河東太原所出其根極大又出西番
吐谷渾地氣味苦温無毒常食通中下氣利五臟止消
渴去心腹冷痛解麪毒入丸藥服令人肥健尤宜婦人
彙考─增─書禹貢─包匭菁茅─注─菁菜也可以為葅─詩弼
風─采葑采菲無以下體─注─下體根也葑菲根莖皆可食
而其根則有時而美惡─鄘風─爰采葑矣沬之東矣
唐風─采葑采葑首陽之東原後漢書桓帝紀─永興二
年詔司隸校尉部刺史曰蝗災為害水變仍至五榖不
登人無宿儲其令所傷郡國種蕪菁以助人食北史
孟信傳信為趙平太守政尚寬和權豪無犯山中老人
曾以㹠酒饋之信和顔接引殷勤勞問乃自出酒以鐵
鐺温之素木盤盛蕪菁葅惟此而已─呂氏春秋─菜之
美者具區之菁增─急就章老菁蘘荷冬日藏─吳歴
曹公數遣親近密覘諸將有賓客酒食者輙因事害之
備時閉門將入種蕪菁曹公使人闚門既去備謂張飛
關羽曰吾豈種菜者乎曹公必有疑意不可復留─南
方草木狀─蕪菁嶺嶠以南俱無之偶有士人因官攜種
就彼種之出地則變為芥亦橘種江北為枳之義也
原─劉賓客嘉話錄─公曰諸葛所止令兵士獨種蔓菁者
何絢曰莫不是取其纔出甲者生啗一也葉舒可煮食
二也久居隨以滋長三也棄去不惜四也回則易尋而
採之五也冬有根可劚食六也比諸蔬屬其利不亦溥
乎曰信矣三蜀之人亦呼蔓菁為諸葛菜江陵亦然
增─兼明書─今人呼菘為蔓菁云北地生者為蔓菁江南
生者為菘其大同而小異耳食療本草所論亦然明曰
此蓋習俗之非也余少時亦謂菘為蔓菁常見醫方用
蔓菁子為辟榖藥又為塗頭油又用之消毒腫每訝菘
子有此諸功殊不知其所謂近讀齊民要術乃知蔓菁
是蘿蔔苖平生之疑渙然冰釋即醫方所用蔓菁子皆
蘿菔苖也漢桓帝時年飢勸人種蔓菁以充飢諸葛亮
征蠻令軍人種蘿菔則蘿菔蔓菁為一物無所疑也然
則北人呼菘為蔓菁與南人不同者亦有由也蓋鼎峙
之世文軌不同魏武之父諱嵩故北人呼蔓菁而江南
不為之諱也亦猶吳主之女名二十而江南呼二十為
念而北人不為之避也由此言之蔓菁本為蘿菔苖亦
已明矣或曰根苗一物何名之異乎答曰按地骨苗名
枸杞芎藭苗名蘼蕪藕苗名蓮荷亦其類也斯例實繁
不可勝紀何獨蔓菁蘿菔不可異名乎又曰今北人呼
為蔓菁者其形狀與江南菘菜不同何也答曰凡藥草
果實蔬菜踰境則形狀小異而况江南北地乎─爾雅
翼─今蔓菁園中無蜘蛛是其所畏也─雲南記─巂州界
緣山野間有菜大葉而麤莖其根若大蘿菔土人蒸煮
其根葉而食之可以療飢名之為諸葛菜云武侯南征
用此菜蒔于山中以濟軍食亦猶廣都縣山櫟木謂之
諸葛木也─原─五臺山深谷中居人每人歲種三百六
十本日食一本不妨絶粒
集藻五言古詩─增─唐韓愈感春黃黃蕪菁花桃李事已
退狂風簸枯榆狼籍九衢内春序一如此汝顔安足賴
誰能駕飛車相從觀海外宋蘇軾狄韶州煮蔓菁蘆
菔羹─我昔在田間寒庖有珍烹常支折脚鼎自煮花蔓
菁中年失此味想像如隔生誰知南岳老解作東坡羹
中有蘆菔根尚含曉露清勿語貴公子從渠嗜羶腥
七言古詩─增─宋張耒郭圃送蕪菁感成長句蕪菁至南
皆變菘菘美在上根不食瑶簪玉筍不可見使我每食
思故國西鄰老翁知我意盈筐走送如雪白蒸烹氣味
元不改今晨一餐如南北孔明用蜀最艱窘百計捃拾
無遺策當時此物助軍行渭上襃中有遺植英雄臨事
究瑣屑終服竒才屈強敵想見躬耕自灌畦當時有意
誰能測
七言絶句─原─宋陸游蕪菁─往日蕪菁不到吳如今幽圃
手親鋤憑誰為向曹瞞道徹底無能合種蔬
詩散句─增─宋朱弁─手摘諸葛菜自煮東坡羹─原─唐温
庭筠─劉公春盡蕪菁色華廐愁深苜蓿花─增─韓偓厭
聞趨競喜閒居自種蕪菁亦自鋤─宋唐庚─兔葵燕麥
渾閒事只有蕪菁到處生─楊萬里─花葉蔓菁非蔓菁
喫來自是甜底冰─金秦略─一叚蕪菁渾著角葉間猶
有幾花黃─原─唐杜甫─冬菁飯之半─增─宋張耒─蕪菁
苖過茁韓琦─黛抹蔓菁花滿畦─蘇軾─蔓菁宿根已
生葉─楊萬里─早覺蔓菁撲鼻香
别錄─增─荆楚歲時記─仲冬采擷蕪菁葵等雜菜乾之並
為鹹葅有得其和者並作金釵色─原酉陽雜俎─婺州
僧清簡家園蔓菁忽變為蓮夢溪筆談菜品中蕪菁
菘芥之類遇旱其標多結成花或如蓮花或作龍蛇之
形此常性無足怪者熙寧中李賓客及之知潤州園中
菜花悉成荷花仍各有一佛坐于花中形如雕刻莫知
其數暴乾之其相依然或云李氏之家奉佛甚謹故有
此異種植耕地欲熟七月初種一畝用子三升種法
先薙草雨過即耕不雨先一日灌地使透次日熟耕作
畦或耬種或漫撒覆土厚一指五六日内有雨不湏灌
無雨戽水灌溝中遥潤之勿澆土令地實以沙土高者
為上故墟壞墻尤佳宜厚壅之擇子下種出甲後即耘
出小者為茹若不欲移植取次耘出存其大者令相去
尺許若欲移植俟苖長五七寸擇其大者移之先耕熟
地作畦深七八寸起土作壟藝苖其上壟土虚浮根大
倍常一法子欲陳用鰻鱺汁浸之曝乾種可無蟲取
子者當六七月種來年四月收若中春種亦即生薹與
秋種者同熟但根小莖矮子少耳供食者正月至八月
皆可種凡遇水旱他榖已晩但有隙地即可種此以濟
口食一法地方一尺五寸植一本一步十六本一畝
三千六百本每本子一合可得三石六斗比菜子可多
三四倍利─製用─十月終犁出蔓菁根數曬過冬月蒸
食甜而有味和羊肉煮食甚美春生薹苖亦菜中上品
四月收子打油比脂麻易種收多臨用熬動少摻脂麻
煉熟與小油無異子九蒸九曝搗為粉可塗帛菜割訖
尋手擇而瓣之挂屋隂風凉處勿令煙熏使味苦燥則
候天隂潤苫之不候隂則碎折久不苫則澀─作鹹葅
法─擇好菜捆作小束用極鹹鹽水洗過納瓮中莖葉顛
倒安置之勿用淡水洗易爛洗菜鹽水澄清入瓮没菜
即止不必調和色仍青用時水洗去醎汁煮為茹與生
菜無異─作湯葅法─好菜擇訖即入熱湯中煠出冷水
濯過鹽醋中熬胡麻油香而且脆多作可留至春若菜
已萎水洗漉出經宿生之然後煠乾葉屑之和榖作粥
食
(附錄)菲
增─爾雅─菲芴─注─即土瓜也─疏─菲似葍莖麤葉厚而長有
毛三月中蒸鬻為茹甘美可作羹幽州人謂之芴今河
内人謂之宿菜菲蒠菜─注─菲草生下濕地似蕪菁華
赤色可食
同蒿
增─本草─同蒿一名蓬蒿(形氣同蓬蒿故名)─原─同蒿莖肥葉綠
有刻缺微似白蒿甘脆滑膩四月起薹高二尺餘開花
深黃色狀如單瓣菊花一花結子近百成毬如地菘及
苦蕒子最易繁茂以佐日用最為佳品主安氣養脾胃
消水飲多食動風氣熏心令氣滿
别錄─原─種植─肥地治畦如種他菜法二月下種可為常
食秋社前十日種可為秋菜如欲存種留春菜收子
蔞蒿
原─蔞蒿一名白蒿一名蘩(爾雅云蘩皤蒿注云白蒿也)一名蔏(爾雅云購)
(蔏蔞注云蔞蒿也生下田初出可啖)一名由(一作游)胡(爾雅云繁由胡)一名旁勃(爾雅)
(云北海人謂之旁勃)有水陸二種(爾雅通謂之蘩曰蘩皤蒿即今陸生艾蒿也辛熏不美曰蘩由)
(胡即今水生蔞蒿也又曰蘩之醜秋為蒿則通指水陸二種而言謂其春時各有種名至秋老則皆呼為蒿矣)
形狀相似但水生者辛香而美生陂澤中二月發苗葉
似嫩艾而岐細面青背白其葉或赤或白其根白脆采
其根莖生熟葅曝皆可食蓋嘉蔬也
彙考─原─詩周南翹翹錯薪言刈其蔞─召南─于以采蘩
于沼于沚─增─豳風─春日遲遲采蘩祁祁─傳─采蘩所以
生蠶也─原─左傳蘋蘩蕰藻之菜可薦於鬼神可羞於
王公─增─左傳─夫人執蘩菜以助祭─神仙服食經─十
一月采旁勃勃白蒿也白兔食之壽八百歲
集藻─文散句─增─楚屈原大招─吳酸蒿蔞不沾薄只
詩散句─增─宋蘇軾─蔞蒿滿地蘆芽短正是河豚欲上時
澗蔬煮蒿節碎點青蒿凉餅滑─黃庭堅─蔞蒿數
節玉簪横蔞蒿芽甜草頭辣─方岳─蔞蒿苗肥點寒
綠─元戴帥初─水味野栽蒿白瘦─耶律楚材─細煎蔞
蒿點韭黃
别錄─原─製用蔞蒿根莖白熟葅曝皆可食生挼醋醃
為葅食之甚益人採蔞蒿莖微用鹽醃曝乾味甚美
可以寄遠嫩苖以沸湯瀹過浸于漿水則成虀如以
清水或石灰水礬水拔之去其猛氣曬乾可留製食醃
焙乾極香美
(附錄)牡蒿
增─爾雅─蔚牡菣─注─無子者─疏─一名馬新蒿─本草─一名
齊頭蒿(諸蒿葉尖此獨奓而禿故有齊頭之名)三四月生苗其葉扁而本
狹末奓有禿岐嫩時可茹秋開細黃花結實大如車前
實而内子微細不可見故人以為無子也
彙考─增─詩小雅─蓼蓼者莪匪莪伊蔚─疏─蔚牡蒿也
(附錄)藾蒿
增─爾雅─苹藾蕭─注─今藾蒿也初生亦可食─疏─葉青白色
莖似箸而輕肥始生香可生食又可蒸食─本草─苹即
陸生皤蒿俗呼艾蒿
彙考─增─詩小雅─呦呦鹿鳴食野之苹─全唐詩話─唐文
宗聽政暇博覽羣書一日延英顧問宰相詩云呦呦鹿
鳴食野之苹苹是何草宰相李珏楊嗣復陳夷行相顧
未對珏曰臣按爾雅苹是藾蕭上曰朕看毛詩疏葉圓
而花白叢生野中似非藾蕭
(附錄)邪蒿
增─本草─邪蒿葉紋皆邪根莖似青蒿而細軟色淺不臭
三四月生苗根葉皆可茹
彙考─增─北史儒林傳─邢峙以經入授皇太子厨宰進太
子食菜有邪蒿峙令去之曰此菜有不正之名非殿下
宜食文宣聞而嘉之賜以被褥縑纊
(附錄)䕲蒿
增─爾雅─莪蘿注─今莪蒿也亦曰䕲蒿─疏─一名蘿蒿生澤
田漸洳之處葉似邪蒿而細科生三月中莖可生食又
可蒸香美味頗似蔞蒿─本草─一名抱娘蒿似小薊宿
蒿先於百草
彙考─增─詩小雅─菁菁者莪─注─即莪蒿也
白菜
原─白菜一名菘(埤雅云菘性凌冬不彫四時長有有松之操故其字會意)諸菜中最
堪常食─增─本草─最肥大者名牛肚菘─菜譜─有春菘
有晩菘─原─有二種一種莖圓厚微青一種莖扁薄而
白葉皆淡青白色子如蕓薹子而灰黑八月種二月開
黃花四瓣如芥花三月結角亦如芥燕趙遼陽淮揚所
種者最肥大而厚一本有重十餘斤者南方者畦内過
冬北方多入窖内燕京圃人又以馬糞入窖壅培不見
風日長出苗葉皆嫩黃色脆美無滓謂之黃芽菜乃白
菜别種莖葉皆扁味甘温無毒利腸胃除胸煩解酒渴
利大小便和中止𠻳冬汁尤佳夏至前菘菜食發皮膚
風癢動氣發病又有春不老一名八斤菜葉似白菜而
大甚脆嫩四時可種醃食甚美
彙考─原─後漢書崔瑗傳─瑗愛士好賓客盛修餚膳殫極
滋味不問餘産居常蔬食菜羹而已─晉書桓温傳─温
性儉每讌唯下七奠柈菜果而已─良吏傳─吳隱之為
廣州刺史清操踰勵常食不過菜及乾魚─增─南齊書
武陵昭王傳─尚書令王儉詣曄曄留儉設食柈中菘菜
䱒魚而已─周顒傳─顒清貧寡欲終日長蔬食文惠太
子問顒菜食何味最勝顒曰春初早韭秋末晩菘─原
南齊書孝義傳─江泌食菜不食心以其有生意也─增
南史隱逸傳─范元琰家貧唯以園蔬為業嘗出行見人
盜其菘元琰遽退走母問其故具以實答母問盜者為
誰答曰向所以退畏其愧耻今啓其名願不洩也于是
母子祕之─吳錄─陸遜諸葛瑾攻襄陽遜遣親人韓扁
賫表奉報扁還遇抄瑾聞之欲急去遜方催人種荳菘
與諸將圍碁以示閒暇─原─藝文類聚─范宣挑菜傷指
大啼曰身體髮膚不敢毁傷故啼─增─清異錄─江右多
菘菜粥筍者惡之罵曰心子菜蓋筍奴菌妾也─原─邵
氏聞見錄─汪信民常言人常咬得菜根則百事可做胡
康侯聞之擊節嘆賞─增─輟耕錄─揚州至正丙申丁酉
間兵燹之餘城中屋址徧生白菜大者重十五斤小者
亦不下八九斤有膂力人所負纔四五窠耳
集藻─啓─增─梁簡文帝謝勅賚大菘啓─吳愧千里之蓴蜀
慚七菜之賦是知泮宮採芹空入魯詩流火烹葵徒傳
豳曲
五言古詩─增─宋韓駒食煮菜簡呂居仁─曉謁呂公子解
帶浮屠宮留我具朝餐喚奴求晩菘洗箸點鹽豉鳴刀
芼薑葱俄頃香馥坐雨聲傳鼎中方觀翠浪涌忽變黃
雲濃爭貪歙鉢暖不覺定盌空憶登金山頂僧飯與此
同還家不能學空費烹調功硬恐動牙頰冷愁傷肺胸
君獨得其妙堪持餉衰翁異時聞豪氣愛客行庖豐殷
勤故煮菜知我林下風人生各有道旨蓄用禦冬今我
無所營枵腹何由充豈惟臺無餽菜把尚不蒙念當勤
致此亦足慰途窮
七言古詩─增─元吳鎮墨菜畫卷─菘根脱地翠毛濕雪花
翻匙玉肪泣蕪蔞金谷暗塵土美人壯士何顔色山人
久刮龜毛氊囊空不貯揶揄錢屠門大嚼知流涎淡中
滋味吾所便元脩元脩今幾年一笑不直東坡前
五言律詩─增─元許有壬白菜─土膏新且嫩筐筥薦紛披
可作青精飯仍攜玉版師清風牙頰響真味士夫知南
土稱秋末投簪要及時
五言絶句─原─唐高適同羣公題張處士菜園─耕地桑柘
間地肥菜常熟為問葵藿資何如廟堂肉
七言絶句─原─宋范成大田園雜興─桑下春蔬綠滿畦菘
心青嫩芥薹肥溪頭洗擇店頭賣日暮裹鹽沽酒歸
撥雪挑來蹋地菘味如蜜藕更肥醲朱門肉食無風味
只作尋常菜把供─陸游菘─雨送寒聲滿背蓬如今真
是荷鋤翁可憐遇事常遲鈍九月區區種晩菘─增─方
岳種菘─老圃相傳秋後菘磚爐石銚一年冬寧知遲種
遲於我又見南薰上番風─明李東陽畫菜─誰寫西園
數葉菘露華清曉濕蒙茸玉堂夜半蘇郎渴此味無因
獻九重
詩散句─原─宋劉子翬─周郎愛晩菘對客素稱賞今晨喜
薦新小嚼冰霜響─增─蘇軾─白菘類羔豚冐土出熊蹯
─陸游─身在有餘真妙語杯羹何地欠秋菘─唐杜甫
奴肥為種菘─羅隱─葉長春菘闊─金元好問─菘肥秋
未黃
别錄─原─製用─糟菜法先將隔年壓過酒糟未出小酒者
罈封每一斤鹽四兩拌勻好肥箭榦白菜洗淨去葉搭
於隂處晾乾水氣每菜二斤糟一斤一層菜一層糟隔
日一翻騰待熟挽定入罈上澆糟菜水汁取用味美
晻菜法白菜揀肥者去心洗淨一百斤用鹽五斤一層
菜一層鹽石壓兩日可用又白菜一百斤曬乾抖搜
去土先用鹽二斤醃三四日就滷内洗淨每柯窩起純
用鹽三斤入罈内可長久又法白菜削去根及黃老
葉洗淨控乾每菜十斤鹽十兩用甘草數莖放在潔淨
瓮盛將鹽撒入菜了内排頓瓮中入蒔蘿少許以手實
捺至半瓮再入甘草數莖候滿瓮用石壓定三日後將
菜倒過拗出滷水於乾淨器内另放忌生水却將滷水
澆菜内候七日依前法再倒用新汲水渰浸仍用磚石
壓之其菜味美香脆若至春間食不盡者於沸湯淖過
曬乾收貯夏間將菜温水浸過壓水盡出香油勻拌以
磁碗盛頓飯上蒸之其味尤佳美黑醃虀白菜如法
醃透取出挂於桁上曬極乾上甑蒸熟再曬乾收之極
耐久藏夏月以此虀和肉炒可以久留不臭甑不便者
徑以水煮虀曬乾亦可但不如蒸者佳芥菜同乾菜
大科菘菜芥菜洗淨略曬沸湯内煠五六分熟曬乾用
鹽醬蒔蘿茴香花椒陳皮砂糖同煮熟曬乾再蒸少時
菜虀大菘菜叢採十字劈裂萊菔取緊小者破作兩
半同向日中曬去水脚二件薄切作方片如錢眼子大
入淨罐中以馬芹茴香雜酒醋水等令得所調淨鹽澆
之隨手舉罐撼觸五七十次密蓋罐口置竈上温處仍
日一次如前法撼觸三日後可供菜色青白間錯鮮潔
可愛─增─齊民要術─菘淨洗徧體湏長切方如算子長
三寸許束菘根入沸湯小停出及熱與鹽酢細縷切橘
皮和之料理半奠之作菘鹹葅法水四斗鹽三升攪
之令殺菜又法菘一斤女麴間之
芥
原─芥─名辣菜一名臘菜(其氣味辛辣有介然之義又可過冬也本草云冬月食者)
(俗呼臘菜春月食者俗呼春菜四月食者謂之夏菜)─增─本草─芥葅一名水蘇一
名勞祖─原─性辛温無毒温中下氣豁痰利膈處處有
之種類不一有青芥(又名刺芥葉大子麤葉似菘有柔毛味極辣可生食其子可藏冬瓜)
紫芥(莖葉純紫可愛作虀最美)白芥(一名胡芥一名蜀芥來自戎中而盛於蜀八九月種至春深莖)
(高二三尺葉如花芥葉青白色為茹甚美莖易起而中空性脆最畏狂風大雪湏謹護之三月開黃花結角子)
(如粱米黃白色又有一種莖大而中實者尤高子亦大白芥子堪入藥味極辛美利九竅明耳目通中)他
如南芥刺芥(按此即青芥)旋芥馬芥(葉如青芥)花芥(葉多缺刻如蘿蔔英)石
芥(低小者)皺葉芥(大芥一名皺葉芥大葉皺紋色尤深綠味更辛辣入藥用)之類皆菜
之美者芥極多心嫩者為芥藍極脆李時珍曰芥性辛
熱而散久食耗真元昏眼目發瘡痔劉恂嶺南異物志
云南土芥高五六尺子大如雞子此又芥之尤異者也
彙考─增─禮記内則─膾秋用芥─劉向别錄─尹都尉書有
種芥葵蓼韭葱諸篇─嶺表錄異─廣州地熱種麥則苗
而不實北人將蔓菁子就彼種者出土即變為芥─酉
陽雜俎─掌中芥末多國出也取其子置掌中吹之一吹
一長長三尺乃植於地─金城記─黎舉常云欲以芥嫁
筍但恨時不同耳
集藻─傳─原─明沈周疏介夫傳─介夫姓疏名介介夫字也
其先居趙魏之郊從樹藝以生子孫甚繁衍至介始徙
於宋久之由司城子罕薦以見宋王王問曰若居宋之
土地幾葉於茲矣久必有相賴者若賴宋乎宋賴若乎
對曰介竊居王之土地覃及雨露欣榮不已顧有寸長
敢不敷露於左右以求知也臣本一介之微視之甚草
草然可以禦國之饉歲可以資王之儉德可以勵民之
苦心王能味臣言享臣用則臣不為無利與宋王曰周
人聚疏之財寡人何敢失之遂命從事於陽門兼修俎
豆事王日昵有燕必偕居常服綠間錫之紫茸裘以旌
其勞辛之功介為人貌直幹濯秀可愛羣居秩然不紊
有介然於世者因名但平生口刺刺抉人是非不少假
借被其中者或至流淚出涕發汗衆曰介有薑桂之性
愈老愈辣其族有大小之異有曰蕪菁曰幽者皆澹泊
於世味雅與僧齋寒士交其後介子推又徙晉晉以其
先人之聞納之公子重耳出奔推從焉適遭絶食推將
割股肉芼羹以進公子止曰亡人之在遠也以有先生
為禦猶有旨蓄而弗知其冬也今先生軫之念亡人之
口腹傷己以飽人亡人弗以為飽願先生自愛毋易下
體也推卒割之後公子歸伯第賞有功而不及推推之
客歌於宮門曰茅之拔兮茹亦及之吐其茹矣忘往之
飢公子悔追賞推推逃之綿山上曰吾非賣菜而求益
也誓不出公子筮而求之得鼎曰木㢲火烹飪之象且
傅說以調伊尹以烹我將獲賢者之輔遂火其山以脇
之推就焚而死人謂其介有跨竈風
五言古詩─增─明吳寬紫芥─惟芥本菜類秋深掇而藏此
種乃野生已向春初長紫花布滿地葉嫩亦堪嘗氣味
既不辛却與芥同行北人無不食木枿與草芒入盤以
油和齒頰流肥香
五言律詩─增─唐錢起藍上採石芥寄前李明府─淵明遺
愛處山芥綠芳初翫此春隂色猶滋夜雨餘隔溪煙葉
小覆石雪花舒采采還相贈瑶華信不如
七言律詩─增─宋楊萬里芥虀─茈薑馨辣最佳蔬蓀芥芳
心不讓渠蟹眼嫩湯微熟了鵝兒新酒未醒初棖香醋
釅作三友露葉霜芽知幾鋤自笑枯腸成破瓮一生只
解貯寒葅─明吳寬紫芥─滿目斕斑布地來春風幾見
錦灰堆菜根作苦終嫌咬茗葉浮香為撥開何處兔葵
嗟競掇昨朝馬藺悔多栽傳聞此種番邦致用向中華
亦楚材
五言絶句─增─宋朱子南芥─黃龍記昔遊園客有佳遺不
謂洛生吟輟餐時擁鼻
七言絶句─增─宋陸游以石芥送劉韶美禮部劉比釀酒
勁甚因以為戲─古人重改陽城驛吾輩欣聞石芥名風
味可人終骨骾尊前真見魯諸生長安官酒甜如蜜
風月雖佳嬾舉觴持送盤蔬還會否與公新釀鬭端方
詩散句─原─宋蘇軾─芥藍如菌蕈脆美牙齒響─增─劉子
翬─葉實挹芳草氣烈消煩滯─朱潛山─蔚然蒼石底有
此紫玉釵─僧北磵─淡金生色染宮黃只作坡羹亦擅
場
别錄─增─左傳季郈之雞鬭季氏介其雞郈氏為之金距
注─搗芥子播其羽也─莊子─覆杯水於㘭堂之上則芥
為之舟置杯焉則膠─神農本草經─琥珀拾芥─嶺南
異物志─唐孟館嘗入嶺表買芥菜置壁下忘食數日皆
生四足有首尾能行走大如螳螂但腰細身長─物類
相感志─收芥菜子宜隔年者則辣─原─種植─地用糞耕
畝用子一升秋月種者三月開黃花結莢一二寸子大
如蘇子色紫味辛收子者即不摘心白芥取子者二月
乘雨後種性不耐寒經冬即死故湏春種五月熟而收
子苐地有南北寒暖異宜種植早晩又當隨其俗也
製用─葉可生食又可醃以為葅可釀以為虀子研末泡
為芥醬和菜侑肉辛香可啖根煮熟閉之罈罐中上蓋
以蘿蔔片一二日内食之甚美冬菜經春長心嫩湯微
熟菜中佳品菜脯鹽虀菜去梗用葉鋪開如薄餅大
用料物糝之料用陳皮杏仁砂仁甘草蒔蘿茴香川椒
炒同為細末撒菜上更鋪菜一重又撒物料如此鋪撒
五重以平石壓之用甑蒸過切作小塊調豆粉稠水蘸
之入油煠熟冷定磁器收之秋間嫩春不老芥菜隂
半乾擇去黃葉老梗將根劈為數瓣每斤用炒鹽三兩
五錢將鹽陸續揉入菜内每清晨即用鹽揉一次先著
力揉根次稍揉梗葉一次至日西又照上法揉一次至
七日即中矣湏要細揉用細鹽每根用花椒茴香入中
心窩起入罈内仍取原汁澆入用泥固封至立春即移
房内架起芥菜虀九月十月取青紫白芥菜切細於
沸湯内焯過帶湯撈於盆内與生萵苣同熟油芥花或
芝蔴白鹽約量拌勻按於瓮内三二日變黃可食至春
不變味乾虀菜大芥菜每一百斤用鹽二十二兩操
撈得勻以盆或缸疊疊放定上用大石壓醃數日出水
浸過石撈起曬乾後以本汁滷煮滚半熟再曬乾收貯
若復蒸過則黑而軟置淨乾瓮中藏封任留數年不壞
出路作菜極便六月伏天用炒過乾肉復同虀菜炒放
旬日不腐凡六月天熱饌不堪留只以乾虀同炒不要
入湯水放冷再收起可放經旬不氣息極妙若醃芥鹽
汁煮黃豆極乾蘿蔔丁曬乾收貯經年可食研芥子
入細辛少許白蜜好醋一處研爛再以淡醋去滓極辣
一法芥子同石龍芮子同研其辣異常
菠菜
原─一名菠薐一名波斯草一名赤根菜(詢芻錄云南人呼菠菜北人呼)
(赤根菜)一名鸚鵡菜出西域頗陵國今訛為菠薐蓋頗陵
之轉聲也(見劉賓客嘉話錄)莖柔脆中空葉綠膩柔厚直出一
尖傍出兩尖似鼓子花葉之狀而稍長大根長數寸狀
如桔梗色赤味甘美四月起薹尺許開碎白花叢簇不
顯有雌雄雌者結實有刺狀如蒺藜子葉與根味甘冷
滑無毒利五臟通腸胃熱開胸膈下氣調中止渴潤燥
解酒毒服丹石人最宜麻油炒食甚美北人以為常食
春月出薹嫩而且美春暮薹漸老沸湯晾過曬乾備用
甚佳可久食誠四時可用之菜也(八九月種者可備冬食正二月種者可備)
(春蔬)南人食魚稻多食則冷大小腸忌與䱉魚同食發霍
亂
彙考─原─唐會要─太宗時尼波羅國獻菠薐菜類紅藍實
如蒺藜火熟之能益食味
集藻─五言絶句─原─宋劉子翬詠菠薐─金簇因形製臨畦
發永嘆時危思擷佩楚客莫紉蘭
詩散句─原─宋蘇軾─北方苦寒今未巳雪底菠薐如鐵甲
豈知吾蜀富冬蔬霜葉露芽寒更茁
别錄─原─種植─正二月内將子水浸一二日候脹撈出控
乾盆覆地上俟芽出擇肥鬆地作畦於每月下旬下種
勤澆灌可逐旋食用秋社後二十日種者至將霜時馬
糞培之以避霜雪十月内沃以水備冬蔬此菜必過月
朔乃生即晦日下種與十餘日前種者同出亦一異也
春種多蟲不如秋種者佳
莧
原─莧凡五種赤莧(一名簣爾雅云蕢赤莧注云今莧菜之赤莖者本草云一名花莧莖葉深)
(赤)白莧人莧(俱大寒又名糠莧胡莧二莧味勝他莧但大者為白莧小者為人莧或謂之細莧其)
(實一也其子霜後方熟細而黑色又細莧俗名野莧猪好食之亦名猪莧)紫莧(莖葉皆紫無毒不寒吳人)
(用以染瓜者)五色莧(今稀有)諸莧皆三月種葉如藍莖葉皆高
大易見故名莧(或曰莧從見諧聲也)開細花成穗穗中細子扁而
光黑與青箱子雞冠子無别老則抽莖甚高六月以後
不堪食子霜後始熟九月收五莧俱氣味甘冷利無毒
並利大小腸治初痢滑胎通竅明目除邪去寒熱白莧
補氣除熱赤莧主赤痢射工沙虱紫莧殺蟲毒治氣痢
彙考─增─易夬卦─莧陸夬夬─疏─董遇云莧人莧也─南齊
書王智深傳─智深家貧無人事嘗餓五日不得食掘莧
根食之─南史蔡樽傳─樽在吳興不飲郡井齋前自種
白莧紫茄以為常餌詔褒其清─詢芻錄─南人呼莧菜
北人呼荇乃人莧音誤也
集藻─七言律詩─增─宋方岳羹莧─琉璃蒸乳壓㹠膏未抵
齋厨格調高脱粟飯香供野莧荷鋤人飽撚霜毛斷無
文伯可相累比似何曾母太豪見說能醫射工毒人間
此物正騷騷
詩散句─增─唐杜甫─莧也無所施何顔入筐篚─宋王安
石紫莧凌風怯─金史肅迎風紫莧因循老
别錄─增─物類相感志─紅莧菜煮生麻布則色白如苧
爾雅翼─青泥殺鱉得莧復生─學圃餘疏─莧有紅白二
種素食者便之肉食者忌與鱉共食─原─製用─赤莧根
莖可糟藏食之甚美味辛取鱉肉切豆大以莧菜裹
置土中一宿即變小鱉試之屡驗
(附錄)馬齒莧
原─馬齒莧一名馬莧一名五行草(以其葉青梗赤花黃根白子黑也)一
名五方草(亦五行之義)一名長命菜(其性耐久難燥)一名九頭獅子
草─增─本草─馬齒莧一名馬齒龍牙─原─處處有之柔
莖布地葉對生比並圓整如馬齒故名六七月開細花
結小尖實實中細子如葶藶子狀苗煑熟曬乾可為蔬
有二種葉大者名㹠耳草不堪用小葉者又名鼠齒莧
節葉間有水銀每十觔可得八兩或十兩氣味酸寒無
毒散血消腫利腸滑胎解毒通淋治産後虚汗
集藻─詩散句─原─唐杜甫─又如馬齒盛氣擁葵荏昏─增
杜甫─馬齒葉亦繁
别錄─增顔氏家訓─月令云荔挺出鄭玄注云荔挺馬薤
也說文云似蒲而小根可為刷廣雅云馬薤荔也通俗
文亦云馬藺易統通卦驗玄圖云荔挺不出則國多火
災蔡邕月令章句云荔似挺高誘注呂氏春秋云荔草
挺出也然則月令注荔挺為草名誤矣河北平澤率生
之江東頗有此物人或種於階庭但呼為旱蒲故不識
馬薤議禮者乃以為馬莧堪食亦名豚耳俗曰馬齒江
陵嘗有一僧面形上廣下狹劉緩幼子民譽年始數歲
俊悟善體物見此僧云面似馬莧其伯父劉縚因呼為
荔挺法師縚親講禮名儒尚誤如此─原─李絳兵部手
集─唐武相元衡苦脛瘡焮癢不可堪百醫無效廳吏上
一方馬齒莧搗爛敷上兩三遍即愈多年惡瘡百方不
瘥或痛焮不已並治
(附錄)水馬齒
增野菜譜─水馬齒生水中與旱馬齒相類熟食
葵(葵與蜀葵二種原譜誤合為一今分葵入蔬譜蜀葵等另入花譜)
增─廣雅─蘬丘葵也─農書─葵陽草也(天有十日葵與終始故葵從癸)
齊民要術─葵有紫莖白莖二種種别復有大小之殊又
有鴨脚葵─本草─一名露葵(古人採葵必待露解)一名滑菜(言其性也)
一名衛足(爾雅翼云葵揆也葵葉傾日不使照其足)─李時珍曰─古人種為
常食今種之者頗鮮其實大如指頂皮薄而扁實内子
輕虚如榆莢仁六七月種者為秋葵八九月種者為冬
葵正月復種者為春葵然宿根至春亦生─農桑通訣
葵為百菜之主備四時之饌本豐而耐旱味甘而無毒
供食之餘可為葅腊枯枿之遺可為榜簇咸無棄材誠
蔬茹之上品也
彙考─原─詩豳風─七月烹葵及菽─左傳─仲尼曰鮑莊子
之智不如葵葵猶能衛其足─南齊書周顒傳─顒清貧
寡欲終日長蔬食衛將軍王儉謂顒曰卿山中何所食
顒曰赤米白鹽綠葵紫蓼增─北史盧觀傳觀弟叔彪
在朝通貴魏收常來詣之訪以洛京舊事不待食而起
云難為子費叔彪留之良久食至但有粟飱葵菜木椀
盛之片脯而已所將僕從亦盡設食一與此同─管子
桓公北伐山戎出冬葵布之天下桓公憂北郭民貧管
子請禁去市三百步者不得樹葵菜此則亦有以相及
也─原─列女傳─魯漆室之女見魯君老太子幼倚柱而
歎隣婦問之曰昔有客馬逸踐園葵使吾終歲不飽葵
吾聞河潤九里漸濡三百里魯國有患君臣父子被其
辱婦女獨安所避─異苑─苻堅欲南師夢葵生城南以
問婦曰若軍遠出難為將─列仙傳─丁次都為丁氏作
奴丁氏常使求葵冬得生葵問從何得此云從日南來
集藻─賦─增─宋鮑照園葵賦─風煖凌開土昌泉動游塵曝
日鳴雉依隴主人拂黃冠拭藜杖布蔬種平圻壤通畔
修直膏畝夷敞白莖紫蔕豚耳鴨掌溝東陌西行三畦
兩既區既鉏乃露乃映勾萌欲伸藂牙將放爾乃晨露
夕隂霏雲四委沈雷遠震飛雨輕灑徐未及晞疾而不
靡柔莩爰秀剛甲以解稚葉萍布弱隂競抽萋萋翼翼
沃沃油油下葳蕤而被逕上參差而覆疇承朝陽之麗
景得傾柯之所投仕非魯相有不拔之利賓非二仲無
逸馬之憂顧堇荼而莫偶豈蘋藻之薦羞若乃鄰老談
稼女嫗歸桑拂此葦席炊彼穄粱秋壺援醢曲瓢卷漿
乃羹乃瀹堆鼎盈筐甘旨蒨脆柔滑芬芳消淋逐水潤
胃調腸於是既飫徹盤投筯回小人之腹為君子之慮
近觀物運遠訪師聖聲數後彰律理前定烏非黔黑鶴
豈浴淨彼圓行而方止固得之於天性伊冬箑而夏裘
無雙功而並盛蕩然任心樂道安命春風夕來秋日晨
映獨酌南軒擁琴孤聽篇章間作以歌以詠魚深沈而
鳥高飛孰知美色之為正
文賦散句─原漢董仲舒賢良策公儀子相魯食於舍而
茹葵愠而拔其葵曰吾已食祿又奪園夫利乎─魏曹
植求通親親表─若葵藿之傾葉太陽雖不為之廻光然
終向之者誠也─晉潘岳閒居賦─綠葵含露白薤負霜
五言古詩─增─晉陸機園葵詩二首─種葵北園中葵生鬱
萋萋朝榮東北傾夕穎西南晞零露垂鮮澤朗月耀其
煇時逝柔風戢歲暮商飈飛層雲無温液嚴霜有凝威
幸蒙高墉德玄景蔭素𬎼豐條並春盛落葉後秋衰慶
彼晩彫福忘此孤生悲翩翩晩彫葵孤生寄北籓被
蒙覆露惠微軀後時殘庇足周一智生理各萬端不若
聞道易但傷知命難─原─唐白居易烹葵─昨臥不夕食
今起乃朝饑貧厨何所有炊稻烹秋葵紅粒香復軟綠
英滑且肥饑來止於飽飽後復何思思憶榮遇日迨今
窮退時今亦不凍餒昔亦無餘資口既不减食身又不
减衣撫心私自問何者是榮衰勿學常人意其間分是
非
五言絶句─原─唐李白題葵葉─慙君能衛足歎我遠游根
白日如分照還歸守故園
七言絶句─增─宋楊萬里─都將葵葉蓋亭中樹似桄榔葉
似㯶欲向天公覓微雪妝成急響打船篷篛笠端能
直幾錢騎奴不擬雨連天蓋頭旋折山葵菜擘破青青
傘半邊─明徐賁答楊署令送菜─隙地知君手自栽紺
芽紅甲雨中開閒居我亦清齋久肯折新葵為送來
詩散句─原─古詩─採葵莫傷根傷根葵不生─晉陸機─無
以肉食資取笑葵與藿─陶潛─流目視西園曄曄榮紫
葵─增─梁沈約─青青園中葵朝露待日晞─劉孝綽─園
葵亦何幸傾葉奉離光─原─唐杜甫─刈葵莫放手放手
傷葵根─增─白居易─中園何所有滿地青青葵─原─宋
蘇軾─爛煑葵羹斟桂醑風流可惜在蠻村西崦人家
應最樂煑葵燒筍餉春耕─增─唐張九齡─園葵亦向陽
衛足感葵隂─李白─園蔬烹露葵─王維烹葵邀上
客─原─杜甫秋露接園葵─增─杜甫─香宜配碧葵葵
荒欲自鋤傾陽逐露葵─白居易─晨露園葵鮮─宋
陸游─葵羹出鬴香─唐王維─松下清齋折露葵─宋陸
游─雨慳葵葉未吐甲
别錄─原─博物志─陳葵子微火炒令爆咤撒熟地遍蹋之
朝種暮生遲不過經宿耳增─博物志─陳葵子秋種覆
蓋令經冬不死春有子也齊民要術─世人作葵菹不
好皆由葵太脆故也菹菘以社前二十日種之葵社前
三十日種之使葵至藏皆欲生花乃佳耳葵經十朝苦
霜乃采之秫米為飯令冷取葵著甕中以向飯沃之欲
令色黃煑小麥時時粣之崔寔曰九月作葵葅其歲
温即待十月食經作葵葅法擇燥葵五斛鹽二斗水
五斗大麥乾飯四升合瀨案葵一行鹽飯一行清水澆
滿七日黃便成矣─原─製用─食葵當乘其葉嫩時湏用
蒜無蒜勿食久病大便澀滯者宜食孕婦宜食易産作
菜茹甚甘美但性太滑利不益人熱食令人熱悶三月
食生葵動風氣發宿疾飲食不消四月食之發風疾天
行病後食之令人失明霜後生食動五種留飲吐水心
有毒服藥人忌食被犬咬者終身勿食食之即發黃背
紫莖者勿食同鯉魚黍米酢食害人同猪肉食令人無
顔色葵甚易生地不論肥瘠宜於不堪作田之地多
種以防荒年採瀹曬乾收貯
(附錄)龍葵
增─本草一名苦葵一名苦菜(益州有苦菜乃是苦蘵即龍葵也)一名天
茄子一名水茄一名天泡草一名老鴉酸漿草(與酸漿相類故)
(加老鴉以别之)一名老鴉眼睛草(五爪龍亦名老鴉眼睛草同名異物也)李時
珍曰龍葵龍珠一類二種也皆處處有之四月生苖高
二三尺莖大如筯似燈籠草而無毛葉似茄葉而小五
月以後開小白花五出黃蕊結子正圓大如五味子上
有小蔕數顆同綴其味酸中有細子亦如茄子之子但
生青熟黑者為龍葵生青熟赤者為龍珠
(附錄)蔠葵
增─爾雅─蔠葵蘩露─注─承露也大莖小葉華紫黃色─本
草─一名落葵一名藤葵一名天葵一名繁葵一名御菜
一名臙脂菜(坡詩注云豐湖有燕脂藤生菜滑美勝蓴)蔓生葉似杏葉而肥
厚軟滑可茹八九月開細紫花累累結實如五味子熟
則紫黑色揉取汁紅如臙脂女人飾面點唇及染布物
謂之胡臙脂亦曰染絳子但色易變耳其葉最能承露
其子垂垂亦如綴露故得露名
御定佩文齋廣羣芳譜卷十四
