欽定四庫全書
御定佩文齋廣羣芳譜卷七十一
木譜
柏
原─柏一名椈(爾雅云柏椈)樹聳直皮薄肌膩三月開細𤨏花
結實成毬状如小鈴多瓣九月熟霜後瓣裂中有子大
如麥芬香可愛六書精藴云柏隂木也木皆屬陽而柏
向隂指西盖木之有貞德者故字從白白西方正色也
處處有之古以生泰山者為良今陕州宜州密州皆佳
而乾陵者尤異木之文理大者多為菩薩雲氣人物鳥
獸狀態分明徑尺一株可值萬錢川柏亦細膩以為几
案光滑悅目─增─廣雅─汁柏柏也─地理志─華山生文
柏一名黃腸─廣志─柏有續柏
彙考─原─書禹貢─杶榦栝柏─詩弼風─汎彼柏舟─魯頌
新甫之柏─增─禮記雜記─暢臼以椈杵以梧─疏─擣鬱鬯
用柏臼桐杵者柏香桐潔於神為宜─原─論語─殷人以
柏─增─漢書武帝紀─元鼎二年春起柏梁臺─註─三輔舊
事云以香柏為之─郊祀志─李少君見上上有故銅器
問少君少君曰此器齊桓公十年陳於柏寢─註─以柏木
為寢室於臺之上─東方朔傳─柏者鬼之廷也─註─言鬼
神尚幽闇故以松柏之樹為廷府─朱博傳─御史府中
列柏樹常有野烏數千棲宿其上晨去暮来號曰朝夕
烏─晉書郭璞傳─璞洞五行天文卜筮之術王導深重
之嘗令作卦璞言公有震厄可命駕西出數十里得一
柏樹截斷如身長置常寝處災當可消矣導從其言數
日果震柏樹粉碎─孝友傳─王裒廬於墓側旦夕常至
墓所拜跪攀柏悲號涕泣著樹樹為之枯庾衮字叔
褒或有斬其墓柏莫知其誰乃召隣人集於墓而自責
焉因叩頭泣涕謝祖禰曰德之不修不能庇先人之樹
衮之罪也父老咸亦為之垂泣自後人莫之犯─宋書
符瑞志─王者耆老見敬則柏受甘露─原─宋書武三王
列傳─魯郡孔子舊庭有柏樹二十四株經歴漢晉其大
連抱有二株先折倒士人崇敬莫之敢犯義恭悉遣人
伐取父老莫不歎息─增─南齊書高逸傳伯徐伯珍宅南
九里有高山班固謂之九巖山後漢龍丘萇隠處也山
多龍鬚檉柏望之五采世呼為婦人巖伯珍移居之
周書齊王憲傳─高祖親圍晉州齊主將兵十萬自来援
之永昌公椿屯雞棲原憲密謂椿曰汝今為營不湏張
幕可伐柏為庵示有形勢令兵去之後賊猶致疑也及
椿被勅追還率兵夜返齊人果謂柏庵為帳幕也不疑
軍退翌日始悟─隋書王劭傳─劭上表言符命曰陳留
老子祠有枯柏世傳云老子將度世云待枯柏生東南
枝廻指當有聖人出吾道復行至齊枯柏從下生枝東
南上指夜有三童子相與歌曰老子廟前古柏樹東南
狀如繖聖主從此去及至尊牧亳州親至祠樹之下自
是柏枝廻抱其枯枝漸指西北道教果行─原─南史王
晏傳─晏為員外郎齋前柏樹忽變成梧桐論者謂梧桐
雖有棲鳳之美而失後凋之節及晏敗果如之─增─裴
邃傳─邃廟在光宅寺西堂宇弘敞松柏欝茂范雲廟在
三橋蓬蒿不翦梁武帝南郊道經二廟顧而歎曰范為
已死裴為更生大同初都下旱蝗四籬門外桐柏凋盡
唯邃墓犬牙不入當時異之─孝義傳─霸城王整之姊
嫁為衛敬瑜妻年十六而敬瑜亡手為亡婿種樹數百
株墓前柏樹忽成連理一年許還復分散女乃為詩曰
墓前一株柏根連復並枝妾心能感木頽城何足竒
唐書狄仁傑傳─左威衛大將軍權善才右監門中郎將
范懷義坐誤斧昭陵柏罪當免高宗詔誅之仁傑奏不
應死帝怒曰是使我為不孝子必殺之仁傑曰漢有盜
高廟玉環文帝欲當之族張釋之廷諍曰假令取長陵
一抔土何以加其法於是罪止棄市陛下之法在象魏
固有差等犯不至死而致之死何哉今誤伐一柏殺二
臣後世謂陛下為何如主帝意解遂免死─原─方技𫝊
桑道茂居有二柏甚茂曰人居而木蕃者去之木盛則
土衰土衰則人病乃以鐡數十鈞埋其下─增─山海經
白於之山其上多柏講山其上多柏─尚書逸萹─東
社惟柏─原─穆天子傳─甲申天子升於大北之隥而降
休於兩柏之下─增─三輔黃圖─漢文帝霸陵不起山陵
稠種柏─春秋運斗樞─玉衡星精散為柏─東觀漢紀
李恂邅父母喪六年躬自負土樹柏常在冡下─原─謝
承後漢書─陳留虞延為郡督郵光武廵狩至外黃問延
園林柏樹株數延悉曉之由是見知─東方朔外傳─孝
武皇帝時閒居鵲鳴新雨止朔執戟在殿上呼問之荅
曰殿後柏樹有鵲立枯枝上東嚮鳴上遣視如朔言
晉宫閣名─華林園柏二株─抱朴子─大谷倒生之柏
增─神仙傳─孔元方鑿水邊岸作一窟室窟前有一柏樹
生道後棘草間委曲隠蔽弟子有急欲詣元方窟室者
皆莫能知─列士傳─延陵季子解寳劒挂徐君墓柏樹
─三齊略記─堯山在廣固城西七里尭廵狩所登遂以
為名山頂立祠祠邊有柏樹枯而復生不知幾代樹也
─拾遺記─始皇起雲明臺窮四方之珍木東得葱巒錦
柏─述征記─柏谷谷名也谷中無迴車地夾以高原柏
林蔭藹窮日幽暗弗覩陽景─從征記─泰山廟中柏皆
二十餘圍夹兩階赤眉嘗斫一樹見血而止今斧創猶
在─泰山記─山南有泰山廟種柏樹千株大者十五六
圍長老傳云漢武所種─述異記─盧氏縣有盧君古塜
塜旁柏二株枝條蔭茂二百餘步樹文𨼆起皆如龜甲
根勁如銅石─水經注─沁水北有華嶽廟廟側有攅柏
數百根對郭臨川負岡蔭渚青青彌望竒可翫也陘
山子産墳東有廟舊有一枯柏樹其塵根故株之上多
生稚柏列秀青青望之竒可嘉矣─樊宗師園林記─柏
曰蒼官─酉陽雜爼─上座璘公院有穗柏一株衢柯偃
覆下坐十餘人太常博士崔碩云汝西有練溪多異
柏及暮秋葉上歛俗呼合掌柏─海錄碎事─負霜柏一
作宜霜柏─寰宇記─巴郡有柏柱大可十圍高二十餘
丈乃公孫述時樓柱所斫之處忽生枝而不朽真源
縣老子堂前有雙柏樹左階之柏久枯大業十三年忽
從根生一枝聳榦三丈三尺枝葉青翠唐武宗二年更
生一枝直上五尺横枝兩層枝葉相覆異於常樹─東
齋紀事─武侯廟柏其色若牙然白而光澤尚復生枝葉
今纔十丈─原─東坡集─孤山有陳時柏二株其一為人
所薪山下老人自為兒已見其枯矣然堅悍如金石愈
于未枯者僧志詮作堂于其側名之柏堂予来汝南
地平無山清潁之外無以娱予者而地近亳社特宜檜
柏自拱把而上輒有樛枝細紋治事堂前二柏與薦福
兩檜尤為殊絶孰使予安此寂寞而忘歸者非此君歟
─增─春渚紀聞─元豐間朝廷問罪西夏五路舉兵秦鳳
路圖上師行營憩形便之次至關嶺有秦時柏一株雖
質榦不枯而枝葉略無存者既標圖間裕陵披圖顧問
左右偶以御筆點其枝間而歎其閱歲之久也後郡奏
秦朝柏忽復一枝再榮殿中有記當時奏圖歎賞之語
私相聳異以為天人筆澤所加便同雨露之施─少林
集錄─嵩山漢武帝登封時神人呼萬歲之所峰之半乃
昔嵩陽觀故基有唐天寳年碑刻碑東古柏五株積翠
婆娑可愛中有一株尤大五人聮手抱之圍始合下一
石刻曰漢武帝封大將軍─山川紀異─漢陽縣西柏泉
寺有古井世傳大禹植柏於大别山其根盤曲直至井
底今柏根尚存又大别山陽太平興國寺前亦有古柏
俗傳禹治水時所植者─化源記─柏葉仙人田鸞家居
長安常聞道者有長生術遂入華山求問真侣心願懇
至至山下數十里見黃冠自山而出鸞遂禮謁祈問隱
訣黃冠指柏樹示之曰此即長生藥也何必深遠但問
志何如爾鸞遂搜尋仙方云側柏服之久而不已可以
長生乃取柏葉曝乾為末服之稍節葷味心志專一至
六七十日未有他益但覺時時煩熱至二年餘病熱頭
目如裂舉身生瘡而鸞意終不捨至七八年熱疾益甚
其身如火人不可近皆聞柏葉氣諸瘡潰爛黃水遍身
如膠忽自云體今小可湏一沐浴遂命置一斛温水於
室數人舁卧斛中遂於斛中寝三日方悟呼人起之身
上諸瘡皆已掃去光彩明白鬚髮紺綠頓覺耳目鮮明
自云初寢夢黃冠數人持旌節導引謁上清遍禮古来
列仙皆謂曰柏葉仙人来此遂授以仙術謂曰且止於
人世修行後有位次當相召也自此絶榖𨼆於嵩陽年
百二十三歲無疾而終異香滿室空中聞音樂聲乃造
青都赴仙約耳─原─燕談─寇萊公知巴東縣手植雙柏
於庭民比之甘棠謂之莱公柏後大火柏與公祠俱焚
莆陽鄭贛為令悼柏之焚惜公手植不忍翦伐種凌霄
花於下使附榦而上以著公之遺德且慰邦人之去思
云─增─西溪叢語─青龍寺老柏院有布衣張在題一絶
於院壁云南隣北舍牡丹開年少尋芳去又回唯有君
家老柏樹春風来似不曾来元祐中州學教授畢仲愈
題跋刻石於平嵐亭上─姚氏殘語─太祖以柏為界尺
謂之隔筆簡─避暑錄話─柏竒峻堅瘦似李元膺─遯
齋閒覽─余靖慶歴中知桂州州境窮僻處有林木延袤
數十里每至月盈之夕輙有笛聲發於林中甚清遠土
人云聞之已數十年終不知其何怪也公遣人尋之見
其聲出一大柏樹中乃伐取以為枕聲如期而發公甚
寳惜凡數年公之季弟欲窮其怪命工解視但見木之
文理正如人在月下吹笛之像雖善畫者莫能及重以
膠合之則不復有聲矣─玉堂閑話─高祖在襁褓之時
母置放其莊柏樹之隂而往餉田比及餉回日斜而樹
影不移─墨客揮犀─壺山有柏木一株長數尺半化為
石半猶是堅木蔡君謨見而異焉因運至私第余在莆
陽日親見之─老學庵筆記─真宗御集有苑中賞花詩
十首内一首龍柏花李文饒平泉山居草木記有藍田
之龍柏宋子京又有真珠龍柏詩劉子儀晁以道朱希
真亦皆有此作予長于江南未嘗見也或云本出鄜坊
間─方輿勝覽─桔柏渡在昭化縣今昭化驛有古柏土
人呼桔柏故名─遊武夷山記─峰山有仙柏樹古而青
翠可賞─成都記─日就殿以文檉綺柏為材─原─五色
線─嵩山天封觀有古柏三株武后封五品大夫蔭百餘
步俗云大小將軍─增─濟南行記─岱岳觀有漢柏柯葉
甚茂─蜀都雜抄─蜀都大抵雨多風少故竹樹皆修聳
少陵古柏二千尺人譏其瘦長詩固有放言要之蜀産
與他迥異謂柏之森森者惟蜀為然所謂喬木如山者
亦惟蜀為然─遊香山寺記─至洪光寺入石門路甚修
平可步古柏夹之外不見林上不見顛枝榦交蔭人行
道上蒼翠撲衣日影注射如荇藻凌亂可數百步復折
而上如是者凡十有一每登一折必右俯木末左瞰絶
壁壁皆甃石為之歲久若天造柏從石罅出多類鬼工
初登一二盤竒在柏稍上諸山如螺髻自柏外見則又
竒至七八盤山盡在下精藍名墅棋布繡錯金碧晃耀
目境屢換殆無暇問柏竒矣─桐柏山志─柏香峰四望
隂巖垂磴萬仞上多柏木─金陵諸園記─東園一曰太
傅園兩柏異榦合杪下可出入曰柏門─天中記─廣漢
梁泉縣漢故道縣也龍女山多紫柏華陽志云梁泉有
紫柏坂─嵩遊記─嵩陽宫外有漢武帝封三將軍柏柏
膚殼皆脫去獨存肉理色蒼白大者圍六人次四次三
人計千百年物矣其最大者南枝一節瘇甚盖木癭也
祖庵左一柏云惠能謁祖時從鉢盂中帶至也余為
書六祖手植柏五字─原─湧幢小品─高祖取婺州過蘭
溪縣見古柏甚竒駐師其下後剏亭繞之而空其中夜
半輒有蒼龍繞伏其上王世懋詩云何年古柏尚青青
曾是高皇玉輦停不信聖恩偏雨露枝枝都作老龍形
─增─七曲山記─應夢臺右晉柏二株其形盤踞如虯龍
色含蒼翠自晉代傳於今幾三合抱─泰山記─炳靈殿
漢柏三四株皆連理中一株最巨輪囷臃腫狀尤詭異
非千年不能有此─四川志─詹香山綿竹縣人言某寺
有古柏一株縣令將伐之造署人莫敢逆者寺有老僧
題一絶於樹云定知此去棟梁材無復清隂覆綠苔只
恐深山明月夜懼他千里鶴歸来縣令見之惻然而止
─原─崑山縣志─南宋時高麗進隂陽柏二株初僅二尺
種之永懷寺殿庭左右久之高與殿等每左花則右實
右花則左實
集藻─記─增─宋田況古柏記─成都諸葛孔明祠古柏年祀
寖遠喬柯鉅圍蟠固凌拔有足異者杜甫嘗作歌叚文
昌亦作文摹状瓌竒人多暗誦故老相傳及記事者云
自唐季凋瘁歴王孟二偽國蠧槁尤甚然以祠中樹無
敢翦伐者皇朝乾德丁夘歲仲夏枯柯復生日益敷茂
觀者歎聳以為榮枯之變應時治亂武侯光靈如有意
於茲者誠為異事因命工圖寫備述本末以貽好事者
題䟦─增─宋陸游䟦古柏圖─此圖吾家舊藏余居成都七
年屢至漢昭烈惠陵此柏在陵旁廟中忠武侯室之南
所謂先主武侯同閟宫者與此略無小異則畫工亦當
時名手也
贊─增─宋蘇軾東莞資福堂老柏再生贊─生石首肯奘松
肘回是心苟真金石為開堂去柏枯其留復生此柏無
我誰為枯榮方其枯時不枯者存一枯一榮皆方便門
人皆不聞瓦礫說法今聞此柏熾然常說
賦─原─齊蕭鋒修柏賦─既殊羣而抗立亦含貞而挺正豈
春日之自芳在霜下而為盛衝風不能摧其枝積雪不
能改其性雖坎壈於當年庶後凋之可詠─增─唐魏徵
道觀内柏樹賦有序─元壇内有柏樹焉封植營護幾乎
二紀枝榦扶疎不過數尺籠於衆草之中覆乎藂棘之
下雖磊落節目不改本性然而翳薈蒙籠莫能自申達
也惜其不生高峰臨絶壑籠日月帶雲霞而與夫臃腫
之徒雜糅兹地此豈所謂方以類聚物以羣分者哉有
感於懷喟然而賦其詞曰覽大鈞之播化察草木之殊
類雨露清而並榮霜雪茫而俱悴唯丸丸之庭柏禀自
然而醇粹涉青陽不增其華歴玄英不減其翠原斯木
之攸挺植新甫之高岑干霄漢以上秀絶無地而下臨
籠日月以散彩俯雲霞而結隂邁千祀而逾茂秉四時
而一心靈根再徙兹庭爰植高節未彰貞心誰識既雜
沓乎衆草又蕪沒乎叢棘匪王孫之見知志耿介其何
極若乃春風起於蘋末美景麗乎中園水含苔于曲浦
草鋪露於平原成蹊花亂幽谷鶯喧徒耿然而自撫謝
桃李而無言至于日窮於紀歲云暮止飄蓬亂驚愁雲
叠起冰凝無際雪飛千里顧衆類之颯然欝亭亭而孤
峙貴不移於本性方有儷於君子聊染翰以寫懷庶無
虧於善始─李德裕柳柏賦并序─夫受天地之正氣者
唯松柏而已故聖人稱其有心美其後凋豈無他木莫
可儔匹予常歎柏之為物貞若有餘而華滋不足徒植
於精舍列於幽庭不得處園池之中與松竹相映獨此
郡有柳柏風姿濯濯宛若荑楊而冒霜停雪四時不改
斯得謂之具美矣惜其生於遐遠人罕知之偶為此賦
以貽親友惟天地之生物均覆載而不私雖草木之殊
性皆榮落之有時感松柏兮自得經隆冬兮乃知常集
霰於窮節秉心終而不移觀夫竹嬋娟以挺秀松英茂
以含滋可蔭蔚於臺榭故封植於園池嗟綠柏之貞苦
爰自託乎幽崕或森森於寒壟或肅肅於神祠何炎徼
之僻陋忽珍木而在茲齊芊蔚於蘭苕儷真芳於桂枝
遠而象之聳榦參差凝翠旌之陸離廹而翫之布葉低
垂若孔盖之葳𬎼又似翠列巢以羣棲鸞奮翼而来儀
含輕烟於夕景泫零露於朝曦逮秋實之蕃衍綴青珠
以纍纍嗟乎材不可備人亦如此斯子張之容雖盛柳
惠之貞則虧有長孺之正色無思曼之風姿歎此物之
具美以幽深而見遺非企瑶林於塵外方玉樹於前墀
望舊國兮無際思故人兮未期曾不得倚樹而泛瑶瑟
攀條而獻蘭巵慨路遠而莫致抑毫端而孔悲顧謂稚
子起為謠曰楚山側兮湘水源美斯柏兮託幽根條總
翠兮冬轉茂實垂珠兮秋始蕃彼變化兮不測焉知非
張緒之精魂
五言古詩─增─北齊魏收庭柏─古松圖偃盖新柏寫爐峰
凌寒翠不奪迎暄綠更濃茹葉輕沉體咀實化衰容將
使中臺麝違山能見從─原─唐杜甫病柏─有柏生崇岡
童童狀車盖偃蹙龍虎姿主當風雲會神明依正直故
老多再拜豈知千年根中路顔色壊出非不得地蟠據
亦高大歲寒忽無憑日夜柯葉改丹鳳領九雛哀鳴翔
其外鴟鴞志意滿養子穿穴内客從何鄉来竚立久吁
怪静求元精理浩蕩難倚賴─增─宋司馬光柏軒─凛然
凌霜色本自生丘壑徙之君子庭栽培固不薄静夜聲
飂飂清晝隂漠漠秀氣逼簷楹翠影通簾箔知君梁棟
材大匠偶未度但守歲寒心閑軒亦不惡─蘇軾和子
由記園中草木─種柏待其成柏成人已老不如種叢篲
春種秋可倒隂陽不擇物美惡随意造柏生何苦艱似
亦費天巧天工巧有幾肯盡為汝耗君看藜與藿生意
常草草─御史臺柏─故園多珍木翠柏如蒲葦幽囚無
與樂百日看不已時来拾流肪未忍踐落子當年誰所
種少長與我齒仰視蒼蒼榦所閱固多矣應見李將軍
膽落温御史─蘇轍廳前柏─穉柏如嬰兒冉冉三尺長
移根出澗石植榦對華堂重露恣膏沐清風時抑揚我
老不耐寒憐汝堪風霜朝夕望爾長尺寸常度量知非
老人伴可入諸孫行想見十年後簷前蔚蒼蒼人来顧
汝笑誦我此詩章─嵩山天封觀將軍柏─肅肅避暑宫
石殿秋日冷凛然中庭柏氣壓千夫整風聲荅萬壑雲
色通諸嶺材大難為工甘與蓬蒿屛─元陳樵雙柏─亭
亭山上柏柯榦如青桐蒼古拔俗姿肯作兒女容風霜
日搖落萬木為之空爾獨不見摧屹立如老翁乃知歸
根妙生意恒内融願乘雷雨興化作雙飛龍─明方孝
孺栽柏─迂拙乖世用每藴無窮思取效非目前遠與千
載期翠柏信良材成長計功遲兹晨劚煙雨移種盈尺
姿清廟嚴潔地聖靈會於斯豈無杞柳輩不足當階墀
殷社夙所尚古制非人為先師實殷人植此理固宜但
恐枝榦弱不耐風霜欺培護苟無失終見盛大時三年
過人長十年齊桷榱百年必合抱根深柯葉滋青霄泊
鸞鳳厚土蟠蛟螭豈特傲寒暑將堪閱興衰所托况得
所永免斤斧危既膺顧盻榮復與翦伐辭寥寥百世後
神物相扶持何必為棟梁乃見才氣施流光若飛翰時
代易推移行看好古士追說種者誰我生素多病中歲
早孱羸待為鶴髮翁見女凌雲枝志士用心者濩落為
世嗤何如羣兒巧插槿紛成籬
七言古詩─原─唐杜甫古柏行─孔明廟前有老柏柯如青
銅根如石霜皮溜雨四十圍黛色參天二千尺君臣已
與時際會樹木猶為人愛惜雲来氣接巫峡長月出寒
通雪山白憶昨路繞錦亭東先主武侯同閟宫崔嵬枝
榦郊原古窈窕丹青戶牖空落落盤踞雖得地冥冥孤
高多烈風扶持自是神明力正直原因造化功大厦如
傾要梁棟萬牛回首邱山重不露文章世已驚未辭翦
伐誰能送苦心豈免容螻蟻香葉終經宿鸞鳳志士幽
人莫怨嗟古来材大難為用─增─宋梅堯臣龍柏─花非
龍香葉非柏獨竊二美誇芳𬎼苦楝不分顔色近紫荆
未甘開謝遲羣公莫以得地貴竟費佳句何足思─明
李奎古柏行─虞山古柏幾千歲根盤節錯羅星文靈氣
常懸白日雨疎枝亂灑青天雲霜柯露榦了不識半是
蒼苔半成石石上猶存古鏡光青萍未拭芙蓉色我来
八月秋氣濃月明滿地盤虬龍赤脚大呌不忍去長風
吹落虞山鐘天生異物詎可測呵護常聞鬼神泣巖壑
寧教無此材歲寒然後知松柏
五言律詩─增─唐岑參使院中新栽柏樹子呈李十五栖
筠─愛爾青青色移根此地来不曾臺上種留向磧中栽
脆葉欺門柳狂花笑院梅不湏愁歲晩霜露豈能摧
李德裕柏─聞有三珠樹惟應秘閬風珊瑚不生葉朱草
又無叢未若凌雲柏常能終歲紅晨霞與落日相照在
巗中─叚成式穗柏聮句─一院暑難侵莓苔共影深枝
標争息鳥餘吹正開襟(柯古)宿雨香添色殘陽石在隂乘
閒動詩意助静入禪心(善繼)─李洞古柏─手植知何代年
齊偃盖松結根生别樹吹子落隣峰古榦經龍嗅高煙
過雁衝可佳繁葉盡聲不礙秋鐘─宋朱長文多榦柏
古柏列重門連枝若弟昆參天分直榦得地共靈根月
照龍蛇影風摧鐡石痕鸞凰期可宿香葉向春繁─明
吴寬追和朱樂圃蘇學多榦柏─新甫傳遺種吴門見後
昆碧霄多直榦黃壤本同根霜雪持高節莓苔接古㾗
三年非榿木十畝自隂繁
七言律詩─原─唐温庭筠晉朝柏樹─晉朝名軰此離羣想
對濃隂去住分題處尚尋王内史畫時應是顧將軍長
廊夜静聲疑雨古殿秋深影勝雲一下南臺到人世曉
泉清籟更難聞─增─宋韓琦刪柏─翠柏枝繁鬱未伸我
来刪理務躬親孤根得地雖經歲逸勢参天不在人先
易工夫知取舍後凋顔色長精神瓌材自入他年用莫
厭因時翦擇頻─王安石景福殿前柏─香葉由来耐歲
寒幾經真賞駐鳴鑾根通御水龍應蟄枝觸宫雲鶴更
盤怪石誤蒙三品號老松先得大夫官知君勁節無榮
慕寵辱紛紛一等看─蘇轍文殊院古柏─曾看大柏孔
明祠行盡天涯未見之此樹湏當稱子行他山只可作
孫枝棟梁知是誰家用舟楫唯應海水宜日莫飛鵶集
無數青田老鶴未曾知─郭祥正柏─青幢碧盖儼天成
濕翠濛濛滴畫楹禪客自陪千歲老遊人時抱一樽傾
恥隨桃李春風短奪盡松篁夜氣清安得鬼神題巨筆
不容左紐獨專名
五言排律─增─唐李商隠武侯廟古柏─蜀相階前柏龍蛇
捧閟宫隂成江外畔老向惠陵東大樹思馮異甘棠憶
召公葉凋湘燕雨枝折海鵬風玉壘經綸遠金刀歴數
終誰將出師表一為問昭融
五言絶句─增─唐武平一奉和正旦賜宰臣柏葉應制─綠
葉迎春綠寒枝歴歲寒願持柏葉夀長奉萬年歡─趙
彦昭奉和元日賜羣臣柏葉應制─器乏雕梁器材非搆
厦材但將千歲葉常奉萬年杯─李乂元日恩賜柏葉
應制勁節臨冬勁芳心待歲芳偏令人益夀非止麝含
香
七言絶句─增─唐雍陶武侯廟古柏─宿葉四時同一色高
枝千歲對孤峰此中疑有精靈在為見盤根似臥龍
宋司馬光柏─紅桃素李競年華周遍長安萬萬家何事
青青亭下柏東風吹盡亦無花─金完顔璹黃華畫古
柏─黃華老人畫古柏鐡簡將軍挽大弨意足不求顔色
似荔支風味配江瑶
詩散句─增─晉潘岳─不見㵎邊柏歲寒守一度─唐杜甫
雖當霰雪巖未覺栝柏枯─李賀─幽幽太華側老柏如
建纛─宋石延年─蛇露根穿嶺龍眠影在潭─梅堯臣
棐柏移皆活風霜不變青─蘇軾─蒼龍轉玉骨黑虎抱
金柅瘦皮纏鶴骨高頂轉龍腰─蘇轍─孤直自新甫
何年移禁廷─陸游─龍吟風雨夕山立雪霜晨─唐張
籍─弱柏倒垂如線蔓簷頭不見有枝柯─宋夏竦─托植
久依山杏密附枝俄接帝梧榮─劉敞─南牆雙柏天生
直材雖未老心千尺─王令─不惜以材同失地好留更
老共支天強枝拗回信有力高榦復俯交虬拳─蘇
軾─道人手植幾生前鶴骨龍姿尚宛然─周弼─更添蒼
柏兩三軰相伴高枝作雨聲─金王元粹─風吹高柏影
在衣忽驚滿座蛟龍入─原─唐杜甫─翠柏苦猶食─增
李賀─小柏儼重扇─薛能─春氣柏林香─宋司馬光─翠
色添崖柏─金元好問─細柏含古春─元許有壬─翠柏
瀉秋聲─唐王維─柏葉初齊養麝香─杜甫─錦官城外
柏森森─宋歐陽修─凜凛節竒霜榦柏─蘇軾─拏龍濯
霧屈虬枝─吴儆─庭柏無心不受誇
别錄─原─南史王儉傳─儉字仲寳丹陽尹袁粲聞其名及
見之曰宰相之門也栝柏豫章雖小已有棟梁氣矣
增─拾遺記─太山下有連理文石高十二丈狀如柏樹其
文彪發似人雕鏤自下而上皆合而中開廣六尺望若
真樹也─桂海虞衡志─石柏生海中一榦極細上有一
葉宛似側柏扶疎無小異根所附著如烏藥大抵皆化
為石矣─行營雜錄大中祥符六年緜州彰明縣崇仙
觀柏柱上有木文如畫天尊状毛髮眉目衣服履舄纖
縷悉備─素園石譜─黃龍府山中產柏枝瑪瑙石色甚
瑩白上如柏枝或黃或黑甚光潤頃年白蒙亨奉使北
主遺以一石大如桃上有鴝鵒如豆許棲柏枝上頗竒
怪─原─種植─九月中柏子熟採收俟来年二三月間用
水淘過取沉水者著濕地二三日淘一次候芽出將劚
熟地調成畦水飲足以子勻撒其中覆細土半寸再以
水壓下二三日澆一次常使土潤勿太濕太乾既生出
土四圍竪矮籬護之恐為蝦蟇所食常澆水亦宜糞俟
長高數尺分栽─灌溉─性喜曬一年中用曬過糞水澆
三四次則青翠蓊欝秋時翦小枝二三尺可插活柏
葉色綠不凋夏秋採者良種類非一入藥惟取葉扁而
側生者名側柏功效殊别古柏尤竒益州孔明廟中大
柏蜀漢時植人多採入藥其味甘香大異常柏他如花
柏葉濃郁成朵無子叢柏樹綠色並不入藥─製用─嫩
柏枝洗淨控乾入梅滷曬乾甘草桂心為細末入淨磁
器中一層藥一層柏枝緊封藏之久不開則上鹽花可
玩可食煮汁釀酒去風痺歴節風
(附錄)柏實
原─本草─柏實以乾州者為最三月開花九月結子状如
小鈴霜後四裂中有數子大如麥粒芬香可愛
彙考─增─列仙傳─赤松子好食柏實齒落更生─賈氏談
錄─李德裕平泉莊有珠子柏實皆如珠子簾生葉上香
聞數十步─傳燈錄─僧問趙州和尚祖師西来意趙云
庭前柏樹子─茅亭客話─遂州小溪縣石城鎮仙女埡
村民程翁名君友開寳九年春往雲頂山寺遇一道士
隨往青城山道士曰爾有仙表得至於此開囊取丹一
粒令吞之曰若有饑渴則可嚼柏葉柏實些些君友歸
家無饑渴之念遂别止一室不顧家事嘗焚柏子柏葉
静坐無所營為不飲不食時嚼柏實三五顆而已門外
有一柏樹下有一大盤石常偃息於上至九月七日夜
如有所待達旦雲霞相映有如五色君友躡空而去
集藻─詩散句─增─宋晏殊─紫結茱萸實濃薰菡萏香─唐
皮日休─荒徑掃稀堆柏子
别錄─原─收子─熟時頓採之易得過時則零落又易生蟲
─製用─子熟採蒸曝舂礧取仁用取子之沉者曝乾
為末每服方寸匕漸增三五合欲絶榖恣食取飽渴則
飲水久服延年
(附錄)竹柏
增─益部方物略記─竹柏生峨眉山中葉繁長而籜似竹
然其榦大抵類柏而亭直
集藻─贊─增─宋宋祁竹柏贊─葉與竹類緻理如柏以狀得
名亭亭修直
檜
原─檜柏葉松身(見爾雅)葉尖硬亦謂之栝今人名圓柏以
别側柏─增─爾雅翼─又有一種别名檜柏不甚長其枝
葉乍檜乍柏一枝之間屢變人家庭宇植之以為玩
彙考─增─書禹貢─杶榦栝柏─詩衛風─檜楫松舟─宋史
真宗紀─大中祥符六年十月甲子亳州太清宮枯檜再
生─西京雜記─上林苑栝十株─洛陽伽藍記─永寧寺
僧房樓觀一千餘間栝椿松柏扶疎拂簷─水經注─孔
子舊廟西北二里有顔母廟廟像猶嚴有修栝五株
封氏見聞記─兖州曲阜縣文宣廟門内并殿西南各有
柏葉松身之樹各高五六丈枯槁已久相傳夫子手植
永嘉三年復枯俗傳千年木療心痛人多竊割削之樹
身漸細去地丈餘皆以泥累泥封猶不免焉亦有取為
笏者色紫而甚光澤肅宗時二樹猶在─幽燕記異─幽
燕思先驛後有五樹檜忽生藥圓試摘服之往往療疾
有驗─賈氏談錄─李德裕平泉莊有雁翅檜婆娑如鴻
雁之翅─洛陽名園記─董氏東園北鄉入門有栝可十
圍實小如松實而甘香過之歸仁園其坊名也園盡
此一坊廣輪皆里餘唐丞相牛僧孺園七里檜其故木
也─避暑錄話─蘇州白樂天手植檜在州宅後余政和
初嘗見之已槁瘁高不滿二丈意非四百年物真偽未
知也後為朱冲取獻聞槁死於道中乃以他檜易之禁
中多不知又有言華亭悟空禪師塔前檜亦唐物詔冲
取之檜大不可越橋梁乃以大舟即華亭泛海出楚州
以入汴既行一日張帆風猛檜枝與帆低昂不可制舟
與人皆沒長興大雄寺陳霸先宅庭亦有大檜中空裂
為四枝蔭半庭質如金石相傳以為霸先所植又欲取
以獻會聞悟空檜沉海乃已賢者因物幸託以不朽然
此三檜一槁死于道一沉于海一僅以免盖欲為道旁
橛株不可得也檜深密紆盤似管幼安─澠水燕談
亳州法相寺矮檜高纔數尺偃亞蟠屈枝葉繁茂不可
圖唐大中年李待價石記云圓蔭三丈餘詎今又三百
餘年廣袤五六丈為一郡之珍玩士人目其寺曰矮栝
─遊茅山錄─玉晨觀東廊許長史手植檜其圍丈餘西
廊左紐檜圍八尺─原─太清記─亳州太清宫有八檜老
子手植根株枝榦皆左紐石曼卿集此檜不知年代李
唐之盛一枝再生至聖朝復有此異─增─老學菴筆記
海檜有二種海檜夭矯堅瘦皆天成又有刻削盤屈而
成者名土(音杜)檜海檜絶難致凡人家所有大抵土檜也
亳州太清宫檜至多檜花開時蜜蜂飛集其間不可
勝數作蜜極香而味帶微苦謂之檜花蜜真竒物也歐
陽公守亳時有詩曰蜂採檜花村落香則亦不獨太清
而已─話腴─宋真宗朝寢殿側有古檜秀茂不羣名御
愛檜然横礙殿簷真皇意欲去之一夕風雷轉折其枝
時以為瑞─中吴紀聞─白樂天為蘇州守時恩信及民
皆敬而愛之嘗植檜數本於郡圃後人目之為白公檜
以况甘棠焉─湖山勝槩─鳳凰山有交枝檜─東遊記
顔廟中孤檜高五丈許─遊茅山記─茅峰之西麓有玉
宸觀門外有古檜千餘皆逾抱紋左紐竒怪可畫白馬
老君二殿前各檜一株尤古而竒─西山遊記─碧雲寺
殿前二栝松十圍隠千牛焉日出映之山中蓊蓊如青
雲起─龍鳴山記─聽松軒西即韓熙載讀書堂遺址所
植檜猶存─原─梧潯雜佩─余嘗憩兩廣公署前庭有榕
檜二樹駢生蟠根合體互相糾結異枝交蔭蒼翠成帷
每婆娑其下玩之不忍去─增─福建志─王審知夢衆僧
奕奕有光所至有雙檜并池旦尋而得之池曰浴聖檜
曰息聖─原─曲阜孔廟殿前宣聖手植檜紋皆左紐上
聳無枝而不朽每遇一代興或聖君出則發一枝我朝
太祖龍興世宗繼統曾兩見真大異事常州烈帝廟
有獨孤檜潁州靈壇觀有再生檜
集藻─賦─
御製闕里古檜賦并序─孔子手植檜在杏壇之側金貞祐間
無復存矣元至元三十年再茁故處明宏治間又燬于火
今所遺者不枯不榮屹立霜露而秀色獨異撫摩久之乃
作賦曰維槎枒之靈質實鈞化之所鍾標扶輿之竒特峙
先聖之故宫涵元氣以不朽與至道而俱崇爾其黛榦蒼
蒼孤柯濯濯鶴骨初扶霜鱗未作儼茁軋以方舒類洪荒
之忽鑿謝縟采于春華完淳風于太樸夭矯拂勃星臨露
滴枝無取于樛樛葉全稀于摵摵夕飇度兮弗驚朝旭烘
兮如滌伊間氣之潛滋惟神爽之咸集徘徊延却宛轉斷
連蟠屈兮若佾羽之在列聳削兮若簨簴之待懸則有築
以崇封沃以膏壤方以周闌角以文磉足縮心歔目給神
賞蘿烟奪翠松籟失響于是楷因之而擢潁蓍感之而抽
莖争葳蕤于絃誦之里齊扶疎于禮樂之庭朝菌慚兮一
旦大椿讓兮千齡上泝真宰之功遠契無為之代均雲行
兮雨施等乾始兮坤載疇則出混茫之中而居耳目之外
與三才以並植綿歴禩其長在亦有扶桑海表若木山巔
東瀛西極揭日摩天迹雖誇于神異植非出于文宣宜瞠
乎其後矣邈無得而稱焉
增─唐温岐再生檜賦─檜有再生之瑞天符聖運之興挺
松身而鱗皴迥出布柏葉而杳藹相承隋道既窮則沒
身于亂土唐朝將建故發德于休徵原夫日將興而幽
暗皆明君應期而纖微必表生于枯朽證受命于敗德
之時長則繁華示寳祚于延慶之兆想夫拔陳根而已
茂聳修榦以方妍凌朝而還宜宿露向晩而尤稱新煙
以狀而方生荑之枯楊若此以理而喻易葉之僵柳昭
然效殊祥以示後願衆瑞而居先嘉其擢本傍榮抽條
迥秀歴朱夏而彌盛冒霜雪而不朽應昌業于龍潜之
際豈曰無心彰聖德于虎視之前孰云虚受徒觀夫載
光紫府效祉皇家竦亭亭之柯葉擢鬱鬱之輝華可以
播之于萬古可以流之于四遐是知歴數歸唐禎祥啓
聖何厚地之朽木報上天之明命殘陽未落宫庭之林
藪忽生明月初懸玉砌之桂花復盛矧夫貞節獨異高
標自持散芳氣而微風乍動入重隂而宿鳥猶疑盖天
所贊也亦神以化之客有生遇明時身蒙至德窮勝負
于朕兆慕休祥于邦國敢獻賦以揚榮遂布之于翰墨
─元祝堯手植檜賦─繄孔庭之喬木兮自夫子之文章
象三林以毓秀兮開萬葉以流芳根詩書之正脈兮表
吾道之昌長昔闕里之微言兮稱後凋之松柏惟若木
之柏葉松身兮固手之而不能釋諒因材以栽培兮在
人物以如一元氣會乎其根兮集條理而大成日月拂
乎其枝兮揭文明而上行映尼山之正色兮紛蒼翠之
曾敷承泗波之餘澤兮潤滲漉而不枯雲風歘霍而經
庭兮差芳氣之襲予八音噌吰以砰磕兮忽升堂而驚
顧鳳飄颻以銜圖兮遥千載以来下麒麟有時而出兮
或遲兹而遊豫彼春秋之風雨兮超震凌以自揭後七
雄之斬艾兮曾不足動其一髮金石嫓乎其堅剛兮縦
百秦而何焚神左右以扶持兮知未喪於斯文吾聞孔
壇之杏兮配斯文以永久何茲檜之鼎峙兮亦茲杏之
不朽信聖人之於萬物兮無一物而不仁苟仁心一有
所寓兮自當與天地而長春建深根而不拔兮矻儒家
之柱石今將指天地為期兮夀皇圖於箕翼北極建杓
而秉持兮奎璧燦然而成行扶桑昭晰以警曄兮條風
發乎震方皇覽乎六藝之芳潤兮熙文運以再昌錄孔
氏之子孫兮攬庭秀而不敢忘訪故家而愛其木兮當
百倍乎甘棠命青陽使發敷兮起朱融使楙鬯戒顥收
以来殺兮警神冥以孳養謂英材之並育兮待棟梁以
為用矧先聖之親植兮誠有土之所重嗟七十子面承
挈提兮各抱材而有施何梁木之既壊兮余乃不得與
茲檜而同時幸壁藏之亡恙兮瞻牆仞以有基託餘隂
以延佇兮結芳條而遐思衣前後之襜如兮恍洋洋而
在斯雖朽質之莫雕兮亦求柯而為則喜斯道之有依
兮遂游歌而不息歌曰檜之根兮輪囷檜之節兮嶙峋
自周及元吾不知其幾春檜之古兮有神檜之今兮有
靈維元繼周益將開千萬億載之文明
五言古詩─增─宋梅尭臣和曹光道風拔三檜─飄風西北
至樹苦萬繂牽君家三古檜繁根龍地纏其固謂不拔
朱欄擁青塼今同秀林木摧倒誰復憐安得百力士扶
持尚可全慎勿伐作薪豈無庭燎然─原─蘇軾和趙景
貺栽檜─汝隂多老檜處處屯蒼雲地連丹砂井物化青
牛君時有再生枝還作左紐文王孫有古意書室延清
芬應憐四孺子不堕凡木羣體備松柏姿氣含芝术薰
初扶鶴立骨末出龍纏筋巢根白蟻亂網葉秋虫紛乃
知蔽芾初甚要封植勤他年皮三寸狐鼠了不聞─增
蘇軾王仲至侍郎見惠穉栝種之禮曹北垣下今百餘
日矣蔚然有生意喜而作詩─翠栝東南美近生神嶽隂
惜哉不可致霜根絡雲岑仙風振高標香實隕平林偶
隨樗櫟生不為樵牧侵忽驚黃茒嶺稍出青玉鍼好事
雖力取王城少知音豈無換鵝手但知覓来禽高懷獨
夫子一見捐槖金得之喜不寐贈我意殊深公堂開後
閤凡木愧華簪栽培一寸根寄子百年心常恐樊籠中
摧我鸞鶴衿誰知積雨後寒芒曉森森恨我廹歸老不
見汝十尋蒼皮護玉骨旦暮視古今何人風雨夜卧聽
饑龍吟─郭祥正合肥何公檜部使者楊公潜古命予
賦之─合肥有老檜得名自何公何公何代人名跡了莫
窮高枝偃羽盖低枝卧蒼龍盤根徹厚地疎影落寒空
荏苒九天碧仍為煙霧濛相傳魏武帝解甲休鐡驄嘗
坐此檜下吞吴未成功至今晦暝夕往往揚英風我公
心好古清標聳千峰鑒賞揮巨筆丹青孰為工燦燦發
明玉琤琤叩絲桐談笑走兵役垣墻密泥封拂拭枯折
榦一助春風融願回拔山力移植明光宫─原─陳師道
次韻趙德麟植檜─種木待成林聊為千年事目中趨百
里寧同萬牛費植檜三尺強已有凌雲氣生世能幾何
擬作千年計衆人笑拍手君子用其意蕭蕭孤竹君忘
言默相契名以金石交椿楊皆奴婢緬懷萬仞巔千丈
蔚蒼翠盤根泉石底用意霜雪外寧湏大厦材坐待斧
斤至散為風雨聲密作馬牛蔽─增─金元好問濟南廟
中古檜同叔能賦─亭亭祠宫檜鬱鬱上雲雨扶持幾来
年造物心獨苦青餘玉川潤根入鐡崕古雖含棟梁姿
斤斧安得取沇洑地中久駭浪思一鼓天柱屹不移水
國奠平土乾坤此神物甲乙存世譜瀨鄊留耳孫闕里
傳鼻祖秦松徒自汙蜀柏聊共數會待十抱成茲焉重
摩拊─明吴寬觀孔林手植檜─魯宫久已壞孔宅仍如
新悠悠二千載手澤嗟猶存所存匪他物竒樹當高門
矯矯歴霜雪青青出埃塵親承時雨化生意常欣欣相
傳藉文字烈火經嬴秦而此特萌蘖挺然異其羣羣木
繞庭際合抱高入雲尋常豈得似隠起成旋文端如人
索綯徽纆依然分米芾好竒士于道未必聞玩物有述
作意與石丈均我来重謁拜欲去步幾廵維魯多松柏
斷度見詩人徂徕與新甫遥瞻失嶙峋─沈周七星檜
海虞七星檜宜為羣木冠列生老子宫與邑作竒觀廣
墀氣蕭森入門凜欲汗久信天地成沃知雨露灌𫝊植
從蕭梁其說我恐漫驗斗形叵全七既斃其半三株實
聊存難執歲月算各各具其異形容匪詞翰西體裂多
槁豁然敞三判東體活亦裂筋骸互續斷北者蜷而秃
袖破舞脫腕葉亦不暇葉榦亦不暇榦左文皮索綯孤
蕝頂留繖槎折象齒蹺癭决鬼目爛疏越復叢穴骳骫
仍軒岸蛟攣及猊跛努力不得竄矛長及劒短接戰驚
楚漢如此紛怪駭聃君不能按知遭幾雷厄還屢兵火
難生死付冥然造物反被玩君子重貞固頑醜小人讕
緣高坐吹簫我欲呼鶴鸛從根覓埋丹澆泉覬紅燦長
生就其蔭永作婆娑伴─鄧韍致道觀七星檜─琳宫何
岧嶤爽氣凌青蒼中有古檜樹傳植自蕭梁歲遠四樹
存如斗酌天漿東株聳而老慶歴補其亡中株麗瓊壇
少日嬉其旁枿動手可撼鐡柱鎻蛟猖今已翦不遺彼
蚩盗其香兩株在東南偃盖覆修廊攅枝細而密葉聚
如針芒擁挺析三本糾結連肺腸龍也方出海挟以子
母將兩株在西南赤立膚無霜偃蹇捎殿角督力示堅
強龍也得雲霧攫騖不復翔六子莫囚鎖帝招遣巫陽
北株最怪異不與羣木行質榦盡屈鐡夭矯互低昂辨
葉知乃樹尋柯惑其方衆視興怪歎應接不得遑乍疑
古蚩尤蓄力抗軒黃拓臂運五兵有徒實跳踉勁者弩
脫括彎者弧方張横者奪槊舞堅者操矛鏘何乃大小
柯廉脊如斧螳怒虬拔山出隠霧勢騰驤理斷一絲續
膚削流乳肪我語非強聒細視乃知詳四檜皆左紐玉
晨遠相望霽晴亦慘黯昏黑常晶光仙真護呵久山鬼
憑藉長至今空翠表劒佩時將將蜀廟青銅柏涿郡羽
葆桑圖經儼封殖况我桑梓鄉入景星月夜清唳徹虚
皇移酒與檜飲風露襲綃裳石田寫東樹高詞振琳瑯
遺墨付好事煙姿漲雲房我詩費摹寫傳之起譸張錄
詩冠巨圖尚與檜作堂─原─施顯七星檜─琳宫檜森森
蟉枝鬱蒼翠植時應斗宿數列三之四龍鱗綴苔圓香
葉凝煙細節操歴冰霜大材難小試匠石偶来見錯愕
相驚視─吴納七星檜─仙壇有古檜森列同七星云是
梁家種古怪如龍形東蘇護朽骨新枝復青青造化呈
竒觀拱衛煩山靈誰栽若此樹閱歲踰千齡
七言古詩─原─宋蘇轍任氏閱世堂前大檜─君家大檜長
百尺根如車輪身弦直壯夫連臂不能抱孤鶴高飛直
上立狂風動地舞枝榦大雪翻空洗顔色人言此檜三
百年未知昔是何人植君家大夫老不遇一生使氣未
嘗屈沒身不說歸故里遺愛自知懷舊邑此翁此檜兩
相似相與閱世何終極汝南山淺無良材櫟柱棟椽聊
障日便令殺身起大厦亦恐衆材無匹敵且留枝葉撓
雲霓猶得世人長太息─增─郭祥正詠蒋公檜─淮南亭
中有蒼檜仰視團團翠為盖直榦每容鸞鳳棲盤根深
壓鯨鰲背北風預作冰陣聲恐取蛟龍斬天外呼童出
屋為我窺摩颭清隂月光碎問誰植之前蒋公得地倏
經三十載不同種杏上青天正似甘棠有遺愛使華今
復見公孫太平事業鍾一門祖朝冠帶漸塵土却嗟此
檜春常存孤高豈忘栽培力秀發兼承造化恩已看枝
葉飽霜露終作棟柱扶乾坤新詩編聮盡珠玉光大先
烈聽箎塤更憶丹青妙手畫進入明堂逢至尊─林景
熙雙檜堂為魯聖可行可賦─魚頭公子冰雪姿根柢忠
信華文辭乃翁手植豈無意貞固已作層霄期氣含芝
术體松柏容成山下神仙宅清隂冉冉生庭除綠霧纖
纖護琴冊風簷對語如索詩君家伯仲諧塤箎養成材
器豐且碩蓄洩雲雨蟠蛟螭黃州謫臣坐詩累杳杳蟄
龍空九地蒼根留取千載芳何物醜秦盗名字─元謝
應芳獨孤公檜詩并序─唐獨孤憲公為常州刺史時有
手植之檜今見諸郡志等書元末樹毁於兵至此二十
餘年為常州民者宜再植以寓思賢之意况有周鍊師
為松菊主者乎率爾口占呈乞諸搢紳先生更倡迭和
相與贊成亦庶乎厚風俗云憶昔十五六好古尊前賢
初問獨孤檜快覩曾争先蒼然一株枿舊根皴皮錯節
枝葉蕃適逢夜雨半身濕疑是往年甘露痕孔明廟前
柏相似乃在陳司徒廟之後園鄉来陵谷忽變改造化
刧灰飛入海神焦鬼爛救不得桐鄊自此無光彩幸存
一曲闌干石題公姓字留遺跡石苔斕斑土花碧相伴
銅駝非荆棘余從海上避兵歸幾度摩挲長太息懷哉
古之人好賢意無窮詠甘棠愛召伯賦菉竹美武公憲
公此樹堪比隆後人寧不仰高風玄都道士桃千樹一
會區區豈難措龍鍾野老及羣英亦媿因循坐遲暮檜
乎檜乎重培植風枝相樛霜榦直邦人具瞻仰遺德見
樹猶如見顔色六百二十五年如一昔─明孫一元致
道觀看七星檜樹歌─海虞山前突兀見古檜眼中氣勢
相盤拏上應七曜分布有神會地靈千歲儲精華皴皮
無文盡剝落老根化石吞泥沙據山&KR1041;峞映&KR1947;谺身枯
溜雨枝黑藏蛇佇立頃刻雲霧遮日落未落山之厓同
行觀者皆歎嗟舌捫頸縮無敢譁歸来靈物不可究夜
宿撼牀恐龍鬭─王叔承震澤普濟寺觀古檜歌─沙門
老樹驚竒崛四百年来青未歇氣交古佛通精靈命落
殘碑題歲月皮為黛石根為鐡琥珀為枝玉為節曲阿
倒紐上下錯尖梢反掬東西掣扶疎入畫畫不成苔痕
膩鎖雷神結雨餘細葉浮煙出新枝舊枝宛相齕飛天
仙女生綠毛堕地驪龍蛻蒼骨西方薄樹何時分婆娑
獨立南江濆寒色虚搖五湖月清隂薄灑諸天雲忽漫
星槎過笠澤酣歌樹底流光碧秦亡争笑大夫松蜀破
空憐丞相柏信是僧家佛日長貝葉曇花幻今昔昔者
火燒闕里檜仲尼寂寞斯文墜今来風擊虞山枝言游
慘澹文章廢儒林喬木奈如許野寺孤根聊酹汝
五言律詩─
御製闕里古檜─榦聳朱甍外根蟠碧殿阿竒文成左紐元氣
挺孤柯瑞與龜龍並傳来歲月多徘徊看手澤不共劫灰
磨
增─宋梅尭臣施景仁邀詠泗州普照王寺古檜─来尋淮
上寺老檜莫知年劫火已鎔像樛枝寧改煙根拏怪石
入節駮蒼苔堅欲問浮波箭空嗟此獨傳─朱長文並
秀檜─盤根幾百齡合榦倚冥冥偃蹇雙虬聳聯翩兩盖
青紫鱗霜外躍紺葉雨餘馨左紐憑仙宇何如拱泮亭
─明吴寬追和朱樂圃蘇學並秀檜─講堂前並立霜雪
傲玄冥此樹今猶在常年不改青雨来添秀色風動散
微馨科第能相繼題名下有亭─董其昌詠孟檜─愛此
孟家檜森然見典型沃根洙泗潤含氣嶧山靈閱世消
秦篆參天鬱魯青方知樗散夀只入列仙經
七言律詩─增─唐劉禹錫謝寺雙檜─雙檜蒼然古貌竒含
煙吐霧鬱參差晩依禪客當金殿初對將軍映畫旗龍
象界中成寳盖鴛鴦瓦上出高枝長明燈是前朝焰曾
照青青年少時─原─秦韜玉檜樹─翠雲交榦瘦輪囷嘯
雨吟風幾百春深盖屈盤青麈尾老皮張展黑龍鱗唯
堆寒色資琴興不放秋聲染俗塵歲月如波事如夢竟
留蒼翠待何人─增─杜荀鶴題瓦棺寺真上人院矮檜
天生仙檜是長材栽檜希逢此最低一似舊山来砌畔
幾番凡木與雲齊廻無斜影教僧蹋免有閑枝引鶴棲
今日偶題題似著不知題後更誰題─宋韓琦得太清
小檜植館中─仙檜移来近紫壇亭亭將見起毫端纖枝
未覺来風韻勁節先知度歲寒得地最宜儒館種結根
湏作棟梁看願將軒竹陪蒼翠帶雪開樽助雅歡─梅
堯臣檜詠─文章老重欲追古便作帝宫蒼檜詩青葱玉
樹傳楊子盤屈洪桃見左思龍鱗已愛松身直珠實還
看柏葉垂秀木艷叢那可擬但將霜雪定堅姿─曾鞏
庭檜呈蒋穎叔─樛枝高下秀森森曾寄名卿異俗心草
舍一時成往事松身千尺見新隂聲清不受笙竽雜氣
勁能遺霰雪侵漢節從来縦真賞謝庭蘭玉載芳音
元成廷珪陳朝檜─千年老檜上青霄三閣花飛不動搖
香骨自来盤左紐苦心未忍棄前朝蛟龍並立江雲黑
鸞鳳雙啼海霧消想得龜蒙題詠處殿頭風雨正蕭條
五言排律─增─唐吴融三峯府内矮檜─擢秀依黃閣移根
自碧岑周圍雖合抱直上豈盈尋遠砌行窺頂當庭坐
芘隂短堪驚衆目高已讓他林日轉無長影風廻有細
音不容蘿蔦附只耐雪霜侵玉帳籠應匝牙旗倚更禁
葉低宜拂席枝褭易抽簪綠㵎支離久朱門揜映深何
湏一千丈方有歲寒心
五言絶句─增─宋蘇軾檜─依依古松子鬱鬱綠毛身每長
湏成節明年漸庇人─明李東陽詠檜─雙枝出牆頭亭
亭兩高盖雨色愛青葱天聲聽靈籟
七言絶句─增─唐皮日休重玄寺雙矮檜─撲地枝徊是翠
鈿碧絲籠細不成煙應如天竺難陀寺一對狻猊相枕
眠─陸龜蒙和重玄寺雙矮檜─可憐煙刺是青螺如到
雙林誤禮多更憶早秋登北固海門蒼翠出晴波─宋
韓琦小檜─小檜新移近曲欄養成隆棟亦非難當軒不
是憐蒼翠只要人知耐歲寒─蘇軾塔前古檜─當年雙
檜是雙童柏樹無言老更恭庭雪到腰埋不死如今化
作兩蒼龍─王復秀才所居雙檜二首─吴王池館遍重
城竒草幽花不記名青蓋一歸無覓處只留雙檜待昇
平凛然相對敢相欺直榦臨空未要竒根到九泉無
曲處世間惟有蟄龍知─郭祥正檜─花開供蜜葉經霜
老柏喬松氣亦降未遇李聃誰愛惜柘塘西院碧油幢
─元虞集古檜─根到深泉石作身疎疎香葉不知春海
波不動天風遠千歲寒蛟作老人
詩散句─增─宋蘇軾─團團山上檜歲歲閱榆柳─郭祥正
歲老枝葉簡春深香氣新─元王惲─南山開畫屏高下
蔚萬檜─唐張祐─高臨月戶秋雲影静入風簷夜雨聲
─孟郊─蔭庾森嶺檜─李賀─古檜拏雲臂─宋歐陽修
夜&KR0765;蒼檜起天風─楊萬里─老檜如幢翠接連─金許
古─蒼檜四排嚴法界
(附錄)樅
原─樅松葉柏身(見爾雅)千仞無枝葉與身皆直樅檜樹皆
高丈餘花葉皆同但實稍大而色黃綠肉虚為異耳初
甚酸澀經霜乃可食採藥者不收
彙考─增─尸子─松柏之鼠不知堂密之有美樅─西京雜
記─上林苑樅七株
御定佩文齋廣羣芳譜卷七十一
