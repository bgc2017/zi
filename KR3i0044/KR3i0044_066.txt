欽定四庫全書
御定佩文齋廣羣芳譜卷六十四
果譜
橘(花附見)
原─橘(本草云橘從矞音鷸諧聲也又雲五色為慶二色為矞矞雲外赤内黃非煙非霧郁郁紛紛之象橘)
(實外赤内黃剖之香霧紛郁有似乎矞雲橘之從矞又取此意也)一名木奴(詳見後襄陽耆舊傳)
樹高丈許枝多刺生莖間葉兩頭尖綠色光面闊寸餘
長二寸許四月生小白花清香可人結實如柚而小至
冬黃熟大者如杯包中有瓣瓣中有核實小於柑味甘
微酸種類不一有蜜橘(其味最甘)黃橘(扁小多香霧橘之上品)綠橘(紺碧)
(可愛不待霜後色味已佳隆冬采之生意如新)朱橘(實小色赤如火)塌橘(狀大而扁外綠心紅巨瓣)
(多液經春熟乃甘美)包橘(外薄内盈其脈瓣隔皮可數)綿橘(微小極輭美可愛而不多結)沙
橘(細小甘美)凍橘(八月開花冬結春采)早黃橘(秋半已丹)穿心橘(實大皮光心虛可穿)
荔枝橘(膚理皺密儼如荔枝出衡陽)乳橘(狀似乳柑皮堅瓤多味絶酸芳)油橘(皮似油飾)
(中堅外黑橘之下品)自然橘(他橘與柑必以枝接之惟此則以橘子下種故名自然味甚美)出蘇
州台州西出荆州南出閩廣撫州皆不如温州者為上
也王敬美曰閩中柑橘以漳州為最福州次之樹多接
成惟種成者氣味尤勝橘肉生痰聚飲不益人若煎以
蜜充果食甚佳或蜜或薰作餅尤妙亦可醬淹作葅花
以之蒸茶向為龍虎山進御絶品園中宜多種多收核
葉皆苦平無毒可入藥
彙考─增─書禹貢─厥包橘柚錫貢─傳─小曰橘大曰柚疏橘
柚二果其種本别以實相比則柚大橘小─原─史記貨
殖列傳─蜀漢江陵千樹橘其人與千戸侯等─謝承後
漢書─沛國桓嚴避地居揚州從事屈豫室中中庭有橘
一株遇其實熟數垂室内嚴以竹藩樹四面風吹兩實
墜地以繩縛繫樹枝─吳志陸績傳─績年六歲於九江
見袁術術出橘績懷三枚去拜辭墜地術謂曰陸郎作
賓客而懷橘乎績跪答曰欲歸遺母術大竒之─增─宋
書符瑞志─晉成帝咸和六年鎮西將軍庾亮獻嘉橘一
蔕十二實孝武帝大明元年二月壬寅華林園䨇橘
樹連理─原─南齊書虞愿傳─愿字士恭會稽餘姚人也
祖賚中庭橘樹冬熟子孫競來取之愿年數歲獨不取
賚及家人皆異之─增─梁書元帝本紀─大寳元年正月
辛亥朔左衞將軍王僧辯獲橘三十子共蔕以獻─南
史孝義傳─王虛之居喪二十五年鹽酢不入口墓上橘
樹一冬再實時人咸以為孝感所致─原─舊唐書德宗
本紀─大歷十四年五月癸亥即位閏月戊寅詔江南甘
橘歲一貢以供宗廟餘貢皆停─增─唐書地理志─蘇州
杭州温州土貢柑橘撫州土貢朱橘柳玭傳玭為嶺
南節度副使廨中橘熟既食乃納直於官薛戎傳戎
遷浙東觀察使所部橘未貢先鬻者死戎弛其禁宋
史五行志─明道元年八月黃州橘木及柿木連枝山
海經─荆山銅山葛山賈超之山洞庭之山其木多橘櫾
─原─春秋運斗樞─璇樞星散為橘─晏子春秋晏子使
楚楚王進橘置削晏子併食不剖王曰橘當剖對曰臣
聞賜人主前者瓜桃不削橘柚不剖今者萬乘無教故
不敢剖臣非不知也莊子樝棃橘柚其味相反而皆
可於口─韓非子─夫樹橘柚者食之則美嗅之則香
增─吕氏春秋─果之美者有江浦之橘─原─淮南子─橘柚
有鄉橘凋於北徙榴鬱於東移─增─神異經─東方裔外
有建山其上多橘柚─崔寔正論─橘柚之實堯舜不常
御─鹽鐵論─匹夫莫乘堅良而民厭橘柚橘柚生于
江南而民皆甘之于口者味同也─三輔黃圖扶荔宫
有甘橘百餘本─原─吳志─吳王餽魏文帝大橘帝詔羣
臣曰南方有橘酢正裂人牙時有甜耳─增─吳錄─朱光
禄為建安郡中庭有橘冬月于樹上覆裹之至明年春
夏色變青黑味尤美─原─益都耆舊傳─楊由為成都文
學掾少治易曉占候忽有風起太守問由答曰南方有
薦木實者色黃赤頃之五官掾獻橘數苞─襄陽耆舊
傳─吳李衡漢末為丹陽太守每欲治家事妻英習不聽
後密遣客十人往武陵龍陽泛洲上作宅種橘千株臨
死勅兒曰汝母每怒吾治家事故窮如是然吾州里有
千頭木奴不責汝食歲上匹絹亦當足用爾─南方草
木狀漢武帝時交趾有橘官置長一人秩二百石主歲
貢御橘吳黃武中交趾太守士爕獻橘十七實同一
蔕以為瑞異羣臣稱賀─神仙傳─蘇仙公者桂陽人也
漢文帝時得道當仙母曰汝去之後使我如何存活先
生曰明年天下疾疫庭中井水簷邊橘樹可以代養井
水一升橘葉一枚可療一人來年果有疾疫遠近悉求
母療之皆以水及橘葉無不愈者─增─廣州記─羅浮山
有橘夏熟實大如李剝皮噉則酢合食極甘─南中八
郡志─交趾特出好橘大且甘而不可多噉令人下痢
拾遺記─條陽山中有白橘花色翠而實白大如瓜香聞
數里─原─後搜神記─會稽&KR0008;縣東野有女子姓吳字望
子路忽見一貴人儼然端坐即蔣侯像也因擲兩橘與
之數數形見遂隆情好晉孝武世宣城人秦精常入
武昌山中採茗忽遇一人長丈餘徧體皆毛從山北來
探懷中二十枚橘與精甘美異常─增─述異記─勾漏縣
有綠橘青柑漢章帝元年上虞縣獻玉色橘越多
橘柚園越人歲出橘税謂之橙橘戶亦曰橘籍吳闞澤
表曰請除臣之橘籍─水經注劉先主時巴郡結舫水
居者五百家縣有橘官夏至則熟二千石常設厨膳命
士大夫共會樹下─原─幽怪錄─巴卬橘園中霜後見橘
如缶剖開中有二老叟象戲一叟曰橘中之樂不減商
山但不得深根固蔕爾一叟取龍脯食之食訖餘脯化
為龍衆乘之而去─增─異聞錄─柳毅見龍君叩海岸橘
樹名橘社─三吳志孔安國閑宅忽有二人來云自帝
庭來一衣綠曰藤子一衣黃曰黃子語吳大帝時事歷
歷可聽及去遣人尋之入未央宫庭中衣綠者入於藤
下衣黃者入於橘下─原─風土記─唐于蓬萊殿九月九
日賜羣臣橘─江淮異人錄─陳允升好道術撫州危全
諷迎寘郡中危夜坐謂之曰豐城橘美頗思之允升曰
方有一船泊豐城港今為取之港去城十五里少選即
還攜一布囊有橘數百枚─增─稽神錄─偽吳兵部賈潭
言其所知為嶺南節度獲一橘其大如升將表獻之監
軍中使以為非常物不可輕進因取鍼微刺其葉下乃
有蠕蠕而動者因破之中有一小赤蛇長數寸─南唐
近事─鍾傅鎮江西日客有以覆射之法求謁傅以歷日
包一橘致袖中使射之客口占一歌以揭之云太歲當
頭立諸神莫敢當其中有一物常帶洞庭香─原─廣記
劉晏在江淮名橘珍柑常與本道分貢競欲先至雖封
山斷道以禁前發晏每厚貲致之為諸道冠─增─嘉祐
雜志─橘樹直竦枝葉不相妨蜀人謂之讓木─東坡楚
頌帖─吾性好種植能手自接果木尤好栽橘陽羡在洞
庭上柑橘栽至易得當買一小園種柑橘三百本屈原
作橘頌吾園若成當作一亭名之曰楚頌─文昌雜錄
國子朱司業言南方柑橘雖多然亦畏霜每霜時亦不
甚收惟洞庭霜雖多仍無所損詢彼人云洞庭四面皆
水也水氣上騰尤能辟霜所以洞庭柑橘最佳歲收不
耗止為此爾─後山詩話─韋蘇州詩云憐君臥病思新
橘試摘纔酸亦未黃書後欲題三百顆洞庭須待滿林
霜余往以為蓋用右軍帖中贈子黃甘三百者比見右
軍一帖云奉橘三百枚霜未降未可多得蘇州蓋取諸
此曲洧舊聞─果中結實遲者莫如橘諺云立不踰膝
好種橘言其不可待也─行都紀事─橘園亭在豐樂橋
未建都之時此地皆種橘高宗欲親廵就此乘舟創亭
其上前臨大河故至今街市傳為橘園亭─益公平園
集─洞庭楚之巨浸而山在震澤中其產橘柚皆足以冠
天下世謂地脈潛通宜哉─三柳軒雜識橘花為雋客
─武夷山志─峰山有仙橘小者如彈丸其皮可食大者
如雞卵味尤甘─原─蘇州府志─太湖中洞庭山一名包
山道書第九洞天蘇子美記有峰七十二惟洞庭稱雄
其間民俗淳樸以橘柚為常產每秋高霜餘丹葩朱實
與長松茂竹相映巖壑望之若圖畫─嚴州府志─城南
十里有山險峻不易登上有羅浮橘一株熟時風飄墮
地得者訛為仙人橘─增─長沙府志─橘洲在善化縣産
橘─常德府志─橘洲長二十里即李衡種橘處─泉州
府志─宋寧宗嘉定間永春縣樂山之東有橘一株隨人
所食不得持歸或竊懷之則袖中變為蛇蝮─延平府
志─南平縣衍仙山中產橘止可就食或欲攜歸即迷道
不得出─莆田縣志─䂬溪上有仙人巖巖上野橘其實
無時得者為瑞宋元祐間方亞夫薛蕃皆以九日遊巖
人得一橘並登第
集藻─表─增─唐劉禹錫為武中丞謝新橘表─臣某言中使
某至奉宣聖旨賜臣新橘若干顆特降恩光猥頒慶賜
珍踰百果榮比兼金臣伏以丹實初成苞貢爰至芳馨
味重方列於御筵雨露恩深忽霑於賤品感同推食事
等絶甘豈惟適口為珍實冀捐軀上答臣無任感戴之
至
啟─增─梁簡文帝謝勅賚城邊橘啓結根壟首垂隂陽壍
甘踰石蜜味重金衣暉章縹李豈止稱於晉世上林美
棗非獨高於漢日─劉潛謝東宫賜城傍橘啓─多置守
民晉為厚秩坐入縑素漢譬封君固以仰匹穰橙俯聯
楚柚寧似魏瓜借清泉而得冷豈如蜀食待飴蜜而成
甜重以倒影陽池垂華金堞信可珍石榴於式乾貴葡
萄於别館─劉峻送橘啓─南中橙橘青鳥所食始霜之
旦採之風味照座劈之香霧噀人皮薄而味珍脈不粘
膚食不留滓甘踰萍實冷亞冰壺可以熏神可以芼鮮
可以漬蜜羶鄉之果寧有此耶─庾肩吾謝賚橘啓─光
分璇宿影接銅峰去青鳥之迢遞服朱闉之爽塏楚原
洪筆頌記不遷陳王麗藻賦稱遙植
雜著─原─唐陸龜蒙蠧化─橘之蠧大如小指首負特角身
蹙蹙然類蝤蠐而青翳葉仰齧如饑蠶之速不相上下
人或棖觸之輙奮角而怒氣色桀驁一旦視之凝然弗
食弗動明日復往則蜕為蝴蝶矣力力拘拘其翎未舒
襜黑韝蒼分朱間黃腹填而撱緌纖且長久醉方寤羸
枝不揚又明日往則倚薄風露攀緣草樹聳空翅輕瞥
然而去或隐蕙隙或留篁端翩旋軒虛颺曳紛拂甚可
愛也須臾犯蝥網而膠之引絲環纏牢若拲梏人雖甚
憐不可解而縱矣噫秀其外類有文也默其中類有德
也不朋而游類潔也無嗜而食類廉也向使前不知為
橘之蠧後不見觸蝥之網人謂之鈞天帝居而來今復
還矣天下大橘也名位大羽化也封略大蕙篁也苟滅
德忘公崇浮飾傲榮其外而枯其内害其本而窒其源
得不為大蝥網而膠之乎觀吾之蠧化者可以惕已
樂仲子曰吾昔好種橘吾種輙前春而植私竊懼晩也
種而遂者十不得─二焉訊之老圃圃曰橘不可以前
春種也盍後之吾從而後之植而遂者十嘗得八九焉
又訊老圃圃曰冬榮之木其氣外周外周者非陽盛不
可活也冬謝之木其氣内固内固者雖陽未盛活也推
此則百種百活矣仲子俯然嘆曰吾益信枝葩繁者本
根隳周公曰冬日之閉凍也不固則春夏之長草木也
不茂天地不能常侈費而况於人乎是故君子貴斂其
真不隳其根萬類以生
頌─原─楚屈原橘頌─后皇嘉樹橘徠服兮受命不遷生南
國兮深固難徙更壹志兮綠葉素榮紛其可喜兮曾枝
剡棘圓果摶兮青黃雜揉文章爛兮精色内白類可任
兮紛緼宜修姱而不醜兮嗟爾幼志有以異兮獨立不
遷豈不可喜兮深固難徙廓其無求兮蘇世獨立横而
不流兮閉心自慎不終失過兮秉德無私參天地兮願
歲並謝與長友兮淑離不淫梗其有理兮年歲雖少可
師長兮行比伯夷置以為像兮─增─宋孝武帝芳春琴
堂橘連理頌─列訪神祕詳觀瑞策通柯竦秀實靈所錫
雜條别榦淹一榮戚道彼遐方承我正歷
贊─增─晉郭璞橘櫾贊─厥包橘櫾竒者維甘朱實金輝葉
蒨翠藍靈均是詠以為美談
賦─增─魏曹植橘賦─有朱橘之珍樹於鶉火之遐鄉禀太
陽之烈氣嘉杲日之休光體天然之素分不遷徙於殊
方播萬里而遙植列銅雀之園庭背江洲之暖氣處玄
朔之肅清邦換壤殊爰用喪生處彼不凋在此先零朱
實不御焉得素榮惜寒暑之不均嗟華實之永乖仰凱
風以傾葉冀炎氣之可懷颺鳴條以流響希越鳥之來
栖夫靈德之所感物無微而不和神蓋幽而易激信天
道之不訛既萌根而弗榦諒結葉而不華漸玄化而不
變非彰德於邦家附微條以歎息哀草木之難化─晉
潘岳橘賦并序─余齋前橘樹冬夏再熟聊為賦云爾嗟
嘉卉之芳華信氤氲而芬馥既蓊茸而葳蕤且參差而
橚矗已鬱鬱而冬茂亦離離而夏熟至如廣命賓客歷
覽遊觀三清既設百味星爛炫熀乎玉案照耀於金盤
故成都美其家園江陵重其千樹既見稱於陸言亦標
名乎馬賦─宋謝惠連橘賦─園有嘉樹橘柚煌煌圓丹
可翫清氣芬芳受以玉盤升君子堂味既滋而事美實
厥包之最良─梁吳均橘賦─增枝之木既稱英於綠地
金衣之果亦委體於玉盤見雲夢之千樹笑江陵之十
蘭葉葉之雲共琉璃而並碧枝枝之日與金輪而共丹
若乃秋夜初露長郊欲素風賫寒而北來鴈衝霜而南
度方散藻於年深遂凝貞於冬暮─唐可頻瑜洞庭獻
新橘賦─洞庭之遠兮亘全楚而連巨吳路悠悠以窮塞
波淼淼而平湖遠國之奥壤中華之外區風土所宜兮
四方各異珍果斯出兮諸夏或無至於白商謝玄律改
風落瑤林寒生窮海枇杷落而將盡荔枝摘而不待然
後浮香外散美味中成照斜暉而金色帶曉潤而霜清
圓甚垂珠琪樹方而孰可味能適口玉果比而全輕在
禹貢非它於周制則那充厥包於林下發使者於江沱
穰橙不得而雜楚柚不得而和所獻者皆歎其美所貴
者不以其多歲峥嶸而已晩路﨑嶇而自遠齊萬物以
坌入離本枝而不返其價可重其味可珍固綠蔕而未
變施素錦而猶新兹夕發於南國已朝奉於北辰匪雕
飾以自媚實羽翼以因人獻芹者既非其匹敵獻桃者
何足以等倫豈比夫江北則枳江陵則洲隨樝棃而莫
遂備職貢而無由同碩果而已矣望君門兮阻修美哉
植物斯多結實者衆斯橘也栽則隔乎淮浦生則主乎
雲夢獨專美於當年及歲時而入貢─仲子陵洞庭獻
新橘賦─皇帝垂衣裳而洽萬國舞干戚而來九區包之
橘柚至自江湖歲以為常知方物之咸有時而後獻表
庭實之何無本其來則風秋洞庭霜落寰海元侯布教
下吏旁採碧林冬生大小異名已去霜蔕初辭綠莖然
後盛以瀟湘之竹束以江淮之菁背楚塞以西走望秦
雲而北征上方端想玄默深居穆清扇鴻鈞而不宰張
大樂而無聲閱彼要荒之貢得斯華實之英乃明四目
乃停九歌朱紱方來以彰其道泰碩果可食以表其時
和時和在乎務本道泰在乎柔遠一果熟知百果之不
荒一方來知萬方之未晩橘之名也則珍橘之熟也惟
新越彼千里獻於一人丹其實體南方之正酸其味含
木德之純足以附荔枝於末葉遺檳榔於後塵然出自
荒陬升聞莫由煙波無已歲月空流豈知夫湮沉可逹
職貢可修辭草澤以孤往入金門而見收物之因人也
其則以衆人之象物也豈不或中儻草木之可儔希成
名於入貢─李德裕瑞橘賦并序─清霜始降聖上命中
使賜宰臣等朱橘各三枚蓋靈囿之所植也臣伏以渡
淮爲枳由地氣而不遷吹谷生黍信陽和之有感昔漢
武致石榴於異國靈根遐布此西域柔服之應也魏武
植朱橘於雀園華實不就乃吳人未格之兆也考於前
史昭晰可知豈非天地同和羣物效祉去蠻邦之陋獲
近太陽感王化之威更承膏露草木尚爾况乎人心漢
宣帝宫館山澤意有所感必使近臣賦之臣幼學為文
忝列樞近敢稽首而獻賦曰美南州之嘉樹受烈氣於
炎德固一志於殊方遂不遷於上國貞枝凝碧蔚湘岸
之夕隂華實變黃動江潭之秋色雜丹楓於溪畔映綠
篠於巖側翡翠以之列巢鵷雛於焉栖息雖同霑於雨
露竊自得於雕飾終獲譽於皇明豈因人之羽翼感大
鈞之獨運輸造化之玄力思六合以同風採孤根而移
植播元氣以茂育諒英靈之不測逮乎霜飛文囿風落
秦川金莖炫熀於朝日玉樹菁蔥於霽天峩方壺之翠
島列靈沼之清漣上蔚檉松下秀蓀荃赩朱草與屈軼
曄紫芝與賓連靈卉必植而嘉橘在焉碧葉獨潤金衣
更鮮天漢之華星焜燿閬風之珠樹粲然香若團於野
露色疑炫於江煙既而大官獻新竒果列筵非厥包之
自遠何菲陋之莫傳樹隐方塘比丹萍之初實盤映皎
月與赤瑛而共妍東鄙孤臣謬塵三事既乏和羹之用
猶霑可口之味并食不割竊愧晏嬰之知捧之以拜重
感桓榮之賜庶不朽於雪霜永酬恩於天地
文賦散句─增─漢東方朔七諫─斬伐橘柚兮列樹苦桃
司馬相如上林賦─橘柚芬芳─張衡南都賦─穰橙鄧橘
李尤七歎─金衣素裏斑理内充─德陽殿賦─橘柚含
桃百果成叢─晉杜預七規─庶羞既異五味代臻糅以
丹橘雜以芳鱗─左思蜀都賦─戶有橘柚之園─傅㢲
七誨─閩山朱橘─陳周弘讓答王褒書─江南燠熱橘柚
冬青
五言古詩─增─漢無名氏古詩─橘柚垂華實乃在深山側
聞君好我甘竊獨自雕餙委身玉盤中歷年冀見食芳
菲不相投青黃忽改色人儻欲我知因君為羽翼─晉
張華橘橘生湘水側菲陋人莫傳逢君金華宴得在玉
几前─梁簡文帝詠橘─萎蕤映庭樹枝葉凌秋芳故條
雜新實金翠共含霜攀枝折縹榦甘旨若瓊漿無假存
雕飾玉盤余自嘗─沈約園橘─綠葉迎露滋朱苞待霜
潤但令入玉柈金衣非所恡─范雲園橘芳條結寒翠
圓實變霜朱徙根楚洲上來覆廣庭隅徐摛詠橘─麗
樹臨江浦結翠似芳蘭焜煌玉衡散照耀金衣丹愧以
無雕餙徒然登玉盤─虞羲橘─衝颷發隴首朔雪度炎
洲摧折江南桂離披漢北揪獨有凌霜橘榮麗在中州
從來自有節歲暮將何憂─隋李孝貞詠橘樹─嘉樹出
巫隂分根徙上林白華如散雪朱實似懸金布影臨丹
地飛香度玉岑自有凌冬質能守歲寒心─唐孟浩然
庭橘明發覽羣物萬木何隂森凝霜漸漸水庭橘似懸
金女伴爭攀摘摘窺礙葉深並生憐共蔕相示感同心
骨刺紅羅被香黏翠羽簪擎來玉盤裏全勝在幽林
原─杜甫病橘─羣橘少生意雖多亦奚為惜哉結實小酸
澀如棠棃剖之盡蠧蝕採掇爽所宜紛然不適口豈止
存其皮蕭蕭半死葉未忍别故枝玄冬霜雪積况乃回
風吹嘗聞蓬萊殿羅列瀟湘姿此物歲不稔玉食失光
輝寇盗尚憑陵當君減膳時汝病是天意吾諗罪有司
憶昔南海使奔騰獻荔枝百馬死山谷到今耆舊悲
增─柳宗元南中榮橘柚─橘柚懷貞質受命此炎方密林
耀朱綠晩歲有餘芳殊風限清漢飛雪滯故鄉攀條何
所歎北望熊與湘─宋范成大手植綠橘十年不花綠
橘生西山得自髯翁家云此接活根是歲當著花俛仰
乃十霜垂蠧紛相遮芳意竟寂寞枯枝謾槎牙風土諒
非宜翁言豈予夸會令返故山高深謝汚邪石液滋舊
根山英擢新葩黃團挂霜實大如崆峒瓜當有四老人
來駐七香車橘園─橘中有佳人招客果下遊胡牀到
何許坐我金碧洲沉沉翦綵山垂垂萬星球竒采日中
麗生香風外浮折贈黃團䨇珍逾桃李投拆開甘露囊
快吸冰泉甌熱惱散五濁豈止沉疴瘳未知商山樂能
如洞庭否─元楊載橘中篇─竝海無山林莽莽皆平疇
君家擇地利即此營莵裘雜樹作藩屏青紅間綢繆其
中植橘柚擁蔽枝葉稠盛夏開白華朱實懸高秋飛霜
虐萬物寒風助颼飀凌晨察變候策杖廵維陬是何黃
金多暴露宜藏收採摘資衆力轉輸及他州子長傳貨
殖謂此同列侯上充國家賦下貽篚筥謀千縑可坐致
何必龍陽洲─原─明孫齊之謝送橘─美人有嘉樹結實
如黃金微霜降秋節芬芳滿中林采采不盈篋歲暮遠
相尋緘以尺素書致以瑤華音開緘讀素書字字瑯與
琳把玩不去手置我高堂隂恍行洞庭上秋色瀟湘深
况此東南美橘頌步高吟橘柚匪芬芳荷君芬芳心
七言古詩─增─宋李綱食橘─洞庭一夜天雨霜橘林綠苞
朝已黃遠題書後三百顆入手便覺秋風香黃金為膚
白玉瓤沆瀣深貯甘且芳雕盤初擘噀清露冰齒乍嚼
流瓊漿色香氣味紛可喜下視衆果皆茫茫嗟余平生
愛種此木奴千樹梁谿傍只今蒿艾已埋没豈敢向日
争熒煌蓬萊雲氣久寂寞漢殿無復羅瀟湘厥包縱有
盡酸澀剖之蠧朽安足嘗乃知汝病是天意坐使玉食
無輝光荒山乃爾飫佳品安得騕褭置錦堂君不見杜
陵野老歌病橘蕭蕭半死誠可傷─范成大清江道中
橘園正夥─芳林不斷清江曲側影入江江水綠未論萬
戶比封君瓦屋人家衣食足暑風汎花蘭芷香秋日籬
落明青黃客舟來遲佳景盡但見碧樹愁春霜金党
懷英題大理評事王元老䨇橘堂─朱橘復朱橘傳分包
貢實煌煌中堂榜奇畫照公堂前蘐草碧公今致養豐
禄食更取蠻珍奉顔色舉觴一笑三千秋坐看諸孫索
梨栗─元謝應芳洞庭胡敬之以余父執之交歲饋新
橘凡十有餘年感無以報是用作歌─湖山清氣鍾而翁
生兒亦有古人風年年送橘拜牀下甚愧我非龐德公
今年霜落洞庭早橘熟先於葑田稻青衣童子黃金丸
橘頭摘來霜未乾儂家食指百三十分甘喜得皆波及
嬌癡堪笑兩曾孫手弄金丸口欲吞阿翁老饕三嚥畢
已教食之還自喫一枝一枝復一枝翁有笑聲孫亦咍
枯腸久似長卿渴甘露適從仙掌來楚江萍實不可得
華峰藕亦無人識冷比雪霜甘比蜜此句眞可題此橘
韓子之詩今代無借作報章揮我筆懷哉故人家洞庭
七十二峰環翠屏洛陽秋風塵滿城莫能汚爾䨇鞵青
南山不爛黃河清正須坐閱三千齡山中舊識諸耆英
煩道老夫多寄聲
五言律詩─增─唐李嶠詠橘─萬里盤根植千株布葉繁既
榮潘子賦方重陸生言玉蘤含霜動金衣逐吹翻願辭
湘水曲長茂上林園─原─宋楊萬里橘花─花静何須豔
林深不隔香初聞何處覓小摘莫令長春落秋仍發梅
兼雪未強縹瓷汲寒砌淺浸一枝凉不夜非關月無
風也自香著花能許細落子不多長玉糝開猶半金鬚
撚更長解愁何必醉遇暑却生凉─增─明吳寬玉汝席
上詠橘─來從馬上郎猶帶洞庭霜香霧騰金斝清冰貯
赤囊曾聞書後寫宜向醉中嘗愛此非陳紫能留客滿
堂─申時行楚頌亭─為憐湘浦色聊借洞庭株有地容
嘉樹無心利木奴綠苞含露潤朱實帶霜腴歲晩留芳
潔還疑挹左徒
七言律詩─增─唐李紳橘園─江城霧斂輕霜早園橘千株
欲變金朱實摘時天路近素英飄處海雲深懼同枳棘
愁遷徙每抱馨香委照臨憐爾結根宜自保不随寒暑
換貞心─白居易揀貢橘書情─洞庭貢橘揀宜精太守
勤王請自行珠顆形容随日長瓊漿氣味得霜成登山
敢惜駑駘力望闕難伸螻蟻情疎賤無由親跪獻願憑
朱實表丹誠─張彤和揀貢橘─凌霜遠涉太湖深䨇卷
朱旗望橘林樹樹籠煙疑帶火山山照日似懸金行看
採掇方盈手暗覺馨香已滿襟揀選封題皆盡力無人
不感近臣心─周元範和揀貢橘─離離朱實綠叢中似
火燒山處處紅影下寒林沈綠水光搖高樹照晴空銀
章自竭人臣力玉液誰知造化功看取明朝船發後餘
香猶尚逐仁風皮日休早春以橘子寄魯望─箇箇和
枝葉捧鮮彩疑猶帶洞庭煙不為韓嫣金丸重直是周
王玉果圓剖似日魂初破後弄如星髓未銷前知君多
病仍中聖盡送寒苞向枕邊─陸龜蒙襲美以春橘見
惠兼之雅篇因次韻酬謝─到春猶作九秋鮮應是親封
白帝煙良玉有漿須讓味明珠無類亦羞圓堪居漢苑
霜棃上合在仙家火棗前珍重更過三十子不堪分付
野人邊─原─宋劉克莊橘花─一種靈根有異芬初開尤
勝結丹蕢白於薝蔔林中見清似㫋檀國裏聞淡月珠
胎明璀璨微風玉屑撼繽紛平生荀令薰衣癖露坐花
間至夜分
五言絶句增宋梅堯臣前以柑子詩酬行之既食乃綠
橘也頃年襄陽人遺柑子辨是綠橘今反自笑之昔辨
荆州悮今為越叟迷黃柑與綠橘正似珷玞圭
七言絶句─
御製盆中橘實甚繁詠此─厥包禹貢自揚州作頌騷人楚澤
留爭似青條朱實好移來滿樹洞庭秋
增宋韓琦次韻答滑州梅龍圖惠鼎州甘橘─芳訊欣隨
客鯉開雅篇共付木奴來病翁逢酒惟憂過更使湘包
下滑杯─曾鞏橘─剖見隋珠醉眼開丹砂緣手落塵埃
誰能有力如黃犢盡摘繁星始下來─原─范成大田園
雜興─新霜徹曉報秋深染盡青林作纈林惟有橘園風
景異碧叢叢裏萬黃金朱子次韻吕季克橘堤君家
池上幾時栽千樹玲瓏亦富哉荷盡菊殘秋欲老一年
佳處眼中來─增─葉適橘枝詞─蜜滿房中金作皮人家
短日挂疎籬判霜翦露裝船去不唱楊枝唱橘枝金
劉著伯堅惠綠橘黃苞猶帶洞庭霜翠袖傳看綠葉香
何待封題三百顆只今詩思滿江鄉─原─明沈懋孝─洞
庭秋水接三江正美鱸魚橘柚香絲管家家明月夜儂
今何事不還鄉─陳繼儒─睡起難禁酒力加醉時随臥
白鷗沙草堂位置新籬落蕉葉西邊橘試花
詩散句─增─唐張九齡─江南有丹橘經冬猶綠林杜甫
青惜峰巒過黃知橘柚來此邦千樹橘不見比封君
─張籍─野路臨西浦門前有橘花白居易江陵橘似
珠宜城酒如餳─宋劉敞磊落蠟珠圓參差金壺裏
頌聲騷客誤錫貢禹書遲─李覯嫩橘摘千苞肥魚斫
千尾─司馬光─楚岸橘花香扁舟泛渺茫張舜民彼
美出南國關山不常有─晁冲之─荆州持大橘亦名作
黃柑─程敦厚─春飛白雪花秋吐黃金實香散風前
麝漿寒霜後蜜陸游西窗夕陽暖摘橘薦新醅─金
吳激─天南家萬里江上橘千頭─唐杜甫─秋日野亭千
橘香玉杯錦席高雲凉─原─白居易─楓林橘樹丹青合
複道崇樓錦繡懸─增─白居易─掩映橘林千點火泓澄
潭水一盆油浸月冷波千頃練苞霜新橘萬株金
劉禹錫─秋風門外旌旗動曉露庭中橘柚香─曹唐─閒
依碧海攀鸞駕笑就蘇君覓橘嘗─張泌─千里晩霞雲
夢北一洲霜橘洞庭南─宋丁謂─香於梔子細於梅柳
絮棃花向後開─劉敞─江南碧木映霜秋丹實秋香破
客愁李覯水仙坐下魚鱗赤龍女門前橘樹香曾
鞏─入苞豈數橘柚賤芼鼎始足鹽梅和─原─王珪─黃欺
晩菊垂金砌圓並明珠落翠盤─增─王安石─浥霜火齊
纍纍熟噀露金苞冉冉香─蘇軾─春夢屢尋湖十頃家
書新報橘千頭水底笙歌蛙兩部山中奴婢橘千頭
─孫覿─酒傾白墮杯行玉橘破黃苞坐飣金─徐似道
那堪富有千頭橘便可稱為四老人─陸游─麴米舂香
雖可醉瀼西新橘尚餘酸─元李孝光池上小風花樹
午夜深疎雨橘林秋─周庾信─甘橘萬頭奴─唐張九
齡─數處橘為洲─周瑀─寒深包晩橘─孫逖─霜多山橘
熟─孟浩然─金子耀霜橘─岑參─新橘香官舍庭樹
純栽橘─李白─巖種朗公橘人煙寒橘柚─原─杜甫
橘井尚高騫天寒橘柚垂荒庭垂橘柚─白居易
橘苞從自結果擘洞庭橘─劉禹錫─星懸橘柚村
柳宗元─橘柚當家僮─韓翃─縣道橘花裏衣香楚山
橘─孟郊─橙橘金蓋檻─李商隐青辭木奴橘鄧橘
未全黃喜客常留橘─許渾─寒橘帶霜甘─韓偓─手
香江橘嫩─宋劉筠─三江橘帶霜江橘富霜秋林
疎丹橘迥─王珩彥─霜重橘奴肥─孫覿─橘圃聚千奴
─陸游─橘包霜後美─唐杜甫─橘洲田土仍甘腴─張
籍─江南人家多橘樹─韓翃─把手閑歌香橘下─姚合
橘村籬落香潛度─杜牧─楚香寒食橘花時─方干─橘
枝亞路黃苞重─薛能─疉果盤餐丹橘地─秦韜玉─橘
香深處釣船横─皮日休─千株橘樹唯沽酒橘為風
多玉腦鮮─韋莊─滿岸秋風吹枳橘─宋梅堯臣─綠橘
黃柑帶葉收─蘇軾─不容朱橘更論錢一點黃金鑄
秋橘─黃庭堅─君家秋實羅浮種─張耒─清園一洗黃
金團─元周權─洞庭霜橘包黃銀─倪瓚─山園細路橘
花香─顧瑛─橘摘並蔕黃金重
詞─增─宋蘇軾浣溪沙─菊暗荷枯一夜霜新苞綠葉照林
光竹籬茅舍出青黃香霧噴人驚半破清泉流齒怯
初嘗吳姬三日手猶香─李璧清平樂─西江霜後萬點
暄晴晝璀璨寄來光欲溜正值文君病酒畫屏斜倚
窗紗睡痕猶帶朝霞為問清香絶韻何如欲語梅花
西江月─昨夜十分霜重曉來千里書傳吳山秀處洞庭
邊不夜星垂初徧好事寄來禪侣多情將送琴仙為
憐佳果稱嬋娟一笑聊同清宴
别錄─增─新論─士有大趣不修容儀不惜小檢而謂之棄
人是見朱橘一子蠧因翦樹而棄之覩縟錦一寸點乃
全匹而燔之─古今注─蛺蝶大如蝙蝠者或黑色或青
斑名為鳳子一名鬼車生江南柑橘園中寰宇記─蒼
梧土諺曰郡中甘橘多被黑蟻所食人家買黃蟻投樹
上因相鬭黑蟻死甘橘遂成─原─日用本草─橘實同螃
蟹食令人患輭癰─日華本草─口渴吐酒橘瓤上筋膜
炒熟煎湯飲甚效─種植─種子及栽皆可以枳樹截接
或貼接尤易成宜肥地至冬須以大糞壅培則來年花
實俱茂遇旱以米泔灌溉則實不損落根下埋死鼠則
結實加倍物類相感志云橘見尸而實繁湼槃經云如
橘見鼠其果實多─增─避暑錄話橘極難種吾居山十
年凡三種而三槁其初移栽皆三四尺餘一歲便結實
纍然可愛未幾偶歲大寒多雪即立槁雖厚以苫覆草
擁不能救也蓋性極畏寒而吾居在山之半又面北多
北風與平地氣候絶不同今吳中橘亦惟洞庭東西兩
山最盛他處好事者園圃僅有之不若洞庭人以為業
也凡橘一畝比田一畝利數倍而培治之功亦數倍於
田橘下之土幾於用篩未嘗少以瓦甓雜之田自種至
刈不過一二耘而橘終歲耘無時不使見纖草地必面
南為屬級次第使受日每歲大寒則於上風焚糞壤以
溫之吾不如老圃信有之矣─學圃餘疏─柑橘產於洞
庭然終不如浙溫之乳柑閩漳之朱橘有種紅而大者
云傳種自閩而香味徑庭矣余家東海上又不如洞庭
之宜橘乃土産蜕花甜蜜橘二種却不啻勝之橘性畏
寒值冬霜雪稍盛輙死植地須北藩多竹霜時以草裹
之又虞春枝不發─原─灌培多能鄙事─茅灰及羊矢壅
之多生實十一月内將橘樹根寬作盤澆大糞三次
至春用水澆二次花實必茂鋪乾松毛中不近酒處
多不壞─收藏─便民圖纂十月後將金橘安錫器内或
芝蔴雜之經久不壊若橙橘之類藏菉豆中極妙弗近
米邊見米即爛─增─橘錄─有人用糖熬橘者謂之藥橘
入蒻灰於鼎間色乃黑可以將遠又橘微損則去皮以
肉瓣安竈間用火薰之曰薰橘置之糖蜜中味亦佳
物類相感志─收湘橘用煑湯錫瓶收之經年不壊─山
家清供─舊遊東嘉時在水心先生席上邊淨居僧送饐
至如錢大各合橘葉清香靄然如在洞庭左右先生詩
曰不待滿林霜後熟蒸來便作洞庭香因謁寺僧曰采
蓮與橘葉搗汁加蜜和米粉作饐各各以葉蒸之市有
賣者特差大耳
(附錄)橘皮
原─橘皮一名陳皮一名紅皮去白者名橘紅未熟而色
青者名青皮凡使勿用柚皮柑子皮誤用有害橘皮乃
六陳之一日用所需不可不慎擇橘皮紋細色紅而薄
内多筋脈其味苦辛温柑皮紋粗色黃而厚内多白膜
其味辛甘柚皮最厚而虛紋更粗色黃内多膜無筋其
味甘多辛少橘皮性溫柑柚皮性冷柚皮更不可用橘
皮治百病總是取其理氣燥濕之功苦能泄能燥辛能
散温能和同補藥則補同瀉藥則瀉同升藥則升同降
藥則降寬膈利氣消痰極有殊功他藥貴新惟此貴陳
又能治魚腥可作食料去白者以白酒入鹽洗潤透刮
去筋膜曬乾用青皮色青氣烈味苦而辛治之以醋所
謂肝欲散急食辛以散之以酸瀉之以苦降之也陳皮
浮而升入脾肺氣分青皮沉而降入肝膽氣分一體而
二用青皮最能發汗有汗者忌用二皮合用推陳致新
大益人忌多用久服能損元氣
御定佩文齋廣羣芳譜卷六十四
