欽定四庫全書
御定佩文齋廣羣芳譜卷二十七
花譜
李花(李實别見果譜)
原李樹大者高丈許樹之枝榦如桃葉綠而多花小而
繁色白─增─格物叢話─桃李二花同時竝開而李之淡
泊纖穠香雅潔密兼可夜盼有非桃之所得而埒者
彙考─原─詩召南─何彼穠矣花如桃李─增─宋書符瑞志
晉武帝太元十九年正月丁亥華林園延賢堂西北李
樹連理宋文帝元嘉十四年南郡江陵光褘之園甘
李二連理─南齊書祥瑞志─永明四年二月秣陵縣高
天明園中李樹連理生高三尺五寸兩枝别生復高三
尺合為一榦七年江寧縣李樹二株連理兩根相去
一丈五尺─原─東方朔外傳─東方朔與弟子俱行朔渴
令弟子叩道傍人家門不知室主姓名呼之不應朔復
往見博勞飛集其家李木上謂弟子曰主人當姓李名
博汝呼當應室中人果有姓李名博者出與朔相見即
入取飲與之─樞要錄─伍貫卿居沅陵家有李花一株
月夜奴婢遥見花作數團如飛仙狀上天去花上露水
倏然作雨數千點花亡矣─叙聞錄─憲宗以鳳李花釀
換骨膠賜裴度─承平舊纂─蕭瑀陳叔達於龍昌寺看
李花相與論李有九標謂香雅細淡潔密宜月夜宜綠
鬢宜白酒─高隠外書─元微之白樂天兩不相下一日
同詠李花微之先成葦綃之句樂天乃服盖葦綃白而
輕一時所尚─增─耕桑偶記─終南及廬岳出好李花兩
京貴侯富民以千金買種終廬有致富者─三柳軒雜
識─余嘗評花以為李如東郭貧女─花經─千葉李五品
五命─瓶花譜─千葉李七品三命─灌園史─語云桃李
不言下自成蹊予謂桃花如麗姝歌舞場中定不可少
李花如女道士煙霞泉石間獨可無一乎
集藻─五言古詩─增─宋雞鳴高樹顚古詞─桃生露井上李
樹生桃傍蟲来嚙桃根李樹代桃僵─陳江總詠李─嘉
樹春風早春風花落新但見成蹊處幾得正冠人當知
露井側復與夭桃鄰─唐太宗賦得李─玉衡流桂圃成
蹊正可尋鶯啼密葉外蝶戲脆花心麗景光朝彩輕烟
散夕隂暫顧暉章側還眺靈山林─元劉詵閑居燕坐
望城隅李花─春晴滿天地我獨了一室得欣或暫時積
念動彌日遥花洗宿潤姝靜耿獨立日光照素服玉氣
起數尺紛紛看花人車馬共朝夕幽意當誰言微風斷
城笛
七言古詩─原─唐韓愈李花贈張十一署─江陵城西二月
尾花不見桃惟見李風揉雨練雪羞比波濤翻空杳無
涘君知此處花何似白花倒燭天夜明羣雞驚鳴官吏
起金烏海底初飛来朱輝散射青霞開迷䰟亂眼看不
得照耀萬樹繁如堆念昔少年著遊燕對花豈省曾辭
杯自從流落憂感集欲去未到先思迴祗今四十已如
此後日更老誰論哉力攜一樽獨就醉不忍虚擲委黃
埃─李花二首─平旦入西園梨花數株若矜夸旁有一
株李顔色慘慘似含嗟問之不肯道所以獨繞百匝至
日斜忽憶前時經此樹正見芳意初萌芽奈何趁酒不
省錄不見玉枝攢霜葩泫然為汝下雨淚無由返旆羲
和車東風来吹不解顔蒼茫夜氣生相遮冰盤夏薦碧
實脆斥去不御慙其花當春天地争奢華洛陽園苑
尤紛拏誰將平地萬堆雪翦刻作此連天花日光赤色
照未好明月暫入都交加夜領張徹投盧仝乘雲共至
玉皇家長姬香御四羅列縞裙練帨無等差静濯明妝
有所奉顧我未肯置齒牙清寒瑩骨肝膽醒一生思慮
無由邪─宋歐陽修感李花─昨日摘花初見桃今日摘
花還見李晴風暖日苦相催春物所餘知有幾中年多
病壯心衰對酒思歸未及歸不及牆根花與草春来隨
處自芳菲
五言律詩─增─唐李商隐李花─李徑獨来數愁情相與懸
自明無月夜強笑欲風天減粉與園籜分香沾渚蓮徐
妃久已嫁猶自玉為鈿─子直晉昌李花─吴館何時熨
秦臺幾夜熏綃輕誰解卷香異自先聞月裏誰無姊雲
中亦有君樽前見飄蕩愁極客襟分─原─宋司馬光李
花─嘉李繁相倚園林淡泊春齊紈翦衣薄吴紵下機新
色與晴光亂和露氣勻望中皆玉樹環堵不為貧
范屏麓李花─麗日風和暖漫山李正開盈林銀綴簇滿
樹雪成堆清馥勝秋菊芳姿比臘梅杖藜遊侠子攀折
晩歸来
七言律詩─原─宋陳與義望燕公樓下李花─燕公樓下繁
華樹一日遥看一百回羽蓋夢餘當晝立縞衣風急過
墻来洛陽路不容春到南國花應為客開今日豈堪簮
短髮感時傷舊意難裁─增─楊萬里丙戌上元後和昌
英叔李花─春暖何緣雪壓山香来初認李花繁露酣月
蘂蒼茫外梅與山礬伯仲間剰雨殘風底無賴明朝後
日不堪看泥深小忍春遊腳猶遣青童去一攀─明楊
基李花─憶與盧仝共看来花光月色兩徘徊江村遠處
長相識風雨寒時已早開霽雪玲瓏愁易濕春冰輕薄
笑難裁江城二月城西路誰惜柔香滿翠苔
五言絶句─原─唐太宗探得李─盤根直盈渚交榦横倚天
舒華光四海卷葉蔭三川─增─宋蘇軾和子由岐下李
不及梨英輭應慙梅萼紅西園有千葉澹佇更纖穠
明李東陽詠李─名果出吾家移栽自海涯要看花勝雪
先放雨催花
七言絶句─增─宋蔡㐮玉臺驛見晩李花有感─玉京仙子
愛春芳弄徧瓊枝嗅盡香祗有此花知舊意又隨風色
過東墻─原─楊萬里讀退之李花詩并序─桃李歲歲同
時並開而退之有花不見桃惟見李之句殊不可解因
晩登碧落堂望隔江桃皆暗而李獨明乃悟其妙盖炫
晝縞夜云近紅暮看失臙脂遠白宵明雪色竒花不見
桃惟見李一生不曉退之詩─李花─山莊又報李花穠
火急来看細雨中除却斷腸千樹雪别無春恨訴東風
李花宜遠更宜繁惟遠惟繁更足看莫學江梅作疎
影家風各自一般般─劉克莊李花─為愛橋邊半樹斜
觧衣貰酒隔橋家唐人苦死無標致只識玄都觀裏花
詩散句─原─宋司馬光─碎錦不飛蒙樹合素雲欹本亞枝
難─增─梅堯臣─重門深鎻春風入先折桃花與李花
唐張九齡─成蹊謝李徑─李白─託隂當樹李─原─杜甫
仙李盤根大─元稹─葦綃開萬朵
詞─原─万俟雅言尉遲杯慢─碎雲薄向碧玉枝頭綴萬萼
如將汞粉勻開疑似柏麝薰却雪魄未應若况天賦標
豔仍綽約當暄風暖日佳處戲蝶游蜂粘著重重繡
帟珠箔障濃豔霏霏異香漠漠見說徐妃當年嫁了信
任玉鈿零落無言自啼露蕭索夜深待月上闌干角廣
寒宫要與姮娥素妝一夜相學
別錄─增─神仙傳─老子之母適至李樹下而生老子生而
能言指李樹曰以此為我姓─本草─李根可治瘡服其
花令人好顔色
棃花(梨實别見果譜)
原─梨樹似杏高二三丈葉亦似杏微厚大而硬色青光
膩有細齒老則斑點二月間開白花如雪六出─增─格
物叢話─春二三月百花開盡始見梨花靚豔寒香罕見
賞識又一種千葉花賦姿迥别─花木考─梨花有二種
瓣舒者佳
彙考─增─宋書符瑞志─文帝元嘉十四年二月宫内螽斯
堂前梨樹連理─原─唐書杜景佺傳─武后嘗季秋出梨
花示羣臣宰相皆賀景佺獨曰隂陽不相奪倫凟則為
災故曰冬無愆陽夏無伏隂春無淒風秋無苦雨今草
木黃落而梨復花凟隂陽也─祥雲志─梁緒梨花時折
花簪之&KR1062;損帽簷至頭不能舉─金鑾密記─九仙殿銀
井有梨二株枝葉交接宫中呼為雌雄樹─唐餘錄─洛
陽梨花時人多㩦酒其下曰為梨花洗妝或至買樹
增─清異錄─司空圖菩薩蠻謂梨花為瀛洲玉雨─雲齋
廣錄─汝陽侯穆清叔因寒食縦步郊外會數年少同飲
梨花下各賦棃花詩清叔得愁字詩曰共飲棃花下梨
花插滿頭清香来玉樹白蟻泛金甌妝靚青娥妒光凝
粉蝶羞年年寒食夜吟繞不勝愁衆客閣茟─原─花經
棃花五品五命─瓶花譜─棃花四品六命─蜀都雜抄
黎州安撫司内小廳東有棃樹一株高九丈圍九尺州
人取其枝以接果豈黎以梨名耶州人呼為三藏梨相
傳為唐僧西遊植黎杖于此曰他日州治在此恐非實
事古稱黎杖黎即苜蓿養之歴霜雪經一二歲木本修
直生鬼面可杖取其徑而堅非梨木也─洞庭山記─山
陽樹棃數十千華甚盛憑高一盼夫非白雲鄊耶惜相
過晩耳─滇雲紀勝書─棃花處處有之或擁山巔或列
山腳或滿人村望之如濤如雪僕自曲靖還省時有乍
疑洱海濤初起忽憶蒼山雪未消之句─學圃餘䟽─余
性愛棃花而微恨其氣不可嗅吾地酷少此種溶溶院
落何可無此君終當致之─增─横山草堂記─空藴庵庭
植梨樹一株春時弄色於細雨微煙恍玉人之初沐也
集藻─贊─增─宋孝武帝棃花贊─沃瘠異壌舒惨殊時惟氣
在春具物含滋嘉樹之生于彼山基開榮布采不離塵
緇
賦─增─唐盧照鄰病棃樹賦并序─癸酉之歲余卧病于長
安光德坊之官舍閴寂無人伏枕十旬閉門三月庭無
衆木惟有病梨一樹圍纔數握高僅盈尺花實憔悴似
不任乎歲寒枝葉零丁絶有意乎朝暮嗟乎同托根于
膏壌俱稟氣于太和而修短不均榮枯殊貫豈賦命之
理得之自然將資生之化有所偏及樹猶如此人何以
堪有感扵懷賦之云爾天象平運方祇廣植挺芳桂于
月輪横扶桑于日域建木聳靈丘之上蟠桃生巨海之
側細枝葉連洪柯條直齊天地之一指任烏兔之棲息
或垂隂萬畞㦯結子千年何偏施之雨露何獨厚之風
煙愍兹珍木離離幽獨飛茂實于河陽傳芳名于金谷
紫澗稱其殊旨玄光表其仙族爾生何為零丁若斯無
輪桷之可用無棟梁之可施進無違于斤斧退無競于
班倕無庭槐之生意有巖桐之死枝爾其高纔數仞圍
僅盈尺修榦罕雙枯條每隻葉病多紫花凋少白夕鳥
怨其巣危秋蟾悲其翳窄怯衝飇之搖落忌炎景之臨
迫既而地歇蒸霧天收耀靈西秦明月東井流星顦顇
孤影徘徊直形状金莖之的的疑石柱之亭亭若夫西
海夸父之林南海蚩尤之樹莫不摩霄拂日藏雲吐霧
別有橋邊朽柱天上靈查年年歲歲無葉無花榮辱兩
齊吉凶同軌寧守雌以外喪不修襮而内否亦猶縦酒
高賢佯狂君子為其脗合置其憂喜生非我生物謂之
生死非我死谷神不死混彭殤于一觀庶筌蹏于兹理
─宋陳藻棃花賦─絪緼無涯孕精産荂九旬流華四月
孔奢有匪浮誇花外之花爾其娟静閒暇以窈窕兮敷
舒幽貞其清皦兮恬淡瀟灑委蛇淳雅美不邇麗素不
鄰野若帝厭爾衆芳之滛冶我宜錫其純嘏者邪濯濯
春雨皓皓華月彼質而静彼淡而悦或依于葛我所執
兮或俯于藻我所拾兮祠庭閴寂樹英繁密祁祁僮僮
如出而入奚素絢以比容徵彤管而名實夫大竅闔闢
冶至靈甄無識盖有暌性而合質者邪于何后妃兮似
欣欣乎晴光余將歸寧兮眡滌濯乎衣裳流水之陽古
公胥宇乃㩦乃姜不容不妝后脱簪珥露諫宣王煙之
蒼蒼青障于張解圍小郎三三兩兩寒窗之傍恍兮文
德散帙于中宫左嬪摛思于椒房函如六齡之鄧衰若
大家之班或乃暴風滛雨赴死無懼生兮貞女殁兮烈
婦于嗟牡丹彼美芍藥胡為顔色可與娱樂丰丰褒姒
豔&KR1904;麗姬君以為妍人以為媸花百其試予兹懿哉亂
曰匪冬而雪匪夜而月香山何人題我太真江之永兮
不可泳思漢之廣矣不可方思─晁補之北京官舍後
棃花賦─梨於經無記而舍後棃人所不賞故賦之其辭
曰攬察草木本原所起李梅紀于隕霜兮橘柚隨乎織
筐木瓜足贈而詠詩含桃可羞而記禮雖信微而有托
兮亦不委夫厥美惟兹棃之俊茂兮羌獨遠而未揚含
温潤之秀質兮皎若和璧榮其光澹暗惬其無偶兮歷
年歲之已長暮春者陽癉憤盈羣木解膚似夸者似鬭
者似辴者似頩者色非一色同嫵殊嫮兹棃娟然獨見
其素繄過時兮不省滋脉脉兮後戶亦何必耀榮華兮
朝日顧恩私兮泣露然而中唐之樗枝大扶疎以其近
人人以縶駒則磨則齧則折則泄孰與夫朽壌幽薄厥
植維弱履屐不蹈根乃磅礴
五言古詩─
御製詠畫梨花─最愛棃花白又惜同春老唯此畫圖中冬
夏長美好不令風雨催且無蜂蝶繞靚妝伴月容盡在紙
間造惡紫嫌奪朱素體物難攪三品運胸中六法生卉草
增─齊王融詠池上棃花─翻階沒細草集水間疎萍芳春
照流雪深夕映繁星劉繪和池上棃花─露庭晩飜積
風閨夜入多縈叢似亂蝶拂燭状聯蛾─梁沈約西地
棃─列茂河陽苑蓄紫濫觴隈翻黃秋沃若落素春徘徊
─原─劉孝綽於座應令詠棃花─玉壘稱津潤金谷詠芳
菲詎匹龍樓下素蕊映華扉雜雨疑霰落風似蝶飛
豈不憐飄墜願入九重闈─增─唐元稹遣興─始見棃花
房坐對棃花白行看棃葉青已復梨葉赤嚴霜九月半
危蔕幾時客况有高高原秋風四来迫─原─宋黃庭堅
賞壓沙寺棃花─沙頭十日春當年誰手種風飄香未改
雪壓枝自重看花思食實知味少人共霜降百工休把
酒約寬縦─增─金高士談棃花─中原節物正棃花配寒
食黃昏一雨過滿地嗟狼籍塞垣春已深花事猶寂寂
朝来三月半初見一枝白爛漫雪有香瓏鬆玉仍刻芳
心點深紫嫩葉裁輕碧懶慢不出門雙瓶貯春色殷勤
遮老眼邂逅慰愁夕一樽對花飲况有風流客酒闌思
故鄊相顧空歎息─元好問棃花─棃花如靜女寂寞出
春暮春工惜天真玉頬洗風露素月淡相映蕭然見風
度恨無塵外人為續雪香句孤芳忌太潔莫遣凡卉妒
─元程鉅夫次韻肯堂學士冬日紅棃花─黃菊卧階雨
六花舞天風壁凍室生白手僵肉作紅秀句忽墮前光
怪侵簾櫳主人宴坐處元氣含冲融無情及枯株嫣然
為修容坐令玉華君来從蘂珠宫麗妝凝祥雲明眸轉
驚鴻豈非散花手試君情所鍾老我嗜好淡空詩亦雷
同祗願酌花時毋忘比鄰翁─虞集憶三十年前與元
復初參政同賦秋日棃花元有句云朝食葉底棃暮看
枝上花而忘其後句因續之云─朝食葉底棃暮看枝上
花花開食實後霜風振長柯遠水良可鑒彩雲亦易過
念爾白于雪日暮當如何
七言古詩─增─宋歐陽修千葉紅棃花并序─峡州署中舊
有此花前無賞者知郡朱郎中始加闌檻命坐客賦之
紅棃千葉愛者誰白髮郎官心好竒徘徊繞樹不忍折
一日千帀看無時夷陵寂寞千山裡地遠氣偏時節異
愁煙苦霧少芳菲野卉蠻花鬭紅紫可憐此樹生此處
高枝絶豔無人顧春風吹落復吹開山鳥飛来自飛去
根盤樹老幾經春真賞今纔遇使君風輕綘雲樽前舞
日暖繁香露下聞從来奇物産天涯安得移根植帝家
猶勝張騫為漢使辛勤西域徙榴花─元趙孟頫題錢
舜舉著色棃花─東風吹日花冥冥繁枝壓雪凌風塵素
羅衣裳照青春眼中若有棃園人攀條弄芳畏日夕只
今紙上空顔色顔色好愁轉多與君酤酒花前歌─明
楊基北山棃花并序─余卜居金川去北山無十里每清
明時棃花盛開輒動洗粧之想鄰友薛起宗邀余看者
再俱以猥俗所繫不能如約昨又期出郭風雨泥濘弗
良于行起宗為折一枝相贈喜而賦此北山棃花千樹
栽年年清明花正開薛君好事兩邀我騎馬看花㩦酒
来看花出郭我所愛况是棃花最多態我牽塵俗不得
赴花本無情花亦怪君今折花馬上歸索我細詠梨花
詩冰肌玉骨未受飾敢以粉墨圖西施東坡先生心似
鐵惆悵東闌一枝雪重門晚掩沉沉雨疎簾亱捲溶溶
月月宜淺澹雨宜濃淡非浪白濃非紅閨房秀麗林下
趣富貴標格神仙風一枝寂寞開逾徧朵朵玲瓏看應
眩皓腕輕籠素練衣蛾眉淡掃春風面自須玉堂承露
華何事種向山人家不愁占斷天下白正恐壓盡人間
花江梅正好憐清椘桃杏紛紛何足數只有銀鐙照海
棠海棠亦是嬌兒女─憶北山棃花─去年清明花正發
騎馬曉出神策門千桃萬李看未了小徑更入棃花村
低枝初開帶宿雨高樹爛日迷朝暾柔膚凝脂暖欲滴
香髓入面春無痕青霞玲瓏翠羽亂白雲照耀瓊瑶温
折花對酒藉草坐花氣暗撲黃金尊薛君起舞為我夀
勸我一曲招花魂須臾明月忽到樹主人送客惟留髠
羅巾欹斜烏帽落醉眼况復知清渾村中至今為故事
笑我自是劉伶孫我慚不答竊自慶大抵此樂皆君恩
今年清明坐西省雷雨兩日如翻盆羣花削迹净如掃
衆綠既暗不可捫豈無青錢換斗酒案牘雜沓窮晨昏
伻来督責至呵詈面微發紅氣每吞未能搏搖跨鵰鶚
詎免束縳同雞豚人生屈辱乃淬礪百鍊正欲逢盤根
自知力不舉一羽強欲扛鼎追烏賁晩晴汲井試新火
紫笋綠薤供盤飱歸来飽飯對妻子萬事反復何足論
─湘隂廟棃花─平生厭看桃與李惟有梨花心獨喜海
雪樓前雪一株歲歲清明醉花底北山岡下花最盛千
樹&KR0785;瓏圍綠水前年騎馬賞花處我與河東兩人耳青
苔滿地芳草合只有黃鸝映花蘂當時美人三閣上寳
髻慵梳初睡起鏡裏争先試一枝真態欲將春色比樓
空燕去花自落細雨黃昏淚如洗疎籬蕭蕭茅屋破况
復臨春開結綺我自賞花仍弔古花亦粲然為露齒歸
来婆娑簪滿帽十日羅衣香不止去年相憶豫章城咫
尺春江如萬里今年邂逅洞庭曲細萼含愁照清泚人
至䰟銷椘雨中花應腸斷湘煙裏三年勝遊不再得百
歲歡娱能有幾吉祥牡丹非舊夢元都桃花亦如此更
約明年載酒来莫笑花前人老矣
五言律詩─原─唐温憲棃花─綠陰寒食晚猶自滿空園雨
歇芳菲白蜂稀寂寞繁一枝橫野路數樹出江村悵望
頻回首何人共酒尊─宋梅堯臣棃花─處處棃花發看
看燕子歸園思前法部淚溼舊宫妃月白鞦韆地風吹
蛱蝶衣強傾寒食酒漸老覺歡微─增─金龐鑄棃花─孤
潔本無匹誰令先衆芳花能紅處白月共冷時香縞袂
清無染冰姿淡不妝夜来清露底萬顆玉毫灮─元張
伯淳次韻安野内翰棃花─玄景窮隂候春林早著花素
妝臨曉鏡紅粉涴輕紗勝賞懷亰洛吟情軼永嘉泥中
妨載酒咫尺路頭賒─馬祖常崇真宫西棃花─春日棃
花下相逢把臂行香痕憐粉白酒暈惜紅輕影動簾穿
燕聲来樹度鶯共當拚一醉莫待鬢華生
七言律詩─增─唐羊士諤成都從事蕭員外寄海棃花詩
珠履行臺擁附蝉外郎高步似神仙陳詩今見唐風盛
從事遥瞻衛國賢擲地好辭凌彩茟浣花春水膩魚箋
東山芳意須同賞子著嚢盛幾日傳─宋韓琦會壓沙
寺觀棃花─同賞棃花過淨坊壓沙幽闃面平岡孤園不
治黃金界醉茟徒誇白雪香風急幾翻雲影亂殿深全
掩玉毫光朝来經雨低含淚競寫真妃寂寞妝─賞棃
花─興福棃珍號素封千株花發此欣逢風開笑臉輕桃
豔雨𢃄啼痕自玉容蝶舞只疑殘靨墜月明惟覺異香
濃尋春已恨来時晩莫厭頻揮瀲灔鍾寒食西藍賞
素英白毫光裏亂雲騰莊嚴金地三千界顔色瑤臺十
二層后土瓊花慚我寡唐昌玉蘂豈吾朋雪香預約為
亭號修創終逢好事僧─周必大重九竹園見棃花懷
子中兄─春花著雨即塵埃何似深秋耐久開菊尚無多
饒瑞質霜如有意護香腮也知林下風光早不為山中
歷日催望斷行人思折寄却疑呼作嶺頭梅─原─朱淑
真棃花─朝来𢃄雨一枝春薄薄香羅蹙葉勻冷豔未饒
梅共色靚妝長與月為鄰許同蝶夢還如□似替人愁
却笑人須到年年寒食夜情懷為爾倍傷神─增─金雷
淵棃花─雪作肌膚玉作容不將妖豔嫁東風梅魂何物
三春在桃臉真成一笑空雨細無情添寂寞月明有意
助豐融相如病渴妨文賦想像甘寒結小紅─原─張建
棃花─蠧樹枝高茁朵稠嫩苞開破雪搓毬碎粘粉紫鬚
齊吐潤卷丹黃葉半抽月影曉忩留好夢雨聲深院鎻
清愁瓊苞已實香猶在散入長安賣酒樓─增─元鮮于
樞清明日宴集賢宋學士園時棃花盛開諸老屬僕同
賦─琪樹吹香蕩夕暉華簪人對雪霏霏漢宫新火初傳
燭楚女行雲乍濕衣一片花疑蝴蝶化滿枝春想玉釵
肥蛾眉不用梨園曲唱徹瑶臺醉未歸─張養浩秋日
棃花─雪香吹盡樹頭春誰遣西風為返魂月影已非前
日夢雨容獨𢃄舊時痕只知秋色千林老爭信陽和一
脈存莫訝殷韓太多事仙家元不計寒暄─鄭洪嚴希
德請賞棃花命妓行酒─瀟灑東闌一樹春雪膚冰骨月
精神朝雲著處迷詩夢暮雨来時想玉人華屋洗妝歌
小小銀缾推枕喚真真紫薇閣下繁華處芍藥荼䕷總
後塵─明吴寬棃花─名果先從張谷来紛紛碎雪欲成
堆淡妝自把蛾眉掃巧笑誰將瓠齒開園子豈求他種
接主人能使及時栽夭桃灼灼驚凡目縞素應甘自不
才─原─文徵明棃花─翦水凝霜妒蝶羣曲闌風味玉清
温粉痕浥露春含淚夜色籠烟月斷魂十里香雲迷短
夢誰家細雨鎻重門洗妝見說清明近旋典春衣置酒
樽─增─程嘉燧周家清明植棃花六月盛開邀客賦詩
清明院落夜溶溶籠柳嬌黃譲雪叢亂攪三眠飛絮白
浪攙百子石榴紅燒殘高燭東風後掩却重門細雨中
聞向花間歌法曲應憐江海白頭翁
五言絶句─增─唐王維左掖棃花─閑灑階邊草輕隨箔外
風黃鶯弄不足銜入未央宫─丘為左掖棃花─冷豔全
欺雪餘香乍入衣春風且莫定吹向玉階飛─原─皇甫
冉禁省棃花─巧解迎人意還能亂蝶飛春風時入戶幾
片落朝衣─錢起棃花─豔静如籠月香寒未逐風桃花
徒照地終被笑妖紅─宋王十朋棃花─淡客逢寒食煙
村爛漫芳謫仙天上去白雪世間香─增─明楊基西園
棃花春晚開一枝─明日是清明孤花雪闘輕不須開滿
樹春少更多情
七言絶句─原─唐韓愈聞棃花發贈劉師命─桃蹊惆悵不
能過紅豔紛紛落地多聞道郭西千樹雪欲將君去醉
如何─棃花下贈劉師命─洛陽城外清明節百花寥落
棃花發今日相逢瘴海頭共驚爛漫開正月─元稹雜
思詩─尋常百種花齊發偏摘棃花與白人今日江頭兩
三樹可憐和葉度殘春─增─白居易江岸梨─梨花有思
緣和葉一樹江頭惱煞君最似孀閨少年婦白妝素袖
碧紗裙─殷璠棃花─雲滿衣裳月滿身輕盈歸步過流
塵五更無限留連意常恐風花又一春─徐凝翫花─一
樹棃花春向暮雪枝殘處怨風来明朝漸校無多去看
到黃昏不欲回─原─温庭筠鄠杜郊居─槿籬芳援近樵
家壠麥青青一徑斜寂寞遊人寒食後夜来風雨送棃
花─增─宋韓琦棃花─花下延賓啓宴杯回頭香雪即成
堆主人自挈宜城釀不為青旗趁爾来─司馬光和道
矩紅梨花二首─繁枝細葉互低昂香敵荼䕷豔海棠應
為窮邊太寥落併將春色付穠芳蜀江新錦濯朝陽
椘國纖腰傅薄妝何事白花零落早同時不敢闘芬芳
─王安石紅梨─紅棃無葉庇花身黃菊芬香委路塵歲
晚蒼官纔自保日高青女尚横陳─原─蘇軾東欄梨花
棃花淡白柳深青柳絮飛時花滿城惆悵東欄一株雪
人生看得幾清明─增─晁補之和王拱辰觀梨花二首
海棠丰韵詫芬芳慙愧棃花冷似霜賴有樂天春雨句
寂寥從此亦馨香壓沙寺裡萬株芳一道清流照雪
霜銀闕森森廣寒曉仙人玉仗有天香─原─張舜民梨
花─青女朝来冷透肌殘春小雨更霏微流鶯怪底争来
往為擲金梭織玉衣─謝逸梨花二首─冷香銷盡晩風
吹脉脉無言對落暉舊日郊西千樹雪今隨蝴蝶作團
飛翦翦輕風漠漠寒玉肌蕭索粉香殘一枝𢃄雨牆
頭去不用行人著眼看─陸游梨花─開向春殘不恨遲
綠楊窣地最相宜征西幕府煎茶地一幅邊鸞畫折枝
粉淡香清自一家未容桃李占年華常思南鄭清明
路醉袖迎風雪一杈嘉陵江色嫩如藍鳳集山光照
馬銜楊柳棃花迎客處至今時夢到城南─趙福元梨
花─玉作精神雪作膚雨中嬌韻越清癯若人會得嫣然
態寫作楊妃出浴圖─何菊潭─二月春風楊柳青知郎
繫馬在長亭相思情味如中酒折盡棃花嗅不醒─增
金史旭梨花─少年㩦酒日尋花老去花前欲飲茶今日
傳觴似年少一枝香雪上烏紗─原─吕中孚梨花─等待
清明得得芳團枝晴雪暖生香洗妝自有風流態却笑
紅深映海棠─段繼昌梨花─一林輕素媚春光透骨濃
薰百和香消得太真吹玉笛小庭人散月如霜─增─元
王惲題錢舜舉畫棃花─掖西千樹閙春華莫把芳容𢃄
雨誇看取一枝横絶處洗妝還是漢宫娃─朱德潤題
梨花折枝─玉壓帽簷花底春惜無花下洗妝人阿嬌一
掬東風淚聊仗丹青為寫真─郯韶梨花─渚宫花落雨
霏霏春盡江南客未歸多少東家蝴蝶夢相思并逐彩
雲飛─原─明文徵明─物華無賴酒初醒奕奕梨花照晩
晴怪的山禽啼不歇十分春色近清明─增─張鳳翼梨
花─重門寂寂鎻香雲雨滴空階坐夜分老去微之風調
在折来何處與雙文─原─張新梨花─粉翅還嫌蝶太輕
雪衣偏喜燕多情寕王玉笛知何處寂寞黃昏伴月明
詩散句─原─宋文同─寒食北園春已深棃花滿枝雪圍徧
青春每向風外得秀豔應難雪中見─阮南溪─繽紛紫
雪浮鬚細冷淡清姿奪玉光剛笑何郎曾傅粉絶憐荀
令愛薰香─增─唐白居易─四鄰棃花時二月伊水色
獨孤及─爾来大谷梨白花再成雪─宋梅堯臣─前日是
清明驟雨沾棃花─蘇軾─紅梨驚合抱映島孤雲馥
原─蘇軾─尚記棃花樹依依聞暗香─陳三嶼─棃花春二
月杜宇月三更─增─唐劉方平─寂寞空庭春欲晩棃花
滿地不開門─李賀─曲水飄香去不歸梨花落盡成秋
苑─原─吕温─獨卧郡齋寥落意隔簾微雨濕梨花─杜
牧─閒吹玉殿昭華琯醉折梨園縹蔕花─增─宋曾幾─一
片朝容粉面寒雨餘仍𢃄淚闌干─范成大─點檢棃花
成一夢蘸紅新綠滿枝頭─陸游─棃花堆雪柳吹緜常
記梁州古驛前─金蕭貢─香惹夢魂雲漠漠光搖溪館
月溶溶─元王惲─風簷數點催妝雨辦與棃花作好春
─原─顧瑛─忽見棃花點綴開蕭然冷浸姮娥影─增─唐
王維─棃花夕鳥藏─原─李白─梨花白雪香─增─李白─棃
花千樹雪─原─杜甫─色好梨勝頬─增─韓愈─露亦染梨
腮─原─杜牧─棃花獨送春─温庭筠─棃花雪壓枝─周
朴─臨風千點雪─增─韋莊─棃花雪又催─宋楊億─棃花
飛白雪─原─黃庭堅─月黑見棃花─增─陳思道─倚墻棃
頬紅─金元好問─梨花淡丰容─原─唐白居易─風寒露
重棃花濕棃花一枝春𢃄雨─增─白居易─手把棃花
寒食心─曹唐─棃花新折東風輭─羅鄴─梨花滿地東
風急─原─宋劉筠─亂飄棃雪曉来天─增─韓琦─共藉棃
花作寒食─孔方平─砌下棃花一堆雪雨暗棃花春
自光─陸游─溪口赤梨丹染腮─金趙元─梨葉霜如酒
力濃─張建─玉棃花底月三更─吕中孚─半庭寒影在
棃花─元戴帥初─粉墻風細欲梨花─尹廷高─落盡梨
花春不多─劉秉忠─梨花亂舞白霓裳─王惲─已開棃
蘂雪為團─趙孟頫─棃花淡白柳花香─袁桷─梨花的
的疑蝴蝶梨花亂逐沙鷗起─黃庚─滿階香雪落梨
花─原─宋旡─棃花明白夜来風─增─周權─香浮夜月棃
飄雪─陳高─棃花沐雨𢃄嬌羞
詞─原─宋史逹祖玉樓春─玉容寂寞誰為主寒食心情愁
幾許前身清淡似梅妝遥夜依微留月住香迷蝴蝶
飛時路雪在秋千来往處黃昏著了素衣裳深閉重門
聽夜雨─王采蝶戀花─鏤雪成花檀作蘂愛伴秋千摇
曳春風裏翠袖年年寒食淚為伊牽惹愁無際幽豔
偏宜春雨細紅粉闌干有个人相似鈿合金釵誰與寄
丹青傳得凄凉意─曾覿驀山溪─減翠凋紅正是青春
杪深院嫋香風看棃花一枝開早瓏璁映面依約認嬌
─顰天淡淡月溶溶春意知多少清明池館芳信年年
好更向五侯家把江梅風光占了休教寂寞孤負向人
心檀板響寳杯傾潘鬢從他老─增─周邦彦水龍吟─素
肌應怯餘寒豔陽占盡青蕪地樊川照日靈關遮路殘
紅歛避傳火樓臺妬花風雨長門深閉亞簾櫳半濕一
枝在手偏勾引黃昏淚别有風前月底布繁英滿園
歌吹朱鉛退盡潘妃却酒昭君乍起雪浪翻空粉裳縞
夜不成春思恨玉容不見瓊英漫好與何人比─樓扶
水龍吟─素娥洗盡繁妝夜深步月秋千地輕腮暈玉柔
肌籠粉緇塵斂避霽雪留香曉雲同夢昭陽空閉悵仙
園路杳曲欄人寂疎雨濕盈盈淚未放游蜂葉底怕
春歸不禁狂吹象牀困倚冰魄微醒鶯聲喚起愁對黃
昏恨催寒食滿襟離思想千紅過盡一枝獨冷把梅花
比─元王惲水龍吟─纖包淡貯幽香玲瓏輕鎻秋陽麗
仙根借暖定應不待荆王翠被瀟灑輕盈玉容渾是金
莖露氣甚西風宛轉東欄暮雨空點綴真妃淚誰遣
司花妙手又一番角奇争異使君高卧竹亭閒寂故来
相慰燕几螺屏一枝披拂繡簾風細約洗妝快瀉玉屏
芳酒枕秋蟾醉
别錄─原─明皇雜錄─天寳中上命宫中女子數百人為棃
園弟子─白居易詩注─杭俗釀酒趁梨花時熟號為梨
花春─增─米芾畫史─范大珪有富公家折枝梨花古筆
非江南蜀畫
御定佩文齋廣羣芳譜卷二十七
