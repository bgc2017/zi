欽定四庫全書
御定佩文齋廣羣芳譜卷九十六
藥譜
續斷
增─本草綱目─續斷一名屬折一名接骨一名龍豆一名
南草(續斷屬折接骨皆以功命名也)蘇頌曰今陕西河中興元舒越晉
絳諸州皆有之三月以後生苖榦四稜似苧蔴葉兩兩
相對而生四月開花紅白色似益母花根如大薊赤黃
色按范汪方云續斷即是馬薊與小薊葉相似但大於
小薊爾葉似旁翁菜而小厚兩邊有刺刺人其花紫色
與今越州所圖者相類而市之貨者亦有數種少能辨
其麤良醫人但以節節斷皮黃皺者為真李時珍曰今
人所用以中州来色赤而瘦折之有煙塵起者為良氣
味苦微温無毒治傷寒補不足金瘡癰瘍折跌續筋骨
助氣補五勞七傷破癥結瘀血消腫毒治婦人乳難胎
漏産後一切病胎久服益氣力去諸温毒通宣血脉
鉤芺
增─爾雅─鉤芺─註─大如拇指中空莖頭有臺似薊初生可
食─說文─芺味苦江南食以下氣─本草綱目─苦芺一
名鉤芺一名苦板(凡物穉曰芺此物嫩時可食故以名之)浙東人清明節
采其嫩苖食之云一年不生瘡疥亦搗汁和米為食其
色青久留不敗造化指南云苦芺大者名苦藉葉如地
黃味苦初生有白毛入夏抽莖有毛開白花甚繁結細
實其無花實者名地膽草汁苦如膽也處處濕地有之
入爐火家用氣味苦微寒無毒下氣解熱燒灰傅漆瘡
療金瘡治丹毒煎湯洗痔甚驗
漏盧
增─本草綱目─漏盧一名野蘭一名莢蒿一名鬼油麻(屋之)
(西北黑處謂之漏凡物黑色謂之盧此草秋後即黑異於衆草故有漏盧之稱唐韻仵萹其莢如麻故俗呼為)
(鬼油麻云)蘇頌曰汴東州郡及奉海州皆有之舊說莖葉似
白蒿花黃白莢莖若筯大房類油麻而小今諸郡所圖
上惟單州者差相類沂州者花葉頗似牡丹秦州者花
似單葉寒菊海州者如單葉蓮花三州所生花雖别而
葉頗相類但秦海州者葉更作鋸齒状當依舊說以單
州出者為勝氣味鹹寒無毒治膚熱毒惡瘡疽痔金瘡
濕痺下乳汁殺蟲止血排膿補血長肉通經脉久服輕
身益氣耳目聰明不老延年
飛廉
增─本草綱目─飛廉一名漏蘆一名木禾一名飛雉一名
飛輕一名伏兔一名伏豬一名天薺(飛廉神禽之名也其状鹿身豹文雀)
(頭蛇尾有角能致風氣此草附莖有皮如箭羽復療風邪故有飛廉飛雉飛輕諸名)陶宏景曰處
處有之極似苦芺惟葉多刻缺葉下附莖輕有皮起似
箭羽其花紫色俗方殆無用而道家服其枝莖可得長
生又入神枕方蘇恭曰此有兩種一種生平澤中是陶
氏所說者一種生山岡上者葉頗相似而無刻缺且多
毛其莖赤無羽其根直下更無旁枝生則肉白皮黑中
有黑脉日乾則黑如玄参用莖葉及根療疳蝕殺蟲與
平澤者俱有驗蘇頌曰今秦州所圖漏蘆花似單葉寒
菊紫色五七枝同一榦海州所圖漏蘆花紫碧色如單
葉蓮花花萼下及根旁有白茸裹之根黑色如蔓菁而
細又類葱本淮甸人呼為老翁花與陶蘇所說飛廉相
近李時珍曰蘇頌圖經疑海州所圖之漏蘆是飛廉沈
存中筆談亦言今方家所用漏蘆乃飛廉也苖似苦芺
根如牛蒡而綿頭古方漏蘆散下云用有白茸者則是
有白茸者飛廉無疑矣氣味苦平無毒治骨節熱脛重
酸疼頭眩頂重皮間邪風熱瘡癰疽痔濕痺止風邪欬
嗽下乳汁療疳蝕殺蟲小兒疳痢
大青
增─本草綱目─大青(其莖葉皆深青故名)處處有之高二三尺莖圓
葉長三四寸面青背淡對節而生八月開小花紅色成
簇結青實大如椒九月色赤氣味苦大寒無毒治時氣
頭痛大熱口瘡除時行熱毒治温疫寒熱熱毒痢黃疸
喉痺解金石藥毒
小青
增─圖經本草─小青生福州三月生花彼土人當三月采
葉用之生搗傅癰腫瘡癤甚效
胡盧巴
增─本草綱目─胡盧巴一名苦豆掌禹錫曰出廣州并黔
州春生苖夏結子子作細莢至秋采今人多用嶺南者
蘇頌曰或云種出海南諸番盖其國蘆菔子也舶客將
種蒔於嶺外亦生不及番中来者真好氣味苦大温無
毒治元臟虛冷氣疝瘕寒濕脚氣益右腎煖丹田右腎
命門藥也元陽不足冷氣潛伏不能歸元者宜之
蠡實
增─本草綱目─蠡實一名荔實一名馬藺子一名馬棟子
一名馬薤一名馬帚一名鐵掃帚一名劇草一名旱蒲
一名豕首一名三堅(蘇恭曰此即馬藺子也月令仲冬荔挺出鄭元註云荔馬薤也通俗)
(文云一名馬藺本草謂之荔實蘇頌曰馬藺子北人訛為馬棟子廣雅云馬薤荔也高誘云荔挺出荔草挺出)
(也講禮者不識呼為荔挺又作馬莧竝誤矣馬莧亦名豕耳即馬齒也李時珍曰爾雅云茾音瓶馬帚也即此)
(荔草謂其可為馬刷故名今河南北人呼為鐵掃帚是也)蘇頌曰陜西諸郡及鼎澧
州皆有之近汴尤多葉似薤而長厚三月開紫碧花五
月結實作角子如麻大而赤色有稜根細長通黃色人
取以為刷三月開花五月采實竝隂乾用李時珍曰生
荒野中就地叢生一本二三十莖苖高三四尺葉中抽
莖開花結實氣味甘平無毒治皮膚寒熱胃中熱氣風
寒濕痺堅筋骨令人嗜食久服輕身止心煩滿利大小
便長肌膚療金瘡血内流癰腫有效消酒毒治黃病殺
蕈毒傅蛇蟲咬治小腹疝痛腹内冷積水痢諸病花實
及根葉去白蟲療喉痺癰疽惡瘡
牛蒡
增─本草綱目─牛蒡一名惡實一名鼠黏一名大力子一
名蒡翁菜一名便牽牛一名蝙蝠刺(其實状惡而多刺鉤故名惡實其根)
(葉皆可食人呼為牛菜術人隐之呼為大力也俚人謂之便牽牛河南人呼為夜义頭蘇頌曰實殼多刺鼠過)
(之則綴惹不可脱故謂之鼠黏子)蘇頌曰處處有之葉大如芋葉而長
實似葡萄核而褐色外殼似栗梂而小如指頭多刺根
有極大者作菜茹益人秋後采子入藥李時珍曰古人
種子以肥壤栽之翦苖汋淘為蔬取根煮曝為脯云甚
益人今人亦罕食之三月生苖起莖高者三四尺四月
開花成叢淡紫色結實如楓梂而小萼上細刺百十攢
簇之一梂有子數十顆其根大者如臂長者近尺其色
灰黲七月采子氣味辛平無毒明目補中除風傷風毒
腫諸瘻去丹石毒利腰脚散諸結節筋骨煩熱毒潤肺
散氣利咽膈去皮膚風通十二經消斑疹毒十月采根
氣味苦寒無毒治傷寒寒熱汗出中風面腫消渴熱中
逐水療牙痛勞瘧諸風脚緩弱風毒癰疽欬嗽傷肺肺
癰疝瘕冷氣積血傅杖瘡金瘡通十二經脉洗五臟惡
氣可常作菜食令人身輕
菤耳
增─爾雅─菤耳苓耳─註─廣雅云枲耳也亦曰胡枲江東呼
為常枲形如鼠耳叢生如盤─陸璣詩疏─今或謂之耳
璫草鄭康成謂是白胡荽幽州人呼爵耳─爾雅翼─幽
冀謂之襢菜雒下謂之常思菜─本草綱目─葈耳一名
蒼耳一名猪耳一名地葵一名葹一名羊負来一名道
人頭一名進賢菜一名喝起菜一名野茄一名縑絲草
(蘇頌曰博物志云洛中有人驅羊入蜀胡葈子多刺黏綴羊毛遂至中國故名羊負来俗呼為道人頭李時珍)
(曰葉形如葈麻又如茄故有葈耳及野茄諸名味滑如葵故名地葵)蘇頌曰處處有之其
葉青白似胡荽白華細莖蔓生可煑為茹滑而少味四
月中生子正如婦人耳璫─周憲王本草─蒼耳葉青白
類黏糊菜葉秋間結實比桑椹短小而多刺嫩苖煠熟
水浸淘拌食其子炒去皮研為麫亦可熬油氣味甘温
有小毒治頭風寒痛風濕周痺拘攣一切風氣填髓煖
腰脚治瘰癧瘡疥及瘙癢莖葉治溪毒中風傷寒頭痛
大風癲癎頭風濕痺毒在骨髓腰膝風毒狂犬咬毒
彙考─增─詩周南─采采卷耳不盈頃筐─四民月令─伏後
二十日為麯至七月七日乾之覆以胡葈─埤雅─舊說
千歲之龜巢於蓮葉游於卷耳─東坡雜記─藥至賤而
為世要用無若蒼耳者他藥雖賤或地有不産惟此藥
不問南北夷夏山澤斥鹵泥土沙石但有地則産其花
葉根實皆可食食之則如藥治病無毒生熟丸散無適
不可愈食愈善乃使人骨髓滿肌如玉長生藥也主療
風痺癰緩癃瘧瘡癢不可勝言尤治癭金瘡海南無藥
惟此藥生舍下遷客之幸也
集藻─文散句─增─楚屈原離騷─薋菉葹以盈室兮
五言古詩─增─唐李白尋魯城北范居士失道落蒼耳中
見范置酒摘蒼耳作─鴈度秋色遠日静無雲時客心不
自得浩漫將何之忽憶范野人閒園飬幽姿茫然起逸
興但恐行来遲城壕失往路馬首迷荒陂不惜翠雲裘
遂為蒼耳欺入門且一笑把臂君為誰酒客愛秋蔬山
盤薦霜梨他筵不下筯此席忘朝飢酸棗垂北郭寒瓜
蔓東籬還傾四五酌自詠猛虎詞近作十日歡遠為千
載期風流自簸蕩謔浪偏相宜酣来馬上去却笑高陽
池─原─杜甫驅豎子摘蒼耳─江上秋已分林中瘴猶劇
畦丁告勞苦無以供日夕蓬莠獨不焦野蔬暗泉石卷
耳况療風童兒且時摘侵星驅之去爛澷任遠適放筐
亭午際洗剝相蒙羃登牀半生熟下筯還小益加點瓜
薤間依稀橘奴迹亂世誅求急黎民糠籺窄飽食復何
心荒哉膏梁客富家厨肉臭戰地骸骨白寄語惡少年
黃金且休擲
七言律詩─增─元成廷珪寄周平叔先生就求蒼耳子─周
侯久不通書問夜夜滄江入夢頻五月采来蒼耳子幾
時分送白頭人沙頭酒熟田毛足港上船来海錯新南
北相望千百里老来幽獨倍傷神
詩散句─增─唐李白─贈君卷葹草心斷更何言
地菘
增─爾雅─茢薽豕首─註─本草曰彘顱一名蟾蜍蘭今江東
呼豨首─疏茢薽藥草名一名天名精一名麥句薑一名
蝦蟇藍一名天門精一名玉門精一名天蔓菁南人呼
為地菘味甘辛故有薑稱狀如藍故名蝦蟇藍香似蘭
故名蟾蜍蘭─本草綱目─天名精一名蚵蚾草一名活
鹿草一名劉&KR1427;草(詳見酉陽雜爼)一名皺面草一名母豬芥根
名杜牛膝(見集效方)實名鶴蝨(詳見夢溪筆談)嫩苖綠色似皺葉菘
芥微有狐氣長則起莖開小黃花如小野菊花結實如
同蒿子相似最黏人衣服狐氣尤甚炒熟則香其根白
色如短牛膝根葉氣味甘寒無毒子苦辛有小毒其功
大抵只是吐痰止血殺蟲解毒治乳蛾喉腫及小兒急
慢驚風牙疼諸病尤有效
彙考─增─酉陽雜爼─天名精一名鹿活草昔青州劉&KR1427;宋
元嘉中射一鹿剖五臟以此草塞之蹶然而起&KR1427;怪而
拔草復倒如此三度&KR1427;密錄此草種之多主傷折俗呼
為劉&KR1427;草─夢溪筆談─地菘即天名精也世人既不識
天名精又妄認地菘為火蘞本草又出鶴蝨一條都成
紛亂今按地菘即天名精盖其葉似菘又似名精故有
二名鶴蝨即其實世間有單服火蘞法乃是服地菘耳
不當用火蘞
豨薟
原─豨薟(豨音喜薟音杴)一名希仙一名火杴草一名虎膏一名
豬膏母一名狗膏一名黏糊菜(本草綱目云楚人呼豬為豨呼草之氣味辛毒)
(為薟豬膏虎膏狗膏皆因其氣似及治虎狗傷也火杴當作火薟俗音譌爾近人復譌豨薟為希仙矣救荒本)
(草言其嫩苖煠熟油鹽調食故俗謂之黏糊菜)素莖有直稜兼有斑點葉似蒼
耳微長似地菘而稍薄對節生莖葉皆有細毛肥壤一
株分枝數十八九月開深黃小花子如同蒿子外萼有
細刺黏人氣味苦寒有小毒治金瘡止痛斷血生肉除
諸惡瘡浮腫治久瘧痰癊風氣麻痺骨痛膝弱風濕傅
虎傷狗咬及諸蟲毒
集藻─表─原─唐成訥進豨薟丸方表─臣有弟訮年二十一
中風伏枕五年百醫不瘥有道人鍾鍼因覩此患曰可
餌豨薟丸必愈其草多生沃壤高三尺許節葉相對當
夏五月以来收之每去地五寸翦刈以温水洗去土摘
葉及枝頭凡九蒸九暴不必太燥但以取足為度仍熬
搗為末煉蜜丸如梧子大空心温酒或米飲下二三十
丸服至二千丸所患愈加不得憂慮是藥攻之力服至
四千丸必得復至五千丸當復須喫飯三五匙壓之五
月五日采者佳─宋張詠進豨薟丸表─竊以飱食飲水
可作充腸之饌餌松含栢亦成救病之功是以療饑者
不在於羞珍愈病者何煩於異術倘獲濟時之藥輙陳
鄙物之形不恥管窺輙干天聽臣因換龍興觀掘得一
碑内說修飬氣術并藥方二件依方差人訪問采覓其
草頗有異金稜銀線素莖紫荄對節而生蜀號火杴莖
葉頗同蒼耳不費登高歴險每常求少獲多急采非難
廣收甚易倘勤久服旋見神功誰知至賤之中乃有殊
常之效臣自喫至百服眼目清明即至千服髭鬚烏黑
筋力輕健效騐多端臣本州有郡押衙羅守一曾因中
風墜馬失音不語臣與十服其病立瘥又和尚智嚴年
七十忽患偏風口眼喎斜時時吐涏臣與十服亦便得
痊今合一百劑差職貢史元奏進
七言絶句─增─宋黃庭堅一夕風雨花藥都盡惟有豨薟
一叢濯濯得意戲題─紅葉山丹逐曉風春榮分到豨薟
叢朱顔頗欲辭鏡去煮葉掘根儻見功
别錄─原─修治─五月五日六月六日九月九日采葉去根
莖花實洗淨曝乾入甑中層層灑酒與蜜蒸之又曝如
此九遍則氣味香美熬搗篩末蜜丸服之─辨訛─李時
珍云沈括筆談云世人妄認地菘為火杴按地菘莖青
圓而無稜無斑毛葉皺似菘芥不對節與成訥張詠進
豨薟丸表所說不同蘇恭謂葉似酸漿乃龍葵非豨薟
盖誤認爾
蘘荷
原─蘘荷一名&KR0034;苴(古今註云其紫者曰葍苴白者曰蘘荷)一名覆葅一名
猼苴(博雅謂之蓴苴楚辭謂之苴蓴)一名嘉草似芭蕉而白色花生根
中花未敗時可食久則消爛根似薑而肥葉似初生甘
蔗宜隂翳地依蔭而生樹隂下最妙二月種一種永生
不須鋤耘但加糞耳八月初踏其苖令死則根滋茂九
月初取其傍生根為葅亦可醃貯以備蔬果有赤白二
種製食赤者為勝入藥白者為良其葉冬枯十月中以
糠厚覆其根免致凍死氣味辛温有小毒治諸惡瘡及
蟲毒葉名蘘草氣味苦甘寒無毒治温瘧寒熱酸嘶邪
氣辟不祥
彙考─增─搜神記─蔣士先有傭客得疾下血醫以中蠱乃
密以蘘荷根布席下不使知乃狂言曰食我蠱者乃張
小小也乃呼小小亡去今世攻蠱多用蘘荷根往往驗
蘘荷或謂嘉草─丹鉛錄─丘文莊羣書抄方載中蠱毒
用白蘘荷引柳子厚詩云云且曰子厚在柳州種之其
地必有此種仕于茲土者其物色之盖亦不知為何物
也余謂丘公之博洽而不識世之識者亦罕矣按松江
志引急就章注曰白蘘荷即今甘露考之本草其形性
正同
集藻─文賦散句─增─楚屈原大招─膾苴&KR0034;只漢司馬相
如上林賦─茈薑蘘荷─馬融廣成頌─芝荋堇荁蘘荷芋
渠─張衡南都賦─蓼蕺蘘荷
五言古詩─增─唐柳宗元種白蘘荷─皿蟲化為癘夷俗多
所神銜猜每腊毒謀富不為仁蔬果自遠至杯酒盈肆
陳言甘中必苦何用知其眞華潔事外飾尤病中州人
錢刀恐賈害飢至益逡巡竄伏常戰慄懷故愈悲辛庶
民有嘉草攻禬事久冺炎帝垂靈編言此殊足珍崎嶇
乃有得託以全余身紛敷碧樹隂眄睐心所親
别錄─原─修治─凡使白蘘荷以銅刀刮去麤皮一層細切
入砂鍋中研如膏取自然汁煉作煎新器攤冷如乾膠
狀刮取用─辨訛─凡使勿用革牛草其形眞相似
麻黃
原─麻黃一名龍沙(廣雅云龍沙麻黃也狗骨麻黃根也)一名卑相一名卑
鹽近汴京多有之以出滎陽中牟者為勝春生苖至五
月則長及一尺莖端開花小而黃簇結實如皂角子味
甜微有麻黃氣外皮黃裏仁黑根皮色赤黃長者近尺
俗說有雌雄二種雌者三四月開花六月結子雄者無
花不結子微苦而辛性熱而輕揚治中風傷寒頭痛温
瘧發表出汗去邪熱止欬逆除寒熱破癥瘕去營中寒
邪泄衛中風熱療傷寒解肌第一藥也過用洩眞氣
别錄─原─修治─立秋後收莖隂乾去節及根水煮十餘沸
竹片掠去沫沫令人煩節能止汗
木賊
增─本草綱目─木賊(此草有節面&KR0008;澀治木骨者用之磋擦則光淨猶云木之賊也)叢叢
直上長者二三尺狀似鳬茈苖及粽心草而中空寸寸
有節又似麻黃莖而稍麤無枝葉凌冬不凋氣味甘微
苦無毒治目疾退翳膜消積塊益肝膽療喉痺胎動不
安腸風止痢及婦人崩帶解肌止淚止血去風濕疝痛
燈心草
增─本草綱目─燈心草一名虎鬚草一名碧玉草馬志曰
生江南澤地叢生莖圓細而長直人捋為席宼宗奭曰
陜西亦有之蒸熟待乾折取中心白穰燃燈者是謂熟
草又有不蒸者但生乾剝取為生草入藥宜用生草李
時珍曰吳人栽蒔之取瓤為燈炷以草織席及蓑他處
野生者不多外丹家以之伏硫砂氣味甘寒無毒瀉肺
降心火止血通氣行水散腫止渴治濕熱黃疸燒灰治
急喉痺塗乳上飼小兒止夜啼
地黃
原─地黃一名地髓一名芐(爾雅云芐地黃注云江東呼為芐)一名芑(蔬穀)
(皆有芑與此同名)一名牛奶子(本草衍義云北人謂之牛奶子)一名婆婆奶(本草)
(綱目云俗呼其苗為婆婆奶)處處有之河南懷慶者佳二月生莖有
細短白毛葉布地深青色似小芥葉而厚不叉丫上有
皺文毛濇不光高者尺餘低者三四寸摘其傍葉作菜
甚益人開小筒子花似油麻花但有斑點紅紫色亦有
黃者實作房如連翹子如小麥褐色根黃如胡蘿蔔麤
細長短不一根入土即生宜肥地虛則根大而多汁正
九月採根生地曝乾熟地蒸曬忌銅鐵器令人腎消髮
白男損營女損衛薑汁浸則不泥膈又宜酒製鮮用則
寒(初出土者)乾用則涼(即今生地)生地生血熟地飬血生者以水
浸之沉者為地黃半沉者為人黃浮者為天黃入藥沉
者佳半沉者次之浮者不堪
彙考─原─抱朴子─楚文子服地黃八年夜視有光─增─抱
朴子─韓子治用地黃苖喂五十歲老馬生三駒又一百
三十歲乃死─朝野僉載─雉被鷹傷銜地黃葉點之即
愈
集藻─尺牘─增─宋蘇軾與翟東玉尺牘─藥之膏油者莫如
地黃啖老馬皆復為駒樂天採地黃詩云與君啖老馬
可使照地光今人不復知此法吾晚學道血氣衰耗如
老馬矣欲多食生地黃而不可常致近見人言循州興
寧令歐叔向於縣圃中多種此藥意欲作書干求而未
敢君與叔向故人可為致此意否此藥以二八月採者
良如許以此時寄惠為幸欲烹為煎也
賦散句─增─宋謝靈運撰征賦─採石上之地黃
五言古詩─增─唐白居易采地黃者─麥死春不雨禾損秋
早霜歲晏無口食田中采地黃采之將何用持以易餱
糧凌晨荷鋤去薄暮不盈筐攜来朱門家賣與白面郎
與君啖肥馬可使照地光願易馬殘粟救此苦飢腸
宋蘇軾小圃地黃─地黃飼老馬可使光鑒人吾聞樂天
語喻馬施之身我衰正伏櫪垂耳氣不振移栽附沃壤
蕃茂爭新春沉水得穉根重湯飬陳薪投以東阿清和
以北海醇崖蜜助甘冷山薑發芳辛融為寒食餳嚥作
瑞露珍丹田自宿火渴肺還生津願餉内熱子一洗胸
中塵─陸游夢有餉地黃者味甘如蜜戲作數語記之
有客餉珍草發奩驚絶竒正爾取嚼齕炮製不暇施異
香透崑崙清水生玉池至味不可名何止甘如飴兒穉
喜語翁雪頷生黑絲老病失所在便欲棄杖馳晨雞喚
夢覺齒頬餘甘滋寄聲山中友安用求金芝
别錄─原─種植─宜沙軟地先於十二月耕熟至正月細耙
三四遍然後作溝闊二尺兩溝作一畦闊四尺其畦微
高而平硬甚不受水三月初種苖未生時得水即爛畦
中又撥作溝深三寸取地黃切長二寸種於溝内以熟
糞土盖厚三寸許每一畝用根五十觔盖土訖即取經
冬爛草覆之候芽稍出以火燒其草令燒去其苖冄生
葉肥茂根益牡自春至秋凡五六耘不得鋤一年後滿
畦宿根採訖還生八月堪採根若不採其根太盛春二
月宜出之若秋採訖至春不復更種其生者猶得三四
年但採訖比至明年耨耘而已神隐云參騐古法此為
最良按本草二八月採殊未窮物性也不如冬月採妙
又蒸曬相宜也欲食其葉但露散後摘取傍葉勿損中
心正葉秋收其花可充冬用─製用─掘出洗淨肥大沉
水者簡出將簡下瘦小者搗汁入好酒竝縮砂仁末拌
勻浸肥地令透用砂鍋柳甑蒸令氣透㫰乾冄浸冄蒸
如此九次盖地黃性泥得砂仁之香而竄合和五臟沖
和之氣歸宿丹田故無泥膈之患─增─東坡雜記─肥嫩
地黃一二寸截去薄紙裹兩頭以生猪腦塗其膚周匝
置小盤中挂通風處十餘日自乾抖數之出細黃粉其
膚獨一一如鵝管状其粉沸湯點或謂之金粉湯
牛膝
原─牛膝(本草註云其莖有節似牛膝故以為名)一名牛脛(見廣雅)一名百倍
一名山莧菜一名對節菜(本草綱目云百倍隐語也言其滋補之功如牛之多力也)
(其葉似莧其節對生故俗有山莧對節之稱)江淮閩越關中皆有以懷慶為
眞以人栽蒔者為良春生苖高二三尺方莖麤節葉皆
對生頗似莧菜而長且尖&KR1359;秋月開花作穗結子状如
小鼠負蟲有濇毛皆貼莖倒生九月採根貨賣者多用
水泡去皮裹紥曝乾白直可貴但其汁既去入藥力減
終不如留皮者力大氣味苦酸平無毒主治寒濕痿痺
四肢拘攣膝痛不可屈伸補中續絶益精利隂氣填骨
髓除腰脊痛治久瘧寒熱惡瘡折傷喉痺口瘡齒痛孕
婦忌用
别錄─原─種植─秋收子至春種肥地深耕土鬆易長耙土
平方下種水糞澆翦苖食如翦韭法旱則鋤耘荒則澆
水秋中亦可種─修治─凡使去蘆頭以酒浸洗欲下行
則生用滋補則焙用或酒拌蒸用
紫菀
原─紫菀(本草綱目云其根色紫而柔宛故名)一名青菀一名紫蒨一名茈
菀一名還魂草一名夜牽牛處處有之以牢山所出根
如北細辛者為良三月内布地生苖五六月開花色黃
白紫數種結黑子本有白毛根甚柔細二月採根隂乾
今人多以車前旋覆根紫土染過偽為之紫菀肺病要
藥肺本自亡津液又服走津液藥為害滋甚不可不愼
又有類紫菀而有白如練色者名曰羊鬚草亦宜辨
别錄─原─修治─凡使先去鬚頭及土東流水洗淨以蜜浸
一宿至明火上焙乾每一兩用蜜二分─製用─連根葉
採之醋浸入少鹽收藏作菜辛香號名仙菜鹽不宜多
易腐
(附錄)女菀
原─女菀(本草綱目云其根似女體柔婉故名)一名白菀(本草經註云紫菀白者名白菀)一
名茆一名女復一名織女菀生漢中山谷正二月採隂
乾蘇恭云功與紫菀相似氣味辛温無毒李時珍云葛
洪肘後方治人面黑令白方用女菀三分丹鉛一分則
紫菀治手太隂血分白菀手太隂氣分藥也肺氣熱則
面紫黑清則面白三十以後肺氣漸減不可服
麥門冬
原─麥門冬(本草註云根似穬麥故謂之麥門冬)一名虋冬(虋音門)一名忍冬
一名忍凌一名禹韭齊名愛韭秦名烏韭(爾雅疏作羊韭)楚名
馬韭越名羊韭(爾雅疏作羊蓍)一名禹葭(見爾雅疏)一名禹餘糧(述異)
(記云今藥中有禹餘糧者世傳昔禹治水棄其所餘糧于江中生為藥也)一名不死草(本草綱目)
(云麥鬚曰虋此草根似麥而有鬚其葉如韭凌冬不凋故謂麥虋冬及有禹韭忍冬諸名可以服食斷穀故又)
(有餘糧不死之稱)一名階前草一名僕壘一名隨脂(見吴氏本草)所
在有之葉大小有三四種功用相似其色青長及尺餘
大者如鹿葱小者如韭四季不凋浙中者良多縱紋且
堅韌根黃白色有鬚在根如連珠四月開淡紅花如紅
蓼花實碧而圓如珠吳地者勝性甘平無毒治肺中伏
火補心不足療身黃目黃虛勞客熱口乾燥渴止嘔吐
安魂魄定肺痿吐膿止嗽治時疾熱狂頭痛令人肥健
美顔色有子
集藻─五言絶句─增─宋范成大霜後紀園中草木─門冬如
佳隸長年護階除生兒乃不凡磊落玻璃珠
七言絶句─增─宋蘇軾睡起聞米元章冐熱到東園送麥
門冬飲子─一枕清風値萬錢無人肻買北窗眠開心煖
胃門冬飲知是東坡手自煎
别錄─原─種植─四月初採根于黑壤肥沙地栽之每年六
月九月十一月三次上糞及耘灌夏至前一日取根洗
曬收之其子亦可種但成遲爾─修治─凡入湯液以滚
水潤濕少頃抽去心或以瓦焙軟乘熱去心若入丸散
須瓦焙熱即于風中吹冷如此三四次即易燥且不損
藥力或以湯浸搗膏和藥亦可滋補藥則以酒浸擂之
─製用─宼宗奭曰治心肺虚熱及虚勞與地黃阿膠麻
仁同為潤經益血復脉通經之劑與五味子枸杞子同
為生脈之劑張元素曰治肺中伏火脈氣欲絶者加五
味子人參三味為生脈散補肺中元氣不足李杲曰六
七月間濕熱方旺人病骨乏無力身重氣短頭旋眼黑
甚則痿軟故孫眞人以生脈散補其天元眞炁脈者人
之元氣也人参之甘寒瀉熱火而益元氣麥門冬之苦
寒滋燥金而清水源五味子之酸温瀉丙火而補庚金
兼益五臟之氣也趙繼宗儒醫精要云麥門冬以地黃
為使服之令人頭不白補髓通腎氣定喘促令人肌體
滑澤除身上一切惡氣不潔之疾盖有君而有使也若
有君無使是獨行而無功矣此方惟火盛氣壮之人服
之相宜若氣弱胃寒者必不可餌─增─圖經本草─麥門
冬煎補中益心悦顔色安神益氣令人肥健其力甚駛
取新麥門冬根去心搗熟絞汁和白蜜銀器中重湯煮
攪不停手候如飴及成温酒日日化服之
酸漿
增─爾雅─葴寒漿─註─今酸漿草江東呼曰苦葴─疏案本草
酸漿一名醋漿陶註云處處人家多有葉亦可食子作
房房中有子如梅李大皆黃赤色─古今註─苦葴一名
苦蘵子有裹形如皮弁始生青熟則赤裹有實正圓如
珠亦隨裹青赤長安兒童謂為洛神珠一曰王母珠一
曰皮弁草─本草拾遺─苦葴小者為苦蘵亦呼為小苦
耽─本草綱目─酸漿一名燈籠草一名天泡草(酸漿以子之味)
(名也苦葴苦耽以苖之味名也燈籠皮弁以角之形名也王母洛神珠以子之形名也)宼宗奭曰
天下有之苖如天茄子開小白花結青殼熟則深紅殼
中子大如櫻亦紅色中復有細子如落蘇之子食之有
青草氣李時珍曰五月開小花黃白色紫心白蘂其花
如杯狀無瓣但有五尖結一鈴殼凡五稜一枝一顆下
懸如燈籠之状殼中一子状如龍葵子苖葉莖根竝苦
寒無毒能利濕除熱治嗽化痰搗汁服治黃病去蠱毒
子酸平無毒治黃病尤益小兒難産吞之立産
蜀羊泉
增─本草綱目─蜀羊泉一名羊泉一名羊飴一名漆姑草
(諸名莫解能治漆病故曰漆姑)蘇恭曰葉似菊花紫色子類枸杞子根
如遠志無心有糁所在平澤有之生隂濕地三月四月
採苖葉隂乾氣味苦微寒無毒治瘡疥痂癬漆瘡黃疸
鹿蹄草
增─本草綱目─鹿蹄草一名小秦王草一名秦王試劍草
(鹿蹄象葉形能合金瘡故名試劍草)按軒轅述寳藏論云鹿蹄多生江廣
平陸及寺院荒處淮北絶少川陜亦有出似堇菜而葉
頗大背紫色春生紫花結青實如天茄子可制雌黃丹
砂治金瘡一切蛇蟲犬咬毒
敗醬
增─本草綱目─敗醬一名苦菜一名苦蘵一名澤敗一名
鹿腸一名鹿首一名馬草(陶宏景曰根作陳敗豆醬氣故以為名李時珍曰南人採)
(嫩者暴蒸作菜食味微苦而有陳醬氣故又名苦菜與苦蕒龍葵同名亦名苦蘵與酸醬同名苖形則不同也)
蘇恭曰此藥多生岡嶺間葉似水莨及薇䕔叢生花黃
根紫作陳醬色李時珍曰處處原野有之俗名苦菜野
人食之江東人每采收儲焉春初生苖深冬始凋初時
葉布地生似菘菜葉而狹長有鋸齒綠色面深背淺夏
秋莖高二三尺而柔弱數寸一節節間生葉四散如繖
顛頂開白花成簇如芹花蛇牀子花狀結小實成簇其
根白紫頗似柴胡氣味苦平無毒治瘡腫風熱破血排
膿催生治産後諸病
欵冬
增─爾雅─菟奚顆凍─註─欵冬也紫赤花生水中─疏─案本草
一名槖吾一名虎鬚陶註云形如宿蓴未舒者其腹裏
有絲其花乃似大菊花唐本註云葉似葵而大叢生花
出根下是也─本草綱目─一名欵凍一名氏冬一名鑽
凍(李時珍曰冬生冰下故名顆凍後人訛為欵冬欵者至也至冬而花也宼宗奭曰百草中惟此不顧冰雪)
(最先春也故世謂之鑽凍)蘇頌曰根紫色葉似萆薢十二月開花黃
青紫萼去土一二寸初出如菊花萼通直而肥實無子
又有紅花者葉如荷而斗直大者容一升小者容數合
俗呼蜂斗葉又名水斗葉氣味辛温無毒治欬逆上氣
善喘喉痺諸驚癎寒熱邪氣
彙考─增─范子─欵冬花出三輔─述征記─洛水至歲末凝
厲則欵冬花茂悦層冰之中─丹鉛錄─欵冬花即爾雅
所稱菟奚顆凍者紫赤華生水中十二月雪中出花佛
經云朱炎鑠石不靡蕭丘之木凝冰惨慄不凋欵冬之
花乃知唐詩僧房逢著欵冬花正十二街頭春雪時也
詩人之興於時物如此
集藻─贊─增─晉郭璞欵冬贊─吹萬不同陽煦隂蒸欵冬之
生擢穎堅冰物體所安焉知渙凝
賦─增─晉傅咸欵冬花賦并序─余曾逐禽登於北山於時
仲冬之月也冰凌盈谷積雪被崖顧見欵冬煒然始敷
賦曰惟兹竒卉欵冬而生原厥物之載育禀純粹之至
精用能托體固隂利此堅貞惡朱紫之相奪患居衆之
易傾在萬物之竝作故韜華而弗逞逮皆死以枯槁獨
保質而全形華豔春暉既麗且殊以堅冰為膏壤吸霜
雪以自濡非天然之眞貴曷能彌寒暑而不渝
文散句─增─漢王褒九懷─欵冬而生兮凋彼葉柯
决明
原─决明(杜詩註云食之能决去眼昏以益其明)有二種馬蹄决明莖高三
四尺葉大於苜蓿而本小末奢晝開夜合兩兩相貼秋
開淡黃花五出結角如初生細豇豆長五六寸子數十
粒參差相連狀如馬蹄青綠色入眼藥最良一種茳芒
决明即山扁豆苖莖似馬蹄决明但葉本小末尖似槐
葉夜亦不合秋開深黃花五出結角如小指長二寸許
子成數列如黃葵子而扁色褐味甘滑二種苖葉皆可
作酒麯俗呼為獨占缸但茳芒嫩苖及花角皆可瀹為
茹及點茶食而馬蹄决明苖角皆韌苦不可食也其子
鹹平無毒治目中諸病助肝益精作枕治頭風明目勝
黑豆有决明處蛇不敢入外有草决明石决明皆能明
目草决明即青葙子又有茳芒另是一種生道旁葉小
於决明炙作飲甚香除痰止渴令人不睡隋稠禪師作
五色飲以進隋帝者是也
彙考─增─霏雪錄─陳白雲家籬落有植决明家人摘以下
茶生三女皆短而跛而三女甥亦跛予皆識之又會稽
民朱氏一子亦然其家亦嘗種之悉拔去
集藻─五言古詩─增─宋黃庭堅種决明─后皇富嘉種决明
注方術耘鋤一席地時至觀茂密縹葉資芼羹緗花馬
蹄實霜叢風雨餘篩簸場功畢枕囊代曲肱甘寢聽芬
苾老眼願力餘讀書真成癖─明吳寬决明─黃花隱綠
藥雨過仍離披不為杜老歎未是凉風時服食治目眚
吾將采掇之不須更買藥園丁是醫師
七言古詩─增─唐杜甫秋雨歎─雨中百草秋爛死階下决
明顔色鮮著葉滿枝翠羽蓋開花無數黃金錢凉風蕭
蕭吹汝急恐汝後時難獨立堂上書生空白頭臨風一
嗅馨香泣
七言律詩─增─明吳寬濟之送决明─畦間香霧正氤氲童
子清晨荷鍤興不惜離披垂翠羽端然搖落動黃雲藥
名早得宣公註書帶休從鄭老分病目向來俱有頼涼
風吹汝莫紛紛
七言絶句─增─宋蘇轍蜀人舊食决明花耳穎州夏秋少
菜崇寧老僧教人并食其葉有鄉人西歸使為父老言
之戲作─秋蔬舊採决明花三嗅馨香每歎嗟西寺衲僧
并食葉因君說與故人家
地膚(原譜誤作藜今從本草訂正)
原─地膚一名掃帚一名獨帚一名王蔧一名落帚一名
王帚(爾雅云葥王蔧註云王帚也似藜其樹可以為掃帚江東呼之曰落帚)一名地麥一
名地葵一名白地草一名涏衣草一名鴨舌草一名千
頭子一名千心妓女一名益明(本草綱目云地膚地麥因其子形似也地葵因)
(其苖味似也鴨舌因其葉形似也妓女因其枝繁而頭多也益明因其子功能明目也)春間可種
處處有之一本叢生每窠約二三十莖團團直上有赤
有黃七月開黃花子色青似一眠起蠶沙之狀最繁
嫩苖可作蔬茹至八月而䕸榦成可採子落則老八月
以草束其腰九月刈以石壓扁可為帚性苦寒無毒治
膀胱熱利小便補中益精氣久服耳目聰明輕身耐老
可作湯沐浴
王不留行
增─本草綱目─王不留行一名禁宫花一名翦金花一名
金盞銀臺(此物性走而不住雖有王命不能留其行故名)多生麥地中苖高者
一二尺三四月開小花如鐸鈴狀紅白色結實如燈籠
草子殼有五稜殼内包一實大如豆實内細子大如菘
子生白熟黑正圓如細珠可愛氣味苦平無毒止血除
風治金瘡鼻䘐癰疽惡瘻乳婦人難産下乳汁出竹木
刺
彙考─增─世說─衛江州在潯陽有知舊人投之都不料理
唯餉王不留行一觔此人得餉便命駕李弘範聞之曰
家舅刻薄乃復驅使草木
葶藶
增─爾雅─蕇亭藶─註─實葉皆似芥一名狗薺廣雅云本草
一名丁歴一名大室一名大適─圖經本草─葶藶汴東
陜西河北州郡皆有之曹州者尤佳初春生苖葉高六
七寸似薺根白色枝莖俱青三月開花微黃結角子扁
小如黍粒微長黃色月令孟夏之月靡草死許愼鄭玄
註皆云靡草薺葶藶之屬是也一說葶藶單莖向上葉
端出角麤且短又有一種狗芥草葉近根下作岐生角
細長取時必須分别此二種也氣味辛寒無毒治癥瘕
積聚結氣飲食寒熱破堅逐邪通利水道療中風肺壅
上氣欬嗽止喘促除胸中痰飲
車前
原─車前一名芣苢一名馬舄一名蝦蟇衣(爾雅云芣苢馬舄車前註)
(云江東呼為蝦蟇衣)一名當道一名牛舌(陸璣詩疏云喜在牛迹中生故曰車前當道也)
(幽州人謂之牛舌草)一名地衣(神仙服食經云一名地衣雷之精也一名羽化)一名牛遺
一名車輪菜(與當道諸名義同)處處有之開州者勝春初生苖
葉布地如匙面累年者長及尺餘中抽數莖作長穗如
鼠尾花青色微赤甚細密結實如葶藶赤黑色五月採
苖八九月採實人家園圃或種之味甘寒無毒飬肺益
精除濕痺利水道治産難壓丹石毒去心胸煩熱久服
輕身明目耐老令人有子
彙考─增─詩周南─采采芣苢薄言采之
集藻─贊─增─晉郭璞芣苢贊─車前之草别名芣苢王會之
云其實如李名之相亂在乎疑似
七言絶句─原─唐張籍荅開州韋使君寄車前子─開州午
日車前子作藥人皆道有神慙愧使君憐病眼二千里
外寄閒人
詩散句─增─唐白居易─芣苢春來盈女手
别錄─原─修治─凡用須以水淘洗去泥沙曬乾入湯液炒
過用入丸散酒浸一宿蒸熟研爛作餅曬乾焙研製
用─陸璣言嫩苖作茹大滑王旻山居錄有種車前翦
苖食法昔人常以為蔬矣今野人猶採食之─本草綱
目─歐陽公常得暴下病國醫不能治夫人買市人藥一
帖進之而愈力叩其方則車前子一味為末米飲服二
錢匕云此藥利水道而不動氣水道利則清濁分而穀
藏自正矣
狗舌草
增─唐本草─狗舌生渠塹濕地春生葉似車前而無文理
抽莖開花黃白色四月五月採莖暴乾氣味苦寒有小
毒治蟲疥瘙瘡殺小蟲塗之即瘥
鱧腸
增─本草綱目─鱧腸一名蓮子草一名旱蓮草一名金陵
草一名墨煙草一名墨頭草一名墨菜一名猢孫頭一
名豬牙草(鱧烏頭也其腸亦烏此草柔莖斷之有墨汁出故名俗呼墨菜是也細實頗如蓮房故得)
(蓮名)蘇頌曰處處有之南方尤多此有二種一種葉似柳
而光澤莖似馬齒莧高二三尺開花細而白其實若小
蓮房一種苖梗枯瘦頗似蓮花而黃色實亦作房而圓
南人謂之連翹者二種折其苖皆有汁出須臾而黑俗
謂之旱蓮子李時珍曰旱蓮有二種一種苖似旋覆而
花白細者是鱧腸一種花黃紫而結房如蓮房者乃是
小連翹也爐火家亦用之氣味甘酸平無毒烏鬚固齒
止血排膿傅一切瘡繫臂截瘧
連翹
增─爾雅─連異翹─註─一名連苕又名連草─疏─案本草連翹
一名蘭華一名折根一名軹一名三廉─圖經本草─近
汴京及河中江寧潤淄澤兗鼎岳利諸州南康軍皆有
之有大小二種大翹生下濕地或山岡上青葉狭長如
榆葉水蘇輩莖赤色高三四尺獨莖梢間開花黃色秋
結實似蓮内作房瓣根黃如蒿根八月採房其小翹生
岡原之上花葉實皆似大翹而細南方生者葉狹而小
莖短纔高一二尺花亦黃實房黃黑内含黑子如粟粒
亦名旱蓮南人用花葉今南方醫家說云連翹有兩種
一種似椿實之未開者殼小堅而外完無跗萼剖之則
中解氣甚芳馥其實纔乾振之皆落不著莖也一種乃
如菡萏殼柔外有跗萼抱之而無解脈亦無香氣乾之
雖久著莖不脫此甚相異此種江南下澤間極多如椿
實者乃自蜀中來入用勝似江南者據本草則亦以蜀
中者為勝然未見其莖葉也氣味苦平無毒─珍珠囊
連翹之用有三瀉心經客熱一也去上焦諸熱二也為
瘡家聖藥三也
蒴藋
增─本草綱目─蒴藋一名接骨草(蘇恭曰即陸英也蘇頌曰陸英當是蒴藋花也)
陶弘景曰生田野所在有之春抽苖莖有節節間生枝
葉大似水芹春夏採葉秋冬採根莖宼宗奭曰花白子
初青如綠豆顆每朵如盞面大又平生有一二百子十
月方熟紅李時珍曰每枝五葉氣味酸温有毒風瘙瘾
疹身癢濕痺可作浴湯止瘧破癥塊治丹毒
水英
增─圖經本草─水英生永陽池澤及河海邊臨汝人呼為
牛葒草河北信都人名水節河内連内黃呼為水棘劍
南遂寧等郡名龍移草淮南諸郡名海荏嶺南亦有土
地尤宜莖葉肥大名海精木亦名魚津草蜀人採其花
合面藥骨風疾不宜鍼灸及服藥唯取此草煮浸即瘥
海根
增─本草拾遺─海根生會稽海畔山谷莖赤葉似馬蓼根
似菝葜而小番人蒸而用之氣味苦小温無毒治霍亂
中惡鬼氣疰忤喉痺蠱毒癰疽遊疹蛇毒
火炭母草
增─圖經本草─火炭母草生恩州原野中莖赤而柔似細
蓼葉端尖近梗形方夏有白花秋實如椒青黑色味甘
可食氣味酸平有毒去皮膚風熱流注骨節癰腫疼痛
搗爛以鹽酒炒傅腫痛處
三白草
增─本草綱目─三白草(陳藏器曰此草初生無白入夏葉端半白如粉農人候之蒔田三葉)
(白則草便莠故謂之三白)生田澤畔八月生苖高二三尺莖如蓼葉
如章陸及青葙四月其顛三葉面上三次變作白色餘
葉仍青不變俗云一葉白食小麥二葉白食梅杏三葉
白食黍子五月開花成穗如蓼花狀而色白微香結細
實根長白虛軟有節鬚狀如泥菖蒲根氣味甘辛寒有
小毒治水腫脚氣消痰破癖除積聚消丁腫搗汁服除
瘧及熱痰小兒痞滿根療脚氣風毒煎湯洗癬瘡
蠶繭草
增─本草拾遺─蠶繭草生濕地如蓼大莖赤花白東土亦
有之氣味辛平無毒治諸蟲咬毒煮服之亦搗傅諸瘡
蛇繭草
增─本草拾遺─蛇繭草生平地葉似苦枝而小節赤高一
二尺種之辟蛇搗傅蛇虺毒蟲等螫又一種草莖圓似
芊亦傅蛇毒
虎杖
增─爾雅─蒤虎杖─註─似紅草而麤大有細刺可以染赤
本草綱目─虎杖一名苦杖一名大蟲杖一名斑杖一名
酸杖(杖言其莖虎言其斑也)蘇頌曰今出汾州越州滁州處處有
之三月生苖莖如竹筍狀上有赤斑點初生便分枝子
葉似小杏葉七月開花九月結實南中出者無花根皮
黑色破開即黃似柳根亦有高丈餘者宼宗奭曰大率
皆似寒菊然花葉莖蕊差大為異仍莖葉淡黑斑六七
月旋旋開花至九月中方已花片四出其色如桃花差
大而外微深陜西山麓水次甚多李時珍曰其莖似葒
蓼其葉圓似杏其枝黃似柳其花狀似菊色似桃氣味
微温無毒通經破留血癥結治風在骨節大熱煩躁五
淋腸痔燒灰貼諸惡瘡
蒺藜
原─蒺藜一名茨(爾雅云蒺藜楚辭作薋本草綱目云蒺疾也藜利也茨刺也其刺傷人甚疾而)
(利也)一名升推一名旁通一名休羽一名屈人一名止行
(皆因其傷人也)多生道旁及牆頭葉四布莖淡紅色旁出細莖
一莖五七葉排兩旁如初生小皂莢葉圓整可愛開小
黃花結實每一朵蒺藜五六枚圑砌如扣每一蒺藜子
如赤根菜子及小菱三角四刺子有仁味苦無毒治惡
血破積聚消風下氣健筋益精堅牢牙齒久服長肌肉
明目輕身炒黃去刺磨麪或蒸食可以救荒
彙考─原─易─據于蒺藜─疏─蒺藜之草有刺而不可踐也
詩鄘風─牆有茨不可埽也─增─詩小雅─楚楚者茨─韓
詩外傳─春植蒺藜夏不得采其葉秋得其刺焉─博物
志─歲欲旱旱草先生旱草謂蒺藜也
集藻─文散句─增─楚屈原離騷─薋菉葹以盈室兮─漢東
方朔七諫─蒺藜蔓乎東廂
詩散句─增─唐柳宗元─古道饒蒺藜縈廻古城曲
别錄─增─爾雅翼─鐵蒺藜菱角等起於隋時征遼為之然
六韜中已有此物鼂錯傳謂之渠荅諸葛亮卒於五丈
原魏人追之長史楊儀多布鐵蒺藜則其來已久─埤
雅─兵家鑄鐵為之以梗敵路亦呼蒺藜─原─修治─凡使
揀淨從午蒸至酉曬乾木臼舂令刺盡酒拌冄蒸從午
至酉曬乾用炒去刺亦可不計丸散用皆去刺─服食
神仙秘旨─蒺藜子七八月熟時收取一石日乾舂去刺
杵為末每服二錢新汲水調下日三勿令中絶斷榖長
生服之一年以後冬不寒夏不熱二年老者復少髮白
復黑齒落更生服之三年身輕長生本地蒺藜候八
九月將熟時收取根莖花實不拘多少洗淨水熬數沸
以爛為度大盆内木杓碾爛濾淨汁鍋内冄熬至稀稠
調勻每一觔入蜂蜜四兩冄熬一沸裝入磁礶埋土内
去火毒每空心温酒調下一兩大有補益
(附錄)沙苑蒺藜
原─沙苑蒺藜(按本草謂之白蒺藜)出陜西同州沙苑牧馬草地近
道亦有之細蔓綠葉綿布沙上七月開花黃紫色如豌
豆花而小九月結莢長寸許形扁縫在腹背與他莢異
中有子似羊内腎大如黍粒褐綠色味甘温無毒微腥
補腎治腰痛虚損勞乏
穀精草
原─穀精草(本草綱目云榖田餘氣所生故曰榖精)一名文星草一名戴星
草一名流星草(開寶本草云白花似星故有戴田諸名)處處有之收穀後
生荒田中一科叢生葉似嫩穀秧抽細莖高四五寸莖
頭有小白花點點如亂星九月採花隂乾氣味辛温無
毒治頭風痛目盲翳膜痘後生翳目中諸病加而用之
良明目退翳功在菊花上餧馬令肥主蟲顙毛焦病又
有一種莖硬長有節根微赤出秦隴
海金沙
增─本草綱目海金沙一名竹園荽(其色黃如細沙也謂之海者神異之也俗)
(名竹園荽象葉形也)江浙湖湘川陜皆有之生山林下莖細如線
引於竹木上高尺許其葉細如園荽葉而甚薄背面皆
青上多皺文皺處有沙子狀如蒲黃粉黃赤色不開花
細莖堅強其沙及草皆可入藥氣味甘寒無毒通利小
腸療傷寒熱狂治濕熱腫滿五淋解熱毒氣
地楊梅
增─本草拾遺─地楊梅生江東濕地苖如沙草四五月有
子似楊梅氣味辛平無毒治赤白痢取莖子煎湯服
水楊梅
增─本草綱目─水楊梅一名地椒生水邊條葉甚多生子
如楊梅狀庚辛玉冊云地椒一名水楊梅多生近道隂
濕處荒田野中亦有之叢生苖葉似菊莖端開黃花實
類椒而不赤可結伏三黃白礬制丹砂粉霜氣味辛温
無毒治疔瘡腫毒
地蜈蚣草
增─本草綱目─地蜈蚣草生村落堘野間左蔓延右右蔓
延左其葉密而對生如蜈蚣形其穗亦長俗呼過路蜈
蚣其延上樹者呼飛天蜈蚣根苖皆可用氣味苦寒無
毒
半邊蓮
增─本草綱目─半邊蓮小草也生隂濕堘塹邊就地細梗
引蔓節節而生細葉秋開小花淡紅紫色止有半邊如
蓮花狀故名又呼急解索氣味辛平無毒治蛇蚘傷搗
汁飲以滓圍塗之又治寒齁氣喘及瘧疾
紫花地丁
增─本草綱目─紫花地丁一名箭頭草一名獨行虎一名
羊角子一名米布袋處處有之其葉似柳而微細夏開
紫花結角平地生者起莖溝壑邊生者起蔓普濟方云
鄉村籬落生者夏秋開小白花如鈴兒倒垂葉微似木
香花之葉此與紫花者相戾恐别一種也氣味苦辛寒
無毒治一切癰疽發背疔腫瘰癧無名腫毒惡瘡
鬼鍼草
增─唐本草─鬼鍼草生池畔方莖葉有椏子作釵脚著人
衣如鍼北人謂之鬼鍼南人謂之鬼釵氣味苦平無毒
治蜘蛛蛇咬杵汁服併傅之
獨用將軍
增─唐本草─獨用將軍生林野中節節穿葉心生苖不時
采根葉用氣味辛無毒治毒腫乳癰解毒破惡血
(附錄)留軍待
增─唐本草留軍待生劍州山谷葉似楠而細長采無時
味辛温無毒主肢節風痛折傷瘀血五緩攣痛
見腫消
增─圖經本草見腫消生筠州春生苖葉莖紫色高一二
尺葉似桑而光面青紫赤色采無時氣味酸澀有微毒
消癰腫及狗咬搗葉貼之
攀倒甑
增─本草綱目─攀倒甑生宜州郊野莖葉如薄荷一名斑
杖一名接骨氣味苦寒無毒解利風熱煩渴狂躁搗汁
服
水甘草
增─圖經本草─水甘草生筠州多在水旁春生苖莖青葉
如柳無花土人十月八月採單用不入衆藥氣味甘寒
無毒治小兒風熱丹毒同甘草煎飲
御定佩文齋廣羣芳譜卷九十六
