欽定四庫全書
御定佩文齋廣羣芳譜卷七十二
木譜
杉
原杉一名煔(爾雅云披煔)一名沙一名㯳類松而幹端直大
者數圍高十餘丈文理條直南方人造屋及船多用之
葉麤厚微扁附枝生有刺至冬不凋結實如楓有赤白
二種赤杉實而多油白杉虚而乾燥有斑紋如雉尾者
謂之野雉斑入土不腐燒灰最發火藥
彙考─增─西京雜記─太液池西有一池名孤樹池池中有
洲洲上煔樹一株大十餘圍望之重重如盖故取為名
─南方草木狀─合浦東二百里有杉一樹漢安帝永初
五年春葉落隨風飄入洛陽城其葉大常杉數十倍術
士廉盛曰合浦東杉葉也此休徵當出王者帝遣使驗
之信然乃以千人伐樹─南康記─南野巘山有漢太傅
陳蕃墓遥望兩杉樹聳柯出嶺垂隂覆谷─遊名山志
華子岡上紫杉千仞被在崕側金州山西面杉樹偏
為白猨所棲竟夕哀鳴行人所惡─晁無咎詩注─慎思
家臨湘豪塘晉陶淡隠此山仙去藏丹於杉今大十餘
抱矣─避暑錄話─杉豐腴秀澤似謝安石─福建志─淳
熙二年仙遊縣九座山上古杉木生花其臭如蘭─貴
州志─白雲山在廣順州城東四十里建文帝常遯迹於
此上有羅永庵庵外杉二株長可數十尺其一經帝手
所摩至杪絶無附枝
集藻─頌─增─梁江淹杉頌─桐梓舊麗松栝稱竒焉如茲品
獨秀青崕羣木斂望雜卉不窺長入烟氛永驂鸞螭
五言古詩─增─唐韋應物郡齋移杉─擢榦方數尺幽姿已
蒼然結根西山寺来植郡齋前新含野露氣稍静高窗
眠雖為賞心遇豈有巖中緣─白居易栽杉─勁葉森利
戟孤莖挺端標纔高四五尺勢若干青霄移栽東窗前
愛爾寒不凋病夫卧相對日夕閒蕭蕭昨為山中樹今
為簷下條雖然遇賞玩無乃近塵囂猶勝澗谷底埋沒
隨衆樵不見欝欝松委質山上苖
七言古詩─增─元范梈古杉行─丹陵觀有古杉屹如雙闕
當雲門云是鍾君之手植君去此樹餘空邨尾搖翡翠
梢八表根結蛇蛟行九原幽邊豈無鬼神護深處直形
天地恩一方拆裂引穿溜猶是百年燒火痕蒼皮樹裹
漸欲合始知草木有道存或云下有丹火仗四時地底
皆春温神還復壮此其騐疑是自此無傳喧平生政坐
嗜竒古来看適值寒冬昏長歌沉思遶其下夜半月高
松露繁飄颻葉縣鳬舄影牢落豐城龍劔魂何當喚起
博物者共騎黃鵠凌崐崘─傅若金古杉行題陳兵曹
所藏李遵道畫靈隠道中二杉圖─靈隠道中古杉樹上
與雲霧相膠葛李侯一見為寫真霜雪蕭蕭起毫末此
杉蒼茫幾百年鬼物扶持人所憐貞心豈容螻蟻蝕老
榦或有蛟龍纏山林萬里那得致見者皆驚棟梁器暗
壁尋常度雨聲晴窗彷彿生秋氣吾聞大厦衆力持此
杉誰能久棄之君見道邊不材木擁腫百圍安所施
五言律詩─增─明吴寬追和朱樂圃蘇學新杉─生為松柏
類不逐歲寒凋弱質蒙春雨高情薄紫霄諸生沾賸馥
巧匠待長條此日材當大初栽自宋朝
七言律詩─原─宋潘紫巖杉─何代移来得許長想渠歴晉
復經唐慣於巖畔諳風雪不與人間作棟梁二室七仙
同守護千松萬檜自低昂向来諸葛祠前柏此物當為
伯仲行
五言排律─增─唐皮日休武丘寺前有古杉一本形狀醜
怪圖之不盡况百卉競媚若妬若媢唯此杉死抱竒節
髐然闖然不知雨露之可生也風霜之可瘁也乃造化
者方外之材乎遂賦三百言以見志─種日應逢晉枯来
必自隋鰐狂將立處螭鬭未開時卓犖擲槍榦义牙束
戟枝初驚蟉篆活復訝獝狂癡勁質如堯瘦貞容學舜
黴勢能擒土伯醜可駭山祗虎爪拏巗穏虬身脫浪欹
槎頭禿似刷枿觜利於錐突兀方相脛鱗皴夏氏胝根
應藏鬼血柯欲漏龍漦拗似神荼怒呀如猰㺄饑朽癰
難可吮枯瘇不堪治一炷元雲拔三尋黑矟竒狼頭㪍
窣竪蠆尾掘攣垂目燥那逢爟心開豈中鈹任苔為疥
癬從蠧作瘡痍品格齊遼鶴年齡等寳龜將懷縮地力
欲負拔山資未到防風骨初僵負貳屍漆書明古本鐡
室抗全師碨礧還無極伶俜又莫持堅應敵駿骨文定
寫甝皮蟠屈愁凌刹騰驤恐攫池搶烟寒嶱&KR1625;披蔦静
䙰褷威仰誠難識勾芒恐不知好燒胡律看堪共達多
期寡色諸芳笑無聲衆籟疑終添八柱位未要一繩維
盡日来唯我當春玩更誰他年如入用直搆太平基
陸龜蒙和襲美古杉三十韻─衆木盡相遺孤杉獨任竒
插天形硉兀當殿勢㩻危恐是夸娥怒教臨嶻嶭衰節
穿開耳目根癭坐熊羆世只論榮落人誰問等衰有巔
從日上無葉與秋欺虎摶應難動鵰蹲不敢遲戰鋒新
缺齾燒岸黑&KR0008;䵩鬭死龍骸雜争奔鹿角差脂銷洪水
腦稜聳梵天眉磔索珊瑚湧森嚴獬豸窺向空分犖指
衝浪出鯨鬐楊僕船橦在蚩尤陣纛隳下連金粟固高
用鐡菱披挺若苻堅捶浮於祖納椎崢嶸驚露鶴䟐趣
閡雲螭傍宇將支壓撐霄欲抵巇背交蟲臂挶相向鶻
拳追格筆差猶立階干卓未麾鬼神應暗畫風雨恐潜
移已覺寒松伏偏宜后土疲好邀清嘯傲堪映古茅茨
材大應容蝎年深必孕䕫後凋依佛氏初植必僧彌擁
腫煩莊辯槎牙費庾詞詠多靈府困搜苦化權卑類既
區中寡朋當物外推蟠桃標日域珠草侍仙墀真宰誠
求夢春工幸可毉若能嘘嶰竹猶是動華滋
七言絶句─增─宋曾鞏七星杉─古杉蒼蒼横斗文其榦十
圍隂蔽野應到夜深山月来林色天光迷上下─王十
朋杉─記得先人手自栽森然千尺盡成材翠絲結作思
人樹他日兒孫豈忍摧
詩散句─增─宋朱子─門前杉徑深屋後杉色竒空山歲年
晩鬱欝凌寒姿─梁吴均─三秋合浦葉九月洞庭秋
唐韓愈─夜風一何喧杉檜屢磨颭─曺唐─雪風更起古
杉葉時送步虚清磬音─宋范成大─萬杉離立翠雲幢
嫋嫋稀聞晚吹香─朱子─好把穉杉緣徑插待迎凉月
看清華─原─唐杜甫─杉青延日華─增─孟郊─石根百尺
杉─皮日休─杉葉尖於鏃─杜牧─杉樹碧為幢─宋唐
庚─杉木翠邊程─隋薛道衡─杉葉朝飛向京洛─宋王
阮─萬歲靈杉守百神
别錄增─種植─江南宣池歙饒等處山廣土肥堪插杉苖
先將地耕過種芝蔴一年来歲芒種時截嫩苖頭一尺
二三寸長先用尖橛一把舂穴勿番轉原土將苖插下
一半築實離四五寸成行排密則易長每年耘鋤勿雜
他木或種榖麦以當耘鋤高三四尺則不必鋤─原─種
樹書─插杉枝用驚蟄前後五日斬新枝鋤開根入枝下
泥杵緊視天隂則插插了遇雨十分無雨即有分數
梓
原梓或作杍楸類(爾雅云椅梓註云即楸)一名木王(埤雅云梓木為木王)植
於林諸木皆内拱造屋有此木則羣材皆不震處處有
之木莫良於梓故書以梓材名篇禮以梓人名匠木似
桐而葉小花紫陸璣詩䟽謂楸之疏理白色而生子者
為梓賈思勰齊民要術以白色有角者為梓似楸有角
者名為角楸又名子楸角細如箸長徑尺冬後落葉而
角不落其實亦名豫章─增─齊民要術─黃色無子者為
柳楸世人見其木黃呼為荆黃楸─本草─李時珍曰梓
木有三種木理白者為梓赤者為楸梓梓之美文者為
椅─原─梓以白皮者入藥味苦寒無毒治熱毒去三蟲
療目疾吐逆反胃及一切温病
彙考原─書梓材─若作梓材既勤樸斲惟其塗丹艧增
詩鄘風─樹之榛栗椅桐梓漆爰伐琴瑟─𫝊─椅梓屬也
原─小雅─維桑與梓必恭敬止─增─齊書高逸傳─徐伯珍
宅南九里有高山班固謂之九岩山伯珍移居之門前
生梓樹一年便合抱論者以為隠德之感─山海經─虖
勺之山其上多梓柟堇理之山其上多美梓雞山
其上多美梓─尚書大傳─伯禽康叔見周公三見而三
笞商子曰南山之陽有木名橋北山之隂有木名梓二
子盍往觀焉二子往觀見橋木高而仰梓木晉而俯反
以告商子商子曰橋者父道也梓者子道也二子再見
周公入門而趨登堂而跪周公拂其首勞而食之─尚
書逸篇─南社惟梓─竹書─文王之妃曰太似夢商庭生
棘太子發植梓樹於闕間化為松柏棫柞以告文王文
王幣率羣臣與發並拜吉夢─原─尸子─荆有長松文梓
─增─禮斗威儀─君乘火而王其政和平梓為長生─華
嶠後漢書─應華仲遷東平相賞罰必信吏不敢犯有梓
樹生於廳事室上事後母至孝衆以為孝感之應─拾
遺記─始皇起雲明臺窮四方之珍木東得岏雲之梓北
得隂坂文梓─南康記─梓潭昔有梓樹巨圍葉廣丈餘
垂柯數畝吴王伐樹作船使童男女挽之船自飛下
玄中記─秦文公造長安宫面四百里南至終南山山有
梓樹大數百圍蔭宫中公惡而伐之連日不剋輙大風
雨夜有鬼問梓樹樹曰豈奈吾何鬼曰若使三百人披
頭以絲繞樹豈不敗汝樹默然不應明日人言於秦王
王依此言伐之中有青牛逐之入澧水─述異記─梓樹
之精化為青羊生百年而紅五百年而黃又五百年而
色蒼又五百年而色白─雜五行書─舍西種梓楸各五
根子孫孝順口舌消滅也─雲笈七籖─果州開元觀接
郡城選立觀額猶闕大殿州司遣工匠及道流採買林
木臨行夢有人云朱鳳潭中有木可以足用如此者三
一匠曰吾於朱鳳山下江中尋之莫有商筏已到来否
即往山下尋求潭水澄澈忽見潭底有木因使善沉者
鈎求得梓木千叚構成三尊殿鐘樓經閣山門廊宇咸
得周足─原─海虞王之稷通判貴陽運木渡黃河其最
大梓木二忽䧟泥中千人不可出為文祭之乃見夢曰
吾三千年為羣木領袖今乃逐逐隨其後終當别去必
欲相煩應天子命非巨舟載不可如其言拽而登舟舉
纜一呼如躍舟行甚疾絶無阻滯
别錄增─漢武故事─衛子夫入宫歲餘不得見因涕泣請
出上曰吾昨夢子夫中庭生梓樹數株豈非天意乎是
日幸之有娠─種藝─齊民要術─種梓法秋耕地令熟秋
末冬初梓角熟時摘取曝乾打取子耕地作壟漫散即
再勞之明年春生有草枝令去勿使荒沒後年正月間
劚移之方步兩步一樹即無子可於大樹四面掘坑取
栽移之一方兩步一根兩畝一行一行百二十株五行
合六百株十年後一樹千錢在外車板盤合樂器所
在任用─原春月斷其根瘞於土遂能發條取以分種
─製用─博物志─桐梓二樹花葉飼猪能肥大且易養
(附錄)鼠梓
原─鼠梓名楰詩所謂南山有楰是也今人謂之苦楸江
東人謂之虎梓(爾雅云楰鼠梓注云楸屬也今江東有虎梓)鼠李亦名鼠梓
别是一種
漆
原─漆(說文云漆本作桼木汁可以䰍物其字象水滴下之形)似榎而大樹高二三
丈餘身如柿皮白葉似椿花似槐子似牛李子木心黃
生漢中山谷梁益陜襄歙州皆有金州者最善廣州者
性急易燥辛温有小毒乾漆去積滯消淤血殺三蟲通
經脉李時珍曰漆性毒而殺蟲降而行血主證雖煩功
只在二者
彙考增─詩鄘風─椅桐梓漆─唐風─山有漆─周禮夏官
河南曰豫州其利林漆絲枲─史記貨殖列傳─陳夏千
畝漆其人與千戶侯等─原─後漢書樊宏傳─宏父重嘗
欲作器物先種梓漆時人嗤之然積以歲月皆得其用
向之笑者咸求假焉─魏志方技傳─樊城樊阿從華佗
學求可服食益於人者佗授以漆葉青黏散漆葉屑一
升青黏屑十四兩以是為率言久服去三蟲利五藏輕
體使人頭不白阿從其言夀百餘歲漆葉處所而有青
黏生於豐沛彭城及朝歌云─增─山海經─號山其木多
漆㯶英鞮之山上多漆木原─莊子─桂可食故伐之
漆可用故割之人皆知有用之用而莫知無用之用也
─增─淮南子─蟹見桼而不乾─西京雜記─上林苑蜀漆
樹十株─拾遺記─始皇起雲明臺窮四方之珍木北得
冥阜乾漆─原─本草─葛洪抱朴子云漆葉青黏凡藪之
草也樊阿服之得夀二百歲而耳目聰明猶能持鍼治
病此近代實事史所記注者也洪說猶近於理有言阿
年五百歲者誤也或云青黏即葳蕤
集藻─七言律詩─增─宋蕭文山漆樹─天以晶華累爾形千
夫斂鍔可曾停世間有器蒙鮮澤林下無辜受割刑斫
壊孫枝難老大摧殘老幹易凋零退思禹貢周征日未
必如春稅不征
五言絶句─增─唐王維漆園─古人非傲吏自闕經世務偶
寄一微官婆娑數株樹─裴廸漆園─好閒早成性果此
諧宿諾今日漆園遊還同莊叟樂─原─宋朱子漆園─舊
聞南華仙作吏漆園裏應悟見割愛嗒然空隠几
詩散句─增─唐杜甫─近聞西枝村有谷杉漆稠
别錄增─後漢書雷義傳─義舉茂才讓於陳重刺史不聽
遂佯狂披髮走不應命鄉里為之語曰膠漆自謂堅不
如雷與陳─原─種植─春分前移栽易成一云臘月種
製用─六月中以剛斧斫皮開以竹管承之汁滴管中則
成漆先取其液液滿則樹菑翳一云取於霜降後者更
良取時湏荏油點破故淳者難得可重重别拭之上等
清漆色黑如瑿若鐡石者好黃嫩若蜂窠者不佳─試
驗─稀者以物蘸起細而不斷斷而急收更塗於乾竹上
蔭之速乾者佳世重金漆出金州也人多以桐油雜入
試訣云微扇光如鏡懸絲急似鈎撼成琥珀色打著有
浮漚今廣浙中出一種取漆物黃澤如金即唐書所謂
黃漆也入藥當用黑漆─入藥─用乾漆筒中自然乾者
状如蜂房孔孔隔者為佳湏搗碎炒熟不爾損腸胃亦
有燒存性者生漆毒烈人以雞子和服之去蟲猶自嚙
腸胃者毒發飲鐡漿煎黃櫨汁甘豆湯蠏並可制之因
漆氣成瘡腫者杉木湯紫蘇湯漆姑草湯蠏湯浴之良
又嚼蜀椒塗口鼻可避漆氣
豫樟
增─本草─豫章乃二木名一類二種也─原─豫章二木生
七年乃可辨(見淮南子)豫一名烏樟一名枕樟又名釣樟(通志)
(云釣樟亦樟之類即爾雅所謂棆無疵是也又本草云釣樟即樟之小者)莖葉寘門上辟天
行樹高丈餘小葉似柟而尖長背有黃赤茸毛四時不
凋夏開細花結小子肌理細膩有紋故名樟可雕刻氣
甚芬烈大者數抱西南處處山谷有之可為居室器物
又可製船易長根側分小木種之老則出火種勿近人
家辛温無毒霍亂及乾霍亂湏吐者樟木屑煎濃汁吐
之甚良此物辛烈香竄能去濕氣辟邪惡宿食不消常
吐酸臭水酒煮服煎湯浴脚疥癬瘋癢作履除脚氣
彙考增─晉書王廙傳─廙為荆州刺史奏中興賦上疏曰
臣郡有枯樟更生─宋書符瑞志─愍帝建興四年豫章
有大樟樹大三十五圍枯死積久永嘉中忽更榮茂景
純言是元帝中興之應─陳書高祖紀─承聖中議欲營
太極殿獨闕一柱至是有樟木大十八圍長四丈五尺
流泊陶家後渚監軍鄒子度以聞─山海經─蛇山其木
豫樟玉山其木多豫樟─尸子─土積則生楩柟豫樟
─神異經─東方荒外有豫樟焉此樹主九州其高千尺
圍百尺本上三百丈本如有條枝敷張如帳枝主一州
南北並列面向西南有九力士操斧伐之以占九州吉
凶─荆州記─山陽縣豫樟木可伐作鼓顙─陳留風土
傳─尉氏章樹生酸棗─拾遺記─岱輿山北有沙棠豫章
之木長千尋細枝為舟猶長十丈─述異記─漢武帝寳
鼎二年立豫章宫於昆明池中作豫章木殿─豫章記
新淦縣封谿有聶友所用樟木殘柯者遂生為樹今猶
存其木合抱始倒植之今枝條皆垂下─水經注─豫章
城之南門曰松陽門門内有樟樹高七丈五尺大二十
五圍枝葉扶疎垂蔭數畝應劭漢官儀曰豫章郡樹生
庭中故以名郡矣此樹嘗中枯逮晉永嘉中一旦更茂
豐蔚如初咸以中宗之襌也禮斗威儀曰君政訟平豫
章常為生大興中元皇果興大業於南故郭景純南郊
賦云弊樟擢秀於祖邑是也以宣王祖為豫章故也
栝甌勝述─栝州白雲山下有麗陽廟其神即以麗陽作
姓寝殿二像刻自老樟靈根千年不榮不槁而柯萌時
出殿外─閩部疏─建寧都司後園多大樟皆十許人合
抱一樹中空可容五六人坐槎枒下垂儼如巖洞不知
為樹也原─花史─建昌邑人李公懋入朝高宗問樟公
安否李奏枝葉扶疎歲寒獨秀黃庭堅有記
集藻─記─增─宋祝穆南溪樟隠記─余卜居南溪上流溪之
漘有喬木二盖古之豫章而今俗以樟名者也其夀當
三百餘載而大且二十圍團欒偃蹇庇及數畝老根盤
踞高突地面如巨石礧砢余因募工畚土厚培其根使
平若一臺可坐數客久焉根入土深得所滋養枝葉益
敷暢亭午日不穿漏夏五六月清蔭覆地暑氣不入凉
颸時来方春稚綠競秀靄若雲屯及玄冥凍沍此獨挺
秀余愛護封殖每為賦甘棠之詩余聞昔商山之老戲
於橘中者謂之橘隠後世效山隂之種竹者謂之竹隠
慕彭澤之採菊者謂之菊隠擬孤山之詠梅者謂之梅
隠余愛此古樟遂名吾廬以南溪樟隠暇日披閱書箧
得晦庵朱子所書四大字適契余所命名若有天相亟
摹勒揭於廳之楣即其右闢一小室取朱子所書歲寒
二大字為匾以表古樟之高致室僅容膝處勢最高平
挹翠嵐下臨綠浸隔岸擔簦負笈之行人中流披蓑鼓
枻之漁父皆可坐見於几席之上市㕓雖近而一塵不
侵余盖於此讀書以求聖賢為已之學涵養體察私淑
吾身庶幾不負朱子教育之意且日有餘力則編輯古
人嘉言善行類成巨帙窮年矻矻皆手自抄錄樂而忘
疲今一二書行於世者行有揚子雲不以一醬瓿之可
為坐久神倦起而欠伸則信手拈取前輩詩文一二帙
緩誦微吟戰睡魔而却之此則樟隠之成趣也其西則
築小樓四楹與廳對峙又取南軒張子所書藏書閣三
大字揭匾樓上雖余無資聚書不能多視鄴侯插架特
泰山之毫芒然余性健忘不可無書舊所讀不獲盡記
必藉檢閱積久抽取簡帙散亂則必决其甲乙使如舊
序剔去蠧魚燥以風日盖兹樓也檢書則登整書則登
曝書則登當此之時窗櫺四敞不妨眺望以舒暢心目
至於秋霄爽豁月檻澄鮮朔風怒號雪絮飛舞乘興一
登便覺水晶宫闕瓊樓玉宇去人不遠此又樟隠之勝
概也噫余晨興而啟吾扉出入而涉吾庭仰而瞻吾巨
匾銀鈎鐡畫動有法度則思其人儼若先儒之臨其上
顧而見吾古樟龍身虬柯昂霄聳壑則愛其木凛然歲
寒之友在吾側是則吾廬雖甚湫隘卑陋而雄麗偉特
之觀固不在於輪奐之美也
頌─增─梁江淹豫章頌─伊南有材匪桂匪椒下貫金壤上
籠赤霄盤薄廣結捎瑟曾喬七年乃識非曰終朝
賦─增─唐敬括豫章賦─東南一方淮海維揚爰有喬木是
名豫章根坎窞彗天綱欝四氣煥三光矗縮雲聳離披
翼張一擢而其秀穎發七年而其材莫當懿夫倚荆衡
連楚越廻合湘沅之浦芬敷吴會之闕點彭蠡而烟垂
汨滄浪而吹發清輝豔豔朝灑陽臺之雲翠影亭亭夕
皓巫山之月爾其孤榦直指交莖亂傾紺葉烟綠朱華
日明掩蓂靈之光價奪若木之芳榮卉不暇植蔓不及
縈總此衆美疇之與京其下則啼飛猱逐暴武突兀鹿
麌爪牙鉤拏盤遊其下盖難勝數其上則陸鴻漸谷鶯
遷孔翠曳曳鸞鵠翩翩翼翳日聲聞天巢集其巔動盈
百千嗟乎不囷不輪有典有則(闕四字)其材也直空懷寳
以自棄諒斤斧之未識日者龍宫是搆鵲觀云修罄山
林之木應榱桷之求何獨不見千金而留為媒紹也闕
為出處也幽為爾不任大為賢而致尤今叢木之所忽
吾亦為之心憂借如將趙括於上軍秩長卿於下令良
驥為鹽車所伏谷松為山苖所映以曼倩而等侏儒尚
俳優而輕雅正雖物情之共爾固君子之攸病向若廓
君之林池充君之苑囿膏澤既沐鴻休亦覆門柳不可
齊華庭梧不能獨秀已矣夫用之則哲抑之則沉隨取
捨之攸措何棟梁之所任梓匠之瞻望靡及江潭之歲
月空深誰當徙植天池畔終冀成君桃李隂
文散句─增─梁劉勰新論─夫樟木盤根鈎枝癭節蠧皮輪
箘擁腫則衆眼不顧匠者採焉製為殿堂塗以丹漆畫
為黼藻則百辟卿士莫不頋盻仰視木性猶是也而昔
賤今貴者良工為之容也豫樟之植百尺而蒔柯
五言古詩─增─唐白居易寓意詩─豫章生深山七年而後
知挺高二百尺本末皆十圍天子建明堂此材獨中規
匠人執斤墨采度將有期孟冬草木枯烈火燎山陂疾
風吹猛焰從根燒到枝養材三十年方成棟梁姿一朝
為灰燼柯葉無孑遺地雖生爾材天不與爾時不如糞
土英猶有人掇之已矣勿重陳重陳令人悲不悲焚燒
苦但悲采用遲
七言絶句─增─宋祝穆豫章─豫章偃蹇兩蒼龍雪榦寧湏
匠石逢借重歲寒雙大字絶勝松拜大夫封
詩散句─增─唐杜甫─豫章夹日月歲久空深根豫章深
入地滄海闊無涯─元稹─千尋豫章幹九萬大鵬歇
原─杜甫─豫章翻風白日動鯨魚跋浪滄溟開─增─朱慶
餘─館依高嶺分樟葉
(附錄)樟腦
原─樟腦樟樹脂也似龍腦色白如雪出韶州漳州辛熱
無毒通關竅利滯氣治中帶邪血寒濕脚氣霍亂心腹
痛疥癬風瘙齲齒殺蟲辟蠧
别錄─原─修治─煎樟腦法新樟木切片井水浸三日三夜
入鍋煎之柳木頻絞待汁減半柳上有白霜濾去滓傾
汁入新瓦盆經宿自然結成塊鍊樟腦法用銅盆以
陳壁土為粉糝之糁樟腦一重又糝壁土如此四五重
以薄荷安土上再用一盆覆之黃泥封固火上欵欵炙
之湏以意斟酌不可太過不及勿令出氣候冷取出則
腦皆升於上盆如此兩三次可充片腦凡用每一兩
以二椀合住濕紙糊口文武火㶸之半時許冷定取出
用─製用─燒烟熏衣箧蓆簟能辟壁虱蟲蛀
柟
原─柟生南方故又作楠黔蜀諸山尤多其樹童童若幢
盖枝葉森秀不相碍若相避然又名交讓木文潞公所
謂移植虞芮者以此本草李時珍曰葉似豫章大如牛
耳一頭尖經歲不凋新陳相換花黃赤色實似丁香色
青不可食榦甚端偉高者十餘丈麤者數十圍氣甚芬
芳紋理細緻性堅耐居水中今江南造船皆用之堪為
梁棟製器甚佳盖良材也子赤者材堅子白者材脆年
深向陽者結成旋紋為鬭柏楠─增─格古要論─骰(一作鬭)
柏楠木出西蜀馬瑚府紋理縦横不直其中有山水人
物等花者價高亦難得又謂之骰子柏楠
彙考─增─史記貨殖傳─江南出柟梓薑桂─宋史五行志
政和四年六月沅陵縣江漲流出楠木二十七可為明
堂梁柱─山海經─搖碧山其木多梓柟─西京雜記─上
林苑柟四株原─述異記─黃金山有柟樹一年東邊榮
西邊枯後年西邊榮東邊枯年年如此張華云交讓樹
也─增─酉陽雜俎─武陵郡記白雉山有木名交讓衆木
敷榮後方萌芽亦更歲迭榮也─潜確類書─真多市有
楠木其竅若七星之状李八百妺躡其竅而上仙後立
星楠觀─原凡楠木最巨者商人採之鑿字號編筏而
下既至蕪湖每年清江主事必来選擇買供運舟之用
南部又来爭商人甚以為苦剔巨者沈江干俟其去沒
水取之常失去一二萬歴癸酉一舟飄沒中有老人素
持齋守信義方拍水若有一人扶之至一潭口榜曰木
龍府殿上人冕旒甚偉面有黑痕宛然所鑿字號也傳
呼曰曾相識否老人頓首曰榜已明矣惟大王死生之
又傳呼曰汝善人數尚可延速歸令一人負之而出俄
頃抵岸則身在大木上衣服皆不濡既登岸一無所見
─增─四州志─楠溪在酉陽宣撫司西二百里其溪清淺
傍多柟木
集藻─記─增─宋蒲咸臨新繁古楠木記─周公賦鴟鴞之年
大風拔木乃命邦人起而築之最為異事然大風拔木
天也起而築之人也大木所偃因人而起之當無足怪
者孔子定書從而記之示訓戒也元祐八年繁江隆道
觀玉帝殿庭有古楠二章分列左右如輔如弼一夕風
雷大作偃其左偏者邑宰命匠石取之方執柯伐其枝
忽聞軋軋聲乃稍稍起立匠石皆在上如猿猱然觀者
驚駭邑宰降階俯伏謝罪君子以是知天道之不可誣
也較諸金縢兹尤為異盖以不待人力而自起也今五
十有一年矣縉紳先生尚能言之若不鑱諸石以永其
傳則無以訓戒後代余被命尉兹邑道士詹次淵請書
其事因從春秋記異之法月而日之以警不能寅畏上
帝者─原─陸游成都犀浦國寧觀古楠記─予在成都嘗
以事至沉犀過國寧觀有古楠四皆千歲木也枝擾雲
漢聲挟風雨根入地不知幾百尺而隂之所芘車且百
輛正晝日不穿漏夏五六月暑氣不至凛如九秋成都
固多夀木然莫與四楠比者予盖愛而不能去者彌日
有石刻立廡下曰是仙人蘧君手植余歎曰神仙至人
手之所觸氣之所呵羸疾者起盲瞶者愈榮茂枯朽而
金玉瓦石不難况其親所培植哉久而不槁不死固宜
欲為作詩文會多事不果嘗以語道人蘧昌老真叟以
為恨予既去蜀三年而昌老萬里以書屬予曰國寧之
楠幾伐以營繕郡人力全之僅乃得免懼卒不免也君
為我終昔意予發書且歎且喜夫勿翦憩棠恭敬桑梓
愛其人及其木自古已然姑以蜀事言之則唐節度取
孔明祠柏一小枝為手版書於圖志今見非詆蒋堂守
成都有美政止以築銅壺閣伐江瀆廟一木坐謠言罷
亦書國史且王建孟知祥父子專有西南窮土木之侈
沉犀近在國城數十里間而四楠不為當時所取彼猶
有畏而不敢者况今聖主以恭儉化天下有夏禹卑宫
室漢文罷露臺之風專閫方面皆重德偉人豈其殘滅
千歲遺跡侈大棟宇為王孟之所難哉意者情出於吏
胥梓匠欺罔專恣以自為功而已使有以吾文告之者
讀未終篇禁令下矣然則其可不書
贊─增─宋宋祁蜀楠贊─在土所宜亭擢而上枝枝相避葉
葉相讓繁隂可庇美榦斯仰
賦─增─宋宗澤古柟賦有序─巴城之南山有寺曰南龕寺
之外有大木曰楠其生甚久唐刺史嚴武御史史俊皆
有詩謌刻於巖腹嚴曰臨溪插石盤老根史曰結根幽
壑不知歲自時迄今又數百年邦人謂之古楠宜矣僕
到官之三月兩至巖下讀史嚴之清什感是楠之老於
巖谷而可憐也因慨然操筆而賦之曰楠之生兮層崕
之中巔詢之人兮不知幾何年包堅根而下蟠兮貫頑
石而徹沉淵竦修榦以上淩兮並孤岑而參蒼天大枝
崛起兮虎豹拏攫小枝回屈兮蛟螭蜿蜒黃葉敷隂白
晝沉沉輪廣十畝盖窮百尋衆鳥托宿鄧林非深諸卉
仰芘荆雲非隂雨濯瑩兮一塵不染風振響兮海潮同
音露下兮鶴唳月明兮猿吟擅此清致亘古迄今有客
戾止惻然動中吁嗟斯木之異兮有不遇之窮爾胡不
生於泰山之側秦帝東封會風雨之是避豈以五大夫
之號而封松爾胡不生於周成之宫禁林九重顧親賢
之是戲豈以封國之瑞而翦桐爾胡不生於分陕之域
舍彼召公未必以甘棠之蔽芾流詠於國風抑亦豈無
工師之良識爾材之非常用之為棟梁則足以建九重
之明堂用之為舟楫則足以濟巨川之汪洋用為宗廟
社稷之器則足以參鼎鼐交神明薦至德之馨香夫何
默默而甘老於窮山寂寞之鄊徘徊其下恍若夢兮心
駭而目眙蒼髯偉人瞋目視曰噫謂子知我乃不吾知
吾生於斯長於斯始於毫末至於十圍雨露不吾遺霜
雪不吾欺春兮秋兮吾不知代謝之有期漢兮唐兮吾
不知興亡之幾時柯葉顔色曾無改移過者千百睥睨
焉不以吾為樸&KR0554;輩待之斧斤之害亦幸不罹吾受天
地造化之恩孰有等夷子之不智而乃我悲使子處此
復將奚為吾非不知強自取藏器以待時而動老當益
壮自任以天下之重儻匠人斲而小之能不浼然而悔
痛乃所願比不材之樗同乎無所用若曰不遇自有物
主之非吾所能為姑亦付之一夢客聞之釋然悟曰達
矣夫斯言可書紳而詠誦─原─明王煜楠樹賦─繄楠之
生也含津玄冥托根崐崙氣之所凑殷殷屯屯羌濆浡
之歘發觸巨石而塊分得貞剛以為性匪蓊茸之為倫
迨夫雨以膏之雷以震之風以撓之霜以嚴之扶疎矗
特輪輪囷囷虯枝上聳迥無旁紛凝若木之晶魄翕淑
氣之芳芬膚理潤玉體榦堅金繄楠之茂也勢參岱華
光拍滄溟上懸三光下蟠九地青鸞白鵠朝夕是憩夫
豈鷦鷯之敢寄也貞松巨柏戢戢相比夫豈蔓草之敢
麗也莊生索之而駭眙匠石過焉而睥睨顧神物之偉
竒斧欲揮而終忌是宜棟梁乎清廟為九垓之大庇繄
楠之夀也瀋液内盎姿華外妍顓頊不肅祝融不然枝
拂常春之霧根漬不涸之泉元龜蟠其下卿雲覆其巔
豐隆為之呵護王孫怵而不前望之蒼蒼然叩之砰砰
然騰神光兮夜曙播蕃隂兮晝帡老𥅆曾息蔭於髫齔
王母於兹表道兮屢焉笑蟠桃之難熟輕銅狄之千年
諒玄精之丕搆與日月而周旋
文散句─增─晉左思蜀都賦─楩柟幽藹於谷底(闕)交讓所
植─吴都賦─楠榴之木相思之樹
五言古詩─原─唐杜甫枯楠─楩楠枯崢嶸鄊黨皆莫記不
知幾百歲慘慘無生意上枝摩皇天下根蟠厚地巨圍
雷霆坼萬孔蟲蟻萃凍雨落流膠衝風奪佳氣白鵠遂
不来天雞為愁思猶含棟梁具無復霄漢志良工古昔
少識者出涕淚種榆水中央成長何容易截承金露盤
裊裊不自畏
七言古詩─原─唐杜甫楠樹為風雨所拔歎─倚江柟樹草
堂前故老相傳二百年誅茅卜居總為此五月髣髴聞
寒蝉東南飄風動地至江翻石走流雲氣榦排雷雨猶
力争根斷泉源豈天意滄波老樹性所愛浦上童童一
青盖野客頻留懼雪霜行人不過聽竽籟虎倒龍顛委
榛棘淚痕血點垂胸臆我有新詩何處吟草堂自此無
顔色─嚴武題巴州光福寺楠木─楚江長流對楚寺楠
木幽生赤崕背臨谿插石盤老根苔色青蒼山雨痕高
枝閙葉鳥不度半掩白雲朝與暮香殿蕭條轉密隂花
龕滴瀝垂清露聞道偏多越水頭烟生霽斂使人愁月
明忽憶湘川夜猿呌還思鄂渚秋看君幽靄幾千丈寂
寞窮山今遇賞亦知鐘梵報黃昏猶卧禪牀戀竒響
史俊題巴州光福寺楠木─近郭城南山寺深亭亭竒樹
出禪林結根幽壑不知歲聳榦摩天凡幾尋翠色晩將
嵐氣合月光時有夜猨吟經行綠葉望成盖宴坐黃花
長滿襟此木嘗聞生豫章今朝獨秀在巴鄊凌霜不肯
讓松柏作宇由来稱棟梁會待良工時一盼應歸法水
作慈航
五言律詩─原─唐杜甫高柟─柟樹色冥冥江邊一盖青近
根開藥圃接葉製茅庭落景隂猶合微風韻可聽尋常
絶醉困卧此片時醒
七言律詩─增─宋歐陽修至喜堂新開北軒手植柟木兩
株走筆呈元珍表臣─為憐碧砌宜佳樹自劚蒼苔選綠
叢不向芳菲趁開落直湏霜雪見青葱披條泫轉清晨
露響葉蕭騷半夜風時掃濃隂北窗下一枰閒且伴衰
翁
七言絶句─增─宋范成大寄題郫縣蘧仙觀四楠─沉犀浦
上舊仙蹤老木長春翠埽空敢請丹光来萬里為扶雲
嶠駕飛鴻
詩散句─增─宋宋祁─童童挺十尋一蓋摩空綠─孫覿─枯
柟鬱峥嶸老榦空自表─文同─佛現寳幢經幾刦天開
雲幄待何人─唐薛能─夜聲柟樹遠
石楠
增─南方記─石楠樹野生二月花實如燕卵七八月熟出
九真─本草─石楠一名楓藥蘇頌曰南北有之生於石
上株有極高大者江湖間出者葉如枇杷上有小刺凌
冬不凋春生白花成簇秋結細紅實關隴間出者葉似
莾草青黃色皆有紫點雨多則併生長及二三寸根横
細紫色無花實葉至茂密南北人多移植亭院間隂翳
可愛不透日氣寇宗奭曰石楠葉似枇杷葉之小者而
背無毛光而不皺正二月間開花冬有二葉為花苞苞
既開中有十五餘花大小如椿花甚細碎每一苞約弹
許大成一毬一花六葉一朵有七八毬淡白綠色葉末
微淡赤色花既開蕊滿花但見蕊不見花花纔罷去年
綠葉盡脫落漸生新葉
彙考─增─述異記─曲阜古城有顔回墓上石楠樹二株可
三四十圍土人云顔子手植─太真外傳─上發馬嵬行
至扶風道道旁有花寺畔見石楠樹團圞愛玩之因呼
為端正樹─酉陽雜俎─衡山石楠花有紫碧白三色花
大如牡丹亦有無花者─齊雲山志─西山有石罅方廣
若門盖天造以通遊者門首有石楠一株其大數圍
集藻─五言古詩─增─唐孟郊和宣州錢判官使院廳前石
楠樹─太朴既一剖衆材争萬殊懿兹南海華来與北壤
俱生長如自惜雪霜無凋渝籠籠抱靈秀簇簇抽芳膚
寒日吐丹豔赬子流細珠鴛鴦花數重翡翠葉四鋪雨
洗新妝色一枝如一姝聳異敷庭際傾妍来坐隅散彩
飾几案餘輝盈盤盂高意因造化常情逐榮枯主公方
寸中陶殖在湏臾養此奉君子賞覿日為娛始覺石楠
詠價傾賦兩都棠頌庶可比桂詞難以踰因謝丘墟木
空採落泥塗時来聞佳姿道去卧枯株争芳無由緣受
氣如欝紆抽肝在郢匠歎息何踟蹰
五言律詩─增─宋朱長文石楠─昔年曾賞玩移自碧山遥
古榦摩文石寒枝熨翠綃雖殊楩梓用終免雪霜凋来
者宜珍護毋令困採樵─明吴寬追和朱樂圃蘇學石
楠─泮水根常溉臨池路不遥顧瞻依曲檻愛護障輕綃
别種為交讓終年亦後凋有材非㸑用斤斧免山樵
七言律詩─增─唐白居易石楠樹─可憐顔色好隂凉葉翦
紅牋花撲霜傘盖低垂金翡翠薰籠亂搭繡衣裳春芽
細炷千燈焰夏蕊濃薰百和香見說上林無此樹只教
桃柳占年芳─胡汾石楠樹─本自清溪石上生移栽此
處稱閒情青雲事盡識珍木白屋人多喚俗名重布綠
隂滋蘚色深藏好鳥引雛聲余今一日千廻看每度看
来眼益明
七言絶句─增─唐王建看石楠花─留得行人望却歸雨中
(闕一字)是石楠枝明朝獨上銅臺路客見花開少許時─權
德輿石楠樹─石楠紅葉透簾春憶得妝成下錦茵試折
一枝含萬恨分明說向夢中人─温庭筠重題端正樹
路傍佳樹碧雲愁曾侍金輿幸驛樓草木榮枯似人事
綠隂寂寞漢陵秋─趙嘏詠端正樹─一樹繁隂先著名
異花竒葉儼天成馬嵬此去無多地祗合楊妃墓上生
詩散句─增─唐李白─千千石楠樹萬萬女貞林─張籍─江
臯三月時花發石楠枝─司空圖─客處偷閒未是閒石
楠雖好懶頻攀─李白─風掃石楠花─宋蘇軾─孤生有
石楠─元龔璛─紅樹石楠春
御定佩文齋廣羣芳譜卷七十二
