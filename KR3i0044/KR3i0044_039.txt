欽定四庫全書
御定佩文齋廣羣芳譜卷三十七
花譜
玉蘂(按宋祁曰維揚州后土廟有花正白曰玉蘂王禹偁愛賞之更稱曰瓊花曾慥曰今瑒花)
(即玉蘂花魯直更其名為山礬皆非也今以周必大玉蘂辨證為據分為三譜諸說詳載於後)
(以備參考)
原─周必大玉蘂辨證條蔓如荼䕷冬凋春茂柘葉紫莖
玉蘂花苞初甚微經月漸大暮春方八出鬚如冰絲上
綴金粟花心復有碧筩狀類膽瓶其中别抽一英出衆
鬚上散為十餘蘂猶刻玉然─增─全芳備祖─玉蘂枝條
髣髴葡萄葉類柘葉之尖圓梅葉之厚薄花類梅而萼
瓣縮小心微黃類小淨瓶暮春初夏盛開葉獨後凋其
花白玉色其香殊異其高丈餘是名玉蘂
彙考─原─劇談錄─上都安業坊唐昌觀舊有玉蘂花甚繁
每發若瑤林瓊樹元和中春物方盛車馬尋玩者相繼
忽一日有女子年可十七八衣繡綠衣乘馬峩髻䨇鬟
無簪珥之飾容色婉約迥出於衆從以二女冠三女僕
僕者皆丱頭黃衫端麗無比既下馬以白角扇障面直
造花所異香芬馥聞於數十步之外觀者以為出自宫
掖莫敢逼而視之佇立良久令小僕取花數枝而出將
乘馬廻謂黃冠者曰曩者玉峰之約自此可以行矣時
觀者如堵咸覺煙霏鶴唳景物輝煥舉轡百步有輕風
擁塵随之而去須臾塵滅望之已在半天方悟神仙之
遊餘香不散者經月餘日時嚴給事休復元相國劉賓
客白醉吟俱有聞玉蘂院真人降詩─增─李德裕招隱
山觀玉蘂樹詩注内署沈大夫所居閣前有此樹每花
落空中回旋久之方集庭際大夫草詔之夕皆邀予同
玩─原─蔡寬夫詩話─李衞公玉蘂花詩云玉蘂天中樹
金鑾昔共窺注以為禁林有此木吳人不識自文饒賞
玩始得名此為潤州招隱山作也碑今裂為四叚在通
判廳中而招隱無復有此花矣詢之土人皆莫知為何
物或云即今揚州后土祠瓊花是已自王元之始易其
名晏元獻常以李善文選注質之曰瓊乃赤玉與此花
不類也─漁隱叢話─沈傅師奉酬浙西尚書九丈招隱
山觀玉蘂戲書即事見懷之作丹徒令書其後云招隱
玉蘂花以二公詩著名累經兵燬花偶存而刻本久失
好事尋訪每不滿意住持置弗問者幾人矣普覺来主
法席求用治刻本礲石重鐫游客玩花讀詩頓還三百
年舊觀良足嘉美自晉宋招隱名甲京口古松脩竹清
泉幽洞播在談詠誇詡勝絶邇者採伐童赭寔不副名
覺師培植掃剔立志弗倦加以年序蒼翠環合景物增
邃師與此寺此詞同永其傳尚勉之哉─增─高齋詩話
唐人題唐昌玉蘂詩云一樹瓏鬆玉刻成飄廊點地色
輕輕女冠夜覓香来處惟有階前碎月明今瑒花即玉
蘂花也介甫以比瑒謂當用此瑒字蓋瑒玉名取其白
耳魯直又更其名為山礬謂可以染也廬陵叚謙叔多
聞士也家藏異書古刻至多有楊汝士與叚二十二帖
云唐昌玉蘂以少故見貴耳自来江南山山有之土人
取以供染事不甚惜也則知瑒花之為玉蘂斷無疑矣
傅子容見此帖乃作絶句云比瑒更礬總未佳要須博
物似張華因觀異代前賢帖知是唐昌玉蘂花余放浪
林泉之日久矣屢從樵夫野叟聞所謂鄭花者指其木
謂余曰此鄭木也其葉如凍青高二三丈或有小者亦
丈餘暮春開花如凍青花雖香而甚烈全不旖旎但山
谷云江南野中有一種小白花木高數尺春開極香與
余所見全不類─韻語陽秋─江南野中有小白花木高
數尺春間極香土人呼為瑒花瑒玉名取其白也魯直
云荆公欲作傳而陋其名予謂名曰山礬野人取其葉
以染黃不借礬而成色故以名爾嘗有絶句云高節亭
邊竹已空山礬獨自倚春風是也近見曾端伯高齋詩
話云此花即唐昌玉蘂花也所謂一樹瓏鬆玉刻成飄
廊點地色輕輕者以余觀之恐未必然玉蘂佳名也此
花自唐流傳至今當以玉蘂得名不應舍玉蘂而呼瑒
魯直亦不應舍玉蘂而呼山礬也豈端伯别有所據耶
─容齋隨筆─物以希見為珍不必異種也長安唐昌觀
玉蘂乃今瑒花又名米囊黃魯直易山礬者在江東彌
山亘野殆與榛莽相似而唐昌所産至於神女下遊折
花而去以踐玉峰之期不特俗士罕見雖神仙亦不識
也─玉蘂辨證唐人甚重玉蘂故唐昌觀有之集賢院
有之翰林院亦有之皆非凡境也予往因親舊自鎮江
招隱来遠致一本種之軒檻再歲始著花不久當成樹
花蘂猶刻玉然花名玉蘂乃在於此宋子京劉原父宋
次道博洽無比不知何故疑為瓊花王元之知揚州但
言未詳何木俗呼為瓊花子京何故以誣元之蔡君又
引晏同叔之言以為證甚無謂也劉夢得雪蘂瓊絲之
句最為中的何必拘李善赤玉為之注耶&KR1634;音陣南史
劉杳傳所謂&KR1634;酒者予嘗得醖法芳烈異常山谷似不
必以杳傳為據循俗訛&KR1634;作鄭而江南鄉音又呼鄭為
瑒復疑未安於是創山礬之名然二詩并序初未嘗及
玉蘂止因好事者偽作唐人帖故曾端伯洪景盧皆信
之其實諸公猶未見此花所謂信耳而不信目也以
玉蘂為瑒起於曾端伯予與叚謙叔之子元愷同里巷
往還至熟其父初無楊汝士帖小說難信類此─原─全
芳備祖─戴顒字仲若捨宅為招隱寺寺在京口放鶴門
外古竹院相望數里孤處於萬山荒凉之顛所由山徑
石卵纍纍不絶如綫是名招隱寺有米元章隸碑以紀
仲若之出處方丈有閣號招華梁昭明選文於中閣之
左有亭名虎跑其泉清汎閣之右有亭名玉蘂巍扁其
上亭之下有玉蘂二株對峙一架土人僉言此花自唐
迄今天下只二株亦猶瓊花之於維揚千餘年間凡幾
遭兵燬幸存今唐長安白玉等觀及御史所居閣前往
往不可稽考而僅餘此寺雖然李德裕沈傅師詩句可
以究其終始欲天下皆知此花非山礬非瓊花其夐出
鮮儔而自成一家也故詳紀其本末云─長安志─安業
坊唐昌觀舊有玉蘂花乃唐昌公主所植
集藻─五言古詩─原─唐王琪玉蘂花─玉蘂生禁林地崇姿
亦貴散漫溪谷中蓬茨復何異清芬信幽遠素彩非妖
麗蒼煙蔽山日瓊瑤為之晦歲久自扶疎巖深愈幽邃
請觀唐相吟俗眼無輕視唐昌觀中樹曾降九天人
鑾駕久何許雪英如舊春豈無遺佩者来效捧以顰
七言古詩─增─宋徐積玉女花二首并序─部使者林公作
玉蘂二詩同使趙公屬和亦以見命因吟之為玉女焉
楊花可與名玉妃楚花可與名玉女天上瑤臺是本居
人在月宫合同處一點難容赤水霞平生冷笑巫山雨
此女持身色太嚴玉璧如盤求不許國豔雖殊情太
少蛾眉不畫䨇瞳瞭新就明河洗面来更佩明珠蹋瑤
草不用朱鸞與紫霞玉麒麟駕白雲車君看面上都無
邪更看身上都無瑕越王國女金可邀卓王孫女琴可
招更有秦王家弄玉嫁人只被愛吹簫─原─鄭域─維揚
后土廟瓊花安業唐昌宮玉蘂判然二物本不同喚作
一般良未是瓊花雪白輕壓枝大率形模八仙耳山溪
行路多見之樵夫摧殘如獮薙比之玉蘂似實非金粟
冰絲那有此花鬚中有碧膽瓶别出瓏璁高半指清馨
靜夜衝九天招引瑤臺玉仙子乘風躍馬汗漫遊偷折
繁香分月姊紫莖柘葉荼䕷條少到尋常人眼底翰林
内苑集賢閣雨露承天近尺咫後人不識天上花又把
山礬輕擬比葉酸而澀供染黃不著霜縑偏入紙江鄉
老少知此名鄭&KR1634;瑒音無正字方言土諺隨舌訛鳥馬
成焉固應爾
五言律詩─原─唐李德裕招隱山觀玉蘂樹戲書即事奉
寄江西沈大夫閣老─玉蘂天中樹金閨昔共窺落英閑
舞雪密葉乍低帷舊賞煙霄遠前歡歲月移今来想顔
色還似憶瓊枝─沈傅師奉酬浙西尚書九丈招隱山
觀玉蘂樹戲書即事見懷之作─曾對金鑾直同依玉樹
隂雪英飛舞近煙葉動搖深素萼年年密衰容日日侵
勞君想華髮僅欲不勝簪─增─羊士諤故蕭尚書癭柏
齋前玉蘂樹與王起居吏部孟員外同賞─柏寢閉何時
瑤華自滿枝天清凝積素風暖動芬絲留步蒼苔暗停
觴白日遲因吟茂陵草幽賞待妍詞
七言律詩─增─宋徐積瑤真詩二首有序─淮南轉運林公
次中所居之府有花一株舊名玉蘂公改曰瑤真即瓊
花之别本也瓊赤玉也名其花者蓋誤矣楊楚二花同
為一物而楚花獨得瑤名也真者天下之良貴也故因
物而寓之則存乎其心者不問可知蓋未嘗不在乎其
真也既名其花遂名其館謂山陽學官曰子能賦之否
乎於是得律詩二章其亦庶乎述而賦之也此花所在
宜開館彼玉維瑤合比君每到黃昏成淡月却臨曉後
作團雲人間偽采何如質物裏孤芳自勝羣應笑馬嵬
坡下女太真為號繫黃裙不知記得瑤林否故國曾
陪閬苑春色貌易分渾是正性情雖辨總歸真紅塵世
上無䨇物白雪宮中第幾人若問誰何名玉女一般嚴
靜敵霜神─原─楊東山題玉蘂花─纔入平園便有聲唐
昌觀裏久知名已堆玉琖分金粟更插銀花入翠罌蘿
蔓春風滕薛長山礬香氣晉齊盟世間百卉應無限不
遇王公枉一生─增─周必大去夏孫從之示玉蘂佳篇
時過未敢賡和今年此花盛開輙次嚴韻并以新刻辨
證為獻─食菜曾饕三百囷種花重看一番新洞仙舊賞
淪無跡工部高吟必有神疉雪雅宜歌白雪送春仍欲
買青春向来偽帖今冰釋從此佳名編廣輪─次韻廷
秀待制玉蘂─姑射山前雪照人長安水畔態尤真步搖
翹玉中心整瓔珞塗金四面勻常笑荼䕷藏琅藥獨陪
芍藥殿餘春自從唐氏来天女直到平園見後陳─趙
正則彦法司戶沿檄而歸玉蘂已過追賦車字韻詩奉
答─春深遊客競繁華寳馬香輪帶麴車不為来看招隱
樹有誰肯顧野人家飛飛粉蝶鬚相映皎皎銀蟾色共
誇今得審言詩勝畫傳神何必趙昌花
五言絶句─增─唐鄭谷中臺題玉蘂─唐昌樹已荒天意眷
文昌日晩微風起春時雪滿墻
七言絶句─原─唐嚴休復聞玉蘂院真人降二首─味道齋
心禱玉宸魂銷冷眼未逢真不如滿樹瓊瑤蘂笑對藏
花洞裏人羽車潛下玉龜山塵界何由覩蕣顔惟有
無情枝上雪好風吹綴綠雲鬟─武元衡唐昌觀玉蘂
花─琪樹年年玉蘂新洞中長閉彩霞春日暮落英鋪地
雪獻花無復九天人─張籍同嚴給事聞唐昌觀玉蘂
院近有仙過因成絶句二首─千枝花裏玉塵飛阿母宮
中見亦稀應共諸仙鬭百草獨来偷折一枝歸五色
雲中紫鳳車尋仙来到洞仙家飛輪回處無蹤跡惟有
斑斑落地花─劉禹錫和嚴給事聞唐昌觀玉蘂花下
有遊仙二首─玉女来看玉樹花異香先引七香車攀枝
弄雪時回首驚怪人間日易斜雪蘂瓊絲滿院春羽
衣輕步不生塵君平簾下徒相問長記吹簫别有人
白居易酬嚴給事聞玉蘂花下有遊仙─嬴女偷乘鳳下
時洞中潛歇弄瓊枝不緣嗁鳥春饒舌青瑣仙郎可得
知─惜玉蘂花有懷集賢王校書起─芳意將闌風又吹
白雲離葉雪辭枝集賢讐校無閒日落盡瑤華君不知
─增─元稹酬嚴給事聞玉蘂花下有遊仙─弄玉潛過玉
樹時不教青鳥出花枝的應未有諸人覺只是嚴郎卜
得知─原─楊巨源唐昌玉蘂花─晴空素豔照霞新香灑
天風不到塵持贈昔聞將白雪蘂珠宫上玉華春─楊
凝唐昌觀玉蘂花─瑤花玉蘂種何年蕭史秦嬴向紫烟
時控綵鸞過舊邸摘花持獻玉皇前─增─宋徐鉉和賈
員外戬見贈玉蘂花栽─瓊瑤一簇帶花来便劚蒼苔手
自栽喜見唐昌舊顔色為君判病酌金罍
詩散句─增─宋楊萬里─團酥刻玉比未暇雅靜居然不塵
汙須信掇之天上竒細吐冰絲說心愫─劉允叔─江南
春晩經行地賸有唐昌玉蘂花露彩烟絺無限態冰清
玉潤白成葩─劉克莊─玉蘂春隂密琅玕晚暑清─原
唐劉禹錫─鳳池西畔圖書府玉樹玲瓏景氣閒─宋趙
清臣─正是清燈深雨夜空傳玉蘂發春晴─唐鄭畋─小
閣凉添玉蘂風
瓊花(聚八仙花附見譜内)
增─澠水燕談─揚州后土廟有瓊花一株潔白可愛歲久
木大而花繁俗目為瓊花不知實何木也─齊東野語
揚州后土祠瓊花天下無二本絶類聚八仙色微黃而
有香仁宗慶歷中嘗分植禁苑明年輙枯遂復載還祠
中敷榮如故淳熙中壽皇亦嘗移植南内逾年憔悴無
花仍送還之其後宦者陳源命園丁取孫枝移接聚八
仙根上遂活然其香色則大減矣今后土之花已薪而
人間所有者特當時接本髣髴似之耳
彙考─增─聞見雜錄─揚州后土廟有瓊花一株宋丞相郊
構亭花側榜曰無䨇謂天下無别株也─廣陵志─后土
廟瓊花本大而花繁天下無之孫冕過維揚使人訪之
謂山中甚多但歲苦樵斧野燒故木不能大而花不能
盛遂不為人所貴復傷之以詩曰可憐遐僻地常化燎
原灰其說蓋誤以聚八仙為此花耳聚八仙花雖類瓊
花而瓊花之異者其香如蓮花清馥可愛雖翦折之餘
韻亦不減此聚八仙之所無也─韻語陽秋─瓊花惟揚
州后土祠中有之其他皆聚八仙近似而非鮮于子駿
詩云百蘤天下多瓊花天上希結根托靈祠地著不可
移八蔀冠羣芳一株攢萬枝而宋次道春明退朝錄云
瓊花一名玉蘂按唐朝唐昌觀有玉蘂花王建詩所謂
女冠夜覓香来處惟有階前碎月明是也長安觀亦有
玉蘂花劉禹錫所謂玉女来看玉樹花異香先引七香
車是也唐内苑亦有玉蘂花李德裕與沈傅師草詔之
夕屢同玩賞故德裕詩云玉蘂天中樹金閨昔共窺傅
師和云曾對金鑾直同依玉樹隂是也招隱山亦有玉
蘂花李德裕所謂吳人初不識因余玩賞乃得此名是
也由是論之則玉蘂花豈一處有哉其非瓊花明也東
坡瑞香詞有后土祠中玉蘂花之句者非謂玉蘂花止
謂瓊花如玉蘂之白耳─西溪叢語─唐昌觀玉蘂花今
之散水花揚州瓊花今之聚八仙但木老耳─花經─瓊
花二品八命聚八仙六品四命─山房隨筆─揚州瓊花
天下祇一本士大夫愛重作亭花側扁曰無䨇德祐乙
亥北師至花遂不榮趙棠國炎有絶句弔曰名擅無䨇
氣色雄忍將一死報東風他年我若修花史合傳瓊妃
烈女中─代醉編─傳記所載揚州瓊花天下祇一本及
觀西吳里語復云宋時德清嶽祠廡下有瓊花一本春
時盛放每告朔設會特開數朵時號月旦花則彼時此
花已有二本矣─花史─景定間濠州曾主簿入廣西宿
某驛傍民舍主人邀坐丰儀甚雅庭有竒花數盆曾曰
曾見廣陵瓊花否主人曰有即入折一枝以授曾持入
驛回顧民舍無有矣視瓊花茅也
集藻─辨─增─宋鄭興裔瓊花辨─瓊花天下無䨇昨因北騎
侵軼或謂所存非舊疑黃冠以聚八仙補種其處未知
然否屬自合肥易鎮来此所覩郡圃中聚八仙若驟然
過目大率相類及細觀熟玩不同者有三瓊花大而瓣
厚其色淡黃聚八仙花小而瓣薄其色漸青不同者一
也瓊花葉柔而瑩澤聚八仙葉麤而有芒不同者二也
瓊花蘂與花平不結子而香聚八仙蘂低於花結子而
不香不同者三也余尚未敢自信嘗取花雜示兒輩皆
能識而别之始乃無疑適后土祠宇頽敝鳩工撤舊鼎
為增建時當季夏非花放之日忽一枝夐然特開於其
杪郡人競觀莫不嘉歎余生罕信竒詭倘非目擊則謂
好事者誇誕今觀此靈豈非司花之神鑒予之信心乎
故為之辨以驗来者─明郎瑛瓊花辨─雍錄辨梔子花
即玉蘂花改之為山礬者王荆公以其花葉可以染黃
不借礬而成色之故野客叢書又載揚州后土廟玉蘂
花序文序文以玉蘂即瓊花也改之為瓊花者宋王元
之之更也予意瓊花在宋極名之勝今作詩與序者又
皆宋人必不差矣使果一種則梔子江南到處有之胡
為至貴而揚州者名傳千古耶及考揚志謂瓊花或云
唐植今雍錄亦以玉蘂唐惟長安一株元白等賦詩貴
重又曰花白心黃三四月間開開時芬芳滿野高可數
丈意即今之梔子千葉者耶但花大樹高如粉團耳不
然何二書相符後世不傳惜江南未能收護使高大也
况生于陕移于揚汴在彼亦自為竒矣但齊東野語以
色微黃似與雍錄一樹瓏鬆玉刻成小有間也昨見宋
畫瓊花真似野八仙但多一頭九朵簇成者然亦未知
孰是
記─增─宋杜斿瓊花記─余自京口過揚州尋訪舊事知世
所傳后土瓊花在今城之蕃釐觀亟往謁蕃釐觀瓊花
猶在然余聞紹興辛巳之交金人入揚州已揭其本而
去何從復得此種也觀壁有諸公所紀載直排世俗偽
謂道士以聚八仙嗣其名聚八仙葉瓣色香皆不類余
曾不及見二花開時類不類不得知獨怪金人既揭其
本復何從得此種也有老道士出鬚髮皓然自言生於
崇寧間今八十有六載矣能叙今花本末余與對坐於
花之亭西改容而問道士指花之根榦而言曰此某手
所培護而至此者也指觀之大門而言曰此向之殿廬
處也指所坐之亭曰此向之無䨇亭處也花舊在無䨇
亭下殿西之北自紹興十五年向龍圖子諲以殿廬面
勢狭小徙置轉後則花當殿西之南更三十一年知郡
事劉澤復命移花於殿之前即今之花處乃是歲八月
十五日也初二十四年時直花之東南離三四尺許儵
然一小根枝葉日茂其下大徑寸至其放時鄉疎背密
移之不敢易又十一月金人渡淮趨揚州直入觀揭花
本去其小者翦而誅之于時某方避亂奔走初亦不知
也宼既退某始以十二月来舊地是時訓練官成平領
兵馬依觀屯寨其軍人接某曰觀主至耶瓊花已壊鹵
手旁有一小根微見地面可識認非其種乎某心知之
難以口舌定惟告以瓊花若剔其根皮投之火則臭達
于鼻于是剔其根皮投之火果臭達于鼻軍人皆喜歎
某即默禱后土移植之花處日往護之越明年二月既
望夜中天大雷雨某詰朝起視兩廡蚯蚓布地皆滿往
所植根旁則勃然三蘖從根出矣自是遂條達不已至
于今三十年之久見其婆娑偃蓋常不忘斷根時也道
士既言余為之竦然曰盛衰感應之理豈可不知其故
哉夫他日不生小根而儵然起于二十四年兆先見也
去辛巳八年者以養穉也離離且三四尺許者不併揭
也翦而復萌者終盛也天大雷雨蚯蚓布地而三蘖勃
然者蚯蚓伏深壤陽氣驟趣之則動植俱奮也以人事
言之不知趙孤漢孤之不亡何以異是自微而存存而
有力扶植成就以至後日則程嬰丙吉之功道士宜獲
其報今之享上壽倘有相之者余恐道士亡後来者無
以知今花本末而其疑不觧也故序而書之其間歲月
事故之參錯煩委有可附見者悉不敢略以知其不誣
若其他靈異甚多未暇及也道士姓唐名大寧余實金
華杜斿紹興二年記
賦─增─宋張問瓊花賦─揚州后土祠瓊花經兵火後枯而
復生今歲尤盛邦人喜之以為和平之證也乃賦之賦
曰偉赤社之會都滋黑壤之饒沃萃温潤之秀氣發英
華于地軸是為瓊花異于凡木香凝媚服之蘭色瑩光
明之玉托根后土之祠擢榦蜀岡之麓曾不知其歲年
亦弗紀于圖錄欲問司花之女但注詩人之目謂天下
之一株冠羣葩之芬馥豈唐昌之餘芳載後庭之遺曲
者乎當其風入琳宮春歸華屋萼拆青綃色凝寒綠枝
珊瑚兮鏤雪冰蘂珠璣兮爛金粟真庭靜兮朝曦麗其
纖穠仙籞深兮瑞露滋其芬郁瑤林瑰豔之蔥蒨閬苑
琪英之燿煜若蓋而繡似璧而縠如黃琮瑚璉璀燦于
禋壇而文珠珮環玲瓏乎衣鞠桂娥競爽借月影于冰
蟾阿母来觀下雲軿于皓鵠儷靚容于茉莉抗素馨于
薝蔔笑玫瑰于塵凡鄙荼䕷于淺俗惟水仙可並其幽
閒而江梅似同其清淑真絶代之無䨇久彌芬于幽谷
若乃聚八仙之殊種玉蝴蝶之别族葉扶疎而韻不勝
色近似而香不足猶瑾瑜琬琰之粹温豈碔砆堅珉之
碌碌蓋豔冶爭妍者衆之所同而蠲潔尚白者我之所
獨是以兵火不能焚邊塵不能辱根常移而復還本已
枯而再續疑神明之護持偏化工之茂育抑將薦瑞于
太平而致祥于玉燭─元郝經瓊花賦并序─中統二年
春三月制使李公致瓊花數枝是年冬十月而夢二客
相邀至維揚之后土祠飲於花下嘯歌為樂既醉而覺
乃作賦焉辭曰江風吹雲枕壓霜月神不棲目軼思超
越栩栩曳曳境與世别天宇闢凡蹤絶歴蘭路開桂闕
飄飄乎馮高御空不知身之幾何而造乎虛白已而扶
搖頡頏恍惚莫量疑在鈞天亦如巫陽孤鶴飛来縞衣
玄裳翩然負予背風翺翔下視淮海雉堞相望貝錯珠
瑩接屋連牆繡簾琱櫳綺疏綠房十里一市金紗煌煌
混灝海之魚龍駭飛埃而陸梁忽丹霄之二仙翥青鳥
以相將指仙花以為言可釂月而飛觴是閬苑之仙根
来瑞世而呈芳拆膩雪以搖碧刻春冰而帶黃噴蘂蝶
於花心引輕絲而不狂天風收其落英不委地而飄揚
彼衆卉則俗死漫紅妖而綠倡玉隂婆娑徙倚徜徉清
香忽来莫知其方乃誦明月之曲歌窈窕之章倚歌橫
簫鏘鳳鳴凰挹芳瀾之浩渺傾墜露之淋浪卷瓊瑤於
杯盤吸霜露於肺腸欲折枝而不敢懼真宰之或傷且
對花而舉酒澆遯世之茫茫倏焉玉女隔花而語髣髴
花神是為花主謫自瑤華以臨后土翦冰綃以為裳染
麝塵於金縷拂白霓而下征曳秋霞而輕舉現仙姿於
塵寰寓風神於月府且曰有妹其字飛瓊適来瑤池善
為新聲與君佐酒以薦予誠遽作穿雲振搖瓊英說仙
家之幽杳詠蓬壺與赤城閱花朝以逍遙駐芳姿以輕
盈嗟胡為乎斯世而沉冥於此生也時予既醉二仙亦
去花落尊空歌殘玉樹斗轉參橫脱兔驚寤餘香冉冉
月滿牎戸乃為記夢之歌歌曰玉宇春兮花始開與二
仙兮飄然而来花亦喜兮搖搖乎瓊瑰掇飛英兮汎酒
杯飛仙為我兮歌以纍纍亦既醉兮胡不歸花滿䄂兮
香滿幃謂予是夢兮余不疑嗟時之人兮孰非夢之為
五言古詩─增─宋韓琦后土廟瓊花─維揚一株花四海無
同類年年后土祠獨此瓊瑤貴中含散水芳外圍蝴蝶
戲酴醿不見香芍藥暫多媚扶疎翠蓋圓散亂真珠綴
不從衆格繁自守幽姿粹嘗聞好事家欲移京轂地既
違孤潔情終誤栽培意洛陽紅牡丹適時名轉異新榮
托舊枝萬狀呈妖麗天工借顔色深淺随人智三春愛
賞時車馬喧如市草木禀賦殊得失豈輕議我来首見
花對花聊自醉
七言古詩─增─宋徐積瓊花歌─春皇自厭花多紅欲得花
顔如玉容春皇青女深相得先教斂與秋霜色乃有雪
月供光星榆獻白㪷量銀漢琉璃濕人間美玉搗作灰
荆山崑山鬼神泣天上有人名玉女投壺之外能為素
姑射神人解種花先須此物為根芽天罅地竅掬精粹
蟾身驪頷偷光華其時正值天地交二氣上下隂陽調
此花孕育得其正其間邪氣無纖毫所以其色為正色
出乎其類拔乎萃一如君子有諸内睟然其色見於外
三月將盡四月前百花開盡春蕭然揚州日暖花開未
春香不動花房閉仙掌秋高玉露濃鮫人泣下珠璣碎
黃鸝本是花中客啼盡好聲求不得春皇費盡養花心
春風使盡開花力春歸鶯去花始開誰人放出深閨来
唐家天子太平時太真浴罷華清池紅裳繡𬒮厭君眼
更作地仙披羽衣麻姑睡起蓬莱島風吹玉面秋天曉
洛川女子能長生水中肌骨成瑤瓊褒姒不見諸侯兵
盡日不笑如無情宋玉移家安在哉東鄰不畫臙脂腮
卓文君去成都速錦衣金翠慵裝束吹簫容貌果何如
見說其人名弄玉若比此花俱不足滛妖怪豔文之累
一如婦人有賢德不為邪色亂正色孀居之女能自持
終身惟著大練衣又如正色立朝者不以柔媚為姦欺
以此論之乃可重人之不正將胡為論德乃是花之傑
論色乃是花之絶洛陽花名古云好看花須向揚州道
君不見去年花下吹黑風霹靂閃電搜玉龍此時半夜
花光中不覺屈曲蟠長虹又不聞天上琳琅樹種在烟
霞最深處白雲枝葉白玉英此花莫是琳琅精此花愛
圓不愛缺一樹花開似明月襄王半夜指為雲謝女黃
昏吟作雪杏花俗豔梨花麤柳花細碎梅花疎桃花不
正其容冶牡丹不謹其體舒如此之類無足竒此花之
外更有誰世非紅紫不入眼此花何用求人知詩人自
與花相期長告年年乞一枝─方岳非瓊花─舊聞瓊花
無與䨇專竒擅美名此邦江南清夢入詩府安得一念
令心降去年騎鶴揚州住斗酒屢眠雲霧窗月寒雪冷
花未吐正爾俗葉凡株樁心期妙處在真實不假羽節
青霓幢今春訪花吾第一自折繁枝盛翠缸橫看倒睨
掉頭語前詩後賦何其哤真珠碎簇玉蝴蝶直與八仙
同一腔聞名見面足笑莞強為花辨幾愚憃有如巨賢
雜羣小望而可識為竒厖陳餘張耳信相似一等人耳
無純尨忠耶佞耶豈難别祝鮀不類關龍逢試持此論
訊后土謂予不信如長江─再用韻酬朱行甫─夢中翠
鳳飛来䨇駕言后土游名邦手持玉簡判紅紫斂祍欲
以詩城降粹容喜動日月角揖我入對玲瓏窗為言瓊
花返蓬閬下界久矣無根樁乃今存者贋本耳補亡以
紿青油幢人間識真蓋亦寡載酒嘉賓寧論缸黃冠誕
譎謹勿信傳訛聽舛其言哤為花作辨誰氏子謬妄譜
入黃鐘腔耳庸目陋惑世俗其罪不能三赦憃朱雲之
孫亦竒士文有氣骨豐而厖謂瓊赤玉匪為白不比俗
論紛茸尨詩筒往来捷于響夜發嚴鼓聲逄逄咨爾岳
為謝此老壯哉寸管飛濤江─元趙文瓊花上天歌─朔
風吹沙堆浪白二十四橋沈冷月顛風夜半撼蕪城雪
萼瓊絲破空碧金缾歲歲獻君王玉罌泛酒連花香明
光殿暗沙漠遠人自無情花斷腸落蘂飛天識天路何
如拔樹飛昇去唐昌游女再歸来城中只有瓊花露江
南俘客吟如呌想像裁辭不成調天宮夜半按霓裳玉
女擎花紫皇笑─謝應芳瓊花行送盛克明教授歸維
揚─揚州好花非不多奈爾絶品無䨇何水沈香漬素玉
蘂琉璃滑葉青瑤柯東風二月花時節二十四橋香浸
月小山叢桂避芳塵東閣官梅褪殘雪向来名士多品
題括香御史今亦知何日移春獻天子不負此花天下
竒
七言律詩─增─宋劉敞無䨇亭觀瓊花贈聖民─東方萬木
競紛華天下無䨇獨此花那有雪英凌暖日不為琪樹
隔流沙祠城寂寞春空老江雨冥濛日易斜仙品國香
俱妙絶少傾高興盡流霞─方岳約黃成之觀瓊花予
不及從以詩代簡─杜宇聲中鬢欲華春風將綠又天涯
欠隨江夏無䨇士共看揚州第一花想像煙雲人跨鶴
淋漓詩句字棲鴉蹇驢不管唐衫濕醉兀歸鞍暮雨斜
─王洋瓊花─愛竒造物翦瓊瑰為鎮靈祠特地栽事紀
揚州千古勝名居天下萬花魁何人斫却依然在甚處
移来不肯開浪說八仙模樣似八仙安得有香来─鄭
良嗣和王洋瓊花─玉立祠庭久不衰俄經翦伐重能栽
端知妙護有神力更喜當時殲厥魁種不他傳焉得子
年將豐稔輙多開天生異物初無伴只許翻階近侍来
─徐意一謝瓊花─瓊蕤走送寳瓶花愧乏詩情洊拜嘉
一種清香来月殿十分雅態出仙家細看后土春冰薄
未覺劉郎日影斜擬跨胎禽塵幾隔珠簾十里自繁華
─賈似道瓊花─寂寂蕃釐觀裏花伊誰封殖得名嘉應
知天下無他本惟有揚州是爾家種雪春温團影密攢
冰香重壓枝斜倚闌莫問榮枯事付與東風管物華
王月浦瓊花─蕃釐觀裏瓊花樹天地中間第一花此種
從何探原委東風無處著繁華千鬚簇蝶團清馥九萼
聯珠異衆葩幾見朱衣和露翦金瓶先進帝王家
五言絶句─增─宋俞清老瓊花─因此瓊花發維揚勝洛陽
若無三月雨占斷一春香
七言絶句─增─宋王禹偁后土廟瓊花詩二首并序─揚州
后土廟有花一株潔白可愛且其樹大而花繁不知實
何木也俗謂之瓊花因賦詩以狀其態云誰移琪樹下
仙鄉二月輕冰八月霜若使壽陽公主在自當羞見落
梅妝春冰薄薄壓枝柯分與清香是月娥忽似暑天
深澗底老松擎雪白婆娑─劉敞移瓊花詩并序─自淮
南遷東平移后土廟瓊花植於濯纓亭此花天下只一
株耳永叔為揚州作無䨇亭以賞之彼土人别號八仙
花或云李衞公玉蘂花即此種淮海無䨇玉蘂花異時
来自八仙家魯人未覩天中樹乞與春風賞物華─秦
觀瓊花─無䨇亭上傳觴處最惜人歸月上時相見異鄉
心欲絶可憐花與月應知─呂本中謝人送瓊花─凝烟
欲滿讀書窗忽有瓊花樹小缸更喜風流好名字百金
一朵號無雙斷腸風味久難尋尚有名花寄此心折
盡春枝春已晚只宜良月不宜隂─趙師秀瓊花─香得
坤靈秀氣全蘂珠團外蝶翩翩親曾后土祠中看不是
人間聚八仙─顔芝宿瓊花─后土祠中三月暮瓊花放
後有蜂来東君不怕春歸去留待詩人一夜開─元尹
廷高瓊花─無䨇亭下萬人看欲覓殘英一片難夜静月
明猿鶴唳誤翻玉雪墮闌干─舒頔蕃釐觀─天上竒花
玉色浮祇留一種在揚州如今后土無根蒂蜂蝶紛紛
各自愁─楊維楨宮詞─后土璚仙屬内家揚州從此絶
名花君王題品容誰並萼綠宮中萼綠華
詩散句─增─元宋无雪譲玲瓏巧冰銷刻鏤瑕人間惟獨
爾地上更何加萬蘤殊寥落羣芳避豔邪玫瑰誠執御
芍藥等泥沙─宋韓琦千點真珠擎素蘂一環明玉破
香葩─陳傅良且將書寄南来雁為問瓊花果是非
唐曹唐─雲隴瓊花滿地香─元郝經─東風吹落瓊花雨
詞─增─宋劉克莊昭君怨─后土祠中標韻天上人間一夲
道號玉真妃字瓊姬我與花曾半面流落花前重見
莫把玉簫吹怕驚飛─向子諲醜奴兒─無雙亭下瓊花
樹玉骨雲腴傾國稱姝除却揚州是處無天教紅藥
来驂乘桃李先驅總作花奴翠擁紅遮到玉都─又虞
美人─去年不到瓊花底蝶夢空相倚今年特地趁花来
却欲不教同醉過花開花知此恨年年有也伴人俱
瘦一枝和淚寄東風應把舊愁新恨入眉峯─又─去年
雪滿長安樹望斷揚州路今年看雪在揚州人望蓬莱
深處若為愁而今不恨伊相誤自恨来何暮平山堂
下舊嬉游只有舞春楊柳似風流─晁補之下水船─百
紫千紅翠惟有瓊花特異便是當年唐昌觀中玉蘂尚
記得月裏仙人来賞明日喧傳都市甚時又分與揚
州本一朵冰姿難比曾向無雙亭下半酣獨倚似夢覺
曉出瑤臺十里猶憶飛瓊標致─馬莊父滿庭芳─共慶
春時滿庭芳思一枝玉蘂非常少年游冶何但折垂楊
曾向瑤臺月下逢觧佩玉女翻香風光好真珠簾捲都
勝早梅芳人間無比並蝴蝶樹爭敢相方既春歸後
此意難忘夜夢揚州萬玉飛魂共紫燕歸梁須行樂馬
家花圃不肯醉紅妝─鄭覺齋揚州慢─弄玉輕盈飛瓊
淡泞襪塵步下迷樓試新妝纔了注沉水香毬記曉翦
春冰馳送金瓶露濕緹綺新流甚中天月色被風吹夢
南州樽前相見似羞人蹤跡萍浮問弄雪飄枝無雙
亭上何日重游我欲纏腰騎鶴煙霄遠舊事悠悠但凭
闌無語煙花三月春愁─趙以夫揚州慢─十里春風二
分明月蘂仙飛下瓊樓看冰花翦翦擁砌玉成毬想長
日雲階竚立太真肌骨飛燕風流斂羣芳清麗精神初
付揚州雨窗數朵夢驚回天外香浮似閬苑花神憐
人冷落騎鶴来游為問江淮風景長空淡煙水悠悠又
黃昏羌笛孤城吹起新愁─周密瑤花─朱鈿寳玦天上
飛瓊比人間春别江南江北曾未見謾擬梨雲梅雪淮
山春晚問誰識芳心高潔消幾番花落花開老了玉關
豪傑金壺翦送瓊枝看一騎紅塵香度瑤闕韶華正
好應自喜初識長安蜂蝶杜郎老矣想舊事花須能說
記少年一夢揚州二十四橋明月─張翥喜遷鶯─東風
吹盡但一片綠隂空留春恨后土祠荒飛瓊謫久還喜
玉容堪認二十四橋夜月二十四番花信便載酒怕芳
菲易老陰晴難穩嬌困羞起晩竚立畫闌淨洗閒脂
粉沉水濃薰蜂黃淡染自有絶塵香韻也知世間無對
肯許浮花相近鳳簫遠待數枝折與玉峰人問─劉克
莊賀新郎─辜負東風約憶曾將淮南草木筆端籠絡后
土祠中明月夜忽有瑤姬跨鶴迥不比水仙低弱天上
人間惟一本倒千鍾瓊露花前酌追往事怎忘却移
根應費仙家藥謾回頭關山信斷堡城笳作問訊而今
平安否莫遣玉簫驚落但畫卷依稀描着白髮愧無渡
江曲與君家子敬相酧酢新舊恨兩交錯─馬莊父賀
新郎─客裏傷春淺問今年梅蘂因甚化工不管陌上芳
塵行處滿可計天涯近遠見說道迷樓左畔一似江南
先得煖向何郎庭下都尋徧辜負了看花眼古来好
物難為伴只瓊花一種傳来仙苑獨許揚州作珍産便
勝了千千萬萬又却待東風吹綻自昔聞名今見面數
歸期屈指家山晩歸去說也稀罕─施芸隱摸魚兒─柳
蒙茸暗凌波路煙霏慘淡平楚七香車駐猊璚掩遙認
翠華雲母芳景暮鴛甃悄銖衣来按飛瓊舞凄凉洛浦
漸玉漏沉沉清隂滿地乘月步虛去銷凝處誰說三
生小杜翔螭聲斷簫鼓情知禁苑酥塵涴羞與倡紅同
譜春幾度想依舊苔痕長印唐昌土風流千古人在小
紅樓珠簾半捲香注玉壺露
山礬花(原作芸香入卉譜按山礬木本非古所謂芸草自沈括筆談以為七里香而李時珍)
(本草綱目遂以為芸香不知芸草與山礬或皆有七里香之名而反疑芸香之非一種也誤矣)
(今分山礬别見卉譜花譜芸草即海桐)
原─山礬一名&KR1634;花一名瑒花(周必大云&KR1634;音陣出南史荆俗訛&KR1634;為鄭呼為鄭礬)
(江南又訛鄭為瑒也瑒音暢)一名春桂一名七里香黃庭堅易其名
為山礬─增─學圃餘疏─山礬一名海桐樹婆娑可觀花
碎白而香宋人灰其葉造黝紫色─本草─生江淮湖蜀
野中樹大者株高丈許其葉似巵子葉生不對節光澤
堅強略有齒凌冬不彫三月開花繁白如雪六出黃蘂
甚芬芳結子大如椒青黑色熟則黃色可食其葉味濇
人取以染黃及收豆腐或雜入茗中
彙考─增─三柳軒雜識─山礬為幽客─缾花譜─山礬四品
六命─瓶史─山礬潔而逸有林下風魚玄機之綠翹也
─原─春風堂隨筆─辛丑南歸訪舊至南浦見堂下盆中
有樹婆娑鬱茂問之曰此海桐花即山礬也因憶山谷
賦水仙花云山礬是弟梅是兄但白花爾却有歲寒之
意─四川志─卭縣出山礬花色白如雪香氣極遠
集藻─七言古詩─增─宋清非居士─黃龍山中春事晩山谷
道人上山坂鼻端山礬花氣濃怪底經行衆芳苑一種
風姿極可人幽姿正色相鮮新素馨籍甚不足意黃淡
羞澀終非真─明許伯旅題林周民山礬圖─山礬入畫
古所少我昔見之倪瓚家問君何處得此本水屋十月
来春花東風著樹香滿雪長鬚露滴金粟結一枝獨立
霜霰餘已覺江梅是同列惜哉此物知者稀深林大谷
多所遺牧堅樵童爾何苦翦伐每同荆棘歸林君本是
鰲頭客高卧雲間人莫識酒酣揮䄂卷新圖一笑西山
眼中碧
五言律詩─增─宋薛季宣─&KR2517;花唐玉蘂花介甫謂之瑒花
魯直謂之山礬武昌山中多有之其葉可供染事土人
用之釀酒&KR2517;綠吐瑤琨冷然郭外村仙人来玉蘂文士
立山礬芳澤留絲素風流付酒樽莫言瑒酷似香處不
勝繁
五言絶句─增─宋趙汝鐩山礬─七里香風遠山礬滿嶺開
野生人所賤移動却難栽
七言絶句─原─宋黃庭堅題高節亭邊山礬花并序─江南
野中有一種小白花本高數尺春開極香野人謂之鄭
花王荆公嘗欲作詩而陋其名予請名曰山礬野人采
鄭花葉以染黃必借礬而成色故名山礬海岸孤絶處
補陀山譯者謂小白花山予疑即此花爾不然何以觀
音老人端坐不去耶高節亭邊竹已空山礬獨自倚春
風二三名士開顔笑把斷花光水不通北嶺山礬取
次開輕風正用此時来生平習氣難料理愛著幽香未
擬回─增─曾幾山礬─青雲葉底雪花繁只與田家插鬢
鬟不枉涪翁初著句能令大士久開顔─謝薖山礬─一
樹山礬宫樣妝曉風微送雨中香鼻端空寂誰知許莫
怪狂風取次狂─方岳山礬─只有江梅合是兄水仙終
似虢夫人季方正爾難為弟每恨詩評未逼真─原─張
季靈山礬─漫山白蘂殿春華多貯清香野老家須向風
前招蝶使秘通家籍省梅花─鄒艮山山礬─折来隨意
插銅壺能白能香雪不如匹似梅花輸一著枝肥葉密
欠清癯─祝穆山礬─玲瓏葉底雪光寒春盡香熏草木
間移植小軒共燕坐恍疑身在普陀山
詩散句原宋曾幾─可惜不當梅蘂破幽香合在弟兄間
增楊萬里─玉花小朵是山礬香殺行人只欲顛─原
明孫蕡─山礬花落春風起
詞─原─宋徐俯南柯子─細葉黃金嫩繁花白雪香共誰連
璧向河陽自是不須湯餅試何郎婀娜璁瓏髻輕盈
淡薄妝莫令韓壽在伊傍便逐遊蜂驚蝶過東牆
别錄─原─種植─此物最易生春月分而壓之俟生根移種
御定佩文齋廣羣芳譜卷三十七
