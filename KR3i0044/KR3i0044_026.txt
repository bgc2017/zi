欽定四庫全書
御定佩文齋廣羣芳譜卷二十四
花譜
梅花三
集藻─詞─增─宋王十朋點絳唇─雪逕深深北枝貪睡南枝
醒暗香疎影孤壓羣芳頂玉豔冰姿妝點園林景凴
欄詠月明溪静憶昔林和靖─王藻霜天曉角─疎明瘦
直不受東皇識留取伴春應肯萬紅裏怎著得夜色
何處笛曉寒無奈力若在夀陽宮殿一點點有人惜
蕭泰來霜天曉角─千霜萬雪受盡寒磨折頼是生來瘦
硬渾不怕角吹徹清絶影也别知心惟有月元沒春
風情性如何共海棠說─林逋霜天曉角─冰清霜結昨
夜梅花發甚處玉龍三弄聲搖動枝頭月夢絶金獸
熱曉寒蘭燼滅要捲珠簾清賞且莫掃階前雪─樓槃
霜天曉角─月淡風輕黃昏未是清吟到十分清處也不
啻二三更曉鐘天未明曉霜人未行只有城頭殘角
說得盡我平生─又─翦雪裁冰有人嫌太清又有人嫌
太瘦都不是我知音誰是我知音孤山人姓林一自
西湖别後辜負我到如今─蘇軾菩薩蠻─濕雲不動溪
橋冷嫩寒初透東風影橋下水聲長一枝和月香人
憐花似舊花比人應瘦莫凴小欄干夜深花正寒─又
回文─雪花飛暖融香頰頰香融暖飛花雪欺雪任單衣
衣單任雪欺别時梅子結結子梅時别歸不恨開遲
遲開恨不歸─賀鑄减字木蘭花─簪花照鏡客鬢蕭蕭
都不凖擬倩東君化作尊前入夢雲風香月影信是
瑶臺清夜永深閉重門牽絆劉郎别後魂─周邦彦采
桑子─肌膚綽約真仙子來伴冰霜洗盡鉛黃素面初無
一點妝尋花不用持銀燭暗裏聞香零落池塘分付
餘妍與夀陽─向子諲卜算子─竹裏一枝梅雨洗娟娟
静疑是佳人日暮來綽約風前影新恨有誰知往事
那能省夢繞陽臺寂寞回沾袖餘香冷─朱雍好事近
春色為誰來枝上半留殘雪恰近小園香逕對霜林寒
月危欄凄斷笛聲長吹到偏嗚咽最好短亭歸路有
行人先折─金李俊民謁金門─金的皪猶𢃄枝頭寒色
休道北人渾未識自然梅有格初見花時摘索再見
花時狼籍詩句眼前拈不出惱人樓上笛─又─頻點撿
依舊雪肌清减似恨海東花使濫不教么鳳探休笑
詩人冷淡道盡影疎香暗桃杏雖然無藻鑑承當應不
敢─又─全不讓占了百花頭上沒個知音人共賞陶潛
無處望也有江湖酒量也有風騷詩將休道花前無
伎倆疎狂些子放─又─偷造化秀出含章簷下為問花
中誰可嫁海棠開已罷占了十分閑雅占了十分瀟
灑若使畫工能此畫九方臯相馬─又─花譜内莫作等
閒看待鬭草吴王無可對有他西子在好在一枝竹
外影也教人堪愛未免世間兒女態折來頭上戴─又
春一半留與大家同看覓個溫柔林下伴北枝猶未暖
縱有姮娥照管可惜羅浮夢短斷嶺不能遮望眼幾
時魂却返─又─多少恨不見舊時風韻浪蘂浮花都懶
問江頭春有信誇甚夀陽妝鏡說甚揚州詩興雲去
月來堪弄影世間無此景─又─随健步已過市橋江路
費盡江湖多少句暗香留不住銷得黃昏幾度又是
天寒日暮枕上吟魂無著處化為蝴蝶去─宋張孝祥
清平樂─吹香嚼蕊獨立東風裏雪凍雲嬌天似水羞殺
夭桃穠李如今見說闌干不禁月冷風寒嶺上驛程
人遠城頭戍角聲乾─朱敦儒憶秦娥─霜風急江南路
上梅花白梅花白寒溪殘月冷村深雪洛陽醉裏曾
同滴水西竹外常相憶常相憶寳釵䨇鳳鬢邊春色
張孝祥憶秦娥─梅花發寒梢掛在瑶臺月瑶臺月和羹
心事履霜時節斷橋流水聲嗚咽行人立馬空愁絶
空愁絶為誰凝竚為誰攀折─無名氏憶少年─疎疎整
整斜斜淡淡盈盈脉脉徒憐暗香句笑梨花顔色羈
馬蕭蕭行又急空回首水寒沙白天涯倦牢落忽一聲
羌笛─蘇軾阮郎歸─暗香浮動月黃昏堂前一樹春東
風何事入西鄰兒家常閉門雪肌冷玉容真香腮粉
未勻折花欲寄隴頭人江南日欲曛─陸游朝中措─幽
姿不入少年場無語只凄凉一個飄零身世十分冷淡
心腸江頭月底新詩舊夢孤恨清香任是春風不管
也曾先識東皇─楊補之柳梢青─傲雪凌霜愛他梅蘂
攙借春光步繞西湖興餘東閣可奈詩腸娟娟月轉
廻廊悄無人處安排暗香一夜相思幾枝疎影落在寒
忩─又─雪豔煙痕又要春光來到芳尊憶昨年時月移
清影人立黃昏一番幽思誰論但永夜空迷夢魂繞
遍江南繚墻深院水郭山邨─又─月堕霜飛隔忩疎瘦
微見横枝不道寒香解随羌管吹到簾幃個中風味
誰知睡乍起烏雲任欹嚼蕊唼英淺顰低笑湏半醒時
─又─月轉墻東幾枝寒影一點香風清不成眠醉憑詩
興起繞珍叢平生祗合情鍾慚老矣無愁可供最是
難忘倚樓人在横笛聲中─又─玉骨冰肌為誰偏好特
地相宜一叚風微廣平休賦和靖無詩綺忩睡起春
遲困無力菱花笑窺嚼蕊吹香眉心點字鬢畔簪時
又水曲山傍寒稍冷蕊隐映脩篁細細吹香疎疎沈影
惱亂㢠廻腸為誰駐馬横塘漫立盡烟邨夕陽空裊吟
鞭幾多詩句不斷思量─蘇軾西江月─玉骨那愁瘴霧
冰肌自有仙風海仙時遣探芳叢倒掛綠毛么鳳素
面常嫌粉涴洗妝不褪唇紅高情已逐曉雲空不與梨
花同夢─魏杞虞美人─冰膚玉面孤山裔肯到人間世
天然不與百花同却恨無情輕付與東風麗譙三弄
江梅曉立馬溪橋小只應明月最相思曾見幽香一點
未開時─黃庭堅虞美人─天涯也有江南信梅破知春
近夜闌風細得香遲不道曉來開遍向南枝玉臺弄
粉花應妬飄到眉心住平生個裏飲杯深去國十年老
盡少年心─向子諲虞美人─江頭苦被梅花惱一夜霜
鬢老誰將冰玉比精神除是凌風却月見天真情高
意遠仍多思只有人相似滿城桃李不能春獨向雪花
深處露花身─范成大玉樓春─佳人無對甘幽獨竹雨
松風相澡浴山深翠袖自生寒夜久玉肌元不粟却
尋千樹煙江曲道骨仙風終絶俗絳裙縞袂各朝元只
有散香名萼綠─馬莊父玉樓春─南枝又覺芳心動愁
我相思情味重隴頭何處寄將書香發有時疑是夢
誰家横笛成三弄吹倒幽香和夢送覺來知不是梅花
落寞歲寒誰與共─丘崈錦帳春─翠竹如屏淺山如畫
小池面危橋一跨著㯶亭臨水宛然郊野竹籬茅舍
好是天寒倍添妍雅正雪意垂垂欲下更䑃朧月影弄
晴初夜梅花動也─蘇軾南鄉子─寒雀滿疎籬争抱寒
枝看玉𬎼忽見客來花下坐驚飛踏散芳英落酒巵
痛飲又能詩坐客無氊醉不知花謝酒闌春到也離離
一點微酸已著枝─辛棄疾臨江仙─老去惜花心已懶
愛梅猶遶江村一枝先破玉溪春更無花態度全是雪
精神勝向空山餐秀色為渠著句清新竹根流水帶
溪雲醉來渾不記歸去月黃昏─劉光祖江城子─一分
雪意却成霜暮雲黃月微茫只有梅花依舊吐幽芳還
喜無邊春信至疎影下覓浮香才情端是紫微郎别
鴛行憶宮墻夜半何為人與月交相君合召歸吾老矣
月随去照㢠廻廊─高觀國金人捧露盤─念瑶姬翻瑶佩
下瑶池冷香夢吹上南枝羅浮路杳憶曾清晚見仙姿
天寒翠袖可憐是倚竹依依溪痕淺雲痕凍月痕淡
粉痕微江頭怨一笛休吹芳香待寄玉堂煙驛雨凄迷
新愁萬斛為春瘦却怕春知─朱敦儒驀山溪─玉真姊
妹只這梅花是乘醉下瑶臺粉燕脂何曾梳洗冰姿素
豔壓羣芳獨自笑有時愁一點心誰寄雲添蕊佩霜
護盈盈淚塵世悔重來夢凄凉玉樓十二教些香去說
與惜花人雲黯淡月䑃朧今夕誰同睡─辛棄疾最高
樓─花知否花一似何郎又似沈東陽瘦稜稜地天然白
冷清清地許多香笑東君還又向北枝忙著一陣霎
時間底雪更一個缺些兒底月山下路水邊墻清香怕
有人知處影兒守定竹傍廂且饒他桃李趁少年場
李之儀早梅芳─雪初消頓覺寒將變已報梅稍暖日邊
霜外迤邐枝條自柔軟嫩苞勻點綴綠萼輕裁翦隐深
心未許清香散漸融和開欲遍密處疑無間天然標
韻不與羣花鬭深淺夕陽波似動曲水風猶懶最銷魂
弄影無人見─朱敦儒洞仙歌─何人不愛是江梅初綻
野雪寒空凍雲晩看清溪綽約粉豔春風包絳萼姑射
冰肌自暖上林花萬品都借風流國色天香任歆羡
共素娥青女一笑相逢人不見悄悄霜宮月殿想乘雲
長往玉皇前粲蕊佩月璫侍清都宴─金李俊民洞仙
歌─隴頭瀟灑辜負尋芳眼浪蘂浮花問名懶縱看看驛
使帶得春來祇恐怕綠葉成隂子滿暗香無恙否月
落參横惆悵羅浮夢短賴故人情重不减西湖花一月
分我黃昏一半更選甚南枝與北枝是一種春風待争
寒煖─宋柳永江城梅花引─年年江上探春梅為誰開
暗香來疑是月宮仙子下瑶臺冷豔一枝香在手故人
遠相思切寄與誰恨極怨極嗅香蕊念此情家萬里
暮霞散綺楚天碧數片輕飛為我多情特地點征衣花
易飄零人易老正心碎那堪塞管吹─元張雨雪獅兒
含香弄粉便勾引遊騎尋芳城南城北别有西邨斷港
冰凘微綠孤山路熟伴老鶴晩先尋宿怕凍損三花兩
蕊寒泉幽谷幾番花影濯足記歸來醉臥雪深平屋
春夢無憑鬢底閙蛾争撲不如圖畫相對展官奴風竹
燒黃燭自聽瓶笙調曲─宋劉克莊滿江紅─赤日黃埃
夢不到清溪翠麓空健羡君家别墅幾株幽獨骨冷肌
清偏要月天寒日暮尤宜竹想主人杖履繞千回山南
北寧委澗嫌金屋寧傲雪羞銀燭笑出塵風韻背時
妝束競愛東隣姬傅粉誰憐空谷人如玉笑林逋何遜
謾成詩無人讀─姜夔暗香─舊時月色算幾番照我梅
邊吹笛喚起玉人不管清寒與攀折何遜而今漸老都
忘却春風詞筆但怪得竹外疎花香冷入瑶席江國
正寂寂欲寄與路遥夜雪初積翠尊易泣紅萼無言耿
相憶長記曾攜手處千樹壓西湖寒碧又片片吹盡也
幾時見得─趙彦端醉蓬萊─向蓬萊雲渺姑射山深有
春長好香滿枝南笑人間驚早試問寒柯鏤冰裁玉費
化工多少東閣詩成西湖夢覺幾番清曉好是羅幃
麝温屏暖却恨烟邨雨愁風惱一一清芬為東君傾倒
待得明年綠隂青子蔭鳳凰池沼更把陽和從頭付與
繁花芳草─趙以夫孤鸞─江頭春早問江上寒梅占春
多少自照疎星冷祗許春風到幽香不知甚處但迢迢
滿河煙草回首誰家竹外有一枝斜好記當年曾共
花前笑念玉雪襟期有誰知道喚起羅浮夢正參横月
小凄凉更吹寒管謾相思鬢毛驚老待覓西湖半曲對
霜天清曉─朱子念奴嬌─臨風一笑問羣芳誰是真香
純白獨立無朋算來有姑射山頭仙客絶豔誰憐真心
自保邈與塵緣隔天然殊勝不關風露冰雪應笑俗
桃麤李無言翻引狂蜂亂蝶争似黃昏閑弄影清淺一
溪霜月畫角初殘瑶臺夢斷直下成休歇綠隂青子莫
教容易摧折─吳文英高陽臺─宮粉彫痕仙雲堕影無
人野水荒灣古石埋香金沙銷骨連環南樓不恨吹横
笛恨曉風千里關山半飄零庭上黃昏月冷闌干夀
陽宮裏愁鸞鏡問誰調玉髓暗補香瘢細雨歸鴻孤山
無限春寒離魂難倩招清些夢縞衣解佩溪邊最愁人
啼鳥晴明葉底清圓─元張翥東風第一枝─老樹渾苔
横枝未葉青春肯誤芳約背隂未返冰魂陽稍已含紅
萼佳人寒怯誰驚起曉來梳掠是月斜花外么禽霜冷
竹間幽鶴雲淡淡粉痕漸薄風細細凍香又落叩門
喜伴金尊倚欄怕聽畫角依稀夢裏記半面淺窺朱箔
甚時得重寫鸞箋去訪舊遊東閣─宋吳文英解語花
門横皺碧路入蒼煙春近江南岸暮寒如翦臨溪影一
一半斜清淺飛英弄晩蕩千里暗香平遠端正看瓊樹
三枝總似蘭昌見酥映雲容夜暖伴蘭翹清瘦簫鳳
柔婉冷雲荒翠幽棲久無語暗申春怨東風半面料凖
擬何郎詩卷歡未闌烟雨青黃宜晝隂庭館─周邦彦
花犯─粉墻低梅花照眼依然舊風味露痕輕綴淨洗鉛
華無限清麗去年勝賞曾孤倚冰盤同燕喜更可惜雪
中高樹香篝熏素被今年對花太匆匆相逢似有恨
依依愁悴凝望中蒼苔上旋看飛墜相將脆丸薦酒人
正在空江烟浪裏但夢想一枝瀟灑黃昏斜照水─元
張翥木蘭花慢─愛西湖千樹曾幾度為攜尊向柳外停
橈苔邊待鶴酒熱詩溫瀛洲舊時月色悵荒凉惟有數
枝存天上梨花成夢江南桃葉移根如今憔悴客愁
邨難返暗香魂甚歲晚春遲角寒笛曉雪暗雲昏登臨
不堪寄目但青山隐隐月紛紛再約與君同醉從他啄
木敲門─宋朱敦儒壷中天─見梅驚笑問經年何處收
香藏白似語如愁還笑我何苦紅塵久客觀裏栽桃仙
家種杏到處成疎隔千林無伴淡然獨傲霜雪且與
管領春回孤標争肯逐雄蜂雌蝶豈是無情知他受了
多少凄凉風月寄隴程遥和羹心在忍使芳塵歇東風
寂寞可憐誰為攀折─辛棄疾瑞鶴仙─雁霜寒透幕正
護月雲輕嫩冰猶薄溪奩照梳掠想含章弄粉豔妝誰
學玉肌瘦弱更重重龍綃襯著倚東風一笑嫣然轉盻
萬花羞落寂寞家山何在雪後園林水邊樓閣瑶池
舊約鱗鴻更復誰託粉蝶兒只解尋花覓柳開遍南枝
未覺但傷心冷落黃昏數聲畫角─周密臺城路─東風
又入江南岸年年漢宮春早寳屑無痕生香有韻消得
何郎花惱孤山夢繞記路隔金沙那回曾到夜月相思
翠尊誰共飲香醥天寒宫怨贈遠水邊憑為問春到
多少竹外凝情墻隂照影誰見嫣然一笑冷香未了怕
玉管西樓一聲霜曉花自多情看花人自老─晁端禮
水龍吟─夜來深雪前邨路應是早梅初綻故人贈我江
頭春信南枝向暖疎影横斜暗香浮動月明深淺向亭
前驛畔行人立馬頻回首空腸斷别有玉溪仙館夀
陽人初勻粉面天教占了百花頭上和羹未晚最是關
情處高樓上一聲羌管仗何人說與東君留取倚闌干
看─劉燾花心動─偏憶江梅有塵表丰儀世外標格低
傍小橋斜出疎籬似向隴頭曾識暗香孤韻冰霜裏初
不怕春寒要勒問桃李盈門怎生向前争得省共蕭
娘去摘玉纖映瓊枝照人一色淡粉暈酥多少飛來到
得夀陽宫額再三留待東君管都將那别花不惜但只
恐高樓又三弄笛─元黃子行西湖月─初弦月挂林梢
又一度西園探梅消息粉墻朱戸苔枝露蘂淡勻輕餙
玉兒應有恨為悵望東昏相記憶便解珮飛入雲階長
伴此花傾國還嗟瘦損幽人記立馬攀條倚欄横笛
少年風味拈花弄蕊愛香憐色揚州何遜在試點染吟
箋留醉墨漫贏得疎影寒窗夜深孤寂─宋趙以夫角
招─曉寒薄苔枝上翦成萬點冰萼暗香無處著立馬斷
魂晴雪籬落溪略彴悵寄驛音書遼邈夢繞揚州東閣
風流舊日何郎想依然林壑離索引杯自酌相看冷
淡一笑人如削水雲寒漠漠底處羣仙飛來霜鶴芳姿
綽約正月滿瑶臺珠箔徙倚闌干寂寞盡分付許多愁
城頭角─王沂孫望梅─畫欄人寂喜輕盈照水犯寒先
坼裊數枝雲縷鮫綃露淺淺塗黃漢宮嬌額翦玉裁冰
已占斷江南春色恨風前素豔雪裏暗香偶成抛擲
如今眼穿故國待拈花弄蕊時話思憶想隴頭依約飄
零甚千里芳心杳無消息粉怯珠愁又只恐吹殘羌笛
正斜飛半窗曉月夢回隴驛─一萼紅─思飄颻擁仙姝
獨步明月照蒼翹花候猶遲庭隂不掃門掩山意蕭條
抱芳恨佳人分薄似未許芳魄化春嬌雨澀風慳霧輕
波細湘夢迢迢誰伴碧尊雕俎喚瓊姬皎皎綠髮蕭
蕭青鳳啼空玉龍舞夜遥盼河漢光搖未湏賦疎香淡
影且同倚枯蘚聽吹簫聽久餘音欲絶寒透鮫綃─張
炎疎影─黃昏片月似滿地碎隂還更清絶枝北枝南疑
有疑無幾度背燈難折依稀倩女離魂處緩步出前邨
時節看夜深竹外横斜應妬過雲明滅窺鏡蛾眉淡
掃為容不在貎獨抱孤潔莫是花光描取春痕不怕麗
譙吹徹還驚海上燃犀去照水底珊瑚疑活做弄得酒
醒天寒空對一庭香雪─姜䕫疎影─苔枝綴玉有翠禽
小小枝上同宿客裏相逢籬角黃昏無言自倚修竹昭
君不慣胡沙遠但暗憶江南江北想珮環月下歸來化
作此花幽獨猶記深宮舊事那人正睡裏飛近蛾綠
莫似春風不管盈盈早與安排金屋還教一片随波去
又却怨玉龍哀曲等恁時重覓幽香已入小窗横幅
方岳沁園春─有美人兮鐵石心腸寄春一枝喜蘚生龍
甲那因雪瘦月横鶴膝不受寒欺雲臥空山夢回孤驛
生怕渠嗔未敢詩江頭路問銷魂幾許索笑何時賦
成字字明璣君莫倚家山舊解題歎水曺安在飄然欲
去道山已矣其誰與歸烟雨愁予江山老我畢竟歲寒
然後知微酸在儘危譙斜倚殘角孤吹─高觀國賀新
郎─月冷霜袍擁見一枝年華又晚粉愁香凍雲隔溪橋
人不度的皪春心未縱清影怕寒波搖動更沒纖毫塵
俗態倚高情預得春風寵沉凍蝶挂么鳳一杯正要
吳姬捧想見那柔酥弄白暗香偷送回首羅浮今在否
寂寞烟迷翠壠又争奈桓伊三弄開遍西湖春意爛算
羣花正作江山夢吟思怯暮雲重─劉克莊賀新郎─鵲
報千林喜還猛省謝家池館早寒天氣要與瑶姬叙離
索草草杯盤藉地悵减盡何郎才思不願玉堂并金屋
願年年歲歲花間醉餐秀色挹高致西園飛盖東山
妓問何如半山雪裏孤山煙外管甚夜深風露冷人與
長瓶共睡任翠羽枝頭多事老子平生無他過為梅花
愛取風流罪簪向髮莫教墜─俞國寳賀新郎─夢裏驂
鸞鶴覺三山不遠依然被海風吹落浮到五湖煙水上
剛被梅花醉著粲玉樹輕明疎薄十萬瓊琚天女隊捧
冰壷玉液琉璃杓來伴我薦清酌恍然夢斷殊非昨
問溪邊竹外新來為誰開却無限冰壷招不得擬把離
騷喚覺待抖擻紅塵䨇脚萬里瑶臺終一到想玉奴不
負東風約留此恨寄殘角
别錄─增─東方朔外傳─朔門生三人俱行乃見一鳩一生
曰今當有酒一生曰其酒必酸一生曰雖得酒不得飲
也三生皆到湏臾主人出酒即安樽於地而覆之訖不得
飲朔乃問其故曰出門見鳩飲水故知得酒鳩飛集梅
樹故知酒酸鳩飛去所集枝折故知不得飲之─桂陽
先賢傳─蘇耽後園梅樹下種藥可治百病─二老堂詩
話─政和中廬陵太守程祁學有淵源尤工詩在郡六年
郡人叚子冲字謙叔學問過人自號潛叟郡以遺逸八
行薦力辭與程唱酬梅花絶句展轉千首識者已嘆其
博近歲有同年陳從古字希顔裒古梅花詩八百篇一
一次韻其自序云在漢晉未之或聞自宋鮑照以下僅
得十七人共二十一首唐詩人最盛杜少陵二首白樂
天四首元微之韓退之柳子厚劉夢得杜牧之各一首
自餘不過一二如李翰林韋蘇州孟東野皮日休諸人
則又寂無一篇至夲朝方盛行而予日積月累酬和千
篇云─許彦周詩話─林和靖梅詩云疎影横斜水清淺
暗香浮動月黃昏大為歐陽文忠公稱賞大凡和靖集
中梅詩最好梅花詩中此二句尤竒麗東坡和少游梅
詩云西湖處士骨應槁只有此詩君壓倒僕意東坡亦
有微意也─竹坡詩話─林和靖賦梅花詩有疎影横斜
水清淺暗香浮動月黃昏之語膾炙天下殆二百年東
坡晚年在惠州作梅花詩云紛紛初疑月挂樹耿耿獨
與參横昏此語一出和靖之氣遂索然矣張文潛云調
鼎當年終有實論花天下更無香此雖未及東坡高妙
然猶可使和靖作衙官政和間余見胡份司業和曾公
衮梅花詩云絶豔更無花得似暗香惟有月明知亦自
竒絶使醉翁見之未必專賞和靖也─西湖志餘─馬浩
瀾評梅詩林和靖疎影横斜水清淺暗香浮動月黃昏
寫梅之風韻高季廸雪滿山中高士臥月明林下美人
來狀梅之精神楊廉夫萬花敢向雪中出一樹獨先天
下春道梅之氣節林和靖疎影暗香之聫歐陽文忠
極賞之王晉卿顧謂此兩句杏與桃李皆可用蘇東坡
云可則可但恐杏桃李不敢當耳黃魯直則愛雪後園
林纔半樹水邊籬落忽横枝謂勝前句王直方則謂池
水倒窺疎影動屋簷斜入一枝低可與前句伯仲─餘
冬序錄─宣和中陳與義以賦墨梅詩受知徽宗遂登册
府而序其集者遂有詩能逹人之說─山家清供梅花
湯餅─泉之紫帽山有高人常作此供初浸白梅檀香末
水和麵作餛飩皮每一叠用五出鐵鑿如梅花樣者鑿
取之候煑熟乃過於雞清汁内每客上二百餘花一食
亦不忘梅也─蜜漬梅花─楊誠齋詩云甕澄雪水釀春
寒蜜點梅花𢃄露餐句裏略無烟火氣更教獨上少陵
壇剥白肉少許浸雪水梅花温釀之露一宿取去蜜漬
之可薦酒較之敲雪煎茶風味不殊也─湯綻梅─十月
後用竹刀取欲開梅蕊上蘸以蠟投尊缶中夏月以熱
湯就盞泡之花即綻香可愛也─梅粥─梅落英淨洗用
雪水煑候白粥熟同煑楊誠齋詩云纔看臘後得春饒
愁見風前作雪飄脫蕊收將熬粥吃落英仍好當香燒
─梅花脯─山栗橄㰖薄切同食有梅花風韻名梅花脯
─山家清事梅花紙帳─用獨床傍植四黑漆柱各掛錫
瓶插梅數枝後設黑漆板約二尺自地及頂欲靠以清
坐左右設横木亦可掛衣角安斑竹書貯蔵書掛白麈
上作大方目用細白楮作帳罩之中安小荷葉鼎燃紫
藤香用布單楮衾菊枕蒲褥乃相稱─原─多能鄙事─梅
將開時清旦摘半開花頭𢃄蒂置瓶中每一兩用炒鹽
一兩灑之不可以手觸壊以厚紙數重密封置隂處次
年取時先置蜜於盞内然後取花二三朵滚湯一泡花
頭自開香美異常─增─梅樑述異記─會稽山禹廟中有
梅樑忽一春而生枝葉─四明圖經─大梅山在鄞縣東
七十里盖漢梅子真舊隐也山頂有大梅木其上則伐
為會稽禹廟之樑其下則為它山堰之梁禹廟之梁張
僧繇畫龍於其上夜或風雨飛入鏡湖與龍鬭後人見
梁上水淋漓而萍藻滿焉始駭異之乃以鐵索鎖於柱
─具區志─梅梁湖在夫椒山東吳時進梅梁至此舟沉
失梁後每至春首則水面生花─花史─晉孝武太元三
年僕射謝安作新宮太極殿欠一梁有梅木流至石頭
城下取用之畫梅花於梁上表瑞因名梅梁殿─梅杖
元劉因東齋諸物有梅杖詩云鐵石心腸冰玉姿掌中
潛得歲寒枝天教一握藏春密風覓餘香就手吹雪月
吟懷随步履溪山高興入支頤玉堂若要扶持用說與
東君也不知又謝宗可梅杖詩江路策雲香在手溪橋
挑月影随人─畫梅─癸辛雜識─趙孟堅字子固善墨戲
於水仙尤得意晚畫梅自成一家嘗作梅譜詩頗盡源
委─畫梅譜─華光道人方丈植梅數夲每花放時輒移
床其下吟詠終日莫知其意偶月夜未寝見窗間疎影
横斜蕭然可愛遂以筆規其狀凌晨視之殊有月下之
思因此好寫得其三昧標名於世黃魯直觀之曰如嫩
寒春晚行孤山水邊籬落間但欠香耳有枯梅新梅
繁梅山梅疎梅野梅宮梅江梅園梅盤梅其法不同不
可無别詩曰十種梅花木湏憑墨色分莫令無辨别寫
作一般春梅之有象由制氣也花屬陽而象天木屬
隂而象地而其故各有五所以别奇偶而成變化蒂者
花之所自生象以太極故有一丁房者花之所自彰象
以三才故有三點萼者花之所自出象以五行故有五
葉鬚者花之所自成象以七政故有七莖謝者花之所
自䆒復以極數故有九變此花之所自皆陽而成數皆
竒也根者梅之所自始象以二儀故有二體木者梅之
所自放象以四時故有四向枝者梅之所自成象以六
爻故有六成稍者梅之所自備象以八卦故有八結樹
者梅之所自全象以足數故有十種此木之所自皆隂
而成數皆偶也若作臨崖傍水枝怪花疎只欲半開
若作梳風洗雨枝閑花茂只看離披爛漫若作披煙𢃄
霧枝嫩花茂只要含笑盈枝若作臨風𢃄雪幹老枝疎
只要墨撥淡蕩花間若作停霜映日森空峭直只要花
細香舒葉湏圓而不類杏枝欲瘦而不類柳似竹之
清如松之實斯成梅矣─復齋日記─會稽王冕元章有
高才其墨梅冠絶古今斷縑殘楮人争寳之其畫梅多
自題有云我家洗硯池頭樹個個花開淡墨痕不用人
誇好顔色只留清氣滿乾坤樂平程楷初發棹北上
赴會試是夕夢人有攜扇面畫梅枝一楷題云誰把枯
枝紙上栽瓊花錯落𢃄晴開天公預報春消息占斷江
南第一魁覺而喜明年果中禮部第一─楊允孚灤京
雜詠─試問窗間九九圖餘寒消盡暖回初梅花點遍無
餘白看到今朝是杏株─註─冬至後貼梅花一枝於窗間
佳人曉妝時以臙脂日圖一圈八十一圈既足變作杏
花即暖回矣─西湖志─梅花泉在栢家園左平地出泉
浮漚作梅花辦每聚五為一若可掇拾─桂海虞衡志
石梅生海中一叢數枝横斜瘦硬形色真枯梅也雖巧
工造作所不能及根所附著如覆菌─原─花史─太和山
有榔梅相傳真武折梅寄榔樹上誓曰吾道若成開花
結果竟如其言─增─一統志─嚴州府梅花峰淳安望之
若梅花五出貴州都勻府梅花洞白石齒齒遠望若
梅花─瓶史─浴梅宜隐士梅花以迎春瑞香山茶為
婢─原─瓶插─煑鯽魚湯可插梅─增─缾花譜─梅花初折
宜火燒折處固滲以泥冬間别無嘉卉僅有蠟梅梅
花水仙數種此時極宜敞口古尊罍插貯湏用錫作替
管盛水可免破裂之患若欲用小磁噐瓶必投以硫黃
少許一法用淡肉汁去浮油入瓶插花則花悉開而瓶
略無損─原─眉公秘笈─癸辛雜志云折梅花插鹽中花
開酷有肥態試之良然乙未正月十四日舟過鍾賈山
大雪探梅僧院僧出酒相餉因論前事僧言以醃豕滚
汁熱貯瓶梅却能放葉結子余始知古人鹽梅和羹故
自同調─接法─春分後接用桃杏體杏更耐久─移種
去其枝梢大其根盤沃以溝泥即活衣物為梅雨所
裛梅葉煎湯洗清水揉梅葉洗焦葛衣經夏不脆
(附錄)紅梅
增─范成大梅譜─紅梅標格猶是梅而繁密則如杏香亦
類杏有鶴頂梅千葉紅梅(其種來自閩湘故有福州紅潭州紅邵武紅等號)
花鏡─鴛鴦梅(花豔輕盈重葉數層)䨇頭紅梅(重葉並蒂)單瓣紅梅杏梅
(花色淡紅)臙脂梅朱梅(較千葉紅梅色更深而豔)
彙考─增─西京雜記─漢初脩上林苑遠方各獻名果異樹
有朱梅臙脂梅─石湖詩註─新安絶少紅梅唯倅廳特
盛通判朝議召幕僚賞之坐皆有詩─梅譜─紅梅與江
梅同開紅白相間園林初春絶景也石延年詩云認桃
無綠葉辨杏有青枝當時以為著題東坡詩云詩老不
知梅格在更看綠葉與青枝盖謂其不韻為紅梅解嘲
云承平時此花獨盛於姑蘇晏元獻云始移梅西岡圃
中一日貴遊賂園吏得一枝分接由是都下有二夲王
琪君玉時守吳郡以詩遺公曰館娃宮北發精神粉瘦
瓊寒露葉新園吏無端偷折去鳳城從此有䨇身當時
罕得如此比年展轉移接殆不可勝數矣世傳吳下紅
梅詩甚多惟方子通一篇絶唱有紫府與丹來換骨春
風吹酒上凝脂之句─埤雅─天下之美有不得而兼者
梅花優於香桃花優於色梅花早而白杏花晚而紅總
龜云紅梅清豔兩絶晏殊特珍賞之─原─雜志─南唐苑
中有紅羅亭四面專植紅梅─摭遺─蜀州有紅梅數夲
郡侯建閣扃鑰遊人莫得見忽有兩婦人高髻大袖凭
欄語笑郡侯啟鑰閴不見人唯東壁有詩曰南枝向暖
北枝寒一種春風有兩般憑仗高樓莫吹笛大家留取
倚闌干─學圃餘疏─南中梅都於臘月前便開吾地稍
遲紅梅最先發元日有開者此花故當首植性多蟲易
敗宜時時去之閩中有深淺二種可致其淺者─增─事
詞類奇─常州水田寺有紅梅閣相傳一禪師住寺中黃
冠薛道光訪之相約出神同往廣陵觀伽藍會見紅梅
甚開各執一枝歸薛道光即從袖中取出禪師則不能
盖師所出者隂神道光所出者陽神也後人遂以是名
其閣云
集藻─五言古詩─增─宋梅堯臣吳正仲求紅梅接頭─君家
梅溪上但見梅花白我家梅樹紅求枝寄歸客翦接如
交情夲末不相隔明年舉酒時醉頰生微赤─程致道
紅梅─春風日浩蕩醉色回冰肌所恨培雪根向來歲寒
枝差池弄芳晚坐令顔色移顔色固嫵媚清香無故時
─元劉詵元日賦紅梅─紅梅夲遲暮冬暖遂争先亂蕊
額黃澹細蘤丹沙圓雖加點染工風致終自然懷哉生
意具欲折還復憐物理且如此吾生寧怨天
七言古詩─增─宋梅堯臣紅梅篇─昨夜輕雷起風雨芍藥
紅牙竹欄土南庭梅花如杏花東家殘朱塗頰䩉萼為
裳衣蕊為組枝為高居榦為戸蛺蝶未生蜂未來赤身
掩斂無金縷終然有心當助傳說羹落亦不學飛燕皇
后廽風舞此意又笑麻姑與王母勾引何人擗麟脯是
非方朔謾漢武只知此桃不知語樹不著口數而今言
之已莫補放我渾丹鳳凰羽─王十朋紅梅─似桃非桃
杏非杏獨與江梅相早晚天姿約略𢃄春醒便覺花容
太柔婉霞觴㶑灔玉妃醉應悞劉郎來閬苑會湏參作
比紅詩莫學墻頭等閒見─范成大紅梅─華燈收盡江
梅落别有横枝照林薄天教閬苑染芳根小住山城慰
蕭索騰騰醉後酒紅醺淡淡妝成笑靨新斟酌東君已
傾倒為渠都費十分春别乘胸懷有風月催喚新尊洗
愁絶花知主客得不凡一夜光風融綘雪樓頭煙暝吹
單于花梢掛星光有無歸來境熟落春夢夢入鎖香紅
綺疏─嶺上紅梅─霧雨臙脂照松竹江南春風一枝足
滿城桃李各嫣然寂寞傾城在空谷城中誰解惜娉婷
遊子路傍空復情花不能言客無語日暮清愁相對生
─元郝經賞紅梅─汴梁宮中綘綃梅移向汴河堤上栽
青條團掿杏花顆瑣細向陽才半開張公小隊呼我飲
風色偃髯寒氣凜玉銜徑踏黃河冰貂帽颯簷掀紫錦
金鞍細馬歌舞人雪壓小橋不動塵入門下馬簇花宴
紅蓮舊府花正新玉川金波碧香酒折花遍插分素手
春透寒梢未全綻風流正要臙脂瘦賞梅不用歌落梅
緩歌却著銀笙催愛香細擷生霞蕊浮動雲腴嚼一杯
夲是前邨冷澹花不稱王侯將相家明朝更向明月底
藉雪凍吟疎影裏─謝應芳薦福寺紅梅─紅梅閣下紅
梅樹陵谷移時風拔去堯峯老禪歸故山覓得孤根栽
舊處年年春到花時節一枝五出臙脂雪春風笑面歲
寒心光塵混融風韻别老禪道服忘妍醜品題假我扶
犁手黃州定慧海棠花可與齊名傳不朽月香水影象
王宮雜花世界將無同幾度拈花有人笑吾將請問瞿
曇翁
五言律詩─增─宋石延年紅梅─梅好惟傷白今紅是絶奇
認桃無綠葉辨杏有青枝烘笑從人贈酡顔任笛吹未
應嬌意急發赤怒春遲─梅堯臣紅梅─家住寒溪曲梅
先雜煖春學妝如小女聚笑發丹唇野杏堪同舍山櫻
莫與隣休吹江上笛留伴庾園人─朱子和宋丈韻紅
梅─聞說寒梅盡尋芳去已遲冷香無宿蕊穠豔有繁枝
正復非同調何妨讀舊詩廣平偏嫵媚鐵石誤心期
葛長庚紅梅─人賦紅梅少予詩為補遺霞融姑射面酒
沁夀陽肌太潔遭時妬獨醒為衆疑漫随春色媚自保
歲寒姿
七言律詩─原─宋蘇軾紅梅─怕愁貪睡獨開遲自恐冰容
不入時故作小紅桃杏色尚餘孤瘦雪霜姿寒心未肯
随春態酒暈無端上玉肌詩老不知梅格在更看綠葉
與青枝雪裏開花却是遲何如獨占上春時也知造
物含深意故與施朱發妙姿細雨裛殘千顆淚輕寒瘦
損一分肌不應便雜夭桃杏半點微酸已著枝─增─蘇
軾紅梅─幽人自恨探春遲不見檀心未吐時丹鼎奪貽
那是寳玉人頩頰更多姿抱叢暗蕊初含子落盞濃香
已透肌乞與徐熙畫新樣竹間璀璨出斜枝─范成大
次韻元夕賞倅廳紅梅三首─春入林梢一再風破寒勻
染費天工雖然媚蕩新妝别只與横斜舊格同午枕乍
醒鉛粉退曉奩初罷臘脂融後來顔色休論似夾路漫
山取次紅真色生香絶世逢煙光池面兩溶溶楚隣
不待施朱好虢國翻嫌傅粉濃晴日曖雲春照耀温風
霽月夜舂容酒闌且駐紗籠看慢破團團一壁龍司
花一笑為誰開知道朱幡得得來疎影有情當洞戶蔫
香無語堕空杯風生翰墨留連看月入笙歌次第催來
歲如今翻舊唱五雲叢裏望三台─韓元吉紅梅─不随
羣豔競年芳獨自施朱對雪霜越女謾誇天下白夀陽
還作醉時妝半依修竹餘真態錯認夭桃有暗香月底
瑶臺清夢到霓裳新換舞衣長─金叚克已紅梅用誠
之弟韻─梅花香裏滿蒲團萬事人間總不干醉夢每憐
春意淺詩魂長遶夜枝寒記曾上苑溪頭見又向前村
雪裏看回首青𬎼已如豆齒牙衰朽怯微酸小梅初
破月團團戲蝶遊蜂未敢干醉臉不禁經宿雨芳心似
欲訴朝寒乍驚别後容華換更與尊前仔細看便好栽
培近東閣免教風味一生酸─叚成已紅梅─誰點冰綃
綘雪團黃昏和月倚闌干差随桃李争春意要伴松筠
傲歲寒冷豔只宜寒處著淺妝難入俗人看天心固惜
調羹便空抱枝頭一點酸─元元淮立春賞紅梅─昨夜
東風轉斗杓陌頭楊柳雪纔消曉來一樹如繁杏開向
孤邨隔小橋應是化工嫌粉瘦故將顔色助花嬌青枝
綠葉何湏辨萬卉叢中奪錦標─謝宗可紅梅─梨雲無
夢倚黃昏薄倩朱鉛蝕淚痕宿酒破寒薰玉骨仙丹偷
暖返冰魂茜裙影露羅衣卷霞佩香封縞袂温回首孤
山斜照外尋真誤入杏花邨─鴛鴦梅─兩兩魁春簇錦
機文衾夢覺月分輝枝頭交頸棲香暖花底同心結子
肥金殿鎖煙妝粉額玉堂環水浴紅衣有情一種随流
去莫被風飄各自飛─袁桷觀紅梅─雲閣香温睡覺遲
不堪殘角曉鐘時玉妃瓊屑難為從青女鉛華敢弄姿
可怪鮫綃能幻色誰將猩血解填肌團團似就廻文錦
薄暮凝愁下翠枝─楊載紅梅─玉人中酒殢芳華盡壓
東風百種花襆被冬深裁異錦篝燈夜永障輕紗纖𬎼
露沁蜂腰蠟密蕊雲蒸鶴頂砂為問閬風何處在相期
高舉籋晨霞─原─明雷思霈紅梅─似是梨枝靠杏芽又
飛柳絮裹桃花嵰山紺雪仙娥頰玉座丹砂道士家豈
為穠香非素質故將冰蕊當鉛華廣平心事堅如鐵作
賦何妨嫵媚奢
五言絶句─增─宋王安石紅梅─春半花纔發多應不耐寒
北人初不識渾作杏花看─范成大紅梅─酒力欺朝寒
潮紅上妝面桃李漫同時輸了春風半─元王冕紅梅
深院春無限香風吹綠漪玉妃清夢醒花雨落臙脂
明黃肅紅梅─隴頭人未來江南春幾許惆悵玉簫聲吹
落臙脂雨
七言絶句─增─宋蘇軾謝送紅梅栽─年年芳信負紅梅江
畔垂垂又欲開珍重多情關令尹直和根撥送春來
原─毛滂紅梅─何處曾臨阿母池深將絳雪點寒枝東墻
羞頰逢人笑南國酡顔強自持─增─陸游紅梅─雪裏溪
頭已占春小園又試晚妝新放翁老去風情在惱得梅
花醉似人─原─楊平州─誰將醉裏春風面換却平生玉
雪身賴得月明留瘦影苦心冰骨見天真─徐介軒寒
香冷豔綴輕枝誤認夭桃未放時盛餙霓裳陪越女不
施粉黛抹臙脂輕盈弄月醉霞觴嬌軟酡顔褪晚妝
縞素叢中紅一點好花終是不尋常─桂水集─紫府移
來詫早芳玉容寂寞試紅妝花含曉雨臙脂濕枝繞春
風絳雪凉─增─金麻九疇紅梅─一種冰魂物已尤朱唇
點綴更風流歲寒未許東風管澹抹濃妝得自由─元
日能紅梅─天上紅光白玉肌吳妝約略更相宜認桃辨
杏由君眼自有溪風山月知─元王冕紅梅四首─彩鳳
穿花啄石苔玉窗瓊戶紫煙開山人不說羅浮夢却憶
玄都觀裏栽玉妃步月影毿毿宴罷瑶池酒正酣半
夜不知香露冷春風吹夢過江南昭陽殿裏醉春風
香隔瓊簾映淺紅翠袖擁雲扶不起玉簫吹過小樓東
爛醉西湖處士家酒痕吹上水邊花東風蛺蝶迷香
夢一樹珊瑚月影斜─楊維楨紅梅─羅浮仙子宴璚宫
海色生春醉靨紅十二闌干明月夜九霞帳暖睡東風
─丁鶴年紅梅─姑射仙人鍊玉砂丹光晴貫洞中霞無
端半夜東風起吹作江南第一花─明李東陽題延平
劉郎中廷信所藏紅梅三首─美人家住越江城翠袖紅
顔最有情猶是江南無雪地雪中看得更分明莫種
西湖淺水濱水清花豔各傷神春光不與花相妬花到
開時却妬春玄都寂寞花無主劒浦芳菲樹亦香顔
色似同風格異劉郎非是舊劉郎─原─王世貞─小苑紅
梅刺眼新一枝分作峽江春長安驛騎知何限天上於
今少故人─謝文爵─近水穿籬壓衆芳檀心一點漏春
光世情多厭冰霜面故作東風冶豔妝─增─僧德輝題
紅梅─三百年來處士家酒旗風裏一枝斜叚橋荒蘚無
人問顔色如今問杏花
詩𣪚句─增─元虞集─醉來紅袖近歌罷彩雲消─唐杜甫
沙邨白雪仍含凍江院紅梅已放春─宋晏殊─若使開
遲二三月北人應作杏花看─張舜民─小園寂寞鎖春
風初見梅花一抹紅─王十朋─梅花精神杏花色春入
蓮洲初破萼─鄭安晚─堅白雅占南枝先淺紅尤待北
人識─徐致中─要知此花清絶處端如醉面讀離騷
釋道潛─月浸繁枝香冉冉露浮紅萼曉團團─元許謙
梅花照眼送寒色酒暈著臉生春和
詞─原─宋蘇軾菩薩蠻─嶠南江淺紅梅小小梅紅淺江南
嶠窺我向疎籬籬疎向我窺老人行即到到即行人
老離别惜殘枝枝殘惜别離─高觀國留春令─玉妃春
醉夜寒吹堕江南風月一自情留館娃宮在竹外尤清
絶貪睡開遲風韻别向杏花休說角冷黃昏豔歌殘
拍驚落胭脂雪─毛滂木蘭花─當日嶺頭相見處玉骨
冰肌元淡素近來因甚要濃妝不管滿城桃杏妬酒
暈臉霞春態度認是東君偏管顧生羅衣褪為誰羞香
冷薰爐都不覷─真德秀蝶戀花─兩岸月橋花半吐紅
透肌香暗把遊人誤盡道武陵溪上路不知迷入江南
去先自冰霜真態度何事枝頭點點胭脂汚莫是東
君嫌澹素問花花又嬌無語─蘇軾定風波─好睡慵開
莫厭遲自憐冰臉不時宜偶作小紅桃杏色閑雅尚餘
孤瘦雪霜姿休把閒心随物態何事酒生微暈沁瑶
肌詩老不知梅格在吟詠更看綠葉與青枝─杜安世
折紅梅─喜輕凘初綻微和漸入郊原時節春消息夜來
陡覺紅梅數枝争發玉溪珍舘不似個尋常標格化工
别與一種風情似勻點胭脂染成香雪重吟細閱比
繁杏夭桃品流終别可惜彩雲易散冷落謝池風月憑
誰向說三弄處龍吟休咽大家覓取時倚闌干聞有花
堪折勸君湏折
别錄─增─北戸錄─嶺南之梅小於江左居人採之雜以朱
槿花和鹽曝之梅為槿花所染其色可愛─東坡紅梅
詩註─楚辭遠遊篇玉色頩以豔顔兮精神粹而始壯頩
怒色玉人怒則頰紅故以比紅梅也─事文類聚─東坡
云石曼卿紅梅詩認桃無綠葉辨杏有青枝此邨學堂
中語也─原─花史─洪覺範用皂角膠畫紅梅於生絹扇
上燈月下映之宛然疎影
(附錄)茶梅花
原─茶梅花開十一月中正諸花彫謝之候花如鵝眼錢
而色粉紅心黃開且耐久望之雅素無此則子月虚度
矣─增─類林─新羅國多海紅即淺紅山茶而差小自十
二月開至二月與梅同時故名茶梅
集藻七言絶句─增─劉仕亨詠茶梅花─小院猶寒未暖時
海紅花發晝遲遲半深半淺東風裏好是徐熙𢃄雪枝
御定佩文齋廣羣芳譜卷二十四
