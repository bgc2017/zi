欽定四庫全書
御定佩文齋廣羣芳譜卷八十
木譜
檀香
原─檀香一名旃檀一名直檀出廣州雲南及占城真臘
諸國今嶺南諸地亦皆有之樹葉皆似荔枝皮青色而
滑澤有三種黃檀(皮實色黃)白檀(皮潔色白)紫檀(皮腐色紫)其木並堅
重清香而白檀黃檀尤盛宜以紙封固則不洩氣紫檀
新者色紅舊者色紫有蟹爪文白檀辛温氣分之藥故
能理胃氣調脾肺利胸膈紫檀鹹寒血分之藥故能和
營氣消腫毒治金瘡中土所産之檀亦檀香之類但不
香則地氣使然也
彙考─增─清異錄─同光中有舶上檀香色正白號雪檀長
六尺人買為僧坊刹竿僧繼顒住五臺山手執香如
意紫檀鏤成芬馨滿室繼元時在潜邸以金易致每接
僧則項帽具三衣假比丘秉此揮談名為握君
别錄─原─種植─臘月分木傍小珠種之
降真香
原─䧏真香一名紫藤香一名鷄骨香生南海及大秦國
今兩廣雲南皆有不甚佳舶上來名番䧏紫而潤者良
焚之氣勁而遠可以䧏神故名䧏真─增─南方草木狀
紫藤葉細長莖如竹根堅實重重有皮花白子黑置酒
中歴二三十年亦不腐敗其莖截置烟炱中經時成紫
香可以降神
彙考─增─輟耕錄─道家者流為人典行醮事曰高功其有
行業精白者則必移檄南岳魏夫人請借仙鶴或二隻
或四隻青鸞導衛翔騖澄空昭揚道妙往往親見之偶
讀本草有云䧏真香出黔南伴和諸雜香燒煙直上天
召鶴得盤旋于上注按仙傳云燒之或引鶴䧏醮星辰
燒之甚為第一度籙燒之功力極騐若然則鶴之來香
所致也非歟
蜜香樹
增─南方草木狀─交趾有蜜香樹榦似柜柳其花白而繁
其葉如橘欲取香伐之經年其根榦枝節各有别色也
木心與節堅黑沉水者為沉香與水面平者為鷄骨香
其根為黃熟香其榦為𣝕香細枝緊實未爛者為青桂
香其根節輕而大者為馬蹄香其花不香成實乃香為
雞舌香珍異之木也─香譜─唐本草注云沉香出天竺
單于二國與青桂雞骨馢香同是一樹葉似橘經冬不
凋夏生花白而圓細秋結實如檳榔色紫似葚而味辛
療風水毒腫去惡氣樹皮青色木似櫸柳重實黑色沉
水者是今復有生黃而沉水者謂之蠟沉又不沉者謂
之生結─倦遊雜錄─沉香木嶺南諸郡悉有之瀕海諸
州尤多交榦連枝岡嶺相接數千里不絶葉如冬青大
者合數人抱木性虛韌山民或以搆茅廬或以為橋梁
為飯甑尤善有香者百無一二蓋木得水方結香多在
折枝枯榦中或為沉或為煎或為黃熟自枯者謂之木
盤香今南恩高竇等州惟産生結香蓋山民入山見香
木之曲榦邪枝必以刀斫之成坎經年見雨水所漬結
香復以鋸取之刮去白木其香結為斑點亦名鷓鴣斑
燔之甚佳沉之良者惟在瓊崖等州俗謂角沉乃生水
中取者宜用薰㐮黃沉乃枯木中得之宜入藥用依木
皮而結者謂之青桂氣尤清在土中歲久不待刓剔而
精者謂之龍鱗亦有削之自卷咀之柔韌者謂之黃臘
沉尤難得
彙考─增─梁書林邑傳─林邑國出沉木香土人斫斷之積
以歲年朽爛而心節獨在置水中則沉故名沉香次不
沉不浮者曰𣝕香也─唐書宗室傳─敬宗侈宫室舶賈
獻沉香亭材帝受之漢諫曰以沉香為亭何異瑶臺瓊
室乎─三輔黃圖漢武帝元鼎六年破南越起扶荔宫
以植所得竒草異木有蜜香百本─清異錄─海舶來有
一沉香翁剜鏤若鬼工高尺餘以上吳越王王目為清
門處士發源於心清聞妙香也高麗舶主王大世選
沉水近千斤疊為旖旎山象衡岳七十二峯錢俶許黃
金五百兩竟不售沉水帶斑點者名鷓鴣沉華山道
士蘇志恬偶獲尺許修為界尺─寓簡─草木之最香者
如沉水旃檀龍腦蘇合薰陸鬱金薝蔔薔薇素馨末利
雞舌之屬皆産于嶺表海南南遷集云雷化已南山多
苓苓藿香芬芳襲人動或數里予嘗推其理火盛於南
方實能生土土味性甘而臭香其在南方乘火之王得
其所養英華發外是以草木皆香此實理性之自然者
而前此說香自范蔚宗以下未嘗有及此也黃帝書言
五氣香氣凑脾古人固知之矣楞嚴云純燒沉水無令
見火此自佛以來燒香妙方也─南海古蹟記─晉吳隐
之北歸家人攜沉香一斤覺投香江中─越中雜記─青
口兩山夾天如綫山石峭削一壁上有古木一株土人
云是沉香樹一年一花
集藻─賦─增─宋蘇軾沉香山子賦─古者以芸為香以蘭為
芬以鬱鬯為祼以脂蕭為焚以椒為塗以蕙為薰杜蘅
帶屈葛蒲薦文麝多忌而本羶蘇合若薌而實葷嗟吾
知之幾何為方入之所分方根塵之起滅常顛倒其天
君每求似于髣髴或鼻勞而妄聞獨沉水為近正可以
配薝蔔而並云矧儋崖之異産實超然而不羣既金堅
而玉潤亦鶴骨而龍筋惟膏液之内足故把握而兼斤
顧占城之枯朽宜㸑釡而燎蚊宛彼小山巉然可欣如
太華之倚天象小孤之插雲往夀子之生朝以寫我之
老懃子方面壁以終日豈亦歸田而自耘幸置此于几
席養幽芳于帨帉無一往之發烈有無窮之氤氲蓋非
獨以飲東坡之夀亦取以食黎人之芹也
别錄─增─南方草木狀─蜜香紙以蜜香樹皮葉作之微褐
色有紋如魚子極香而堅韌水漬之不潰爛泰康五年
大秦獻三萬幅常以萬幅賜當陽侯杜預令寫所撰春
秋釋例及經傳集觧─清異錄─有賈至林邑舍一翁姥
家日食其飯濃香滿室賈亦不喻偶見甑則沉香所剜
也
龍腦香
增─酉陽雜俎─龍腦香樹出婆利國婆利呼為固不婆律
亦出波斯國樹高八九丈大可六七圍葉圓而背白無
花實其樹有肥有瘦瘦者有婆律膏香一曰瘦者出龍
腦香肥者出婆律膏也在木心中斷其樹劈取之膏于
樹端流出斫樹作坎而承之入藥用别有法─香譜─形
似松脂作杉木氣乾脂謂之龍腦香清脂謂之波律膏
子似豆䓻皮有甲錯海藥本草云味苦辛微温無毒主
内外障眼去三蟲療五痔明目鎮心祕精
安息香樹
增─酉陽襍爼─安息香樹出波斯國波斯呼為辟邪樹高
三丈皮色黃黑葉有四角經冬不凋二月開花黃色花
心微碧不結實刻其樹皮其膠如飴名安息香六七月
堅凝乃取之燒通神明辟衆惡
麝香木
增─清異錄─江南山谷間有一種竒木曰麝香樹其老根
焚之亦清烈號䬣&KR2571;香
&KR4509;布羅香
增─西域記─其樹松身異葉花果亦别初採既濕尚未有
香木乾之後循理而折之其中有香木乾之後色如冰
雪亦龍腦香
櫰香
增─本草─櫰香一名兜婁婆香江淮湖嶺山中有之木大
者近丈許小者多被樵采葉青而長有鉅齒狀如小薊
葉而香對節生其根狀如枸杞根而大煨之甚香
必栗香
增─本草─必栗香一名花木香一名詹香生高山中葉如
老椿擣置上流魚悉暴腮而死木為書軸白魚不損書
靈夀木
增─爾雅─椐樻─注─腫節可以為杖─鄭注─此木似藤節目相
對─陸璣詩疏─木節中腫似扶老今人以為馬鞭及杖
弘農郡北山有之─漢書注─木似竹有枝節長不過八
九尺圍三四寸自然有合杖制不湏削治也─本草─一
名扶老杖陳藏噐曰生劍南山谷圓長皮紫作杖令人
延年益夀
彙考─增─漢書孔光傳─光稱疾辭位太后詔賜靈夀杖
山海經廣都之野靈夀實華─水經注─巴鄉村側有谿
谿中多靈夀木
集藻─銘─增─漢李尤靈夀杖銘─亭亭竒榦實曰靈夀甘泉
潤根清露流莖乃制為杖扶危定傾既憑其實亦貴其
名
五言古詩─增─唐柳宗元植靈夀木─白華鑒寒水怡我適
野情前趨問長老重復欣嘉名蹇連易衰朽方剛謝經
營敢期齒杖賜聊且移孤莖叢萼中競秀分房外舒英
柔條乍反植勁節常對生循玩足忘疲稍覺步武輕安
能事翦伐持用資徒行
五言律詩─增─宋張浮休─曲木天然性叨名席上珍節高
工碍手倚壁快扶人莫問西來意終為竈下薪他時俘
頡利拜賜敢忘身
詩散句─增─宋曾肇─林下搘來供燕息省中攜去寵師儒
─蘇軾─靈夀扶來似孔光
娑羅木
增─通雅娑羅外國之交譲木也葉似柟皮如玉蘭色葱
白最潔鳥不棲蟲不生子能下氣─益部方物略記─生
峨眉山中類枇杷數葩合房春開葉在表花在中或言
根不可徙─吳船錄─木葉如海桐又似楊梅花紅白色
春夏間開─茅亭客話─花苞大如拳葉凡二十餘葉相
沓捧苞類桐花一簇三十餘朵經月方謝
彙考─增─南史扶南國傳─梁天監十八年遣使送天竺旃
檀瑞像娑羅樹葉─荆南記─晉永康元年巴陵顯安寺
僧房床下忽生一樹随伐隨生如是非一樹生愈疾衆
共異之置而不翦旬日之間枝柯極棟遂移房避之自
爾已後樹長漸遲但極晩秀夏中方有花葉枝莖與衆
木不殊多歴年稔人莫識也後外國僧見之攀而流涕
曰此娑羅樹也佛處其下湼槃吾思本事所以泣耳而
花開細白不足觀採元嘉十一年忽生一花形色如芙
蓉樹今見在此亦一方之竒蹟也─翻譯─南印建那補
羅國北不遠有多羅樹林三十餘里其葉長廣其色光
潤諸國書寫莫不采用─酉陽雜俎─慈恩寺殿庭大莎
羅樹大歴中安西所進其木樁賜此寺四橛大德行逢
自種之一株不活─洛陽名園記─苗帥園故有七葉二
樹對峙高百尺春夏望之如山然今剏堂其北─韓雍
賜遊西苑記─橋南有娑羅樹人所罕見─長安客話─臥
佛寺内娑羅樹二株子如橡栗可療心疾─名山記─天
台山有娑羅樹花一名鶴翎出華頂峯以多經風霜樹
不高大樹數百枝枝十餘頭頭六七葉經冬不凋花如
芍藥香如茉莉按蜀都賦雅州瓦屋山産娑羅花有五
色照映山谷與此相類─花史─昌化千頃山側娑羅一
株每初夏花開香聞十里相傳為許由故居─雲南志
娑羅花在會城土主廟其本類大理和山花佛日盛開
其色白微帶黃意異香芬馥非同凡花臭味中出一蕊
如稗穗垂出瓣中每朵十二瓣遇閏輒多一瓣相傳高
僧以二念珠入土一珠出樹不知大理所傳仙人遺種
者又出何典故且不獨和山有之也俗傳娑羅樹炙
之能却病土人有疾者度其高下以艾灼焉今樹枯
集藻─狀─增─唐安西道進娑羅枝狀─臣所管四鎮有拔汗
那最為密近水有娑羅樹特為竒絶不庇凡草不止惡
禽聳榦無慙于松栝成隂不愧于桃李近差官拔汗那
使令採得前件樹枝二百莖如得托根長樂擢穎建章
布葉垂隂隣月中之丹桂連枝接影對天上之白榆
碑─增─唐李邕楚州淮隂縣娑羅樹碑并序─觀厥好德存
樹愛人及烏有情不忘雖小可作夫施及者也則有宗
廟加敬墟墓增悲覩物可懷比事斯廣此觸類者也矧
乃通感靈變玄符聖迹根柢淨土碩茂佛時燭金山之
景彰聯玉豪之殊相至若泥日法會荼毘應身妙有雙
樹之間光覆僧祗之衆安可混曜散木比列清林議上
茅之挺生喻堅固之神造者也娑羅樹者非中夏物土
所宜有者已婆娑十畝暎蔚千人密幄足以綴飛飇高
蓋足以却流景惡禽翔而不集好鳥止而不巢有以多
矣然深識者雖徘徊仰止而莫知冥植博物者雖沉吟
稱引而莫辨嘉名華葉自竒榮枯嘗異隨所方面頗徵
靈應東瘁則青郊苦而歲不稔西茂則白藏泰而秋有
成唯南匪他自北常爾或季春肇發或仲夏萌生早先
豐隨晩暮儉若且槁莖後吐芬條前秀差池旬日奄忽
齊同無今昔可殊非物理所測古老多怪時俗每驚巫
者占於鬼謀議者惑于神樹證聖載有三藏義淨還自
西域逮兹中休信宿因依齋戒瞻嘆演夫本處徵之舊
聞源其始也榮灼道成之際䆒其末也摧藏薪盡之餘
或森列四方或合并二體常清不壞應現分榮變白有
終不滅同盡昔與釋迦蔭首今為羣生立緣夫佛病從
人大慈感故樹萎因物深悲理然化能分身半枯即是
心有合相後茂還齊宜其表正聖神靈貺品彙以變見
一攝而稱讃十方者也淮隂縣者江海通津淮椘巨防
彌越走蜀會閩驛吳七發枚乘之丘三傑楚王之窟勝
引飛轡商旅接艫每至同雲冐山終風振壑宦子惕息
槁工疚懷魚貫迤其萬艘霧集坌於曾渚莫不膜拜圍
遶焚香護持復悔多尤廻祈景福於是風水相借物色
同和挂帆啓行方舳駿邁浮山崛起而疏巘慶雲亂飛
而比峯雖電影施鞭夸父杖策罔可喻其神速曷云状
其豁快者哉州牧宗子名仲康廣孝惟家大忠形國播
清政以主郡儀古式以在人知微知彰有禮有樂别駕
扶風竇公名誡盈盛門貴仕懿德令名利用以厚生明
略以營道上交不諂下交不黷司馬宗子名景虚受賢
交榦用柔克退遂中律先後自公且觀麟定之詩未弘
驥子之任邑宰清河張公名松質藐自雉節忽乎博聞
始于能賦而彰中于成器而立牧人通急徇物合權威
肅懾于神明慈惠安其父母豈伊政理自有才名莫不
淨慮一乘追攀八樹嘆徙植而多感惟化生而永懷大
啓上緣率心檀施碩德道暉寺主道玄上座道絢都維
那曇一等皆妙覺圓常釋門上首痛金棺而既往駭堅
林而在兹鄉望司徒玄簡戴玄景王玄珪張仁藝王懷
儼劉元隐沈信詳等夙悟大師深入真際勤行進力護
供莊嚴揚州東大雲寺法師希玄廣派法流固祗德本
戒行有以鎮浮俗利言有以誨蒙求既憑藉于衆心亦
謀明于獨得是摽靈跡乃建豐碑其詞曰政化之理兮
甘棠猶存寳乘之妙兮娑羅是敦欽厥道成兮八相克
尊感乎示迹兮一歸可門與佛合緣兮榮落同時歘爾
化生兮感變誰思休徵咎徵兮伺察不欺流俗莫識兮
綿曠驚疑上人西還兮覯止增悲發皇靈應兮堅固在
兹方國傳聞兮想象悽其廻首正信兮頂禮護持優曇
千年兮曷足議之
贊─增─宋宋祁娑羅木贊─聚葩共房葉附花外根不得徙
見偉斯世
歌─
御製娑羅樹歌─娑羅珍木不易得此樹惟應月中植想見初
從西域移山中有人多未識海桐結蕊松栝形千花散盡
七葉青山禽廻翔不敢集虚堂落子風泠泠椘州遺碑今
已偃峨眉雪外雙林遠未若兹山近可遊靈根終古蟠層
巘繁隂亭午轉團圞回睇精藍路幾盤憑教紫府仙山樹
寫入披香殿裏看
七言古詩─增─元郭翼題娑羅室─娑羅樹下幽人室山氣
因之與秋碧古色猶棲竺國雲絶頂仰見扶桑日太隂
垂地風雨會百尺撐空鬼神力醉呼北海起九原為爾
重鐫青石壁
五言排律─增─宋歐陽修定力院七葉木─伊洛多佳木娑
羅舊得名常於佛家見宜在月中生暗砌隂鋪静虛堂
子落聲夜風疑雨過朝露炫霞明車馬王都盛樓臺梵
宇閎惟應静者樂時聽野禽鳴
七言絶句─增─宋梅堯臣娑羅樹─桫欏古樹常占歲在昔
曾看北海碑今日四方俱大稔不知榮悴向何枝
扶木
增─山海經─大荒之中有山名曰孽搖頵羝上有扶木柱
三百里其葉如芥─注─扶木即扶桑湯谷上有扶木一
日方至一日方出皆載于烏─十洲記─扶桑在碧海之
中地方萬里多林木葉皆如桑又有椹樹長者數千丈
大二千餘圍樹兩兩同根偶生更相依倚是以名為扶
桑仙人食其椹而一體皆作金光色飛翔空中其樹雖
大其椹故如中夏之桑也但椹稀而色赤九千歲一生
實耳
彙考─增─梁書扶桑國傳─扶桑國地在中國之東其土多
扶桑木故以為名扶桑葉似桐而初生如筍國人食之
實如梨而赤績其皮為布以為衣亦以為綿作板屋無
城郭有文字以扶桑皮為紙─原─淮南子─扶木在揚州日
之所曊─增─拾遺記─瀛州有扶桑萬歲一枯其人視之
如旦暮也─原─寰中記─天下之高者扶桑無枝葉上至
于天下通三泉
集藻─賦─增─唐朱鄴扶桑賦─木臨大壑名曰扶桑厭洪波
之萬里在青帝之一方受浩氣以生成那倫衆木挺仙
材之秀麗能戴朝陽塵外風吟天涯雨泣山晴而瑞氣
初動海晩而潮痕乍濕幾千歲月標下界之無雙廻拔
榮枯依高空而獨立霧折煙融孤光在東長迎旭日先
得春風吾將原太極之意考真宰之功不産竒異安分
混同物欲明焉我則與三才並起田云化矣我則與大
朴無窮卓出古今莫逾貞固當乾坤之上位瞰魚龍之
要路至若玉漏聲殘銀蟾影度收人間之暝色未遍羣
山聳海底之紅輪先經此樹露戢雲驚珠懸焰生雖凌
厥熾寕奪兹榮豈若常材隨大匠之雕刻自如良輔契
吾君之聖明巢之者不可得其窺蠧之者不可得其噬
陽烏象擇木之狀晴虹作挂弓之勢名大天下身高水
際掩彩翠於蟠桃病虧盈于月桂非海也不足以容其
大非日也不足以升其高葉茂而雲垂霽景根深而龍
撼驚濤卑沃焦於尺土微鄧林以秋毫巨影倒空而漠
漠寒聲吹夜以飇飈靈境難尋人寰罕測性欺霜雪心
藏正直故能齊衆甫而擬滄浪永佐東君之德
五言古詩─增─晉陶潜讀山海經─逍遥蕪臯上杳然望扶
木洪柯百萬尋森散覆暘谷靈人侍丹池朝朝為日浴
神景一登天何幽不見燭
若木
原─山海經─洞野之山上有赤樹青葉赤華名曰若木
南海之内黑水青水之間有木名曰若木
彙考─增─淮南子若木在建木西上有十日其華照下地
─水經註─若木之生非一所也黑水之間厥木所植水
出其下故木受其稱焉
集藻─贊─增─晉郭璞若木贊─若木之生崑山是濱朱華電
照碧葉玉津食之靈智為力為神
文散句─增─楚屈原離騷─折若木以拂日兮聊逍遥以相
羊─天問─羲和之未揚若華何光
詩散句─增─唐李白─西海栽若木東溟植扶桑别來幾多
時枝葉萬里長揮手折若木拂此西日光
丹木(二種同名)
增─山海經─峚山其上多丹木圓葉而赤莖黃花而赤實
其味如飴食之不饑丹木有玉膏以灌丹水崦嵫之
山其上多丹木其葉如榖其實大如瓜赤跗而黑理食
之已痺可以禦火
集藻─贊增─晉郭璞丹木贊─爰有丹木生彼淆盤厥實如
瓜其味甘酸蠲疴辟火用竒桂蘭丹桂曄曄沸沸玉
膏黃軒是服遂攀龍豪
五言古詩─增─晉陶潜詩─丹木生何許廼在峚山陽黃花
復朱實食之夀命長白玉凝素液瑾瑜發竒光豈伊君
子寳見重我軒黃
建木(二種同名)
增─山海經─有九丘以水絡之有木青葉紫英玄華黃實
名曰建木百仞無枝有九欘下有九枸其實如麻其葉
如芒有木狀如牛引之有皮若纓黃蛇其葉如羅其
實如欒其木如蓲其名曰建木在窫窳西弱水上─注─建
木青葉紫莖黑花黃實其下聲無響立無影也
彙考─增─淮南子─建木在廣都天帝所從上下處此木日
中無影
集藻─贊─增─晉郭璞建木贊─爰有建木黃實紫柯皮如蛇
纓葉有素羅絶蔭弱水義人則過
賦─增─唐無名氏建木賦─廣都有建木焉大五千圍生不
知始高八千尺仰不見巔過雷電遺雲煙倚白日摩青
天靡蟠桃於度朔之上毫若木於滄海之邊斯未足竒
者天牧寸雲日在午位明白宇宙光&KR0802;燭秘枝枝攅太
虛外青葉葉積元氣間翠無一點之影落之於地故自
當玉京之要得天下之中左右仙翁前後玉童潤璚露
飀祥風五雲翼之而斐亹八景含之而玲瓏帝或自天
而䧏天寕假羽翼帝或自地而還地不乘虛空以我有
飛陸之力以我有泰階之功必我之由忽乎遂通如此
見其真宰之意生巨材而不易上帝之心寄巨材而亦
深不然奚至是哉俗人生代重疊詭譎其或不聞聞之
或不信境之絶信之或不往往之或不到智之劣自非
天付洞微神與明哲樹杳杳而何在身紛紛而已滅士
有以廣都為帝王之宅以建木為台階之臣自謂未達
仰慕斯人髣髴雲霄徘徊風塵若巨材之一見希謁帝
之有因
賦散句─增─晉孫綽天台賦─建木滅影于千尋琪樹璀璨
而成珠
迷榖
增─山海經─招搖之山有木焉其狀如榖而黑理其花四
照其名曰迷榖佩之不迷
集藻─贊─增─晉郭璞迷榖贊─爰有竒樹産自招搖厥華流
光上映重霄佩之不惑潜有靈標
棪木
增─山海經─堂庭之山多棪木─注─别名連其子似柰而赤
可食
白䓘
增─山海經─侖者之山有木焉其狀如榖而赤理其汗如
&KR0238;其味如飴食者不饑可以釋勞其名曰白䓘可以血
玉─注─或作睪蘇
集藻─贊─增─晉郭璞白䓘贊─白䓘睪蘇其汁如飴食之辟
榖味有餘滋逍遥忘勞窮生盡期
文莖
增─山海經─符禺之山有木焉名曰文莖其實如棗可以
已聾
杻木
增─山海經─英山其上多杻橿─注─杻似棣而細葉一名土
橿橿木中車材甘棗之山其上多杻木
盼木
增─山海經─浮山多盼木枳葉而無傷木蟲居之
稷木
增─山海經─庅陽之山其木多稷柟豫章─注─稷似松有刺
細理
崇吾山木
增─山海經─崇吾之山有木焉員葉而白柎赤華而黑理
其實如枳食之宜子孫
榣木
增─山海經─槐江之山其隂多榣木之有若─注─榣木大木
也言其上復生若木大木之竒靈者為若
集藻─贊─增─晉郭璞榣木贊─榣惟靈樹爰生若木重根增
駕流光㫄燭食之靈化榮名仙錄
櫰木(槐一名櫰與此木名同物異)
增─山海經─中曲之山有木焉其狀如棠而員葉赤實實
大如木瓜名曰櫰木食之多力
集藻─贊─增─晉郭璞櫰木贊─櫰之為木厥形似槤若能長
服拔樹排山力則有之夀則宜然
机木
增─山海經─單狐之山多机木─注─机木似榆可燒以糞稻
田出蜀中
北號山木
增─山海經─北號之山有木焉其狀如楊赤華其實如棗
而無核其味酸甘食之不瘧
芑木
增─山海經─東始之山有木焉其狀如楊而赤理其汁如
血不實其名曰芑可以服馬
集藻─贊─增─晉郭璞芑木贊─馬維剛駿塗之芑汁不勞孫
陽自然閒習厥術無方理有潜執
櫔木
增─山海經─歴兒之山其上多櫔木是木也方莖而圓葉
黃華而毛其實如棟服之不忘
彫棠
增─山海經─隂山多彫棠其葉如榆葉而方其實如赤菽
食之已聾
茇
增─山海經─柄山有木焉其狀如樗其葉如桐而莢實其
名曰茇可以毒魚
黃棘
增─山海經─苦山有木焉名曰黃棘黃華而圓葉其實如
蘭服之不字
天楄
增─山海經─堵山有木焉名曰天楄方莖而葵狀服者不
㖶
蒙木
增─山海經─放臯之山有木焉其葉如槐黃華而不實其
名曰蒙木服之不惑
帝休
增─山海經─少室之山其上有木焉其名曰帝休葉狀如
楊其枝五衢黃華黑實服者不怒
集藻─贊─增─晉郭璞帝休贊─帝休之樹厥枝交對竦本少
室曾隂雲䨴君子服之匪怒伊愛
栯木
增─山海經─泰室之山其上有木焉葉狀如梨而赤理其
名曰栯木服者不妬
集藻─贊─增─晉郭璞栯木贊─爰有嘉樹厥名曰栯薄言采
之窈窕是服君子維歡家無反目
帝屋
增─山海經─講山有木焉名曰帝屋葉狀如椒反傷赤實
可以禦凶─注─反傷刺下勾也
亢木
增─山海經─浮戲之山有木焉葉狀如樗而赤實名曰亢
木食之不蠱
葪栢
增─山海經─敏山上有木焉其狀如荆白華而赤實名曰
葪栢服者不寒
集藻─贊─增─晉郭璞葪栢贊─葪栢白華厥子如丹實肥變
氣食之忘寒物随所染墨子所歎
三珠樹
增─山海經─三珠樹在厭火北生赤水上其為樹如栢葉
皆為珠一曰其為樹若彗
集藻─贊─增─晉郭璞三珠樹贊─三珠所生素水之際翹葉
栢竦美壯若彗濯彩丹波自相霞映
雄常樹
增─山海經─肅慎之國有樹名曰雄常先入代帝於此取
之─注─其俗無衣服中國有聖帝代立者則此木生皮可
衣也
欒
增─山海經─雲雨之山有木名曰欒禹攻雲南有赤石焉
生欒黃木赤枝青葉羣帝焉取藥
甘柤
增─山海經─蓋猶之山上有甘柤枝榦皆赤黃葉白華黑
實
甘華
增─山海經─蓋猶之上有甘華枝榦皆赤黃葉
朱木
增─山海經─蓋山之國有樹赤皮枝榦青葉名曰朱木注
或作朱威木也
尋木
增─山海經─尋木長千里在勾纓南生河上西北
集藻─贊─增─晉郭璞尋木贊─眇眇尋木生于河邊疎枝千
里上干雲天垂隂四極下蓋虞淵
文玉樹
增─山海經─開明北有珠樹文玉樹玗琪樹─注─玗琪赤玉
屬也吳天璽元年臨海郡吏伍曜在海水際得石樹高
二尺餘莖葉紫色詰曲傾靡有光彩即玉樹之類也
彙考─增─淮南子─崑崙上有珠樹玉樹璇樹不死樹在其
西沙棠琅玕在其東綘樹在其南碧樹瑶樹在其北
隋唐嘉話─雲陽縣界多漢離宫故地地有似槐而葉細
土人謂之玉樹揚子雲甘泉賦云玉樹青葱後左思以
雄為假稱珍怪不詳也
集藻贊─增─晉郭璞文玉玗琪樹贊─文玉玗琪方以類叢
翠葉猗萎丹柯玲瓏玉光争煥彩豔火龍
不死樹
增─山海經─開明北有不死樹─注─言長生也─博物志─負
丘山上有不死樹食之乃夀
集藻─贊─增─晉郭璞不死樹贊─萬物暫見人生如寄不死
之樹夀敝天地請藥西姥烏得如羿
賦散句─增─漢張衡思玄賦─登閬風之層城兮搆不死而
為床
聖木
增─山海經─開明北有甘水聖木─注─食之令人智聖也
集藻─贊─增─晉郭璞甘水聖木贊─醴泉睿木養齡盡性增
氣之和袪神之冥何必生知然後為聖
服常琅玕樹
增─山海經─服常樹其上有三頭人伺琅玕樹─注─服常木
未詳琅玕子似珠爾雅曰西北之美者有崑崙之琅玕
焉莊周曰有人頭遞卧遞起以伺琅玕與玕琪子謂此
人也
彙考─增─續仙傳─謝玄卿遇神仙見丹柯碧葉微風時叩
五音相節云此琅玕樹也
集藻─贊─增─晉郭璞服常琅玕樹贊─服常琅玕崑山竒樹
丹實珠離綠葉碧布三頭是伺遞望遞顧
櫧
增─山海經─前山其木多櫧─注─或作儲似柞子可食冬夏
生作屋柱難腐─本草─櫧木處處山谷有之大者數抱
高二三丈葉長大如栗葉稍尖而厚堅光澤鋸齒峭利
凌冬不凋三四月開白花廣穗如栗花結實大如槲子
外有小苞霜後苞裂子墜子圓褐而有尖大如菩提子
内仁如杏仁生食苦澀煑炒乃帶甘亦可磨粉
集藻─五言絶句─增─唐朱景玄雙櫧亭─連簷對雙樹冬翠
夏無塵未肯慙桃李成隂不待春
槲
增─爾雅─&KR0554;樸心─注─槲&KR0554;别名─疏─樸&KR0554;一名心有心能濕
江淮間以作柱詩召南林有樸&KR0554;此作樸&KR0554;文雖别其
實一也─本草─一名大葉櫟一名櫟橿子蘇頌曰槲處
處山林有之木高丈餘與櫟相類亦有斗但小不中用
耳李時珍曰槲有二種一種叢生小者名枹一種高者
名大葉櫟葉樹俱似栗長大麤厚冬月凋落三四月開
花亦如栗八九月結實似橡子而稍短小僵澀味惡荒
歲人亦食之
彙考─增─詩召南─林有樸&KR0554;─唐書后妃傳─后封嵩山禪
少室封壇南有大槲赦日置雞其杪賜號金雞樹
集藻─七言絶句─增─唐柳宗元種木槲花─上苑年年占物
華飄零今日在天涯祗因長作龍城守剰種庭前木槲
花
詩散句─增─唐李賀─侵侵槲葉香木花滯寒雨─元王惲
闖首槲樹間氣自太古練─宋陸游─三峯二室煙塵静
要試霜天槲葉衣─唐朱慶餘─山橋槲葉暗─許渾─古
木高生槲─宋陸游掃園收槲葉
杻
增─爾雅─杻檍─注─似棣細葉葉新生可飼牛材中車輞關
西呼杻子一名土橿─疏─陸機云葉似杏而尖白色皮正
赤為木多曲少直枝葉茂好二月中葉疎華如練而細
蕊正白蓋柎今官園種之正名曰萬歲既取名於億萬
其葉又好故種之共汲山下人或謂之牛筋
彙考─增─詩唐風─隰有杻─山海經─崌崍之山其木多楢
杻─丹鉛雜錄─謝眺詩云風動萬年枝唐詩青松忽似
萬年枝三體詩註以為冬青非也草木疏云檍木枝葉
可愛二月花白子似杏今官園種之取億萬之義改名
萬歲樹即此也
桋
增─爾雅─桋赤梀白者梀─注─赤梀樹葉細而岐銳皮理錯
戾好叢生山中中為車輞白梀葉圓而岐為大木─疏─陸
璣云梀葉如柞皮薄而白其木理赤者為赤梀一名桋
白者為梀其木皆堅韌今人以為車轂
彙考─增─詩小雅─隰有杞桋
棫
增─爾雅─棫白桵─注─桵小木叢生有刺實如耳璫紫赤可
啖─疏─陸璣云王蒼說棫即柞也其材理全白無赤心者
為白桵直理易破可為櫝車輻又可為矛戟矜今人謂
之白捄或曰白柘此二說不同未知孰是
彙考─增─詩大雅柞棫拔矣芃芃棫樸薪之槱之─山
海經─羭次之山多棫橿
杬
增─爾雅─杬魚毒─注─杬大木子似栗生南方皮厚汁赤中
藏卵果
橋
增─尚書大傳─伯禽康叔見周公三見而三笞商子曰南
山之陽有木名橋北山之隂有木名梓二子盍往觀焉
二子往觀見橋木高而仰梓木晉而俯反以告商子商
子曰橋者父道也梓者子道也二子再見周公入門而
趨登堂而跪周公拂其首勞而食之
冥靈
增─莊子─楚之南有冥靈者以五百歲為春五百歲為秋
注─冥靈木名
撚支
增─離騷注─撚支草也支一作枝相如賦云枇杷橪支其
字從木郭璞云橪支木也
集藻─文散句─增─楚辭─采橪支于中洲
赤木
增─吕氏春秋─括姑之東中容之國有赤木之葉焉
仁夀木
增─吕氏春秋─木之美者有仁夀之華焉
彙考─增─拾遺記─晉文公焚林以求介之推有白鵶繞煙
而噪或集之推之側火不能焚晉人嘉之起一高臺名
曰思煙臺種仁夀木木似栢而枝長柔軟其花堪食
模木
增─淮南草木譜─模木生周公塜上其葉春青夏赤秋白
冬黑以色得其正也
楷木
增─淮南草木譜楷木生孔子塜上其榦枝疎而不屈以
質得其直也─酉陽雜俎─蜀中有木類柞衆木榮時枯
枿隆冬方萌芽布隂蜀人呼為楷木
别錄─增─元郝經詩序─金源以來進士登第例授楷笏無
則以槐代之
不盡木
增─神異經─南荒外有火山其中生不盡之木晝夜火燃
得暴風不猛猛雨不滅南荒之外有火山長四十里
廣五十里其中皆生不燼之木火鼠生其中
柤稼&KR2286;
增─神異經─南方大荒之中有樹焉名曰柤稼&KR2286;柤者柤
棃也稼者株稼也&KR2286;親暱也三千歲作華九千歲作實
其華蘂紫色其實赤色其高百丈或千丈也敷張自輔
東西南北方枝各近五十丈葉長七尺廣五尺色如綠
青木皮如梓樹理如甘草味飴實長九尺圍如其長而
無瓤核以竹刀剖之如凝蜜得食復見實即滅矣言復
見後實熟者夀一萬二千歲
返魂樹
增─十洲記─聚窟洲上有大山名為神鳥山山多大樹與
楓木相類而花葉香聞數百里名為返魂樹扣其樹亦
能自作聲聲如羣牛吼聞之者皆心驚神駭伐其木根
心于玉釡中煑取汁更微火煎如黑餳狀令可丸之名
為驚精香或名之為震靈丸或名之為震檀香或名之
為人鳥精或名之為却死香一種六名斯靈物也香氣
聞數百里死者在地聞香氣乃却活不復亡也─博物
志─武帝時西域月支國度弱水貢此香三枚大如燕卵
黑如桑椹値長安大疫西使謂燒一枚辟之當中病者
聞之即起香聞百里數日不歇疫死未三日者熏之皆
活乃返生神藥也
聲風木
增─東方朔外傳太初二年朔從西那邪國還得聲風木
十枝以獻帝長九尺大如指此木出因洹之水則禹貢
所謂因桓是來即其源也出甜波上有紫燕黃鵠集其
間實如細珠風吹枝如玉聲因以為名帝以遍賜羣臣
年百歲者
指星木
增─東方朔外傳武帝常見彗星朔折指星木以授帝帝
指彗星應時星没時人莫之測也
平露
增─宋書符瑞志─平露如蓋以察四方之政其國不平則
隨方而傾─白虎通─賢不肖位不相踰則平露生于庭
一名平慮─瑞應圖─一名平兩
集藻─賦─增─唐無名氏平露賦─惟唐累慶唯天眷命植平
露之殊祥表吾君之睿聖不窺於牖可以辨百寮之賢
不下於堂可以觀四方之政其儀可尚其義可覈平也
者所以表太平之時露也者所以彰雨露之澤以此知
庶類光贊神功昭格也希代以出曠古而無空嘗覩於
青史獨有騐於祥圖借如嘉禾合穗且生於隴畝萐蒲
扇食未遠於庖厨孰與夫薦祉於彤庭之際含榮於紫
殿之前亭亭莖擢的的規圓屬乾坤交泰風烈昭宣是
以執正自守居中不偏偶香階之蓂莢對玉戶之賓連
以承君顧盻以奉君周旋非夫聖哲首出英賢在位君
臣同心上下一致五帝可以六三王可以四亦曷能感
於兹瑞如或政有所缺道有未光則柢枝傾蓋應是知
方寕兹物兮自爾信有神兮所將似能存於炯誡豈獨
效於禎祥客有聞之而嘆曰於戲哉莫瑞匪靈匪聖莫
丁偉兹平露卓爾祥經物之咸若國之康寕覩珍符之
有炳敢不頌乎德馨頌曰官為賢兮政無失君與臣兮
德惟一伊平露兮應時出彰聖代兮光史筆
賦散句─增─漢張衡東京賦─植華平於春圃
賓連
增─瑞應圖─賓連一名賓達一名賓連闊─白虎通─繼嗣
平明則賓連生於房戶賓連者木名連累相承故在於
房戶象繼嗣也
垂龍木
增─洞冥記─元光中帝起夀靈壇壇上列植垂龍之木似
青梧高十丈有朱露色如丹汁灑其葉地皆成珠其樹
似龍之倒垂亦曰珍枝樹
女香樹
增─洞冥記─影娥池有女香樹細枝葉婦人帶之香終年
不減
青樝木
增─洞冥記─青樝木有膏如淳漆削置噐中以蠟和之塗
布燃照數里
發日樹
增─洞冥記─胥池寒國有發日樹言日從雲出雲來掩日
風吹樹枝拂雲開日光也亦名開日樹樹有汁滴如松
脂也
生金樹
增─洞冥記─影娥池北作鳴禽之苑有生金樹破之皮間
有屑如金而色青亦名青金樹
長生樹
增─鄴中記─金華殿後有皇后浴室種雙長生樹枝條交
於棟上團團車蓋形冬日不凋葉大如掌至八九月乃
生華華色白子赤大如橡子不中啖也世人謂之西王
母長生樹
彙考─增─西京雜記─上林苑千年長生樹十株萬年長生
樹十株─洛陽宫殿簿─明光殿前長生二株含章殿前
長生一株─晉宫閣名─華林園長生六株萬年殿前長
生二株
集藻─賦─增─晉嵇含長生樹賦有序─余嬰丁閔凶靡所定
居老母垂聖善之訓以為生事愛敬没則無改宜居墓
次瞻奉威靈兼覧藝文可以不隕先軌祗奉慈令遂家
于墳左掃除壇封種植松栢松栢之下不滋非類之草
猥有長生育于域内豈老母至行表徵于嘉木哉辭曰
美我親之仁孝固徵瑞之必招降祖宗之遺德振竒木
之青條結根擢榦載生無漸弱莖猗猗綠華冉冉處隂
冬而愈茂豈莖葉之有點感自然以旌賢諒有道之不
掩
丹青樹
增─西京雜記─終南山有樹直上百丈無枝上結藂條如
車蓋葉一青一赤望之斑駮如錦繡長安謂之丹青樹
亦云華蓋樹亦生熊耳山─述異記─辰州嵩溪有丹青
樹上有五色葉圓如華盖俗謂之五采樹
文木
彙考─增─西京雜記─魯恭王得文木一枚伐以為器意甚
玩之中山王為賦曰麗木離披生彼高崖拂天河而布
葉横日路而摧枝幼雛羸鷇單雄寡雌紛紜翔集嘈嗷
鳴啼載重雪而捎勁風將等歲于二儀巧匠不識王子
見知乃命班爾載斧伐斯隐若天崩豁如地裂花葉分
披條枝摧折既剥既刊見其文章或如龍蟠虎踞復似
鸞集鳳翔青緺紫綬環璧珪璋重山累嶂連波疊浪奔
電屯雲薄霧濃雰䴥宗驥旅雞族雉羣蠋繡鴦錦蓮藻
芰文色比金而有裕質参玉而無分裁為用噐曲直舒
卷修竹映池高松植巘制為樂噐婉轉蟠紆鳳將九子
龍導五駒制為屏風鬱岪穹窿制為杖几極麗窮美制
為枕案文章璀璨彪炳渙汗制為盤盂采玩踟蹰猗歟
君子其樂只且恭王大悦顧盻而笑賜駿馬二匹
上林苑樹
彙考─增─西京雜記─初修上林苑羣臣遠方各獻名異樹
亦有製為美名以標竒麗白銀樹十株黃銀樹十株扶
老木十株金明樹二十株搖風樹十株鳴風樹十株琉
璃樹七株離婁樹十株
御定佩文齋廣羣芳譜卷八十
