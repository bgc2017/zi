欽定四庫全書
御定佩文齋廣羣芳譜卷四十一
花譜
山茶
原山茶一名曼陀羅樹高者丈餘低者二三尺枝榦交
加葉似木樨硬有稜稍厚中闊寸餘兩頭尖長三寸許
面深綠光滑背淺綠經冬不脫以葉類茶又可作飲故
得茶名花有數種十月開至二月有鶴頂茶(大如蓮紅如血中心)
(塞滿如鶴頂來自雲南曰滇茶)瑪瑙茶(紅黃白粉為心大紅為盤產自温州)寶珠茶(千葉攢簇)
(色深少態)楊妃茶(單葉花開早桃紅色)焦萼白寶珠(似寶珠而蘂白九月開花清香可愛)
正宫粉賽宫粉(皆粉紅色)石榴茶(中有碎花)海榴茶(青蔕而小)菜榴茶
躑躅茶(類山躑躅)真珠茶串珠茶(粉紅色)又有雲茶磬口茶茉
莉茶一捻紅照殿紅(郝經詩注云山茶大者曰月丹又大者曰照殿紅)千葉紅
千葉白之類(葉各不同或云亦有黃者)不可勝數就中寶珠為佳蜀
茶更勝虞衡志云廣州有南山茶花大倍中州色微淡
葉薄有毛結實如棃大如拳有數核如肥皂子大于若
瀛云寶珠山茶千葉含苞歴幾月而放殷紅若丹最可
愛聞滇南有二三丈者開至千朵大于牡丹皆下垂稱
絶豔矣─增─雲南志─土產山茶花謝肇淛謂其品七十
有二趙璧作譜近百種大抵以深紅輭枝分心卷瓣者
為上─原─紅花為末入薑汁童便酒調服治吐血衂血
下血可代鬱金研末蔴油調塗湯火傷灼
彙考─增─劔南詩注─成都海雲寺山茶一樹千苞特為繁
麗海雲寺山茶開故事宴集甚盛─花經─山茶七品
三命─瓶花譜─黃白山茶二品八命蜀茶三品七命
光福山記─海雲院有連理山茶─原─學圃餘疏─潯陽陶
狄祠山茶一株榦大盈抱枝蔭滿庭二月三日祭時花
特盛好事者分種之竟無一活紹興曹娥廟亦有之止
如拱把之半土人云千年外物也黃山茶白山茶紅
白茶梅皆九月開二山茶花大而多韻亦茶中之貴品
楊妃山茶稍後與白菱同時開楊妃是淡紅殊不為佳
為是冬初花當具一種耳吾地山茶重寶珠有一種
花大而心繁者以蜀茶稱然其色類殷紅嘗聞人言滇
中絶勝余官莆中見士大夫家皆種蜀茶花數千朵色
鮮紅作密瓣其大如杯云種自林中丞蜀中得來性特
畏寒又不喜盆栽余得一株長七八尺舁歸植澹園中
作屋幕于隆冬春時拆去蘂多輙摘却僅留二三花更
大─增─閩部疏─滇茶不寶珠而色鮮好嬌于寶珠茶其
大如盌瓣有重臺交覆可當芍藥莆人林大輅中丞宦
彼帶一株歸今傳種家有之開時千朵豔發綠葉掩映
大是佳卉─瓶史─山茶鮮妍石氏之翾風羊家之靜婉
也黃白山茶韻勝其姿郭冠軍之春風也─滇中茶
花記─茶花最甲海内種類七十有二冬末春初盛開大
於牡丹一望若火齊雲錦爍日蒸霞南城鄧直指有茶
花百韻詩言茶有數絶一壽經三四百年尚如新植一
枝榦高竦四五丈大可合抱一膚紋蒼潤黯若古雲氣
罇罍一枝條黝紏狀如麈尾龍形一蟠根輪囷離竒可
憑而儿可藉而枕一豐葉森沉如幄一性耐霜雪四時
常青一次第開放歴二三月一水養瓶中十餘日顔色
不變─滇雲紀勝書─山茶花在會城者以沐氏西園為
最西園有樓名簇錦茶花四面簇之凡數十樹樹可三
丈花簇其上樹以萬計紫者朱者紅者紅白兼者映日
如錦落英鋪地如坐錦茵此一竒也僕嘗以花時登簇
錦賞之有十丈錦屏開綠野兩行紅粉擁朱樓之句及
登太華則山茶數十樹羅殿前樹愈高花愈繁色色可
念不數西園矣─滇南太華山記─兩墀山茶樹八本皆
高二丈餘枝葉團扶萬花如錦
集藻─賦─增─宋黃庭堅白山茶賦并序─姨母文城君作白
山茶賦興寄高遠蓋以自况類楚人之橘頌感之作後
白山茶賦孔子曰歲寒然後知松栢之後凋也麗紫妖
紅爭春而取寵然後知白山茶之韻勝也此木産于臨
川之崔嵬是為麻源第三谷仙聖所廬金堂瓊榭故是
花也禀金天之正氣非木果之匹亞乃得骨于崑閬非
乞靈于施夏造物之手執丹青而無所用析薪之斤雖
睥睨而幸見赦高潔皓白清修閒暇裴回冰雪之晨偃
蹇霜月之夜彼細腰之子孫與莊生之物化方培戶以
思温故無得而陵跨蓋將與日月爭光何苦與洛陽爭
價惟是當時而見尊顯處于瑶臺玉墀之上是以閉藏
而無悶淡然于乾楓枯柳之下江北則上徐庾江南則
數鮑謝盖不能刻畫嫦娥藩飾姑射諒無地以寄言故
莫傳于膾炙况乎見素抱樸難乎郢人故徐熙趙昌䑛
筆和鉛而不敢畫或謂山丹之皓質足以爭長而更霸
知我如此不幾乎罵雖瓊華明后土之祠白蓮秀遠公
之社皆聲名籍甚俗態不捨挾脂粉之氣而蘊蘭麝與
君周旋其避三舍
五言古詩─增─宋梅堯臣山茶花樹子贈李廷老─南國有
嘉樹華若赤玉杯曾無冬春改常冒霰雪開客從天目
來移比瓊與瑰贈我居大梁蓬門方塵埃舉武尚有礙
何地可以栽每游平棘侯大第夾青槐朱欄植竒卉磨
碧為壅臺於此豈不宜亟致勿徘徊將看榮茂時莫嗤
寒園梅─和普公賦東園山茶─紅蘤勝朱槿越丹看更
大臘月冒寒開楚梅猶不奈曾非中土有流落思江外
─蘇軾王伯敡所藏趙昌山茶─蕭蕭南山松黃葉隕勁
風誰憐兒女花散火冰雪中能傳歲寒姿古來惟丘翁
趙叟得其妙一洗膠粉空掌中調丹砂染此鶴頂紅何
須誇落墨獨賞江南工─原─徐致中山茶─山茶本晩出
舊不聞圖經花深嫌少態曾入蘇公評邇來亦變怪紛
然著名稱黃香開最早與菊為軰朋粉紅更妖嬈玉環
帶春酲偉哉紅百葉花重枝不勝尤愛南山茶花開一
尺盈月丹又其亞不減紅帶鞓吐絲心抽鬚鋸齒葉翦
稜白茶亦數品玉磬尤晶明桃葉何處來𣲖别疑武陵
愈出愈竒怪一見一歎驚─增─明釋道衍茶軒為陳惟
寅賦─千苞凛冰雪一樹當窗几晴旭曉微烘遊蜂掠芳
蘂澹香勻密露繁豔照煙水幽人賞詠遲每恨殘紅委
七言古詩─增─宋曾鞏山茶花─山茶花開春未歸春歸正
值花盛時蒼然老樹皆誰種照耀萬朵紅相圍蜂藏鳥
伏不得見東風用力先吹嘘追思前者葉蓋地萬木慘
慘攢空枝寒梅數綻小顔色霰雪滿眼常相迷豈如此
花開此日絳豔獨出凌朝曦為憐勁意似松柏欲攀更
惜長依依山榴淺薄豈足比五月霧露空芳菲─明蘇
伯衡中丞劉先生齋閣前山茶一枝並蔕因效柏梁體
朔風翦冰雨雪雱萬木蕭條凍且僵青藜丈人鈴閣傍
山茶作花紅錦妝中有一枝並蔕香符彩爛若雙鴛鴦
嫣然占盡三春光皇英來自雲中央赤旗翠節兩作行
阿母笑執瑶池觴仙童雙雙吹鳳凰綵女齊綰珊瑚璫
麗色照耀青霞裳芳氣氤氲滿中堂大君尺劔空八荒
牛歸桃林馬華陽百度既貞四維張禮樂誰云謙未遑
制作直欲追虞唐丈人今之杜與房主臣合德真明良
朝夕左右扶維綱餘子議論安敢當一朝嘉惠錫后皇
乃是人文發禎祥玉局仙子喜欲狂更祝人文夀而康
黼黻鴻猷煥天章嘉樹呈瑞垂無疆
五言律詩─增─宋朱長文次韻司封使君和練推官再詠
山茶─珍木何年種繁英滿舊枝開從殘雪裏盛過牡丹
時對日心全展凌風榦不欹藥階如賦詠欠此尚相思
七言律詩─增─宋曾鞏以白山茶寄吴仲庶─山茶純白是
天真筠籠封題摘尚新秀色未饒三谷雪清香先得五
峰春瓊花散漫情終蕩玉蘂蕭條跡更塵遠寄一枝隨
驛使欲分芳種更無因─原─蘇軾和子由開元寺山茶
舊無花今歲盛開─長明燈下石闌干長共松杉鬭歲寒
葉厚有稜犀甲健花深少態鶴頭丹久陪方丈曼陀雨
羞對先生苜蓿盤雪裏盛開知有意明年歸後更誰看
─增─蘇轍宛丘開元寺殿下山茶一株數年不開頃從
子瞻遊此每以為恨今二月中山茶開千餘朵因作詩
奉寄─古殿山花叢百圍故園曾見色依依凌寒強比松
筠秀吐豔空驚歲月非冰雪紛紜真性在根株老大衆
緣稀山中草木誰攜種潦倒塵埃不復歸─謝薖玉茗
花─佳園昨夜變春容清曉驚開玉一叢素質定欺雲液
白淺妝羞退鶴翎紅似聞金谷初無種欲畫鵝溪恐未
工底事餘花避三舍孤高元有使君風騷人漫說麻
源谷本在風流刺史家直與瑶林共高徹可須梅影鬭
横斜芳尊莫待紅妝賞幽豔長令烈士嗟憑仗邊鸞折
枝手應宜展障玉鴉乂─范成大十二月十八日海雲
賞山茶─追趁新晴管物華馬蹏鬆快帽檐斜天南臘盡
風晞雪冰下春來水潄沙已報主林催市柳仍從掌故
問山茶豐年自是歡聲沸更著牙前畫鼔撾─十一月
十日海雲賞山茶─門巷歡呼十里村臘前風物已知春
兩年池上經行處萬里天邊未去人客鬢花身俱歲晩
妝光酒色且時新海雲橋下溪如鏡休把冠巾照路塵
─原─楊萬里山茶─樹子團團映碧岑初看喚作木犀林
誰將金粟銀絲膾簇飣朱紅菜椀心春早横招桃李妬
歲寒不受雪霜侵題詩畢竟輸坡老葉厚有稜花色深
─王十朋族兄文通贈山茶─野性無端喜種花吾兄得
得贈山茶鶯聲老後移雖晩鶴頂丹時看始佳雨葉鱗
鱗成小蓋春枝豔豔首羣葩自慙欲報無瓊玖來往同
看本一家─劉克莊山茶─青女行霜下曉空山茶獨殿
衆花叢不知戶外千林縞且看盆中一本紅性晩每經
寒始拆色深却愛日微烘人言此樹尤難飬暮溉晨澆
自課童─增─元郝經月丹─小艇移來江漲橋盤盤矮矮
格仍嬌丹霞皺月琱紅玉香霧凝春翦絳綃一種是花
偏富貴三冬無物比妖嬈廣寒記憶曾攀折滿殿光搖
照紫霄
五言絶句─原─明于若瀛山茶─丹砂點雕蘂經月獨含苞
既足風前態還宜雪裏嬌─增─陳淳山茶─丹葩間碧葉
雪中自重疊山人倚醉時奈可映赬頰窮冬多雪霰
柔脆已先摧不是丹砂質寧能醉後開
七言絶句─原─宋陶弼山茶─淺為玉茗深都勝大白山茶
小海紅名譽漫多朋援少年年身在雪霜中江南池
館厭深紅零落空山烟雨中却是北人偏愛惜數枝和
雪上屏風─蘇軾邵伯梵行寺山茶─山茶相對阿誰栽
細雨無人我獨來說似與君君不會爛紅如火雪中開
─趙昌山茶─游蜂掠盡粉絲黃落蘂猶收蜜露香待得
春風幾枝在年來殺菽有飛霜─增─范成大玉茗花─折
得瑶華付與誰人間鉛粉弄妝遲直須遠寄驂鸞客鬢
脚飄飄可一枝陸游山茶一樹自冬至清明後著花
不已─東園三日雨兼風桃李飄零掃地空惟有小茶偏
耐久綠叢又放數枝紅─山茶─雪裏開花到春晩世間
耐久孰如君憑闌歎息無人會三十年前宴海雲─原
俞國寳─花近東溪居士家好携樽酒欵攜茶玉皇收拾
還天上便恐筠陽無此花玉潔冰寒自一家地偏驚
對此山茶歸來不負西游眼曾識人間未見花─增─金
叚克已山茶雪─孃子宫中儀體新八姨羞把舊妝勻畫
羅瑞錦難相稱故著龍香簇絳巾─元馬祖常趙中丞
折枝山茶─火齊珠紅拂翠翹石家步障曉寒消千枝蠟
炬燒春夜羯鼔催花打六么─薩都剌阻風南露筋過
羅漢寺看山茶─野寺尋春酒未醒不知幾日過清明小
闌干外東風急一樹山茶落晩晴─明沈周白山茶犀
甲凌寒碧葉重玉杯擎處露華濃何當借夀長生酒只
恐茶仙未肯容─紅山茶老葉經寒壯歲華猩紅點點
雪中葩願希葵藿傾忠膽豈是爭妍富貴家─原─張新
寶珠茶─臙脂染就絳裙襕琥珀装成赤玉盤似共東風
解相識一枝先已破春寒─楊妃茶─曾將傾國比名花
别有輕紅暈臉霞自是太真多異色品題兼得重山茶
詩散句─原─宋張舜民─葉硬經霜綠花肥映雪紅─增─僧
惠洪─千朵鶴頂紅染此叢間綠─明沈周─雪後無顔色
凌寒見此花─原─宋王十朋─道人贈我歲寒種不是尋
常兒女花曾季貍─惟有山茶殊耐久獨能深月占春
風─無名氏勁節不摧岷嶺雪芳姿偏受建溪風─元
郝經─秦女怨離抛翡翠漢宫愁絶冷臙脂
别錄─增─葯圃同春─蜀茶紅白二色清而喜腴秋時用烏
豆水灌之其花益妍─原─栽接─春間臘月皆可移栽四
季花寄枝宜用本體黃花香寄枝宜用茶體若用山茶
體花仍紅色白花寄枝同上一種玉茗如山茶而色白
黃心綠萼磬口花鬯口花宜子種以單葉接千葉者則
花盛樹久以冬青接十不活一
蠟梅
增─本草蠟梅一名黃梅花(黃庭堅詩序云香氣似梅類女工撚蠟所成京洛人因謂)
(蠟梅范成大梅譜云本非梅類以其與梅同時而香又相近色酷似蜜脾故名蠟梅王世懋學圃餘疏云考蠟)
(梅原名黃梅故王安國熙寧間尚詠黃梅至元祐間蘇黃命為蠟梅人言臘時開故名臘梅非也為色正似黃)
(蠟耳)─原─蠟梅小樹叢枝尖葉木身與葉類桃而闊大尖
硬花亦五出色欠晶明以子種出經接過花疎雖盛開
常半含名磬口梅(梅譜云言似僧磬之口也學圃餘疏云出河南花史云楚中荆襄者最佳)
(色深黃圓瓣如白梅若瓶一枝香可盈室)次曰荷花(學圃餘疏云出松江花史云瓣有微尖形似荷)
(花)又次曰九英(梅譜云子種不經接花小香淡其品最下謂之狗蠅後訛為九英)又有
開最先色深黃如紫檀花密香濃名檀香梅此品最佳
此花多宿葉結實如垂鈴尖長寸餘子在其中
彙考─增─王直方詩話─蠟梅山谷初見之戲作二絶緣此
盛於京師─原─梅譜─蠟梅香極清香殆過於梅初不以
形状貴也故難題詠山谷簡齋但作五言小詩而已
增─賓朋宴話─王直方父家多侍兒而小鬟素兒尢妍麗
王嘗以蠟梅花送晁無咎無咎以詩謝之有云芳菲意
淺姿容淡憶得素兒如此梅─竹坡詩話─東南有蠟梅
盖自近時始余童時猶未之見元祐間魯直諸公方有
詩前此未嘗有賦此詩者政和間李端叔在姑谿元夕
見之僧舍中嘗作兩絶其後篇云程氏園當尺五天千
金爭賞凭朱欄莫因今日家家有便作尋常兩等看觀
端叔此詩可以知前日之未嘗有也─梅溪詩注─東南
臘梅葉落始開峽中地暖花開而葉不落─三柳軒雜
識─姚氏殘語以蠟梅為寒客今改為久客─花經─蠟梅
一品九命─瓶史─浴蠟梅宜清瘦僧然寒花性不耐浴
當以輕綃護之蠟梅以水仙為婢─京口諸山記─焦
山觀音閣蠟梅一株輕風翩反若傳隠士神者
集藻─七言古詩─原─宋蘇軾蠟梅一首贈趙景貺─天工點
酥作梅花此有蠟梅禪老家蜜蜂採花作黃蠟取蠟為
花亦其物天工變化誰得知我亦兒嬉作小詩君不見
萬松嶺上黃千葉玉蘂檀心兩竒絶醉中不覺度千山
夜聞梅香失醉眠歸來却夢尋花去夢裏花仙覓竒句
此間風物屬詩人我老不飲當付君君行適吴我適越
笑指西湖作衣鉢─陳師道和蘇公蠟梅─化人巧作緗
樣花何年落子空王家羽衣霓裳涴香蠟從此人間識
尤物青瑣朱郎却未知天公下取仙翁詩烏丸雞距寫
玉葉却怪寒花未清絶北風驅雪度關山把燭看花夜
不眠明朝詩成公亦去長使詩仙誦佳句湖山信美更
須人已覺西湖屬此君坐想明年吴與越行酒賦詩聽
擊鉢─陳與義蠟梅─智瓊額黃且勿誇回眼視此風前
葩家家融蠟作杏蔕歲歲逢梅是蠟花世間真偽非兩
法映日細看真是蠟我今嚼蠟已甘腴况此有韻蠟不
如只愁繁香欺定力薰我欲醉須人扶不辭花前醉倒
卧經月是酒是香君試别─增─周必大次韻王龜齡省
中黃梅─化工未約酴醿菊先放緗梅伴羣玉幽姿著意
慕鉛黃正色何心輕萼綠妝成自淺風味深對此寧辭
食無肉可憐涪翁被渠惱中歲梅屏桮杓醁─楊萬里─
蠟梅次坡公韻─梅花已自不是花冰魂謫墮玉皇家不
餐煙火更餐蠟化作黃姑瞞造物後山未覺坡先知東
坡勾引後山詩金花勸飲金荷葉兩公醉吟許孤絶人
間姚魏漫如山令人眼暗只欲眠此花寒香來又去惱
損詩人難覓句月兼花影却三人欠箇文同作墨君吾
詩無復古清越萬水千山一瓶鉢─劉詵和羅昌逢蠟
梅─梅兄不見今幾時黃塵盡涴冰玉姿却疑來從金仙
國已覺顔貎俱近之水邊林下恍如昨都非都似驚相
嬉額黃萬斛塗未了頩怒半落宮簷枝縹裾下壓紺裙
裼緗袖醉枕紅膚脂天寒鵝兒凍凝酒日明蜂戶光分
脾暗香著人欲襲骨妙意未必和靖知小窗静晝膽瓶
古長廊微雪珠簾垂一枝几案誰所置便覺春意生睫
眉勿嫌吟詩苦不似酒觴更倒黃金巵
五言律詩─增─宋尤袤蠟梅─破臘驚春意凌寒試曉妝應
嫌脂粉白故染麴塵黃綴樹蜂懸室排筝鴈著行團酥
與凝蠟難學是生香─原─楊萬里蠟梅─栗玉圓彫蕾金
鐘細著行來從真臘國自號小黃香夕吹撩寒馥晨曦
透暖光南枝本同姓喚我作他楊─增─朱子蠟梅風雪
催殘臘南枝一夜空誰知荒草裏却有暗香同姿瑩輕
黃外芳騰淺絳中不遭岑寂侣何以媚芳叢
七言律詩─增─宋王安國黃梅花─庾嶺時開媚雪霜梁園
春色占中央莫教鶯過毛無色已覺蜂歸蠟有香弄月
似浮金屑水飄風如舞麯塵場何人剩著栽培力太液
池邊想菊裳─陸游荀秀才送蠟梅─與梅同譜又同時
我為評香似更竒痛飲便判千日醉清狂頓減十年衰
色疑初割蜂脾蜜影欲平欺鶴膝枝插向寶壺猶未稱
合將金屋貯幽姿─王十朋蠟梅─天工著意點駝酥不
與江梅鬭雪膚露滴蜂房釀崖蜜日烘龍腦噴金爐萬
松張蓋黃尤好三峽藏春綠不枯題品倘非坡與谷世
人應作小蟲呼─原─樓鑰詠蠟梅水仙─二姝巧笑出蘭
房玉質檀姿各自芳品格雅稱仙子態精神疑著道家
黃宓妃漫詫凌波步漢殿徒翻半額糚一味真香清且
絶明窗相對古冠裳─增─金趙秉文古瓶蠟梅─石冷銅
腥苦未清瓦壺温水照輕明土花暈碧龍紋澀燭淚痕
疎鴈字横未許功名歸鼎鼐且收風月入瓶罌嬌黃喚
醒朝陽夢漢苑荒凉草棘生─元耶律楚材蠟梅─越嶺
仙姿迥異常洞庭春染六銖裳枝横碧玉天然瘦蕾破
黃金分外香反笑素英渾淡抺却嫌紅豔太濃糚臨風
浥此薔薇露醉墨淋漓寄渺茫
五言絶句─原─宋黃庭堅戲詠蠟梅二首─金蓓鎖春寒惱
人香未展雖無桃李顔風味極不淺體熏山麝臍色
染薔薇露披拂不滿襟時有暗香度─陳師道蠟梅異
色深宜晩生香故觸人不施千點白别作一家春增
陳師道和豫章公黃梅─寒裏一枝春白間千點黃道人
不好色行處若為香色輕花更豔體弱香自永玉質
金作裳山明風弄影舊鬢千絲白新梅百葉黃留花
如有待迷國更煩香冉冉梢頭綠婷婷花下人欲傳
千里信暗折一枝春黃裏含真意春容帶薄寒欲知
誰稱面偏插一枝看花裏重重葉釵頭點點黃祗應
報春信故作著人香─原─陳與義蠟梅─黃羅作廣袂絳
帳作中單人間誰敢著留得護春寒一花香十里更
值滿枝開承恩不在貌誰敢鬭香來─增─陳與義蠟梅
朱朱與白白著意待春開那知洞房裏已傍額黃來
花房小如許銅砌黃金塗中有萬斛香與君細細輸
來從底處所黃露滿衣濕緣憨翻得憐亭亭倚風立
奕奕金仙面排行立曉晴殷勤夜來雪小住作珠纓
亭亭金步搖朝日明漢宫當時好光景一似此園中
韻勝誰能舍色莊那得親朝陽一映樹到骨不留塵
王十朋蠟梅蝶採花成蠟還將蠟染花一經坡谷眼名
字壓羣葩
七言絶句─原─宋黃庭堅從張仲謀乞蠟梅─聞君寺後野
梅發香蜜染成官樣黃不擬折來遮老眼欲知春色到
池塘天工戲翦百花房奪盡人工更有香埋玉地中
成故物折枝鏡裏憶新妝卧雲莊上梅花發香似早
梅開不遲淺色春衫弄風日遺來當為作新詩─增─晁
補之謝王立之送蠟梅五首─未教落素混冰池且看輕
黃綴雪枝越使可因千里致春風元自未曾知恐是
凝酥染得黃月中清露滴來香定知何遜牽詩興借與
穿簾一點光上林初就召羣臣紫蔕同心各自新誰
見小園春雪裏破春一萼更驚人詩報蠟梅開最先
小奩分寄雪中妍水村映竹家家有天漢橋邊絶可憐
去年不見蠟梅開凖擬新年恰恰來芳菲意淺姿容
淡憶得素兒如此梅─晁沖之和王立之蠟梅─茅簷竹
塢兩幽竒岸幘尋花醉亦知崖蜜已成蜂去盡夜寒惟
有露房垂老去攀翻興益竒招携風月作新知但令
春釀常如此百罰深杯亦倒垂荼䕷架倒花仍發薜
荔墻摧石亦移此地與君凡幾醉年年同賦蠟梅詩
步屧穿花醉晩風翻枝摘葉興何窮他年上苑求佳種
越白江紅掃地空─原─韓駒蠟梅─路入君家百步香隔
簾初試漢宫妝只疑夢到昭陽殿一簇輕紅繞淡黃
增─張孝祥蠟梅─滿面宫妝淡淡黃絳紗封蠟貯幽香遥
憐未識花消息乞與一枝收斷腸─周必大蠟梅─繭黃
織就費天機付與園林晩出枝詩老品題猶誤在紅梅
未是獨開遲─范成大從巨濟乞蠟梅─寂寥人在曉雞
窗苦憶花前續斷腸全樹折來應不惜君家真色自生
香─次韻漢卿舅蠟梅─垂垂瘦萼泫微霜翦翦纖英鎖
暗香金雀釵頭金蛺蝶春風傳得舊宫妝湘袂朝天
紫錦裳光風微度絳霄香夀陽信美無仙骨空把心情
學澹妝─楊萬里蠟梅─江梅珍重雪衣裳薄相紅梅學
杏装渠獨小參黃面老額間豔豔發金光蜜蜂底物
是生涯花作餱糧蠟作家歲晩略無花可採却將香蠟
吐成花天向梅梢别出竒國香未許世人知殷勤滴
蠟緘封却偷被霜風折一枝香蜜栽葩分外工疎枝
數點綴雛蜂嬌黃染就宫妝樣香暖猶宜愛日烘─王
十朋蠟梅─劉郎不獨種桃花蠟蘂柔香更可佳臭味相
同林下友從今花木亦通家─謝翺蠟梅─冷豔清香受
雪知雨中誰把蠟為衣蜜房做就花枝色留得寒蜂宿
不歸─吳永齋蠟梅─惹得西湖處士疑如何顔色到鵝
兒清香全與江梅似只欠横斜照水枝─原─金趙伯成
蠟梅二首─凍蕾含香蠟點勻古來幽谷有佳人詩家只
怨和羹晩不道紅梅别是春冷豔疎香寂寞濱欲持
何物向時人東風自是清狂手辦作竹籬茅舍春─增
元耶律楚材謝王巨川惠蠟梅─雪裏冰枝破冷金前村
籬落暗香侵令人多謝王公子分惠幽芳寄好音─馮
子振蠟梅─洗却鉛膏飾道装檀心淺露紫香嚢從今宫
額翻新樣變作眉間一點黃
詩散句─增─宋曾肇─紫蔕黃苞破臘寒清香旋逐角聲殘
─李廌─底處嬌黃蠟樣梅幽香解向北寒開─蘇伯業
花鬚醖蜜共稱美蜜脾翦花噴沉水─周必大─東觀竒
童承詔後南昌故尉欲仙時
詞─原─宋王十朋點絳唇─蠟換梅姿天然香韻初非俗蝶
馳蜂逐蜜在花梢熟巖壑深藏幾載甘幽獨因坡谷
一標題目高價掀蘭菊─李芸子卜算子─蜜葉蠟蜂房
花下頻來往不知辛苦為誰甜山月梅花上玉質紫
金衣香雪隨風蕩人間喚作返魂梅仍是蜂兒樣─韓
元吉菩薩蠻─江南雪裏花如玉風流越樣新装束恰恰
縷金裳濃薰百和香分明籬菊豔却作梅妝面無處
奈君何一枝春已多─趙彥端好事近─一種歲前春誰
辨額黃腮白風意只吟羣木與此花全别此花佳處
似佳人高韻帶詩格君子歲寒相許有芳心難結─馬
莊父浪淘沙─嬌額尚塗黃不入時妝十分輕脆奈風霜
幾度細腰尋得蜜錯認蜂房東閣久淒凉江路悠長
休將顔色較芬芳無奈世間真若偽頼有幽香─毛滂
踏莎行─粟玉玲瓏甕酥浮動芳跗染得臙脂重風前蘭
麝作香寒枝頭煙雪和春凍蜂翅初開蜜房香弄佳
人寒睡愁如夢鵝黃衫子茜羅裙風流不與紅梅共
馬莊父破陣子─點綴莫窺天巧名稱却道人為香醖蜜
脾分幾點色映烏雲倚一枝遥看倒透遲映水不嫌
疎影嬌春也自同時紅樹落殘風乍暖塞管聲長曉更
催此花知不知─葉夢得千秋歲─曉煙溪畔曾記東風
面化工與重裁翦額黃明豔粉不共妖紅輭凝露臉多
情正似當時見誰向滄波岸特地移閒館情一縷愁
千點煩君搜妙語為我催清燕須細看紛紛亂蘂空凡
豔─吴文英天香─蟬葉粘霜蠅苞綴凍生香遠帶風峭
嶺上寒多溪頭月冷枝北瘦枝南小玉奴有姊先占立
墻隂春蚤初試宫黃淡泊偷分夀陽纖巧銀燭淚珠
未曉酒鍾慳貯愁多少記得短亭歸馬暮衙蜂閙荳䓻
釵頭恨褭但悵望天涯歲華老遠信難封吴雲鴈杳
增─張翥水龍吟─玉人梔貌堪憐曉妝一洗鉛華盡此花
應是菊分顔色梅分風韻萼點駝酥口攢金磬心凝檀
粉甚女貞染就仙衣絶勝蜂兒重鵝兒嫩說與玉龍
莫品怕宫波一般流恨故人堪寄折枝代取江南春信
沉水全薰蘖絲密綴額黃深暈乍燕姬未識是花是蠟
笑偎人問
别錄─原─取用─物類相感志─蠟梅樹皮浸水磨墨發光彩
─本草─花氣味辛温解暑生津─禁忌─花史─蠟梅人多
愛其香但可遠聞不可近嗅嗅之頭痛屢試不爽─種
植─子既成試沉水者種之秋間發萌放葉澆灌得宜四
五年可見花一法取根旁自出者分栽易成樹
瑞香
原─瑞香一名露甲一名蓬萊紫一名風流樹高者三四
尺許枝榦婆娑柔條厚葉四時長青葉深綠色有楊梅
葉枇杷葉荷葉攣枝冬春之交開花成簇長三四分如
丁香狀共數種有黃花紫花白花粉紅花二色花梅子
花串子花皆有香惟攣枝花紫者更香烈枇杷葉者結
子其始出於廬山宋時人家種之始著名攣枝者其節
攣曲如斷折之狀其根綿輭而香葉光潤似橘葉邊有
黃色者名金邊瑞香枝頭甚繁體榦柔韌性畏寒冬月
須收暖室或窖内夏月置之隂處勿見日此花名麝嚢
能損花宜另種
彙考─原─清異錄─廬山瑞香花始緣一比丘晝寢盤石上
夢中聞花香酷烈及覺求得之因名睡香四方竒之謂
為花中祥瑞遂名瑞香─增─花經─紫風流一品九命
三餘贅筆─曾端伯以瑞香為殊友張敏叔以瑞香為佳
客─灌園史─瑞香名始於廬山比丘則似前此未之有
矣乃楚辭所載露甲或復以瑞香當之是時佛教未東
豈得先有比丘耶意此花本名露甲至有廬山一事始
易今名耳
集藻─序─原─宋吕大防瑞香圖序─瑞香芳草也其木高纔
數尺生山坡間花如丁香而有黃紫二種冬春之交其
花始發植之庭檻則芳馨出於戶外野人不以為貴宋
景文亦闕而不載予令舂城後二十年守成都公庭僧
圃靡不有也予恐其沒於草一日見知於時殆與人事
無異感而圖之因為之序
五言古詩─原─宋蘇軾次韻曹子方龍山真覺院瑞香花
幽香結淺紫來自孤雲岑骨香不自知色淺意殊深移
栽青蓮宇遂冠薝蔔林紉為楚臣佩散落天女襟君持
風霜節耳聆歌笑音一逢蘭蕙質稍回鐵石心置酒要
妍暖養花須晏隂及此隂晴間恐致慳嗇霖綵雲知易
散鷤䳏憂先吟明朝便陳迹試著丹青臨─增─葉適新
移瑞香舊曾作文忘之因今追憶云─一株當三春名花
不易得百年等尋丈不博千乘國野人三十本強賣青
銅百應憐跗蘤具苦為薪米廹移栽向明陽妃媛儼行
列土膏合根性功用成夙昔除香出淺紫泣露輕脉脉
含愁欲誰訴折去情更惜方求蔽芾隂未受搔擢厄嗟
余自羈旅何以慰新客殷勤深夜來少待山月白
七言古詩─增─宋范成大瑞香花─萬粒叢芳破雪殘曲房
深院閉春寒紫紫青青雲錦被百疊薰籠晩不翻酒惡
休拈花蘂嗅花氣醉人醲勝酒大將香供惱幽禪恰在
蘭枯梅落後─明宣宗瑞香花─瑞香花葉如織其葉非
一狀花開亦殊色或如碼碯之殷紅或如玉雪之姿容
或含淺絳或深紫細蕤疊萼芬玲瓏臘後春前花未放
先春獨占梅花上繞枝芳意露毰毸萬卉千葩總相讓
曈曨旭日照階墀淡蕩香風拂面時初疑沉檀爇寶鼎
亦似蘭麝薰人衣瑞香花樹高三尺強山桃野杏動踰
丈得以幽叢約馥香
五言律詩─原─宋楊萬里詠瑞香─外著明霞綺中裁淡玉
紗森森千萬筍旋旋兩三花小霽迎風喜輕寒索幕遮
香中真上瑞蘭麝敢名家短短薰籠小團團錦帕圍
浮陽烘酒思沉水著人衣茉莉通家遠椒花具體微春
愁渾瘦盡别有瘦中肥─增─僧惠洪次韻真覺大師瑞
香花─淺色映華堂清寒熏夜香應持燕尾翦破此麝臍
囊有恨成春睡無人見洗妝故山煙雨裏寂寞為誰芳
七言律詩─原─宋蘇軾刁景純賞瑞香花憶先朝侍宴次
韻─上苑夭桃自作行劉郎去後幾回芳厭從年少追新
賞閒對宫花識舊香欲贈佳人非汎洧好紉幽佩弔沉
湘鶴林神女無消息為問何年返帝鄉─增─周必大次
韻楊廷秀待制瑞香花─灞橋忍凍兩相攢漢殿含春别
一般粉面固宜垂紫袖錦裳何必著中禪禁庭侍史今
同宿宫帽花枝故自欒咀嚼新詩懷舊直刺貪寧不愧
河檀─原─楊萬里瑞香花─侵雪開花雪不侵開時色淺
未開深碧團圞裏筍成束紫蓓蕾中香滿襟别𣲖近傳
廬阜頂孤芳元是洞庭心詩人自有薰籠錦不用衣篝
炷水沉─瑞香花盛開呈周益公二首─近看丁香萬粒
攢遠看却與紫毬般誰將玉膽薔薇水新濯瓊膚錦繡
禪淨界薰修爾芳馥無人翦剔自檀欒下元前至上元
後省得龍沉與麝蘭鍼來大筍束仍攢作麽開時色
兩般荀令金爐炷沉水昭容紫袖襯中襌同花異葉株
株異一種欒枝節節欒雪裏寒香得三友溪邊梅與雪
邊蘭─增─方岳種瑞香花─自種幽香傍短櫺荷鋤正用
雨冥冥山家安得瑞龍腦春事不專紅鶴翎持向東風
論甲乙與遮西日費丁寧何年得似熏籠錦茗盌時時
為乞靈─原─劉克莊謝太守送瑞香花─一樹婆娑整復
斜使君輟贈到田家自慙甕牖繩樞子不稱香嚢錦傘
花小借暖風為破萼旋澆新水待抽芽丁寧兒子勤封
植留與甘棠一樣誇─朱淑真詠瑞香─玲瓏巧蹙紫羅
裳令得東君著意妝帶露欲開宜暖日臨風微困怯春
霜發揮名字來廬阜彈壓芳菲入醉鄉最是午窗初睡
醒熏籠贏得夢魂香─增─元郝經孟少保後園瑞香─羽
葆層層擁細花甲梅斜映隔山茶兩三叢裏氤氲氣數
百年來富貴家雕玉香濃團瑞雪翠翹春暖插輕霞主
人一去無消息庭戶蕭疎落晩鴉─明陳憲章次韻張
廷實瑞香花開有懷─三徑歸來闢草萊偶逢名士乞花
栽莫愁冷豔無人愛正遞寒香别圃開年光暗逐東流
水春信纔通半樹梅必有比鄰高二仲手捫花樹共徘
徊
五言絶句─增─宋陳造瑞香花─鈎窗玩孤芳殘月衣上明
紫囊拆蘭麝小風弄初晴─范成大瑞香三首─小檻移
秀色端來媚禪房道人不解飲醺然醉天香紫雲蹙
繡被團圞覆衣篝濃薰百和韻香極却成愁一叢三
百朵細細拆濃檀簾幕護花氣不知窗外寒─原─王十
朋瑞香花─真是花中瑞本朝名始聞江南一夢後天下
仰清芬─增─明陳淳題瑞香花─穠香拆麝臍細蘂秀鶴
頂東風故飄蕩薰人醉不醒
七言絶句─原─宋楊萬里瑞香花─織錦天孫矮作機紫茸
翻了白花枝更將沉水濃薰却日淡風微欲午時─移
瑞香花斛─夜綴香窠沐露華晝移翠斛馥窗紗將身扶
起簾帷看生怕簾帷挨著花─鄭清之瑞香─粉面芳心
碧玉裳持來宛作故山香征途不覺春如許更問蘭芽
幾寸長─白氏集詠紫瑞香─廬阜當年春睡濃花名從
此擅春工紫葩四迸呈鮮粉如爇仙香透錦籠─白瑞
香─繁花簇粉烘晴日藹有濃香透暖風六曲闌干凝睇
處錦籠爭似玉為籠─增─元楊維楨瑞香花─一團華蓋
翠亭亭萬箇丁香露欲零日炙錦薰眠不得玉人扶起
酒初醒
詩散句─增─宋蘇籕─芳蕤何蒨絢尤物真旖旎五葉映雕
闌三椏駢粉蘂妍分春月魂香徹肌骨髓─原─樵隠居
士─衆妙與春競紛紛持所長此花最幽遠如以禮自將
猗蘭敢回步薝蔔亦退藏─韓駒─著葉團青蓋開花炷
寶薰─楊萬里─紫袖染難透瓊膚曬轉香─曾肇─風雨
離披枝葉瘦可憐終不減清香─張舜民─檻中紫豔纔
盈握天上花香暗襲人─陳克─沉香殿裏春風早紅錦
薰籠二月時沁枝清露濯幽葩醉質斕斑襯曉霞
楊萬里─齊開忽作欒枝錦未拆猶疑紫素馨─王十朋
世人競重薰籠錦子素何曾怯瑞香─劉克莊─便覺麝
嚢無遠韻頻挑蟻蠧有新芽─陳古澗─曉露染成雞舌
紫東風吹作麝臍香─陶弼─玉英金實碧琳枝
詞─原─宋趙彥端點絳唇─護雨烘晴紫雲縹緲來深院晩
寒誰見紅杏枝頭怨絶代佳人萬里沉香殿光風轉
夢餘千片猶恨相逢淺─王十朋點絳唇─欄檻隂沉紫
雲呈瑞餘寒凛捲簾欹枕香逼幽人寢入夢何年廬
阜聞名稔風流甚阿誰題品喚作薰籠錦─張孝祥浣
溪沙─臘後春前别一般梅花枯淡水仙寒翠雲裘裏紫
霞冠妙品只今推第一寶香元不是人間為君更酌
小龍團─蘇軾西江月─公子眼花亂發老夫鼻觀先通
領巾飄下瑞香風驚起謫仙春夢后土祠中玉蘂蓬
萊殿裏鞓紅此花清絶更纖穠把酒何人心動─增─張
掄西江月─翦就碧雲鬭蘂刻成紫玉芳心淺春不怕峭
寒侵暖徹薰籠瑞錦花裏清芬獨步尊前勝韻難禁
飛香直到玉杯深消得厭厭夜飲─原─程垓瑞鷓鴣─東
風冷落舊梅臺猶喜仙花拂面開紺色染衣春意淨水
沉薰骨晩風來柔條不學丁香結矮樹仍參茉莉栽
安得方盆載幽植道人隨處作香材─方岳水龍吟─當
年睡裏聞香阿誰喚作花間瑞巾飄沉水籠薰古錦擁
青綾被初日酣晴和風送暖十分清致掩窗紗待香凝
酒醒儘消受這春思縱把萬紅排比想較伊更爭些
子詩仙老手春風妙筆要題教似十里揚州三生杜牧
可曾知此趁紫脣微綻芳心半透與騷人醉─增─金蔡
松年江城子慢─紫雲點楓葉巖樹小婆娑歲寒節占高
潔纖苞暖釀出梅魂蘭魄照濃碧茗盌添春花氣重芸
窗晩濛濛浮霽月小眠鼻觀先通廬山夢舊清絶蕭
閑平生淡泊獨芳温一念猶未衰歇種種陳迹而今老
但覓茶煙禪榻寄閑寂風外天花無夢也鴛鴦債從渠
千萬劫夜寒回施幽香與愁客
别錄─原─栽種─梅雨時折其枝插肥隂之地自能生根一
云左手折下旋即扞插勿換手無不活者一云芒種時
就老枝上翦其嫩枝破其根入大麥一粒纏以亂髮插
土中即活一說帶花插扵背日處或初秋插於水稻側
俟生根移種之移時不得露根露根則不榮澆灌瑞
香惡太濕又畏日曬以撏猪湯或宰雞鵝毛水從根澆
之甚肥蚯蚓喜食其根覺葉少萎以小便澆之令出即
尋逐之須河水多澆之以解其醎以頭垢擁根則葉綠
大槩香花怕糞瑞香為最尤忌人糞犯之輙死
(附錄)結香
原─結香榦葉如瑞香而枝甚柔韌可綰結花色鵝黃比
瑞香稍長開與瑞香同時花落始生葉
御定佩文齋廣羣芳譜卷四十一
