欽定四庫全書
御定佩文齋廣羣芳譜卷四十六
花譜
金燈花
增─本草─金燈花一名鬼燈檠一名朱姑一名鹿蹄草一
名無義草(酉陽雜俎云金燈之花與葉不相見人惡種之謂之無義草)根名山慈姑
(根狀如慈姑花狀如燈籠而朱色故有諸名)李時珍曰處處有之冬月生葉
如水仙花之葉而狹二月中抽一莖如箭簳高尺許莖
端開花白色亦有紅色黃色者上有黑點(草花譜云金燈色紅銀燈)
(色白)衆花簇成一朵如絲紐成三月結子有三稜四月初
苖枯即掘取其根遲則苖腐難尋根苖與老鴉蒜極相
類但有毛殼包裹為異耳
彙考─增─園林草木疏─金燈隰生花開纍纍明豔垂條不
自支俗惡人家種之─花經─金燈七品三命─荆溪游
記─善權洞秋晩徧壑皆金燈花綺錯如繡
集藻─七言絶句─增─宋晏殊金燈花蘭膏爇處光猶淺銀
燭燒時熖不馨好向書生窗下種免教辛苦更囊螢
詩散句─增─宋晏殊煌煌五枝燈下有玉蟠螭─楊巽齋
如龍乍化青藜熖寧用窗前設短檠
金盞花
增─宛陵集詩注金盞花一名醒酒花─原─金盞花一名
長春花(金盞其花形也長春言耐久也)一名杏葉草高四五寸嫩時頗
肥澤葉似柳葉厚而狹抱莖而生甚柔脆花大如指頂
金黃色瓣狹長而頂圓開時團團狀如盞子生莖端相
續不絶結實在萼内色黑如小蟲蟠屈之狀味酸寒無
毒
彙考─增─學圃雜疏花之四季開者蘭桂之外有長春菊
即金盞花也
集藻五言律詩─增─宋梅堯臣金盞子鍾令昔醒酒豫章
留此花黃金盞何小白玉椀無瑕始入何郎宅還歸楚
客家從兹不能醉只恐賣流霞
(附錄)側金盞花
增─桂海虞衡志─側金盞花如小黃葵葉似槿歲暮開與
梅同時
翦春羅
增─花史翦春羅一名碎翦羅─原─翦春羅一名翦紅羅
蔓生二月生苖高尺餘柔莖綠葉似冬青而小對生抱
莖入夏開深紅花如錢大凡六出周廻如翦成茸茸可
愛結實大如豆内有細子人家多種之盆盎中每盆數
株竪小竹葦縛作圓架如筒花附其上開如火樹亦雅
翫也味甘寒無毒
集藻─七言絶句─原─宋翁元廣翦春羅─誰把風刀翦薄羅
極知造化著功多飄零易逐春光老公子樽前奈若何
(附錄)翦秋羅
原─翦秋羅一名漢宫秋色深紅花瓣分數岐尖峭可愛
八月間開春時待芽出土寸許分其根種之種子亦可
喜隂地清水灌之用竹圈作架扶之可翫春夏秋冬以
時名也
(附錄)翦羅花
原翦羅花色紅出南越性畏寒壅以雞糞澆以燖猪湯
退雞鵝水則茂冬入窖中
(附錄)翦金羅
原翦金羅金黃色花甚美豔
(附錄)翦紅紗
原翦紅紗莖高三尺葉旋覆夏秋開花狀如石竹花而
稍大四圍如翦瓣鮮紅可愛結穗亦如石竹穗中有細
子
石竹
原─石竹草品纖細而青翠花有五色單葉千葉又有翦
絨嬌豔奪目㛹娟動人一云千瓣者名洛陽花草花中
佳品也─增─洛陽花木記─鵝毛石竹一名繡竹─原─王
敬美曰石竹雖草花厚培之能作重臺異態與夜落金
錢鳳仙花之類俱籬落間物
彙考─增─酉陽雜俎衛公言蜀中石竹有碧花花經石
竹九品一命
集藻─五言古詩─增─唐王績石竹詠─萋萋結綠枝煜煜垂
朱英常恐零露降不得全其生歎息聊自思此生豈我
情昔我未生時誰者令我萌棄置勿重陳委化何足驚
─原─宋張耒石竹花─真竹乃不花爾獨豔暮春何妨兒
女眼謂爾勝霜筠世無王子猷豈有知竹人粲粲好自
持時來稱此君
五言律詩─增─唐獨孤及荅李滁州題庭前石竹花見寄
殷疑曙霞染巧類匣刀裁不怕南風熱能迎小暑開遊
蜂憐色好思婦感年催覽贈添離恨愁腸日幾廻─原
司空曙雲陽寺石竹花─一自幽山别相逢此寺中高低
俱出葉深淺不分叢野蝶難爭白庭榴暗讓紅誰憐芳
最久春露到秋風
七言律詩─增─宋王安石石竹花─退公詩酒樂華年欲取
幽芳近綺筵種玉亂抽青節瘦刻繒輕點絳花圓風霜
不放飄零早雨露應從愛惜偏已向美人衣上繡更留
佳客賦嬋娟─元虞集賦石竹─積雪初消萼綠華東風
吹動絳綃霞龍嘘石氣千年潤鶴過林隂一徑斜刻字
欲尋金錯落析旌如織翠交加綺窗坐對吹笙暖未覺
人間歲月賒
五言排律─增─唐李頎魏倉曹宅各賦一物得當軒石竹
羅生殊衆色獨為表華滋雖雜蘭蕙處無爭桃李時同
人趨府暇落日後庭期密葉散紅點靈條驚紫蕤芳菲
看不厭采摘願來兹
五言絶句─增─唐皇甫冉病中對石竹花散點空階下閒
凝細雨中那能久相伴嗟爾滯秋風─宋文同石竹─蜂
齧紅蕊爛蟲啼碧叢短秋風掠地起只有蒼苔管
七言絶句─增─唐陸龜蒙石竹花詠─曾看南朝畫國娃古
蘿衣上碎明霞而今莫共金錢鬭買斷春風是此花
宋王安石石竹花春歸幽谷始成叢地面芬敷淺淺紅
車馬不臨誰見賞可憐亦解度春風─原─楊監丞─長夏
幽居景不窮花開芳砌翠成叢窗南高臥追凉際時有
微香逗晩風增─元蒲道源賦石竹─短籬新見出梢梢
葱蒨都無尺許高茜色芳葩工點綴莫教容易混蓬蒿
詩散句─原─宋林逋所重晩芳聊在目可關秋色易為花
深枝苒苒裝溪翠碎片英英翦海霞─王安石─麝香眠
後露檀勻繡在羅衣色未真斜倚細叢如有恨冷搖數
朵欲無春─唐李白─石竹繡羅衣─杜甫─麝香眠石竹
─增─徐晶─石竹數重青
詞─原─宋晏殊採桑子─古蘿衣上金針樣繡出芳妍玉砌
朱闌紫豔紅英照日鮮佳人畫閣新妝了對立叢邊
試摘嬋娟貼向眉心學翠鈿
别錄─原─花史─石竹花須每年起根分種則茂但枝蔓柔
弱易至散漫須用小竹扶之用細竹或小葦圍縛則不
摧折
罌粟花
原─罌粟一名米囊花一名御米花一名米殼花─增─本
草─罌粟一名象榖(其實狀如罌子其米如粟乃象乎榖可以供御故有諸名)─原─青
莖高一二尺葉如茼蒿花有大紅桃紅紅紫純紫純白
一種而具數色又有千葉單葉一花而具二類豔麗可
翫實如蓮房其子囊數千粒大小如葶藶子─增─本草
蘇頌曰九月布子涉冬至春始生苖極繁茂李時珍曰
三四月抽薹結青苞花開則苞脫大如仰盞罌在花中
鬚蕊裹之花開三日即謝而罌在莖頭長一二尺大如
馬兜鈴上有蓋下有蔕宛然如酒罌中有白米極細
彙考─增─花經米囊七品三命─原─學圃雜疏─芍藥之後
罌粟花最繁華其物能變加意灌植妍好千態曾有作
黃色綠色者遠視佳甚近頗不堪聞瓶史罌粟蜀葵
妍於籬落司空圖之鸞臺也─增─聞雁齋筆談罌粟花
之無香韻者也朱宓侯種之盈畝萬朵爛然亦足奪目
鮑我生問余此堪作何比余昔過盧溝橋一莊院僧驅
騾百許頭縱食櫪下其色相錯如繡始知昔人雲錦之
比殆非虚妄今日所見頗為似之二生皆絶倒
集藻四言古詩─原─宋蘇轍種藥苖詩─築室城西中有圖
書窗戶之餘松竹扶疎拔棘開畦以毓嘉蔬畦夫告予
罌粟可儲罌小如罌粟細如粟與麥皆種與穄皆熟苖
堪春菜實比秋榖研作牛乳烹為佛粥老人氣衰飲食
無幾食肉不消食菜寡味柳槌石鉢煎以蜜水便口利
喉調肺飬胃三年杜門莫適往還幽人衲僧相對忘言
飲之一杯失笑欣然我來潁川如遊廬山
七言律詩增─明吳幼培罌粟花─庭院深沉白晝長階前
仙卉吐羣芳含煙帶雨呈嬌態傅粉凝脂逞豔妝種自
中秋須隔歲開於初夏伴傾陽更誇結子纍纍碩何必
汙邪滿稻粱
七言絶句─原─宋謝薖罌粟花─鉛膏細細點花梢道是春
深雪未消一斛千囊蒼玉粟東風吹作米長腰茶粒
齊圜剖罌子作湯和蜜味尤宜中年強飯却丹石安用
咄嗟成淖糜─楊萬里米囊花鳥語蜂喧蝶亦忙爭傳
天詔詔花王東君羽衛無供給探借春風十日糧
詩散句─原─唐雍陶萬里客愁今日散馬前初見米囊花
别錄─原─種藝─八月中秋夜或重陽月下子下畢以掃帚
掃勻花乃千葉兩手交換撒子則花重臺或云以墨汁
拌撒免蟻食須先糞地極肥鬆用冷飲湯并鍋底灰和
細乾土拌勻下訖仍以土蓋出後澆清糞刪其繁以稀
為貴長即以竹籬扶之若土瘦種遲則變為單葉然單
葉者粟必滿千葉者粟多空─增─本草─罌中米可煑粥
和飯食水研濾漿同菉豆粉作腐食亦可取油
麗春
原麗春罌粟别種也(本草云其花變態不常豔麗可愛故曰麗春又曰賽牡丹又曰錦被)
(花)叢生柔幹多葉有刺根苖止一類而具數色有紅者
白者紫者傅粉之紅者間青之黃者而紅復數品有微
紅者半紅者白膚絳唇者丹衣而素純者殷紅如染茜
者姿狀葱秀色澤鮮明頗堪娛目草花中妙品也江浙
皆有金陵更佳增游默齋花譜─紫二品深者鬚青淡
者鬚黃白亦二品葉大者微碧葉細者竊黃而竊黃尤
竒素衣黃裏芳秀茸茸若新鵝之毳竊紅似芍藥中粉
紅樓特差小視凡花之粉紅十倍
集藻─五言古詩─增─唐杜甫麗春─百草競春華麗春應最
勝少須好顔色多漫枝條剰紛紛桃李枝處處總能移
如何貴重此却怕有人知─宋張先麗春─蓬蒿眼已熟
收拾到阿麗從分色紅白未害格奴婢爭妍知不足出
刺以自衛上有寒梅枝春霜正憔悴
五言律詩─增─宋潘檉麗春─梁苑花銷去黃臺早自熏不
同罌子粟别是石榴裙婀娜纔勝掌參差莫夢雲王郎
尋水竹駐履幾殷勤
詩散句─增─宋徐致中─照眼妝新就扶頭酒半醒並肩
罌粟多含態具體牡丹惟欠香
虞美人
增─學圃餘疏─虞美人一名滿園春千葉者佳─原─虞美
人草獨莖三葉葉如决明一葉在莖端兩葉在莖之半
相對而生人或近之抵掌謳曲葉動如舞故又名舞草
出雅州(見酉陽雜俎)─增─花鏡─江浙最多叢生花葉類罌粟
而小一本有數十花莖細而有毛發蕊頭朝下花開始
直單瓣叢心五色俱備姿態葱秀因風飛舞儼如蝶翅
扇動亦花中妙品
彙考─增─益州草木記雅州名山縣出虞美人草花葉兩
相對人或近之即向人而俯如為唱虞美人曲則此草
相應而舞他曲則否─賈氏談錄褒斜山谷中有虞美
人草狀如雞冠大葉相對歌唱虞美人曲則兩葉如人
拊掌之狀頗中節─益部方物略記蜀中傳虞美人草
予以虞作娛意其草柔纖為歌氣所動故其葉至小者
或動搖美人以為娛樂耳─筆談高郵桑景舒性知音
舊聞虞美人草逢人作虞美人曲枝葉皆動他曲不然
試之如所傳詳其曲皆吳音也他日取琴試用吳音製
一曲對草鼓之枝葉皆動乃因曰虞美人操其聲調與
舊曲始末不相近而草輒應之者律法同管也─東齋
記事─虞美人草唱他曲亦動傳者誤矣─錦里新聞─虞
美人草父老云曾有人於和夷埧見此草偶歌之叶虞
韻遂舞動如醉者然因是登之志碧雞漫志虞美人
脞說稱起於項籍虞兮之歌余謂後世以此命名可也
曲起於當時非也曾子宣夫人魏氏作虞美人草行有
云芳魂寂寞寄寒枝舊曲聞來似歛眉又云當年遺事
久成空慷慨尊前為誰舞亦有就曲誌其事者世以為
工其詞云帳前草草軍情變月下旌旗亂褫衣推枕愴
離情遠風吹下楚歌聲月三更撫騅欲上重相顧豔態
花無主手中蓮鍔凛秋霜九泉歸去是仙鄉恨茫茫黃
載萬追和之壓倒前軰矣其詞有云世間離恨何時了
不為英雄少楚歌聲起霸圖休却似一江春水向東流
蔓葛荒葵城隴暮玉貌知何處至今芳草解婆娑只有
當時魂魄未消磨按益州草木記賈氏談錄酉陽雜俎
益州方物圖贊筆談吳東齋記事六家說各有異同方
物圖贊最穿鑿無所稽據聞蜀中數處有此草予皆未
之見恐種族不類則所感歌亦異然舊曲三其一屬中
吕調其一中吕宫近世轉入黃鐘宫此草應拍而舞應
舊曲乎新曲乎桑氏吳音合舊曲乎新曲乎恨無可問
者又不知吳草與蜀産有異同否耶─四川志潼川西
三十里紫蓋山産虞美人草
集藻─贊─增─宋宋祁虞美人草贊翠莖纖柔穉葉相當逼
而歌之或合或張
五言古詩─增─宋姜䕫賦虞美人草─夜闌浩歌起玉帳生
悲風江東可千里棄妾蓬蒿中化石那解語作草猶可
舞陌上望騅來翻然不相顧
七言古詩─原─宋魏夫人虞美人草行鴻門玉斗紛如雪
十萬降兵夜流血咸陽宫殿三月紅霸業已隨烟燼滅
剛強必死仁義王隂陵失道非天亡英雄本學萬人敵
何用屑屑悲紅妝三軍敗盡旌旗倒玉帳佳人坐中老
香魂夜逐劍光飛清血化為原上草芳心寂寞寄寒枝
舊曲聞來似歛眉哀怨徘徊愁不語恰如初聽楚歌時
滔滔逝水流今古楚漢興亡兩邱土當年遺事總成空
慷慨尊前為誰舞─增─僧北磵詠虞美人草君恩似海
海不深妾意如鐵利斷金舍生取義我所欲忍死織室
羞同心春姿忽作秋蓮委一寸剛明曾不死明年原上
野花繁一枝自托華風起裊裊娉娉不成豔能度淺深
生色染向人欲訴却無言寂寞千年恨難掩芳郊遊女
宛轉歌停車拍手看婆娑
五言律詩─增─宋陳師道詠虞美人草─幽草默通神舊題
虞美人長言方度曲應節若翻身律吕聲相召雲龍氣
自親無情猶感會不獨在君臣
七言律詩─原─明孫齊之詠虞美人草楚宫花態至今存
傾國傾城總莫論夜帳一歌身易殞春風千載恨難吞
臙脂臉上啼痕在粉黛光中血淚新誰道漢宫花似錦
也隨荒草任朝昏徐茂吳詠虞美人草楚宫人去霸
圖移賸有芳名寄一枝浥露晩妝餘涕淚臨風夜舞憶
腰肢乍翻尚自疑紅藥欲刈終難混綠葵若使靈均當
日見不將哀怨託江蘺紅顔一日盡江湄芳草能傳
易代姿尚想施朱留片萼翻疑化碧有單枝迎風似逐
歌聲起宿雨那經舞袖垂微豔莫教輕委地徘徊猶似
美人貽
七言絶句─增─宋蕭海藻詠虞美人草─魯公死後一坏荒
誰與竿頭薦一觴妾願得生墳土上日翻舞袖向君王
─易幼學詠虞美人草─霸業將衰漢業興佳人玉帳醉
難醒可憐血染原頭草直至如今舞不停─許野雪詠
虞美人草─合歡枝葉想腰身不共長安草木春若聽楚
歌能楚舞未央空有戚夫人
五言排律─原─明孫齊之題虞美人草─君王誠慷慨為妾
總銷魂伏劍酬君貺留花弔楚人風翻紅袖舞露泫翠
眉顰吳會依春樹烏江伴渚蘋浮雲隨代變芳草逐年
新空使英雄淚感慨欲沾巾
詩散句─原─明孫齊之夜月空懸漢宫鏡幽姿猶帶楚雲
妝
詞─增─宋辛棄疾浪陶沙不肯過江東玉帳匆匆至今草
木憶英雄唱著虞兮當日曲便舞春風兒女此情同
往事朦朧湘娥竹上淚痕濃舜目重瞳堪最恨羽亦重
瞳─虞美人─當年得意如芳草日日春風好拔山力盡
忽悲歌飲罷虞兮從此奈君何人間不識精誠苦貪
看青春舞驀然歛袵却無言怕是曲中猶帶楚歌聲
無名氏虞美人─歌唇乍啟塵飛處翠葉輕輕舉似呈舞
態逞嬌容嫩條纖麗玉玲瓏怯秋風虞姬珠翠兵戈
裏莫認埋魂地只因遺恨寄芳叢露和清淚濕輕紅古
今同
萱花
原萱(本作藼又通作諼蘐蕿萲)一名忘憂(說文云萱忘憂草也)一名療愁(述異記云)
(吳中呼為療愁花)一名宜男(風土記云懷妊婦人佩其花則生男故名宜男)─增─本草
一名丹棘(古今注云欲忘人之憂則贈之丹棘丹棘一名忘憂故也)一名鹿劒一名
妓女─原─苞生莖無附枝繁萼攢連葉四垂花初發如
黃鵠嘴開則六出時有春花夏花秋花冬花四季色有
黃白紅紫麝香重葉單葉數種與鹿葱相似惟黃如蜜
色者清香─增─格物叢話─一種名鳳頭者尤佳─學圃
餘疏─一種小而絶黃者曰金臺─原─春食苖夏食花其
穉芽花跗皆可食性冷能下氣不可多食
彙考─原─博物志神農經曰中藥飬性謂合歡蠲忿萱草
忘憂─增─清異錄孟昶時每臘日内官各獻羅體圈金
花樹子梁守珍獻忘憂花縷金於花上曰獨立仙─花
經─忘憂四品六命─三柳軒雜識─萱草花為歡客─西
溪叢語─毛詩伯兮篇云焉得諼草言樹之背注云諼草
令人忘憂背北堂也今人多用北堂萱堂於鰥居之人
然伯之暫出未嘗死也但其花未嘗䨇開故有北堂之
義說文藼萱蕿萲皆一字也令人忘憂通作諼據爾雅
諼訓忘也因其忘故古用諼草字嵇康飬生論云合歡
蠲忿萱草忘憂本草云利心志令人懽喜忘憂風土記
云婦人有妊佩之生男子故謂之宜男草陸士衡詩云
焉得忘歸草言樹背與襟忘歸之義未詳
集藻─頌─原─魏曹植宜男花頌草號宜男既煜且貞其貞
伊何惟乾之嘉其煜伊何綠葉丹華光采晃曜配彼朝
日君子躭樂好合琴瑟固作螽斯惟物孔臧福齊太姒
永世克昌
賦─原─晉夏侯湛忘憂草賦─淑大邦之竒草兮應則百之
休祥禀至貞之靈氣兮顯嘉名以自彰冠衆卉而挺生
兮承木德於少陽體柔性剛蕙潔蘭芳結纖根以立本
分嘘靈渥於青雲順隂陽以滋茂兮笑含章之有文遠
而望之燭若丹霞照青天近而觀之曄若芙蓉鑒綠泉
萋萋翠葉灼灼朱華煒若珠玉之樹煥如景宿之羅充
后妃之盛飾兮登紫微之内庭回日月之暉光兮隨天
運以虛盈─傅玄宜男花賦─猗猗令草生於中方花曰
宜男號應禎祥遠而望之煥若三辰之麗天近而察之
明若芙蓉之鑒泉於是姣童媛女以時來征結九秋之
永思含春風以娛情─增─梁徐勉萱草花賦─覽詩人之
比興寄卉木以命辭惟平章之萱草欲忘憂而樹之爰
有幽憂庭閑志靜高木列其隂蘭芳糅其影翫叢蘤之
爭芬悦羣根之競穎或開紅而散紫或&KR0034;蒀於上春信
茲華之獨秀投金質於炎辰既耀色以祛痗亦含香而
可均不待合歡之木無俟孫枝之筠同芰荷於闌暑及
蟬露乎首旻其葉四垂其跗六出亦曰宜男加名斯吉
華而不豔雅而不質隨晦明而舒卷與風霜而榮悴笑
杜蘅與揭車何衆彙之能匹
文散句─原─魏王朗與魏太子書─惠書不遺慰沃奉讀歡
笑以籍饑渴雖萱草忘憂臯蘇釋勞無以加也─增─應
瑒報龐惠公書─雖萱草在背臯蘇在側悒憤不逞祗以
增毒─梁元帝與劉智藏書─鵠望還信以代萱蘇─何
遜為衡山侯與婦書─始知萋萋萱草忘憂之言不實團
團輕扇合歡之用為虚
五言古詩─原─梁元帝宜男草─可愛宜男草垂采映倡家
何時如此葉結實復含花─增─北齊陽休之詠萱草─開
跗幽澗底散采曲堂垂優柔清露濕微穆惠風吹朝朝
含麗景夜夜對華池─隋魏澹詠階前萱草─綠草正含
芳靃靡映前堂帶心花欲發依籠葉已長雲度時無影
風來乍有香横得忘憂號余憂遂不忘─唐韋應物對
萱草─何人樹萱草對此郡齋幽本是忘憂物今夕重生
憂叢疎露始滴芳餘蝶尚留還思杜陵圃離披風雨秋
─宋司馬光萱草─葉濯宿露翠花迎朝日黃昔誰封殖
此儼列侍高堂達士隠於吏孰為行與藏逍遙玩永日
自無憂可忘─明高啟萱草─不見堂上親空樹堂下草
夏來風雨繁離披數叢老日暮欲忘憂搴芳轉傷抱
五言律詩─增─唐陳子昂魏氏園亭人賦一物得秋亭萱
草─昔時幽徑裏榮耀雜春叢今來玉墀上銷歇畏秋風
細葉猶含綠鮮花未吐紅忘憂誰見賞空此北堂中
李嶠萱草─屣步尋芳草忘憂自結叢黃英開飬性綠葉
正依籠色湛仙人露香傳少女風還依北堂下曹植動
文雄─李咸用萱草─芳草比君子詩人情有由祗應憐
雅態未必解忘憂積雨莎庭小微風蘚砌幽莫言開太
晩猶勝菊花秋─原─宋黃庭堅萱草─從來占北堂雨露
借恩光與菊亂佳色共葵傾太陽人生真苦相物理忌
孤芳不及空庭草榮衰可兩忘─增─金周昂萱草─萬里
黃萱好風烟接路傍迹疎雖異域心密竟中央染練成
初色移瓶得細香客愁無路遣始為看花忘
七言律詩─增─明高啟萱草─幽華獨殿衆芳紅臨砌亭亭
發幾叢亂葉離披經宿雨纖莖窈窕擢薰風佳人作佩
頻朝採倦蝶尋香幾處通最愛看來憂盡解不須更釀
酒多功
五言絶句─增─唐白居易酬夢得比萱草見贈─杜康能散
悶萱草解忘憂借問萱逢杜何如白見劉─原─聶夷中
遊子吟─萱草生堂階遊子行天涯慈親倚堂門不見萱
草花─增─宋朱子萱草─春條擁深翠夏花明夕隂北堂
罕悴物獨爾澹冲襟西窗萱草叢昔是何人種移向
北堂前諸孫時繞弄─王十朋萱草─有客看萱草終身
悔遠遊向人空自綠無復解忘憂─原─徐似道題萱草
莫訝萱枝小能施宫樣妝只緣渲染足絶似杜蘭香
七言絶句─增─唐吳融忘憂花繁紅落盡始凄凉直道忘
憂也未忘數朵殷紅似春在春愁特此繫人腸─宋梅
堯臣萱草─人心與草不相同安有樹萱憂自釋若言憂
及此能忘乃是人心為物易─明李東陽饋萱邃菴太
宰侑以一詩─雨後宜男色更深采來新自玉堂隂紫葵
紅藥標題徧可忍黃花獨苦心─原─黃省曾─清萱到處
碧鬖鬖興慶宫前色倍含借問皇家何種此太平天子
要宜男
詩散句─原─宋宋祁─脩莖無附葉繁萼攢莛首每欲問詩
人定得忘憂否─劉敞種萱不種蘭自謂憂可忘綠葉
何萋萋春愁更茫茫─增─蘇軾─萱草雖微花孤秀能自
拔亭亭亂葉中一一芳心插漢李陵─願得萱草枝以
解饑渴情─宋謝惠連─積憤成疚痗無萱將如何─齊
王融─思君如萱草一見乃忘憂─梁江淹─消憂非萱草
永懷寄夢寐─唐李白─忘憂或假草滿院羅叢萱─原
孟郊─萱草兒女花不解壯士憂─宋宋祁─膩蘤金英撲
纖莛玉股抽─晏殊─若教花有語却解使人愁─增─石
延年─移萱樹之背丹霞間縹色─蘇轍─萱草朝始開谺
然黃鵠觜─朱喬年─穠花夫豈少愛此入風雅─陸游
根蘇萱出土冰斷水生紋程俱─堂萱不吾負芽甲破
春雪─原─唐于鵠胸前空帶宜男草嫁得蕭郎愛遠遊
─温庭筠宜男漫作後庭草不似櫻桃結子紅─增─宋
陸游─簾外微風斜燕影池邊殘照歛萱房─唐張九齡
萱草憂可樹─原─李白─忘憂當樹萱─温庭筠萱草含
丹粉─增─李商隱─忘憂碧葉齊─杜牧─眉點萱芽嫩
元張昱染裙萱草纔抽綠
别錄─原─種植─雨中分勾萌種之初宜稀一年後自然稠
密或云用根向上葉向下種之則出苖最盛夏萱固繁
秋萱亦不可無蓋秋色甚少此品亦庶幾可壯秋色耳
─宋氏種植書─萱有三種單瓣者可食千瓣者食之殺
人惟色如蜜者香清葉嫩可充高齋清供又可作蔬食
不可不多種也─製用─採花作葅甚利胸膈採花入
梅醬砂糖可作美菜鮮者積久成多可和雞肉其味勝
黃花菜彼則山萱故也─增─本草─東人採萱花跗乾而
貨之名為黃花菜─野菜箋─鹽三分糖霜一錢蔴油半
盞和起作拌菜料頭或加搗薑些少又是一製凡花菜
採來洗淨滚湯焯起速入水漂一時然後取起搾乾拌
料供食其色青翠不變如生且又脆嫩不爛更多風味
家菜亦如此法他若炙煿作虀不在此製
(附錄)鹿葱
原─鹿葱色頗類萱但無香爾鹿喜食之故以命名然葉
與花莖皆各自一種萱葉綠而尖長鹿葱葉團而翠綠
萱葉與花同茂鹿葱葉枯死而後花萱一莖實心而花
五六朵節開鹿葱一莖虚心而花五六朵並開於頂萱
六瓣而光鹿葱七八瓣本草注萱云即今之鹿葱誤(按嵇)
(含宜男花序云荆楚之土號為鹿葱根苖可以薦于俎世人欲求男者服之尤良也則古人亦以鹿葱為萱花)
(蓋一類而二種也)
集藻─五言古詩─增─梁沈約詠鹿葱─野馬不任騎兔絲不
任織既非中野花無堪麕䴥食
(附錄)水葱
增─南方草木狀─水葱花葉皆如鹿葱花色有紅黃紫三
種出始興婦人懷妊佩其花生男者即此花非鹿葱也
交廣人佩之極有驗然其土多男不厭女子故不常佩
也(按此說又與風土記嵇含序不同未知孰是本草謂亦萱草之類是也)
蜀葵(原與葵菜混合為一今正之)
原─蜀葵一名戎(爾雅云菺戎葵注云今蜀葵也似葵花如木槿華疏云戎蜀蓋其所自也)
(因以名之)一名吳葵(爾雅翼作胡葵)一名一丈紅(草木記云浙中人種葵俗名一丈紅)
(有五色)─增─本草─處處人家植之春初種子冬月宿根苖
嫩時亦可茹食葉似葵菜而大莖高五六尺其實大如
指頂皮薄而扁内仁如馬兜鈴─原─肥地勤灌可變至
五六十種色有深紅淺紅紫白墨紫深淺桃紅茄子藍
數色(學圃餘疏云黑者如墨藍者如靛)形有千瓣五心重臺重葉單葉
翦絨鋸口細瓣圓瓣重瓣數種五月繁華莫過於此庭
中籬下無所不宜莖有紫白二種白者為勝─增─花木
記─洛陽有翦稜蜀葵九心蜀葵
彙考─增─杜陽雜編─處士伊祁元為上種六合葵於殿前
色紅而葉類於戎葵始生六莖其上合為一株共生十
二葉内出二十四花花如桃花而一朵千葉一葉六影
其成實如相思子上自采餌之頗覺神驗─鐵圍山叢
談─王晉卿家舊寳徐處士碧檻蜀葵圖但二幅晉卿每
歎闕其半也徽廟一旦訪得之乃從晉卿借半圖晉卿
惟命但謂端邸愛而欲得其秘爾徽廟命匠者褾軸成
全圖招晉卿以觀因卷以贈一時盛傳人人悚異厥後
禁中謂之就日圖者是也─花經─胡葵九品一命─缾
花譜─千葉戎葵八品二命─西墅雜記─成化甲午倭人
入貢見欄前蜀葵花不識因問之題詩云花如木槿花
相似葉比芙蓉葉一般五尺欄杆遮不盡尚留一半與
人看外國亦有此能詩者
集藻─贊─增─宋顔延之蜀葵贊─井維降精岷絡升靈物微
氣麗卉草之英渝豔衆葩冠冕羣英䫫麻能直方葵不
傾
賦─增─梁王筠蜀葵花賦─惟兹竒草遷花西道凌金坂之
威夷跨玉津之浩浩值油雲之廣臨屬光風之長掃仰
椒屋而敷榮值蘭房而振藻邁衆芳而秀出冠雜卉而
當闈既扶疏而雲蔓亦灼爍而星微布濩交加蓊茸紛
葩疎莖密葉翠萼丹華─原─陳虞繁蜀葵賦─惟茲珍草
懷芬吐榮挺河渭之膏壤吸昴井之玄精繞銅爵而疏
植映昆明而羅生作妙觀於神州扇令名於東京馳驛
命而遠致攢華林而麗庭申脩翹之冉冉播圓葉之青
青
五言古詩─增─唐岑參蜀葵花歌─昨日一花開今日一花
開今日花正好昨日花已老人生不得長少年莫惜牀
頭沽酒錢請君有錢向酒家君不見蜀葵花─原─宋司
馬光蜀葵─白若繪初斷紅如顔欲酡坐令仙駕嚴幢節
紛駢羅物性有常妍人情輕所多菖蒲儻日秀棄擲不
吾過─明高啟葵花─豔發朱光裏叢依綠蔭邊夕同山
蕣落午並海榴燃幽馥流珍簟鮮輝照藻筵羣芳已謝
賞孤植轉成憐
七言古詩─增─宋謝翺種葵葡萄下─戎葵花種葡萄下年
年葉長見花謝葡萄漸密花漸遲開時及見葡萄垂微
風搖曳架上枝隂雲凝碧行琉璃天人下飲葡萄露花
神夜泣向天訴謝爾葡萄數尺隂不如寸草同此心
五言律詩─增─唐武元衡宜陽所居白蜀葵荅詠柬諸公
冉冉衆芳歇亭亭虚室前敷榮時已背幽賞地宜偏紅
豔世方重素花徒可憐何當君子願知不競暄妍─徐
夤蜀葵─劒門南面樹移向會仙亭錦水饒花豔岷山帶
葉青文君慚婉娩神女讓娉婷爛漫紅兼紫飄香入繡
扄─原─宋韓琦蜀葵─炎天花盡歇錦繡獨成林不入當
時眼其如向日心寳釵知見棄幽蝶或來尋誰許清風
下芳醪對一斟
七言律詩─增─元許衡繼人葵花韻─戎葵花色耀深濃偏
稱脩叢映短叢絳臉有情爭向日錦苞無語細含風舒
開九夏天真秀壓倒千年畫史工但恨主人貧且窶不
教相對舞衣紅
五言絶句─增─明高啟白葵花素彩發庭隂凉滋玉露深
誰憐白衣者亦有向陽心─陸師道蜀葵─向日層層折
深紅間淺紅無心駐車馬開落任薰風
七言絶句─增─唐陳陶蜀葵詠─綠衣宛地紅倡倡薰風似
舞諸女郎南隣蕩子婦亡賴錦機春夜成文章─陳標
蜀葵─眼前無奈蜀葵何淺紫深紅數百窠能共牡丹爭
幾許得人輕處祗緣多─原─宋楊巽齋蜀葵─紅白青黃
弄淺深旌分幢列自成隂但疑承露矜殊色誰識傾陽
無二心─增─金祝簡雜詩─榴花嬌欲鬭羅裙石竹開成
碎纈文更有戎葵亦堪愛日烘紅臉酒初醺─明李東
陽蜀葵─羞學紅妝媚晩霞祗將忠赤報天家縱教雨黑
天隂夜不是南枝不放花
别錄─原─種植─實大如指頂皮薄而扁子如蕪荑仁輕虚
易種收子以多為貴八九月間鋤地下種冬有雪輙耮
之勿令飛去使地保澤無蟲災至春初删其細小餘留
在地頻澆水勿缺肥當有變異色者發生滿庭花開最
久至七月中尚蕃大風雨後即宜扶起壅根少遲其頭
便曲不堪觀矣尋千葉者四五種墻籬向陽處間色種
之幹長而直花豔而久勝種鸎粟十倍─製用─插缾用
沸湯以紙塞口則不萎或以石灰蘸過令乾方插花開
至頂葉仍如舊鳳仙芙蓉插法同葵花可收乾入香
炭塹内引火耐燒葉可收染紙色所謂葵箋是也
錦葵
原─錦葵一名荍(爾雅云荍蚍衃注云今荆葵也似葵紫色疏云小草多花少葉葉又翹起)一
名芘芣(詩傳云荍芘芣也)叢低葉微厚花如小錢文彩可觀又
名錢葵色深紅淺紅淡紫皆單葉開亦耐久詩陳風視
爾如荍即此種同蜀葵
天葵
原─天葵一名莃一名莵葵(爾雅云莃莵葵)葉如錢而厚嫩面青
背微紫─本草一名雷丸草寇宗奭曰綠葉如黃蜀葵
其花似拒霜其形至小如初開單葉蜀葵有檀心色如
牡丹姚黃其葉則蜀葵也
彙考─增─岣嶁神書紫背天葵出蜀中靈草也生於水際
取自然汁煑汞則堅─本草─凡丹石之類得此而後能
神雷公炮炙論云如要形堅豈忘紫背謂其能堅鉛也
(附錄)旌節花
原旌節花高四五尺花小類茄花俗譌錦茄兒花節節
對生紅紫如錦─增─益部方物略記─脩脩華碧皆層層
而擢正類使所持節然故以名見益州圖經
彙考─增─花史─唐王處回家居有道士以花種貽之曰此
仙家旌節花也後處回歴二鎮丹鉛總錄─太平廣記
引黎州圖經云黎州漢源縣琉璃城有旌節花去地二
三尺行行皆如旌節蘇子由詩綠竹琅玕色紅葵旌節
花借喻葵形非謂旌節即葵也
集藻─贊─增─宋宋祁旌節花─擢條亭亭層層紫丹狀若使
節方圖實刊
五言絶句─增─宋陸游旌節葵─旌節庭下葵鼔吹池中蛙
坐令灌園公忽作富貴家
詩散句─增─宋洪咨䕫─槍旗漫摘社前雨旌節旋移春後
花
(附錄)西番葵
原─西番葵莖如竹高丈餘葉似蜀葵而大花托圓二三
尺如蓮房而扁花黃色子如萆蔴子而扁孕婦忌經其
下能墮胎
御定佩文齋廣羣芳譜卷四十六
