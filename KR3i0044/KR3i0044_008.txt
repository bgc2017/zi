欽定四庫全書
御定佩文齋廣羣芳譜卷六
天時譜
冬
增─禮記鄉飲酒義─北方者冬冬之為言中也中者蔵也
─爾雅─冬為玄英註─氣黑而清英冬為安寧─蔡邕
月令章句─冬終也萬物於是終也─梁元帝纂要─冬日
玄冬三冬九冬天曰上天風曰寒風勁風嚴風厲風哀
風隂風景曰冬景寒景時曰寒辰節曰嚴節草曰寒卉
黃草木曰寒木寒柯素木寒條
彙考─原─詩弼風─我有旨蓄亦以禦冬─增─禮記王制─冬
薦稻─原─漢書魯恭傳─易曰潛龍勿用言十一月十二
月陽氣?藏未得用事育嘘萬物養其根荄而猶盛隂
在上地凍水冰陽氣否隔閉而成冬─晉書孝義傳─劉
殷祖母王氏冬月思堇殷時年九歲乃於澤中慟哭聲
不絶者半日忽若有人云止止殷收淚視地有堇生焉
因得斛餘以供母─增─唐書五行志─長慶二年冬少雪
水不冰凍草木萌荑如正月─管子─北方曰月其時曰
冬其氣曰寒其德淳起温怒周密斷刑致罰以符隂氣
大寒乃至五榖乃熟此謂月德─韓非子─周公曰冬日
之閉凍也不固則春夏之長草木也不茂─原─鶡冠子
斗柄指北而天下皆冬─吕氏春秋─冬之德寒寒不信
其地不成剛地不成剛則凍閉不固─增─淮南子─冬伐
薪蒸─註─大曰薪小曰蒸─尚書大傳─北方伏方也萬物
之方伏也冬中也物方蔵於中也陽盛則吁荼萬物而
養之外隂盛則呼吸萬物而蔵之内故曰呼吸者隂陽
之交接萬物之始終─新論─冬木可折─原─魏略─顔斐
為京兆尹課民當輸租時以車牛各致薪两束為冬月
寒冰炙筆硯之用─增─拾遺記─漢明帝霜林園皆植寒
果積冰之節百果方盛俗謂之相陵霜林之聲訛也
神仙傳─葛玄冬日能為客設生瓜─竹書─帝舜四十七
年冬隕霜不殺草木─原─杜陽雜編─李輔國遇嚴寒置
鳳首木於堂和煦如二三月又别名常春草─運行論
注─凝惨冰雪寒之化凛冽霜電寒之用柔耎之物遇寒
則堅寒之致太虚澄淨黑氣浮空天色黯然高空之寒
氣也氣如散麻本末皆黑川澤之寒氣也太虚清白空
明雪映遐邇一色山谷之寒氣也太虚白昏大明不翳
如霧雨氣遐邇肅然北望色玄凝雰夜落此水氣所生
寒之化也太虚微黑白埃昏翳天地一色遠視不分此
寒温凝結雪之將至也地裂水冰河流乾涸枯澤浮鹹
木歛土堅是土勝水水不得自清水所生寒之用也
增─歲華紀麗─羽律纔移乾風更肅霜樹盡摧於枯葉玉
壺漸結於輕冰松秀寒姿桂榮貞質星斗旋臨亥位金
烏迭次房星北戶墐扉之日東臯穫稻之辰─原─清閒
供─冬時午後攜籠向古松懸崖間敲冰煮建茗日晡布
衣皮帽策蹇驢問寒梅消息薄暮圍爐促膝煨芋魁說
無上偈
集藻─文賦散句─增─楚屈原遠遊─嘉南州之炎德兮麗桂
樹之冬榮─晉陸機感時賦─寒冽冽而感興風謖謖而
妄作鳴枯條之泠泠飛落葉之漠漠─唐趙自厲寒賦
幽林風掃時物霜殘柔條危劲奥室凄寒有美人兮心
恍惚情怵悼而靡安伊鮮物之皆瘁獨霜松之常青
縱寒苦之飄激淬堅明而自寧
五言古詩─增─晉曺毗詠冬─綿邈冬夕永凜厲寒氣升離
葉向晨落長風振條興夜静輕響起天清月輝澄寒冰
盈渠結素霜竟櫩凝今載忽已暮来紀奄復仍─原─梁
簡文帝玄圃冬夕─洞門扉未掩金壺漏已催曛煙生澗
曲暗色起林隈雪花無有蔕冰鏡不安臺階楊始倒插
浦桂半新栽陳根委落蕙細葉發香梅雁去銜蘆止猿
戲繞枝来
七言古詩─增─宋陸游冬夜吟─昨夜凝霜皎如月碧瓦鱗
鱗凍將裂今夜明月却如霜竹影横窗更清絶造物有
意娛詩人供與詩材次第新饑鴻病鶴自無寐山窮水
絶誰為鄰西村梅花消息動唧唧寒醅漸鳴瓮儘將醉
帽插幽香此生莫作長安夢─元何中山中樂─千花重
作陽春節野杏山桃随處發莫思前度看花誰已見荒
原芳草歇穆山山下數灣月華山山崖千丈雪幽人獨
在雪月中要與梅花成四絶山中之樂誰得知我獨知
之来何為除却山家新臘醖世間無事可相宜─原─鄭
奎妻冬月詞─山茶未開梅先吐風動簾旌雪花舞金盤
冐冷塑狻猊綉幕圍春護鸚鵡倩人呵筆畫雙眉脂水
凝寒上臉遲妝罷扶頭重照鏡鳳釵斜壓瑞香枝
五言律詩─增─唐太宗冬日臨昆明池─石鯨分玉溜劫燼
隠平沙柳影冰無葉梅心凍有花寒野凝朝霧霜天散
夕霞歡情猶未極落景遽西斜─張蠙次韻和友人冬
日書齋─四季多花木窮冬亦不凋薄冰行處斷殘大睡
来消象版簽書帙蠻藤絡酒瓢公卿有知己時得一相
招─宋張耒冬日雜興─水落橋痕在沙乾岸草枯霜餘
槐老壯風際竹清疎啄木高逾響鶺鴒飛且呼二年親
友絶惟有對禽魚空山身欲老徂歲臘還来愁怯年
年柳傷心處處梅綠蔬挑甲短紅蠟點花開冰雪如何
有東風日夜回─唐庚立冬後作─㗖蔗入佳境冬来幽
興長瘴鄉得好語昨夜有飛霜籬下重陽在醅中小至
香西鄰蕉向熟時致一梳黃─陸游冬日─吴中寒氣薄
歲暮亦和風移樹来村北尋僧渡港東露葵收半綠霜
稻杵微紅一飽無餘念吾生正不窮─朱子冬日─蕭條
時序晚已復度高秋回澗白波起通川絳樹稠晨風散
清露嘉稻卷平疇獨懷志士感歲事幸將休清霜染
澗樹蕭索向嚴冬密雨有時集寒雲無定容波明横瀨
出風急遠林空一極窗間眺高旻矗亂峰
七言律詩─增─唐韓偓冬日─蕭條古木銜斜日戚瀝晴寒
滯早梅愁處雪煙連野起静時風竹過牆来故人每憶
心先見新酒偷嘗手自開景狀入詩兼入畫言情不盡
恨無才─宋真山民初冬─林葉新經數夜霜地爐獨擁
─山房塵書邀我共高閣濁酒勸人歸醉鄉費省家貧
還似富身閒日短亦如長梅花苦欲催詩興又破梢頭
半點香─原─明文徵明─煙鎖凝塵四壁空青燈欲燼夜
溶溶涼聲度竹風如雨碎影搖窗月在松病枕蕭條聞
永漏草堂搖落已深冬不堪酒醒淒然地撫景懷人意
萬重─王象晉─蜡祭喧喧土鼓搓紛紛髦穉擁如渡詠
豳恍際周王世布令行宣青帝和冰筯迎陽辭碧瓦梅
珠散彩耀繁柯春光積漸来茅舍對酒能忘鼓腹歌
孟淑卿─默坐深閨思有餘霜威漸覺襲衣裾青綾被冷
無鴛夢紫塞天寒斷雁書竹葉舞風侵戶響梅花和月
上窗虚雙蛾争似庭前柳臘盡春来忽又舒
五言絶句─增─唐王勃冬郊行望─桂密巖花白梨疎林葉
紅江臯寒望盡歸念斷征篷─金宇文虚中回文─鶻健
呼風急烏啼促景殘窟深宜兔蟄蒲折蔭魚寒
七言絶句─增─唐元稹西歸─寒花𢃄雪滿山腰著柳冰珠
滿碧條天色漸明回─望玉塵随馬度藍橋─元王惲
蘭溪道中─豫樟蔽日無黃落竹筍經霜更碧鮮記取江
南光景異暖煙晴日是冬天─郭珏冬詞─疎林晴旭散
啼鴉高閣朱簾窣地遮為問王孫歸也未玉梅開到北
枝花
詩散句─增─唐劉孝孫─凍柳含風落寒梅照日鮮─郎士
元─高松殘子落寒井凍痕生─李頻─芸細書中氣松疎
雪後隂─宋陸游─藤疎不覆架桐落欲平溝─唐張籍
梅花蠻草連冬有行處無家不滿園
十月(立冬小雪附見)
增─禮記月令─孟冬之月日在尾昏危中旦七星中─註─日
月會於析木之津而斗建亥之辰也─原─梁元帝纂要
冬曰孟冬亦曰上冬曰陽月─花月令─是月也蘆傳冬
菜蒔木葉避霜芳草歛漢宫秋老苧蔴護其根─增─瓶
史月表─十月花盟主白寳珠茶梅花客卿山茶花甘菊
花花使令野菊寒菊芭蕉
彙考─增─詩豳風─十月穫稻為此春酒以介眉夀十月
納禾稼黍稷重穋禾麻菽麥─晉書樂志─十月之辰謂
為亥亥者刻也言時隂氣刻殺萬物也十月之管名
為應鐘應者和也謂歲功皆成應和陽功收而聚之也
─唐書西域傳─東女國巫者以十月詣山中布糟麥呪
呼羣鳥俄有鳥来如雞狀剖視之有榖者豐歲名曰鳥
卜─淮南子─孟冬之月招搖指亥㸑松燧火─荆楚歲
時記─十月朔日黍臛俗謂之秦歲首─注─未詳黍臛之義
今北人此日設麻羹豆飯當為其始熟嘗新耳禰衡别
傳云十月朝黃祖在艨艟上會設黍臛是也─原化記
崔希真十月一日雪遇老父於門獻松花酒老父曰此
酒無味乃於懷中取丸藥置酒中味極美後問天師師
曰此真人葛洪第三子其藥乃千歲松膠也─夢溪筆
談─十月萬物登成可以會計故曰功曺─賞心樂事─十
月滿霜亭蜜橘賞小春花杏花莊挑薺─東坡詩注─嶺
南氣候不常菊花開時即重陽涼天佳月即中秋十月
九日菊始開乃與客作重陽─立冬─原─禮記月令─是月
也以立冬先立冬三日太史謁之天子曰某日立冬盛
德在水天子乃齋立冬之日天子親率三公九卿大夫
以迎冬於北郊─三禮義宗─十月立冬為節者冬終也
立冬之時萬物終成故為節名─東京夢華錄─立冬前
五日西御園進冬菜京師地寒冬月無蔬菜上至宫禁
下及民間一時收蔵以充一冬食用─熙朝樂事─立冬
日以各色香草及菊花金銀花煎湯沐浴謂之掃疥
小雪─增─三禮義宗─十月小雪為中者氣序轉寒雨變成
雪故以小雪為中
集藻─謠─增─晉夏矦湛苦寒謠─惟立冬之初夜天慘懍以
降寒霜皚皚以被庭冰溏瀩于井榦草槭槭以疏葉木
蕭蕭以零殘松隕葉於翠條竹摧柯於綠竿
五言古詩─原─梁簡文帝大同十年十月戊寅詩─喧塵是
時息静坐對重巒冬深柳條落雪後桂枝殘星明露色
盡天白雁行單雲飛乍想閣冰結遠疑紈晚橘隠重屏
枯藤𢃄迴竿荻隂連水氣山峰染月寒─增─唐白居易
湓浦早冬─潯陽孟冬月草木未全衰秪抵長安陌涼風
八月時日西湓水曲獨行吟舊詩蓼花始零落蒲葉稍
離披但作城中想何異曲江池
七言古詩─增─宋陸游初冬步至東村─八月風吹粳稻香
九月蕎熟天始霜男耕女饁常滿野宿麥覆塊皆蒼蒼
豐年比屋喜迎客花底何曾酒杯迮家人但覓浩歌聲
不在東阡在南陌
五言律詩─原─唐杜甫孟冬─殊俗還多事方冬變所為破
柑霜落爪嘗稻雪翻匙巫峽寒都薄烏蠻瘴遠随終然
減灘瀨暫喜息蛟螭─增─元僧方潤初冬作─泬寥蕭瑟
後霽色却怡人霜已千林曙天猶十月春黃花蝶過晚
白葦雁銜新野性自夷曠非關絶世塵
七言律詩─原─唐陸龜蒙小雪後書事─時候頻過小雪天
江南寒色未全偏楓汀尚憶逢人别麥隴惟應欠雉眠
更擬結茅臨水次偶因行藥到村前鄰翁意緒相安慰
多說明年是稔年─增─宋鄭俠次孟堅初冬晴和見梨
桃二花作─十月南天尚暑襟幽花何怪動清吟半扉素
蘂呈修徑幾朵夭紅出茂林地借小春回暖氣日勻疎
影轉輕隂惟應幕府多才俊不負行臺醉客心─陸游
初冬─鉏犁滿野及冬耕時聽兒童叱犢聲逐客固宜安
散地閒民何幸樂昇平雪花漫漫蕎初熟綠葉離離薺
可烹飯飽身閒書有課西窗来趁夕陽明志士逢秋
已自傷老人况復惜年光正看溪碓舂粳滑又見山坡
下麥忙桐落井牀多槁葉菊殘衫袖尚餘香讀書有課
真當勉&KR0008;貯明膏伴夜長
七言絶句─
御製塞外初冬─隂山南去雁行多渺渺沙原六御過報是初
冬新律改依然霜曉氣暄和
增─唐樊晃十月南中感懷─南路蹉蛇客未回常嗟物候
暗相催四時不變江頭草十月先開嶺上梅─張登小
雪日戲題─甲子徒推小雪天刺桐猶綠槿花然陽和長
養無時歇却是炎洲雨露偏─原─宋蘇軾初冬─荷盡已
無擎雨蓋菊殘猶有傲霜枝一年好景君須記正是橙
黃橘綠時─增─鄭思肖小春花─天地無情正北風飛鴻
哀咽亂雲中此時縱使開千樹不及東皇一點紅─元
僧善住十月─清霜欲重小春天楊柳蕭疎𢃄曉煙無奈
東皇苦多事又傳春信到梅邊
詩散句─增─唐杜甫─漢源十月交天氣涼如秋草木未黃
落况聞山水幽栗亭名更佳下有良田疇充腸多薯蕷
崖蜜亦易求密竹復冬筍清池可方舟雖傷旅寓遠庶
遂平生游
詞─原─宋歐陽修漁家傲─十月小春梅蘂綻紅爐暖閣新
妝遍錦帳美人貪睡暖羞起嬾玉壺一夜冰澌滿樓
上四垂簾不捲天寒山色偏宜遠風急雁行吹字斷紅
日晚江天雪意雲撩亂
别錄─原─占候─家塾事親─十月有三卯糴平無則榖貴
立冬日先立一丈竿占影得一尺大疫大旱大暑大饑
二尺赤地千里三尺大旱四尺五尺低田收六尺高低
田熟七尺高田收八尺澇九尺大水一丈水入城郭
朔日值立冬主災異值小雪有東風春米賤西風春米
貴其日用斗量米若綴在斗来春陡貴甚騐─種藝─豌
豆油菜葵菜冬芥菜麥菠菜烏菘萱草冬白菜黃茋防
風─移植─五味子黃精梅柑五加皮菊橙橘─收採─枸
杞枳殼山茱萸芎藭五加皮根梔子皂莢麥門冬苦参
白荳蔲貝母牛膝女貞葉桑葉决明子陳皮地黃山藥
子槐實芙蓉花苧根冬瓜栝蔞根蕨根甘蔗山芋─澆
培─橙橘諸果包褁諸畏寒花果墪諸畏寒花木根
上土壅苧蔴壅茴香根─整頓─窖茱莉芙蓉蘭菊菖
蒲夹竹桃虎刺養蘿蔔種莙薘菜耘麥─田忌─天火卯
地火丑糞忌亥九焦亥荒蕪寅
十一月(冬至附見)
增─禮記月令─仲冬之月日在斗昏東辟中旦軫中─注─日
月會於星紀而斗建子之辰也是月也日短至隂陽
争諸生蕩芸始生荔挺出─原─梁元帝纂要─是月曰
玄明天又曰廣寒月─花月令─是月也芸生楓丹蕉紅
巖桂馥枇杷綴金松栢後凋─增─瓶史月表─花盟主紅
梅花客卿楊妃茶花花使令金盞花
彙考─增─周禮地官─仲冬斬陽木─注─鄭司農云陽木春夏
生者玄謂陽木生山南者─原─前漢書律歷志─十一月
乾之初九陽氣伏於地下始著為一萬物萌動鍾於
太隂─增─淮南子─見一葉之落知歲之暮覩瓶中之冰
知天下之寒─原─列仙傳─仙人馬湘在刺史馬植坐上
仲冬月以酒杯盛土種瓜子須臾蔓引生實食其味甚
美─玉燭寳典─月晦煮赤豆作糜以祭門禳疫也─增
荆楚歲時記─仲冬之月采擷霜燕菁葵等雜菜乾之並
為鹹葅─賞心樂事─十一月摘星軒枇杷花味空亭臘
梅蒼寒堂南天竺花院水仙─成都古今記─十一月有
梅市─一統志─雷陽界稻十一月下種揚雪耕耘次年
四月熟與他地迥異─冬至─原─周禮秋官─柞氏掌攻草
木及林麓冬日至令剝隂木而水之─增─周禮秋官─薙
氏掌殺草冬日至而耜之─漢書律歷志─候氣之法為
室三重戶閉塗釁周密布緹幔室中以木為琯每律各
如之内卑外高從其方位加律其上以葭莩灰抑其两
端案歷而候之氣至者灰去─魏相傳─冬至則八風之
序立萬物之性成─吕氏春秋─冬至後五旬十日菖蒲
生菖者百卉之先生者也─淮南子─冬至日則陽乘隂
是以萬物仰而生─原─易通卦驗─十一月廣漠風至則
蘭射干生─增─孝經緯─斗指子為冬至至有三義一者
隂極之至二者陽氣始生三者日行南至故謂之至
玉燭寳典─十一月建子周之正月冬至日極南影長隂
陽日月萬物之始當黃鍾律其管最長故有履長之賀
─原─西域志─天竺國以十月二十六日為冬至冬至則
麥秀─帝京景物略─冬至日畫素梅一枝為瓣八十有
一日染一瓣瓣盡而九九畢則春深矣曰九九消寒圖
集藻─五言古詩─原─晉傅亮冬至─星昴殷仲冬短晷窮南
陸柔荔迎時萋芳芸應節馥─北齊蕭慤冬至應教─天
宫初動磬緹室已飛灰暮風吹竹起陽雲覆戶来折冰
開荔色除雪出蘭栽慚無宋玉辯濫吹楚王臺
五言律詩─原─唐杜甫草堂即事─荒村建子月獨樹老夫
家雪裏江船渡風前竹徑斜寒魚依密藻宿鷺起圓沙
濁酒禁愁得無錢何處賖─宋邵雍冬至─冬至子之半
天心無改移一陽初動處萬物未生時玄酒味方淡太
音聲正希此言如不信更請問庖羲─增─范成大長至
日與同舍遊北山─歲晚山同色湖平霧不收寒雲低閣
雪佳節静供愁竹栢森嚴立蒲荷索莫休瘦笻知脚力
政爾耐清遊
七言律詩─原─唐杜甫小至─天時人事日相催冬至陽生
春又来刺繡五紋添弱線吹葭六管動飛灰岸容待臘
將舒柳山意衝寒欲放梅雲物不殊鄉國異教兒且覆
掌中杯─韓偓冬至夜作─中宵忽見動葭灰料得南枝
有早梅四海便應枯草綠九重先覺凍雲開隂氛莫向
河源塞陽氣今從地底回不道惨舒無定分却憂蚊響
又成雷─明李夢陽冬至感懷─奉天門下玉欄橋此日
催班侍早朝占史奏雲懽萬國大官傳宴散層霄苑梅
應律春先動宫柳迎風色欲搖一出忽驚今十載百年
勲業有漁樵
七言絶句─
御製途中長至─關塞經時蹕未回律逢葭琯暗飛灰遙知日
晷添宫線暖閣前頭放早梅
原─宋蘇軾冬至日獨游吉祥寺─井底微陽回未回蕭蕭
寒雨濕枯荄何人更似蘇夫子不是花時肻獨来─冬
至後十餘日復至吉祥寺─東君意淺著寒梅千朵深紅
未暇裁安得道人殷七七不論時節遣花開─明董其
昌長安冬至─子月風光雪後看新陽一縷動長安禁鐘
乍應雲門曲寳樹先驅黍谷寒
詩散句─原─宋楊萬里─禽翻竹葉霜初下人立梅花月正
高─僧洪惠─夜久雪猿啼嶽嶺夢回清月上梅花
詞─原─宋曾實軒小重山─薄雪初銷銀月端疎疎浮竹影
紅闌梅花夢事落孤山禁人處霜重鼓聲寒留取曉
来看斑簾低小閣燭花殘一帆明月去蒼灣空相憶雪
浪月痕翻─增─李肩吾風入松─霜風連夜做冬晴曉日
千門香葭暖透黃鐘管正玉臺彩筆書雲竹外南枝意
早數花開對清樽香閨女伴笑輕盈倦繡停針花磚
一線添紅景看從今迤邐新春寒食相逢何處百單五
箇黃昏
别錄─原─占候─四時纂要─冬至日數至元旦五十日者民
食足若不滿五十日者一日減一升有餘日益一升最
驗至前米價長至後必賤落則反貴寒不降五月
雷電朔日值冬至主年荒歲凶古占書以朔日冬
至為令辰─田家五行志─得壬一日主旱二日小旱三
日赤旱四日五榖大熟五日小水六日大水七日河決
八日海翻九日大熟十日少收十一十二日五榖不成
─歷法─冬至日中竪八尺表其晷如度者其歲美人和
不則歲惡人惑晷進則水晷退則旱進一尺則日食退
一尺則月食歷家推朔旦冬至夜半甲子謂之歷元
最難得─禁忌─千金方─勿食經霜菜令人面無光澤
增─居家宜忌─十一月勿食生菜發宿疾勿食生韭多涕
唾─原─種藝─松檜春菜箭榦菜茼蒿杉柏菠菜黃矮菜
萵苣─移植─松臘梅檜─壅培─石榴牡丹椒瑞香麥冬
芙蓉木香竹芍藥─收採─冬葵子陳皮欵冬花鬼箭
整頓─澆海棠芟薔薇修荼䕷芟木香鋤油菜─田忌─天
火午地火子糞忌丑九焦申荒蕪午
十二月(小寒大寒臘日除夕附見)
增─禮記月令─季冬之月日在婺女昏婁中旦氐中─注─日
月會於玄枵而斗建丑之辰也冰以入令告民出五
種─注─冰既入而令田官出五種以明大寒氣過農事將
起也是月也日窮於次月窮於紀星回於天數將幾
終歲且更始專而農民毋有所使─原─梁元帝纂要─季
冬亦曰暮冬杪冬除月暮節暮歲窮稔窮紀─花月令
是月也梅蘂吐山茶麗水仙凌波茗有花瑞香郁烈山
礬鬯發─增─瓶史月表─十二月花盟主蠟梅獨頭蘭花
花客卿茗花漳茶花花使令枇杷花
彙考─增─禮記王制─冡宰制國用必於歲之抄五榖皆入
然後制國用─夏小正─十有二月納卵蒜─傳─卵蒜也者
夲如卵者也─韓非子─魯哀公問於仲尼曰冬十二月
霣霜不殺菽何為記此對曰此言可以殺而不殺也宜
殺而不殺梅李冬實天失道草木猶犯干之而况人君
乎─荆州記─淮陽郡十二月一日種榖至明年三月新
榖便登─賞心樂事─十二月綺互亭檀香蠟梅湖山探
梅花院蘭花玉照堂看早梅─榕城随筆─漳於八閩為
極南得氣最暖其人生不識霜雪之狀隆冬不禦裘絮
桃李以臘月華大寒之候桂香襲人特為可愛─小寒
原─孝經緯─冬至後十五日斗指癸為小寒陽極隂生乃
為寒今日初寒尚小也─詩含神霧─小寒為節者亦形
於大寒故謂之小言時寒氣猶未極也─大寒─增─孝經
緯─小寒後十五日斗指丑為大寒至此栗烈極也詩
含神霧─大寒者上形於小寒故謂之大十一月一陽爻
初起至此始徹隂氣出地方盡寒氣併在上寒氣之逆
極故謂大寒─臘─原─禮記郊特牲─天子大蜡八伊耆氏
始為蜡蜡也者索也歲十二月合聚萬物而索饗之也
─增─郊特牲─蜡之祭也主先嗇而祭司嗇也祭百種以
報嗇也─原─風俗通─夏曰嘉平殷曰清祀周曰大蜡漢
改曰臘臘者獵也因獵取獸以祭先祖或曰新故交接
大祭以報功也─增─荆楚歲時記─十二月八日為臘日
諺語臘鼓鳴春草生村人並擊細腰鼓戴胡頭及作金
剛力士以逐疫─原─卓異記─天授二年臘卿相詐稱上
苑花開請幸則天許之乃遣使宣詔曰明朝遊上苑火
急報春知花須連夜發莫待曉風吹於是明晨名花瑞
草皆發羣臣咸服其異─養生要論─十二月臘夜令人
持椒卧井旁無與人言納椒井中可除瘟病─杜氏通
典─蜡之義自伊耆氏之代而有其禮古之君子便之是
報田之祭也其神農初為田事故以報也─風土記─東
京作浴佛會以諸果品煮粥謂之臘八粥─農政全書
冬至後第三戍為臘臘前两三番雪謂之臘前三白大
宜菜麥諺云若要麥見三白─除夕─增─吳中風俗記─吳
中風俗除夜村落間以秃帚若蔴䕸竹枝等燃火炬縛
於長竿之梢以照田蠶爛然徧野以祈絲榖除夜宜
焚辟瘟丹或蒼术皂角楓芸諸香以辟邪袪濕宣鬱氣
助陽德即閟室虚堂亦無不到
集藻─文賦散句─增─晉傅玄大寒賦─百川咽而不流兮冰
凍合于四海扶木顦顇于暘谷若華零落于濛汜─陸
雲歲暮賦─時凛冽其可悲兮氣蕭條以傷心悽風愴其
鳴條兮落葉翻而灑林─唐王勃守歲序─槐火滅而寒
氣消蘆灰用而春風起魚鱗布葉爛五色而翻光鳳腦
吐花燦百枝而引照栢葉為銘影泛新年之酒椒花
入頌先開獻歲之詞─張九齡歲除登逍遙臺序─南土
融和覺寒氣之向盡東郊物暖愛春色之方来
四言古詩─原─晉裴秀大蜡詩─日躔星紀大吕司辰玄象
改次庶衆更新歲事告成八蜡報勤告成伊何年豐物
阜豐禋孝祀介兹萬祜報勤伊何農功是歸穆穆我后
務兹蒸黎宣力菑畝沾體暴肌飲饗清祀四方来綏充
牣郊甸鱗集京師交錯貿遷紛葩相追反袂成幕連袵
成帷有肉如丘有酒如泉有殽如林有貨如山和氣来
臻率土同歡祥風協順降祉自天方隅清謐嘉祚日延
與民優游享夀萬年
五言古詩─原─梁庾肩吾歲盡應令─歲序已云殫春心不
自安聊開栢葉酒試奠五辛盤金薄圖神燕朱泥印鬼
丸梅花應可折倩為雪中看
五言律詩─原─唐太宗除夜─暮景斜芳殿年華麗綺宫寒
辭去冬雪暖𢃄入春風階馥舒梅素盤花捲燭紅共歡
新故歲迎送一宵中歲隂窮暮紀獻節啓新芳冬盡
今宵促年開明日長冰消出鏡水梅散入風香對此歡
終宴傾壺待曙光─沈佺期歲夜安樂公主滿月侍宴
應制─除夜子星廻天孫滿月杯詠歌麟趾合簫管鳳凰
来歲炬常燃桂春盤預折梅聖皇千萬夀垂曉御樓開
─史育除夜─今歲今宵盡明年明日来寒随一夜去春
逐五更回氣色空中改容顔暗裏催風光人不覺已著
後園梅─杜甫杜位宅守歲─守歲阿戎家椒盤已頌花
盍簪喧櫪馬列炬散林鴉四十明朝過飛騰暮景斜誰
能更拘束爛醉是生涯─韋莊歲除對王秀才作─我惜
今夜促君愁玉漏頻豈知新歲酒猶作異鄉身雪向寅
前凍花從子後春到明追此會俱是隔年人─增─宋陸
游臘月─今冬少霜雪臘月厭重裘漸動園林興頓寬薪
炭憂山陂泉脈活村市柳枝柔春餅吾何患嘉蔬日可
求
七言律詩─
御製賦得爆竹聲中一歲除是日微雪─爆竹連宵不夜城占
年積素即豐盈維新四始全仁政修省三朝冀太平拂曙
和風臨上日通晨淑氣擁華清願將柏葉芳尊酒賜與臣
鄰共大羹
增─唐杜審言守歲侍宴─季冬除夜接新年帝子王孫捧
御筵宫闕星河低拂樹殿前燈燭上薰天彈弦奏節梅
風入對局探鉤柏酒傳欲向正元歌萬夀暫留歡賞寄
春前─原─杜甫臘日─臘日常年暖尚遙今年臘日凍全
消侵陵雪色還萱草漏洩春光有柳條縱酒欲謀良夜
醉還家初散紫宸朝口脂面藥随恩澤翠管銀罌下九
霄─十二月初一日作─今朝臘月春意動雲安縣前江
可憐一聲何處送書雁百丈誰家上瀨船未將梅蘂驚
愁眼更取椒花媚遠天明光起草人所羡病廢幾時朝
日邊─增─宋宋郊十二月望日禁中作─閏歷先春破臘
寒綵花金勝寵千官冰從太液池邊動柳向靈和殿裏
看瑞氣因風飄禁仗暖暉依日上仙盤湏知聖運随生
殖萬國年年共此懽─陸游歲未盡前數日偶題長句
老向人間迹轉孤参差煙火出菰蒲數畦綠菜寒猶茁
一勺清泉手自㪺榖賤窺籬無狗盗夜長暖足有貍奴
歲闌更喜人強健小草書成鬱壘符風號四野雲如
墨徂歲消磨不滿旬瑞雪便應平地尺野梅又報一年
春長河斷渡冰將合古寺題詩手為皴僵卧閉門行路
絶安知當代獨無人─原─明文徵明─雲霞駘蕩曉光和
手折梅花對酒歌暮齒不嫌来日短霜髭較似去年多
東風漸屬青陽候流水微生綠玉波鳥弄新音晴晝永
相看不飲奈春何
五言絶句─原─唐太宗太原召侍臣守歲─四時運灰琯一
夕變冬春送寒餘雪盡迎歲早梅新
七言絶句─原─宋韓絳─新陽氣候未全佳尚縱寒威壓歲
華頼有椒湯共卯酒不妨和雪看梅花─增─范成大除
夕前二日夜雨─雪不成花夜雨来隴頭一洗定無埃小
童却怕溪橋滑明日先生合探梅─楊萬里臘裏立春
嫩日催青出凍荄小風吹白落疎梅殘冬未放春交割
早有黃蜂紫蝶来
詩散句─增─唐殷璠─雪冷江空歲暮時竹隂梅影月參差
─宋韓琦─一箭尚留終在臘萬花?發欲驚春─楊萬
里─臘月潮州見桃李元来不作好春看─明王韋好記
流年收栢葉乍消殘雪見梅枝
詞─增─宋汪莘行香子─野店殘冬綠酒春濃念如今此意
誰同溪光不盡山翠無窮有幾枝梅幾竿竹幾株松
籃輿乘興薄暮疎鐘望孤村斜日匆匆夜窗雪障曉枕
雲峰便擁漁蓑頂漁笠作漁翁
别錄─原─負暄雜錄─二十四日五更取井花水平旦第一
汲者盛淨器中量人口多少浸乳香至歲旦五更暖令
温從小至大每人以乳香一小塊飲水三吸一年不患
時疾─法天生意─大寒冷早出噙真麻油則耐寒勿
食經霜菜果減人顔色─占候─柳眼青来年夏秋米賤
月内萌類不見六月五榖不實二十四日田夫牧
䜿候昏時争立竿燎火於野名曰照田蠶看火色占来
年水旱白主水紅主旱猛烈主豐衰微主歉東北風吉
臘盡火光及燒籸盆爆竹看火色大率與田蠶火同
種藝─檾麻茼蒿菠菜栽桑─移植─山茶玉梅海棠柳
壓插─石榴薔薇月季木香十姊妹收採─大戟根節欵
冬花木蘭皮鬼箭榖樹皮冬葵子蒲公英菖蒲忍冬藤
─壅培─橘桑苧麻韭竹芍藥─整頓─墾秧田燒荒修杞
柳修桑浴蠶種伐竹木磨桑葉造農具挑溝塘乾蒿砍
榖樹刈茅草葺園籬酵河泥貯雪水貯蔴油─田忌─天
火酉地火子糞忌卯九焦巳荒蕪戍
御定佩文齋廣羣芳譜卷六
