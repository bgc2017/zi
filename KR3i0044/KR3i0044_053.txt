欽定四庫全書
御定佩文齋廣羣芳譜卷五十一
花譜
菊花四
集藻七言絶句─增─唐白居易禁中九日對菊花酒憶元
九賜酒盈杯誰共持宫花滿把獨相思相思只傍花邊
立盡日吟君詠菊詩─重陽席上賦白菊─滿園花菊鬱
金黃中有孤叢色似霜還似今朝歌酒席白頭翁入少
年場─原─元稹菊花秋叢遶舍似陶家遍繞籬邊日漸
斜不是花中偏愛菊此花開盡更無花增鮑溶暮秋
與裴居晦宴因見採菊之作菊花低色過重陽似憶王
孫白玉觴今日王孫好收採高天已下兩回霜─皮日
休軍事院霜菊盛開因書一絶寄崔諫議金華千點曉
霜凝獨對壺觴又不能已過重陽三十日至今猶自待
王弘崔璞酬霜菊見贈之什菊花開晩過秋風聞道
芳香正滿叢爭奈病夫難強飲應湏速自召車公─陸
龜蒙和崔諫議先輩霜菊紫莖芳豔照西風祗怕霜華
掠斷叢雖伴應劉還強酒路人終要識山公─憶白菊
稚子書傳白菊開西成相滯未容廻月明階下窗紗薄
多少清香透入來─司空圖華下對菊─清香裛露對高
齋泛酒偏能浣旅懷不似春風逞紅豔鏡前空墜玉人
釵─白菊─莫惜西風又起来猶能婀娜傍池臺不辭暫
被霜寒挫舞袖招香即却回為報繁霜且莫催窮秋
湏到自低垂横拖長袖招人别只待春風却舞來登
高可羨少年場白菊堆邊鬢似霜益算更希沾上藥今
朝第七十重陽原─鄭谷十日菊─節去蜂愁蝶不知曉
庭還遶折殘枝自緣今日人心别未必秋香一夜衰
增─鄭谷詠菊─王孫莫把比荆蒿九日枝枝近鬢毛露濕
秋香滿池岸由來不羨瓦松高日日池邊載酒行黃
昏猶自繞黃英重陽過後頻來此甚覺多情勝薄情
韓偓和吳子華侍郎令狐昭化舍人歎白菊衰謝之絶
正憐香雪披千片勿訝殘霞覆一叢還似妖姬長年後
酒酣䨇臉却微紅─韋莊庭前菊─為憶長安爛漫開我
今移爾滿庭栽紅蘭莫笑青青色曾向龍山泛酒來
宋韓丕詠菊─冷淡花枝寂寞闌只緣開晩少人看若教
總似陶潛眼肯向芳春豔牡丹─王禹偁池邊菊─緣池
繞逕幾千栽準擬登高泛酒杯未到重陽歸闕去金英
寂寞為誰開─韓琦重九菊未盛開席上偶成─重九開
樽節未寒黃花初發葉皆單待看旬日金鈴綻剰得東
籬一醉懽─閱古堂前植菊二本九月十八日花猶未
開因以小詩嘲之─只趁重陽選菊栽當欄殊不及時開
風霜日緊猶何待甚得迎春見識來─原─歐陽修菊─共
坐欄邊日欲斜更將金蕊泛流霞欲知却老延齡藥百
草摧時始見花─增─王安石城東寺菊─黃花漠漠弄秋
暉無數蜜蜂花上飛不忍獨醒孤爾去慇勤為折一枝
歸─詠菊─補落迦山傳得種閻浮檀水染成花光明一
室真金色復似毗耶長者家院落深深數菊叢緣花
錯莫兩三峯密房歲晩能多少酒盞重陽自不供─蘇
軾趙昌寒菊─輕肌弱骨散幽葩真是青帬兩髻丫便有
佳名配黃菊應緣霜後苦無花─蘇轍五月園夫獻紅
菊二絶句─黃花九月傲清霜百草滿園無此香紅紫無
端盗名字試尋本草細商量南陽白菊有竒功潭
居人多老翁葉似皤蒿莖似棘未宜放入酒杯中─原
黃庭堅─誰將陶令黃金菊幻作酴醿白玉花小草真成
有風味東園添我老生涯呂園未肯輕沽我且寄田
家砌下栽他日秋光媚重九清香知是故人來─韓駒
九日東籬採菊英白衣遥見眼能明而今自有杯中物
一叚風流可得成─增─呂本中謝送菊─經旬霖雨足莓
苔忽喜䨇盆送菊來已似風霜憔悴損主人云是待晴
開─范成大菊樓─東籬秋色照疎蕪挽結高花不用扶
淨洗西風塵土面來看金碧萬浮圖─重陽不見菊二
絶─節物今年事事遲小春全未到東籬可憐短髮空欹
帽欠了黃花一兩枝冷蕊蕭疎蝶懶飛商量何日是
花時重陽過後開無害只恐先生不賦詩重陽後菊
花二首寂寞東籬濕露華依前金靨照泥沙世情兒女
無高韻只看重陽一日花過了重陽菊又新酒徒詩
客斷知聞恰如退士懸車後勢利交親不到門─陸游
九月十二折菊─黃菊芬芳絶世竒重陽錯把配萸枝開
遲愈見凌霜操堪笑兒童道過時─新菊─已過重陽十
日期菊叢初破兩三枝自憐短鬢蕭蕭白不似黃花驛
裏時─枯菊─翠羽金錢夢已闌空餘殘蕊抱枝乾紛紛
輕薄随流水莫與桃花一樣看積雪嚴霜轉眼空春
回無處不春風欲知造物無窮妙但看萱根與菊叢
嚴州多菊然率過重陽方開或舉東坡先生菊花開時
即重陽之語余謂此猶是未忘重陽者恐此花不肯也
戲作一絶無人喚醒賦歸翁滿把清香誰與同但辦對
花頻舉酒莫横重九在胸中─楊萬里詠菊─物性從來
各一家誰貪寒瘦厭年華菊花自擇風霜國不是春光
外菊花─黃菊─鶯樣黃裳錢樣栽冷霜凉露濺秋埃比
他紅紫開差晩時節來時畢竟開─陳傅良沈仲一送
菊自言封植之勞欲得詩為報為賦三絶─東籬何在菊
年年菊視陶詩竟孰賢未必緣詩花更好莫將詩與萬
人傳霜螯風味小槽春新樣宫衣試麴塵一段秋光
誰領此芙蓉凡子桂陳人愁乾手自撘連筒苦雨丁
丁&KR0891;小蓬乞得花開急催客明朝恐已著霜紅─高翥
菊花四首─白白黃黃自歲寒詩翁但作菊花看牡丹茉
莉非吾事自是時人被眼瞞親向東籬手自栽夕陽
小徑重徘徊花應得似人乖角過了重陽爛漫開愛
花千古說淵明肯把秋光不似春我重此花全晩節賸
栽三徑伴閑身新分菊本自鉏山手縛枯藤作矮欄
比似著書空用力種花猶得一年看─原─劉克莊菊─羞
與春花豔冶同殷勤培溉待西風不湏牽引淵明比隨
分籬邊要幾叢─翁浩堂─秋風兩度身為客已見重陽
未到家村酒不堪供節事祗將青眼看黃花─趙信菴
城荒落葉風颼颼淮水茫茫古渡頭白首不堪行樂地
黃花點點是離愁落托山園載酒來江梅含雪倚春
臺菊花無藉秋光老猶自離披帶雨開黃花照眼又
經秋山自青青江自流多謝龍頭鰲禁客年年把酒對
江樓─增─朱淑真黃花─土花能白又能紅晩節由能愛
此工寧可抱香枝上老不隨黃葉舞秋風─金宋九嘉
酴醿風味醺人醉著莫東籬愛酒翁一夜金英全換骨
冷香晴雪滿秋風─段克巳菊花霜─風簾斜揭玉鈎欄
端正樓高燭影殘宿酒困人梳洗嬾從教殘粉涴金鈿
─段成已菊花霜─六宮試手學梅妝曾見飛英點額旁
香粉嚼餘濃不散唾花誤染縷金裳─李俊民野菊─風
露叢中取次芳愁邊過却幾重陽秋光到處多無主不
是閑花不肯香─晩菊集句─白露寒花自繞籬(羊士諤)從
他桃李笑開遲(冉宗敏)一年秋色吟中過(沈彬)門外重陽過
不知(僧齊已)─元許有孚遶隄種菊─酒熟同招隱士看饑
來忍把落英餐春風無限閑桃李不似黃花耐歲寒
明高啓九月八日對菊─預向籬邊把一杯黃花多意已
能開不憂風雨明朝阻懶逐時人鬭折來─袁凱已未
九日對菊大醉戲作─老夫愛此黃金蕊兒子湏將白酒
賖直到殘陽下天去更添燈火照欹斜─李東陽菊花
寒影蕭蕭照墨池西園晩色正相宜蒼顔黑髮秋風裏
應是陶翁半醉時─題戴文進畫菊─黃花開滿院前坡
醉殺西江計汝和忽見錢塘著色畫不知秋色較誰多
─陳憲章對菊─餐香誰亦到湘濱西埯東籬濫一巾去
歲金英曾照我今年玉蕊又驚人秋英如雪照沙濱
扳折湏防小侍巾曲檻兩頭門盡掩先生原是惜花人
日日狂歌菊澗濱花神應識玉臺巾西風為掃繁華
去不遣紅芳近老人花舫誰撐綠渚濱道人醉脫碧
方巾東籬不飲江州酒彭澤當年未盡人扁舟何處
剡溪濱夜半歸來雪滿巾爭似一瓢秋菊伴漆園風暖
蝶疑人我貌不如蘇穎濱秋風華髮已盈巾有錢不
買重陽醉籬下黃花也笑人─謝九江惠菊─誰將此菊
種江濱物色當年漉酒巾若道淵明今我是清香還屬
隔江人紫菊移來紫水濱白頭對著白綸巾花前酌
酒笑未足酒後簮花笑殺人故根迢逓九江濱歲晩
相看此道巾不用詩流強分别種花人是賞花人鶴
袖披翻野水濱黃花簮破小烏巾腰間我有坡翁帶解
與西鄰賣酒人次韻李子長寒菊─四尺霜莖一寸葩
幽香何只暗浮了借令歲晩無人見不做人間九日花
水北一叢含數葩梅梢寒月過籬了茅茨可僦從人
愛不賣廬山半畝花─五月菊─露飲霜餐不記秋黃花
三昧室中求區區形色多相似爭得先生為點頭小
變春紅作淡裝山亭初見一枝黃醉中忽眩東籬眼起
視金錢著屐忙二頃南風秫正青督郵未到長官亭
眼前雖有黃花在不與陶公管醉醒─正月菊─春到東
籬花亦知紅桃白李更當時東風自領芳菲去也為秋
香作意吹廬阜高歌九日杯盡將秋意放花開誰教
也向東風裏點破千紅萬紫堆─對菊─因花催酒酒催
詩詩酒平生兩不虧秋到若無詩與酒菊花元似不曾
知菊逕旁通水背村秋光蕩漾短籬門與儂别樣何
裝點笑插金英滿鬢根映山映水兩三叢移上山亭
愛殺儂千古冷香吹不斷長官頭上帽簷風─沈周菊
秋滿籬根始見花却從冷淡遇繁華西風門逕含香在
除却陶家到我家─魏時敏賞菊─短籬疎雨正離披淡
白深紅朵朵宜自計老年才思减重陽過後不題詩
原─張本─花上清光花下隂素娥惜此萬黃金一杯寒露
三更後誰信幽人更苦心─靳貴─盈盈宫額半塗黃不
減花前舊樣妝笑殺阿嬌金屋貯香衾寒怯夜來霜
越孃初試素羅裳愛向秋風學靚妝一夜不勝瓊佩冷
晩香亭館有新霜─戴君恩─芳叢曄曄殿秋光嬌倚西
風學道妝一自義熙人去後冷煙疎雨幾重陽─申時
行─冷豔疎枝擢素秋結茅相對轉清幽摘來自喜簮蓬
髩只恐黃花笑白頭─于若瀛黃花應不插朱門自合
移根老瓦盆露委烟斜看不足呼兒長夜倒芳尊─陸
氏澹雲微雨暮秋天為愛黃花帶晩烟聞說名園千百
種願分秋色到籬邊
詩散句─增─晉陶潛─我屋南窗下今生幾叢菊─唐孟浩
然─誰采籬下菊應閑池上樓─李白─手持一枝菊調笑
二千石時過菊潭上摘此黃金花因招白衣人笑
酌黃金花攜壺酌流觴搴菊汎寒榮─原─杜甫─愁眼
看霜露寒城菊自花羹煮秋蓴滑杯迎露菊新─增
杜甫晩來高興處搖蕩菊花期庭前有白露暗滿菊
花團坐開桑落酒來把菊花枝寒花開已盡菊蕊
獨盈枝小驛香醪嫩重巖細菊斑是節東籬菊紛
披為誰秀采采黃金花何由滿衣袖─韓愈─野晴山
簇簇霜曉菊鮮鮮霜風破佳菊嘉節廹吹帽鮮鮮
霜中菊既晩何用好楥菊茂新芳逕蘭消晩馤─白
居易─籬菊黃金合窗筠綠玉稠─僧皎然─九日山僧院
東籬菊也黃─宋蘇洵─粲粲秋菊早卓為霜中英─司
馬光─菊蕊如排粟青青見葉心─陸游─英英籬下菊秀
色獨滿枝─原─吳潛粲粲黃金裾亭亭白玉膚─王潛
齋─輕霜臨菊月細雨似梅天─增─金吳激─憶看霜菊豔
不放酒杯乾─明沈周─千古陶彭澤籬邊有此花─何
景明─露蕊凄凄放風枝裊裊低原─唐杜甫─苦遭白髮
不相放羞見黃花無數新─增─杜甫─籬邊老却陶潛菊
江上徒逢袁紹杯─韓愈─墻根菊花好沽酒錢帛縱空
衣可凖─白居易─黃菊繁時好客到碧雲合處佳人來
─杜牧─别後東籬數枝菊不知閒醉與誰同─宋梅堯
臣─黃金碎翦千萬層小樹婆娑嘉趣足─周必大─陶令
思歸未得歸黃花想見繞東籬─陸游─荒庭落葉不可
掃惟有叢菊爭先開身閑亦未全無事檢校黃花幾
樹開─楊萬里菜子已抽蝴蝶翅菊花猶著鬱金裳
原─徐似道─牢裹烏紗莫吹却免教白髮見黃花─增─祝
穆─黃花自與淵明别不見閑人直到今─徐集孫─莫言
滿眼無知已耐久黃花是故人─湛道山─想得東籬黃
已徧到家及取未凋零─黃溪雲─白衣不到東籬伴吟
得黃花滿口香─沈唯齋─不因彭澤休官去未必黃花
得許香─吳荆谿─問花何事人偏愛曾遇淵明把玩來
─原─張芸窗─猶作霓裳舞妖態零紅墮粉濕秋痕─王
滄灣─秋風為我語籬菊且耐寒香伴白雲─增─金王良
臣─月過初三半梳玉菊迎重九滿籬金─路鐸─貞姿佳
菊秋霜裏真意南山夕鳥邊─元馬臻─東籬滿地金錢
菊多謝西風為翦裁─原─無名氏─眼前景物年年别只
有黃花似故人不許秋風常管束競隨春卉鬭芳菲
似嫌九月清霜重亦對三春麗日開─增─晉張協─寒
花發黃采─謝惠連─白露滋園菊─江淹─時菊耀巖阿
─周明帝─霜潭漬晩菊─庾信─菊寒花正合圓珠墜
晩菊山枯菊轉芳─唐太宗─岸菊初含蕊花生圓
菊蕊─原─德宗─芳菊舒金英─郭元振─延年菊花酒
趙彦昭─紫菊宜新壽─增─王績─山菊秋自香秋杯浸
菊花─王維─陶潛菊盈把─儲光羲─東籬摘芳菊─原
李白─黃花催逸興─杜甫─雨荒深院菊異方初豔菊
輕露棲叢菊菊蕊凄疎放─增─白居易─叢香近菊
籬蕊拆金英菊─李嘉祐─驚寒菊半黃─姚合─西風
菊漸芳霜落菊滿地─許渾─菊豔含秋水寒菊帶
霜甘─朱慶餘─潭靜菊花秋─林寬─微陽菊半畦─薛
逢─持杯店菊黃─韓偓─山菊向陽花─原─魚玄機─嫩菊
含新彩─增─宋王安石─沾裳菊露濃─蘇軾─金菊亂如
沸─孫覿種芳茹秋菊─陸游─買菊穿苔種菊花寒
更香─金高士談─寒菊過時花─元好問─菊潭秋花滿
─元蕭國寳霜菊間青黃─袁桷─僧分墨菊芽菊鑄
玉巑岏─宋无─紫菊染巾香─黃庚─菊殘如倦客─原
漢武帝─蘭有馨兮菊有芳─增─唐嚴武─籬外黃花菊對
誰─白居易─遶籬新菊為誰黃露菊新花一半黃
許渾─秋摘黃花釀酒濃─來鵬─菊花村晩雁來天─羅
隱─黃菊倚風催酒熟─韋莊─紫菊亂開連井合─宋韓
琦─金鈴千朵菊爭開─王安石─鮮鮮細菊霜前蕊─歐
陽修─野逕冷香黃菊秀─蘇軾─菊殘猶有傲霜枝─孫
覿─行穿野菊布黃金─戴昺─一陣微風野菊香─金蔡
珪─露華應到菊花團高士談露蒙甘菊細莖紫─祝
簡─菊著黃花旋旋開─史肅─野性黃花無賴香─趙元
菊花雨似人情冷─麻九疇─一雨初晴菊瘁花─元葉
顒─黃菊飄香蝶滿枝嫩菊半開香未老西風細雨
黃花瘦
詞─增─宋張鎡如夢令─野菊亭亭爭秀閒伴露荷風柳淺
碧小開花誰摘誰看誰嗅知否知否不入東籬杯酒
劉克莊好事近─秋色到東籬一種露紅先占應念金英
冷淡摘臙脂濃染依稀十月小桃花霜蕊破霞臉何
事淵明風致却十分妖豔─朱翌朝中措─玉臺金盞對
炎光全似去年香有意莊嚴端午不應忘却重陽菖
蒲九葉金英滿把同泛瑶觴舊日東籬陶令北窗正臥
羲皇─方岳一落索─瘦得黃花能小一簾香杳東籬雲
冷正愁予猶幸是西風少葉下亭臯渺渺秋何為者
無錢持蟹對黃花又孤負重陽也─原─歐陽修少年遊
去年秋晩此園中攜手玩芳叢拈花嗅蕊惱烟撩霧沉
醉倚西風今年重對芳叢處追往事又成空敲遍欄
干向人無語惆悵滿枝紅─張孝祥鷓鴣天─一種濃華
别樣妝留連春色到秋光解將天上千年豔翻作人間
九月黃凝薄霧傲繁霜東籬恰似武陵鄉有時醉眼
偷相顧錯認陶潛作阮郎─黃庭堅鷓鴣天─黃菊枝頭
破曉寒人生莫放酒杯乾風前横篴斜吹雨醉裏簪花
倒著冠身健在且加餐舞裙歌扇盡清歡黃花白髮
相牽挽付與傍人冷眼看─南鄉子─黃菊滿東籬與客
攜壺上翠微已是有花兼有酒良期不用登臨怨落暉
滿酌不湏辭莫待無花空折枝寂寞酒醒人散後堪
悲節去花愁蝶不知─盧祖臯鵲橋仙─寒叢弄日寶鈿
承露籬落亭亭相倚當年彭澤未歸來料獨抱幽香一
世疎風冷雨淡烟殘照日日重陽天氣帽簷已是半
欹斜問甕裏新篘熟未─晏幾道破陣子憶得去年今
日黃花正滿東籬曾與主人臨小檻共折香英泛酒巵
長條插髩垂人貌不應遷换珍叢又覩芳菲重把一
尊尋舊徑可惜光隂去似飛風高露冷時─增─歐陽修
漁家傲─九日歡遊何處好黃花萬蕊雕欄遶通體清香
無俗調天氣好烟滋露結功多少日脚清寒高下照
寶釘密綴圓斜小落葉西園風嫋嫋催秋老叢邊莫厭
金樽倒─又─青女霜前催得綻金鈿亂散枝頭遍落帽
臺高開綺宴芳尊滿挼花吹在流霞面桃李三春雖
可羨鶯來蝶去芳心亂爭似仙潭秋水岸香不斷年年
自作茱萸伴─又─露裛嬌黃風擺翠人間晩秀非無意
仙格淡妝天與麗誰可比女真裝束真相似筵上佳
人牽翠袂纖纖玉手挼新蕊美酒一杯花影膩邀客醉
紅瓊共作熏熏媚─僧仲殊驀山溪─年芳已遠凉夏疎
疎雨菊占此時開背佳期清秋何處滴成金豆彈破栗
文圓臨水檻倚風亭全勝東籬暮茱萸未結誰是多
情侣菖葉與葵花也相饒也相羞妬主人著意何必念
登高浮酒面解煩襟消盡當筵暑─原─柳永受恩深─雅
致裝庭宇黃花開淡佇細香明豔盡天助與秀色堪餐
向曉自有真珠露剛被金錢妬擬買秋天容易獨步
粉蝶無情蜂已去要上金樽惟有詩人曾許待宴賞重
陽恁時盡把芳心吐陶令經回顧免顦顇東籬冷烟疎
雨─陳亮秋蘭香─未老金莖些子正氣東籬淡薄齊芳
分頭添樣白同局幾般黃向閑處湏一一排行淺深饒
間新妝那陶令漉他誰酒趁醒消詳况是此花開後
便蝶戀無花管甚蜂忙你從今采却蜜成房秋英試商
量多少為誰甜得清凉待說破長生真訣要飽風霜
劉克莊念奴嬌─老夫白髮尚兒戲廢圃一番料理餐飲
落英并墜露重把離騷拈起冷豔幽香深黃淺白占斷
西風裏飛來䨇蝶繞叢欲去還止嘗試銓次羣芳梅
花差可伯仲之間耳佛說諸天金世界未必莊嚴如此
尚友靈均定交元亮結好天隨子籬邊坡下一杯聊泛
霜蕊
别錄─增─唐書韋綬傳─綬感心疾罷還第九月九日帝為
黃菊歌顧左右曰何可不示韋綬即遣使持往綬遽奉
和附使進帝曰為文不已豈頤養耶敕曰自今勿復爾
─抱朴子─劉生丹法用白菊汁連樗汁和丹蒸之服一
年壽五百歲菊花與薏苡花相似直以甘苦别之耳
菊甘而薏苦諺所謂苦如薏者也─清異錄─廣陵法曹
宋龜造縷子膾其法用鯽魚肉鯉魚子以碧筒或菊苖
為首─老學庵筆記─遼相李儼作黃菊賦獻其主耶律
洪基洪基作詩題其後以賜之云昨日得卿黃菊賦碎
翦金英填作句袖中猶覺有餘香冷落西風吹不去
原─夷堅志─成都府學有神曰菊花仙相傳為漢宫女諸
生求名者往祈影響神必明告仙為漢宮女蓋在漢宮
飲菊花酒者或云成都府漢文翁石室壁間畫一婦人
手持菊花前對一猴號菊花娘子大比之歲士人多乞
夢頗有靈異亳社吉祥僧刹有僧誦華嚴大典忽一
紫兔自至馴伏不去隨僧起坐聽經坐禪惟餐菊花飲
清泉僧呼菊道人─製用─仙經─重五日採白菊莖常服
令頭不白九月九日取菊花末水服二錢治酒醉不
醒臨飲服方寸匕令人不醉王子喬變白增年方用
甘菊三月上寅日采苖曰玉英六月上寅日采葉曰容
成九月上寅日采花曰金精十二月上寅日采根莖曰
長生並隂乾百日等分成日合搗千杵為末每酒服一
錢匕蜜丸桐子大酒服七丸三百日身體輕潤一年髮
白變黑二年齒落再生五年八十歲老人變為兒童
乘露摘取甘菊去枝梗用淨瓦礶下安白梅一二個放
花朵至平口又加白梅將鹽滷汁澆滿浸過花朵以石
子壓之密封收藏至明年六七月取花一枝用淨水洗
去鹽味同茶末入椀注熱滚湯則茶味愈清而香藹絶
勝伴茶收藏不若此法或用淨花拌糖霜搗成膏餅
食亦甚清雅或用甘菊曬乾密封收藏間取一撮如
烹茶法烹之謂之菊湯暑月大能消渴每煮酒一瓶入
甘菊五六朵封嚴久愈香清花不可多多則味苦或旋
採細看心内無蟲者捻碎冲酒服亦妙聖惠方云九
月九日取甘菊花曬乾為末每糯米一斗蒸熟入花末
五兩加細麫麯搜拌如常造酒法候熟澄清收藏每服
一二盞能治頭風頭旋眩暈醫工或知忌野菊而並
不識甘菊往往求盆盎中殘朵而用之夫華盛者實衰
開殘者氣散是尚可以為藥乎甘菊香烈雖能燥濕袪
風亦能助火泄氣宜酌而用之變白延年之說不可貪
也以菊作枕者頭痛至不可救德善譜有戒─增─花史
千金方九月九日菊花末臨飲服方寸匕圭飲酒令人
不醉鄭景龍續宋百家詩云本朝孫志舉有訪王主簿
同泛菊茶詩云妍暖春風蕩物華初回午夢頗思茶難
尋北苑浮香雪且就東籬擷嫩芽洪景嚴遵和弟景
盧邁月臺詩云築臺結閣兩爭華便覺流涎滿麴車戸
小難禁竹葉酒睡多湏藉菊苖茶唐釋皎然有九日
與陸處士羽飲茶詩云九日山僧院東籬菊也黃俗人
多汎酒誰解助茶香陸放翁冬夜與溥菴主說川食詩
何時一飽與子同更煎土茗浮甘菊人或有以菊花磨
細入于茶中啜之者文保雍菊譜中有小甘菊詩莖
細花黃葉又纖清香濃烈味還甘袪風偏重山泉漬自
古南陽有菊潭此詩得於陳元靚歲時廣記然所謂保
雍之譜恨末之識也治地種菊之處湏在向陽高原
宜隂宜日風雨可到之所四傍設籬遮護圃内開作幾
埂每埂置花幾缸缸之相去一尺五六寸僅容一人往
來澆灌捕蟲缸下用磚石砌起以便走水傍設一小所
以藏各色器具待花開移賞之後收根原藏此圃庶根
苖不失而關防有地─儲種─花謝後即翦去上簳止留
近根三五寸每缸插籌記認名色或于缸邊記號亦可
翦處用泥封口移至向陽處曬之土白燥時將肥水澆
一二次天將大雪用亂穰草覆之以避凍損宜稀蓋不
可過密密則苖黃又法以礱糠燒灰覆之可避寒氣天
日晴和用糞搪掗菊本四邊勿著根春苖自旺交立春
糞即少用有他處討來名花根接者明年花開必變即
以原花枝梗横埋肥地中每節自然出苖收起近中簳
者則花本不變可得真種立春後天尚寒且不可輕動
仍用草護其本則新秧早發壯大至二月内冰雪半消
方可撤去覆草遇奇種宜於秋雨梅雨二時修下肥梗
插在肥隂之地加意培養亦可傳種─種子─秋菊枯後
將枯花堆放腴土上令略著土不必埋時以肥沃之明
年春初自然出苖收種其花色多變或黃或白或紅紫
更變至有變出人所不識名者甚為竒絶─分秧─春分
至榖雨節内看天氣晴明地土滋潤將舊收花本四圍
掘出總根輕輕擊開勿損苖芽根鬚擇肥苖單莖不拘
根鬚多少如在原本上者湏近原本有節處分以其節
中生根方旺也秧根多鬚而土中之莖黃白色者謂之
老鬚少而純白者謂之嫩鬚老可分嫩不可分有秃白
根者亦可種活但要去其根上浮起白翳一層以乾潤
土種之不可雨中分種令濕泥著根則花不茂土湏鉏
鬆不可甚肥肥則籠菊頭而不發湏令淨去宿土恐有
蟲子之害其地比平地高尺許每尺餘栽一株每穴加
糞一杓搪掗如法方可搬秧植之四圍餘土鋤爬壅根
高如饅頭樣令易瀉水菊根惡水水多必爛周圍留深
溝泄水但雨過不拘何月務將溝中水疎通流别處不
分在地在盆即以酵熟乾土壅根或用篾箍瓦作盆埋
地令一半入土内使地氣相接水不停積雨過便於上
盆不傷根不泄元氣大笑及佛頂御愛黃至榖雨時以
其枝插於肥地即活至秋亦著花豫章菊多佳者問之
園丁云每歲以上已前後數日分種失時則花少而葉
多如不分置他處非惟叢不繁茂往往一根數幹一幹
之花各自别樣所以命名不同菊開過以茅草裹之得
春氣則其舊年柯葉復青漸長成樹但次年不著花第
二年則接續著花仍不畏霜─登盆─立夏時菊苖長盛
將上盆先數日不可澆灌令其堅老上盆則耐日色每
起根上多帶土先將肥土倒鬆填二三分于盆加濃糞
一杓後搬菊秧植之再將前土填滿亦如饅頭樣種後
必隔一日早用河水澆之又要搭棚遮避日色遇雨露
揭去如久雨將盆移簷下長高尺許方可用肥仍以紅
油細竹插傍用細㯶寬縛以防風雨摧折竹用油可避
菊虎用㯶耐風日凡要菊盛花大更無别法只是十一
月大小雪中分盆邊旺苖栽之如未發苖有青葉頭白
芽者種之遮霜雪要見日色開春花自盛─澆灌─初種
時澆水後得大日色曬三四日候天色晴燥早晩用河
蕩水澆一次澆時湏用盆緩緩澆透不透恐下邊土熱
葉即發黃天雨不必澆既活長至六七寸長方將宿糞
一杓水一桶和勻澆一次隔日又一次澆時湏在雨過
後一日若晴久土燥不可澆肥亦不可澆在花根邊令
根傷損先將缸内土四邊掘壅根上如高阜樣肥灌四
周低處量看枝葉綠色深翠即止大約瘦者多澆肥者
少澆否則令蕊籠閉青葉勝交芒種節後黃梅久極易
傷根大雨時行尤為難看梅天但遇大雨一歇便澆湏
少冷糞以扶植之否則無故自瘁若厭澆糞用糞泥於
根邊週圍堆壅半寸再雨濕泥功倍於糞且不壞葉六
七月内不可用糞用則枝葉皆蛀每晨用河水澆灌若
有撏雞鵝毛水停積作冷清或浸蠶沙清水時常澆之
尤妙尤湏蓄土以備封培其根復生其本益固自此以
後不可澆肥芒種後如苖瘦者止用汙泥水隔三五日
一澆以天色晴雨為則六月大暑中每早止用河水澆
此月天熱糞燥用糞則傷菊此後至花蕊發如黃豆大
方澆清淡糞水一二次花將放時又澆肥一次則花開
豐豔可觀此花大率惡水水多則有蟲傷濕爛之患紫
金鈴一種忌肥喜隂又不可見水宜大樹下隂處種之
略見日影常令肥潤而已不可令中間頭長腦頭一起
即搯一段根下亂頭不可去待亂枝茂根瘦即花盛此
種及蜜芍藥金芍藥銀芍藥不宜見糞惟沃以汙泥稀
水紫線盤不宜見肥金鈴一種絶妙極難活但置隂處
多見水不見肥東籬品彙云澆花以噴壺噴之最良
惜花─秋時有狂風驟雨每本再揀堅直籬竹綁定用莎
草從根縛二三節勿令搖動傷殘菊性畏熱湏傍高籬
大樹以避日色花開盛大不可置之日曬雨濯湏放隂
處以待夜露天寒有霜移置屋下根縛紙條就盞引水
使根長潤而不傷水則花久可觀葉秀可愛黃梅雨久
花根浸爛花葉將萎即拔起翦去爛鬚止留直根重插
平濕土内如插花法既可留種亦可有花─護葉─養花
易養葉難凡根有枯葉不可摘去去則氣泄其葉自下
而上逐漸黃矣根邊用碎瓦或花蓋密蓋防雨濺泥汚
葉或礱糠螺殼亦可葉有泥以清水洗淨各月皆然澆
糞澆水慎勿令著葉一著葉隨即黃落欲葉青茂時以
韭汁澆根沙缸下用大磚墊高缸底以走積雨則葉不
損如此護之則枝葉翠茂清晨葉帶露甚脆一觸則落
一法以稻草翦作尺許分開縛在四圍根上去根四五
寸許周圍分撤如簔衣蓋泥亦是護葉一法四五月大
雨脚葉易壞湏設棚遮蓋芟蕊長高尺許芒種節中
每枝逐葉上近幹處生出眼一一搯去此眼不搯便生
附枝搯時切湏輕手左手䨇指拈梗右手指甲搯蕊勿
猛摘猛放蓋菊葉甚脆略一觸即墮矣至結蕊時每株
頂心上留一蕊餘則剔去如蕊細用針挑其逐節間或
先搯眼不盡至此時又結蕊亦盡去之隨加土平缸庶
一枝之力盡歸一蕊開花尤大可徑三四寸惟甘菊寒
菊獨梗而有千頭不可去立秋後不論枝長短並不可
損蕊至黃豆大隔二三日澆肥一次則花大色濃至霜
降花大發矣中有早晩不同開早者先移賞玩後開者
又作一番其間不開放并零落者存之作本如欲蕊多
至春苖尺許時掇去其顛數日則岐出兩枝又掇之每
掇益岐至秋則一幹所出數百千朵婆娑團圞如車蓋
熏籠人力勤土又膏沃花亦為之屢變菊之本性有易
高者醉西施之類是也有原低者紫芍藥之類是也欲
其低摘正頭欲其高摘傍頭庶無過不及之患─壓插
五月梅雨時將摘下肥壯小枝長三五寸者齊節邊截
取插入肥腴土内約寸半許以泥埋過節為止以其節
能出根故耳移置隂處或用箔簟遮護令不見日頻以
水澆間用肥水待至盈尺略見日影至中秋不必遮藏
與種菊同開但花略小耳可移盆中置几上清玩插大
芋頭内埋土中亦佳此根收起來年發苖更旺凡菊開
花時有苖頭近梗搯下以汚泥猪糞釀肥下花苖頭在
内上蓋鬆泥此苖即活冬間分得芽頭湏用猪糞釀泥
種之凡壅花以頭垢不生莠蟲欲其淨則澆壅捨肥糞
而用河泥紫金鈴及蜜芍藥紫牡丹白牡丹秋牡丹金
寶相銀寶相紫寶相金邊紫鈴難栽宜多插─栽接─四
月間梅雨時將賤菊本幹肥大者截去苗頭近根止留
數寸將他色菊苗頭截下以利刀披削如鴨嘴樣將前
去苖頭本上以利刀劈開僅可容苗頭削枝插落即用
麻線縛定以汚泥塗之再以紙箬包裹至活方去則一
本可容三色且至深秋接頭長完無痕可見─釀土─種
菊土力最要埴壤黃壤赤壤為上沙壤磧壤黑壤次之
俱在每歲秋冬擇高阜肥地將土挑起潑以濃糞篩過
雜以雞鵝糞壤令肥用草薦蓋之勿令泄氣正二月内
再酵數次候至分菊時仍以細篩篩過用蚌殼搬入盆
内五六寸許栽菊遇雨過根露覆以肥土可收雨澤不
使根爛菊喜新土大率每年換土分種若舊土恐力不
厚花發瘦小初種土培十分之四至黃梅前三二日再
培土三分雨後淋去再宜封培至蕊發如菉豆大搯後
又培土二分以時消息又一法以肥鬆土用細篩篩入
甑蒸二三沸取起倒出曬乾入盆植菊能殺蟲無侵蝕
之患─蓄水─蓄水之法花傍四角設四缸一蓄糞水一
蓄汙肥水二蓄河水雨水澆花河水雨水為上洗鮮肉
退雞鵝毛水繅絲湯俱佳釀雞鵝毛水法用缸盛貯投
韭菜一把或枇杷核則毛盡爛一云先時以死蟹釀水
澆花不生莠蟲又能肥花用糞各有次序一次糞二水
八越半旬第二次糞三水七再越半月第三次糞水相
半又越半旬第四次糞七水三第五次全糞可也救花
大肥用野芥菜子滿缸下之以减其力臘月内掘地埋
缸積濃糞上蓋板填土密固至春渣滓融化止存清水
名曰金汁五六月菊黃萎用此澆之足以回生且開花
肥潤─捕蟲─初種時長至五六寸即有黑小地蠶嚙根
早晩宜看除之又生一種細蟲穿葉惟見白頭縈廻可
用針刺死之立夏至小滿四五月中防麻雀折枝作窠
雨過後或生青寸白蟲食腦葉或生如虱黑莠蟲以指
彈梗去之時常湏看芒種後四五月時有黑殼蟲似螢
火肚下黃色尾上二鉗名曰菊牛又名菊虎或清晨或
將暮或雨過晴時忽來傷葉可疾尋殺之此蟲飛極快
遲則不及若花頭垂軟即看四圍鉗處用指甲摘去過
傷處一二寸免致傷此一本此蟲一嚙即生子梗上變
作蛀蟲從損處劈開中有小蟲可撚殺之黃梅雨中濕
熱時候葉底生蟲名象幹蟲青色如蠶食葉上半月在
葉根之上幹下半月在葉根之下幹破幹取之旋以紙
撚縛住常以水潤之花亦無恙至六七月雨過時又生
細細青綿蟲食頭此蟲極難尋見可先看葉下有蟲糞
如沙泥即蟲生處覓去之高僅三尺許摘苗之後小暑
至秋分時常要看節邊蛀孔有蟲在内用針或鐵線插
入孔上半月向上搜下半月向下搜蟲死即好枝上生
蠏蟲用桐油圍根上蟲自死癃頭者曰菊蟻以鱉甲置
旁引出棄之瘠枝者曰黑蚰以麻裹筋頭輕捋去之無
故葉黃色憔悴土内必有蠐螬或蚯蚓食根可用鐵鈎
㧓開根下土泥尋蟲殺之或以石灰水灌過以河水解
之喜蛛侵腦當去其絲又防節眼内生蟲亦以鐵絲搜
殺之蕊將發頭或蕊腦已發上生黑青莠蟲可用棕刷
拂去間用茅灰摻蟲或以魚腥水灑之或將洗鮮魚水
或死蟹水灑之葉上或種韭薤蔥蒜于菊根傍皆去蟲
法也常要除去蜒蚰則苗葉可免傷害菊無染色藍
墨二色傳有染法湏先多種一捧雪銀芍藥月下白三
種花蕊將開用金墨研濃下油一二點或和以乳汁用
牙刷濺墨剉入蕊心待露過夜次早又染凡三四遍則
花墨色藍用新收青綿夜至露中候濕次早絞綿色水
滴蕊中心開時花作藍色一法用磠砂一二釐入水用
五色顔料俱可染花極易入瓣但花不耐久即便凋萎
真賞者不取或於九月收霜貯瓶埋之土中菊有含蕊
調色點之透變各色或取黃白二色各披半邊用麻紥
合所開花朵半白半黃如欲催花於大蕊時罩龍眼殼
先於隔夜澆硫黃水次早去殼花即大開依法留之可
至春初馬糞釀水亦可─花忌─忌燥寒燥熱天色忌
大風大雨烈日忌四圍高墻忌地勢汙下忌貪
多助長如用礶口硫黃馬勃催放藥物之類忌孤高
無傍枝忌四面一齊似燈籠樣忌圈縛盤結忌
麝臍觸犯
(附錄)繡線菊
增─史鑄菊譜─繡線菊厭草花是也花頭碎紫成簇而生
心中吐出素縷如線之大自夏至秋有之俗呼為厭草
花或云若人帶此花賭則獲其勝故名之古有厭勝法
也
(附錄)藍菊
原─藍菊花單薄而小其萼黃
(附錄)䨇鸞菊
原─䨇鸞菊一名鴛鴦菊即烏啄苗花開甚多每朵頭若
僧帽拆此帽内露䨇鸞並首形似無二外分二翼一尾
春分根種
(附錄)丈菊
原─丈菊一名西番菊一名迎陽花莖長丈餘幹堅麤如
竹葉類蔴多直生雖有傍枝只生一花大如盤盂單瓣
色黃心皆作窠如蜂房狀至秋漸紫黑而堅取其子種
之甚易生花有毒能墮胎
(附錄)七月菊
原─七月菊外夾瓣中鑲瓣突起如紫薇花色如茄花徑
寸有半厚寸餘其葉似五月翠菊六七月花一株不過
數朵高僅一二尺
(附錄)翠菊
原─翠菊一名佛螺一名夏佛頂蓓蕾重附層疊似海石
榴花其花外夾瓣翠而紫中鈴萼而黃徑寸有半開於
四五月每雨後及晡時光麗如翠羽開最久葉青而澤
似馬蘭香甚亞深莖毛而紅株幹肥勁高可二三尺八
月種子
御定佩文齋廣羣芳譜卷五十一
