欽定四庫全書
御定佩文齋廣羣芳譜卷三十一
花譜
荷花三
集藻─五言絶句─增─唐盧照鄰曲池荷─浮香繞曲岸圓影
覆華池常恐秋風早飄零君不知─原─王維臨湖亭─輕
舸迎上客悠悠湖上来當軒對樽酒四面芙蓉開─增
王維題蓮花塢─日日採蓮去洲長多暮歸弄篙莫濺水
畏濕紅蓮衣─郭恭秋池一枝蓮─秋至皆零落凌波獨
吐紅托根方得所未肯即隨風─原─劉方平採蓮歌─落
日晴江裏荆歌艷楚腰採蓮從小慣十五即乘潮─增
韓愈荷池─風雨秋池上高荷蓋水繁未諳鳴摵摵那似
卷翻翻─李羣玉蓮葉─根是泥中玉心承露下珠在君
塘下種埋没任春蒲─朱景玄望蓮臺─秋臺好登望菡
蓞發清池半似紅顔醉凌波欲暮時─陸龜蒙芙蓉─閒
吟鮑昭賦更起屈平愁莫引西風動紅衣不耐秋─宋
楊億白蓮─昨夜三更裏嫦娥墮玉簮馮夷不敢受捧出
碧波心─梅堯臣蓮塘─不畏塘雨急鈿葉自相遮文禽
忽驚去衝落波上霞─蘇軾和子由岐下荷花─田田抗
朝陽節節卧春水平鋪亂萍葉屢動報魚子─蘇轍和
文與可菡蓞軒─開花濁水中抱性一何潔朱檻月眀時
清香為誰發─原─曹修古─荷葉罩芙蓉圜青映嫩紅佳
人南陌上翠蓋立春風─增─元吴師道蓮藕花葉圖─玉
雪竅玲瓏紛披綠映紅生生無限意只在苦心中─楊
維楨采蓮曲─東湖採蓮葉西湖採蓮花一花與一葉持
寄阿侯家─鄭氏允端詠蓮─本無塵土氣自在水雲鄉
楚楚净如拭亭亭生妙香─眀陳憲章題茂叔蓮─船入
荷花内船衝荷葉開先生歸去後誰坐此船来─原─常
倫採蓮曲─棹發千花動風傳一水香傍人持並蔕含笑
打鴛鴦─屠隆─與歡遊池上荷生滿綠池朱花似歡面
素藕似歡肌─增─熊卓採蓮曲─採蓮復採蓮盈盈水中
路鴛鴦觸葉飛卸下團團露─原─于若瀛採蓮曲─入港
采芙蓉芙蓉動㴸淰游魚聚蜂房吹作波心錦
七言絶句─
御製日講畢同翰林張英高士竒勵杜訥看荷─千隊芙蓉太
液池迎薰初散講筵時螭頭絶勝金蓮燭自有清香送曉
颸─夏燕新蓮─紫燕雙雙到案前天教霖雨足禾田臨窗
斜掠蓮花影雲與波光皆渺然─七夕觀千葉蓮─玉露初
分水殿凉滿池紅白雜芬芳香飄隨座皆秋色細月朧朧
挂未央
原─唐王昌齡採蓮曲─荷葉羅裙一色裁芙蓉向臉兩邊
開亂入池中看不見聞歌始覺有人来─增─陳去疾採
蓮曲─粉光花色葉中開荷氣衣香水上来棹響清潭見
斜影雙鴛何事亦相猜─白居易看採蓮─小桃閒上採
蓮船半採紅蓮半白蓮不似江南惡風浪芙蓉池在卧
牀前─階下蓮─葉展影翻當砌月花開香散入簾風不
如種在天池上猶勝生於野水中─劉商詠雙開蓮花
菡蓞新花曉並開濃妝美笑面相偎西方采畫嘉陵鳥
早晩雙飛池上来─温庭筠蓮花─綠塘搖灔接星津軋
軋蘭橈入白蘋應為洛神波上襪至今蓮蘂有香塵
皮日休重臺蓮花─欹紅婑媠力難任每葉頭邊半米金
可得教他水妃見兩重元是一重心─白蓮─但恐醍醐
難並潔秖應薝蔔可齊香半垂金粉知何似静婉臨溪
照額黃─原─陸龜蒙白蓮─素蘤多蒙别艷欺此花真合
在瑶池還應有恨無人覺月曉風清欲墮時─增─陸龜
蒙重臺蓮花─水國烟鄉足芰荷就中芳瑞此難過風情
為與吴王近紅萼常教一倍多─白芙蓉─澹然相對却
成勞月染風裁箇箇高似說玉皇親謫墮至今猶著水
霜袍─原─鄭谷蓮葉─移舟水濺差差綠倚檻風搖柄柄
香多謝浣溪人未折雨中留得盖鴛鴦─增─孫光憲採
蓮─菡蓞香蓮十頃陂小姑貪戲採蓮遲晚来弄水船頭
濕更脫紅裙裹鴨兒─宋楊億荷花─瑤水霓旌綺宴陳
漢宮渠怨露華新誰然百炬金花燭波襪歌梁暗落塵
─錢惟演荷花─唾露金銷月似霜雲屏玉輦剰秋光不
知惟有高唐夢翠被華鐙徹曙香─丁謂荷花─夢散高
唐夜正遥楚天何處不無憀秋風似會荆王意露渚烟
汀養細腰─原─杜衍荷花─鑿破蒼苔漲作池芰荷分得
綠參差曉開一朵烟波上似畫真妃出浴時─增─杜衍
紅白蓮─芙蓉照水弄嬌斜白白紅紅各一家近日新花
出新巧一枝能著兩般花─雨中荷花─翠盖佳人臨水
立檀粉不勻香汗濕一陣風来碧浪翻珍珠零落難收
拾─原─韓琦柳溪嘲蓮─清香竒色匝芳洲只得公餘一
見休道是好花堪謔問幾時曾上美人頭歐陽修荷
葉─池面風来波灔灔陂間露下葉田田誰于水上張青
蓋罩却紅妝唱採蓮─增─蔡襄泉州北蔵院見初荷花
初花纔過小荷身曉露霑紅點點勻莫為愁心偏倚望
清江元有未歸人─原─邵雍並蔕蓮─漢室婵娟雙姊妺
天台縹緲兩神仙當時儘有風流過謫向人間作瑞蓮
─增─王安石芙蕖─芙蕖耐夏復宜秋一種今年便滿溝
南蕩東陂無此物但隨深淺見遊鯈─荷花─亭亭風露
擁川坻天放嬌嬈豈自知一舸超然他日事故應將爾
當西施─原─蘇軾横湖─貪看翠盖擁紅妝不覺湖邊一
夜霜卷却天機雲錦叚從教疋練寫秋光─增─蘇軾和
文與可洋州園池菡蓞亭─日日移牀趁下風清香不盡
思何窮若為化作龜千歲巢向田田萬葉中─沈諫議
召游湖不赴眀日得雙蓮於北山下作一絶持獻沈既
見和又别作一首因用其韻─湖上棠隂手自栽問公更
得幾回来水仙亦恐公歸去故遣雙蓮一夜開詔書
行捧縷金箋樂府應歌相府蓮莫忘今年花發處西湖
西畔北山前─同景文詠蓮塘─堂上鈎簾對晚香不知
斜日已侵牀江妃自惜凌波襪長在高荷扇影凉─蘇
轍梁山泊見荷花憶吴興─南國家家漾綵&KR2802;芙蕖遠近
日微明梁山泊裏逢花發却憶吴興十里行終日舟
行花尚多清香無奈著人何更須月出波尤净卧聽漁
家蕩槳歌─徐積白蓮花─水一重重玉一重更無妖色
媚西風雖然物外能為素又恐人間只愛紅─原─趙鼎
臣─嬌紅婭姹不勝姿只許行人半面窺恰似姑蘇眀月
夜水晶宮殿貯西施─增─范成大荷池─方池留水勝埋
盆露入蓮腮沁粉痕鈴索無聲人不到小禽飛入閙荷
根─再賦郡沼雙蓮三絶─館娃魂散碧雲沉化作雙蓮
寄恨深千載不償連理願一枝空有合歡心池光欄
檻倚斜暉把酒看花醉不歸但許鴛鴦相對浴休驚翡
翠一雙飛兩岐秀罷已蒿莱春意還從菡蓞回不是
使君和氣勝此花應向别人開─陸游荷花二首─風露
青冥水面凉旋移野艇受清香猶嫌翠盖紅妝句何况
人言似六郎南浦清秋露冷時凋紅片片已堪悲若
教巨眼高人看風折霜枯似更竒─暑中久不把酒盆
池千葉白蓮忽開一枝欣然小酌因賦絶句─千葉芙蕖
白玉膚一樽沆瀣碧琳腴極知俱出氛埃外我亦秋風
山澤癯我讀淵眀止酒篇知渠未識玉池仙誰言見
面無多子高壓天魔萬二千─原─楊萬里紅白蓮─紅白
蓮花開共塘兩般顔色一般香恰如漢殿三千女半是
濃妝半澹妝司花手法我能知說破當知未大竒亂
翦素羅装一樹略將數朵蘸臙脂─增─楊萬里過臨平
蓮蕩─人家星散水中央十里芹羹菰飯香想得薰風端
午後荷花世界柳絲鄉─瓶中紅白二蓮─紅白蓮花共
玉瓶紅蓮韻絶白蓮清空齋不是無秋暑暑被花銷斷
不生揀得新開便折將忽然到晚歛花房只愁花歛
香還减来早重開别是香白蓮半莟未開時看作紅
蓮更不疑到得欲開渾别了玉膚洗退淡臙脂─曉坐
荷橋─四葉青蘋照綠池千重翠盖護紅衣蜻蜓空裏元
無見只見波間仰面飛─朱子次呂季克東堂愛蓮詠
聞道移根玉井旁開花十丈是尋常月眀露冷無人見
獨為先生引興長─原─劉宰─水邊舟子競招招陌上車
塵晚更囂只有幽人無个事荷花深處弄輕橈─鄭清
之─一樣娉婷絶代無水宮魚貫出瓊鋪緣何買得凌波
女為有荷盤萬斛珠─增─林景熙荷花─净根元不競芳
菲萬柄亭亭出碧漪乘露醉肌渾欲洗無風清氣自相
吹─孔山─萱草軒窗處處幽酒中不著客中愁芭蕉葉
上無多雨分與池荷一半秋─原─江萬里─結亭臨水似
舟中夜雨瀟瀟亂打篷荷葉曉看元不濕却疑悮聽五
更風─吴菊潭─吴姬一曲採蓮歌回首秋風卷碧波翠
盖不能擎雨露鴛鴦應怨夜寒多─虞可齋─晚来一棹
鑑湖東隊隊峰巒入短蓬一色藕花三十里淡妝濃抹
錦雲紅─王月浦─雨餘無事倚闌干媚水荷花粉未乾
十萬瓊珠天不惜綠盤擎出與人看─陳古澗─扇颭宮
羅衣浸牀湘妃晚浴試紅妝闌干月滿難成夢風露侵
人徹首凉─楊巽齋─翠盖紅幢耀日鮮西湖佳麗會羣
仙波平十里鋪雲錦風度清香趁畫船─增─朱淑真新
荷─平波浮動洛妃鈿翠色嬌圓小更鮮蕩漾湖光三十
頃未知葉底是誰蓮─金趙渢荷花─誰開玉鑑瀉天光
占斷人間六月凉日落沙禽猶未散也知受用藕花香
─完顔璹池蓮─輕輕姿質淡娟娟點綴圓池亦可憐數
點飛来荷葉雨暮香分得小江天─叚克巳荷葉露─仗
下華清賜浴時温泉香膩洗凝脂團花翠壁琉璃滑狼
籍珠璣醉不知─叚成已荷葉露─泉客將歸返故淵西
風渺渺碧波寒主人情厚無他贈一把真珠泣翠盤
元何中荷花─曲沼芙蓉映竹嘉綠紅相倚擁雲霞生来
不得東風力終作薰風第一花─貢性之畫蓮─吴王宮
殿水流香步屧廊深暑氣凉長日香風吹不斷藕花多
處浴鴛鴦─顧瑛觀荷值雨─湖山堂上看荷花亂舞紅
妝萬髻丫細雨霑衣凉似水畫船五月客思家─眀陳
憲章茂叔愛蓮─不枝不蔓體本具外直中通用乃神我
即蓮花花即我如公方是愛蓮人─李東陽蓮花─不見
峰頭十丈紅别將芳思寫江風翠翹金鈿眀鸞鏡疑是
湘妃出水中─原─徐階盆蓮─四面花開玉露滋曉風翻
雨葉垂垂淵眀酒思濓溪癖憑仗盆池借一枝─申時
行應制題黃臺蓮二首─九疑山下分竒種百子房中吐
瑞姿朵朵黃雲團羽盖為迎金母下瑤池芙蓉為𢃄
菊為裳高結重臺散異香見說君王頻問寝名花長映
御袍黃─于若瀛─羣英的歷點蒼苔朵朵芙蓉並蔕開
只恐西風易零落殿芳故寫嶺頭梅─丘雲霄─輕雲疎
雨一時来忽見荷花並蔕開睡起南薰情思嬾夢深遥
過楚王臺─丁眀登─朝来急雨湧山泉洗出芙蓉意態
妍嬝嬝數莖欹竹嶼美人和露入淇園─馬德灃─朵朵
紅蓮映綠池微風吹動影參差深閨寂寞嫌長晝一點
芳心只自知─鄭德眀─曲曲闌干水殿凉紅綃扇底芰
荷香按歌誤觸鴛鴦起宮漏今宵分外長─沈眀臣─晚
凉風度玉池香看盡歸鴉入建章妾貌不如蓮樣好莫
將眀月比寒塘─許成名─藕花塘上雨霏霏無數蓮房
著水垂羞見鴛鴦交頸卧却將荷葉盖頭歸─陶安─絶
艷蓮花水面浮綠雲香濕一沙鷗何時摘取池中葉駕
作中流太乙舟
詩散句─增─古詩─涉江採芙蓉蘭澤多芳草采之欲遺誰
所思在遠道─唐上官儀─密樹風烟積廻塘荷芰新
徐彦伯─折藕絲能脆開花葉正圓─張九齡─荷葉生幽
渚芳華信在兹─原─李白─素手把芙蓉虚步躡太清
增─杜甫─全紅開似鏡半綠卷如杯城晚通雲霧亭深
到芰荷─韓愈蜂蟬碎錦纈綠池披菡萏─白居易─僱
人栽菡蓞買石造潺湲冷碧新秋水殘紅半破蓮
元稹─晚荷猶展卷早蟬遽蕭嘹─錢珝─晚荷人不折留
取作秋香─杜荀鶴─年年越溪上相憶採芙蓉─宋楊
億─急雨度前軒池荷相對翻─梅堯臣─嘉蓮如笑迎照
水呈丹顋高城浸湖光面面當紅蕖─原─劉敞─交隂
分擢秀並葉爛齊芳亂香清宿醉濃艷破狂愁─蘇
軾─荷背風翻白蓮腮雨褪紅─增─金劉昂霄─何物媚遊
人微風動池荷─元李孝光─樹湧中流碧蓮生隔浦香
─唐韓愈─曲江荷花盖十里江湖生目思莫緘─来鵬
一夜綠荷霜翦破賺他秋雨不成珠─韓偓─卷荷忽被
微風觸瀉下清香露一杯─宋趙抃─江瀆荷花開似錦
且同歸去採蓮舟─文彦博─為愛霜瑩寬白簡得隨津
閣看紅蓮─秦觀─斜吹疎雨濕秋江霜風暗引芙蕖香
─高翥─膩玉肌膚碧玉房纍纍波面襯紅妝─金元好
問─長白山前繡江水展放荷花三十里─元張翥─虹影
連蜷山外雨荷香澹蕩晚来風─李孝光─兩行雲樹忽
遠近十里荷花能白紅─原─明丁眀登─輕霜約水淡無
痕竹裏芙蓉意態新─魏曹植─朱華冐綠池─增─宋謝
脁─紅蓮搖弱荇─梁庾肩吾─綠荷生綺葉─周庾信─初
蓮開細房蓮花類洗杯蓮開長倒垂─陳徐陵─荷
開水殿香─隋薛道衡─荷心宜露泫─唐上官儀─荷銷
裛露香─趙冬㬢─夏近未舒蓮─王維─紅蓮落故衣
孟浩然─荷風送香氣─原─李白─荷花嬌欲語芙蓉老
秋霜─杜甫─江蓮搖白羽紅膩小池蓮荷淨納凉
時─增─杜甫─霜倒半池蓮─李嘉祐─向日荷新卷─王
灣─盛香蓮近拆─原─劉禹錫─白蓮方出水─韋應物─曉
露洗紅蓮─增─柳宗元─菡蓞溢嘉色─孟郊─荷折碧圓
傾─白居易─霜潔白蓮香紅芳照水荷荷新鈿扇
圓─鄭谷─荷密連池綠露荷香自任─方干─新荷露
壓傾─許渾─荷香逓雨聲─朱慶餘─秋水藕花眀─宋
王安石─荷氣馥初潦─蘇軾─秋風静芙蕖新荷弄晚
凉─原─唐杜甫─棹拂荷珠碎却圓點溪荷葉疉青錢
露冷蓮房墜粉紅並蔕芙蓉本自雙雨裛紅蕖
冉冉香青春波浪芙蓉園─增─白居易─秋芳初結白
芙蓉浪搖花影白蓮池─温庭筠─皎鏡方塘菡蓞秋
─方干─池塘月撼芙蕖浪─陸龜蒙─水國烟鄉足芰荷
─吴融─白波無際落紅蕖─杜荀鶴─看引秋泉灌藕花
─韋莊─一岸野風蓮萼香─宋錢惟演─水風猶獵敗荷
香─韓琦─濃妝照檻秋蓮合─梅堯臣─西風滿眼是秋
蕖─王安石─荷葉相依萬盖隂─蘇軾─荷花夜開風露
香─陸游─颭颭荷盤露欲傾─原─虞可齋─芰荷風起動
清秋─增─金蔡珪─荷鈿小小半溪香─王礀─日映荷花
晚更紅─王元粹─風動綠荷香滿溪─元馬祖常─綠愛
荷盤夏翦衣─郭鈺─湖水浸秋藕花白─王逢─水凉風
攪一池荷─顧瑛─蓮花池畔暑風凉
詞─原─宋李清照如夢令─常記溪亭日暮沉醉不知歸路
興盡欲回舟悮入藕花深處争渡争渡驚起一行鷗鷺
─張鎡相見歡─曉来閑立回塘一襟香玉颭雲鬆風外
數枝凉相並渾如私語惱人腸飛去方知白鷺在花
傍─增─向子諲相見歡─亭亭秋水芙蓉翠闈中又是一
年風露笑相逢天機畔雲錦亂思無窮路隔銀河猶
解訴西風─秦觀調笑─柳岸水清淺笑折荷花呼女伴
盈盈日照新妝面水調空傳幽怨扁舟日暮笑聲遠
對此令人腸斷─張鎡昭君怨─月在碧虚中住人向亂
荷中去花氣雜風凉滿船香雲被歌聲搖動酒被詩
情掇送醉裏卧花心擁紅衾─蘇軾浣溪沙─四面乘楊
十里荷問云何處最花多畫樓南畔夕陽和天氣乍
凉人寂寞光隂須得酒消磨且来花裏聽笙歌─原─陳
與義菩薩蠻─南軒面對芙蓉浦宜風宜月還宜雨紅少
綠多時簾前光景竒繩牀烏木几盡日繁香裏睡起
一篇新與花為主人─增─晏幾道采桑子─湘妃浦口蓮
開盡昨夜紅稀懶過前溪閑艤扁舟看鴈飛去年謝
女池邊醉晚雨霏微記得歸時旋折新荷盖舞衣─元
許有壬太常引─幽人早起赴池亭初日照娉婷風蓋露
珠傾又勝似前時雨聲水沉香裏錦雲深處雙檜插
天青一葉釣舟輕似野渡無人自横─原─宋葉夢得鷓
鴣天─曉日初開露未晞夕陽輕散雨還微暗搖錦霧游
鯈戲斜映紅雲屬玉飛情脉脉恨依依沙邊空見棹
船歸何人解舞新聲曲一試纖腰六尺圍─增─金蔡松
年鷓鴣天─秀樾横塘十里香水光晚色静年芳燕支雪
瘦薰沉水翡翠盤高走夜光山黛遠月波長暮雲秋
影照瀟湘醉魂應逐凌波夢分付西風此夜凉─宋秦
觀虞美人─行行信馬横塘畔煙水秋平岸綠荷多少夕
陽中知為阿誰凝恨背西風紅妝艇子来何處蕩槳
偷相顧鴛鴦驚起不無愁柳外一雙飛去却回頭─趙
彦端鵲橋仙─藕花亭上無塵無暑灔灔一池秋净綠羅
寳盖碧瓊竿翠浪裏重重月影一家姊妺兩般裝束
濃淡施朱傅粉夜深風入覺微寒問誰在牙牀酒醒
原─賀鑄踏莎行─楊柳回塘鴛鴦别浦綠萍漲斷蓮舟路
定無蜂蝶慕幽香紅衣脫盡芳心苦返照迎潮行雲
𢃄雨依依似與騷人語當年不肯嫁東風無端却被秋
風誤─增─蘇軾荷華媚─霞苞霓荷碧天然地别是風流
標格重重青盖下千嬌照水好紅紅白白每恨望眀
月清風夜甚低迷不語妖邪無力終須放船兒去清香
深處住看伊顔色─原─蘇庠臨江仙─獵獵風蒲初暑過
蕭然庭戶秋清野航渡口𢃄煙横晚山千萬叠别鶴兩
三聲秋水芙蕖聊盪槳一樽同破愁城蓼花灘上白
鷗眀暮雲連極浦急雨暗長汀─宋祁蝶戀花─雨過蒲
桃新漲綠蒼玉盤傾墮碎珠千斛姬㜮擁前紅簇簇温
泉初試真妃浴驛使南来丹荔熟故翦輕綃一色頒
時服嬌汗易晞凝醉玉清凉不用綿撲─晏幾道蝶
戀花─妖豔秋蓮生别浦紅臉青腰舊識凌波女照影弄
妝嬌欲語西風豈是繁華主可恨良辰天不與纔過
斜陽又值黃昏雨朝落暮開空自許竟無人解知心苦
─蒋捷蝶戀花─我愛荷花花最軟錦拶雲挨朵朵嬌如
顫一陣微風来自遠紅低欲蘸凉波淺莫是羊家張
静婉抱月飄煙舞得腰肢倦偷把翠羅香被展無眠却
又頻翻轉─歐陽修蝶戀花─一曲天香金粉膩蓮子心
中自有深深意薏密蓮深秋正媚將花寄恨無人會
橋上少年橋下水小棹歸時不許牽紅袂浪濺荷心圓
又碎無端欲墮相思淚─又─水浸秋天風皺浪縹緲仙
舟只似秋江上和露採蓮愁一餉看花却是啼妝樣
折得蓮莖絲未放蓮斷絲牽特地成惆悵歸棹莫愁花
蕩漾江頭有箇人相望─又─越女採蓮秋水畔窄袖輕
羅暗露雙金釧照影摘花花似面芳心只共絲争亂
鸂鶒灘頭風浪晚霧重煙昏不見来時伴隠隠歌聲歸
棹遠離愁引著江南岸─漁家傲─荷葉田田青照水孤
舟挽在花隂底昨夜蕭疎微雨墜愁不寐朝来又覺西
風起雨擺風搖金蘂碎合歡枝上香房翠蓮子與人
長厮類無好意年年苦在中心裏─又─為愛蓮房都一
柄雙苞雙蘂雙紅影雨勢不来風色定池水静仙郎綵
女臨鸞鏡妾有容華君不省花今恩愛猶相並花却
有情人薄倖心耿耿因花又染相思病─又─葉有清風
花有露葉籠花罩鴛鴦侶白錦頂絲紅錦羽蓮女妬驚
飛不許長相聚日腳沉紅天色暮青凉傘上微微雨
早是水寒無宿處須回步枉教雨裏分飛去─增─歐陽
修漁家傲─妾本錢塘蘇小妹芙蓉花共門相對昨日為
逢青傘盖慵不採今朝斗覺凋零煞愁倚畫樓無計
柰亂紅飄過秋塘外料得眀年秋色在香可愛其如鏡
裏花顔改─又─花底忽聞敲兩槳逡巡女伴来尋訪酒
盞旋將荷葉當蓮舟蕩時時盞裏生紅浪花氣酒香
清厮釀花腮酒面紅相向醉倚綠隂眠一餉驚起望船
頭閣在沙灘上─又─葉重如將青玉亞花輕疑是紅綃
挂顔色清新香脫灑堪長價牡丹怎得稱王者雨筆
露箋勻彩畫日爐風炭熏蘭麝天與多情絲一把誰厮
惹千條萬縷縈心下─又─粉蘂丹青描不得金鍼線線
功難敵誰傍暗香輕採摘風淅淅船頭觸散雙鸂鶒
夜雨染成天水碧朝陽借出臙脂色欲落又開人共惜
秋氣逼盤中已見新荷菂─又─幽鷺漫来窺品格雙魚
豈解傳消息綠柄嫩香頻採摘心似織條條不斷誰牽
役珠淚暗和清露滴羅衣染盡秋江色對面不言情
脉脉烟水隔無人說似長相憶─又─楚國細腰元自瘦
文君膩臉誰描就日夜鼓聲催箭漏昏復晝紅顔豈得
長如舊醉折嫩房紅蘂嗅夭絲不斷清香透郤傍小
欄凝望久風滿袖西池月上人歸後─高觀國祝英臺
近─擁紅粧翻翠盖花影暗南浦波面澄霞蘭艇採香去
有人水濺湘裙相招晩醉正月上凉生風露兩凝佇
别後歌斷雲間嬌姿黯無語魂夢西風端的此心苦遥
想芳臉輕顰凌波微步鎮輸與沙邊鷗鷺─原─晁補之
新荷葉─雨過回塘圓荷嫩綠新抽越女輕盈畫橈穏送
蘭舟波光豔粉紅相間脉脉嬌羞菱歌隠隠漸遥依約
凝眸堤上郎心波間妝影遲留不覺歸時暮天碧月
如鈎風蟬噪晚餘霞映幾點沙鷗漁歌不到有人獨倚
危樓─增─鄭斗焕新荷葉─乳鴨池塘晴波漾綠鱗鱗宿
藕根香夏来生意還新蚨錢小鈿花貼翠相間萍星一
番雨過一番暗展圓青魚戲龜游看来猶未勝情因
憶年時垂釣曾約輕盈玉人何處關情是半捲芳心簾
風一棹鴛鴦催起歌聲─金趙可驀山溪─雲房西下天
共滄波遠走馬記狂遊正芙蕖平鋪鏡面浮空欄檻招
我倒芳尊看花醉把花歸扶路清香滿水楓舊曲應
逐歌塵散時節又新凉料開徧横湖清淺冰姿好在莫
道總無情殘月下曉風前有恨何人見─原─宋劉光祖
洞仙歌─晚風收暑小池塘荷净獨倚胡牀酒初醒起徘
徊時有香氣吹来雲藻亂葉底游魚動影空擎承露
蓋不見冰容惆悵眀妝曉鸞鏡後夜月凉時月淡花低
幽夢覺欲憑誰省且應記臨流凭欄干便遥想江南紅
酣千頃─康與之洞仙歌─若耶溪路别岸花無數欲歛
嬌紅向人語與綠荷相倚恨回首西風波淼淼三十六
陂煙雨新妝眀照水汀渚生香不嫁東風被誰誤遣
踟蹰騷客意千里綿綿仙浪遠何處凌波微步想南浦
潮生畫橈歸正月曉風清斷腸凝佇─增─姜䕫惜紅衣
枕簟邀凉琴書换日睡餘無力細灑冰泉并刀破甘碧
墻頭喚酒誰問訊城南詩客岑寂高樹晚蟬說西風消
息虹梁水陌魚浪吹香紅衣半狼籍維舟試望故國
渺天北可惜渚邊沙外不共美人遊歷問甚時同賦三
十六陂秋色─張炎紅情─無邊香色記涉江自採錦亭
雲密翦翦紅衣學舞波心舊曾識一見依然自語流水
遠幾回空憶動倒影取次窺妝玉潤露痕濕閒立翠
屏側愛向人弄芳背酣斜日料應太液三十六宮土花
碧清興凌風更爽正無數滿汀如昔泛片葉烟波裏卧
横紫笛─周密綠蓋舞風輕─玉立照新妝翠盖亭亭凌
波步秋漪真色生香明璫搖淡月舞袖斜倚耿耿芳心
柰千縷晴絲縈繫恨開遲不嫁東風顰怨嬌蘂花底
漫卜幽期素手採珠房粉艷初洗雨濕鉛腮碧雲深暗
聚軟綃清淚訪藕尋蓮楚江遠相思誰寄棹歌回衣露
滿身花氣─原─姜䕫念奴嬌─閙紅一舸記年時常與鴛
鴦為侶三十六陂人未到水佩風裳無數翠葉吹凉玉
容銷酒更灑菰蒲雨嫣然搖動冷香飛上詩句日暮
青蓋亭亭情人不見争忍凌波去只恐舞衣寒易落愁
入西風南浦高柳垂隂老魚吹浪留我花間住田田多
少幾廻沙際歸路─僧仲殊念奴嬌─水楓葉下乍湖光
清淺凉生商素西帝宸遊羅翠盖擁出三千宮女絳采
嬌春鉛華掩晝占斷鴛鴦浦歌聲搖曳浣紗人在何處
應笑桂蘂一枝廣寒宮殿冷落凄愁苦雪豔冰肌羞
淡泊偷把臙脂勻注媚臉籠霞芳心泣露不肯為雲雨
金波影裏為誰長恁凝竚─增─趙以夫憶舊遊─望紅蕖
影裏冉冉斜陽十里沙平喚起江湖夢向沙鷗住處細
說前盟水鄉六月無暑寒玉散青冰笑老去心情也將
醉眼鎮為花青亭亭步明鏡似月浸華清人在秋庭
照夜銀河落想粉香濕露恩澤初承十洲縹緲何許風
引綵舟行尚憶得西施餘情裊裊烟水汀─呂同老水
龍吟─冰肌不汚天真曉来玉立瑶池裏亭亭翠盖盈盈
素靨時妝净洗太液波翻霓裳舞罷斷魂流水甚依然
舊日濃香淡粉花不似人憔悴欲喚凌波仙子泛扁
舟浩波十里只愁回首冰奩半掩眀璫亂墜月影淒迷
露華零落小欄誰倚共芳盟猶有雙栖雪鷺夜寒驚起
─張炎水龍吟─仙人掌上芙蓉涓涓猶滴金盤露輕妝
照水纖裳玉立飄颻似舞幾度消凝滿湖烟月一汀鷗
鷺記小舟夜悄波眀香遠渾不見花開處應是浣紗
人妬褪紅衣被誰輕誤閒情雅澹冶姿清潤憑嬌待語
隔浦相逢偶然傾盖似傳心素怕湘臯珮解綠雲十里
卷西風去─李居仁水龍吟─蘂仙羣擁宸遊素肌似怯
波心冷霜裳縞夜冰壺凝露紅塵洗盡弄玉輕盈飛瓊
綽約淡妝臨鏡更多情一片碧雲不捲籠嬌面回清影
菱唱數聲乍聽載名娃藕絲縈艇雪鷗沙鷺夜来同
夢曉風吹醒酒暈全消粉痕微漬色眀香瑩問此花曷
貯瑶池應未許繁紅並─趙汝鈉水龍吟─露華洗盡凡
妝玉妃来侍瑶池宴風裳水佩冰肌雪豔清凉不汗解
語情多凌波步穏酒容消散想温泉浴罷天然真態渾
疑是宮妝淺暗想淒愁别岸粉痕消香腮凝腕雪空
水冷此情誰許鷺知鷗見羽扇微搖翠帷低擁清凉亭
院待夜深月上闌干更邀取姮娥伴─周密水龍吟─素
鸞飛下青冥舞衣半惹凉雲碎藍田種玉綠房迎曉一
奩秋意擎露盤深憶君凉夜暗傾鉛水想鴛鴦正結梨
雲好夢西風冷還驚起應是飛瓊仙會倚凉飇碧簮
斜墜輕妝鬭白眀璫照影紅衣羞避霽月三更粉香千
點静聞十里聽湘絃奏徹冰綃偷翦聚相思淚─練恕
可水龍吟─素姬初宴瑶池珮環誤落雲深處分香華井
洗妝湘渚天姿淡泞碧盖吹凉玉冠迎曉盈盈笑語記
當時乍識江眀夜净只愁被嬋娟誤幾點沙邊飛鷺
舊盟寒遠迷烟雨相思未盡纖羅曳水清鉛泣露玉鏡
臺空銀瓶綆絶斷魂何許待今宵試採中流一葉共凌
波去─王易簡水龍吟─翠裳微護冰肌夜深暗濕瑶臺
露芳容淡泞風神蕭散凌波晚步西子殘妝環兒初起
未須勻注看眀璫素襪相逢憔悴當應被薰風誤十
里雲愁雪妬抱淒凉盻嬌無語當時姊妺朱顔褪酒紅
衣按舞别浦重尋舊盟惟有一行鷗鷺伴玉顔月曉盈
盈冷豔洗人間暑─唐鈺水龍吟─淡妝人更嬋娟晚奩
净洗鉛華膩泠泠月色蕭蕭風度嬌紅欲避太液池空
霓裳舞倦不堪重記歎冰魂猶在翠輿難駐玉簮為誰
輕墜别有凌空一葉泛清寒素波千里珠房淚濕眀
璫恨遠舊遊夢裏羽扇生秋瓊樓不夜尚遺仙意柰香
雲易散綃衣半脫露凉如水─無名氏綠意─碧圓自潔
向淺洲遠浦亭亭清絶猶有遺簮不展秋心能卷幾多
炎熱鴛鴦密語同傾盖且莫與浣紗人說怨歌忽斷花
風碎却翠雲千叠回首當年漢舞怕飛去漫縐留仙
裙褶戀戀青衫猶染枯香還笑鬢絲飄雪盤心清露如
鉛水又一夜西風聽折喜净看匹練秋光倒瀉半湖眀
月─劉辰翁沁園春─淺碧芙蓉素豔亭亭前身阿嬌記
湘浦露冷酥容倍潔華清水滑酒暈全消瑶翦豐肌雲
翻碎萼白羽鮮眀時自搖風流處是古香幽韻時度鮮
飇瓊枝璧月清標對千朵嬋娟傾翠瓢况水晶臺榭
低迷净渌冰霜詞調隠約輕橈細認金房種竒朵秀已
覺青衿横素腰西風晚看花開十丈玉井非遥─元張
翥摸魚兒─問西湖舊家兒女香魂還又連理多情欲賦
雙蕖怨閑却滿奩秋意嬌旖旎愛照影紅妝一樣新梳
洗王孫正擬喚翠袖輕歌玉筝低按凉夜為花醉鴛
鴦浦淒斷凌波夢裏空憐心苦絲脆吴娃小艇應偷採
一道綠萍猶碎君試記還怕是西風吹作行雲起闌干
漫倚待載酒重来尋芳已晚餘恨渺煙水
别錄─增─南史羊侃傳─侃性豪侈善音律自造採蓮棹歌
兩曲甚有新致─原─庾杲之傳─庾杲之字景行王儉用
為衞將軍長史安陸侯蕭緬與儉書曰盛府元僚實難
其選庾景行汎渌水依芙蓉何其麗也時人以入儉府
為蓮花池─增─周書薛憕傳─魏文帝造一欹器為二荷
同處一盤相去盈尺中有蓮下垂器上以水注荷則出
於蓮而盈乎器為鳬鴈蟾蜍以飾之謂之水芝欹器
唐書令狐綯傳─綯為翰林承旨夜對禁中燭盡帝以乘
輿金蓮華炬送還院─西京雜記─卓文君臉際常若芙
蓉─拾遺記─洹流如沙塵足踐則䧟其深難測大風吹
沙如霧有石蕖青色堅而甚輕從風靡靡覆其波上一
莖百葉千年一花─荆州記─衡山有三峰極秀一峰名
芙蓉峰最為竦桀自非清霽素朝不可望見─世說─顔
延之嘗問鮑眀遠已詩與謝康樂優劣鮑曰謝五言如
初發芙蓉自然可愛君詩若鋪錦列繡亦雕繪滿眼
蓮社高賢傳─釋惠安患山中無刻漏乃於水上立十二
葉芙蓉因波隨轉分定晝夜以為行道之節謂之蓮花
漏─原─搜神記─王敦在武昌鈴下儀仗生蓮華五六日
而落─增─九華山記─青陽縣有九子山高數千丈上九
峰如蓮花─北山錄─徐陵浴佛以蓮葉露─清異錄─郭
進家能作蓮花餅饀有十五隔者每隔有一折枝蓮花
作十五色隋宦者劉繼銓得芙蓉鷗二十四隻以獻
毛色如芙蓉─原─成都記─唐玄宗以芙蓉花汁調香粉
作御墨曰龍香劑─增─畫品─菡蓞圖趙昌作昌善畫花
設色明潤筆跡柔美有名于蜀士大夫舊云徐熙畫花
傳花神趙昌畫花寫花形然比之徐熙則差劣其後鐔
宏王友之輩皆弗逮也荷花生泥汙之中出于水而不
著水昌此花標韻清遠能識此意爾─緯略─顔延之碧
芙蓉頌曰澤芝芳豔擅竒水屬水屬二字全未見人用
劉孝威謝藕啓曰凡厥水羞莫敢相輩水羞二字亦新
─續骫骳說─參寥子嘗在臨平道中作詩云風蒲獵獵
弄輕柔欲立蜻蜓不自由五月臨平山下路藕花無數
亂汀洲東坡一見為寫而刻諸石宗婦曹夫人善丹青
作臨平藕花圖人争影寫蓋不獨寳其畫也─陳輔之
詩話─唐人牡丹詩云紅開西子妝樓曉翠揭麻姑水殿
春改春作秋全是蓮花詩─老學庵筆記─吴幾先嘗言
參寥詩云五月臨平山下路藕花無數滿汀洲五月非
荷花盛時不當云無數滿汀洲廉宣仲云此但取句美
若云六月臨平山下路便不佳矣幾先云只是君記得
熟故以五月為勝不然只云六月亦豈不佳哉─五色
線─劉交居若耶溪忽聞有人採蓮喧笑聲交以溪左右
無人居甚訝之乃斷柳枝蔽身視之忽見十餘女子從
一華林而出皆衣青綠年十六七入叢蓮相對而歌交
乃棹舟以逼之諸女皆化為龜入水─致虚雜爼─六月
廿有四日謝文君獨處無侶命沈君攸製采蓮之曲以
解其悲愁之思援筆便成曰平川映晚霞蓮舟泛浪花
衣香隨岸遠荷影向流斜度手牽長柄轉楫避疎花還
船不畏滿歸路詎嫌賖謝贊嘆久之─圖繪寳鑑─于青
年毗陵人嘉定間專畫荷花草蟲世號于荷馮大有
自號怡齋寓居吴門專畫蓮荷精巧入格僧希白善
白描荷花─丹鉛雜錄─左傳注楚有茄人城張楫音茄
曰荷古樂府鷺何食食茄下西京賦蔕倒茄于藻井披
紅葩之狎獵注茄藕莖也─異林─弘治乙夘苦蕒菜開
蓮花七日而謝又歲丙辰三月叙州楠樹生蓮花五十
餘朵─避暑漫抄─有神降于鄭絳家吟詩曰忽然湖上
片雲飛不覺舟中雨濕衣折得蓮花渾忘却空將荷葉
蓋頭歸─林泉隨筆─周子愛蓮說一篇僅百餘字形容
蓮之可愛宛然如在目前盖不必求太極於梅枝而全
體呈露矣─原─釵小志─歐公知潁州有官妓盧媚兒姿
貌端秀口中常作芙蕖花香有蜀僧云此人前身為尼
誦法華經二十年─花史─唐冀國夫人任氏女少奉釋
教一日有僧持衣求浣女欣然濯之溪邊每一漂衣蓮
花應手而出驚異求僧不知所在因識其處為百花潭
房夀六月召客搗蓮花製碧芳酒賈似道在揚州
時有道人求見問其所能曰善畫蓮秋壑館之于小金
山放鶴亭索絹四幅閉門不容觀者逾五六日似道自
往觀之僅畫一葉傾露珠滴滴流下滴於石上復散滴
於地秋壑見精妙令了之道人辭去約再来秋壑挂於
壁上每風起則荷葉動露珠傾盡已而復然道人不可
復索方知神仙也昇元閣梁朝故物高二百四十尺
今名瓦棺寺西晉時地産青蓮兩朵聞之所司掘得瓦
棺開見一老僧花從舌根頂顱出詢及父老曰昔有僧
誦法華經萬餘卷臨卒遺言以瓦棺葬之此地法華
山樵夫得青蓮一枝掘地有石匣藏一童子舌根不壊
花自舌出─西湖志─仙姥餘杭人嫁於西湖農家能釀
百花酒王方平常沽飲是後羣仙時降因授藥一丸以
償酒價姥服化去後十餘年有人見姥於洞庭仍賣百
花酒云今杭州北山有仙姥墩王安石詩云綠漪堂前
湖水綠歸来正復有荷花花前若見餘杭姥為道仙人
憶酒家─增─黃山志─雲谷禪院因營造伐木登擲鉢峰
見半壁有龕牖間生石蓮花一朵以斧截斷視之色若
琥珀紅光耀目─原─贑州府志─大龍山在信豐縣南一
百二十里層巒叠嶂遇夜或紅光燭天産異花如白蓮
─增─泉州府志─蓮花峰在南安縣西北其山聳峙上開
八石若蓮花然─台州府志─芙蓉山在府城東二百里
出海口望之如紅蓮始開─原─栽種─春分前栽則花出
葉上先將好壯河泥乾者少半瓮築實隔以蘆蓆上用
河泥半尺築平有雨盖之俟泥曬微裂方種盖藕根上
行遇實始生花也次將藕壯大三節無損者順鋪在上
大者一枝小者二枝頭向南芽朝上用硫黃研碎紙撚
簮柄粗纏藕節一二道再用翦碎猪毛少許安在藕節
再用肥河泥次第填四寸厚藕芽勿露日中灑淤泥迸
裂方可少加河水先加水止可四指深候擎荷大發再
加河水交夏水方可深如此種當年有花且茂盛管子
曰五沃之土生蓮故栽宜壯土然不可多加壯糞反至
發熱壊藕─插瓶─瓶注温湯盖以紙削尖花桿隨手急
插或去根少許封以蠟或亂髮密纏折處仍以泥封固
其竅先插瓶中後注水或將竹釘十字扦蘂使出白汁
方插瓶如此則耐久─製用─常氏日錄─七月七日采蓮
花七分八月八日采藕根八分九月九日采蓮實九分
隂乾搗細煉蜜為九服之令人不老長生蓮華服之
鎮心輕身駐顔
(附錄)山蓮
原─百丈山有草花如蓮花
(附錄)西番蓮
原─西番蓮花淡雅似菊之月下西施自春至秋相繼不
絶亦花中佳品春間將藤壓地自生根隔年鑿斷分栽
(附錄)鐵線蓮
原─鐵線蓮花葉俱似西番花心黑如鐵線
(附錄)朝日蓮
增─益部方物略記─朝日蓮花色或黃或白葉浮水上翠
厚而澤形如菱花差大開則隨日所在日入輙歛而自
藏於葉下若葵藿傾太陽之比
集藻─贊─增─宋宋祁朝日蓮贊─素花碧葉浮秀波面日中
則向日入還歛
御定佩文齋廣羣芳譜卷三十一
