欽定四庫全書
御定佩文齋廣羣芳譜卷二十一
茶譜
茶四
集藻詩散句增宋沈遼新陽一日至東風方獵獵百草
尚勾萌靈芽已先捷所採僅毛髮厥工巧烹爕甘泉列
盎&KR1690;熾炭浩旁疊修竹為之規黃金為之挾形摹各臻
妙製作易妥帖至尊所虛佇守臣方惕懾其上為虬龍
蜿蜒奮鱗鬛稍降乃交鳳文翼相盤貼函封趨北道驛
使互防挟四方老金玉議論誰敢輙─徐璣─臘餘春未
新素質藴芳菲千夫喏登壠呌嘯風雷隨雪芽細若針
一夕吐清竒天地發寳秘鬼神不敢知舊制尊御膳授
職各有司分綱製品目簿尉監視之雖有領督官安敢
專所為初綱七七銙次綱數弗差一以薦郊廟二以瀹
賓夷天子且謙受他人奚可希─唐鄭遇嫩芽香且靈
吾謂草中英夜月和烟擣寒爐對雪烹─宋梅堯臣─十
片建溪春乾雲碾作塵天王初受貢楚客已烹新─張
商英─壑源山勢上連雲全占南州第一春自有化工鍾
粹氣特生靈葉奉嚴宸─楊萬里─白錦秋鷹微露瓜青
瑶曉樹未成芽松梢鼔吹濤翻鼎甌面雲烟乳作花
鄭清之─一杯春露暫留客兩腋清風幾欲仙可但喚回
槐國夢不妨更舉趙州禪─戴翼─騷客醉眠腸正苦睡
魔退聽骨先寒未堪八餅供龍焙且遣一旗登虎壇
增─晉張載─芳茶冠六情溢味播九區─唐杜甫─落日平
臺上春風啜茗時─張籍─藥看辰日合茶過卯時煎
原─白居易─留餳和冷粥出火煑新茶─增─于鵠─鹿裘長
酒氣茅屋有茶烟─溫庭筠─採茶溪樹綠煑藥石泉清
─許渾─曬藥竹齋暖擣茶松院深─宋錢惟演─春茶泛
雪液曉飯薦蘭蒸─宋庠─香濃烟穗直色嫩乳花圓
宋祁─甌潔凝芳乳羅纖撼縹塵─梅堯臣─湯嫩乳花浮
香新舌甘永─歐陽修─共約試新茶槍旗幾時綠─王
安石─酒醪猶美好茶荈正芳新─原─蘇軾─赤泥開方印
紫餅截圓玉─黃庭堅─建溪有靈草能脫詩人骨─增
陸游─兔甌泛玉塵香雪兩超勝─張舜民─玉尺鋒稜聳
銀槽樣度窊─戴復古─開甕嘗春酒租山摘早茶─陳
與義─何以同歲暮共此晴雲椀─原─眀陸樹聲─風鼎翻
雲液春芽熟乳花─增─唐李嘉祐─幸有香茶留釋子不
堪秋草送王孫─白居易─閒吟工部新來句渴飲毘陵
遠到茶春風小榼三升酒寒食深爐一椀茶─李涉
山中朅來採新茗新花亂發前山頂─崔珏─銀甌貯浪
水一掬松雨聲来乳花熟─宋宋祁─初笋一槍知採候
亂花三沸記烹時─文彦博─舊譜最稱蒙頂味露芽雲
液勝醍醐─余靖─僧来便學嘗茶訣白乳旗槍帶露收
─梅堯臣─㨂芽幾日始能就碾月一罌初霽来─王珪
雲疊亂花爭一水鳳團雙影貢先春─黃夷簡─宿雨一
番蔬甲嫩春山幾倍茗旗香─蘇軾─獨攜天上小團月
来試人間第二泉紅焙淺甌新活火龍團小碾鬭晴
窗何湏魏帝一丸藥且盡盧仝七椀茶上人問我
遲留意待賜頭綱八餅茶─張舜民─官園老兵朝入城
報道新芽已堪摘香如桃蕊色如麯蟹眼松聲浮艾
葉─黃庭堅─香苞解盡寳帶銙墨面碾出明窗塵─眺
補之─閭侯貢璧琢蒼玉中有掉尾寒潭龍─陳師道─得
諾向来輕季子打門何日走周公─洪芻─松鳴湯鼎茶
初熟雪壓爐灰水漸低─王庭珪─玉局偶然留妙語焦
坑從此貴新茶─周必大─商嶺烹來思舊漾洛泉煎處
歎新芽─陸游─茶分正焙新開箬水浥中泠自候湯
戴復古─午枕不成春草夢落花風静煑茶香─戴昺─磚
爐春煑兔毫玉石鼎月翻魚眼湯─元張翥─茶香夜煑
苓泉活琴思秋翻鶴帳清─唐王維─石脣安茶臼─李
嘉祐─綠茗盖春山─孟郊─茗啜綠净花─于鵠─擣茶書
院静─白居易─陽叢抽茗芽籠暖焙茶煙茶香飄
紫筍破睡見茶功─朱慶餘─綠茗香醒酒─許渾─秋
茶垂露細露茗山厨焙─薛能─茶美夢初驚─皮日
休─煎茶拾野巢─鄭谷─茶香紫笋露─李中─茶美睡心
爽泉美茶香異─僧修睦─茶碾去年春─宋林逋─閣
掩茶烟晩─余靖─茶圃一旗春─王安石─浮荈白雲香
水甘茶串香─陸游─村女賣秋茶懷茶就井煎
元黃庚─茶煎榖雨春─李孝光─茶香鄰屋借─郭鈺─紅
雨長茶芽─唐白居易─渴嘗一椀綠昌明酒渴春深
一椀茶─李洞─顧渚香浮瀹茗花─張蠙─籠開鸚鵡報
煎茶─韓偓─一甌香沫火前茶─盧延讓─茶香時潑澗
中泉─宋楊億─茗粥露芽銷晝夢─林逋─霏霏茶靄出
松梢─宋祁─採憶春山露滿旗─蘇軾─細雨足時茶戶
喜─晁補之─破睡槍旗引興長─陸游─日鑄珍芽開小
缶睡起何妨自磑茶北苑茶新帶銙方長毫甌
小聚茶香─戴復古─入峽先租榖雨茶─金王元節─又
將新火試新茶─劉鐸─新詩吟罷自煎茶─元袁桷─側
岸採茶&KR1201;石火─倪瓚─人語烟中始焙茶春茶已放
仙人掌山中茶焙隔林烟竹林烟幕煑茶香明
王世貞─隠囊匡坐自煎茶窗前竹色分茶盌─何景
眀─茗葉松花進晩餐─徐渭─䨇棗沉茶紫繭微
詞─增─金蔡伯堅好事近─天上賜金奩不减壑源三月午
椀春風纖手看一時如雪幽人只慣茂林前松風聽
清絶無奈十年黃卷向枯腸搜徹─高士談好事近─誰
扣玉川門白絹斜封團月晴日小窗活火響一壺春雪
可憐桑苧一生顛文字更清絶真擬駕風歸去把三
山登徹─宋黃庭堅阮郎歸─摘山初製小龍團色和香
味全碾聲初斷夜將闌烹時鶴避烟消滯思解塵煩
金甌雪浪翻只愁啜罷月流天餘清攪夜眠─又─烹茶
留客駐雕鞍有人愁遠山别郎容易見郎難月斜窗外
山歸去後憶前歡畫屏金博山一杯春露莫留殘與
郎扶玉山─又─歌停檀板舞停鸞高陽飲興闌獸烟噴
盡玉壺乾香分小鳳團雪浪淺露花圓捧甌春笋寒
絳紗籠下躍金鞍歸時人倚欄─又─黔中桃李可尋芳
摘茶人自忙月團犀胯鬭圓方研膏入焙香青箬裹
絳紗囊品高聞外江酒闌傳盌舞紅裳都濡春味長
原─謝逸武陵春─畫燭籠紗紅影亂門外紫騮嘶分破雲
團月影虧雪浪皺清漪捧盌纖纖春笋瘦乳霧泛冰
甆兩腋清風拂袖飛歸去酒醒時─增─蘇軾西江月─龍
焙今年絶品谷簾自古珍泉雪芽䨇井散神仙苖裔来
從北苑湯發雲膄釅白盞浮花乳輕圓人間誰敢更
争妍鬭取紅窗白面─黃庭堅西江月─龍焙頭綱春草
谷簾第一泉香已醺浮蟻嫩鵝黃想見翻匙雪浪兔
褐金絲寳盌松風蟹眼新湯無因更發次公狂甘露來
從仙掌─踏莎行─畫鼓催春蠻歌走向火前一焙争春
長低株摘盡到高株高株别是閩溪樣碾破春風香
凝午帳銀瓶雪滚翻輕浪今宵無睡酒醒時摩圍影在
秋江上─蘇軾行香子─綺席纔終歡意猶濃酒闌時高
興無窮共誇君賜初拆臣封看分香餅黃金縷密雲龍
鬭贏一水功敵千鍾覺凉生兩腋清風暫留紅䄂少
却紗籠放笙歌散庭館静略從容─黃庭堅品令─鳳舞
團團餅恨分破教孤另金渠體淨隻輪慢碾玉塵光瑩
湯響松風早减了二分酒病味濃香永醉鄉路成佳
境恰如燈下故人萬里歸來對影口不能言心下快活
自省─党懷英青玉案─紅莎綠蒻春風餅趁梅驛來雲
嶺紫柱崖空瓊竇冷佳人却恨等閒分破縹緲䨇鸞影
一甌月露心魂醒更送清歌助幽興痛飲休辭今夕
永與君洗盡滿襟煩暑别作高寒境─米芾滿庭芳─雅
燕飛觴清談揮麈使君高會羣賢密雲䨇鳳初破縷金
團窗外爐烟自動開缾試二品香泉輕濤起香生玉麈
雪濺紫甌圓嬌鬟宜美盻䨇擎翠䄂稳步紅蓮坐中
客翻愁酒醒歌闌點上紗籠畫燭花驄弄月影當軒頻
相顧餘歡未盡欲去且留連─黃庭堅滿庭芳─北苑龍
團江南鷹爪萬里名動京關碾深羅細瓊蕊暖生烟一
種風流氣味如甘露不染塵凡纖纖捧水甆瑩玉金縷
鷓鴣斑相如方病酒銀瓶蟹眼波怒濤翻為扶起樽
前醉玉頽山飲罷風生兩腋醒魂到明月輪邊歸來晩
文君未寢相對小窗前─蘇軾水調歌頭─已過幾番雨
前夜一聲雷槍旗爭戰建溪春色占先魁採取枝頭雀
舌帶露和烟擣碎結就紫雲堆輕動黃金碾飛起綠塵
埃老龍團真鳳髓點將來兔毫盞裏霎時滋味舌頭
回喚醒青州從事戰退睡魔百萬夢不到陽臺兩腋清
風起我欲上蓬萊─黃庭堅看花回─夜永蘭堂醺飲半
倚頹玉爛漫墜鈿墮履是醉時風景花暗殘燭歡意未
闌舞燕歌珠成斷續催茗飲旋煑寒泉露井缾竇響飛
瀑纖指緩連環動觸漸泛起滿甌銀粟香引春風在
手似粤嶺閩溪初采盈掬暗想當時探春連雲尋篁竹
怎歸得鬢將老付與杯中綠
别錄─原─世說─簡文云劉尹茗柯有實理─注─謂如茗之枝
柯雖小中有實理非外博而中虚也─增─顧渚山茶記
顧渚山中有鳥如鸜鵒而色蒼每至正二月作聲曰春
起也三四月云春去也採茶人呼為喚春鳥─原─東坡
雜記─茶欲其白常患其黑墨則反是然墨磨隔宿則色
暗茶碾過日則香減頗相似也茶以新為貴墨以古為
佳又相反矣茶可于口墨可于目蔡君謨老病不能飲
則烹而玩之呂行甫好藏墨而不能書則時磨而小啜
之此又可以發來者之一笑也温公與子瞻論茶墨
云茶與墨二者正相反茶欲白墨欲黑茶欲重墨欲輕
茶欲新墨欲陳子瞻云上茶妙墨俱香是其德同也皆
堅是其操同也譬如賢人君子黔晳美惡之不同其德
操一也温公以為然─山谷集─相茶瓢與相卭竹同法
不欲肥而欲瘦但湏飽風霜耳─增─演繁露─東坡後集
二從駕景靈宮詩云病貪賜茗浮銅葉按今御前賜茶
皆不用建盞用大湯&KR1812;色正白但其制樣似銅葉湯&KR1812;
耳銅葉色黃褐色也─資暇錄─始建中蜀相崔寧之女
以茶杯無襯病其熨指取楪子承之既啜而杯傾乃以
蠟環楪子之央其杯遂定即命匠以漆環代蠟進於蜀
相蜀相竒之為製名而話於賓親人人為便用於代是
後傳者更環其底愈新其製以至百狀焉貞元初青鄆
油繪為荷葉形以襯茶椀别為一家之楪今人云杔子
始此非也蜀相即今昇平崔家─茶史─劉曄字子儀嘗
與劉筠飲茶問左右湯滚也未衆曰已滚筠曰僉曰鯀
哉燁應聲曰吾與點也─原─種植─茶性惡水宜肥地斜
坡隂地走水處用糠與焦土種之每一圈可用六七十
粒覆土厚一寸出時勿耘草旱以米泔水澆常以小便
糞水或蠶沙壅之水浸根必死三年後可採茶凡種相
離二尺一叢─增─大觀茶論─植産之地崖必陽圃必隂
盖石之性寒其葉抑以瘠其味疎以薄必資陽和以發
之土之性敷其葉疏以暴其味強以肆必資隂蔭以節
之隂陽相濟則茶之滋長得其宜─茶解─茶地南向為
佳向隂者遂劣故一山之中美惡大相懸也茶固不
宜加以惡木惟桂梅辛夷玉蘭玫瑰蒼松翠竹與之間
植足以蔽覆霜雪掩映秋陽其下可植芳蘭幽菊清芬
之物最忌菜畦相逼不免渗漉滓厥清真─原─採造─採
茶以榖雨前者佳製茶擇淨微蒸候變色攤開扇去氣
揉做畢火氣焙乾以箬葉包之語曰善蒸不若善炒善
曬不如善焙盖茶以炒而焙者佳耳─增─西溪叢語─建
州龍焙面北謂之北苑有一泉極清澹謂之御泉用其
池水造茶即壊茶味唯龍團勝雪白茶二種謂之水芽
先蒸後揀每一芽先去外兩小葉謂之烏帶又次取兩
嫩葉謂之白合留小心芽置於水中呼為水芽聚之稍
多即研焙為二品即龍團勝雪白茶也─大觀茶論─茶
工作於驚蟄尤以得天時為急輕寒英華漸長條逹而
不廹茶工從容致力故其色味兩全若或時暘鬱燠芽
甲奮暴促工暴力隨槁晷刻所廹有蒸而未及壓壓而
未及研研而未及製茶黃留積其色味所失已半故焙
人得茶天為慶擷茶以黎明見日則止用爪斷芽不
以指揉慮氣汙熏漬茶不鮮㓗故茶工多以新汲水自
隨得芽則投諸水凡芽如雀舌榖粒者為鬭品一鎗一
旗為揀芽二鎗二旗為次之餘斯為下茶之始芽萌則
有白合既擷則有烏帶白合不去害茶味烏帶不去害
茶色茶之美惡尤係于蒸芽壓黃之得失蒸太生則
芽滑故色清而味烈過熟則芽爛故茶色赤而不膠壓
久則氣竭味漓不及則色暗味澁蒸芽欲及熟而香壓
黃欲膏盡亟止如此則製造之功十已得七八矣滌
芽惟潔濯器惟淨蒸壓惟其宜研膏惟熱焙火惟良飲
而有少砂者滌濯之不精也文理燥赤者焙火之過熟
也夫造茶先度日晷之短長均工力之衆寡會采擇之
多少使一日造成恐茶過宿則害色味─北苑别錄─采
茶之法湏是侵晨不可見日晨則夜露未晞茶芽肥潤
見日則為陽氣所薄使芽之膏腴内耗至受水而不鮮
明故每日常以五更撾鼔集羣夫于鳳凰山監采官人
給一牌入山至辰刻則復鳴鑼以聚之恐其踰時貪多
務得也─茶錄─茶有真香而入貢者微以龍腦和膏欲
助其香建安民間試茶皆不入香恐奪其真若烹點之
際又雜珍菜香草其奪益甚正當不用茶味主於甘
滑惟北苑鳳凰山連属諸焙所産者味佳隔溪諸山雖
及時加意製作色味皆重莫能及也又有水泉不甘能
損茶味前世之論水品者以此─煑泉小品─茶之團者
片者皆出于碾磑之末既損真味復加油垢即非佳品
總不若今之芽茶也蓋天然者自勝耳曾茶山日鑄茶
詩寳銙自不乏山芽安可無蘇子瞻壑源試焙新茶詩
要知玉雪心腸好不是膏油首面新是也且末茶瀹之
有屑滯而不爽知味者當自辨之芽茶以火作者為
次生曬者為上亦更近自然且斷烟火氣耳况作人手
器不㓗火候失宜皆能損其香色也生曬茶瀹之瓶中
則槍旗舒暢清翠鮮明尤為可愛─茶疏─清明榖雨摘
茶之候也清明太早立夏太遲榖雨前後其時適中若
肯再遲一二日期待其氣力完足香烈尤倍易于收藏
雖稍長大故是嫩枝柔葉也生茶初摘香氣未透必
借火力以發其香然性不耐勞炒不宜久多取入鐺則
手不勻久于鐺中過熟而香散矣甚且枯焦何堪烹點
炒茶之器最忌新鐡鐡腥一入不復有香尤忌脂膩害
甚于鐡湏豫取一鐺耑用炊飯無得别作他用炒茶之
薪僅可樹枝不用幹葉幹則火力猛熾葉則易燄易滅
鐺必磨瑩旋摘旋炒一鐺之内僅容四兩先用文火次
用武火催之手加木指急急鈔轉以半熟為度微俟香
發是其候矣&KR1321;茶不炒甑中蒸熟然後烘焙緣其摘
遲枝葉微老炒亦不能使軟徒枯碎耳亦有一種極細
炒&KR1321;乃采之他山炒焙以欺好竒者彼中甚愛惜茶决
不忍乘嫩摘採以傷樹本─&KR1321;茶箋─採茶雨前則精神
未足夏後則梗葉太麤然茶以細嫩為妙湏當交夏時
看風日晴和月露初收親自監採入籃烈日之下又防
籃内鬱蒸須傘蓋至舍速傾淨&KR0034;薄攤細揀枯枝病葉
蛸絲青牛之類一一剔去方為精潔也蒸茶須看葉
之老嫩定蒸之遲速以皮梗碎而色帶赤為度若太熟
則失鮮其鍋内須頻換水蓋熟湯能奪茶味也茶焙
每年一修修時雜以濕土便有土氣先將乾柴隔宿薰
燒令焙内外乾透先用麤茶入焙次日然後以上品焙
之焙上之簾又不可用新竹恐惹竹氣又湏勻攤不可
厚薄如焙中用炭有烟者急剔去又宜輕搖大扇使火
氣旋轉竹簾上下更換若火太烈恐黏焦氣大煖色澤
不佳不易簾又恐乾濕不勻須要看到茶葉梗骨處俱
已乾透方可并作一簾或兩簾寘在焙中最高處過一
夜仍將焙中炭留數莖于灰燼中微烘之至眀早可收
藏矣─屠隆茶箋─採茶不必太細細則芽初萌而味欠
足不必太青青則茶已老而味欠嫩湏在榖雨前後覓
成梗帶葉微綠色而團且厚者為上─聞龍茶箋─茶初
摘時湏揀去枝梗老葉惟取嫩葉又湏去尖與柄恐其
易焦此松蘿法也炒時湏一人從傍扇之以祛熱氣否
則黃色香味俱減炒起出鐺時置大磁盤中仍湏急扇
令熱氣稍退以手重揉之再散入鐺文火炒乾入焙蓋
揉則其津上浮點時香味易出田子藝以生曬不炒不
揉者為佳亦未之試耳─原─貯茶─茶之味清而性易移
藏法喜温燥而惡冷濕喜清凉而惡蒸鬱喜清獨而忌
香臭藏用火焙不可曬入磁瓶密封口毋令濕氣得侵
又勿令洩氣安頓湏在坐臥之處逼近人氣則常温不
寒必在板房則燥土室則蒸又要透風勿置幽隐之處
尤易蒸濕兼恐有失點檢世人多用竹器貯茶雖復多
用箬護然箬性峭勁不甚伏帖風濕易侵至于地爐中
頓萬萬不可人有以竹器盛茶置被籠中用火即黃除
火即潤忌之忌之茶性畏紙紙成于水中受水氣多
也紙裹一夕隨紙作氣茶味盡矣雖火中焙出少頃即
潤日用所湏貯小罌中箬包苧紥亦勿見風時用火
焙不可曬宜置之案頭勿近有氣味物若茶多者藏宜
用磁甕大容一二十觔四圍厚箬中貯茶湏極燥極新
專供此事久乃愈佳不必歲易茶湏築實仍用厚箬填
緊甕中加以箬以真皮紙包之苧麻緊紥壓以大新磚
勿令微風得入可以接新其閣庋之方宜磚底數層
四圍磚砌形若火爐愈大愈善勿近土墻頓甕其上隨
時取竈下火灰候冷簇于甕傍半尺以外仍隨時取火
灰簇之令裏灰常燥以避風濕却忌火氣入甕則能黃
茶─增─茶錄─藏茶宜蒻葉而畏香藥喜温燥而忌濕冷
故收藏之家以蒻葉封裹入焙中兩三日一次用火常
如人體温温則禦濕潤─快雪堂漫錄─徐茂吳云藏茶
法實茶大甕底置箬封固倒放則過夏不黃以其氣不
外泄也子晉云當倒放有蓋缸内缸宜砂底則不生水
而常燥時常封固不宜見日見日則生翳損茶色矣藏
又不宜熱處新茶不宜驟用過黃梅其味始足─茶箋
藏茶新淨磁罈週廻用乾箬葉密砌將茶漸漸装進搖
實不可用手掯上覆乾箬數層又以火炙乾炭鋪罈口
紥固近有以夾口錫器貯茶者更燥更密蓋磁罈猶有
微罅透風不如錫者堅固也─原─烹茶─世人情性嗜好
各殊而茶事則十人而九竹爐火候茗椀清緣煑引風
之碧雲傾浮花之雪乳非藉湯勲何昭茶德略而言之
其法有五一擇水水泉不美茶味頓失山泉為上江水
次之如用井水湏多汲者佳若混濁醎苦切忌不可用
二簡器砂䂪煑水磁壺注湯白甌供酌咸為上品然湏
點簡淨潔若近腥羶油膩等物則茶之真味俱敗三曰
忌混茶性最嬌易惹諸味若以一切香辣鹹甜之物點
茶則茶味槩被混擾四曰慎烹煮李約性能辨茶嘗曰
茶湏緩火炙活火煎活火謂炭之有㷔者當使湯無妄
沸庶可養茶始則魚目散布微微有聲中則四邊泉湧
纍纍連珠終則騰波鼓浪水氣全消謂之老湯取起待
沸止湯清用以點茶冲美清快茶味始全三沸之法非
活火不可若柴薪濃烟最損茶味顧况云文火細烟小
鼎長泉蘇子瞻云活水仍湏活火烹自臨釣石汲深清
文衡山云瓦瓶新汲山泉水紗帽籠頭手自煎又東坡
煎茶歌蟹眼已過魚眼生颼颼欲作松風鳴蒙茸出磨
細珠落眩轉遶甌飛雪輕又謝宗論茶候蟾背之芳香
觀蝦目之沸湧皆可謂深于茶者五曰辨色未點之先
湏以温湯洗茶去其塵土冷氣壺甌亦宜泡淨拭乾然
後酌茶則碧綠清香色味俱全如茶潔淨勿洗─增─茶
經─其火用炭次用勁薪其炭曾經燔炙為膻膩所及及
膏木敗器不用之古人有勞薪之味信哉其水用山水
上江水中井水下其山水揀乳泉石池漫流者上其瀑
湧湍潄勿食之久食令人有頸疾又多别流於山谷者
澄浸不洩自火天至霜郊以前或潜龍蓄毒於其間飲
者可决之以流其惡使新泉涓涓然酌之其江水取去
人遠者井取汲多者其沸如魚目微有聲為一沸緣邊
如湧泉連珠為二沸騰波鼓浪為三沸已上水老不可
食也初沸則水合量調之以鹽味謂棄其啜餘無廼&KR3566;
&KR3203;而鍾其一味乎第二沸出水一瓢以竹筴環激湯心
則量未當中心而下有頃勢若奔濤濺沫以所出水止
之而育其華也凡酌置諸椀令沫餑勻沫餑湯之華也
華之薄者曰沫厚者曰餑細輕者曰花如棗花漂漂然
於環池之上又如廻潭曲渚青萍之始生又如晴天爽
朗有浮雲鱗然其沫者若綠錢浮于水湄又如菊英墮
于樽俎之中餑者以滓煑之及沸則重華累沫皤皤然
若積雪耳荈賦所謂煥如積雪曄若春敷有之第一煑
水沸而棄其沫之上有水膜如黑雲母飲之則其味不
正其第一者為雋永或留熟以貯之以傋育華救沸之
用諸第一與第二第三盌次之第四第五盌外非渴甚
莫之飲凡煑水一升酌分五盌乘熱連飲之以重濁凝
其下精英浮其上如冷則精英隨氣而竭飲啜不消亦
然矣茶性儉不宜廣則其味黯淡且如一滿盌啜半而
味寡况其廣乎其色縮也其罄&KR3590;也其味甘檟也不甘
而苦荈也啜苦咽甘茶也─採茶錄─代宗朝李季卿刺
湖州至維揚逄陸鴻漸抵楊子驛將食李曰陸君别茶
聞揚子南&KR0893;水又殊絶今者二妙千載一遇命軍士謹
慎者深入南&KR0893;陸利器以俟俄而水至陸以杓揚水曰
江則江矣非南&KR0893;似臨岸者使者曰某棹舟深入見者
累百敢有紿乎陸不言既而傾諸盆至半陸遽止之又
以杓揚之曰自此南&KR0893;者矣使者蹶然馳白某自南&KR0893;
賫至岸舟蕩覆過半懼其尠挹岸水增之處士之鍳神
鍳也某其敢隐焉─原─清異錄─沙門福全能注湯幻茶
成詩一句並點四甌泛乎湯表檀越日造門求觀湯戲
全自咏詩曰生成&KR0034;裏水丹青巧畫工夫學不成却笑
當年陸鴻漸煎茶贏得好名聲─增─清異錄─茶至唐始
盛近世有下湯運七别施妙訣使茶紋水脉成物象者
禽獸蟲魚花草之屬纖巧如畫但湏臾即就散滅此茶
之變也時人謂之茶百戲─潘子真詩話─葉濤詩極不
工而喜賦詠嘗有試茶詩云碾成天上龍兼鳳煑出人
間蟹與蝦好事者戲云此非試茶乃碾玉匠人嘗南食
也─澄懷錄─蔡君謨湯取嫩而不取老為團餅茶發耳
今旗芽槍甲湯不足則茶神不透茶色不明故茗戰之
捷尤在五沸─聞雁齋筆談─茶既就筐其性必發於日
而遇知己於水然非煑之茶竈茶爐則亦不佳故曰飲
茶富貴之事也趙長白自言吾生平無他幸但不曾飲
井水耳此老于茶可謂能盡其性者今亦老矣甚窮大
都不能如曩時猶摩挲萬卷中作茶史故是天壤間多
情人也─茶箋─茶壺以小為貴每一客壺一把任其自
斟自飲方為得趣何也壺小則香不渙散味不躭閣况
茶中香味不先不後只有一時太早則未足太遲則已
過見得恰好一瀉而盡化而裁之存乎其人─茶解─烹
茶宜甘泉次梅水梅雨如膏萬物頼以滋飬其味獨甘
梅後便不堪飲─羅&KR1321;茶記─烹茶水之功居六無泉則
用天水秋雨為上梅雨次之秋雨冽而白梅雨醇而白
雪水五谷之精也色不能白─茶說─湯者茶之司命故
候湯最難未熟則茶浮于上謂之嬰兒湯而香則不能
出過熟則茶沉于下謂之百夀湯而味則多滯善候湯
者必活火急扇水面若乳珠其聲如松濤此正湯候也
器具精潔茶愈為之生色今時姑蘇之錫注時大彬
之沙壺汴梁之湯銚湘妃竹之茶竈宣成窰之茶盞高
人詞客賢士大夫莫不為之珍重即唐宋以来茶具之
精未必有如斯之雅致─原─用茶神農食經─茶茗久服
令人有力悅志─博物志─飲真茶令人少眠─華陀食
論─茶久服益意思─壺居士食忌─苦茶久食羽化與韮
同食令人體重─陶弘景雜錄─芳茶輕身換骨昔丹丘
子黃山君服之─東坡集─除煩去膩世固不可以無茶
然暗中損人殆謂不少─增─廣雅─荆巴間採葉作餅葉
老者餅成以米膏出之欲煑茗飲先炙令赤色搗末置
瓷器中以湯澆覆之用葱薑橘子芼之其飲醒酒─原
拌茶鄴侯家傳─唐德宗好茶加酥椒之類李泌戲為詩
旋沫翻成碧玉池添酥散作琉璃眼─茶譜─木樨茉莉
玫瑰薔薇蕙蘭蓮橘梔子木香梅花皆可作茶諸花開
時摘其半含半放蕊之香氣全者量其茶葉多少摘花
為茶三停茶一停花用磁礶一層茶一層花相間至滿
紙箬縶固入鍋重湯煑之取出待冷用紙封裹火上焙
乾收用─增─茶譜─蓮花茶于日未出時將半含蓮花撥
開放細茶一撮納滿蕊中以麻皮略縶令其經宿次早
摘花傾出茶葉用建紙包茶焙乾再如前法又將茶葉
入别蕊中如此者數次取出焙乾收用不勝香美─清
異錄─漏影春法用鏤紙貼盞糝茶而去紙偽為花身别
以荔肉為葉松實鴨脚之類為蕊沸湯點攪─原─東坡
雜記─唐人煎茶用薑故薛能詩云鹽損添常戒薑宜著
更誇據此則又有用鹽者矣近世有用此二物者輙大
笑之然茶之中等者用薑煎信佳也鹽則不可─增─乾
淳歲時記─禁中大慶會用大鍍金&KR1812;以五色果簇飣龍
鳳謂之繡茶─雲林遺事─倪元鎮素好飲茶在惠山中
用核桃松子肉和真粉成小塊如石状置茶中名曰清
泉白石茶有趙行恕者宋宗室也慕元鎮清致訪之坐
定童子供茶行恕連啖如常元鎮艴然曰吾以子為王
孫故出此品乃略不知風味真俗物也自是交絶─原
鬭茶茶錄─建安鬭茶以水㾗先沒者為負耐久者為勝
相去一水兩水耳─增─茶錄─茶色貴白而餅茶多以珍
膏油其面故有青黃紫黑之異善别茶者正如相工之
眎人氣色也隐然察之於内以肉理潤者為上既已末
之黃白者受水昏重青白者受水詳明故建安人鬭試
以青白勝黃白─原─收子─寒露收茶子曬乾以濕沙土
拌勻盛筐内─附見論水─洞庭張山人云山頂泉清而
輕山下泉清而重石中泉清而甘沙中泉清而冽土中
泉清而厚流動者良於安静負隂者勝于向陽山削者
泉寡山秀者有神真源無味真水無香惠山寺東為
觀泉亭堂曰漪瀾泉在亭中二井石甃相去只尺方圓
異形汲者多由圓井蓋方動圓静静清而動濁也流過
漪瀾從石龍口中出下赴大池者有土氣不可汲泉流
冬夏不涸張又新品為天下第二泉─食物本草─梅雨
時置大缸收水煎茶甚美經宿不變色易味貯瓶中可
經久梅雨水洗癬疥滅瘢㾗入醬令易熟沾衣便腐
澣垢如灰汁有異它水孫真人云凡遇山水塢中出
泉者不可久居常食作癭病凡隂地冷水不可飲飲之
必作疾瘧─歐陽修大明水記─世傳陸羽茶經其論水
云山水上江水次井水下又云山水乳泉石池漫流者
上瀑湧湍潄勿食食久令人有頸疾江水取去人遠者
井水取汲多者其說止于此而未嘗品第天下之水味
也至張又新為煎茶水記始云劉伯芻謂水之宜茶者
有七等又載羽為李季卿論水次第有二十種今考二
說與羽茶經皆不合羽謂山水上而乳泉石池又上江
水次而井水下伯芻以楊子江為第一惠山石泉為第
二虎邱石井為第三丹陽寺井為第四揚州大明寺井
水為第五而松江第六淮水第七與羽說相反季卿所
說二十水廬山康王谷水第一無錫惠山石泉第二蘄
州蘭谿石下水第三扇子峽蝦&KR0146;口水第四虎邱寺井
水第五廬山招賢寺下方橋潭水第六楊子江南零水
第七洪州西山瀑布泉第八桐柏淮源第九廬州龍池
山頂水第十丹陽寺井水第十一揚州大眀寺井第十
二漢江南零水第十三玉虚洞香谿水第十四武關西
水第十五松江水第十六天台千丈瀑布水第十七柳
州圓泉第十八嚴陵灘水第十九雪水第二十如蝦&KR0146;
口水西山瀑布天台千丈瀑布皆羽戒人勿食食之生
疾其餘江水居山水上井水居江水上皆與茶經相反
疑羽不當二說以自異使誠羽說何足信也得非又新
妄附益之耶其述羽辯南零岸水特怪誕甚妄也水味
有美惡而已欲舉天下之水一一而次第之者妄說也
故其為說前後不同如此羽之論水惡渟浸而喜泉源
故井取多汲者江雖長流然衆水雜聚故次山水惟此
說近物理云─浮槎山水記─浮槎山在慎縣南三十五
里或曰浮闍山或曰浮巢二山其事出于浮圖老子之
徒荒怪誕妄之說其上有泉自前世論水者皆弗道予
嘗讀茶經愛陸羽善言水後得張又新水記載劉伯芻
李季卿所列次第以為得之于羽然以茶經考之皆不
合又新狂妄險譎之士其言難信頗疑非羽之說及得
浮槎山水然後益知羽為知水者浮槎與龍池山皆在
廬州界中較其味不及浮槎遠甚而又新所記以龍池
為第十浮槎之水棄而不錄以此知其所失多矣羽則
不然其說曰山水上江次之井為下山水乳泉石池漫
流者上其言雖簡而於論水盡矣浮槎之水發自李侯
嘉祐二年李侯以鎮東軍留後出守廬州因遊金陵登
蔣山飲其水又登浮槎至其山上有石池涓涓可愛蓋
羽所謂乳泉漫流者也飲之而甘乃考圖記問故老得
其事迹因以其水遺予於京師故予為誌其事俾世知
其泉發自李侯始也─東坡集─予頃自汴入淮泛江沂
峽歸蜀飲江淮水蓋彌年既至覺井水腥澀百餘日然
後安之以此知江水之甘于井也審矣今來嶺外自楊
子始飲江水及至南康江益清駛水益甘則又知南江
賢于北江也近度嶺入清遠峽水色如碧玉味益勝今
游羅浮酌泰禪師錫杖泉則清遠峽水又在其下矣嶺
外惟惠人喜鬭茶此水不虚出也
(附錄)茶花
增─草花譜─茗花即食茶之花色月白而黃心清香隠然
瓶之高齋可為清供佳品且蕊在枝條無不開遍
集藻─五言古詩─增─元朱德潤題白茶花屏秋高銀河瀉
碧宇淨如洗飛仙自天來幻作白茶蕊清香不自媚迥
出山谷底盈盈䨇玉環婉立庭戶裏風霜非故林雨露
結新意
七言律詩─增─宋蘇轍茶花二首─黃蘖春芽大麥麤傾山
倒谷採無餘只疑殘枿陽和盡尚有幽花霰雪初耿耿
清香崖菊淡依依秀色嶺梅如經冬結子猶堪種一畝
荒園試為鉏細嚼花鬚味亦長新芽一粟葉間藏稍
經臘雪侵肌瘦旋得春雷發地狂開落空山誰比數蒸
烹來歲最先嘗枝枯葉硬天真在踏遍牛羊未改香
七言絶句─增─陳與義初識茶花─伊軋籃輿不受催湖南
秋色更佳哉青裙玉面初相識九月茶花滿路開
(附錄)臯盧
增─本草─臯盧一名瓜蘆一名苦䔲弘景苦菜註曰南方
有瓜蘆亦似茗李珣曰按此木即臯盧也生南海諸山
中葉似茗而大味苦澀出新平縣南人取作茗飲極重
之如蜀人飲茶也李時珍曰臯盧葉状如茗而大如手
掌挼碎泡飲最苦而色濁風味比茶不及遠矣
彙考─增─廣記─西平縣出臯盧茶之别名葉大而澀南人
以為飲─南越志龍州縣有臯盧葉似茗土人謂之過
羅或曰物羅皆夷語也
御定佩文齋廣羣芳譜卷二十一
