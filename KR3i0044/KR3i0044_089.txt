欽定四庫全書
御定佩文齋廣羣芳譜卷八十七
卉譜
芝
增─說文─芝神草也─嫏嬛記─靈芝─名夀潛一名希夷
─原芝瑞草也(爾雅云苬芝注云芝一歲三華瑞草)一名三秀(王逸楚辭注云三秀)
(芝草也)一名菌蠢神農經所傳五芝云赤者如珊瑚白者
如截肪黑者如澤漆青者如翠羽黃者如紫金氣和暢
王者慈仁則芝草生玉莖紫筍又云聖人休祥有五色
神芝含秀而吐榮論衡云芝生於土土氣和故芝生土
食之令人眉夀有青雲芝(生名山青蓋三重上有雲氣食之夀千歲能乘雲通天)
龍仙芝(狀似升龍之類葉為鱗其根如蟠龍服一株則夀千歲)金蘭芝(生名山之隂金石之)
(間上有水蓋飲其水夀千歲)九曲芝(朱草九曲每曲三葉)火芝(葉赤莖青赤松子所服)月
精芝(秋生山陽石上莖青土赤味辛苦盛以銅器十月服夀萬歲)夜光芝(生華陽洞山之隂有)
(五色浮其上酉陽雜俎云一株九實實墜地如七寸鏡視如牛目)螢火芝(生常良山此物在地如螢)
(火狀葉似草實如豆紫華夜視有光食一枚心中一孔眀食七枚七孔眀可夜書得食四十七枚夀萬年)白
雲芝雲母芝(皆生名山隂白石上白雲覆之秋採食令人身輕)商山紫芝(四皓避泰)
(入藍田采而食之共入商洛隠地肺山又轉深入終南山漢祖召之不出)九光芝七明芝(皆瑞)
(芝實石也狀如盤槎有七孔者名七明九孔者名九光生臨水之高山)鳳腦芝(仙經言穿地六尺以)
(鐶實一枚種之灌以黃水五合以土堅築之三年生苖如匏實如桃五色名鳳腦芝食其實唾地爲鳳乘升太)
(極)五德芝(狀如車馬莖方其葉五色各具而不雜上如偃蓋中有甘露紫氣起數尺)萬年芝
(令人不老延年九千)增─抱朴子─芝有石芝木芝肉芝菌芝凡數
百種石芝(石象生於海隅及島嶼之涯)肉芝(狀如肉附於大石頭尾具有乃生物也光明洞)
(澈如堅冰大者十餘斤小者三四斤)菌芝(或生深山之中或生大木之下或生泉水之側其狀或如宫室)
(或如車馬或如龍虎或如人形或如飛鳥五色無常凡百二十種)木芝(松脂淪入地千歲化為茯苓茯)
(苓萬歲其上生小木狀如蓮葉名曰木威食之夜視有光持之甚滑燒之不焦)龍節芝(松樹枝三千歲)
(者其皮中有聚脂狀如龍形大者重十斤)木渠芝(寄生大木上狀如蓮花九莖一叢其味甘而辛)黃
蘖芝(黃蘗木下根有如三斛噐者去木株一二十餘丈有細根相連狀如縷)建木芝(生於廣都)
(其皮如纓其實如鸞)樊桃芝(其木如昇龍其花葉如丹羅其實如翠鳥高不過五尺生於名山之隂東)
(流泉水之上)千歲芝(生枯木下根如坐人刻之有血已上皆木芝)牛角芝(生虎夀山及吳)
(坂上狀如葱特出如牛角長三四尺青色)麻女芝(似麻而莖赤色花紫色)紫珠芝(莖黃葉赤)
(實如李而紫色二十四枚輙相連而垂如貫珠)朱草芝(九曲曲有三葉葉冇三實其莖如鍼)龍御
芝(常以仲春對生三節十二枝下根如坐人几此草芝有百二十種)玉脂芝(生於有玉之山常居)
(懸危之處玉膏流出萬年以上則凝而成芝有似鳥獸之形色無常彩多似山水蒼玉亦鮮眀如水晶)石
蜜芝(生少室山石戸中)石桂英芝(生名山石穴中似桂而實石也高尺許大徑尺光眀而味)
(辛)石腦芝(生滑石中初破之其在石中五色光眀而自動)石硫黃芝(五嶽皆有而箕山為)
(多如此有百二十皆石芝也)黃龍芝(生於神山之中狀如黃龍味辛甘)華芝(生於名山之陽)
(及出深山大谷源泉水中赤蓋白莖上有兩葉三實)金芝(生於金石之中無蓋青莖味甘辛)黑芝
(生於山之隂大谷中白蓋赤莖味甘)月芝(生於名山之隂崑崙之山大谷源泉金石之中)山芝(韓衆)
(所食)人芝(生名山之隂青蓋白莖)鬼芝(青蓋長莖)─酉陽雜俎─隠辰芝(狀如)
(斗以屋為節以莖為剛)─采芝圖─鳳凰芝(生名山金玉間)黑雲芝(生山谷之隂黑)
(蓋赤理黑莖味苦)五色龍芝五方芝天芝地芝上芝
雷芝甘露芝雲氣芝白虎芝太乙芝─原
茅君内傳云句曲山有五芝求之者投金環一䨇於石
間勿顧念必得第一龍仙芝(似交龍之相負食之為太極之仙卿)第二參
成芝(赤色有光其枝葉如金石之音折而續之即復如故食之為太極大夫)第三燕胎芝
(其色紫形如葵葉上有燕象光眀洞徹食之為太清龍虎仙君)第四夜光洞鼻芝(其色青其)
(實正白如李夜視其實如月洞照一室食之為太清仙官)第五玉料芝(食之為三官真御史)或
云芝黃色者為善黑色者為惡─增─瑞應圖芝草常以
六月生春青夏紫秋白冬黑─本草─五芝經云青芝生
泰山赤芝生霍山黃芝生嵩山白芝生華山黑芝生常
山紫芝生高夏山谷六芝皆六月八日采芝類甚多
亦有花實者以木積濕處用藥傅之即生五色芝─原
臞仙神隠─芝有二種紫白二色形如菌生於朽木根朽
壊上者菌也芝則有莖長尺餘與靈芝相似豫章西山
最多其靈芝生石上形如石可服秋采之菌芝可種於
階前
彙考增─禮記内則─芝栭─注─人君燕食所加庶羞也─疏─庾
蔚云無華葉而生者曰芝栭盧氏云芝水芝也王肅云
無華而實者名栭皆芝屬也庾又云芝栭是一物今春
夏生於木可用為葅其有白者不堪食也賀氏云栭軟
棗亦云芝木椹也以芝栭為二物非也─原─漢書武帝
本紀─元封二年六月詔曰甘泉宫内中産芝九莖連葉
上帝博臨不異下房賜朕弘休其赦天下賜雲陽都百
戸牛酒作芝房之歌─宣帝本紀─神爵元年三月詔曰
金芝九莖產於函德殿銅池中─增─漢書藝文志黃帝
雜子芝菌十八卷注─服餌芝菌之法也─吳志孫皓傳
天紀三年有鬼目菜生工人黃耉家依緣棗樹長丈餘
莖廣四寸厚三分東觀案圖名鬼目作芝草遂以耉為
侍芝郎銀印青綬─晉書許邁傳邁永和二年移入臨
安西山登巖茹芝𦕈爾自得有終焉之志─隠逸傳張
忠隠於泰山恬靜寡欲清虚服氣餐芝餌石修導養之
法─宋書符瑞志─芝草王者慈仁則生食之令人度世
漢眀帝永平十七年春芝生前殿桓帝建和元年
四月芝草生中黃藏府宋順帝昇平二年宣城山中
生紫芝一株在所獲以獻南齊書祥瑞志昇眀二年
宣城臨成縣於籍山獲紫芝一枝─魏書靈徵志世宗
景眀三年七月魯陽獻烏芝─原─舊唐書玄宗夲紀─天
寳七載三月大同殿柱産玉芝有神光照殿羣臣請加
皇帝尊號開元天寳聖文神武應道許之─肅宗夲紀
上元二年七月延英殿御座梁上生玉芝一莖三花上
製玉靈芝詩─唐書張九齡傳─九齡遷中書侍郎以母
喪解毁不勝哀有紫芝産坐側增─宋史五行志太平
興國五年九月真定府行宮殿梁生芝如荷花知府趙
賢進以圖上咸平四年正月濰州獻芝草一夲如佛
狀六年五月導江縣民潘矩田生芝三層黃紫色高
五寸許九月相州牧龍坊生芝一莖色紫黃長尺餘分
七枝枝如手五指狀其最上枝䫫鳳翥知州張鑑以獻
大中祥符元年五月辛未以東封遣經度制置使王
欽若祭文宣王廟於孔林得芝五株色黃紫如雲色及
人戴冠冕之狀詔内侍楊懷玉祭謝復得芝四夲輕黃
如雲氣之狀六月瑕丘縣民宋固於堯祠前得黃紫芝
九夲連理者四十月復州獻芝草類神仙佛像三
年十一月安鄉縣謝山獲芝二十二夲其七狀如珊瑚
而色紫慶歷五年八月洪州章江禪院堂柱芝草生
高一尺三寸葉二十一層色白黃有紫暈旁生小芝葉
九層上有氣如烟建炎二年九月癸卯權知密州杜
彦獻芝草五葉如人指掌色赤而澤宰臣黃潛善奏色
符火德形像股肱之瑞高宗不啓視却之─儀衛志紹
興二十五年適當郊祀而太廟生靈芝九莖禮部侍郎
王珉等請繪之華旗以紀盛美焉金史世宗夲紀─大
定二十四年正月辛卯徐州進芝草十有八莖五行
志大定五年六月戊子河南府進芝草十三夲得於芝
田石上甲辰大安殿楹産芝其色如玉─淮南子─紫芝
生於山而不能生於盤石之上─神農經─山川雲雨五
行四時隂陽晝夜之精以生五色神芝皆為聖王休祥
焉─原─尚書大傳─王者德先地序則芝草生增─十洲
記─瀛洲在東海中地方四千上生神芝仙草元洲在
北海中地方三千里去南岸十萬里上有五芝服此亦
得長生方丈洲仙家數十萬耕田種芝草課計頃畝
如種稻狀生洲上有仙家數萬天氣安和芝草常生
─春秋運斗樞─瑶光得陵出黑芝孝經援神契德至
草木則芝草生善養老則芝草茂─瑞應圖王者敬事
耆老不失舊故則芝草生─漢武内傳─西王母之山上
藥有大真紅芝草─焦氏易林─文山紫芝雍梁朱草長
生和氣王以為寳─原─論衡─建初三年零陵泉陵縣女
子傅宅内生芝五夲長者尺四五寸短者七八寸莖葉
紫色蓋紫芝也太守沈鄷遣門下掾奏獻皇帝悅懌賜
錢衣詔會公卿郡國上計吏皆以芝草告示天下─增
東觀漢記─光和四年郡國上芝英─古今注章帝元和
二年芝生沛如人冠又生章武如人抱三子狀建初五
年芝出潁川常以六月中生一葉五歲五重春青夏紫
秋白冬黑色十月後黃氣出土尺五寸─抱朴子─蔡誕
求仙三年饑凍還家欺家人云吾為老君守視斑龍與
諸仙博戲忽輸此龍為此罪見責送吾付崑崙山下芸
鋤芝草三四頃並皆生細石中多荒穢治之勤苦不可
論法當十年乃得原會偓佺子王喬諸仙來按行吾守
請之並為吾作力且自放歸當更自修理求去蒼山
芩石之中赤雲之下狀如人竪竪如連鼓其色如澤以
夏采之隂乾食之令人乘雲能上天觀見八極通見神
眀延夀萬年行山中見小人乘馬車長七八寸者肉
芝生取服即仙─真誥─羅江大霍有洞臺中有五色隠
芝枕中書─玉京七寳山五色芝英上有萬二千種
拾遺記─岱輿山北有王梁千丈駕玄流有七色芝生梁
下其色青光輝燿謂之蒼芝崑崙山第九層有芝田
蕙圃羣仙種耨焉─祥異記─漢安帝時有異物生長樂
宮東廡柏樹永巷南閨合歡樹識者以為芝草也─廣
異記─仙都有芝圃悉種靈芝或如車騎或如華蓋或如
樓閣或如飛鳥五色─安城記─郡渚江川發源同會落
亭石上有芝草下有紫磨金也─博物志─名山生神芝
不死之草上芝為車馬中芝為人形下芝為六畜玉
塵集─成都朱善存家世寳一劒每生神芝則天下晏清
原酉陽雜俎仙藥有三十六芝天寳初臨川人李
嘉胤所居柱上生芝草狀如天尊太守張景佚拔柱獻
焉大歷八年廬江縣紫芝生高一丈五尺凡學道
三十年不倦天下金翅鳥銜芝至羅門山食石芝得
地仙─增─唐新語─崔希喬以孝友稱為鄭縣丞芝草生
所居堂一宿而葩蓋盈尺杜陽雜編元和五年内給
事張維則自新羅使廻云於海上泊洲島間乘月閒步
約及一二里見花木臺殿金戸銀闕其中有數公子戴
章甫冠著紫霞衣命一青衣捧金龜印以授維則曰致
意皇帝其篆曰鳳芝龍木受命無疆維則達京師即具
以事進上歎異良久但不能喻其文爾是月寢殿前連
理樹上生靈芝二株宛如龍鳳上因歎曰鳳芝龍木寧
非此驗乎武宗每齋戒沐浴召道士趙歸真已下共
探希夷之理由是室内生靈芝二株皆如紅玉尹祁
元為上種䨇麟芝於殿前色褐一莖兩穗𨼆隠形如麟
頭尾悉具其中有子如瑟瑟焉上自采餌之頗覺神驗
─原─内觀日疏─謝幼貞嗜菌庭中忽生一菌狀若飛鳥
沈子玉曰此飛禽芝以處女中單覆之則活煑而食可
數百歲謝入取中單有鄰女乞火跨之翩然飛去謝但
歎恨─清異錄─杜荀鶴舍前椿樹生芝草眀年及第以
漆彩飾之安几硯間號科名草─增─南豐雜識─王平甫
熙寧癸丑歲宿真崇文館夢有人要之至海上見水中
宮殿其中樂作笙簫鼓吹之伎甚衆題其宮曰靈芝宮
平甫欲與俱往有人在宮側隔水曰時未至且令去他
日迎之至此恍惚夢覺時禁中已鐘鳴平甫自是頗負
不凡為詩曰萬頃波濤木葉飛笙簫宮殿號靈芝揮毫
不是人間世長樂鐘鳴夢覺時─邵氏聞見後錄─仁宗
降誕章懿后榻下生靈芝一夲四十二葉以應享國四
十二年之瑞云─燕翼詒謀錄皇祐三年六月丁亥守
臣茹孝標奏城内小山生芝三百五十夲悉以上進改
名其上曰紫芝山蕞爾一培塿不應一時所産若是之
多也上怒曰朕以豐年為瑞賢臣為寳草木蟲魚之異
烏足尚哉─長編景祐四年有芝生於化成殿柱御製
瑞芝詩儒者並獻賦養疴漫筆祥符崇尚道教建立
宮觀專尚祥瑞王欽若獻芝草八千一百三十九夲丁
謂獻芝草三萬七千餘夲─齊東野語─王建父子之據
蜀也致和隆盛之際地不愛寳所在奏貢芝草者動二
三萬夲蘄黃間至有一舖二十五里之間遍野而出密
州山間至彌滿四野有一夲數十葉衆色咸備者太守
李文仲採及三十萬夲作一綱進即進職除夲道運使
─路史─黃帝陞鴻隄受神芝施黃蓋─古今詩話─宣和
間王將眀賜第既而以梁生芝草為奏車駕臨幸適久
雨梅潤芝墜地京師無名子有為十七字詩曰新公新
賜第梁上生芝草為甚脫下来膠少─湖山勝槩靈芝
崇福寺錢王故苑以芝生其間捨以為寺故名靈芝
居山雜志─吳縣金山雅多靈芝時産地上多碧色山人
每采得之弗貴也─皇甫汸考芝宮樂曲序考芝宮者
歲乙丑獻廟産芝瑶光映室乃建玉芝宫以時致享昭
孝感也─原─庚巳編今年春長洲漕湖之濱有農婦治
田見湖灘一物白如雪趨視之乃一小兒手也連臂約
長尺許其下作聲唧唧驚走報其夫夫往看亦甚疑怪
掘之其根不可窮乃折而棄之湖嘗讀神仙感遇傳云
蘭陵蕭靜之掘地得物類如人手肥潤而紅烹而食之
踰月髮再生力壯貌少後值道士顧静之曰神氣若是
必嘗仙藥指其脉曰所食者肉芝也夀等龜鶴矣然則
漕湖之物正此類耳乃不幸棄於愚夫之手惜哉─增
弇山園記─含雪樓下承簷溜處産芝已三閱歲矣每産
時其阯不雨而潤上有紫氣受日晶熒因名之曰榮芝
所─原─湧幢小品─世宗有詔采芝宛平縣民得五夲以
獻御醫李果以玄岳鮮芝四十夲進三十六年九月禮
部進千餘夲眀年春鄠縣民聚芝百八十夲為山以獻
内有徑一尺八寸者數夲號曰仙應萬年芝山四川廵
撫黃光昇進芝四十九夲十月禮部進芝一千八百六
十四夲四十三年御醫黃金進黃夀香山四座聚芝三
百六十夲為之宋政和五年蘄州産芝草徧境計黃
芝一萬一千六百夲内一夲色紫九榦尤竒唐太宗
貞觀中安禮門御榻産靈芝五莖十七年太子寢室中
産紫芝共十四莖並為龍與鳳翥之形肅宗上元二
年含暉院生金芝武宗起望仙臺空中生靈芝二株
色如紅玉韓思復為滁州刺史有黃芝五株生州署
邵君恊宰新昌五色靈芝十二枝生便坐之室貞
觀中滁州山原徧生芝草浙江烏程縣大中丞潘印
川季馴治河有功常築舍於崑山下有芝生於庭始則
一本色爛然紫繼乃日盛生至百本扶疎偃仰照耀人
目因標之曰芝林萬歷三十年德平葛祥宇宅産芝
眀年登科三十一年費縣王左海新城王藎臣宅皆
産芝眀春俱得雋曹大章曰芝號無根以其天所特
產非人力也然載之圖經芝牒不可勝數諸凡草木芝
固貴而産於鐵石者謂之玉芝昔東王父服蓬萊玉芝
夀九萬歲赤松居崑崙嘗授神農服芝法而廣成居崆
峒之上亦嘗以授軒轅水經言具茨山有軒轅受芝圖
處蓋芝圖自是始也
集藻─表─增─唐崔融皇太子賀芝草表─伏承某月日芝草
生於乾元殿瑞命天来符祥日至煌煌三秀分芰井而
攢柯曄曄九光間梅梁而吐葉晉都宮閣何必靈芝之
臺洛邑山川居然密芝之地伏惟天皇天臨海内帝有
域中兼漢制而宅兩京用堯心而加百姓神精下降洽
至道於丘陵靈液旁霑被深仁於草木觀其如蓋如閣
如日如星得五方之氣象合四時之景色仙人在上則
車馬疑飛神龍居下則風雲不去謂蓬瀛之海列即崑
閬之山開魏皇之䨇榦莫儔漢帝之九莖為劣可以薦
郊廟可以觴公卿臣謬踐儲闈祗膺守國不獲親承左
右日覽休徵雖玉脛延齡在神仙而可致而刀圭入膳
視朝夕而猶賖是用心馳仁夀之前慶集肅成之後
孫逖為宰相賀合鍊院産芝草表─臣等伏見道士黃河
清等奏興慶宫合鍊院内產芝草五色分輝六莖並秀
神丹入鍊而轉精禎祥應期以如荅覩兹嘉瑞望宣付
史官者伏以靈芝所致和氣之精著美仙經標名瑞典
陛下深仁契道至德通神鍊液飛丹既啟長年之館敷
華有葉遽呈三秀之祥五色有類於卿雲六莖且符於
帝樂豈惟動植昭感以表於休徵固亦真仙叶應用彰
於聖夀─常衮中書門下賀芝草嘉禾表─伏見兵部尚
書中書門下平章事李抱玉進芝草嘉禾者臣聞王者
道洽則靈芝生天下和平則嘉禾應伏惟陛下誕膺景
命憂濟生靈合太上之德感元精之氣天地氤氲神眀
滋液降此珍物叶於昌期垂蓋連莖三華煥發離根合
穎一穗孤秀沐我渥澤扇其祥風衆草之英百穀之長
以兆稔歲以符太平昔周得唐郊之獻列篇於典策漢
獲甘泉之祉薦歌於清廟三瑞之極一朝會同長發其
祥無疆之慶─中書門下賀芝草表─今日中使吳承清
至宣示宋汴節度使御史大夫田神功所獻芝草一株
紫蓋黃莖叢生者天生神物王者嘉瑞竒秀之狀靈篇
未書伏惟陛下孝通神眀德至草木和氣所感禎祥屢
彰煌煌靈芝郡國來獻垂以金蓋發其瓊葩爛然紫雲
之色灼然紅蕖之秀王德斯應皇家永昌固可寫狀圖
牒薦於郊廟祗奉天意贊揚鴻休
序─增─宋秦觀俞紫芝字序─余昔游玉笥山周行二十四
峯訪蕭子雲故隠道見靈芝焉生乎磐石之上回環而
有葉秀澤而不根信天下之異草也竊愛久之留不能
去俄有童子朱顔紺髮自松隂中距石輙止撫芝歎曰
嘻道人無本其亦如是矣余異而問曰適吾子有緒言
不敏未知所謂願終其說童子笑曰子求終乎終之久
矣以為未耶没身無終雖然嘗試為汝言其崖略夫德
人以有本為宗道人以無本為宗天下皆知有物所以
失已也不知有已所以失已也而德人知之於是内觀
無是外觀無彼無是故能以已為物無彼故能以物為
巳巳物不二謂之真一夫是謂以有本為宗天下皆知
有偽所以喪真也不知有真所以喪真也而道人知之
於是前際無捨後際無取無捨故不斷一切偽無取故
不住一切真真偽兩忘亦無真一夫是之謂以無本為
宗蓋非有本則不能離相而歸空非無本則不能即空
而證實有本然後眀心無本然後見性夫子識之人間
所謂道德者固不出乎此矣雖然有本無本吾豈能識
之哉語未既有老人復杖策自松隂中來顧謂童子曰
適何所言童子欲語老人引杖擊之童子走松隂忽然
不見還視老人亦已亡矣於是余茫然自失私識其言
後九年遊京師遇金華居士俞紫芝請余改字因思昔
日玉笥童子之言字曰無本復以其說為序贈焉
記─增─宋王安石芝閣記─祥符時封泰山以文天下之平
四方以芝來告者萬數其大吏則天子賜書以寵嘉之
小吏若民輙錫金帛方是時希世有力之大臣窮搜而
遠采山農野老攀緣狙&KR0891;以上至不測之高下至澗溪
壑谷分崩裂絶幽窮隠伏人迹之所不通往往求焉而
芝出於九州四海之間蓋幾於盡矣至今上即位謙讓
不德自大臣不敢言封禪詔有司以祥瑞告者皆勿納
於是神竒之産銷藏委翳於蒿藜榛莽之間而山農野
老不復知其為瑞也則知因一時之好惡而能成天下
之風俗况於行先王之治哉太丘陳君學文而好竒芝
生於庭能識其為芝惜其可獻而莫售也故閣於其居
之東偏掇取而藏之蓋其好竒如此噫芝一也或貴於
天子或貴於士或辱於凡民夫豈不以時乎哉士之有
道固不役志於貴賤而卒所以貴賤者何以異哉此予
之所以歎也─黃庭堅瑞芝亭記晉陵邵君叶為新昌
宰視事之三月靈芝五色十二生於便坐之室吏民來
觀無不動色相與言曰吾令君殆將有嘉政以福我民
乎山川鬼神其與知之矣不然此不蒔而秀不根而成
非人力所能致而自至者何也乃相與闢其室四達為
亭命曰瑞芝奔走來謁記於豫章黃庭堅曰予觀神農
草木經青芝生泰山赤芝生衡山黃芝生嵩山白芝生
華山黑芝生常山皆久食而輕身延年而不老蓋序列
養生之藥不言瑞世之符又其傳五芝曰赤者如珊瑚
白者如截昉黑者如澤漆青者如翠羽黃者如紫金皆
光眀洞徹如堅冰而世之所名芝草不能若是也故常
考於信書自先秦之世未有稱述芝草者及漢孝武厭
飫四海之富貴求致神仙不死天下騷然元封中乃有
芝草九莖連葉生甘泉殿齋房中於是赦天下作芝房
之歌孝宣興於民間勵精萬事事無過舉然廟享數有
美祥頗甘心焉故復修孝武郊祀以瑞紀年元康中金
芝九莖又産函德殿銅池中然此芝不生於五嶽果神
農經所謂芝者耶余又竊怪漢世既嘉尚芝草而兩漢
循吏之傳未有聞焉何也豈其所居民得其職所去民
思其功生則羽儀於朝殁則蒸嘗於社則是民之鳳凰
麒麟醴泉芝草也耶抑使民田畝有禾黍則不必芝草
生戸庭使民伏臘有雞豚則不必麟鳳在郊陬黠吏不
舞文則不必虎北渡河里胥不追擾則不必蝗不入境
此其見效優於空文也耶昔者黃霸引上計吏問興化
之條有鶡雀來自京兆舍中飛集丞相府上霸以為皇
天降下神雀欲圖上奏京兆尹張敞言郡國計吏竊笑
丞相之仁厚智略有餘而微信竒怪也恐丞相興化之
條或長詐偽以敗風俗天子嘉納焉劉昆為江陵令連
年火災昆輙向火叩頭多能反風降雨遷弘農太守驛
道多虎崤澠不通昆為政三年虎負子渡河乃召入為
光禄&KR0564;詔問昆江陵反風滅火弘農虎北渡河行何德
政而致是對曰偶然耳左右皆笑其質帝歎曰是乃長
者之言由君子觀之張敞之篤論世祖之知言建成之
文不如光禄之質也雖然新昌之吏民愛其令君將徼
福焉焉可誣也又嘗試論之古之傳者曰上世蓋有屈
軼指佞萐蒲扇庖蓂莢紀歷嶰竹生律既不經見後世
亦不聞有之則前世之有芝草特未定也邵君家世儒
者又能好修求自列於循吏之科故因其氣熖而取之
異草來瑞使因是而發政於民勤恤而無倦民得盡力
於田士將盡心於學則非常之物而不虚其應且必受
賜金增秩之賞用儒術顯於朝廷矣豈獨夸耀下邑而
已乎故并書余所論芝草循吏之實使歸刻之─吉州
西峯院三秀亭記─廬院比缺守輙以它吏攝承託宿傳
舍吏胥視民為俎豆執鞭者衆羊失其牧歲歲仍饑饉
夜有枹鼓不治聲聞京師元豐六年春詔用夀春魏侯
魏侯有冢法以吏能名一世至則引見官吏問救敞所
先下書教民諭以苦語奬拔才能昭勸不勉戒敕宿負
聽以功除按行州左右曹三獄累械至三百餘决其得
情引慝釋其點染攀牽唯上請須報遠逮證左與繫輕
而捕重者乃付有司其所裁遣蓋去三分之二人氣以
和下車之十二日芝草二本産於州院獄門之東其後
得一本於郡齋便坐之室而最盛於西峯僧舍之秀野
亭一月之間凡産芝二十餘磊落權竒人物象成最後
寺僧來獻黃芝異本同穎黃者慶色異本同穎者不爭
之祥今郡侯樂士愛民天澤優渥五穀順成鈔盜其將
衰息徤訟之民且化為慈祥弟友魏侯亦將鴻漸於臺
省以受福民之慶則靈芝之生不獨為吉瑞魏侯因改
秀野亭以為三秀屬豫章黃庭堅記之魏侯名綸字君
俞其歲之六月甲戍記
尺牘─增─宋蘇軾與鞠持正尺牘─文登雖稍遠百事可樂
島中出一藥名白石芝者香味初若嚼茶久之甚美聞
甚益人不可不白公知也白石芝狀如石耳而有香味
惟此為辨秘之秘之
題䟦─增─宋陳傅良䟦陳籛芝草圖─頃桂陽廨中柱去礎
三四尺所出芝一本婦子不以為祥掇視余蓋恍然歎
芝不遇也眀日故枿復吐三葉紫質黃緣飾見之竒甚
但令婦子軰謹視母掇取逾時色爛然不敗今覩陳君
繪芝為卷有内相李公宗伯倪公序且頌其所自來不
虛得又追歎曩所産芝非特婦子不好事雖予亦不好
事也─周必大書安福劉德禮家紫芝詩卷─昔安福令
歐陽萬五世孫彬實文忠公之曾祖歷仕南京家於安
福性至孝兄弟相友愛有紫芝一莖兩葩生於楹鄉人
以為孝德所感著為賦頌享年九十四累贈太師中書
令後裔仕宦不絶
雜著─增─宋蔡襄芝草述─福州連江縣寧善鄉崇德里保
福院産芝一本四月八日癸未令朱定得之詣府質黑
而堅葉如側荷其上又出一本離為六莖枝柯聳密中
有連理末如燕尾而朱湼之高可尺許世傳古篆芝字
皆枝葉扶疎豈古人象形而作乎而漢齋房歌曰九莖
連葉玄氣之精正謂玄芝而有九莖與葉連也芝之為
物在處有之大較形類苗檽(音軟)近無是比儻或有焉而
予未之見也故特書之
贊─原─魏繆襲神芝贊─青龍元年神芝産於長平之習陽
其色丹紫其質光耀其長尺有八寸五分其本圍三寸
有三分上别為三榦分為九枝散為二十六莖圍則一
寸九分葉徑二寸七分其榦洪纖連屬有似珊瑚之形
其吐柯載葉祥眀蠲㓗考圖案牒蓋美乎所聞於前代
者矣─增─無名氏神芝贊─古瑞命紀曰王者慈仁則芝
生採食之則延年與真人同又神農氏論芝云山川雲
雨五行四時隂陽晝夜之精以生五色神芝皆為聖王
休祥焉自漢孝武顯宗世號隆盛而元封永平所紀神
芝方斯蔑如也且其枝榦條莖本末相承乃協乎天官
之數非神眀其孰為此哉推其類象則蓂莢之植階庭
萐蒲之生庖厨視匹靈矣乃詔御府匱而藏之且畫其
形遂以名圖為之贊曰帝德允臻爰不難致煌煌神芝
吐葩揚榮曩披其圖今握其形永章遐紀載之頌聲
賦─增─唐史近漢武帝齋宮産靈芝賦─武皇帝慕軒后之
風儲思幽通叶珍符於瑞牒産靈芝於齋宫太乙清精
元君降衷色奪兼金發靈姿以温潤質逾美玉浮真氣
以葱蘢原夫帝在華帳儼於仙仗睿思邈以冲寂神心
窅其相向髣髴受釐肅其冥貺非煦育之所致乃精神
之潛暢挺兹三秀表信乎三元之符擢此九莖示期爾
九坻之上異屈軼之致用類朱英之為狀足表天感與
地生或揚臣和而君唱是知至精潛運神物昭彰靈液
潛通願生乎枯木貞石神心幽贊故出此閟殿神房冠
庶草以為貴故有時而發祥信禀質以津澤非本媚乎
馨香豈比夫楚水之空嘉萍實仙宫之獨貴玄霜懿夫
道心虚澹我則無味以玄感化象貴形我乃無根而效
靈是用拔竒瑶砌標異彤庭紫蓋與祥雲允合朱莖將
火德相冥秀射猗蘭之室光連雲母之屏煥國典而永
昭歌頌徹玄風而丕耀德馨彼丹甑呈豐器車表德潛
美巖野挺芳幽側曷比夫耀甲乙之帳赫矣朱榮結天
地之精混然剛克異朝菌之為體同夜光之非飾含聖
澤以成春體正陽而變色是知人心告虔珍物效焉將
會昌於羣帝必功格於上玄且神之符則受此靈草神
之會則降彼真仙苟獲符而為約與降質而相懸大寳
在乎皇極真居本乎丹田苟溺異以趨怪顧汨沒而表
年彼乘嶠而求静此執迷而徵聖徒有托於齋祈信無
裨於性命覩芝宫兮緬爾倏隙駟以奔競庶歸玄化之
門小彼炎皇之慶─宋王令蔵芝賦有序─丙申歲自四
月至六月大雨而余之所客天長縣東北皆瀕湖澤地
浸以下頗以水為患傷草木多死邑居無薪芻而益貴
薪益來自遠以余之所居則薪之自北來者常售於余
間而有得若枯華斷穎根梗蔕芥支離擁腫與碩實所
異於常草者皆取以戲就其中嘗試視之余得則芝也
折傷不完計之於全此當一葉耳不知其他安在也其
生雖不知遠近要皆在縣之北以常負薪之所來則芝
從可知也示人則不齊有由是而知有芝有由是而信
為芝有雖得是而弗之信者然芝之為物不常有而或
出可愛者也自古詩之作見於今者凡三百篇其以風
賦比興而附見於物若蘋蘩薇蕨荇苞苦藿荑唐葍蓫
瓠匏瓜葛鬱薁葵藚葑芹藻莫茅荼蕳苓蓬莠苹蒿萇
蒲萑葦葭菼蕭艾稂荍蓍芑禾麻菽麥黍稷豆菽秬秠
穈粟稻梁菅苧卷耳芣苢菁莪莠葽荷華游龍茹藘芍
藥之類雜見並出然此特草耳其多蓋如此而未嘗及
芝也自詩而下長辭章而善自托者獨有屈原今其離
騷九歌具存而可考然其况意所及自詩人所紀之外
復益以江蘺芙蓉杜若薜荔木蘭白蘋菑荑揭車蕙芷
茝菊芰蘅薋菉葹蕪葯蓀而地所常産目所同識之草
盡矣若夫陳忠而直私忿廢而怨逐託於彼而取此以
見義此則余之所知至於道則余不得而一也然稱類
已衆而芝復獨遺是誠何故邪說者遂以九歌之三秀
為芝余以其不眀又其辭曰適山而採之則芝非獨山
草蓋未足據信也及觀漢樂歌蓋當時文工槧人緣飾
世治以裁主意耳非有如詩人騷客鬱於中而不得言
憑於物而後見者皆非余所好也今余得芝而賦之意
皆在於賦序故不道也庭勾突萌抽蔚擢秀孰非春兮
坯培壅堙播溉軋蒔孰非人兮不為常生時見挺出芝
則神兮靈榦不阿衆葉類附不孤有鄰兮生莫時期毓
無種裔天生德兮芣苢薦庭&KR1048;蕪薦道退野即兮生無
本根拔不滯茹無吝惜兮榮而不華槁而不枯莫損益
兮茨萊翳隂高出下蔽適以取容兮朝菌射干齊長並
秀德不校同兮荒原穢壤棄放委廢若將終兮知者謂
誰何為來者似不必逢兮困於不知束於薪蘇自信不
恥兮摧戕折傷披本斷榦禍不自已兮火炎木焚投置
不縮知命有止兮偶於自生不祈見聞吾與爾已兮
薛士隆靈芝賦─宋興二百有三年封陲載寧狼烽不驚
上乃高揖凝旒棲神泰清天之與子法舜承堯祗載蘷
蘷齋慄以朝帝被衮章舁策寳列旄麾羅羽葆太師輔
前少師保後工瞽登歌奉常贊道有覺彤庭皇拜稽首
上天子之父號曰光堯夀聖太上皇帝母曰夀聖太上
皇后宮維德夀康夀其堂色養無違儀刑四方二聖相
歡用惟其至仰孝俯慈假天準地二氣之精百物之英
誕秀靈草乘時挺生隆興惟甲申歲之陽羲皇御寅斗
直東方有茁者芝有粲其房不植不根於殿之梁輪囷
扶疎馨香有飶紫色芬蒕交光曄日歘騰龍而翥鳳追
金相而玉質煥燿宸居清眀帝闥閱之者神驚瞻之者
目奪一本同柯支生十二錯地分州蟠天列次瞻彼日
月膺期嗣歲亦有律呂八音以諧仙館玉樓光於泰階
皇帝乃命東觀啓鑰書披瑞命之篇參瑞應之圖驗通
儒於白虎稽神契於孝經僉曰王者孝慈則芝茂又曰
養老則芝生深仁是加於草木祥應是接於仙靈故肅
宗養親而産延英之座孝武嚴帝而秀甘泉之庭於是
聖心悅懌稱賀諠譁皇上賦玉華之詩太上發芝房之
歌君臣動色室家胥慶被之於服章聲之於謳詠蜑獠
以之輸琛海波以之愉静戴白之叟成黃之兒爰及閨
房笑語嬉嬉自慶未始識也若豈天降而人為哉粤有
狂生小子樂稱古德喜溢於顔憂形於色謂和氣致祥
允天子之慈孝天施地産誠聖人之達德也乃若漢之
宣章號稱七制仁民得天休符接至桓靈何道而産中
黃之藏有芝英之瑞也由是言之妖祥叵測爾雅離騷
乃尋乃繹乃列芝蘭乃識菌芝或云産於嵒阿采於山
而有之蓋希出堂殿高華之所有沾濡鬱結而為曾胡
多之可尚青龍之際乃一柯而三十有六支此何敞所
稱生庭之怪草崔光以謂蒸氣而生之也乃其竒祥有
取蔑聞往古方士多岐有傳漢武逮乎季末諛辭麕至
鬼目呈符菌宮賀瑞豈黃精鉤吻有時而亂亦雞蘇豨
苓有時而帝也於惟我后秉文之德昊天景貺三辰耀
色雖無此芝何損於治生禁之庭亦孔之異此不可不
察者誠何足以當上意也悵天居之高遠羌欲告而誰
言聊陳辭而寫志庶有發於塵編亂曰靈芝秀兮爍宮
庭春秋易色兮随月而生神父慈兮君至孝貺珍符兮
天之云告我欲排閶闔兮雲路迢遥物怪司閽兮翅折
之招爰攄懷兮作賦儻六丁兮下來持去
文賦散句─增─楚屈原九歌─採三秀於山間漢東方朔
七諫─拔搴玄芝兮列樹芋荷─王褒九懷─北飲兮飛泉
南采兮芝英─馮衍顯志賦─飲六醴之清液食五芝之
茂英─張衡西京賦浸石菌於重涯濯靈芝以朱柯
東京賦芝房菌蠢生其隈─思元賦聘王母於銀臺兮
羞玉芝以療饑魏曹植九詠尋湘漢之長流採芳岸
之靈芝晉何晏景福殿賦靈芝生於邱園孫綽遊
天台山賦五芝含氣而晨敷
古歌樂章─原─漢四皓紫芝歌─莫莫高山深谷逶迤曄曄
紫芝可以療饑唐虞世遠吾將何歸駟馬高蓋其憂甚
大富貴之畏人兮不如貧賤之肆志─增─漢書郊祀歌
齋房産草九莖連葉宮童效異披圖案牒玄氣之精回
復此都蔓蔓日茂芝成靈華班固郊祀靈芝歌因露
寢兮産靈芝象三德兮瑞應圖延夀命兮光此都配上
帝兮象太微參日月兮揚光輝─宋史上尊號樂章─曄
曄靈芝生於殿闈照映華栱紛敷玉蕤感召元和光符
聖期祥篇恊吉百歲咸宜─朝會樂章─嘉瑞降臨應我
皇德曄曄神芝不根而植春秋三秀晝夜一色物播詩
歌聲被金石彼茁者芝茂英煌煌敷秀喬嶽實繁其
房適符修貢封巒允臧永言登薦抑惟舊章煌煌茂
英不根而生蒲茸奪色銅池著名晨敷表異三秀分榮
書於瑞典光我文眀
五言古詩─增─梁庾肩吾芝草─踟蹰玩芝草淹留攀桂叢
桂叢方偃蹇芝葉正玲瓏如龍復如馬成闕復成宮黃
金九華發紫蓋六英通隠士蒼山北神仙海穴東随丹
聊變水獨搖不湏風─宋梅堯臣讀吴季野芝草篇─阮
生存詠懷美彼曜朱堂一榮不復枯五色異衆芳衆芳
發朝露俄以歛夕陽丹莖起瓦礫又匪媚棟梁此禀由
至和君子要有常
七言古詩─原─宋蘇軾石芝并引─元豐三年五月十一日
夜夢游何人家開堂西門有小園古井井上皆蒼石石
上生紫藤如龍蛇枝葉如赤箭主人言此石芝也予率
爾折食一枝衆皆驚笑其味如雞蘇而甘眀日作此詩
空堂明月清且新幽人睡息來初勻了然非夢亦非覺
有人夜呼祁孔賓披衣相從到何許朱闌碧井開瓊戶
忽驚石上堆龍蛇玉芝紫筍生無數鏘然敲折青珊瑚
味如蜜藕和雞蘇主人相顧一撫掌滿堂坐客皆盧胡
亦知洞府嘲輕脱終勝嵇康羨王烈神山一合五百年
風吹石髓堅如鐵─增─蘇軾石芝并引─予昔夢食石芝
作詩記之今乃眞得石芝於海上子由和前詩見寄予
頃在京師有鑿井得如小兒手以獻者臂指皆具膚理
若生予聞之隠者此肉芝也與子由烹而食之追記其
事復次前韻土中一掌嬰兒新爪指良具肌骨勻見之
怖走誰敢食天賜我爾不及賓旌陽遠遊同一許長史
玉斧皆門戸我家韋布三百年祗有隂功不知數跪陳
八簋加六瑚化人視之眞塊蘇肉芝烹熟石芝老笑唾
熊掌嚬雕胡老蠶作繭何時脱夢想至人空激烈古來
大藥不可求眞契當如磁石鐵─蘇轍次韻石芝并引
子瞻昔在黃州夢食石芝起賦八韻記之元祐八年予
與子瞻皆在京師客有至自登州者言海上諸島石向
日者多生耳海人謂之石芝食之味如茶久而益甘海
上幽人或取服之言甚益人客以一籃遺子瞻遂次前
韻雞鳴東海朝日新光蒙洲島霧雨勻一晞石上徧生
耳幽子自食無來賓寄書乞取久未許箬籠蕉囊海神
戸一掬誰令堕我前無為知我超諸數此身不願清廟
瑚但願歸去随樵蘇龜龍百歲豈知道養氣千息存其
胡塵中學仙定難脱夢裏食芝空酷烈中山軍府得安
閒更試朝霞磨鏡鐵─陸游丹芝行劒山峩峩插穹蒼
千林萬谷嶓其陽大丹九轉古所藏靈芝三秀夜吐光
如火非火森有芒朝陽欲升尚煌煌何由斸取換肝腸
往駕素虬朝紫皇
五言律詩─增─唐李義府宣正殿芝草─眀王敦孝感寳殿
秀靈芝色帶朝陽淨光涵雨露滋且標宣德重更引國
恩施聖祚今無限微臣樂未移
七言律詩─增─宋蘇轍邵武游氏老人三清堂紫芝─黑龜
赤鳳早逢師白髮蒼顔老不衰丹鼎一丸深自秘紫芝
三葉却先知烟薰晴日雲容薄色凝秋霜玉性竒何日
刀圭救羸病盡芟荆棘種交棃─張孝祥廟錫珍符豈
偶然雲華再見幾經年詳開二室昭詔燕根托同楹自
屬聯上瑞應誠難紹聖宸衷思孝益增虔微臣願考皇
天意不厭終童效異篇煌煌瑞彩映金鋪元氣回旋
即此都太史連年書盛事近臣更日獻新圖璇穹薦祉
寧虚應玉葉流芳已兆符早晚清塵欵原廟臨觀敢請
駐前驅─原─眀王世貞─數盡潘園賦衆芳何如神草被
昆岡庭中玉露傳三秀木末丹霞散九光出共萐蒲昭
聖瑞歸同天韭作仙糧野夫亦有黃公癖地肺何年許
並藏
七言絶句─增─宋眺補之舊說廬山有紫芝田百畮人莫
得見偶於開光棲賢林中步兩日各得一枝正紫如玉
戲成一首─千古芝田人不到深林繼日拾瓊瑰從今為
記眺夫子曾到芝田百畮來陸游齋中雜題幽居厭
見凡花草紅紫紛紛不復栽自斸蒼苔換黃土南山移
得玉芝來玉隆得丹芝何用金丹九轉成手持芝草
已身輕祥雲平地擁笙鶴便自西山朝玉京館中營
繕方一新而右文殿生芝草甚異丹碧參差盛一時殿
楹三秀見金芝漢庭漫道多才傑天馬何勞作頌詩
詩散句─增─魏曹植靈芝生王地朱草被洛濱榮華相晃
耀光采曄若神原─晉嵇康煌煌靈芝一年三秀增
張華─西入華隂山求得神芝草─原─唐杜甫空聞紫芝
歌不見杏壇丈但使芝蘭秀何須棟宇鄰知名未
足稱局促高山芝其陽産靈芝其隂宿牛斗吾慕
漢初老時清猶茹芝─增─宋王珪─柯同庭柏勁色近御
衣深─夏竦─四眀開奥壤三秀發靈芝黃庭堅─不須
許斧子辛勤採五芝─汪藻─齋房輝玉斝岱檢雜金泥
菌蠢朝承露熒煌夜吐霓─唐李白─身騎白鹿得飄
颻手翳紫芝笑披拂─原─杜甫知君此計誠長往芝草
琅玕日應長─李紳─靈根盤錯呈天瑞寳葉蟬聫表地
祥─增─宋黃庭堅─卓仙在時養瓊芝深根固蔕活人命
─陸游─不用采芝驚世俗恐人謗道是神仙魏阮籍
芝英耀朱堂─晉庾闡─層霄暎紫芝─齊王融─五芝多
秀色─周庾信─芝房脆似蓮青泥美熟芝─唐孟浩
然─采秀弄芝草─杜甫靈秀冠衆芳─張籍分采紫芝
苗─李商隠紫見地仙芝皮日休─盡日嗅金芝宋
楊億─芝苗晝茹肥梅堯臣芝以保萬夀蘇軾黃公
獻紫芝─金元好問─紫芝僅盌匊魏曹植東上蓬萊
采靈芝─唐曹唐─洞中天地足金芝宋蘇軾─枯朽猶
能出菌芝─元倪瓚赤城霞暖神芝秀
别錄─增─抱朴子凡求芝草入名山必以三月九月乃山
開出神藥之月必以三輔時出三竒吉門到山須六隂
之日眀堂之時帶靈寳符牽白犬抱白雞包白鹽一斗
及開山符檄著大石上執吴堂草一把入山山神喜必
得見芝須禹步往來采以王相專和支干相生之日刻
以骨刀隂乾為末服乃有功效若不致精久齋行穢德
薄又不曉入山之術雖得其圖鬼神不以與人終不可
得見也冥通記九莖紫菌琅葛芝一斤丹朱玉漿二
斗右二物細切芝竟仍以玉漿一斗漬之一宿埋隂垣
之陽去垣三寸入土一尺以白瓦器容四斗許盛仍以
瓦盤蓋之蠟蜜封之上土令厚二寸以今日午時埋至
眀日午時出之持之南行取已所住戸十二步乃置眠
床頭按上至眀日午時又以銅器盛煎之令火齊器底
勿令火燄出器邊也得三沸見又内玉漿一斗又加火
交二十九日見保命云勿犯霧露天台山記峭壁下
一石如黑靈芝莖細而房大可愛原─花史─靈芝仙品
也山中采歸以籮盛置飯甑上蒸熟曬乾藏之不壊
用錫作管套根插水瓶中伴以竹葉吉祥草則根不朽
上盆亦用此法
御定佩文齋廣羣芳譜卷八十七
