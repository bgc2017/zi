欽定四庫全書
御定佩文齋廣羣芳譜卷五十五
果譜
─李(李花别見花譜)
原─李(爾雅翼云李木之多子者故從子本草云木之多子者多矣何獨李稱木子耶按素問言李味酸屬)
(肝果)─(東方果也則李于五屬木故得專稱爾)一名嘉慶子(韋述兩京記云東都嘉慶坊有美李)
(人稱嘉慶子)─增─本草─梵書名居陵迦─原─李實有離核合
核無核之異小時青熟則各色有紅有紫有黃有綠又
有外青内白外青内紅者大者如杯如卵小者如彈如
櫻其味有甘酸苦澀之殊性耐久樹可得三十年雖枝
楛子亦不細種類頗多有麥李(麥秀時熟實小有溝肥甜爾雅云痤接慮李注)
(云今之麥李是也)南居李(觧核如杏堪入藥風上記云南居細李四月先熟)季春李(鄴中)
(記云華林園有春李冬花春熟)木李(絶大而美)御黃李(形大而味厚核小而甘香李中佳品也)
均亭李(紫而肥大味甘如蜜南方李此為最)擘李(熟則自裂)餻李(肥粘如餻)中植李
(麥前熟)趙李(無核爾雅云休無實李注云一名趙李是也)御李(大如櫻桃紅黃色光諸李熟詳)
(見后西溪叢語)赤李(其實赤爾雅云駁赤李注云子赤是也)冬李(十月十一月熟)離核李
(似柰有擘裂)皆李之特出者他如經李(一名老李樹數年即枯)杏李(味小)
(酸似杏)黃扁李夏李名李(出南郡)縹青李(出房陵)建黃李(出河沂見)
(傅玄賦)青皮李赤陵李馬肝李牛心李紫粉李小青李水
李扁縫李金李鼠精李(詳見好事集)合枝李柰李晚李之類
未可悉數建寧者甚甘今之李乾皆從此出─增─西京
雜記─上林苑李有紫李綠李朱李黃李青綺李青房李
同心李含枝李金枝李顔淵李(出魯)羌李燕李蠻李侯李
─廣志─有車上李─述異記─杜陵有金李李大者謂之
夏李尤小者謂之鼠李─客燕雜記─京師佳果有麝香
李盤山李
彙考─增─詩王風─丘中有李彼留之子─小雅北山有李
─大雅─投我以桃報之以李─原─爾雅─棗李曰㚄之疏
謂治棗李皆去其核核者柢也─孟子─井上有李─增
晉書王濟傳─和嶠性至儉家有好李帝求之不過數十
濟候其上直率少年詣園共啖畢伐樹而去─王戎傳
戎嘗與羣兒戲於道側見李樹多實等軰競趨之戎獨
不往或問其故戎曰樹在道邊而多子必苦李也取之
信然─南史王僧孺傳─僧孺幼聰慧有餽其父冬李先
以一與之僧孺不受曰大人未見不容先嘗─山海經
邊春之山岐山孟子之山靈山卑山其上多桃李─原
管子─五沃之土其木宜梅李─增春秋運斗樞─玉衡星
散為李─黃帝内傳─王母遺帝上清玉文之李─原─鹽
鐵論─夫李梅實多者來歲為之衰─洞冥記─琳國去長
安九萬里生玉葉李色如碧玉數千歲一熟味酸昔韓
衆嘗餌此李因名韓衆李─漢武内傳─李少君謂帝云
鍾山之李大如瓶臣以食之遂生竒光─增─漢武内傳
仙藥之上者有員丘紅李─風俗通─汝南南頓張助於
田中種禾見李核意欲持去顧見空桑中有土因殖種
以餘漿灌溉後人見桑中反復生李轉相告語有病目
痛者息隂下言李君令我目愈謝以一豚目痛小疾亦
行自愈遠近翕赫其下車騎常數千百酒肉滂沱間一
歲餘張助遠出來還見之驚曰此有何神乃我所種耳
因就斮之─抱朴子─五原蔡誕入山而還欺其家人云
到崑崙山有玉桃玉李形如世間者但光明洞徹而堅
以玉井水洗之便輭而可食─原─神仙傳─老子之母適
至李樹下而生老子生而能言指李樹曰以此為我姓
─增─孝子傳─王祥後母庭中有李始結子使祥晝視鳥
雀夜則趨鼠一夜風雨大至祥抱泣至曉母見之惻然
─搜神記─袁紹在冀州有神出河東號度朔君百姓共
為立廟兖州有一士姓蘇母病往禱見一客來著白布
單衣高冠冠似魚頭謂度朔君曰昔臨廬山共食白李
憶之未久已三千歲日月易得使人悵然去後謂士曰
此南海君也─荆州記─房陵縣有朱仲者家有好李代
所希有─述異記─瀨鄉老子祠有紅縹李一李二色
魏文帝安陽殿前天降朱李八枚啖一枚可數日不食
今李種有安陽李大而又甘者即其種也晉暉章殿
前有嘉李房陵定山有朱仲李園三十六所潘岳閒
居賦防陵朱仲之李李尤果賦云三十六園朱李是也
中山有縹李大如拳者呼仙李李尤果賦云如拳之李
陸士衡果賦云中山之縹李又云仙李縹而神李紅
原─世說─王戎有好李賣之恐人得其種恒鑚其核─語
林─和嶠性至儉家有好李諸弟往園中食李而皆計核
責錢─增─顔氏家訓─齊武成帝子瑯琊王嘗朝南殿見
鈎盾獻早李還索不得遂大怒訽曰至尊已有我何意
無不知分齊率皆如此─集真記─西王母居龍月城城
中産黃中李花開則三影結實則九影花實上皆有黃
中二字王母惜之過於蟠桃與紫陽真官博戲則以一
二百枚遞分勝負─原─好事集─王侍中家堂前有鼠從
地出其穴即生李樹花實俱好此鼠精李也─增─花木
錄─北齊武帝改芳林園為仙都苑植名果有合歡杏同
心李─原─零陵總記─李直方常第果實若貢士以綠李
為首─雲仙䧽記─崔奉國家有一種李肉厚而無核識
者曰天罰乖龍必割其耳血堕地生此李─增─談苑─許
州小窑出好李太常少卿劉蒙正有園在焉多植之每
遣人負擔歸京師以遺貴要竊得嘗之絶大而味佳所
謂曾知己也─高僧傳─唐肅宗至德二年返轅指扶風
令釋元皎於鳳翔開元寺置御藥師場忽於法會内生
一叢李樹有四十九茎元皎等表賀帝喜曰此大瑞應
答勅云瑞李繁滋國之興兆生在伽藍之内足知覺樹
之榮感此殊祥與師同慶─西溪叢語─許昌節度使小
廳是故魏景福殿魏太祖挟獻帝自洛都許許州有小
李子色黃大如櫻桃謂之御李子即獻帝所植至今有
焉─武夷山記─峰山有仙李如小鳥卵長而色赤味亦
酸美─異林─弘治甲寅楓樹生李實又歲丙辰李樹生
豆荚苕苕滿枝─學圃餘疏─李種亦殊多北土盤山麝
香紅妙甚江南絶無然亦有一種極大而紅者味可亞
之亦有玉黃青翠嘉慶子俱稱佳品今吾圃中僅有粉
李一種餘當致之─原─花史─嘉興府城西南地産佳李
因名檇李越絶書作就李又云吳王曾醉西施於此號
醉李水晶李出天台閑閑真人曾致元帝
集藻─表─增─唐孫逖為宰相賀李樹凌冬結實表─臣等伏
見劉麟奏南郡李樹凌冬結實并圖及李實者唯此珍
樹名應皇族玄元所指用興長發之祥明靈是憑故表
非常之瑞已經夏實更發冬榮霜雪而翠葉不凋斯湏
而朱實皆就仁及草木既叶太平之期道貴生成仍呈
久視之應恭惟聖感詎可名言所以彰寳祚之靈長表
天枝之碩茂遠踰海嶠来薦闕庭豈三秀之足稱何兩
岐之敢喻殊祥洊至品物同歡况在臣等寧勝抃躍無
任欣慶之至
雜著─原─晉王羲之帖─青李来禽櫻桃日給藤子皆嚢盛
為佳凾封多不生足下所疏云此果佳可為致子當種
之此種彼胡桃亦生也吾䔍喜種果今在田里惟以此
為事故遠及足下致此子者大惠也
賦─增─晉傅元李賦─植中州之名果兮結修根於芳園嘉
列樹之蔚蔚兮美弱枝之爰爰既乃長條四布密葉重
隂夕景廽光傍隂蘭林於是肅肅晨風飄飄落英潛實
内結豐彩外盈翠質未變形隨運成清角奏而微酸起
大宫動而和甘生既變洽熟五色有章種別類分或朱
或黃甘酸得適美逾蜜房浮彩點駁赤者如丹入口流
濺逸味難原見之則心悦含之則神安乃有河沂黃建
房陵縹青一樹三色異味殊名乃上代之所不睹兮咸
升御乎紫庭周萬國之口實兮充薦饗於神靈昔怪古
人之感貺乃答之以寳瓊翫斯味之竒瑋兮然後知報
之為輕
五言古詩─增─梁王筠答元金紫餉朱李─穠華春發彩結
實下成蹊潘生詠金谷魏后沉寒溪逢君重妖麗移翫
入崇閨慙無瓊玖報徒用萃幽栖─沈約麥李─青玉冠
西海碧石彌外區化為中園實其下成路衢在先良足
貴因小邈難逾色潤房陵縹味奪寒水朱摘持欲以獻
尚食且踟蹰─陳江總詠李嘉樹春風早春風花落新
但見成蹊處幾得正冠人當知露井側復與夭桃鄰
七言絶句─原─唐白居易嘉慶李─東都綠李萬州栽君手
封題我手開把得欲嘗先悵望與渠同别故鄉来─宋
王十朋詠李─長念詩人詠子嗟團欒繞樹日欹斜冰盤
行薦炎天實不用東陵學種瓜
詩散句─原─晉張華─朱李生東苑甘瓜出西郊增─唐于
鵠仲夏梅霖發枝頭玉實繁─原─宋宋祁─會見繁英出
縹墻更將朱實奉華堂─增─宋顔延年─李下不整冠
謝朓─夏李沉朱實─原─唐杜甫─朱李沉不冷故索苦
李餐─韓愈─道旁多苦李冰盤夏薦碧實脆─宋蘇
軾─朱李扶疎禽自来紫李黃瓜村路香
别錄─原─移栽─春月取近根小條栽之離大樹遠者不用
待長移之别地性喜開爽宜稀栽南北成行率兩步一
株太密聯隂則子小而味不佳樹下勤去草而不可耕
耕則樹肥而無實─嫁李正月一日或十五日以磚石
著李樹岐中則實繁又臘月中以杖微打樹岐間正月
晦日復打可令足子又法以煮寒食醴酪火㮇著樹間
亦良或曰桃樹接李則生子甘紅─禁忌─李多食腹脹
苦澀者忌食服术人不可食不沉水者不可食
不可合雀肉食不可合蜜食不可臨水食不可
合漿水食─製用─鹽曝法夏月李黃時摘取以鹽挼去
汁合鹽曬萎去核復曬乾用時以湯洗净薦酒甚佳
嘉慶子取朱李蒸熟曬乾又糖藏蜜煎皆可久留─保
生月錄─食李能除固熱調中不可多食
棃(棃花别見花譜)
原─棃(爾雅云棃山樆疏云其在山之名則曰樆人植之曰棃本草補遺云棃者利也其性下流利也)一
名果宗一名快果(陶弘景别錄云梨性冷利多食損人故俗人謂之快果)一名玉
乳一名蜜父(清異錄云建業野人種棃者詫其味曰蜜父)北地處處有之南
方惟宣城為勝二月開花上巳日無風則結梨必佳有
二種瓣圓而舒者果甘缺而皺者味酸果圓如榴頂微
凹無尖瓣性甘寒無毒潤肺凉心消痰降火觧瘡毒酒
毒乳棃(本草云又名雪梨出宣城皮厚肉實而味長)鵝梨(本草云又名綿梨出河之南北皮薄)
(漿多味頗短香則過之)二棃皆入藥其餘水棃赤棃茅棃禦兒棃
(本草云即玉乳之訛或云禦兒一作語兒地名也在嘉興縣)紫糜棃陽城夏梨秋棃
種類非一他如紫梨(植瑶光樓前)香水梨(本草云又名消梨出北地最為上品)
張公夏梨(廣志云出洛陽北邙海内惟有一株)廣都棃鉅鹿豪梨(廣志云重六斤)
(數人分食之)鉅野梨新豊箭谷梨關西谷中梨(廣志云關以西京兆右扶)
(風界諸谷中梨率多供御)味色香種種竒絶未可悉數─增─西京雜
記─上林苑有青棃(實大)芳棃(實小)大谷棃細葉棃縹葉棃金
葉梨(出瑯琊王野家太守王唐所獻)瀚海梨(出瀚海北耐寒不枮)東王梨(出海中)紫
條梨─廣志─常山真定梨梁國睢陽梨齊都臨淄梨
洛陽花木記─雨梨濁梨穰梨車寳梨紅鵝梨敷鵝梨紅
消棃秦王掐消棃蜜指梨清沙爛─本草紫花梨(療心熱詳)
(見后耳目記)真定御梨(詳見后魏文帝詔)含消棃(漢武嘗種于上苑梨之竒品也詳見)
(后三輔黃圖)青皮早穀半斤沙糜諸梨皆粗濇不堪止可蒸
煮及切烘為脯
原─一種桑棃止堪同蜜煮食生食冷中不益人
彙考─增─禮記内則─柤梨曰攅之─注─攅之者鑚治其螙處
也─原─宋書王玄謨傳─玄謨營貨利一疋布責人八百
棃─增南史扶桑國傳扶桑國有赤梨經年不壞─北
史高聪傳─聪廢於家斷絶人事惟修營園果世稱高聪
棃以為珍異─山海經洞庭之山其木多柤棃─家語
曾參後母遇之無恩供飬不衰其妻以蒸棃不熟因出
之人曰非七出也參曰蒸梨小物耳吾欲使熟而不用
吾命况大事乎─莊子─三王五帝之禮義法度不同譬
其猶樝棃橘柚耶其味相反而皆可於口─韓非子─夫
樹柤棃橘柚者食之則甘嗅之則香─神異經─東方有
樹焉高百丈敷張自輔葉長一丈廣六尺其名曰棃如
今之樝棃但樹大耳其子徑三尺剖之少瓤白如素和
羹食之為地仙衣服不敗辟榖可以入水火注─一名木
棃─原─洞冥記─塗山之背有棃大如升或云如斗紫色千年
一花謂之紫輕棃─增─尹喜内傳─老子西遊省太真王
母共食碧棃紫棃─原─漢武内傳─太上之藥有玄光棃
─增─三輔黃圖─三秦記云漢武帝御宿園出大棃如五
升瓶落地則破其取梨先以布嚢承之號曰含消雲
陽宫記曰雲陽車箱坂下有棃園一頃棃數百株青翠
繁密望之如車蓋─原─魏文帝詔─真定郡棃大若拳甘
若蜜脆若菱可以觧煩釋悁─魏書─魏武為兖州牧上
書曰山陽有美棃謹上三箱─增─曹瞞傳─王自漢中至
洛陽起建始殿使工蘇越往徙美梨掘之根盡血出
文士傳─孔融年四歲與諸兄食棃輙取其小者人問其
故答曰我小兒法當取小者由此宗族竒之─神仙傳
吳主徵介象至武昌甚尊敬之稱為介君後告言病帝
遣左右姬侍以美梨一奩賜象象食之湏臾便死乃埋
葬之以日中時死晡時已至建業所賜棃付苑吏種之
吏後以表聞發棺視之惟一符耳─晉令─諸宫秩棃守
護者吏一人─凉州記─吕光時燉煌太守宋歆獻同心
之棃─南康記─歸山石城内有棃熟人食其實任意取
足持歸家人噉輙病或顛仆失徑亡命味似秋梨─永
嘉郡記─青田村人家多種棃樹名曰官梨子大一圍五
寸恒以供獻名為御梨吏司守視土人有未知味者實
落至地即融釋─幽明錄─成彪兄喪晝哭夜泣兄提二
升酒一盤梨就之引酌相勸─原─世說道安公嘗集講
僧數百人習鑿齒餉十棃公坐中手自剖分梨盡人徧
都無偏頗桓南郡每見人不快輙嗔曰君得哀家棃
當復不蒸食否─注─秣陵有哀家棃大如升甚美入口即
消─增─述異記─南方有三尺之棃人不得見或見而食
之即為地仙─洛陽伽藍記報德寺高祖所立在開陽
門外三里周圍有園珍果出焉有棃如承光寺─三晉
山險記─山陽縣北有谷通得驢馬石勒昔在此啖梨生
樹今有棃園─原─廣五行志─宋廢帝大始中江南盛傳
消棃先無此樹自此百姓争植之既而後齊蕭氏受禪
─鄴侯外傳─肅宗嘗夜坐召潁王等三弟同於地爐罽
毯上坐時李泌絶粒上自燒二棃以賜之潁王恃恩固
求上不與曰汝嘗飽肉食先生絶粒何必争之賜以他
果潁王曰先生恩渥如此臣等請聯句以為他年故事
上許之潁王曰先生年幾許顔色若童兒信王曰夜抱
九仙骨朝披一品衣益王曰不食千鍾粟唯餐兩顆棃
既而三王請上成之上曰天生此間氣助我化無為
童子通神集─房次律弟子金圖十二歲時次律問以葛
洪仙籙中事以水玉數珠手節之凡兩徧三百事次律
賞以轉枝梨─增─酉陽䧽俎─洛陽報德寺梨重六斤
曹州及揚州淮口出夏梨─洽聞記─融峰上有青壇方
五丈有燒香行道處古形銅器數種有梨樹高三十丈
子如斗至搖落時但見其汁核無得味者─耳目記武
宗患心熱青城山邢道士以肘後綠嚢中青丹兩粒取
梨數枚絞汁進之帝疾尋愈從容問其丹為何物曰赤
城山頂有青芝兩株太白南溪有紫花梨一樹臣遊二
山偶獲兩寳合鍊成丹邢辭去後帝詔示天下有紫花
梨即時奏上時恒州節度太尉公王達尚夀春公主即
會昌之女弟聞真定李令種梨數株其一紫花梨即遣
寺人就加封檢剪其旁樹匝以朱欄寳惜纖枝有同月
桂當花發之時防蜂蝶之窺耗每以輕綃紗縠遠加籠
罩焉洎及秋實公主必手選而進之比達帝庭十得其
六七帝多食此梨雖不及邢氏者亦粗觧其煩燥耳是
時有李遵来侍御任恒州記室作進梨表云紫花開處
擅美春林縹蔕懸時廽光秋浦離離玉潤落落珠圓甘
不待嘗脆難勝口表達闕下公卿笑之曰常山公何用
進殘梨扵天府也蓋以其表有脆難勝口之句有縣宰
李尚嘗以守樹不謹曾風折一枝降為冀州典午─零
陵總記─李直方嘗第果實若貢士以楞梨為二─原─吳
越傋史─李昪本徐氏湖州安吉人為安吉令先是其家
有梨樹云結一實大如升其父異之將獻郡守有謂其
父曰此果非常年所有即上獻来年見徵安知復有此
物不如勿獻其父然之因會鄰里將共食即席剖之有
赤蛇在實中割者大驚投刃於地俄而赤蛇走其母榻
下尋之了無所見未幾其母遂孕知誥─增─湘山野錄
李建勲丞相出鎮豫章一日與賓僚遊東山忽平田間
一茅舍有兒童誦書聲攜策就之乃一老叟教數村童
叟驚悚離席改容趨謝而翔雅有體氣調瀟灑丞相愛
之遂觴於其廬置之客右叟亦不敢輙談李以晚渴連
食數梨賓僚有曰此不宜多食號為五臟刀斧叟竊笑
丞相曰先生之哂必有異同叟謝曰小子愚賤偶爾失
容於鈞重然實無所聞李堅質之仍脅以巨觥曰無說
則沃之叟不得已問說者曰敢問刀斧之說有稽乎曰
舉世盡云必有所稽叟曰見鶡冠子所謂五臟刀斧者
非所食之棃乃離别之離爾盖言人之别離戕伐胸懷
甚若刀斧遂就架取一小冊振拂以呈丞相乃鶡冠子
也撿之如其說李特加重─過庭錄邵伯恭侍郎守長
安既去久之以書抵親識曰自去長安惟酥棃笋時復
繫念其他漫然不復記憶可謂風流矣─茅亭客話─滕
處士昌祐字勝華所居園中有梨名車轂圍一尺摘時
先以布嚢盛之落地即碎─石湖集詩注─良鄉燕山屬
邑驛中供金粟梨内丘鵝梨為天下第一初熟收藏十
一月出汗後方佳園戶云棃至易種一接便生可支數
十年吾家園者猶聖宋太平時所接─劒南集詩注─村
人謂小梨為梨頭─老學庵筆記─紹聖中蔡京舘遼使
李儼蓋泛使者留舘頗久一日儼方飲忽持盤中杏曰
来未花開如今多幸京即舉梨謂之曰去雖葉落未可
輕離─原─類編─一士人状若有疾懨懨無聊往謁楊吉
老楊曰君熱症已極氣血銷鑠此去三年當以疽死士
人不樂而去聞茅山有道士醫術通神而不欲人知乃
衣僕人衣詣山願執薪水之役道士留置弟子中久之
以實白道士診之笑曰汝便下山日日喫好梨一顆如
無生棃取乾棃煮熟食滓飲汁疾自當平士人如其戒
經一歲復見楊楊見其顔貌腴澤脉息和平驚曰君必
遇異人不然豈有痊理士人告以故吉老具衣冠望茅
山設拜自咎其學之未至─增─雲蕉館紀談─廣安出紫
棃到口即化者為佳明昇取其汁和紫藤粉為糕名雲
液紫霜食之能却醉─學圃餘疏─梨如哀家棃金華紫
花梨不可見也今北之秋白梨南之宣州梨皆吾地所
不能及也聞西洞庭有一種佳者將熟時以箬就樹包
之味不下宣州當覓此種植之亦一快也─一統志棃棃
洲山在寧波府奉化縣西南六十里舊志孫興公弟承
公遊此獲仙棃食之成仙故名
集藻─頌─增─晉王讚梨樹頌并序─太康十一年梨樹四枝
與中枝合生於囿皇太子令侍中頌之嘉木時生瑞我
皇祚修幹外揚隆枝内附翼翼皇儲克光其敬神啓其
和人隆其盛降自玄圃合體連性時惟令月躬親北林
樂在同人如蘭如金木之期應乃同其心同心之生啓
自神明在心斯動於言斯形先民有則稱詩表情惟永
作歌以休厥靈
啓─原─宋謝脁謝隋王賜紫梨啓─味出靈關之隂旨介玉
津之澨豈徒真定歸美大谷滋慙將恐帝臺妙棠安期
靈棗不得孤擅玉盤獨甘仙席雖秦君得器漢后推餐
望古可儔於今誰答─梁庾肩吾謝賚梨啓─睢陽東苑
子圍三尺新豐箭谷枝懸六斤未有生因粉水産自銅
丘影連鄧橘林交苑柿遠薦中厨爰頒下室事同靈棗
有願還年恐似仙桃無因留核
文賦散句─增─魏何晏九州論─真定好梨─晉左思蜀都
賦─紫梨津潤─潘岳閑居賦─張公大谷之梨─傅㢲七
誨─襄陽黃梨
五言古詩─增─梁元帝詠梨─大谷常流稱南荒本足珍綠
葉已承露紫實復含津─沈約詠梨應詔─大谷来既重
岷山道又難摧折非所恡但令入玉盤─周庾信奉梨
接枝秋轉脆含消落更香擎置仙人掌應添瑞露漿
宋梅堯臣玉汝贈永興冰蜜梨十顆─棃傳真定間其甘
曰如蜜君得咸陽中味兼冰作質遺之析朝酲亦以蠲
煩疾吾兒勿多嗜不比盤中栗─江鄰幾學士寄酥梨
興平烹瓊乳咸陽摘冰枝秦女點山日張公開谷時刻
破玉漿壺泛融金酒巵適從關中寄不見博士卑─曾
鞏食梨─今歲天旱甚百榖病已久山棃最大樹屬此亦
乾朽當春花盛時雪滿山前後常期摘秋實穰穰落吾
手忽驚冰玉敗不與膏澤偶清朝起周覧映葉才八九
閑居問時物此說得溪叟貧齋分寂絶塵抱徒噎嘔寧
知蕭條内把握忽先有食新恐非稱分少覺已厚開苞
日星動落刃冰雪剖烟潯擇新汲遠負盈素缶英華兩
相發光彩生戶牖初嘗蜜經齒久嚼泉垂口蠲煩慰諸
親愈渴忻衆友肯視故畦瓜寧論濁泥藕歲晚廹風霜
人饑乏藜糗真味雖暫御未許置樽酒─楊道山乞梨
張果出李園有實大如斗擬湏青女熟不柰飛廉吼料
因秋草間磊砢驪珠走磨刀垂饞涎佇立待一剖
七言古詩─增─宋邵雍食梨─願君莫愛金花梨願君湏愛
紅消棃金花紅消兩般味一般顔色如臙脂紅消食之
甘如飴金花食之顰䨇眉似此悞人多少事未審之前
宜辨之─孔平仲食棃─東方早寒雪霜摯新梨十月已
滿市削成黃蠟圓且長味甘骨冷體有香芳尊命友先
衆果百十磊砢升君堂贈君玉壺層冰之皎潔副以金
莖皓露之清凉柰何撥火取煨栗梨雖至美或不嘗顰
眉三嚥手摩腹謂此發病為第一奪之兒口餳止哭君
不記南方無此物五更酒渴喚水時思此千里莫致之
及今乃以多見賤南方橘柚東方梨─元耶律楚材和
陳秀玉綿梨─石門九月西風高綿梨萬樹金垂梢清溪
千里攜贈我藤篚乍發香盈包縹葉紫條生拔俗夜光
安可同魚目文園消渴正難禁齒嚼寒冰劚香玉
五言律詩─增─唐李嶠詠梨─擅美玄光側傳芳瀚海中鳳
文疎象郡花影麗新豐色對瑤池紫甘依大谷紅若令
逢漢主還冀識張公─宋梅堯臣王道損贈永興冰蜜
梨四顆─名果出西州霜前競以收老嫌冰熨齒渴愛蜜
過喉色向瑶盤發甘應蟻酒投仙桃無此比不畏小兒
偷─程敦厚謝人送梨─遠意来佳惠秋筠起翠籃清香
殊未散竒品互相參鳳卵辭丹穴龍珠出古潭剖輕刀
匕快嚼易齒牙甘
七言律詩─增─宋徐鉉贈陶使君求梨─昨宵宴罷醉如泥
惟憶張公大谷梨白玉花繁曾綴處黃金色嫩乍成時
冷侵肺腑醒偏早香惹衣襟歇倍遲今旦中山方酒渴
唯應此物最相宜─楊億詠梨─繁花如雪早傷春千樹
封侯未是貧漢苑漫傳盧橘賦驪山曾識荔支塵九秋
青女霜添味五夜方諸月溜津楚客狂酲朝已觧水風
猶自獵江蘋─劉筠詠梨─玄光仙樹阻丹梯御宿嘉名
近可齊真定早寒霜葉薄樊川初曉露枝低先時櫻熟
煩羊酪遠信梅酸損瓠犀宋玉有情終未識蔗漿無柰
楚魂迷─錢惟演詠梨─紫花青蔕壓枝繁秋實離離出
上闌東海圓珪無柰碧嵰山甜雪不勝寒已憂仙珮懸
珠重更恐金刀切玉難自與相如觧消渴何湏瓊蘂作
朝餐─丁謂詠梨─搖搖繁實弄秋光曾伴青椑薦武皇
元圃雲腴滋紺質上林風馭獵清香尋芳尚憶瓊為樹
蠲渴因知玉有漿多少好枝誰最見冐霜丹頬倚鄰墻
─韓琦壓沙寺梨─壓沙千畝敵侯封珍果誠非衆品同
自得嘉名過冰蜜誰知精別有雌雄嘗滋沆瀣充肌脆
不假臙脂上頬紅四海舉皆推美味任從潘賦紀張公
─劉子翬詠梨─尚想飛花映綺疏離離秋實點塵蕪丹
腮曉露香猶薄玉齒寒冰嚼欲無舊有佳名傳大谷誰
分靈種下江都柘漿不用傳金椀猶得相如病少蘇
楊東山詠梨─想像含消與接枝英華集裏脆香詩外飛
翠羽中懷玉嚼出清泉上滿池益齒應餐多正好堆盤
儘飣老相宜炎蒸時節還能洗不是棃侯更有誰─楊
萬里詠梨─挂冠大谷肯干時飣坐風流特地竒骨裏馨
香衣不隔胸中冰雪齒先知賣漿碎搗瓊為汁觧甲方
憐玉作肌老子醉来渾謝客見渠倒屣只嫌疑─朱子
食梨─珍實渾疑露結成香葩况是雪儲精乍驚磊落堆
盤出旋剖輕盈照骨明盧橘謾勞誇夏熟柘漿未許析
朝酲啖餘更檢桐君綠快果知非浪得名─元劉因醉
梨─白雪春香洗未殘元霜誰遣凍成團漆封圓果盤增
滑蜜和濃漿齒避寒綠蟻從今㤀病渴金花無地著餘
酸快人風味依然在莫作尋常輭熟看
五言排律─增─唐許渾蒙賓客李相國見示和宣武盧僕
射以吏部高尚書自江南赴闕貺大梨白鷴因贈五言
六韻攀和─巨實珍吳果馴雛重越禽摘来漁浦上攜在
兔園隂霜合凝丹頰風披歛素襟刀分瓊液散籠蔽雪
華深虎帳齋中設龍樓洛下吟含消兼受彩應貴冡卿
心
五言絶句─增─宋蘇軾和子由岐下詠梨─霜降紅梨熟柔
柯已不勝未嘗蠲夏渴長見助冬冰
七言絶句─增─宋王安石耿天隲惠梨次韻─故人家果獨
難㤀秋實初成便得嘗直使紫花形味勝豈能終日望
咸陽淮浦新隂百畝凉分甘每得助秋嘗張公大谷
雖云美誰肯苞苴出晉陽甘滋南北共傳誇栽接還
如老圃家誰謂交梨非外奬因君澆灌已萌芽─范成
大内丘裂園─汗後鵝梨爽似冰花身耐久老猶榮園翁
指是還三嘆曾共翁身見太平
詩散句─增─梁宣帝─綠葉已承露紫實復含津─宋曾鞏
初嘗蜜經齒久嚼泉垂口─陶弼─色鮮因曉日聲脆得
秋霜─晏殊嘉名舊出新豐谷美實今鄰御宿園─歐
陽修─嗟余久苦相如渴却憶冰梨熨齒寒─辛寅孫─蒙
君知重惠瓊實薄起金刀釘玉深嚼處春冰敲齒冷
嚥時雪液沃心寒─宋謝脁─環梨懸已紫梁沈約高
梨有繁實─庾肩吾─梨紅大谷晚─周庾信─脆梨裁數
實─唐太宗─園棃始帶紅─李白─山盤薦霜梨─杜甫
山梨結小紅紅棃迥得霜張棃不外求─柳宗元
霜重梨棗熟─于鵠─蒸棃常共竈─張籍─梨晚漸紅墜
─宋梅堯臣─剖破玉壷漿─蘇軾─高樹紅消棃─陸游
梨大圍三寸冰梨頳似頬─金高士談─北風熟柤棃
─宋錢惟演─紫梨半熟連紅樹─黃庭堅─漢苑甘寒梨
得霜─陸游─門前喚擔買梨頭─金蕭貢─霜添老葉山
梨紫
别錄─增─南史張敷傳─敷小名樝父邵小名梨文帝戲之
曰樝何如梨敷答曰梨是百果之宗樝何敢比也─原
唐書崔遠傳─遠有文而風致整峻世慕其為目曰飣坐
棃言座所珍也─御史本草─侍御史為脆梨漸入佳味
─輶軒絶代語─燕代北鄙謂老曰梨言面色如凍棃也
─邵氏聞見後錄─錢昭度有食棃詩云西南片月充腸
冷二八飛泉繞齒寒予讀樂府觧題井謎云二八三八
飛泉仰流蓋二八三八為五八五八四十也四十為井
字─韻府─人勸劉淨翁捨俗出家山谷頌曰掉却甜桃
喫酸棃─種梨─梨熟時埋之經年至春生芽次年分栽
漑以肥水至冬葉落附地刈之以炭火燒頭二年即結
子若櫓生及種而不栽則結子遲每棃有十餘子惟二
子生棃餘皆生杜─栽梨─春分前十日取旺棃笋如拐
樣截其兩頭火燒鐵器烙定津脉卧栽於地即活─接
梨─取棠杜如臂以上者大者接五枝小者二三枝梨葉
微動為上時欲開莩為下時先作麻紉纏十數匝以小
利鋸截杜令離地五六寸將原幹用利刃貼皮劙開尖
竹籖刺入皮木之際令深一寸許預取結梨旺嫩枝向
陽者長五六寸削如馬耳名曰棃貼用口含少時以借
其氣插入杜樹孔中大小長短削與所刺等拔去竹籖
即插梨貼至所探處緊縛勿動搖以綿裹杜樹頂封熟
泥於上以土培覆令棃僅出頭仍以土壅四畔當梨上
沃水水盡以土覆之務令堅蜜梨枝甚脆培土時湏謹
愼若著掌則芽折梨貼湏去黑皮勿傷青皮傷青皮則
不活梨既生杜旁有葉即去之勿分其力月餘自發長
即生梨梨生用箬包裹勿為象鼻蟲所傷又云凡接梨
園中用旁枝葉得四散庭前用中心取其枝幹直上用
根邊小枝樹形可喜五年方結子用鳩根老枝三年即
結子但樹醜若遠道取貼根下燒三四寸可行數百里
猶生─種樹書─桑上接梨則脆而甘美─藏棃─初霜即
收多經霜不能至夏於屋下掘深窨坑底無令潤濕收
梨在中不湏覆蓋便可經夏摘時湏好接勿令損傷
物類相感志─梨與蘿蔔相間收或削梨蔕種於蘿蔔内
藏之皆可經年不爛─本草─就樹上以囊包裹過冬乃
摘亦妙─製用─農桑通訣─凡酸棃換水煮熟則甜美不
損人西路産梨處取甜梨去皮切作厚片火焙乾謂
之梨花允為佳果可充貢─增─齊民要術─棃菹法先作
漤用小梨瓶中水漬泥頭自秋至春至冬中湏亦可用
又云一月日可用將用去皮通體薄切奠之以梨漤汁
投少蜜令甜酢以泥封之若卒切梨如上五梨半用苦
酒二升湯二升合和之温令少熱下盛一奠五六片汁
沃上至半以篸置柸旁夏停不過五日
(附錄)檖
增─爾雅─檖蘿─注─今陽檖也實似梨而小酢可食─陸璣
詩疏─檖一名赤蘿一名山梨也今人謂之陽檖實如梨
但小耳一名鹿梨一名鼠梨今人亦種之極有脆美者
亦如梨之美者─本草─蘇頌曰江寧府信州一種小梨
名鹿梨葉如茶根如小栂頭彼人取皮治瘡八月採之
近處亦有但采實作乾不知入藥也李時珍曰山梨野
梨也處處有之梨大如杏可食其木文細密赤者文急
白者文緩
彙考─增─詩秦風─隰有樹檖
(附錄)樝
原─樝(與柤同又作查本草云酢澀而多渣故謂之樝)一名&KR0008;圓子一名木桃處
處有之孟州特多小於木瓜更酢澀色微黃蔕核皆粗
核中之子小而圓味劣於梨與木瓜而入蜜煮湯則香
美過之去悪心咽酸止酒痰黃水功與木瓜相近─增
風土記─柤棃屬内堅而香
彙考─增─詩衞風─投我以木桃報之以瓊瑤─禮記内則
柤梨薑桂─注─柤梨之不臧者─山海經─銅山葛山賈超
之山其木多柤甘樝列於崑崙中容之國甘柤所
生蓋猶之山其上有甘樝枝幹皆赤黃葉白華黑實
有沃之國爰有甘柤─神異經─南方大荒之中有樹
焉名曰柤稼&KR2286;柤者柤梨也稼者株稼也&KR2286;親暱也三
千歲作華九千歲作實其華蘂紫色其實赤色其高百
丈或千丈也敷張自輔東西南北枝各近五十丈葉長
七尺廣五尺色如綠青木皮如梓樹理如甘草味飴實
長九尺圍如其長而無瓤核以竹刀剖之如凝蜜得實
復見實即滅矣言復見後實熟者夀一萬二千歲─宋
景文筆記─鄭元注禮記謂柤梨之不臧者今樝與梨絶
不類恐元所指非今樝也
集藻─詩散句─增─周庾信─甘查惟一株─原─唐杜甫─樝梨
且綴碧
别錄─增─續世說─張敷從彭城還傅亮下船與别張不起
授手著舫戶外傅遂不執手熟視張面云查故是梨中
不臧者便去
(附錄)榅桲
原─榅桲出關陕沙苑者更佳似樝子而小氣香辟衣魚
樹如林檎花白綠色味甘食之宜淨洗去毛恐損肺不
宜多食同車螯食發疝氣
彙考─增─述異記─江淮南人至北見榅桲以為樝子
集藻─五言古詩─增─宋無名氏詠榅桲─秦中物專靈榅桲
為佳果南枝種府署高樹立婀娜秋来收新實照日垂
萬顆中滋味醴釀外飾素苴裹彦思摘晨露滿合持贈
我
七言絶句─增─宋梅堯臣得沙苑榅桲戲酬─蒺藜枯枮天
馬歸嫩蠟籠黃霜冒榦不比江南楂柚酸槖駞載與吳
人看
棠棃(棠棃花别見花譜)
原─棠棃(鄭康成詩注云北人謂之杜棃南人謂之棠棃通志云甘棠謂之棠梨丹鉛總錄云楟山棃今)
(棠棃廣志云上黨楟梨小而加甘是也)實如小棟子霜後可食其樹接棃
甚佳處處有之有甘酢赤白二種陸璣詩疏云白棠甘
棠也子多酸美而滑赤棠子澀而酢木理亦赤可作弓
材(爾雅云杜甘棠注云今之杜梨又云杜赤棠白者棠疏云赤者為杜白者為棠陸璣詩疏云赤棠與白棠)
(同耳但子有赤白美悪本草云或云牝曰杜杜曰棠或云澀者杜甘者棠杜者澀也棠者餹也)
彙考─增─詩小雅─有杕之杜有晥其實─十六國春秋─慕
容雋觀兵近郊見甘棠于道周從者不識雋曰此詩所
謂甘棠甘者味之主也木者春之行也五德屬仁五行
屬土春以施生味以飬物色又赤者將有赫赫之慶于
中土吾謂國家之盛此其徵也傳曰升高能賦可以為
大夫羣司亦各書其志吾將覧焉于是内外臣僚並上
甘棠頌─紀異記─陕州峡石縣山中有棠一株甚偉古
老傳云鳳止棠貞觀初有鳳止此木其後結實猶如合
掌状圑圑婉轉有赤黃之色其馨香脆美乃諸果之王
職貢之珍也刺史韋堅為銘刻石
集藻─賦─增─晉孫楚枤杜賦并序─家弟以虞氏梨賦見示
余謂豈以梨有用之為貴杜無用之為賤固無用獲全
所以為貴有用獲殘所以為賤故賦云爾惟有枤之為
杜齊萬物而並生其質菲薄既不施于器用華葉疎悴
靡休隂之茂榮昔在召伯聽訟述職甘棠作頌垂之罔
極
文散句─增─漢劉向九歎─甘棠枯于豐草兮
五言古詩─增─宋王安石甘棠梨─甘棠詩所歌自足誇衆
果愛其凌秋霜萬玉懸磊砢園夫盛採摘市賈争包裹
車輸動盈箱舟載輙連舵朝分不知數暮在知幾顆但
使甘有餘何傷小而椭主人捐千金飣餖留四坐柑椑
與橙栗在口亦云可都城紛華地内熱易生火問客當
此時蠲煩孰如我
别錄─增─齊民要術─棠熟時收種之否則春月移栽八月
初天晴時摘葉薄布曬令乾可以染綘成樹之後歲收
絹一疋
(附錄)沙棠
增─山海經─崑崙之丘有木焉其状如棠黃華赤實其味
如李而無核名曰沙棠可以禦水食之使人不溺─本
草─今嶺外寧鄉瀧水羅浮山中皆有之
彙考─增呂氏春秋─果之美者沙棠之實─拾遺記─岱輿
山有沙棠豫章之木其長千尋細枝為舟猶長十丈
西京雜記─上林苑有沙棠青棠─述異記─漢成帝常與
趙飛燕游太液池以沙棠木為舟其木出崑崙山人食
其實入水不溺詩曰安得沙棠木刳以為舟船
集藻─贊─增─晉郭璞沙棠贊─安得沙棠制為龍舟汎彼滄
海𦕈然遐遊聊以逍遙任彼去留
棣(棣花别見花譜)
原─棣一名郁李一名鬱李一名爵李一名車下李一名
鬱梅一名爵梅山野處處有之花及子並似木李惟子
小如櫻桃熟赤色五月熟可食又可入藥─增─陸璣詩
疏─許慎曰鬱白棣樹也如李而小正白又有赤棣樹亦
似白棣葉如刺榆而嫩圓子正赤原─性潔喜暖日和
風澆宜清水忌肥核仁氣味甘苦酸平而潤無毒治大
腹水腫面目四肢浮腫利小便通水道消宿食下結氣
宣大腸氣滯燥濇不通
彙考─增─詩豳風─六月食鬱及薁
别錄原本草按宋史錢乙傳云一乳婦因悸而病既愈
目張不得瞑乙令煮郁李酒飲之使醉即愈所以然者
目系内連肝膽恐則氣結膽横不下郁李能去結随酒
入膽結去膽下則目能瞑矣此真得肯綮之妙者也
御定佩文齋廣羣芳譜卷五十五
