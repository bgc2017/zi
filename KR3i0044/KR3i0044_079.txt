欽定四庫全書
御定佩文齋廣羣芳譜卷七十七
木譜
柳二
集藻─五言排律─增─唐張昔小苑春望宫池柳色─小苑春
初至皇衢日更清遥分萬條柳迥出九重城隱映龍池
潤參差鳳闕明影宜宫雪曙色帶禁煙晴深淺殘陽變
高低曉吹輕年光正堪折欲寄一枝榮─黎逄小苑春
望宫池柳色─上宫新柳變小苑暮天晴始見和煙密遥
憐拂水輕色乘陽氣重隂助御樓清不厭随風嫋仍宜
向月明客中愁美景池上仰光榮漸到依依處思聞出
谷鶯─丁位小苑春望宫池柳色─小苑宜春望宫池柳
色輕低昂含曉景縈轉帶新晴似蓋芳初合如絲蔭漸
成依依連水暗嫋嫋出牆明雖以陽和發能令旅思生
他時花滿路從此接遷鶯─元友直小苑春望宫池柳
色─柳色新池徧春光御苑晴葉依青閣密條向碧流傾
路暗隂初重波搖影轉清風從垂處度煙就望中生斷
續遊蜂聚飄颻戲蝶輕怡然變芳節願及一枝榮─楊
系小苑春望宫池柳色─勝遊從小苑宫柳望春晴拂地
青絲嫩縈風綠帶輕光含煙色遠影透水紋清玉笛吟
何得金閨畫豈成皇風吹欲斷聖日映逾明願駐高枝
上還同出谷鶯─楊凌小苑春望宫池柳色─上苑閑遊
早東風柳色輕儲胥遥掩映池水隔微明春至條偏弱
寒餘葉未成和煙變濃淡轉日異隂晴不獨芳菲好還
因雨露榮行人望攀折遠翠暮愁生─崔績小苑春望
宫池柳色─帝京春氣早御柳已先榮嫩葉随風散浮光
向日明悠揚生别意斷續引芳聲積翠連馳道飄花出
禁城柔條依水弱遠色帶煙輕南望龍池畔斜光照曉
晴─裴逹小苑春望宫池柳色─勝遊經小苑閑望上春
城御路韶光發宫池柳色輕乍濃含雨潤微澹帶雲晴
羃䍥殘煙歛搖揚落照明幾條垂廣殿數樹影高旌獨
有風塵客思同雨露榮─張季略小苑春望宫池柳色
韶光歸漢苑柳色發秦城半見離宫出纔分遠水明青
蔥當淑景隱映媚新晴積翠煙初合微黃葉未生迎春
看尚嫩照日見先榮倘得辭幽谷高枝寄一鳴─沈廻
小苑春望宫池柳色─今來遊上苑春染拂條輕濯濯方
含色依依若有情分行臨曲沼先發媚重城拂水枝偏
弱搖風絲已生變黃随淑景吐翠逐新晴佇立徒延首
徘徊欲寄誠─賈稜御溝新柳─御苑陽和早章溝柳色
新託根偏近日布葉乍迎春秀質方含翠清隂欲庇人
輕雲度斜景多露滴行塵裊裊堪離贈依依獨望頻王
孫如可賞攀折在芳辰─陳羽御溝新柳─宛宛如絲柳
含黃一望新未成溝上暗且向日邊春嫋娜方遮水低
迷欲醉人託空芳鬱鬱逐溜影鱗鱗弄色滋宵露垂枝
染夕塵夾堤連太液還似映天津─歐陽詹御溝新柳
東風韶景至垂柳御溝新媚作千門秀連為一道春柔
荑生女指嫩葉長龍鱗舞絮廻青岸輕煙拂綠蘋王孫
初命賞楚客欲傷神芳意堪相贈一枝先遠人─馮宿
御溝新柳─夾道天衢遠垂絲御柳新千條宜向日萬戶
共迎春輕翠含烟發微音逐吹頻靜看思渡口廻望憶
江濱褭褭分遊騎依依駐旅人陽和如可及攀折在茲
辰─李觀御溝新柳─御溝廻廣陌芳柳對行人翠色枝
枝滿年光樹樹新畏逄攀折客愁見别離辰近映章臺
騎遥分禁苑春嫩隂初覆水高影漸離塵莫入邊城笛
還令淚濕巾─劉遵古御溝新柳─韶光先禁柳幾處覆
溝新映水疑分翠含煙欲占春悠悠遲日晚裊裊好風
頻吐節茸猶嫩通條澤稍均遠和瑶草色暗拂玉樓塵
願假騫飛便歸栖及此辰─李商隠垂柳─垂柳碧髯茸
樓昏雨帶容思量成夜夢未久發春慵梳洗憑張敞乘
騎笑稚恭碧虚随轉笠紅燭近高舂怨目明秋水愁眉
淡遠峰小闌花盡蝶靜院醉醒蛩舊作琴臺鳳今為藥
店龍寶奩抛擲久一任景陽鐘─温庭筠原隰荑綠柳
迥野韶光早晴川柳滿堤拂塵生嫩綠披雪見柔荑碧
玉牙猶短黃金縷未齊腰支弄寒吹眉意入春閨預恐
狂夫折迎牽逸客迷新鶯將出谷應借一枝栖─杜荀
鶴御溝柳─律到御溝春溝邊柳色新細籠穿禁水輕拂
入朝人日近韶光早天低聖澤勻谷鶯棲未穏宫女畫
難真楚國空搖浪隋堤暗惹塵何如帝城裏先得覆龍
津─元許有孚柳巷─種柳圭塘路行行便向榮雨晴羞
眼澀煙暖細眉横色比金猶嫩枝看翠易盈林疎無繫
馬葉接有啼鶯線亂柔條裊氊鋪落絮平尋詩常獨往
送客或同行歸院塵難到還家月每明上通陶令宅下
接亞夫營京兆時非昔平康夢自驚陽關休疉曲司馬
易傷情但恐春回馭何將酒觧酲托根因勝境由徑得
嘉名莫訝公休吏詩成句未精─明僧廣潤賦得新月
柳─初月生明夜嬋娟映柳時幽暉凝露葉淡影弄風枝
寫黛將開鏡停梭未理絲絃調銀指甲珮曳翠腰肢顧
兔眠還起驚烏舞乍攲一㾗青眼媚萬縷素心知濯濯
俱盈手纖纖互鬭眉攀條悲往事流彩誤佳期偏照深
閨夢長牽故國思關山正愁絶莫向笛中吹
五言絶句─增─唐太宗賦得臨池柳─岸曲絲隂聚波移帶
影疎還將眉裏翠來就鏡中舒─原─王維輞川柳浪─分
行接綺樹倒影入清漪不學御溝上春風傷别離─裴
廸輞川柳浪─映池同一色逐吹散如絲結隂既得地何
謝陶家時─增─岑參題平陽郡汾陽橋邊柳樹─此地曾
居住今來宛似歸可憐汾上柳相見也依依─王之渙
送别─楊柳東風樹青青夾御河近來攀折苦應為别離
多─皇甫冉問柳─接影武昌城分行漢南道何事閒門
外空對青山老─戴叔倫堤上柳─垂柳萬條絲春來識
别離行人攀折處閨妾斷腸時─司空曙新柳─全欺芳
蕙晚似妒寒梅疾撩亂發春條春風來幾日─韓愈和
虢州劉給事使君柳溪─柳樹誰人種行行夾岸高莫將
條繫䌫到處有蟬號─柳巷─柳巷還飛絮春餘幾許時
吏人休報事公作送春詩─白居易勤政樓老柳─半朽
臨風樹多情立馬人開元一株樹長慶二年春─雨中
題衰柳─濕屈青條折寒飄黃葉多不知秋雨意更欲遣
如何─杜牧獨柳─含煙一株柳拂地搖風久佳人不忍
折悵望廻纖手─李商隠巴江柳─巴江可惜柳柳色綠
侵江好向金鑾殿移隂入綺窗─柳下暗記─無奈巴南
柳千條傍吹臺更將黃映白擬作杏花媒─李中途中
柳─翠色晴來近長亭路去遥無人折煙縷落日拂溪橋
─宋晏殊河柳─河柳擅佳名青條發紅穗因愁百卉嬌
強作芳菲意─王安石五柳─五柳柴桑宅三楊白下亭
往來無一事長得見青青─蘇軾和子由岐下柳─今年
手自栽問我何年去他年我復來搖落傷人思─朱子
丘子野郊園詠柳─欲識淵明家離離疎柳下中有白雲
人良非遯世者─元楊維楨楊柳詞─楊柳董家橋鵝黃
萬萬條行人莫到此春色易相撩─明袁凱新柳─淺色
初含雨輕隂未過池黃昏畫樓畔最是斷腸時─胡奎
江邊柳─朝送木蘭船暮迎征馬鞭非關離别苦生長在
江邊─原─孫蕡折柳─人言折柳惡儂言折柳好倘向柳
邊行識君去時道
七言絶句
御製苑西新柳二首─岸草青回太液池春來又見柳垂絲東
風小苑三眠後最愛鵝黃蘸水枝輕煙漠漠柳青青半
拂虹橋半水亭嗁鳥數聲春晝永博山香裊隔簾聽─新
柳─畿内柳絲未出黃江南柳色已成行鬱金枝上嗁鶯早
積翠河邊待夕陽─柳條邊望月─雨過高天霽晚虹關山
迢逓月明中春風寂寂吹楊柳搖曳寒光度遠空
原─唐賀知章詠柳─碧玉妝成一樹高萬條垂下綠絲縧
不知細葉誰裁出二月春風似翦刀─增─張旭柳─濯濯
煙條拂地垂城邊樓畔結春思請君細看風流意未減
靈和殿裏時─原─王昌齡閨怨─閨中少婦不知愁春日
凝妝上翠樓忽見陌頭楊柳色悔教夫婿覓封侯─杜
甫漫興─隔溪楊柳弱嫋嫋恰似十五女兒腰誰謂朝來
不作意狂風挽斷最長條─劉方平春怨─朝日殘鶯伴
妾嗁開簾只見草萋萋庭前時有東風入楊柳千條盡
向西─增─皇甫松楊柳枝詞─爛漫春環水國時吳王宫
殿柳絲垂綠鶯長叫香閨畔西子無因更得知─劉禹
錫楊柳枝詞─塞北梅花羌笛吹淮南桂樹小山詞請君
莫奏前朝曲聽唱新翻楊柳枝南陌東城春早時相
逄何處不依依桃紅李白皆誇好湏得垂楊相發揮
鳳闕輕遮翡翠闈龍池遥望麴塵絲御溝春水相輝映
狂殺長安年少兒金谷園中鶯亂飛銅駝陌上好風
吹城中桃李湏臾盡爭似垂楊無限時花萼樓前初
種時美人樓上鬭腰支如今抛擲長街裏露葉如嗁欲
恨誰御陌青門拂地垂千條金縷萬條絲如今綰作
同心結將贈行人知不知城外春風吹酒旗行人揮
袂日西時長安陌上無窮樹唯有垂楊管别離輕盈
嬝娜占年華舞榭妝樓處處遮春盡絮飛留不得随風
好去落誰家─楊枝詞─迎得春光先到來淺黃輕綠映
樓臺只緣嬝娜多情思更被東風長挫摧巫峽巫山
楊柳多朝雲暮雨遠相和因想陽臺無限事為君回唱
竹枝歌─原─楊巨源和練師素秀才楊柳─水邊楊柳麴
塵絲立馬煩君折一枝惟有春風最相惜殷勤更向手
中吹─賦得㶚岸柳留辭鄭員外─楊柳含煙㶚岸春年
年攀折為行人好風倘借低枝便莫遣青絲掃路塵
增─李紳楊柳─千條楊柳拂金絲日暖牽風葉學眉愁見
花狂飛不定還同輕薄五陵兒陶令門前罥接䍦亞
夫營裏拂朱旗人事推移無舊物年年春至綠垂絲
王建華清宫前柳─楊柳宫前忽地春在先驚動探春人
曉來唯欠驪山雨洗却枝頭綠上塵─白居易楊柳枝
詞八首─六么水調家家唱白雪梅花處處吹古歌舊曲
君休聽聽取新翻楊柳枝陶令門前四五樹亞夫營
裏百千條何似東都正二月黃金枝映洛陽橋依依
嫋嫋復青青勾引春風無限情白雪花繁空撲地絲絲
條弱不勝鶯紅板江橋青酒旗館娃宫暖日斜時可
憐雨歇東風定萬樹千條各自垂蘇州楊柳任君誇
更有錢塘勝館娃若觧多情尋小小綠楊深處是蘇家
蘇家小女舊知名楊柳風前别有情剥條盤作銀環
樣卷葉吹為玉笛聲葉含濃露如嗁眼枝嫋輕風似
舞腰小樹不禁攀折苦乞君留取兩三條人言柳葉
似愁眉更有愁腸似柳絲柳絲挽斷腸牽斷彼此應無
續得期─憶江柳─曾栽楊柳江南岸一别江南兩度春
遥憶青青江岸上不知攀折是何人─青門柳─青青一
樹傷心色曾入幾人離恨中為近都門多送别長條折
盡減春風─元稹第三歲日詠春風憑楊員外寄長安
柳─三日春風已有情拂人頭面稍憐輕殷勤為報長安
柳莫惜枝條動輭聲─野狐泉柳林─去日野狐泉上柳
紫芽初綻拂眉低秋來寥落驚風雨葉滿空林蹋作泥
─姚合楊柳枝詞五首─黃金絲挂粉墻頭動似顛狂靜
似愁遊客見時心自醉無因得見謝家樓葉葉如眉
翠色濃黃鶯偏戀語從容橋邊陌上無人識雨濕煙和
思萬重江上東西離别饒舊條折盡折新條亦知春
色人將去猶勝狂風取次飄二月楊花觸處飛悠悠
漠漠自東西謝家詠雪徒相比吹落庭前便作泥江
亭楊柳折還垂月照深黃幾樹絲見說隋堤枯已盡年
年行客怪春遲─杜牧柳絶句─數樹新開翠影齊倚風
情態被春迷依依故國樊川恨半掩村橋半掩溪─隋
堤柳─夾岸垂楊三百里祗因圖畫最相宜自嫌流落西
歸疾不見東風二月時─李商隱詠柳─柳映江潭底有
情望中頻遣客心驚巴雷隱隱千山外更作章臺走馬
聲曾逐東風拂舞筵樂遊春苑斷腸天如何肯到清
秋日已帶斜陽又帶蟬為有橋邊拂面香何曾敢自
占年光後庭玉樹承恩澤不信年華有斷腸─離亭賦
得折楊柳─含煙惹霧每依依萬緒千條拂落暉為報行
人休盡折半留相送半迎歸─關門柳─永定河邊一行
柳依依長發故年春東來西去人情薄不為清隂減路
塵─温庭筠楊柳枝八首─宜春苑外最長條閒裊春風
伴舞腰正是玉人腸斷處一渠春水赤欄橋南内墻
東御路傍預知春色柳絲黃杏花未肯無情思何事行
人最斷腸蘇小門前柳萬條毿毿金線拂平橋黃鶯
不語東風起深閉朱門伴細腰金縷毿毿碧瓦溝六
宫眉黛惹春愁曉來更帶龍池雨半拂闌干半入樓
館娃宫外鄴城西遠映征帆近拂堤繫得王孫歸思切
不關春草綠萋萋兩兩黃鸝色似金裊枝啼露動芳
音春來幸自長如線可惜牽纏蕩子心御柳如絲映
九重鳳凰窗柱繡芙蓉景陽樓畔千條露一面新妝待
曉鐘織錦機邊鶯語頻停梭垂淚憶征人塞門三月
猶蕭索縱有垂楊未覺春─叚成式折楊柳─玉樓煙薄
不勝芳金屋寒輕翠帶長公子驊騮往何處綠隂堪繫
紫遊韁微黃纔綻未成隂繡戶朱簾相映深長恨早
梅無賴極先將春色出前林陌上河邊千萬枝怕寒
愁雨盡低垂黃金穟短人多折已恨東風不展眉─趙
嘏東亭柳─拂水斜煙一萬條幾随春色倚河橋不知别
後誰攀折猶自風流勝舞腰─韓琮題柳和白樂天詔
取永豐柳植上苑─折柳歌中得翠條遠移金殿種青霄
上陽宫女吞聲送不忍先歸學舞腰─楊柳枝詞─枝鬭
纖腰葉鬭眉春來無處不如絲㶚陵橋上多離别少有
長條拂地垂─汪遵楊柳─亞夫營畔柳濛濛隋主堤邊
四路通攀折贈君還有意翠眉輕嫩怕春風─李山甫
柳十首─㶚岸江頭臘雪消東風偷輭入纖條春來不忍
登樓望萬架金絲著地嬌受盡風霜得到春一條條
是逐年新尋常送别無餘事爭忍攀將過與人長恨
陽和也世情把香和豔與紅英家家只是栽桃李獨自
無根到處生只為遮樓又拂橋被人摧折好枝條假
饒張緒如今在湏把風流暗裏銷弱帶低垂可自由
傍他門戶倚他樓金風不觧相擡舉露壓煙欺直到秋
終日堂前學畫眉幾人曾道勝花枝試看三月春殘
後門外清隂是阿誰也曾飛絮謝家庭從此風流别
有名不是向人無用處一枝愁殺别離情從來只是
愛花人楊柳何曾占得春多向客亭門外立與他迎送
往來塵強扶柔態酒難醒漠漠春風别有情公子王
孫且相伴與君俱得幾時榮無賴秋風斗覺寒萬條
煙罩一時乾遊人若要春消息直向江頭臘後看─薛
能折楊柳八首─華清高樹出離宫南陌柔條帶暖風誰
見輕隂是良夜瀑泉聲畔月明中洛橋晴影覆江船
羌笛秋聲濕塞煙閒想習池公宴罷水蒲風絮夕陽天
嫩綠輕懸似綴旒路人遥見隔宫樓誰能更近丹墀
種觧播皇風入九州暖風晴日斷浮埃廢路新條發
釣臺處處輕隂可惆悵後人攀處古人栽潭上江邊
嫋嫋垂日高風静絮相随青樓一樹無人見正是女郎
眠覺時窗外齊垂旭日初樓邊輕裊暖風徐遊人莫
道栽無益桃李清隂却不如衆木猶寒獨早青御溝
橋畔曲江亭陶家舊日應如此一院春條綠遶廳帳
偃纓垂細復繁令人心想石家園風條月影皆堪重何
事侯門愛樹萱─柳枝二首─縣依陶令想嫌迂營伴將
軍即大麤此日與君除萬恨數篇風調更應無狂似
纖腰嫩勝綿自多情態竟誰憐遊人不折還堪恨抛向
橋邊與路邊─楊柳詞四首─朝陽晴照綠楊煙一别通
波十七年應有舊枝無處覓萬株風裏卓旌旃晴垂
芳態吐芽新雨擺輕條濕面春别有出墻高數尺不知
搖動是何人暖梳簮朵事登樓因挂垂楊立地愁牽
斷綠絲攀不及半空懸著玉搔頭西園高樹後庭根
處處尋芳有折㾗終憶我遊桃葉舍一株斜映竹籬門
─顧雲枯柳─閑花野草總爭新眉皺絲乾獨不勻乞與
東風殘氣力莫教虚度一年春─陸龜蒙冬柳─柳汀斜
對野人窗零落衰條傍曉江正是霜風飄斷處寒鷗驚
起一䨇䨇─司空圖楊柳枝夀杯詞十首─撼晚梳空不
自持與君同折上樓時春風還有常情處繫得人心免
别離偶然樓上捲珠簾往往長條拂枕函恰值小娥
初學舞擬偷金縷押春衫客淚休沾漢水濱舞腰羞
殺漢宫人狂風更與回煙箒掃盡繁花獨占春遊人
莫嘆易凋衰長樂榮枯自有期看取明年春意動更於
何處最先知絮惹輕枝雪未飄小溪煙束帶危橋鄰
家女伴頻攀折不覺回身罥翠翹處處縈空百萬枝
一枝枝好更題詩隔城遠岫招行客便與朱樓當酒旗
錦城分得映金溝兩岸年年引勝遊若似松篁湏帶
雪人間何處認風流日暖津頭絮已飛看看還是送
春歸莫言萬緒牽愁思緝取長繩繫落暉大堤時節
近清明霞襯煙籠遶郡城好是棃花相映處更勝松雪
日初晴聖主千年樂未央御溝金翠滿垂楊年年織
作昇平字高映南山獻夀觴─楊柳枝─數枝珍重蘸滄
浪無限塵心暫免忙煩暑若和煙露裛便同佛手灑清
凉─柳二首─誰家按舞傍池塘已見繁枝嫩眼黃漫說
早梅先得意不知春力暗分張似擬凌寒妒早梅無
端弄色傍高臺折來未有新枝長莫遣佳人更折來
韓偓詠柳─褭雨拖風不自持全身無力向人垂玉纖折
得遥相贈便似觀音手裏時一籠金線拂彎橋幾被
兒童損細腰無奈靈和標格在春來依舊褭長條─唐
彥謙詠柳─絆惹春風别有情世間誰敢鬭輕盈楚王江
畔無端種餓損宫腰學不成─裴說柳─高拂危樓低拂
塵㶚橋攀折一何頻思量却是無情樹不觧迎人只送
人─孫魴楊柳枝詞四首─靈和風暖太昌春舞線搖絲
向昔人何似曉來江雨後一行如畫隔遥津彭澤初
栽五樹時只應閑著一枝垂不知天意風流處要與佳
人學畫眉暖傍離亭静拂橋入流穿檻綠隂搖不知
落日誰相送魂斷千條與萬條春來綠樹徧天涯未
見垂楊未可誇晴日萬株煙一陣閑坊兼是莫愁家
成彦雄柳枝詞九首─輕籠小徑近誰家玉馬追風翠影
斜愛把長條惱公子惹他頭上海棠花鵝黃翦出小
花鈿綴上芳枝色轉鮮飲散無人收拾得月明階下伴
鞦韆東君愛惜與先春草澤無人處也新委囑露華
並細雨莫教遲日惹風塵勾踐初迎西子年琉璃為
帚掃溪煙至今不改當時色留與王孫繫酒船綠楊
移傍小亭栽便擁濃煙潑不開誰把金刀為刪掠放教
明月入窗來遠接關河高接雲雨餘西出半天津牡
丹不用相輕薄自有清隂覆得人掩映鶯花媚有餘
風流才調比應無朝朝奉御臨池上不羡青松拜大夫
王孫宴罷曲江池折取春光伴醉歸怪得美人爭鬭
乞要他穠翠染羅衣殘照林梢裊數枝能招醉客上
金堤馬驕如練纓如火瑟瑟隂中步步嘶─李中柳─春
來無樹不青青似共東風别有情閒憶舊居湓水畔數
枝煙雨屬啼鶯最愛青青水國中莫愁門外間花紅
纖纖無力勝春色撼起啼鶯恨晚風─牛嶠楊柳枝五
首─觧凍風來末上青觧垂羅袖拜卿卿無端褭娜臨官
路舞送行人過一生吳王宫裏色偏深一簇纖條萬
縷金不憤錢塘蘇小小引郎松下結同心橋北橋南
千萬條恨伊張緒不相饒金羈白馬臨風望認得羊家
静婉腰狂雪随風撲馬飛惹煙無力被春欺莫教移
入靈和殿宫女三千又妒伊褭翠籠煙拂暖波舞裙
新染麴塵羅章華臺畔隋堤上傍得春風爾許多─歐
陽炯楊柳─輭碧搖煙似送人映花時把翠眉顰青青自
是風流主慢颯金絲待洛神─羅隠柳─一簇青煙鎖玉
樓半垂欄畔半垂溝明年更有新條在繞亂春風卒未
休㶚岸晴來送别頻相偎相倚不勝春自家飛絮猶
無定爭觧垂絲絆路人─孫光憲楊柳枝詞三首─閶門
風暖落花乾飛徧江城雪不寒獨有晚來臨水驛閑人
多凭赤闌干有池有榭即濛濛浸潤翻成長養功恰
似有人長點檢著行排立向春風根柢雖然傍濁河
無妨終日近笙歌毿毿金帶誰堪比還共黃鶯不較多
─崔道融楊柳枝詞─霧撚煙搓一索春年年長似染來
新應湏喚作風流線繫得東西南北人─宋徐鉉柳枝
詞應制─金馬詞臣賦小詩棃園子弟唱新詞君恩還似
東風意先入靈和蜀柳枝百草千花共待春綠楊顔
色最驚人天邊雨露朝朝在上苑芳華歲歲新長愛
龍池二月時毿毿金線弄春姿假饒葉落枝空後更有
棃園笛裏吹綠水成紋柳帶搖春風初到不鳴條龍
舟欲過偏留戀萬縷輕絲拂御橋百尺長條涴麯塵
詩題不盡畫難真憑君折向人間種還似君恩處處春
風暖雲開晚照明翠條深映鳳凰城人間欲識靈和
態聽取新詩玉管聲醉折垂楊唱柳枝金城三月走
金羇年年為愛新條好不學蒼華也似絲新春花柳
競芳姿偏愛垂楊拂地枝天子徧教詞客賦宫中要唱
洞簫詞凝碧池頭蘸翠漣鳳凰樓畔簇晴煙新詩欲
詠知難詠說與䨇成入管絃侍從甘泉與未央移舟
偏要近垂楊櫻桃未綻梅花老折得柔條百尺長─柳
枝詞九首─把酒憑君唱柳枝也從絲管遽相随逄春只
合朝朝醉記取秋風葉落時夾岸朱顔柳映樓綠波
平漫帶花流歌聲不出長條密忽地風回見綵舟老
大逄春總恨春綠楊隂裏最愁人舊遊一别無消息嫩
葉如眉處處新濛濛堤岸柳含煙疑是陽和二月天
醉裏不知時節改漫随兒女打鞦韆水閣春來乍減
寒曉妝初罷倚闌干長條亂拂春波動不許佳人照影
看柳岸煙昏醉裏歸不知深處有芳菲重來已見花
飄盡惟有黃鶯囀樹飛此去仙源不是遥垂楊深處
有朱橋共君同過朱橋去密映垂楊聽洞簫仙樂春
來按舞腰清聲偏似傍嬌嬈應緣鸎舌多無賴長向䨇
成說翠條鳳笙臨檻不能吹舞袖當筵亦自疑唯有
美人多意緒觧衣芳態畫䨇眉─宼凖柳─曉帶輕煙間
杏花晚凝深翠拂平沙長條别有風流處密映錢塘蘇
小家─种放柳─白雲溪畔種還生風擺長條拂水輕應
為繁華壓金谷依依終日是無情─韓琦新柳二闋─弄
黃含綠葉開眉最有春來次第知生計任随栽者意却
嗤松柏不禁移驛路行人東復西等閑攀折損芳枝
有生自是無根物恐向東風贈别離─再賦柳枝詞二
闋─曲江風暖曉隂斜翠色相宜拂鈿車自是春眠慵未
起日高人困又飛花葉葉新長約黛蛾絲絲輕輭任
風梭啼鶯便學歌喉囀知是春來舞意多─垂柳─東君
於此最多情先與黃金撚畫成何似亞夫堅壁地因人
千古得嘉名─和春卿學士柳枝詞四闋─樓前輕雪未
全銷偷得春光入嫩條似向東風猶旅拒可能渾忘舞
時腰陌閑宫古綠煙迷惹盡春愁困拂堤却為多情
足離恨故教溝水亦東西章街風曉起新眠寒食輕
隂未雨天無限青絲拂遊騎一生芳意負金鞭淡煙
輕日簇誰家微出青旗一帶斜對景似嫌春意老更搖
疎影掃殘花─趙抃柳軒─動入和風靜惹煙翠條疎處
露池蓮林中盡是能吟物春有黃鸝夏有蟬─原─曾鞏
詠柳─亂條猶未變初黃倚得東風勢更狂觧把飛花蒙
日月不知天地有清霜─增─司馬光垂柳─天意清和二
月初春風不動整如梳陶潜宅外如無此想更蕭條不
易居─二月六日初見待漏房前柳色微綠欣然成詠
宫城映出絲絲綠頓覺皇州春意回從此不辭驅瘦馬
六街終日蹋塵埃─王安石御柳─御柳新黃已迸條宫
溝薄凍未全銷人間今日春多少祗看東風北斗杓
移柳─移柳當門何啻五穿松作徑適成三臨流遇興還
能賦自比淵明或未慙─原─張耒柳─永豐坊裏舊腰支
曾見青青初種時看盡道邊離别恨爭教風絮不狂飛
─謝逸門前柳─門前楊柳暗沙汀雨濕東風未放晴點
點落花春事晚青青芳草暮愁生─吕本中柳─含煙帶
雨過平橋嫋嫋千絲復萬條張令當年成底事風流纔
似女兒腰─增─陸游柳橋─村路初晴雪作泥經旬不到
小橋西出來頻覺春來早柳染輕黃已蘸溪─柳─楊柳
春風綠萬條憑鞍一望已魂銷當年鳳集城邊路曾愛
纖纖拂畫橋西園雨打杏花稀便面章臺事已非只
恐無情堤上柳又將風絮送春歸春來無處不春風
偏在湖橋柳色中看得淺黃成嫩綠始知造物有全功
─徐照柳葉詞─嫩葉吹風不自持淺黃微綠映清池玉
人未識分離恨折向堂前學畫眉─宋正父詠柳─絲絲
煙雨弄輕柔偏稱黃鸝與白鷗纔著一蟬嘶晚日西風
容易便成秋─顔頤仲詠柳─柳漸成隂萬縷斜舞腰柔
弱弄韶華一庭春色無人管簷雨聲中飛盡花─陳北
山─臘雪逄春次第消等閑著脚上溪橋柳條畢竟帶兒
女一夜東風眼便嬌─任斯菴─嫋嫋吳興柳滿城春光
濃處白蘋亭來時金縷黃猶淺看得枝枝葉葉青─王
漫翁─春到枝枝是綠絲秋來葉葉似愁眉㶚橋何限經
行者不記尋花繫馬時─薛獨菴─一撮嬌黃染不成藏
鴉未穏早藏鶯行人自謂傷離别枉折無情贈有情
朱淑真詠柳─萬縷千絲織暖風絆煙留露市橋東砌成
幽恨斜陽裏供斷閒愁細雨中─金施宜生柳─魏王堤
暗雨垂垂還似春殘欲别時傳語西風且停待黛殘黃
淺不禁吹─劉昂客亭─折盡官橋楊柳枝春風依舊綠
絲絲啼鶯為向行人道離别何時是盡時─吕中孚柳
風外絲絲裊綠煙輕花初破不成緜却嫌官路逄寒食
惱亂離愁似去年─趙逹夫柳─楊柳攙春不耐秋十分
憔悴儘風流水邊沙際風煙冷收拾殘陽合暮愁─元
元淮南園新柳─萬縷依依帶嫩黃斜穿紅杏弄疎狂晝
長舞得東風困半倚鞦韆半拂墻─許有壬都門柳─都
門四十里青青幾度迎人幾送行老子有言來致柳只
煩相送莫相迎─蒲道源賦柳─枯樹生荑色已嬌低垂
江岸映溪橋東君不惜黃金縷散作春風十萬條─張
伯淳楊柳村─千絲萬縷拂章臺陌上行人幾去來何事
結根荒寂處東風青眼為誰開─王士熙上都柳枝詞
曾見上都楊柳枝龍江女兒好腰肢西錦纏頭急催酒
舞到秋來人去時惹雪和煙復帶霜小東門外萬條
長君王夜過五花殿曾與龍駒繫紫韁來時垂葉嫩
青青歸去西風又飄零願得儂身長似柳年年天上作
飛星儂在南都見柳花花紅柳綠有人家如今四月
猶飛絮沙磧蕭蕭映草芽雪色驊騮窈窕騎宫羅窄
袖袂能垂駐向山前折楊柳戲撚柔條作笛吹偏嶺
前頭樹樹逄輕於蒼檜短於松急風卷絮悲游子永日
留隂送去儂合門嶺上雪淒淒小樹雲深望欲迷何
日汶陽尋故里綠隂隂裏聽鶯啼─郭翼柳塘春─隂隂
覆地十餘畆嫋嫋廻塘二月風雨過鷗眠沙色裏花飛
鶯亂水聲中─貢性之湧金門見柳─湧金門外柳垂金
三日不來成綠隂折取一枝入城去使人知道已春深
─張昱柳枝詞─尊前不棄小腰身爭欲攙先上舞茵多
謝東風好擡舉盡情分付畫眉人春光領略不勝嬌
搖蕩東風千萬條悔盡江州白司馬一生空詠小蠻腰
─明高啓秋柳─欲挽長條已不堪都門無復舊毿毿此
時愁殺桓司馬暮雨秋風滿漢南─李楨楊柳枝─參差
幾樹瞰長河樹樹垂金拂綠波不是秋來易零落自緣
人世别離多細葉如眉綠未勻修眉渾似帶愁顰輸
他桃杏東風裏不管南遊北去人─陳憲章河橋柳色
廬阜清風長官宅渭城朝雨王維詩東西綠徧河橋路
長與離人照酒巵─看柳─淺塘低竹小坭村黃土墻扄
白板門望見西頭楊柳樹行人都訝是桃源─原─薛蕙
詠柳─閑倚闌干看柳條可憐渾似董嬌嬈東風何處吹
桃李空費心情學舞腰─曹大章柳─立盡東風草色青
鵑啼日落暮愁生江流不斷春雲合一樹垂楊萬里情
─于若瀛詠柳─秦淮柳色弱於絲十里煙花澹蕩時明
月一灣開水閣何人吹徹玉參差─增─董其昌題畫柳
摸索芳菲度畫檐煙絲嬝嬝雨毿毿幽人無復靈和夢
太守風流自漢南─原─晏鐸詠柳─河橋楊柳半無枝多
為行人贈别離羌客不知蕭索盡月明猶向笛中吹
陳饒詠柳─春歸禁柳綠參差葉葉含煙樹樹垂怕有長
條迷鳳輦臨風折盡向南枝─增─僧木公恕自種柳─䨇
楊初種幾經春始見長條已拂塵萬里綠隂堪作帳一
枝不許贈行人─僧永瑛柳塘─千樹垂絲兩岸煙綠波
春雨白鷗天江鄉不近章臺路留得長條繫釣船─僧
德祥柳詞─莫折東風楊柳枝枝間葉葉是愁眉游人不
省愁何事曾向東風笛裏吹
詩散句─增─唐戎昱─江柳斷腸色黃絲垂未齊人看幾重
恨鳥入一枝低─孟郊─楊柳多短枝短枝多别離贈遠
屢攀折柔條安得垂枝疎緣别苦曲怨為年多花驚
燕地雪葉映楚池波─李商隠─娉婷小苑中婀娜曲池
東朝佩皆垂地仙衣盡帶風─韓溉─雪盡青門弄影微
暖風遲日早鶯啼如憑細葉留春色湏把長條繫落暉
─太宗─還將眉裏翠來就鏡中舒─陳叔逹─水岸銜階
轉風條出柳斜─喬侃─登高一遊目始覺柳條新─原
韋承慶─花裀低擁砌柳幔近當樓─增─宋璟─園亭若有
送楊柳最依依─崔顥─柳垂金屋暖花發玉樓春─王
維─深巷斜暉盡閑門高柳疎─孟浩然─垂柳金堤合平
沙翠幕連─岑參─官柳葉尚小長安春未濃─原─李白
暫出東門前楊柳可藏鴉咸陽二三月宫柳黃金枝
綠楊已可折攀取最長枝─杜甫─野花随處發官柳
著行新退朝花底散歸院柳邊迷冉冉柳枝碧娟
娟花蘂紅白花簷外朵青柳檻前梢─增─韓愈─溝聲
通苑急柳色壓城勻柳枝弱而細懸樹垂百尺─張
籍─客亭門外柳折盡向南枝─白居易─柳色早黃淺水
紋新綠微柳眼黃絲纈花房絳蠟珠─杜牧─無端千
樹柳更拂一條溪─許渾─溪亭四面山横柳半溪灣
李頻─年年送别處楊柳少垂條─宋宋祁─濯濯索春晚
依依帶暝饒細栽煙外葉繁並暖前枝─梅堯臣─柳
重宫腰弱花肥粉頰豐折取東橋柳青青向故人
王安石─稍見青青色還從柳上歸岸迥重重柳川低
渺渺河─蘇轍─如美婦正立櫛髮長在地─孫覿─紅輕
花似肉綠細柳如繰─陸游─柳弱風驚絮花殘雨漬香
─金劉鐸─煙柳千家曉風花百里春─秦略─淺情墻外
柳新綠已依依─元朱德潤─柳絲繰十丈蘸水綠條鮮
─明高啓─池柳疎含吹江雲薄護霜─何景明─花飛御
溝水葉傍漢宫煙秋風來上苑楊柳落金溝─徐禎
卿─春風三月柳吹暗大同城─原─王世貞─柳條恒撲岸
花氣欲薰舟─馮琦─芳草連山碧垂楊近水多─增─唐
崔液─江南日暖鴻始來柳條初碧葉半開─許景先─春
樓初日照南隅柔條垂綠掃金鋪─原─王維─渭城朝雨
裛輕塵客舍青青柳色新─李白─長安白日照春空綠
楊結煙垂裊風─增─韓愈─憑君先到江頭看柳色如今
深未深洛陽東風幾時來川波岸柳春全廻─白居
易─何處未春先有思柳條無力魏王堤鴛鴦蕩漾䨇
䨇翅楊柳交枝萬萬條葉含濃露如啼眼枝嫋輕風
似舞腰─李山甫─多謝㶚陵堤上柳與人頭上拂塵埃
─韓溉─如憑細葉留春色湏把長條繫落暉─無名氏
一把柳絲收不住和風搭在玉闌干─原─宋錢惟演─章
臺街裏翻輕吹㶚水橋邊送落暉─增─張詠─但見低垂
長衛足更無疎聳直參天─夏竦─燈背翠簾人欲别月
斜煙柳馬頻嘶─原─宋祁─回雪有風嘗借舞落梅無笛
可供愁不知張緒當年少得似長條濯濯時─增─劉
敞─不識日高眠起處何如風定舞餘時─王安石─水底
舊波吹歲換柳梢新葉卷春回斜倚水開花有思暖
随風轉柳如癡─陳師道─白下官楊小弄黃騎臺南路
綠無央─陸游─湖光漲綠分煙浦柳色搖金映市樓
㶚橋煙柳知何限誰念行人寄一枝─方岳─粥香餳白
清明近鬭挽柔條插畫簷─陳卓山─門外莫栽楊柳樹
得春多處恨春多─僧北澗─初無惱亂春風意却是春
風惱亂他─金吳激─遥憶東郊亭畔柳歸時相見亦依
依─劉昂─折盡官橋楊柳枝春風依舊綠絲絲─劉中
柳含煙翠絲千尺水寫天容玉一尋─元好問─垂楊也
被多情惱瘦損春風十萬條─元趙雍─閑倚闌干看新
柳不知誰為染鵝黃─原─晉潘岳─弱柳蔭修衢─增─宋
謝脁─垂楊蔭御溝─梁簡文帝─岸柳垂長葉柳枝無
極輭─沈約─楊柳亂如絲高楊拂地垂─庾肩吾─春
塘細柳懸─徐陵─綠柳三春暗─周庾信─官渡柳應春
岸柳被青絲─王褒─垂楊夾浦絲─隋薛道衡─簷隂
翻細柳─唐太宗─殘柳散雕櫳拂浪堤垂柳初風
飄帶柳─蘇頲─仙仗柳交枝─趙冬曦─柳翠垂堪結
李嶠─細柳龍鱗映─韓仲宣─柳處雲疑葉─崔知賢─柳
搖風處色─武三思─柳發龍鱗出─儲光羲清川楊柳
垂疎柳映新塘─王維─林薄媚新柳柳色春山映
─孟浩然─看柳訝春遲柳色半春天─岑參─江暖柳
條黃─原─李白─柳色黃金嫩─增─李白─春思結垂楊
疎楊挂綠絲─原─杜甫─市橋官柳細清秋凋碧柳
增─杜甫─高柳半天青塞柳半疎翠柳影含雲幕
張謂─柳枝經雨重─張均─垂柳拂煙波─章應物─柳意
不勝春─司空曙─柳絲遮綠浪風柳入江樓─李嘉
祐─柳暗白田春─孟郊─綠煙柳際垂─楊凝─水添楊柳
色─白居易─院柳煙婀娜金絲刷柳條春染柳梢
黃─杜牧─楚岸柳何窮─李商隠─煙輕惟潤柳柳暗
將翻巷─温庭筠─堤柳雨中春柳占三春色─公乘
億─綠搖宫柳散─崔塗─綠楊無舊隂─韓偓─柳密藏煙
易溪長柳似帷─鄭谷翠低孤嶼柳─韋莊─綠擺楊
枝嫩─宋司馬光─柳隂濃不斷弱柳周遭合─邵雍
微風挼楊柳風柳散如梳─蘇軾─柳老半書蟲─陳
師道─綠暗連村柳─陸游─柳色新如染─元黃庚─絲柳
綠繰煙─趙孟頫─楊柳半溪隂─唐崔日用─淑氣依遲
柳色青─蘇頲─楊柳青青宛地垂千株御柳拂煙開
─沈佺期─天津御柳碧遥遥─王維─柳條拂地不湏折
楊柳青青渡水人─孟浩然─綠岸毿毿楊柳垂─岑
參─千門柳色連青瑣─賈至─日長風暖柳青青─李白
陌頭楊柳黃金色河堤弱柳鬱金枝─原─杜甫─曉鶯
啼斷綠楊枝天晴宫柳暗長春─增─杜甫─漏洩春光
有柳條─歐陽詹─新柳搖門青翡翠─孟郊─萬里春風
動江柳─張籍─閶門柳色煙中遠─白居易柳絲嫋嫋
風繰出色濃柳最占春多─李商隠─風柳誇腰住水
村─温庭筠─絲飄弱柳平橋晚─雍陶─煙柳風絲拂岸
斜─方干─楊柳斜牽一岸風─薛逄─楊柳初迷渡口煙
─薛能─朝陽晴照綠楊煙─章碣─暖著柳絲金蘂重
韓偓─綠搓楊柳綿初輭柳帶似眉全展綠─李咸用
絲垂楊柳當風輭─杜荀鶴─絶岸柳絲懸細雨─韋莊
嫩綠誰家柳眼開嫩煙輕染柳絲黃─羅隠─高柳偷
風已弄條─宋劉筠─客館春輕柳未眠拂波宫柳漫
垂隂─林逋─春色半歸湖岸柳─歐陽修─晴明風日家
家柳─邵雍─煙柳嫩垂低更綠─司馬光─長春宫柳遠
扶疎曲堤風暖柳絲長─王安石─雨壓春風暗柳條
禁柳萬條金細撚─蘇軾─東風弱柳萬絲垂溪柳
自搖沙水清─范成大─亂蟬高柳滿斜陽─陸游─墻頭
楊柳知秋早─金趙渢─楊柳似將煙染成─任詢─風裏
垂楊學舞腰─叚成已─青絲步障柳千樹─元好問─楊
柳無風綠綫齊─元黃庚─細柳雨中垂綠重─袁桷─門
當楊柳灣灣碧─馬祖常─官橋無柳不拖金─貢奎─玉
禁春深柳染衣─許有孚─風吹楊柳回鸞舞─周權─綠
染春風柳拂煙─郭鈺─清明煙散柳枝斜─華幼武─城
頭楊柳綠如雲─顧瑛─楊柳葉落帶煙青
御定佩文齋廣羣芳譜卷七十七
