欽定四庫全書
御定佩文齋廣羣芳譜卷五十二
花譜
雞冠
增─花史─雞冠花俗名波羅奢花─碧雞漫志─吴蜀雞冠
有一種小者高不過五六寸目曰後庭花─原─有掃帚
雞冠有扇面雞冠有纓絡雞冠有深紫淺紅純白淺黃
四色又有一朵而紫黃各半名鴛鴦雞冠又有紫白粉
紅三色一朵者又有一種五色者最矮名夀星雞冠扇
面者以矮為佳帚樣者以高為趣今處處有之三月生
苗入夏高者五六尺矮者纔數寸其葉青柔頗似白莧
菜而窄&KR1359;有赤脉紅者莖赤黃者白者莖青白或圓或
扁有筋起六七月莖端開花穗圓長而尖者如青箱之
穗扁卷而平者如雄雞之冠花大有圍一二尺者層層
疊卷可愛穗有小筒子在其中黑細光滑與莧實無異
花最耐久霜後始蔫苗花子氣味俱同甘寒無毒主治
瘡痔及血病止腸風瀉血赤白痢崩中帶下分赤白用
子入藥湏炒
彙考─原─楓窗小牘─雞冠花汴京謂之洗手花中元節前
皃童唱賣以供祖先─增─花經─雞冠八品二命─花木
考─蘇黃門詠雞冠花詩後庭花草盛憐汝繫興亡世遂
以雞冠為玉樹後庭花不知世說諸書有蒹葭倚玉樹
語杜少陵飲中八仙歌復有皎如玉樹臨風前之句玉
樹一種斷非草本或又謂花經所載别有後庭豈花名
後庭而以玉樹嘉之耶且宋元以来或以為山礬或以
為瑒花楊用修王敬美復以為丁香梔子雞冠之說何
可盡信也─原─花史─解縉嘗侍上側上命賦雞冠花詩
縉曰雞冠本是臙脂染上忽從袖中出白雞冠云是白
者縉應聲曰今日如何淺淡妝只為五更貪報曉至今
戴却滿頭霜
集藻─賦─增─明仲弘道雞冠花賦并序─百卉以雨露為生
簷下則雨露減矣乃雨露減者霜霰亦減當草枯木落
之時此花反得因簷下而晩盛嗚呼嗇扵此者豐扵彼
造化生物之盈虧固如是其難料也人奈何以目前之
菀枯定將来之榮落邪因作賦以紀之聿觀桃李豔春
荷蕖吐夏秋桂霜迎冬梅雪迓夢草開晨睡蓮閉夜候
既至而芬芳蘂欲敷而莫假爰有一蘤在欄之下鸂鶒
為羣鴨鳬作亞丹同鶴頂冠非鶡野狀毰毸而不飛類
翰音而實啞乃生長扵階除托根株扵簷厦日光射兮
無多雨露霏兮亦寡方其炎蒸甫歇金風乍颸羣株炫
采爛焉盈枝爾乃瘦梗寒條較芙蓉而更寂疎根朗葉
對籬菊其多思似班姬退處夫長門如苧蘿幽閉乎西
施迨夫青霜降兮木落白露瀼兮草萎衆卉兮凋謝爾
獨映乎條枚凉飇凛凓兮摧之不能摧風霰飄零兮欺
之不可欺爾扵是強項獨發傲骨生姿朱紫奮采黃白
争竒瓣如扇而半疊子似綴而分披露盤擎兮五色仙
掌搖兮九疑胡前者之偃蹇而後者之陸離余仰而思
俯而惟識造物之有定理豈苦樂而無等夷然則前之
偃蹇也如甯戚之扣角如百里奚之炊扅又如蘇武之
吞氊卧雪王章之涕泣牛衣後之陸離也如唐且華顛
而為秦相吕尚皓首而作周師更如張蒼七十而稱漢
佐王祥六十八而遇晉知先者未必為幸後者不足云
遅苦者乃所釀樂樂者適足增癡物有循環之數人無
長盛之時茲一微卉兮且然豈榮枯禍福兮而造化乃
有所私
五言古詩─原─宋梅堯臣雞冠─神農記百卉五色異甘酸
乃有秋花實全如雞幘丹籠煙何聳聳泫露更團團取
譬可無意得名殊足觀逼真歸造化任巧即雕剜赤玉
書留魏丹砂句誦韓誠能因物比誰謂入時難有客驅
辭穎臨風運筆端嘗嗟古吟闕每惜此芳殘揣情苦精
妙繼音慚未安─增─孔平仲雞冠─我初種雞冠其小乃
毫芒曾未得幾時忽已過我長根株既猥大枝葉亦開
張吐花凌朝曦生意殊未央隂風自西来慘淡驅清霜
一夜忽變故葉萎花已黃當此繁盛時為爾償壺觴及
今乃腐草好翫安可常呼童盡翦拔時恐踐蹋傷庭除
稍曠闊耳目加清凉竹枝久蒙蔽迥立獨蒼蒼─原─無
名氏雞冠─秋至天地閉百芳變枯草愛爾得雄名宛然
出陳寳未甘階墀陋肯與時節老赤玉刻縝栗丹芝謝
彫槁鮮鮮雲葉卷粲粲鳬翁好由来名實副何必榮華
早君看先春花浮浪難自保─增─元郝經雞冠─夷則播
新律卉木協秋候綰結流火餘的皪金天宿峩峩列庭
除摘摘儼雄秀炎帝朝火官絳幘軒宇宙植立竟不拜
離披擁青袖奕葉初類莧吐心漸如豆脉絡引絲起一
片珊瑚瘦雲芝茁紅腴紫茵卷翠脰碎顆蹙丹砂肉綻
殷血透怒割赤龍耳勁磔還亂糅麻葉薄且聳山字缺
乃覆查牙欲成角擁腫下連咮生全餘小穗展盡帶殘
皺昂藏偃膺高突兀出羣驟還將早霞映欲向朝日雊
月露終夜栖風雨幾回鬭再礪復自止交退誰與救區
區閒草花象物與接搆弭兵日觀戰亦是自貽咎垂簾
且相忘高枕卧清晝
七言律詩─增─宋歐陽澈和世弼雞冠花─芳名從古號雞
冠赭&KR0008;醒然却一般不語宋窗何足賣難通圅谷漫勞
看倚風縱有如丹頂遇敵應無似錦翰空費栽培汚庭
砌到頭不若植芝蘭─原─明何棟如詠雞冠花─日下飛
来孰可儔雲中養就氣偏柔懶施金距當雄敵為戴霞
冠慕遠遊獨立莓苔閒伴鶴卑栖蘋藻静羣鷗何如化
作幽人夢嗁破三湘萬古愁
五言絶句─增─宋范成大題張希賢畫雞冠─號名極形似
摹寫與真逼聊以畫滑稽慰我秋園寂
七言絶句─原─唐羅鄴雞冠花─一枝濃豔對秋光露滴風
搖倚砌旁曉景乍看何處似謝家新染紫羅嚢─宋孔
平仲種花口號幽居裝景要多般帶雨移花便得看禁
柰久長顔色好繞階更使種雞冠─王令白雞冠─如飛
如舞對瑶臺一頂春雲若翦裁誰教移根蓂莢畔玉雞
知應太平来趙企詠雞冠花─秋光及物眼猶迷著葉
婆娑擬碧雞精采十分佯欲動五更只欠一聲嗁─楊
萬里雞冠花─出墻那得丈高雞只露紅冠隔錦衣却是
吴兒工料事會稽真箇不能嗁陳倉金碧夜䨇斜一
隻今栖紀渻家别有飛来矮人國化成玉樹後庭花
錢熙雞冠花─亭亭高出竹籬間露滴風吹血未乾學得
京城梳洗樣舊羅包却綠雲鬟─趙山臺雞冠花─木雞
不與衆雞同曾逐旌陽上碧空學得仙家餐玉法至今
木血不能紅─楊㢲齋雞冠花─擢擢高花血染猩却憐
金距起閒争宋家忩下宜栽此莫問臨風不解鳴─增─
元姚文奐題畫雞冠花─何處一聲天下白霜華晩拂絳
雲冠五陵鬭罷歸来後獨立秋亭血未乾
詩散句─原─宋百氏集─雨餘疑飲啄風動欲飛鳴對立
如期鬭初開若欲飛─增明沈周─高冠紅突兀獨立似
晨雞─原─宋黃庭堅─紫冠黃細網絲窠蝶繞蜂圍奈晩
何─楊萬里─有時風動頭相倚似向階前欲鬭時─郭
應祥─而風吹得一枝生昂首風前不飛去
别錄─原─種植─清明下種喜肥地用簸箕扇子撒種則成
大片高者宜以竹木架定庶遇風雨不摧折卷曲
水仙
增─長物志─水仙六朝人呼為雅蒜─南陽詩注─此花外
白中黃莖幹虛通如蔥本生武當山谷間土人謂之天
蔥─原─水仙叢生下濕地根似蒜頭外有薄赤皮冬生
葉如萱草色綠而厚春初扵葉中抽一莖莖頭開花數
朵大如簪頭色白圓如酒杯上有五尖中承黃心宛然
盞樣故有金盞銀臺之名(見洛陽花木記)其花瑩韻其香清幽
一種千葉者花片卷皺下輕黃上淡白不作杯狀世人
重之指為真水仙一云單瓣者名水仙千瓣者名玉玲
瓏(本草云盖一物二種耳學圃餘疏云以單葉者為貴出嘉定短葉高花最佳種也)亦有紅花
者此花不可缺水故名水仙根味苦微辛寒滑無毒治
癰腫及魚骨鯁花作香澤塗身理髮去風氣
彙考─增─三餘帖─和氣旁薄隂陽得理則配元榮扵庭配
元即今水仙花也一名儷蘭一曰女星散為配元─内
觀日疏─姚姥住長離橋十一月夜半大寒夢觀星墜扵
地化為水仙花一叢甚香美摘食之覺而産一女長而
令淑有文因以名焉觀星即女史在天柱下故迄今水
仙花名女史花又名姚女花─集異記─薛䕩河東人幼
時扵窗櫺内窺見一女子素服珠履獨步中庭歎曰良
人游學艱扵會面對此風景能無悵然扵袖中出畫蘭
卷子對之微笑復淚下吟詩其音細亮聞有人聲遂隐
扵水仙花下忽一男子從叢蘭中出曰娘子久離必應
相念阻扵跬步不啻萬里亦歌詩二篇歌已仍入叢蘭
中䕩苦心強記驚訝久之自此文藻異常一時𫝊誦謂
二花為夫婦花─原─清冷傳─湯夷華隂人服水仙八石
為水仙是名河伯─增─三柳軒雜識─水仙為雅客─學
圃餘疏─水仙宜置瓶中前接蠟梅後接江梅真歲寒友
也─瓶史─水仙神骨清絶織女之梁玉清也─瓶花譜
水仙一品九命─原─花史─謝公夢一仙女畀水仙花一
束明日生謝夫人長而聰慧能吟詠唐元宗賜虢國
夫人紅水仙十二盆盆皆金玉七寳所造宋楊仲囦
自蕭山致水仙一二百本極盛乃以兩古銅洗萟之學
洛神賦體作水仙花賦
集藻─賦─增─宋高似孫水仙花前賦有序─水仙花非花也
幽楚窈𦕈脫去埃滓全如近湘君湘夫人離騷大夫與
宋玉諸人世無能道花之清明者輙見乎辭天以一而
生神坎以習而成元渫沖奥以致潤抱孤貞以成妍禹
何知以能海羲何神而開乾際壑炁之無畔壯英心之
自仙悲莫悲乎巫咸之鄉哀莫哀乎原胥之淵迅英挺
以如濯肯徘徊而自憐至若鮫館截綃而凝霜貝庭含
璣而媚川蒼茫乎三島之接霧杳𦕈乎十洲之滙天雲
雨閑霽水空澄鮮一色如磨萬波不顛亦有帝女兮泣
竹湘君兮鼓絃神妃兮解佩冰夷兮扣舷是皆凝姿約
素挺粹含娟以婉自將以淑相宣芳以氣屬妙以辭傳
指北渚以將下薄西津而驟旋或搴芳若或采佳荃有
蘭可餐有蘋可搴扵是樂極忘歸塵空失蠲萬慮俱泯
餘情獨筌扣冰娥以勺尠訪瑶母而潔&KR0008;挹水星以請
命託神祇而垂甄已矣乎超萬劫以自蛻麗一徽而獨
涓懷琬琰以成潔抱雪霜以為堅參至道以不死秉至
精而長年是蓋苞水德之靈長合五行之自然者乎
水仙花後賦有序─余既作前水仙賦疑不足以渫余之
情者乃依稀洛神賦為後辭尚庶幾乎余從太史游覽
山川汎瀟汨下澧沅摩嶷雲息梧煙歲莫天寒僕痡車
顛爾乃釋鑣乎茝涯進秣乎芝㕓周旋乎荆滸騁望乎
湘淵扵是神疑目駭心離意惻即之戃怳適焉髣髴覩
一美人扵水之側乃拊從者而訊之曰汝有識扵彼者
乎彼何人者甚閑且潔也從者進曰僕聞茲水之靈曰
湘夫人然則太史公之所遇其或是乎其形維何僕願
知之余告之曰其狀也皓如鷗輕朗如鵠停瑩浸玉潔
秀含蘭馨清明兮如閬風之翦雪皎淨兮如瑶池之宿
月其始来也炯然層冰出蛟壑其徐進也粲然清霜宿
瓊枝沈詳弗矜燕婉中度不穠不纖非怨非訴美色含
光輕姿約素瓌容雅態芳澤不汚素質窈裊流暉㛹娟
抱德貞亮吐心芳蠲婉嫿幽静志泰神閑柔扵修辭既
丰且鮮飭躬被服稽圖合章峨五采之英珥兮錯九芝
之明璫舞碧霓之修帶兮妥英雲之輕装顔有鍊而如
灼體非薰而彌香沐姱容之練練乘清氣之徜徉扵是
舒懷肆逸且娱且顰羽盖醫映翠旄繽紛軃金搖之欲
堕兮玩晴洲之青蘋余衷耽其静孌兮黯淡蕩而馳神
媒不靈扵締歡兮託湘波以通勤暢中靈之胥悟兮捐
余璫扵水濱懿玉儀之静莊允約矩而應規輕瑶華而
不御兮指二南而揚詩謂皎日之可鑒兮非暗室之自
欺數解佩之夙遇兮風嫋嫋而凝思志貞介而言妙兮
誓守禮以將之於是靈修竦然嬿婉徘徊拊孤影以欲
翥心將飛而仍回褰蓀幬之芳烈燕芷房之玫瑰感幽
志之悽激兮喟揚音而彌哀爾乃衆真縹渺並游嘯侣
或濟西澨或臨北渚或采幽蘅或茹芳杜約洛川之神
妃會巫隂之竒女清莫清乎姮栖愁莫愁乎牛渚媠輕
裾之裔裔泠清飇而雲舉體迅飛鴻俶若輕雲流睇横
波餘芳氤氲其度有則不顛不危優柔靡忒必兢必祇
温乎如玉曄分陸離精采相授羌余其悲扵是川后斂
飇冰夷却濤龍伯獻珠鮫人貢綃躍三虯以指塗蕤蒼
芝而夾御䨇螭帖其馴乘儼華斿之布濩鴛鴦嘯而先
驅翡翠翼而齊騖扵是趨彭蠡過洞庭洗月轂飛星軿
流清聲而吐竒誦坤乾之大經畫三靈而不汨潛一意
而長醒恍揚袂以如失雪微汍而霑纓拊佳期之不来
日冉冉而西征夐微素之孰寄誰其將余英瓊揚清波
而微注指潛淵而自驚恍精采之相授迄難陳其餘情
扵是游倦思歸路異神留遺思杳𦕈寤寐好逑蹇悠悠
而何之指寒川而薄憩蘭菲菲而襲余睇碧雲而搖曳
信心會而神交豈綢繆之未契竦僕夫之儆余命速駕
乎蘭枻其毋惑扵所悦當陳古而為之制─元任士林
水仙花賦─眇伊人之蟬蛻兮宅清泠以為扉越蓬隔弱
窅不知其幾千里兮跂余望之忽軒窗之翠碧兮見此
綽約之芳姿曳青蔥之華裾兮倚玉薤之披披逍遥清
霜之夕徘徊明月之辰佩乞碧霞衣紉綠雲金杯盥雨
玉盤承津㪺和注淳斟酌天均扵時庭空人静萬竅不
作聲沉步虛之歌奏杳鈞天之樂江妃具俎以進羞海
若充賓而酬酢持杜觶而未揚想堂中之歡樂余亦洗
醆更酌接芳蕤而為客縱歌頽然不知天河之既落
明姚綬水仙花賦─伊昔涪翁夙罹謫逐行邁阻修浮水
奔陸方歸與以息駕乃燕坐扵蔀屋惟是屋也依高山
臨大江影薄高雲聲飛怒瀧敞宇衡門洞乎八窗式遣
懷扵吟嘯忽有都乎神娏爾乃乍近乍遥水面微步羅
韤生塵綃裳沾露腰纖弱蘭脣冶樊素匪揚桂旗匪蹋
神魚遽引遽却或疾或徐袖翩翻兮婉娩帶繚繞兮紓
舒悵數年之獨往鄙良夜以鰥居矯望延佇掠盻躊躇
汎若斷梗浮猶馮虚乃若貼金蓮扵玉趾眷茲樂胥扵
焉邇止瑪瑙坡荒仙王祠圯睇梅兄扵嶺頭懷礬弟扵
澗涘進左右而諗之曰水上步月彼其仙邪惟炫素質
不御鉛華中有金蕤輕蒙臂紗衝斥暮雨揮霍朝霞爾
或見之而豈吾之過誇邪左右屏息對曰彼之来斯誠
類仙子馨香芬芳容光旖旎其綽約也儼藐姑之神其
聫娟也齊洛川之子初雖瞻馳終莫摹擬是則主人之
所見僕輩之所跂者也扵是之時涪翁啞然而作聲彼
人泯然而無迹江風惟清江月自白倀倀何之翳翳寢
息晨興向明躑躅扵庭忽幽花之托根依后土以降靈
胡然生之大瘦歲晏流形宋玉招魂之賦莊周夢蝶之
經翁遄作詩調同金石有頃比夕載驗厥跡無被花之
懊惱出門一笑而横大江之空碧
五言古詩─增─宋陳與義詠水仙花五韻─仙人緗色裘縞
衣以裼之青幌紛委地獨立春風時吹香洞庭暖弄影
清晝遅寂寂籬落隂亭亭與予期誰知園中客能賦會
真詩─朱子賦水仙花─隆冬凋百卉江梅厲孤芳如何
蓬艾底亦有春風香紛敷翠羽帔温靘白玉相黃冠表
獨立淡然水仙裝弱植愧蘭蓀高標摧冰霜湘君謝遺
褋漢水羞捐璫嗟彼世俗人欲火焚衷腸徒知慕佳冶
詎識懷貞剛淒凉柏舟誓惻愴終風章卓哉有遺烈千
載不可忘─陳傅良水仙花─江梅丈人行歲寒固天姿
蠟梅微著色標致亦背時胡然此柔嘉支本僅自持廼
以平地尺氣與松篁夷粹然金玉相承以翠羽儀獨立
萬槁中冰膠雪垂垂水仙誰強名相宜未相知刻畫近
脂粉而况山谷詩吾聞抱太和未易形似窺當其自英
華造物且霽威平生恨剛褊未老齒髮衰掇花寘膽瓶
吾今得吾師─許仲企水仙花─定州紅花甆塊石藝靈
苗芳苞茁水仙厥名為玉霄適從閩越来綠綬擁翠條
十花冒其顛一一振鷺翹粉蕤間黃白清香從風飄回
首天台山更識膽瓶蕉
七言古詩─原─宋黃庭堅王充道送水仙花五十枝─凌波
仙子生塵襪水上盈盈步微月是誰招此斷腸魂種作
寒花寄愁絶含香體素欲傾城山礬是弟梅是兄坐對
真成被花惱出門一笑大江横
五言律詩─增─元錢選水仙花圖─帝子不沉湘亭亭絶世
妝曉煙横薄袂秋瀨韻明璫洛浦應求友姚家合譲王
殷勤歸水部雅意在分香
七言律詩─增─宋韓維謝到水仙二本─黃中秀外榦虛通
乃喜嘉名近帝聰密葉暗傳深夜露殘花猶及早春風
拒霜已失芙蓉豔出水難留菡蓞紅多謝使君憐寂寞
許教綽約伴山翁─楊萬里詠千葉水仙花并序─世以
水仙為金盞銀臺盖單葉者其中有一酒盞深黃而金
色至千葉水仙其中花片捲皺密蹙一片之中下輕黃
而上淡白如染一截者與酒杯之狀殊不相似安得以
舊日俗名辱之要之單葉者當命以舊名而千葉者乃
真水仙云薤葉蔥根兩不差重蕤風味獨清嘉薄揉肪
玉圍金鈿細染鵝黃剰素紗臺琖原非千葉種丰容要
是小蓮花向来山谷相看日知是他家是當家─水仙
花─生来弱體不禁風匹似蘋花較小豊腦子醲熏衆香
國江妃寒損水晶宫銀臺金盞談何俗礬弟梅兄品未
公寄語金華老仙伯凌波仙子更凌空─原─劉克莊水
仙花─歲華搖落物蕭然一種清風絶可憐不許淤泥侵
皓素全憑風露發幽妍騷䰟灑落沉湘客玉色依稀捉
月仙却笑浩翁太脂粉誤將高雅匹嬋娟─增─元仇遠
題趙子固水墨雙鈎水仙卷─冰薄沙昏短草枯采香人
遠隔湘湖誰留夜月羣仙珮絶勝秋風九畹圖白粲銅
盤傾沆瀣青明寳玦碎珊瑚却憐不得同蘭蕙一識清
醒楚大夫─鄧文原題趙子固水墨雙鈎水仙卷─仙子
凌波佩陸離文魚先乘殿馮夷積冰斵雪揚靈夜鼓瑟
吹竽會舞時海上瑶池春不斷人間金盌事堪疑天寒
日暮花無語清淺蓬莱當問誰─原─明屠隆詠水仙花
娟娟湘洛淨如羅幻出芳䰟儼素娥夜静有人来鼓瑟
月明何處去凌波蕭疎冷豔冰綃薄綽約風鬟露氣多
直是靈根堪度世妖容知不傍池荷─梁辰魚詠水仙
花─幽修開處月微茫秋水凝神黯淡妝繞砌霧濃空見
影隔簾風細但聞香瑶壇夜静黃冠濕小洞秋深玉珮
凉一叚凌波堪畫處至今詞賦憶陳王
五言絶句─增─宋楊萬里水仙花─韻絶香仍絶花清月未
清天仙不行地且借水為名開處誰為伴蕭然不可
鄰雪宫孤弄影水殿四無人─原─明于若瀛詠水仙─水
花垂弱蔕嫋嫋綠雲輕自足壓羣卉誰言梅是兄─增
王榖祥水仙花─仙卉發璚英娟娟不染塵月明江上望
疑是弄珠人瑶環月下鳴翠帶風中舉胡然洛浦神
胡然漢濱女─陳淳水仙─玉面嬋娟小檀心馥郁多盈
盈仙骨在端欲去凌波荒圃淑氣回寒柯發光澤下
有白玉花玲瓏映深碧
七言絶句─
御製見案頭水仙花偶作二首─翠帔緗冠白玉珈清姿終不
汙泥沙騷人空自吟芳芷未識凌波第一花冰雪為肌
玉鍊顔亭亭如立藐姑山羣花只在軒忩外那得移来几
案間
增─宋陳搏詠水仙花─湘君遺恨付雲来雖墮塵埃不染
埃疑是漢家涵德殿金芝相伴玉芝開─劉攽水仙花
早扵桃李晩扵梅冰雪肌膚姑射来明月寒霜中夜静
素娥青女共徘徊─黃庭堅共郡送水仙花并二大本
折送東園粟玉花併移香本到寒家何時持上玉宸殿
乞與官梅定等差─劉邦直送水仙花─得水能仙天與
竒寒香寂寞動冰肌仙風道骨今誰有淡掃蛾眉篸一
枝錢塘昔聞水仙廟荆州今見水仙花暗香靚色撩
詩句宜在林逋處士家─次韻中玉水仙花二首─借水
開花自一竒水沉為骨玉為肌暗香已壓荼䕷倒只此
寒梅無好枝&KR0782;泥已作白蓮藕糞壌能開黃玉花可
惜國香天不管随緣流落野人家─張耒賦水仙花─宫
樣鵝黃綠帶垂中州未省見仙姿只疑湘水綃機女来
伴清秋宋玉悲─范成大次韻龔養正送水仙花─色界
香塵付八還正觀不起况邪觀花前猶有詩情在還作
凌波步月看─楊萬里水仙花─江妃虛却蘂珠宫銀漢
仙人謫此中偶趁月明波上戲一身冰雪舞東風額
間拂煞御袍黃衣上偷將月姊香待倩春風作媒妁西
湖嫁與水仙王─張孝祥和人詠水仙花二首─瘴土風
煙那有此只疑姑射是前身仙風道骨難消得付與霜
臺衣繡人淨色只應撩處士國香今不落民家江城
望斷春消息故遣詩人詠此花─朱子用子服韻謝水
仙花─水中仙子来何處翠袖黃冠白玉英報道幽人被
渠惱著詩送與老難兄─姜特立水仙─六出玉盤金屈
巵青瑶叢裏出花枝清香自信高羣品故與江梅相並
時─徐似道水仙花二首─天然初不事鉛華此是無塵
有韻花翠帶詎容縈俗客金杯只合勸詩家林下清
風自一家稍親梅竹近蘭芽只緣羞與凡花伍移植名
園不肯花─游寒巖水仙花二首─金玉其相一兩花遐
心空為爾興嗟山礬不用来修敬只許江梅共一家
黃琮白璧綴幽花珍重高人為嘆嗟織女横河溪月堕
杯盤狼籍水仙家─来氏水仙花二首─瑶池来宴老仙
家醉倒風流萼綠華白玉斷笄金暈頂幻成癡絶女兒
花花盟平日不曾寒六月曝根高處安待得秋殘親
手種萬姬圍繞雪中看─元張伯淳題趙子固水仙圖
裙長帶裊寒偏耐玉質金相密更竒見畫如花花似畫
西興渡口晩晴時─陳旅題水仙花圖─莫信陳王賦洛
神凌波那得更生塵水香露影空清處留得當年解珮
人─袁士元水仙─醉欄月落金杯側舞倦風翻翠袖長
相對了無塵俗態麻姑曾約過潯陽─姚文奐題虞瑞
巖描水仙花─離思如雲賦洛神花容婀娜玉生春凌波
韈冷香䰟遠環珮珊珊月色新─原─倪瓉水仙花─曉夢
盈盈湘水春翠虯白鳳照江濱香䰟莫逐冷風散擬學
黃初賦洛神─增─丁鶴年水仙花二首─湘雲冉冉月依
依翠袖霓裳作隊歸怪底香風吹不斷水晶宫裏宴江
妃影娥池上曉凉多羅襪生塵水不波一夜碧雲凝
作夢醒来無奈月明何─明李東陽題水仙─澹墨輕和
玉露香水中仙子素衣裳風鬟霧髩無纏束不是人間
富貴妝─原─文徵眀水仙─羅帶無風翠自流晩寒微軃
玉搔頭九疑不見蒼梧遠憐取湘江一片愁─增─杜大
中水仙二首─玉貎盈盈翠帶輕凌波微步不生塵風流
誰是陳思客想像當年洛水人靈雨濛濛幻態輕驚
魂想像逝懷傾願將玉珮遙相逐脱骨逍遥水上人
張新水仙花─玉質金相翠帶圍霜華月色共輝輝江妃
方欲凌波去漢女初從解珮歸─孫齊之水仙花─碧江
香和楚雲飛銷盡冰心粉色微乍向月中看素影却疑
波上步靈妃─鍾惺暮春水仙花─偶向殘冬遇洛神孤
情只道立先春今從九月過三月疑是前身與後身
物值同時妒亦宜梅花今見子離離相逢洞口千紅裏
素影當前君不知萬花如燄柳如煙常恐冰綃畏不
前曾在水邊衣不濕可知入火不能然每笑梅花太
畏喧一身自許歷寒温春風特念冰霜後邀與春花共
慰存
詩散句─原─宋僧船窗─如聞交佩解疑是洛妃来朔吹欺
羅袖朝霜滋玉臺─徐致中─薤葉秀且聳蘭香細而幽
─林洪─翠帶拖雲舞金巵照雪斟─增─鄭清之─玉昆相
倚帶仙風壁立春前萬卉空─錢勰─碧玉簪長生洞府
黃金杯重壓銀臺─僧北澗─華裾冉冉低香綬柔玉稜
稜襯嫩金─原─徐似道─曉風洛浦凌波際夜月江臯解
珮時
詞─增─宋趙溍長相思─金璞明玉璞明小小杯柈翠袖擎
滿將春色盛仙佩鳴玉佩鳴雪月花中過洞庭此時
人獨清─原─盧祖臯卜算子─珮解洛波遥弦冷湘江渺
月底盈盈誤不歸獨立風塵表窗綺護幽妍瓶玉扶
輕裊到後知誰語素心寂寂山寒峭─增─謝薖菩薩蠻
相思一夜庭花發窗前忽誤生塵襪曉起豔寒妝雪肌
生暗香佳人纖手摘手與花同色插鬢有誰宜除非
潘玉兒─原─高觀國菩薩蠻─雲嬌雪妒羞相倚凌波共
酌春風醉的皪玉壺寒肯教金琖單只疑䨇蝶夢翠
袖和香擁香外有鴛鴦風流煙水鄉─增─無名氏菩薩
蠻─人人盡道黃葵淡儂家解說黃葵豔可喜萬般宜不
勞朱粉施摘承金盞酒勸爾千春夀擎作女真冠試
伊嬌面看─又─高梧葉下秋光晩珍叢花出黃金盞還
似去年時傍欄三兩枝人情湏耐久花面長依舊莫
學蜜蜂兒等閒悠颺飛─原─曾惇朝中措─幽芳獨秀在
山林不怕曉寒侵應笑錢塘蘇小語嬌終帶吳音乘
槎歸去雲濤萬頃誰是知心寫向生綃屏上蕭然伴我
寒衾─又─綠華居處渺雲深不受一塵侵細看宜州新
句平生纔是知音凌波一去平生夢斷誰最關心惟
有青天碧海知渠夜夜孤衾─增─無名氏偷聲木蘭花
景陽樓上鐘聲曉半面嗁妝勻未了殘月紛紛斜影幽
香暗斷䰟玉顔應在昭陽殿却向前村深夜見冰雪
肌膚還有斑斑雪點無─南歌子─翠袖熏龍腦烏雲映
玉臺春蔥一簇屬金杯曾記西樓同醉角聲催嫋嫋
凌波淺深深步月来隔紗微笑恐郎猜素豔濃香依舊
去年開─馬莊父天仙子─白玉為臺金作盞香是江梅
名閬苑年時把酒對君歌歌不斷杯無算花月當樓人
意滿翹戴一枝蟬影亂樂事且随人意換西樓回首
月明中花已綻人何遠可惜國香天不管─原─高觀國
金人捧露盤─夢湘雲吟湘月弔湘靈有誰見羅襪塵生
凌波步稳背人羞整六銖輕娉娉裊裊暈嬌黃玉色輕
明香心静波心冷琴心怨客心驚怕珮解却返瑶京
杯擎清露醉春蘭交與梅兄蒼煙萬頃斷腸是雪冷江
清─增─陳允平念奴嬌─漢江露冷是誰將瑶瑟彈向雲
中一曲清泠聲漸杳月高人在珠宫暈額黃輕塗腮粉
豔羅帶織青蔥天香吹散珮環猶自丁東回首杜若
汀洲金鈿玉鏡何日得相逄獨立飃飄煙浪遠羅襪羞
濺春紅渺渺予懷迢迢良夜三十六陂風九疑何處斷
䰟飛度千峯─周密花犯─楚江湄湘娥乍見無言灑清
淚淡然春意空獨倚東風芳思誰記凌波路冷秋無際
香雲随步起謾記漢宫仙掌亭亭眀月底冰絃寫怨
更多情騷人恨枉賦芳蘭幽芷春思遠誰賞國香風味
相將共歲寒伴侶小窗淨沉煙熏翠被幽夢覺涓涓清
露一枝燈影裏─趙聞禮水龍吟─幾年埋玉藍田綠雲
翠水烘春暖衣薰麝馥韈羅塵沁凌波步淺鈿碧搔頭
膩黃冰腦參差難翦乍聲沉素瑟天風珮冷蹁躚舞霓
裳徧湘浦盈盈月滿抱相思夜寒腸斷含香有恨招
䰟無路瑶琴寫怨幽韻淒凉暮江空渺數峯清遠粲迎
風一笑持花酹酒結南枝伴─王沂孫慶宫春─明玉擎
金纖羅飄帶為君起舞回雪柔影參差幽芳零亂翠圍
腰瘦一捻歲華相誤記前度湘臯怨别哀絃重聽都是
淒凉未湏彈徹國香到此誰憐煙冷沙昏頓成愁絶
花惱難禁酒消欲盡門外冰澌初結試招仙魄怕今夜
瑶簮凍折攜盤獨出空想咸陽故宫落月─趙雪齋金
盞子─得水能仙向漢臯遺佩碧波涵月藍玉暖生煙稱
縞袂黃冠素姿冰潔亭亭獨立風前柰香多愁絶當時
事琴心妙處雖𫝊有誰堪說歲晩杳無人更短景繁
雲天欲雪瀟湘烟水茫茫但萬里相思寒江空闊殷勤
折向梅邊聽玉龍吹徹丁寧道惟願百年兄弟相看晚
節─原─辛棄疾賀新郎─雲卧衣裳冷看蕭然風前月下
水邊幽影羅襪塵生凌波步湯沐煙波萬頃愛一點嬌
黃成暈不記相逢曾解珮甚多情為我香成陣待和淚
揾殘粉靈均千古懷沙恨想當初悤悤忘把此花題
品煙雨淒迷僝僽損翠袂遥遥誰整謾寫入瑶琴幽憤
絃斷招䰟無人賦但金杯的皪銀臺潤愁殢酒又還醒
别錄─原─種植─五月初收根用小便浸一宿曬乾拌濕土
懸當火煙所及處八月取出瓣瓣分開用猪糞拌土植
之植後不可缺水起時種時若犯鐵器永不開花訣云
六月不在土七月不在房栽向東籬下寒花朵朵香又
云和土曬半月方種以收陽氣覆以肥土白酒糟和土
澆之則茂于若瀛曰水仙江南處處有之惟吴中嘉
定種為最花簇葉上他種則隐葉内耳蓄種嚢以紗懸
扵梁間風之未播先以敝草履寸斷雜溲浡浸透俟有
生意方入土以入土早晚為花先後金陵即善植者十
叢不一二花余每歲向友人乞三四莖置齋頭香可十
日茲十日者縱非風雨亦不易出齋頭也水仙花以
精盆植之可供書室雅翫─愛護─霜重時即搭棚遮盖
以避霜雪向南開一門天晴日暖則開之以承日色北
方土寒凡牡丹貼梗海棠皆用此法不特水仙也又法
初起葉時以磚壓住不令即透則他日花出葉上杭州
近江處園丁種之成林以土近鹹滷故花茂─瓶插─插
瓶用鹽水與梅花同
(附錄)&KR3873;祇
增─酉陽雜俎─&KR3873;祇出拂林國根大如雞卵葉長三四尺
似蒜中心抽條莖端開花六出紅白色花心黃赤不結
子冬生夏死取花壓油塗身去風氣(本草云據此形狀與水仙髣髴豈外)
(國名謂不同耶)
(附錄)水仙樹
原拘樓國有水仙樹樹腹中有水謂之仙漿飲者七日
醉
御定佩文齋廣羣芳譜卷五十二
