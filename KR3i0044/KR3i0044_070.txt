欽定四庫全書
御定佩文齋廣羣芳譜卷六十八
木譜
松一
原─松百木之長猶公故字從公磥砢多節盤根樛枝皮
麤厚望之如龍鱗四時常青不改柯葉三鍼者為栝子
松七鍼者為果松千歲之松下有茯苓上有兔絲又有
赤松白松鹿尾松秉性尤異至如石橋怪松則巉巖陁
石所礙鬱不得伸變為偃蹇離奇輪囷非松之性也
增─廣雅─道梓松也─酉陽雜爼─金松葉似麥門冬葉中
一縷如金綖出浙東台州尤多洛中有魚甲松─學
圃餘疏栝子松俗名剔牙松歲久亦生實
彙考─原─書禹貢岱畎絲枲鉛松怪石─詩衛風─淇水滺
滺檜楫松舟─增─鄭風─山有橋松─原─小雅─如松柏之
茂無不爾或承─魯頌─徂來之松松桷有舄路寢孔
碩─商頌─陟彼景山松柏丸丸松桷有梴旅楹有閑
寢成孔安─禮記禮器─其在人也如竹箭之有筠也如
松柏之有心也二者居天下之大端矣故貫四時而不
改柯易葉─周禮夏官─河内曰冀州其利松柏─左傳
培塿無松柏松柏之下其草不殖─論語─夏后氏以
松歲寒然後知松柏之後彫也─史記龜策傳─松柏
為百木長而守門閭─晉書山濤傅─濤年踰耳順居喪
過禮負土成墳手植松柏─孫綽傳─綽所居齋前種一
株松恒自守護鄰人謂之曰松樹子非不楚楚可愛但
恐永無棟梁用耳綽答曰楓柳雖復合抱亦何所施耶
─增─晉書孝友傳─許孜二親没建墓於縣之東山列植
松柏亘五六里時有鹿犯其松栽孜悲歎曰鹿獨不念
我乎明日忽見鹿為猛獸所殺置於所犯栽下孜悵惋
不已乃為作塜埋於隧側猛獸卽於孜前自撲而死孜
益嘆息又取埋之自後樹木滋茂而無犯者─石勒載
記─太興二年大雨霖中山常山尤甚滹沱泛溢衝陷山
谷巨松僵拔浮於滹沱東至渤海原隰之間皆如山積
─宋書符瑞志─宋文帝元嘉八年四月東莞莒縣松樹
連理─原─陳書儒林傳─後主嘗幸鍾山開善寺召從臣
坐於寺西南松林下勅召張譏豎義時索麈尾未至後
主勅取松枝手以屬譏曰可代麈尾顧謂羣臣曰此卽
是張譏後事─魏書彭城王勰傳─高祖幸代都次於上
黨之銅鞮山路旁有大松樹十數根時高祖進繖遂行
而賦詩令人示勰曰吾始作此詩雖不七步亦不言遠
汝可作之比至吾所令就之也時勰去帝十餘步遂且
行且作未至帝所而就詩曰問松林松林經幾冬山川
何如昔風雲與古同高祖大笑曰汝此詩亦調責吾耳
─增─劉芳傳─芳以社稷無樹上疏曰按論語稱夏后氏
以松殷人以柏周人以栗便是世代不同而尚書逸篇
則云大社惟松東社惟柏南社惟梓西社惟栗北社惟
槐如此便以一代之中而五社各異也愚以為宜植以
松何以言之逸書云大社惟松今者植松不慮失禮惟
稷無成證稷乃社之細蓋亦不離松也世宗從之─原
甄琛傳─琛喪父於塋兆之内手種松柏隆冬之月負掘
水土鄉老哀之咸助加力十餘年中墳成木茂─增─隋
書隱逸傳─徐則東海郯人也入天台山絶穀養性所資
惟松水而已─南史孝義傳─庾沙彌母亡晝夜號慟墓
在新林忽生旅松百許株枝葉鬱茂有異常松─隱逸
傳─關康之少而篤學姿狀豐偉特進顏延之等當時名
士十許人入山候之見其散髮披黃布帊席松葉枕一
塊白石而臥了不相盻延之等咨嗟而退顧歡鄉中
有學舍貧無以受業於舍壁後倚聽無遺忘者夕則燃
松節讀書或燃糠自照陶弘景特愛松風庭院皆植
松每聞其響欣然為樂─原─唐書李泌傳─泌嘗取松樛
枝以隱背名曰養和後得如龍形者因以獻帝四方爭
效之─增─唐書韋表微傳─表微授監察御史裏行不樂
曰吾將為松菊主人不愧陶淵明云─鄭薰傳─薰旣老
號所居為隱巖蒔松於庭號七松處士云─隱逸傳─王
希夷居兗州徂徠餌松柏葉雜華年七十餘筋力柔強
─原─唐書隱逸傳─秦系客泉州南安有九日山大松百
餘章俗傳東晉時所植系結廬其上穴石為研注老子
彌年不出─原─唐書隱逸傳─褚無量廬墓左鹿犯所植
松柏無量號訴曰山林不乏忍犯吾塋樹耶自是羣鹿
馴擾不復棖觸無量為終身不御其肉─列女傳─汴女
李父母亡廬於墓蓬頭跣足負土以完園塋蒔松數百
武后時詔樹闕門閭─五代史一行傳─鄭遨聞華山有
五粒松脂淪入地千歲化為藥能去三尸因徙居華隂
欲求之─山海經─錢來之山其上多松大荒之中有
方山上有青松名曰拒格之松日月所出入也─穆天
子傳─天子升長松之隥─原─莊子─受命於地惟松柏獨
也在冬夏青青天寒旣至霜雪旣降吾是以知松柏
之茂也─荀子─松柏經隆冬而不凋蒙霜雪而不變可
謂得其貞矣歲不寒無以知松柏事不難無以知君
子─增─吕氏春秋─百仞之松本傷於下而末槁於上
尸子─荆有長松文梓─原─符子─符子與玄子登乎泰山
下臨千仞之淵上蔭百仞之松蕭蕭然神王乎一丘矣
─增─漢官儀─秦始皇上封泰山遇疾風暴雨賴得抱松
樹因封為五大夫─原─說苑─智襄子為室美士茁曰記
有之高山峻原不生草木松柏之地其土不肥今土木
勝人臣懼其不安人也─增─神仙傳─松者橫也時受服
者皆至三百歲─焦氏易林─溫山松柏鸞鳳以庇─禮
斗威儀─君乘木而王其政升平時則松為常生─環氏
吳紀─孫皓嘗問張尚曰詩云汎彼柏舟惟柏中舟乎尚
對曰詩言檜楫松舟則松亦中舟也─原─玉策記─千歲
松樹枝葉四邊披起上杪不長望而視之有如偃蓋其
中有物或如青牛或如青犬或如人皆壽萬歲─抱朴
子─天陵偃蓋之松大谷倒生之柏皆與天齊其長地等
其久─增─抱朴子─成帝時獵者於終南山見一人無衣
服身皆生黑毛跳坑越澗如飛乃密伺其所在合圍取
得乃是一婦人問之言是秦之宫人關東賊至秦秦王
出降驚走入山饑無所食有一老翁教我食松柏葉實
初時苦澀後稍便吃遂不復饑冬不寒夏不熱此女是
秦人至成帝時三百餘載矣─遊四郡記─永寧縣界海
中有松門西岸及嶼上皆生松故名松門─會稽記─會
稽境特多名山水峰崿隆峻吐納雲霧松栝楓柏摧榦
竦條澄壑鏡徹清流瀉注─拾遺記─始皇起雲明臺窮
四方之珍木東得漂檖龍松─原─聖賢冡墓記─東平王
歸國思京師後薨葬東平其冡上松柏皆西靡─增─先
聖本紀─許由欲觀帝意曰帝坐華堂面䨇闕君之榮顧
亦得矣余坐華堂森然有松生於戶雲生於牖雖面雙
闕異乎鸞之榮崑崙余安知其所以取榮哉─神境記
滎陽郡南有石室室後有孤松千丈常有䨇鶴晨必接
翮夕輙偶影傳曰昔有夫婦二人俱隱此室年既數百
化成䨇鶴─泰山記─岱宗小天門有秦時五大夫松在
─廬山記─石門北巖即松林也有數百樹松大皆連拱
長近二十丈攢生絶崖上南臨石門澗澗中仰視之離
離如駢麈尾號麈尾松─嵩高山記嵩嶽有大松或百
歲千歲其精變為青牛或為伏龜採食其實得長生
豫章古今記─松門在豫章北二百里江水遶山上有松
柏則江西第五六重水口也─西河舊事─祁連山在張
掖酒泉二界上東西二百里北百里有松柏五木美水
草─金陵地記─蔣山本少林木東晉令刺史罷還種松
百株宋時諸州刺史罷職還者栽松三百株下至郡守
各有差─洛陽伽藍記─景明寺房簷之外皆是山池松
竹蘭芷垂列階墀含風團露流香吐馥─原─水經注─贛
水又歷白杜西有徐孺子墓吳嘉禾中太守長沙徐熙
於墓隧種松徂徠山多松柏詩所謂徂徠之松也鄒
山記曰徂徠山在梁甫奉高博三縣界猶有美松─金
樓子─武帝每拜山陵涕淚所灑松為變色─增─述異記
松有兩鬛三鬛七鬛者言如馬鬛形也言粒者非矣
香洲在朱崖郡出千年松香聞十里亦謂之十里香
高僧傳─天台智者院釋行滿居房檻外有巨松横枝之
上寄生小樹每滿出坐其寄生必嫋嫋向側時謂此樹
作禮茶頭也─初學記─後漢方儲丹陽人遭母憂負土
成墳種松柏鸞鳥栖其上白兔游其下─錄異記─婺州
永康縣山亭中有枯松樹因斷之誤墮水中化為石取
未化者試於水隨亦化焉其所化者枝榦及皮與松無
異但堅勁有未化者數叚相兼留之以旌異物焉─開
元天寶遺事─明皇鑾輿西幸禁中枯松復生枝葉蔥蒨
宛若新植後肅宗平内難重興唐祚枯松再生祥不誣
矣─大唐新語─玄奘法師往西域取經手摩靈巖寺松
枝曰吾西去求佛教汝可西長吾歸卽東向使吾弟子
輩知之旣去其枝年年西指一年忽東向弟子曰教主
歸矣果還至今謂之摩頂松─酉陽雜爼─成式修竹里
私第大堂前有五鬛松兩根大財如椀甲子年結實味
與新羅南詔者不别五鬛松皮不鱗中使仇士良水磑
亭子在城東有兩鬛皮不鱗者又有七鬛者不知自何
而得俗謂孔雀松三鬛松也松命根遇石則偃蓋不必
千年也南康有怪松從前刺史令畫工寫松必數枝
衰悴後一客與妓環飲其下經日松枯不空三藏塔
前多老松歲旱則官伐其枝為龍骨以祈雨蓋三藏役
龍意其木必有靈也─零陵總記─東華觀在邵州城下
江岸有松偃亞數枝凡八面上有一枝中折拾在半樹
間復生垂下掃壇遊人以手扳而撼之則千萬枝皆動
東野坐事謫居於郡見其魁異賞翫無已因為詩并序
云搖一枝則萬枝動看一面則八面同白犬出其根青
羊入其腹漢高祖琥珀枕虚眞君茯苓人疑其孕也
汗漫錄─司空圖隱於中條山芟松枝為筆管人問之曰
幽人筆正當如是─記事珠─白傅用胡松節支琴─原
摭言─鍾輻建山齋手植一松夢朱衣吏曰松圍三尺子
當及第後三十年策名松圍果然─增─聞奇錄─吕知隱
於洞庭山穿一松造草舍而居寶正中徵起鶴氅紗巾
見武肅甚奇之─雲仙雜記─朝眞觀九星院有三賢松
三株如古君子梁閣老妓以麗水囊貯香遊之不數日
松皆半枯─原─金陵記─方山有野人見一使者異服牽
一白犬野人問居何地答曰居偃蓋山隨至古松下而
没松形果如偃蓋意使者乃松精犬乃茯苓也─增─化
書─磵松所以能凌霜者藏正氣也─原─清異錄─張薦明
隱山林有古松十餘株謂人曰予人中之仙此松木中
之仙也晉僧法潛隱郯山或問勝友為誰乃指松曰
此蒼顔叟─增─傳載略─越中禹志者卽高松數十株參
天遠望無不見故鄉人謂之禹志也─採蘭雜志─雷威
作琴不必皆桐遇大風雪中獨往峨眉酣飲著蓑笠入
深松中聽其聲連延悠颺者伐之斵以為琴妙過於桐
有最愛重者以松雪名之─文昌雜錄─元微之詩云松
門待制應全遠藥樹監搜可得知蓋有唐宣政殿為正
衙殿廷東西有四松松下待制官立班之地舊圖至今
猶存─洛陽名園記─松柏樅杉檜栝皆美木也洛陽獨
愛栝而敬松松島數百年松也其東南隅䨇松尤奇
因話錄─察院諸廳禮察謂之松廳廳南有古松也─曲
洧舊聞─中嶽頂上松榦如插筆其間數株上巨下細柯
似枯槎皮或剝落有半榮者僧指云此是嶽神為珪禪
師夜移天將曉其鬼兵懼遽倒植之而去─癸辛雜識
凡松葉皆䨇股故世以為松釵獨栝松每穗三鬚而高
麗所産每穗乃五鬛焉今所謂華山松是也李賀有五
粒小松歌陸龜蒙詩松齋一夜懷貞白霜外空聞五粒
風李義山詩松暄翠粒新劉夢得詩翠粒照清露皆以
粒言松也酉陽雜爼云五粒者當言鬛自有一種名五
鬛皮無鱗甲而結實多新羅所種云然則所謂粒者鬛
也─遊茅山錄─臥龍松根盤如龍枝如覆屋常有道人
結庵其下─石湖詩注─包山松多非種植風吹松子自
成謂之飛松─三峩山記─山有塔松狀似杉而葉圓細
亦不能高重重偃蓋如浮圖─東齋記事─秦始皇下泰
山風雨暴至休於樹下因封其樹為五大夫初不言其
為何樹也後漢應劭作漢官儀始言為松蓋松柏在泰
山之小天門至劭時猶存故知其為松也五大夫蓋秦
爵之第九級如曹參賜爵七大夫遷為五大夫是也後
人不解遂謂松之封大夫者五故唐人松詩有不羨五
株封之句蓋循襲不考之過也紹興上虞縣有村市曰
五夫故老云有焦氏墓於此後五子皆位至大夫因而
得名近世好事者或異其說曰此秦封松為五大夫之
地也紹興間王十朋為郡幕官採訪所聞作會稽風俗
賦得此遂以為然故賦中有楓挺千丈松封五夫之句
疏於下云上虞有地名五夫始皇封松為五大夫之處
蓋越人但知始皇嘗上會稽刻石頌德不知封松乃在
泰山時非在會稽時也而十朋復失於致審遂以為實
余嘗過其處見道旁古石塔有刻字嘗可讀乃會昌三
年余珠所記云草市曰五夫因焦氏立塋於此孝感上
聖而為名焉乃知五夫之名實由焦氏惜乎十朋之不
見也─湖山勝槩甘園内侍甘昇園又名湖曲曾經臨
幸至今有御愛松─老學庵筆記─紹興間復古殿供御
墨蓋新安墨工戴彦衡所造自禁中降出䨇角龍文或
云米友仁侍郎所畫也中宫欲於苑中作墨竈取西湖
九里松作煤彥衡力持不可曰松當用黃山所產此平
地松豈可用人重其有守─誠齋詩注─筠州人號夾道
松為凉繖樹─話腴─慈谿縣西北有慶安寺寺前有古
松夾道緜亘數里望之蒼蒼然其一最巨而奇蜿蜒若
龍飛偃如蓋臨池之上寺後有泉出於深谷僧以巨竹
連筒引行數里支分於松下石池溢入於溪舒龍圖亶
有詩云門前屏障遶潺湲付與林僧夜定還松蓋作雲
遮十里竹龍行雨出千山白公香火蓮開後謝氏池塘
草夢間我亦鳳凰臺上客圖間却笑未能閒其後邑長
沈時升有造舟之役睥睨兹松將斧斤焉里士馮文學
輗作詩以遺沈賴以不伐松因詩而壽焉詩曰寒松一
幹老蒼蒼古寺門前歲月長匠伯偶圖舟楫利禪翁方
患斧斤傷得全此日同齊物勿翦他年比召棠可但與
君期久遠相將俱列大夫行─艮嶽記─壽山西半山間
樓曰倚翠青松蔽密布於前後號萬松嶺─陶朱新錄
伊陽深山中有黑松山平高四十里其上皆大松有二
株尤大一號大將軍一號小將軍大者圍絹三疋小者
圍一疋木客取材於此皆祭之以絹圍訖造旛挂其上
政和間求明堂柱而邑官以無中程者聞既而有人告
發云大松不可出小松可取也乃命告者以官而令佐
皆謫已伐之亦不可出告者尋卒今獨大將軍尚在而
小者委於山間惜哉─山川紀異─翊眞觀在南昌府城
西南觀有二松相去五尺合為一幹號曰義松─兩山
行記─太霄殿前石壇上有大松名昇仙樹門右有松高
與壇樹等名望仙─輟耕錄─白湛淵先生續演雅詩發
揮云灤人薪巨松童山八百里世無奚超勇惆悵度易
水者取松煤於灤陽即今上都去上都二百里即古松
林千里其大十圍居人薪之將八百里也─林慮山記
墨竈寺山門有白松皮葉皆異─研莊雜記─鮮于伯機
嘗於廢圃中得怪松一株移置所居齊前呼為支離叟
朝夕撫翫以為適─西苑記─自兩掖洞門而升上有古
松三株枝榦槎牙形狀偃蹇如龍奮爪拏空突兀天表
─遊茅山記─夜深宿方丈左室聞窗外聲澎湃淜滂飄
忽颺激如秋江怒濤又如大將之師萬馬奔騰千里馳
驟予意是日熱必大雨虞其妨遊攬衣起徐耳之蓋松
風云山空人寂境乃如是宜陶貞白之愛聽也─霍山
記─山有古松數株高數丈槎枒詭怪如青幢鐵榦枝皆
東向─齊雲山記─元武觀後古松數十夭矯如虯龍皆
數百年物─長安客話─國子監彝倫堂前古松是元儒
許衡手植─原─雨航記─自惠山寺門入西曰聽松松在
斷岡上大可十圍奇曲皆虯枝入聽松緣岡皆士大夫
家墓隧松楸白楊青沾翠灑其最勝曰邵文莊墓墓上
三松大逾聽松者二倍而奇峭不逮─增光福記─山間
蒼松萬餘樓閣臺榭宛然圖畫柏屏蘿幄在在有之
天目遊記─天目山松形如蓋高不逾數尺一株値萬餘
錢─遊盤山記─厓西一古松頂稠結受日光若絺衣方
顧而樂之從東崖得松似更竒朱題曰蒼龍乃折中盤
下而觀所謂蒼龍者破石罅中出駢起而中摧怒枝南
傾如渴虯之欲攫遶北而西抵環翠亭亭面山松屏之
并東西厓者為三望而第其伯仲焉登岱記─十八盤
兩峽口各有松數十株蒼翠相掩里人名為對松自峪
以上松益老他樹殊不相敵蓋至此則玄雲宿霜孤寒
不受春花矣─遊梁記─密東三里天妃宫地上樹一松
圍五人起三枝而上可十丈色如傅粉粉内即緣膚爪
之髓出葉如鐵線樛曲詭怪云數千年矣遊岱記─峽
東西松數百株斜出蒼翠相掩博物志云松本石氣石
裂受沙即產松松三千年更化為石泰山多松亦以多
石耳─玉堂别集─京師報國寺有松七八株高不過丈
許其頂甚平而枝榦旁出至十餘丈者數百莖夭矯如
遊龍寺僧恐其折每一榦以一木支之加丹堊焉好事
者攜酒上其頂盤踞羣坐焉─五雜俎─建州谷道中有
數松盤拏蹙縮形勢殊絶余嘗過之歎其生於荒僻無
能賞者又十數武石碣表於周道大書曰戰龍松朱晦
翁筆也乃知古人識鍳其先得我心若此半塘小志
松林在千佛閣後僅存百株風濤鼓之如數部鼓吹晴
嵐煙翠映帶閣間儼然宋人圖畫─登泰山記─御障坪
有五大夫松一株亭亭其間於是為五大夫之詩曰一
家天下車書同我快秦皇虎視雄用事介丘臨綠海特
官虯叟號蒼公雨師汎灑原清道木長絲綸本壽翁虚
壑槁槐何足賦龍門琴摯斫蒼桐此詩蓋翻案五大夫
秦官名第九爵非五株也而唐之目為五株者誣蓋或
後人有舉五以實之者向來二今存其一─王屋山志
四聖殿後御愛松一株軒轅所憩處枯久尚堅甚不腐
─原閩志─蔡襄為閩部使者夾道種松以避炎歊人至
今賴之─增─福建志─侯官縣石松寺宋紹真十年僧天
石種松石上故名又自刻詩云偃蓋覆巖石歲寒傲霜
雪深根蟠茯苓千古饒風月─昆陵志─洪邁紹興間與
弟适遵讀書外家沈氏白茅山墳廬是歲墓有二松結
毬蓋既而兄弟舉博學宏詞亦木之祥也杭州志於
潛牧嶺上有古松一本錯盤奇怪嘗有兄弟䦧牆欲訟
於有司夜行憩其下遲明辨色相視乃伯仲也遂各悔
咎息爭而還因名松為木長官─原─南昌志─建昌冷水
觀壽松一株盤屈奇古又名桂劍松相傳許遜故事
又府城東北章山上喬松修篁森列交蔭─都昌縣志
都昌柴棚鎮有古松一株太祖征偽諒時駐蹕其下萬
歷甲申知縣王廷策即地建亭掘得白蟹一枚蓄之江
又建前亭竪梁有赤鯉從空飛下增─台州府志出金
松垂條如弱柳結子如碧珠三年子乃一熟每歲生者
相續一年上綴於條上璀錯相間黃山志─黃山松小
者雖數十年百年其長不過三四尺餐雲吸霧天然盤
屈每一株成一形無有重複者儘足供盆盎中賞玩而
根蟠絶壁過者目戀而無由攫取之若觀音大士石有
楊枝灑淨松仙人觀榜石有簪纓松丞相觀棋石有棋
枰松其最著也若松之大者則或以形體爭奇或以托
地取勝如擾龍松怒蟠於千仞峰巔蒲團松可坐數十
人破石松根丈餘穿於石罅倒桂松虚懸峭壁臥龍松
横踞道旁接引松空中當橋迎送松若揖若讓變化離
奇不一而足均不可以尋常比矣─羅浮志─羅浮奉宸
橋南有古松七株上凌霄漢仙靈常此憩息鄒葆光有
道術宣和中召至凝神殿有七人從之倏不見上問為
誰葆光對曰臣居山常習劒術此七人者古松也上異
之─原─唐沙門性至孝母亡墓前忽生松柏十餘株人
以為孝感所致元珪法師坐禪於巖阿下忽有岳神
來拜請受正法師付戒畢神曰願展小神通師曰吾東
嶺無松此處多松汝能移於東嶺乎神曰敬聽命願勿
恐拜辭而去是夜雷雨交至次日見巖前松皆移東嶺
支硎山有晉松三十餘章傳為支遁所栽高可巢鶴
大可蔽牛土人腰斧入山賴趙凡夫護之射書關使君
馬仲良捐俸買脫載樹築石為古公壇葛震父諸君皆
有歌
集藻傳原明洪璐木公傳木公字貞夫系出伏羲氏世
居東莞三代前無顯者或曰黃帝時有業斲輪者為帝
作舟車以濟不通商時居景山者事高宗周末居徂徠
者事魯僖公俱擅雄材為君柱明堂棟宗廟安於泰山
磐石天下之民賴其帡幪而功業弘大嬴秦之世族盛
於魯始皇封泰山幸其宅値風雨因休息移時以功封
大夫命世其爵漢高帝誅秦惡其為秦幸臣勤石禁銅
以是木姓皆匿深山窮谷中終漢之世無所聞晉季有
孤生與陶元亮居為鄰元亮解印歸日撫孤生詩酒盤
桓藉以終餘年其後陶隱居亦招木氏拔萃者數人館
庭下為貧賤交暇日葉或播其風聲欣然顧曰君輩可
謂善鳴者而假之鳴二姓遂為累世通家吳有十八公
者以占夢知書生丁固大顯貴後果應人皆神之唐德
宗朝崔斯立丞藍田有葉姓者日與吟哦韓昌黎為文
記之自後知名頗多公先世家蜀父官江南而公生長
榦黠色多鬚髯器宇恢宏壯有勁節老而蒼顏癯姿負
正氣挺高標炎寒不貳與古烈士爭茂簡素垂不朽名
惜其習隱不仕龍卧空谷若干年聞衛人蒼庭筠有直
名大庾人白先春美丰度乃請結歲寒盟時羣隂用事
衆皆屈膝斂容倉卒變萎獨三友堅持凛冽猶陽春人
未嘗見其有悴色庭筠雪後節或折輙笑曰君子固窮
胡為乎然哉庭筠遂起自持又見先春事粉飾戲之曰
吾聞以貌取人失之子羽吾友果君子者乎抑色莊者
乎先春慚遽謝曰無傷也前言戲之耳交益固一日有
相者見之謂人曰木公材大當晚用上必倚之為廟廊
鞏洪基於萬億斯年苐先時不免有戕賊之災公聞之
懼遂深自韜晦以保天年云
記─增─宋王十朋巖松記─友人有以巖松至梅溪者異質
叢生根銜拳石茂焉匪枯森焉匪喬柏葉松身氣象聳
焉藏參天覆地之意於盈握間亦草木之英竒者予頗
愛之植以瓦盤置之小室稽古之暇寓陶先生鄭處士
之趣焉是日與同舍飲談故事因共覩之咸有欲得之
色余曰有能續之以言者予非敢吝俄而篇章爭先而
並至皆佳作也余不暇品第之莫知所贈因徙置於會
趣堂與一齋之衆共之且告之曰諸友講於斯食於斯
遊息於斯是松也常在眼焉奚必几案間然後為吾物
耶─明劉基遊松風閣記松風閣在金雞峰下活水源
上予今春始至留再宿皆値雨但聞波濤聲徹晝夜未
盡閱其妙也至是往來止閣上凡十餘日因得備悉其
變態蓋閣後之峰獨高於羣峰而松又在峰頂仰視如
幢葆臨頭上當日正中時有風拂其枝如龍鳳翔舞離
褷蜿蜒轇轕徘徊影落簷瓦間金碧相組繡觀之者目
為之明有聲如吹塤箎如過雨又如水激崖石或如鐵
馬馳驟劒槊相磨戞忽作草蟲鳴切切乍大乍小若遠
若近莫可名狀聽之者耳為之聰予以問上人上人曰
不知也我佛以清淨六塵為明心之本凡耳目之入皆
虚妄耳予曰然則上人以是而名其閣何也上人笑曰
偶然耳留閣上又三日乃歸原姚綬三松記─雲東逸
史手植三松於堂倦而就枕夢三丈夫衣碧茸之衣冠
鱗皴之冠搖水玉之佩引二髽角于于而來離立而前
曰先生其陶隱居之流乎不然何孜孜於吾三人者如
此耶抑將如王祐之於三槐乎吾三人者挺歲寒而不
移干雲霄而不屈其色蒼蒼不晨改而夕變其聲肅肅
不侈蕩而汎濫其勢喬喬不骫骳而促戚何愧於槐彼
槐之南柯容蟻為國憧憧往來吾無是也昔丁固十八
公事得之於兆先應之於日後視槐何如今先生雖無
數仞之勝而有一堂之安遂易退之心得隱居之趣且
身親培植無吾子必做之語何其高哉願先生養利器
於盤錯保貞心於歲寒衆皆靡靡吾獨挺挺衆皆營營
吾獨舒舒衆皆競華敷榮吾獨完貞葆素不炫材力而
材力饒不求聞逹而聞逹茂庶先生愛吾三人之意不
虚哉逸史方退縮不敢當忽見髽童持姑射之冰蕤搖
湘君之翠羽翩翩焉周旋有儀作長虯之舞而歌曰鳥
翼飛兔足走寧栽桑莫栽柳柳易凋零末何有吾蜿蜒
兮落君手君吾樹兮巨靈守再歌曰僊僊兮山中無山
兮有庭窿窿兮容容吾得左盤右轉兮如旋風君之樂
兮樂無窮三歌曰鳳鳴朝陽兮鶴鳴在隂於吾和兮知
吾心請君為我兮試援所御之瑶琴歌竟悚然驚寤推
枕而起但見三樹參差布列堂下時天寒折膠璧月流
輝不覺時就夕矣因受柬而為之記
說─原─明王夢澤松說─夫夭喬萬類惟松秉異是以後凋
之旨著於魯論有心之言垂於戴記榮枯不隨乎冬春
霜露莫致其感愛彼蒲柳之姿先秋而萎桃李之芳競
春而妍橘柚之質過江而化豈可並日而稱貞齊軌而
語雋哉若其永托根之慕則明發於楸梧篤連枝之愛
則戀結於棠棣拓一本之恩則滋植於芝蘭茂晚節之
貞則桑榆自王裕奕葉之澤則杞梓日倍至於餌滲液
以制頽齡悟本性以敦嘉遯幸匠石之不逢冀散木之
得永則仙靈之最品隱淪之獲栖矣─無名氏愛松說
大抵松之為物極地氣不能移歴歲寒不為改大類有
道君子顧當其始生困蓬蒿阨牛羊摧折於斧斤者往
往而是惟托根深山大壑蘇之以風雨照之以日月籠
之以輕烟薄霧而又飽飫雪霜延歴歲時然後翠蕤摩
空鐵榦拂漢蚪掀鱗射夭矯扶疎為故國偉觀良亦不
易矣愛松者當何如珍護耶
題跋增─宋周必大盤松贊跋─德壽宫苑囿分四地分盤
松在其北御製贊如右今大府丞張鎰以遺廬陵曾三
異屬臣題其後臣嘗敬觀御製祭土地文為此松也其
文云神有百職職各不同典司草木土示是供我游湖
園乃獲奇松植之禁苑百態千容婆娑偃蓋夭矯騰龍
翠色凝露清音舞風醉吟閒適予情所鍾壅培封殖久
或力窮烏鳥外擾蟻蠧内攻神其勦絶勿使能終精邪
竊據盗斧適逢神其呵逐勿使遺蹤常令勁質坐閱隆
冬堅踰五柞弱異䨇桐歴千萬年鬱鬱蔥蔥椎牢旨酒
嗣錄汝功併錄以遺三異使寶藏之
雜著增─唐符載植松諭─楚國主人嗜材搴異有樹美松
於庭者培沃土灌甘澤根柢深固柯葉暢逹居三十年
起盈尺挺於累丈始筳筯大於拱抱高姿傑然若陵重
雰主人方凝睇結意曰是可採之矣將行斧焉客有過
之者曰噫其甚也是木有戞雲之姿有搆厦之材繩墨
太速恐夭其理今植於庭除之間充耳目之玩常見狎
近氣色不振若徙於嵩岱之間沆瀣之華注於内日月
之光薄於外祥鸞嗷嗷戲其上流泉湯湯鳴其下巖岫
重複漠漠然淸淨靈風四起聲掩竽籟是時也當境勝
神王拔地千丈根實黃泉枝摩青天則可以柱明堂而
棟大厦也豈遐曠之旨捨此而取其榱桷棼橑哉主人
曰客言雖闊而無岸然余終能大之矣
銘增宋黃庭堅天保松銘有序─衡州花光山實衡嶽之
南麓有松傑出磅礴雲表晉陵鄒浩嘗以問長老仲仁
曰方法堂佛殿鼎新之時他山之木尚入繩墨乃不以
為材耶仲仁曰自其合抱以來睥睨於其旁者踵相尋
而至豈特吾寺之人哉但以適當天子壽山之前故不
敢運斤耳因告之曰若聞天保之名乎其比物以見意
止言如南山之壽而以松柏之茂繼焉今山前之松可
謂茂矣宜以天保名之仁請著以示後於是乎銘曰山
有喬松在南山之陽巧匠觀傍莫之能傷非此以為材
可以全生得極其高大惟時太平薄海内外罔不稽首
歸美以報如松之茂惟此獨也正能長且久勿伐勿敗
祝聖人壽明邵寶松壇銘─賢哉五大夫昔聞其語今
乃見之古色蒼然挺乎儼而我壇於斯參其離立山空
無人仰不可及
贊增宋謝惠連松贊─松惟靈木擬心雲端跡絶玉除形
寄青巒子欲我知求之歲寒庾肅之松讚流潤飛津
沈精幽結貞蕤含芳仰拂素雪─唐于邵吳使君廳鄭
華原壁畫松樹讚貴之者眞得之者難松有勁質匠乎
筆端森疎空倚挺拔上干如出絶壑若生大寒枝蟠龍
變皮折龜攢青蘿若挂白鷺愁看美華原之墨妙能入
室而思殫願主人之此壽從君子之靜觀符載江陵
府陟屺寺雲上人院壁張璪員外畫䨇松讚世人丹青
得畫遺跡張公運思與造化敵根如蹲虯枝若交戟離
披慘淡寒起素壁高秋古寺僧室虚白至人凝視心境
䨇寂─陸龜蒙怪松圖贊并序有道人自天台來示余
怪松圖披之甚駭人目根盤於巖穴之内輪囷偪側而
上身大數圍而高不四五尺礧磈然蹙縮然榦不暇枝
枝不暇葉有若龍攣虎跛壯士囚縛之狀道人曰是何
奇怪之如是耶子能變之乎余曰草木之生安有怪耶
苟肥瘠得其中寒暑均於外不為物所凌折未有不挺
而茂者也况松柏乎今不幸出於巖穴之内脞脆者則
䃘然之牙伏屈其下矣何自奮之能為是松也雖稚氣
初折而正性不辱及其壯也力與石鬭乘陽之威怒已
之軋拔而將升卒不勝其壓擁湧鬱遏坌憤激訐然大
醜彰於形質天下指之為怪木吁豈異人乎哉天之賦
材之盛者蚤不得用於世則伏而不舒薰蒸沉酣日進
其道權擠勢奪卒不勝其阨號呼呶拏發越赴訴然後
大奇出於文彩天下指之為怪民嗚呼木病而後怪不
怪不能圖其眞人病而後奇不奇不能駭於俗非始不
幸而終幸者耶道人曰然為吾贊之贊曰松生隂隘巖
獄穴械病乎不快卒以為怪擁腫支離神羞鬼疑道人
咨嗟筆傳其奇或怪乎形或奇於辭我為怪魁是以贊
之─宋高宗盤松贊─天錫瑞木得自嶔岑枝蟠數萬榦
不倍尋怒騰雲勢靜奏琴音凌寒鬱茂當暑隂森封以
腴壤邇以碧潯越千萬年以慰我心
御定佩文齋廣羣芳譜卷六十八
