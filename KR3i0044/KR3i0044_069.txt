欽定四庫全書
御定佩文齋廣羣芳譜卷六十七
果譜
甜瓜
原甜瓜一名甘瓜(本草綱目云味甜於諸瓜故得甜甘之稱)一名果瓜(農書云供)
(果者為果瓜以别於菜瓜也)北土中州種蒔甚多二三月下種蔓生
葉大數寸五六月花開黃色六七月熟其類甚繁有團
者長者尖者扁者大而徑尺者小而一捻者稜之或有
或無色之或青或綠或黃斑糝斑白路黃路種種不同
甘肅甜瓜大如枕皮瓤皆甘勝於蜜以皮曝乾柔韌甘
美而有味浙中一種陰瓜種宜陰處秋熟色黃如金皮
膚稍厚藏至春食之如新─增─廣志─瓜之所出以遼東
廬江燉煌之種為美有烏瓜魚瓜貍頭瓜蜜筩瓜女臂
瓜龍蹄瓜羊髓瓜縑瓜瓜州大瓜如斛御瓜也有靑登
瓜大如三斗魁有桂枝瓜長二尺餘蜀地溫良瓜冬熟
有春日瓜細小小瓣宜藏正月種三月熟有秋泉瓜秋
種十月熟形如羊角色蒼黑─農政全書─以狀得名則
有龍肝虎掌兔頭狸首之稱以色得名則有白團黃瓤
白瓤小青大斑之别其味總以甘美為上─原─凡瓜大
曰瓜小曰瓞(玉篇云㼎瓞&KR0034;小瓜也)子曰&KR0008;肉曰瓤(玉篇云瓣㼕瓤瓜實也)
跗曰環(農書云謂脱花處也)蔕曰㚄(農書云謂繫蔓處也)其畏麝諸瓜皆同
凡食瓜過多但飲酒或水服麝或食鹽花即消化性寒
滑無毒少食止渴除煩熱利小便通三焦壅塞夏月不
中暑多食動宿冷病破腹手足無力沉水及雙頂雙蔕
者有毒不可食
彙考─原─詩豳風─七月食瓜─大雅─緜緜瓜瓞─增─爾雅
瓞瓝其紹瓞注俗呼瓝瓜為瓞紹者瓜蔓緒亦著子但
小如瓝─原─禮記曲禮─為天子削瓜者副之巾以絺為
國君者華之巾以綌為大夫者累之士㚄之庶人齕之
注─副析也旣削又四析之乃横斷之而巾覆焉華中裂
之不四析也累倮也謂不巾覆也㚄之不中裂横斷去
㚄而已齕之不横斷─郊特牲─天子樹瓜華不歛藏之
種也─玉藻─瓜祭上環─注─上環橫切之圓如環也─夏
小正─五月乃瓜─注─乃者急瓜之辭也瓜也者始食瓜也
─史記蕭相國世家─召平者故秦東陵侯秦破為布衣
貧種瓜於長安城東瓜美故世俗謂之東陵瓜從召平
以為名也─前漢書地理志注─燉煌杜林以為古瓜州
地生美瓜師古曰卽春秋左氏傳所云允姓之戎居於
瓜州者也其地今猶出大瓜長者狐入瓜中食之首尾
不出─晉書孝友傳─桑虞有園在宅北數里瓜果初熟
有人踰垣盗之虞以園楥多刺恐偷見人驚走而致傷
損乃使奴為之開道及偷負瓜將出見道通利知虞使
除之乃送所盗瓜叩頭請罪虞乃懽然盡以瓜與之
增─宋書符瑞志─漢安帝元初三年二月東平陵有瓜異
處共生八瓜同蔕漢桓帝建和二年七月河東有嘉
瓜兩體共蔕晉武帝太康三年六月嘉瓜異體同蔕
生河南洛陽輔國將軍王濬園宋孝武帝大明五年
五月嘉瓜生建康蔣陵里明帝太始二年八月嘉瓜
生南豫州─南齊書竟陵王子良傳─子良禮才好士傾
意賓客天下才學皆遊集焉善立勝事夏月客至為設
瓜飲及甘果─原─南齊書到撝傳─宋世上數遊會撝家
同從明帝射雉郊野渴倦撝得早青瓜與上對剖食之
上懷其舊德意眄良厚─孝義傳─韓靈敏早孤與兄靈
珍並有孝性母尋又亡家貧無以營凶兄弟共種瓜半
畝朝採瓜子暮已復生以此遂辦葬事─增─陳書儒林
傳─鄭灼常蔬食講授多苦心熱若瓜時輙偃臥以瓜鎮
心起便誦讀其篤志如此─魏書宋瓊傳─瓊字普賢少
以孝行稱母會病季秋之月思瓜不已瓊夢想見之求
而遂獲時人稱異─原─魏書郭祚傳─郭祚領太子少師
曾從世宗幸東宫肅宗幼弱祚懷一黃㼐出奉焉時人
號為黃㼐少師─增─北齊書蘇瓊傳─瓊遷南清河太守
郡民趙潁曾為樂陵太守八十致仕歸五月初得新瓜
一䨇自來送潁恃年老苦請遂便為留仍致於廳事梁
上竟不剖人遂競貢新果至門聞知潁瓜猶在相顧而
去─原─南史任昉傳─昉為新安太守卒於官武帝聞問
方食西苑綠沉瓜投之於盤悲不自勝─增─南史郭祖
深傳─祖深常服故布襦素木案食不過一肉有姥餉一
早青瓜祖深報以匹帛─孝義傳郭平原以種瓜為業
大明七年大旱瓜瀆不復通船縣令劉僧秀愍其窮老
下凟水與之平原曰普天大旱百姓俱困豈可減漑田
之水以通運瓜之船乃步從他道往錢塘貨賣北史
齊宗室傳─蘭陵武王長恭為將躬勤細事每得甘美雖
一瓜數果必與將士共之─原─北史王羆傳─羆性儉率
不事邊幅客與羆食瓜客削瓜皮侵肉稍厚羆意嫌之
及瓜皮落地乃引手就地取而食之客甚愧色─唐書
杜如晦傳如晦旣葬帝他日食瓜美輟其半奠焉─武
儒衡傳儒衡遷中書舍人時元稹因宦官知制誥儒衡
鄙厭之會公堂食瓜蠅集其上儒衡揮以扇曰適從何
處來遂集於此一座皆失色─陸贄傳陸贄隨帝幸梁
道有獻瓜果者帝嘉其意欲授以試官贄曰爵位天下
公器不可輕也今獻瓜一器果一盛則授之彼忘軀命
者有以相謂矣曰吾之軀命乃同瓜果瓜果草木也若
草木然人何勸哉─方技傳─四月帝憶瓜明崇儼索百
錢須臾以瓜獻曰得之緱氏老人圃中帝召老人問故
曰埋一瓜失之土中得百錢─西域傳─末祿國有尋支
瓜大者十人食乃盡─春秋元命苞─織女星主瓜果
龍魚河圖─瓜有兩蔕兩鼻者殺人─洞冥記─有龍肝瓜
長一尺花紅葉素生於冰谷所謂冰谷素葉之瓜仙人
瑕丘仲採藥得此瓜食之千歲不渴瓜上恒如霜雪刮
嘗如蜜滓及武帝封泰山從者皆賜冰谷素葉之瓜
吳越春秋─越王伐吳吳王率羣臣遁去因得生瓜已熟
吳王掇而食之謂左右曰何冬而生瓜近道人不食何
也左右曰謂糞種之物人不食也吳王曰何謂糞種左
右曰盛夏之時人食生瓜起居道傍子復生秋霜惡之
故不食─漢武外傳─西王母告上元夫人曰共造朱火
丹陵食靈瓜味甚好憶此未久而已七千歲矣─新序
梁大夫有宋就者嘗為邊縣令與楚隣界梁之邊亭與
楚之邊亭皆種瓜各有數梁之邊亭人劬力數灌其瓜
瓜美楚人窳而稀灌其瓜瓜惡楚令因以梁瓜之美怒
其亭瓜之惡也楚亭人惡梁亭之賢已因往夜竊搔梁
亭之瓜皆有死焦者矣梁亭覺之因請其尉亦欲竊往
報搔楚亭之瓜尉以請宋就就曰人惡亦惡何褊之甚
也若我教子必每暮令人往竊為楚亭夜善灌其瓜弗
令知也於是梁亭乃每暮夜竊灌楚亭之瓜楚亭旦而
行瓜則又皆以灌矣瓜日以美楚亭怪而察之則乃梁
亭也楚令聞之大悅因具以聞楚王楚王曰此梁之隂
讓也乃謝以重幣而請交於梁王故梁楚之歡由宋就
始─列仙傳─谿父者南郡甗人居山間間有仙人常止
其家從買瓜教之煉瓜子與桂附枳實共藏而對分食
之二十餘年能飛走昇山入水服閭者往來海邊諸
祠中見二仙人博賭瓜使擔黃瓜數十頭令瞑目乃上
方丈山─增─博物志─人以冷水自漬至膝可頓啖數十
枚瓜漬至腰啖轉多至頸可啖百餘枚所漬水皆作瓜
氣─神仙傳─葛元冬中能為客設生瓜夏致冰雪介
象常為吳主種瓜菜百果皆立生可食─祭法─夏祠秋
祠皆用瓜─搜神記─吳時有徐光者常行術於市里從
人乞瓜其主勿與便從索瓣杖地種之俄而瓜生蔓延
生花成實乃取食之因賜觀者鬻者反視所出賣皆亡
耗矣─拾遺記─漢明帝隂貴人夢食瓜甚美帝使求諸
方國時燉煌獻異瓜種瓜名穹隆長三尺而形屈曲味
美如飴父老云昔道士從蓬萊山得此瓜云是崆峒靈
瓜四劫一實西王母遺於此地世代遐遠其實頗在
須彌山有瓜如桂─原─孝子傳─焦華西秦時人父病甚
仲冬思瓜求之不得忽夢一人黃冠謂曰聞子父病思
瓜故送瓜以助子華拜受之及寤瓜在手馨香非常父
食而愈─增─晉錄─咸寧中嘉瓜同蔕生於成都─原─異
苑─晉武帝太康八年王濬園生瓜三莖一實孫鍾富
春人堅父也與母居至孝篤性種瓜為業忽有三年少
容服妍麗詣鍾乞瓜鍾為設食出瓜禮敬慇懃三人臨
去曰我等司命郎感君接見之厚欲連世封侯欲數世
天子鍾曰數世天子故當所樂因為鍾定墓地出門悉
化成白鵠─增─述異記─漢章帝元年上虞縣獻二蔕瓜
一實二蔕瓜步在吳中吳人賣瓜於江畔用以名焉
吳桓王時會稽生五色瓜今吳中有五色瓜歲充貢
伏獻─列異傳─遼東丁伯昭自說有客字次節旣亡常
為本家致奇物試臘月中從索瓜得美瓜數枚─原─黃
庭經注─大霍山下有洞臺司命君之府也中有神盤靈
瓜食之心通至元─增─南岳夫人内傳─夫人姓魏名華
存性樂神仙季冬夜半有眞人至靜室陳元室紫柰絳
實靈瓜─經行記─大食國瓜大者名尋支十餘人食一
顆輙亦足越瓜長四尺以上─廣異記─謝玄卿見東華
丈人為設空同靈瓜─原─白帖─漢哀帝二年瓜異本同
蔕共生一實時以為嘉瓜積石山有瓜三年一實
酉陽雜爼─瓜惡香香中尤忌麝鄭注太和初赴職河中
姬妾百餘盡騎香氣數里逆於人鼻是歲自京至河中
所過路瓜盡死一蔕不獲衛國縣西南有瓜穴冬夏
常出水望之如練時有瓜葉出焉相傳苻秦時有李班
者頗好道術入穴中行可三百步廓然有宫宇牀榻上
有經書見二人對坐鬚髮皓白班前拜於牀下一人顧
曰卿可還無宜久住班辭出至穴口有瓜數箇欲取乃
化為石尋故道得還至家家人云班去來已經四十年
矣─增─杜陽雜編─滄浪洲產分蔕瓜瓜長二尺其色如
椹一顆二蔕─原─清異錄─洛南會昌中瓜圃結五六實
長幾尺而極大者類蛾綠其上皺文酷似蟬形圃中人
連蔓移土檻貢上命之曰御蟬香挹腰綠果中子繁
者惟夏瓜冬瓜石榴故嗜果者目瓜為百子甕遼東
一處有瓜若澆沃之則以酒代水實成破為十叚每段
中止有一子而長數寸食一顆可作十日糧國人珍之
名獨子青吳越稱霅上瓜錢氏子弟逃暑取一瓜各
言子之的數言定剖觀負者張宴謂之瓜戰瓜最盛
者無踰齊趙車擔列市道路濃香故彼人云未至舌交
先以鼻選─續仙傳─馬湘有道術嘗於江南刺史馬植
坐上以酒杯盛土種瓜須臾引蔓生實食之甚美─增
集仙錄─花姑女道士黃靈微也昇化之後座中奠瓜數
日生蔓結實如桃者二焉─國老談苑─趙世長以宗正
卿北使時九月既宴薦瓜主客謂世長曰此方氣候誠
早彼想未也世長對曰本朝來歲季夏此味方盛故知
其節物晩也─揮麈前錄─宣和中蔡居安提舉祕書省
夏日會館職於道山食瓜居安令坐上徵瓜事各疏所
憶每一條食一片坐客不敢盡言居安所徵為優欲畢
校書郎董彦遠連徵數事皆所未聞悉有據依咸歎服
之識者謂彦遠必不能安後數日果補外─原─聞見錄
呂文穆蒙正在龍門讀書一日行伊水見賣瓜者意欲
得之苦無錢其人遺一枚公悵然食之後作相買園洛
城東南下直伊水起亭名饐瓜不忘舊也─道學傳褚
雅與人共居常取水洒掃夏月種瓜恣人來取─明通
紀─洪武五年六月句容縣民獻嘉瓜二同蔕而生禮部
尚書陶凱奏曰禎祥實由聖德上曰朕寡德不敢當且
草木之祥生於其土亦惟其土人應之與朕何與若盡
天地間時和歲豐乃王者之禎祥也─增─學圃餘疏─甜
瓜以香而小者為第一作黃綠二色豈邵平所種五色
子母瓜耶今凉州塞外作乾條遺遠人味極甘當是此
種─帝京景物略─京師七夕以瓜雕刻成花謂之花瓜
─西湖志─杭州月塘皆沙田土宜瓜宋有周姓者善種
之號周家瓜
集藻─啓─增─梁元帝謝東宫賚瓜啓─金榮始薦瓊蘂載珍
味奪蔗漿甘踰石蜜
表─增─唐柳宗元禮部賀嘉瓜表─臣某等今日内出浙東
觀察使賈全所進越州山隂縣移風鄕百姓王獻朝園
内産嘉瓜二實同蔕圖示百寮者寳祚維新嘉瑞來應
式彰聖德更表天心臣某等誠慶誠賀頓首頓首伏惟
皇帝陛下保合太和緝熙庶類德馨上逹神化旁行嘉
瓜發祥來自侯服質惟同蔕見車書之永均地則移風
知化育之方始雖七月而食豳土歌王業之難五色稱
珍東陵咏佳賓之會未聞感通若斯昭著者也臣等遭
逢聖運親仰珍圖忭躍之誠倍百恒品
賦─增─魏劉楨瓜賦並序─在曹植坐厨人進瓜植命為賦
促立成其辭曰布象牙之席薰玳瑁之筵憑彤玉之几
酌縹碧之尊三星在隅溫風節暮枕翹於藤流美遠布
黃花炳曄潛實獨著豐細異形圓方殊務揚暉發藻九
采雜糅厥初作苦終然允甘應時湫熟含蘭吐芳藍皮
密理素肌丹瓤乃命圃師貢其最良投諸清流一浮一
藏析以金刀四剖三離承之以雕盤羃之以纖絺甘逾
蜜房冷亞冰圭─晉傅元瓜賦─調土下種播之有經應
運候時負甲徐生遂日就而月將既成母而盤縈次落
莫之密葉兮交逶迤之修莖敷碧綠之純采金華炳其
朗明育之以人功養之以六氣黃逾金緗青侔含翠雖
貍首之甘美兮未若東門之奇偉舊有蜜筩及青括蔞
嘉味溢口鮮類寡儔一齧之頃至三搖頭選美芳園重
簡其珍披以吳刀承以朱盤中割而破雖分若完質兼
五味氣美芳蘭愈得冷而益甘兮怡神爽而解煩細肌
密理多瓤少瓣豐旨絶異食之不䬼─原─陸機瓜賦─佳
哉瓜之為德邈衆果而莫賢殷中和之淳祐播滋榮於
甫田背芳春以初載迎朱夏而自延奮修系之莫莫邁
秀瓞之綿綿赴廣武以長蔓粲烟接以雲連感嘉時而
促節蒙惠露而增鮮若乃紛敷雜錯鬱悦婆娑發彼適
此迭相經過熙朗日以熠耀扇和風其如波有葛虆之
覃及象椒聊之衆多發金榮於秀翹結玉實於柔柯蔽
翠景以自育綴修莖而星羅夫其種族類數則有括蔞
定陶黃㼐白摶金文蜜筩小青大斑玄骭素椀貍首虎
蹯東陵出於秦谷桂髓起於巫山五色比象殊形異端
或濟貌以表内或惠心而醜顔或攄文而抱綠或披素
而懷丹氣洪細而俱芬體修短而必圓芳郁烈其充堂
味窮理而不䬼德弘濟於饑渴道殷流乎貴賤若夫濯
以寒水淬以夏凌越氣外斂溫液密凝體猶握虚離若
剖冰─增─張載瓜賦─羊骹虎掌桂枝蜜筩玄表丹裏呈
素含紅豐膚外偉綠瓤内醲甘柤夏熟丹柰冬芳朱李
零於桂圃蒲萄潰於椒牀雖茲肴之孤起莫斯瓜之允
臧超椰子於南海越橘柚於衡陽若乃㯽榔椰實龍眼
荔枝徒以希珍難致為竒論實比德孰大於斯─嵇含
瓜賦─世云三芝瓜則處全焉故植根玉巖潤葉飛泉攬
之者壽食之者仙是謂雲芝芙蕖振采擢莖元瀨(闕二字)
葩映莫此為最是謂水芝甘瓜普植用薦神祗其名龍
膽其味亦奇是謂土芝乃剖甘瓜旣淳且馨荒者饗之
忘困解酲流味通其五臟冷氣反其迷精─梁張纘瓜
賦─惟茲瓜之實茂體太素之純精翕元潤於浮霄含皇
澤於夏庭於是蒼春發歲天地交和乃啓沃壤是殖是
播納佳種於畦畹應時運而芽剖揮萌散蘖㘽葉負柯
蓊茸鬱薈苯䔿婆娑晞慶雲以吐蕤仰旭日之敷花朝
晞重陽夕承朗月淸露湛而宵降翔風穆以晨發振柯
翹之繞若顧惠風以滋悅感靈化而絪縕覩佳實之並
結始懷徵而苦發終感宫而甘通信不和而自馨與九
鼎乎齊功蔓草是藉密葉是蔽潛湫獨熟墮莖落蔕芬
馥酷烈氣暢雲際申狄不能詳其味隸首不能為之計
昔東陵之甘瓜美顯名於中古彼服閭之攸擔乃衆仙
之所睹美人神之同好何厥用之弘普惟令實於無窮
永可殖於靈圃─原─唐康子玉瓜賦─巫山之岡秦川之
陽垂條引蔓布綠敷黃彌臯被野含芬吐芳轉晨風之
穆穆湛宵露之瀼瀼花葉則曄曄煒煒文彩則焜焜煌
煌錦繡為之失色霞日為之奪光遠而望之粲兮爛繁
星列兮曜長漢光色連延遙相暖廹而察之瓞兮緜明
璣盈蚌媚重泉大鱗巨介近相連細雨流風每飄颻兮
葉上遊蜂戲蝶時歴亂於花前爾其大則三尺二升美
則金漿玉實貍頭羊骹之字黃㼐白摶之質感仙貴於
孫鍾避世資於步隲異蔕表於前代同心彰乎曩日旣
而横綺席會嘉賓琴樽逸賞海陸具陳香分四座氣雜
八珍既取類於母子亦取辨乎君臣猗哉彼美流玩不
已何以剖之金錯刀何以澆之玉英水邵平固植以著
業阮籍托辭而興巳非但留怨於戌夫抑亦取誡於君
子
文散句─增─魏文帝與吳質書─浮甘瓜於清泉─晉左思
蜀都賦─瓜疇芋區─梁昭明太子七召─瓜稱素腕之美
─唐柳宗元賀嘉瓜表─神瓜合形式表綿綿之慶
五言古詩增─唐張說寄姚司馬─共君春種瓜本期清夏
暑瓜成人已去失望將誰語裛露滴香園感味懷心許
偶逢西風便因之寄鄂渚─原─杜甫園人送瓜─江南雖
炎瘴瓜熟亦不早栢公鎮䕫國滯務茲一掃食新先戰
士共少及溪老傾筐蒲鴿青滿眼顔色好竹竿接篏竇
引注來鳥道沉浮亂水玉愛惜如芝草落刃嚼冰霜開
懷慰枯槁許以秋蔕除仍看小童抱東陵跡蕪絶楚漢
休征討園人非故侯種此何草草
五言律詩─原─唐李嶠咏瓜─欲識東陵味靑門五色瓜龍
蹄遠珠履女臂動金花六子方呈瑞三仙實可嘉終期
奉絺綌謁帝佇非賒─增─孟浩然南山下與老圃期種
瓜─樵牧南山近林閭北郭賖先人留素業老圃作鄰家
不種千株橘惟資五色瓜邵平能就我開徑剪蓬麻
宋楊萬里謝人餉新瓜病骨那禁暑衰年更作愁有風
依舊熱初伏幾時秋瓜葉誰新餉饞涎小忍休金盆井
花水且看玉雙浮風露盈籃至甘香隔壁聞綠團甖
一捏白裂玉平分蘚甃開冰叚梅山失火雲老夫供晩
酌不用辦羶葷
七言律詩─原─宋黃庭堅食瓜有感暑軒無物洗煩蒸百
果凡材得我憎蘚井筠籠浸蒼玉金盤碧筯薦寒冰田
中誰問不納履坐上適來何處蠅此理一杯分付與我
思明哲在東陵─增─劉子翬謝人送瓜─瓜疇暑雨亂花
飛美實蠲煩喜及時蘚井筠籠香發越金刀玉手翠離
披侯家昔見連阡盛賈肆徒誇厚貌奇珍重故人分送
意臨風宛似對奇姿呼兒急走送筠籃敵暑惟應此
物堪一握青瑶含秀潤滿襟寒雪沍清甘搔園底用供
鄰怨剪棘聊應益盗慚他日倘收遺瓣種離離虎掌遍
山南
五言絶句─原─宋范成大題甘瓜圖─夏膚粗已皴秋蔕熟
將脫不辭抱蔓歸聊慰相如渴─增趙山臺甘瓜─冰泉
浸綠玉霜刃破黃金凉冷消晩暑清甘洗渴心
七言絶句─原─宋劉子翬致中惠瓜成二絶─故人夙有分
瓜約走送筠籃百里間翠甒瓊罌纔一握極知風味勝
黃斑柘漿溜溜香浮玉蘇水沉沉色弄金那似甘瓜
能破暑一盤霜雪洗清襟─范成大田園雜興晝出耘
田夜績麻村莊兒女各當家童孫未解躬耕織也傍桑
隂學種瓜─增─劉宰謝送瓜─碧圓到眼舌生津三載深
慙拜賜頻莫怪尊前最知味東陵自是種瓜人花蘂
夫人宫詞─沉香亭子傍池斜夏日廵遊歇翠華簾畔越
盆盛淨水玉人手裏剖銀瓜明李東陽畫瓜─玉盤秋
露水精寒冰齒餘香嚼未殘暑月為君清到骨不知身
在畫中看─原─張楷題畫瓜─翠實離離引蔓秋西風凉
露滿林丘東陵尚有閒田地千載無人說故侯周良
金吾園亦在東門外昨日清明手種瓜不信邵平能五
色吾園兼有武陵花
詩散句─原晉阮籍昔聞東陵瓜近在青門外連畛距阡
陌子母相鈎帶五色曜朝日嘉賓四面會─陶潛邵生
瓜田中寧似東陵時─唐杜甫─青門種瓜人舊日東陵
侯─增─宋楊萬里─獨酌聖賢酒新嘗子母瓜─宋李待
制清泠冰有味甘潤玉無漿唐王建内園分得溫湯
水三月中旬已進瓜─曹唐─路尋故舊過西谷因得冰
園一尺瓜─宋楊億─銅盤瓊蕊三危露素綆寒漿五色
瓜─明王寵─山田犖确苦多沙學種東陵五色瓜─周
庾信─破壠夕瓜熟甘瓜開蜜筩─原─唐李嶠─破甘霜
落瓜─增─王灣─新味瓜初剖─蕭潁士─隴瓜香早熟
原─杜甫─瓜嚼水晶寒─王維─金盤五色瓜─韓愈─瓜畦
爛文具秋瓜未落蔕澄澈甘瓜濯─柳宗元─霜蔓
縋寒瓜─增─白居易晚瓜有餘馨─宋王安石─破瓜青
玉美─原─唐杜甫─青門瓜地新凍裂豈傍青門學種
瓜─李頎─玉盆貯水割甘瓜─宋陸游─新瓜落刃冰盤
裏─元耶律楚材─午風凉處剖新瓜
詞─原─宋馬莊父靑門引─手種團團玉香起日晴初熟金
刀錯落曉霜寒十分風味獨向暑天足唐君去後雲
空谷異事傳流俗刀圭倘是神仙藥地皮捲盡猶飛肉
─增─鄭域百字令─東陵美景有輕烟和月斜風吹雨一
種龍鬚隨地轉不學松蘿兒女結實圓青收來掌握猶
帶金盤露拍浮金井水花零亂飛舞誰信六月飄霜
破開落刃散銀絲金縷冷碧凄香縈齒頰洗我塵襟煩
暑杜老吟詩已公留客此興無今古安期非誕世間有
棗如許
别錄─原─種植─二月上旬為上時三月上旬為中時四月
上旬為下時至五六月止可種藏瓜耳預將生數葉便
結瓜者為本母子候熟蔕自落取來截去兩頭其中叚
子淘淨曝乾收作種臨種時用鹽水洗之取熟糞土種
之仍將洗子鹽水澆之得鹽氣則不籠死坑深五寸大
如斗納瓜子大豆各四粒瓜生數葉將豆搯去瓜生至
初花鋤三四次勿令生草但鋤不可傷根傷根則瓜苦
候秧拖時搯去蔓心再用熟糞培根下勤澆灌摘瓜勿
令踏蔓及翻覆之踏則瓜爛翻則瓜死若生蟻置骨其
旁引而棄之─製用─瓜蔕一名瓜丁一名苦丁香凡使
勿用白瓜蔕要取青綠色團而短者良瓜氣足時其蔕
自然落在蔓上采得繫屋東有風處吹乾用─本草云─乃
陽明經除濕熱之藥也
西瓜
原─西瓜─一名寒瓜蔓生花如甜瓜葉大多椏缺面深靑
背微白葉與莖皆有毛如刺微細而硬其稜或有或無
其色或青或綠或白其形或長或圓或大或小其瓤或
白或黃或紅紅者味尤勝其子或黃或紅或黑或白白
者味更劣其味或甘或淡或酸酸者為下舊傳種來自
西域故名西瓜今處處有之薦福瓜出蘇州城南二十
里蔣市瓜牌樓市瓜出太倉州一種陽溪瓜秋生冬熟
形略長扁而大瓤色如胭脂味最美可留至次年云是
異人所遺之種味甘淡寒無毒除煩止渴消暑熱療喉
痺口瘡解酒毒子取仁可薦茶皮可蜜煎糖煎醬醃食
瓜後食其子即不噫瓜氣以瓜劃破曝日中少頃食之
頗凉收藏得法可至來年春夏近糯米及酒氣則易爛
猫踏之其瓤便沙
彙考─原─梁書孝行傳─滕曇恭年五歲母楊氏患熱思食
寒瓜土俗所不產曇恭歴訪不能得銜悲哀切俄値一
桑門問其故曇恭具以告桑門曰我有兩瓜分一相遺
曇恭拜謝因捧瓜還以薦其母舉室驚異尋訪桑門莫
知所在增─五代史蕭翰北歸有胡嶠為翰掌書記隨
入契丹周廣順三年亡歸中國略能道其所見云自上
京東去四十里至眞珠寨始食菜明日東行地勢漸高
西望平地松林鬱然數十里遂入平川多草木始食西
瓜云契丹破回紇得此種以牛糞覆棚而種大如中國
冬瓜而味甘─松漠紀聞西瓜形如扁蒲而圓色極青
翠經歲則變黃其瓞類甜瓜味甘脆中有汁尤冷洪皓
出使攜以歸今禁圃鄉圃皆有亦可留數月但不能經
歲仍不變黃色鄱陽有久苦目疾者曝乾服之而愈蓋
其性冷故也─事物紀原─中國初無西瓜洪忠宣使金
貶逓隂山得食之其大如斗絶甘冷可蠲暑疾─石湖
詩註─西瓜味淡而多液本燕北種今河南皆種之─眞
臘風土記─蔬菜有西瓜─丹鉛總錄─余嘗疑本草瓜類
中不載西瓜後讀五代郃陽令胡嶠䧟北記云嶠於回
紇得瓜種以牛糞種之結實大如斗味甘名曰西瓜是
西瓜至五代始入中國也文選浮甘瓜於清泉蓋指黃
瓜甜瓜也─本草─陶宏景註瓜蔕云永嘉有寒瓜甚大
可藏至春者卽西瓜也則五代之先瓜種已入浙東但
無西瓜之名及徧於中國耳─瀛厓勝覽蘇門荅刺國
有西瓜綠皮紅子長二三尺靺鞨國西瓜甜瓜一枚
用二人舉之古里國西瓜四時皆有─蜀都雜抄─金
王予可南云咏西瓜云一片冷裁潭底月六灣斜捲隴
頭雲又在元世祖前矣
集藻─七言律詩─增─元方䕫食西瓜─恨無纖手削駞峰醉
嚼寒瓜一百筩縷縷花衫沾唾碧㾗㾗丹血搯膚紅香
浮笑語牙生水凉入衣襟骨有風從此安心師老圃青
門何處問窮通─明李東陽汝賢饋西瓜及檳榔─漢使
西還道路賖至今中國有靈瓜香浮碧水清先透片逐
鸞刀巧更斜飽德未忘蒙正饐為園翻愧老樊家因君
解取南閩俗更說檳榔可代茶
七言絶句增─宋范成大西瓜園─碧蔓凌霜臥軟沙年來
處處食西瓜形模濩落淡如水未可葡萄苜蓿誇
别錄─原─種植─秋月擇其瓜之嘉者留子曬乾收作種欲
種瓜地耕熟加牛糞至清明時先以燒酒浸瓜子少時
取出漉淨拌灰一宿相離六尺起一淺坑用糞和土瘞
之於四周中留鬆土種子其中不得復移瓜易活而甘
美栽宜稀澆宜頻糞宜多蔓短時作綿兜每朝取蟲恐
食蔓長則已頂蔓長至六七尺則搯其頂心令四旁生
蔓欲瓜大者每科揀其端正旺相者止留一瓜餘蔓花
皆搯去則實大而味美性畏香尤忌麝麝觸之乃至一
顆不收─防害─紀明齋任汝寧園戶獻一瓜甚大公異
之園戶曰往未有此大公曰吾聞物之異常者有毒令
一隸往觀之根下有蜈蚣數十遂棄其瓜延壽書云
陳逢原避暑食瓜過多至秋忽腰腹痛不能舉動商助
教療之乃愈大抵瓜性寒北人秉壯食之無害南人秉
弱食之遂成瀉痢寒胃忌之
(附錄)北瓜
原─北瓜形如西瓜而小皮色白甚薄瓤甚紅子亦如西
瓜而微小狹長味甚甘美與西瓜同時想亦西瓜别種
也
(附錄)石瓜
原─烏徹軍民府土産石瓜樹生堅如石善治心痛增
益部方物略記─石瓜生蛾眉山中樹端挺葉肥滑如冬
青甚似桑花色淺黃實長不圓殼解而子見以其形似
瓜故里人名之煮為液黃能治痺
集藻─贊─增─宋宋祁石瓜贊─修幹澤葉結實如綴膚解核
零可用治痺
劉子
增─爾雅─劉劉杙─注─劉子生山中實如棃酢甜核堅出交
趾─南方草木狀─劉樹子大如李實味酢煮蜜藏之仍
自好─荆揚異物志─劉子樹生交廣武平興古諸郡山
中三月著花結實如棃七八月熟色黃味甘酢而核甚
堅
不周山果
增─山海經─不周之山有嘉果子如棗黃如桃黃花赤樹
食之不飢
如何樹實
增─神異經─南方大荒有樹焉名曰如何三百歲作華九
百歲作實華色朱其實正黃高五十丈敷張如蓋葉長
一丈廣二尺餘似菅苧色青厚五分可以絮如厚朴材
理如支九子味如飴實有核形如棗子長五尺圍如長
金刀剖之則酸蘆刀剖之則辛食之者地仙不畏水火
不畏白刃
彙考─增啓蒙記─如何隨刀而改味或曰此卽仙經所謂
火棗
平仲
增─漢書注─檘平仲木也亦云火槖木一云玉精食其子
得為神仙也
集藻─賦散句─增─漢司馬相如上林賦─華楓檘櫨─晉左
思吳都賦─平仲之木實白如銀
詩散句─增─唐沈佺期─芳春平仲綠清夜子規啼
繫彌子
增─廣志─繫彌子狀圓而細赤如軟棗其味初苦後甘可
食
都咸子
增─南方草木狀─都咸樹出日南三月生花仍連著實大
如指長三寸七八月熟其色正黑─南州記─其樹如李
子大如指取子及皮葉曝乾作飲極香美─本草綱目
陳藏器曰子及皮葉氣味甘平無毒主治火乾作飲止
渴潤肺去煩除痰李珣曰去傷寒清涕欬逆上氣宜煎
服之
千歲子
增─南方草木狀─千歲子有藤蔓出土子在根下鬚綠色
交加如織其子一苞二百餘顆皮殼青黃色殼中有肉
如栗味亦如之乾者肉殼相雜撼之有聲似肉荳蔲出
交趾
彙考─增─三輔黃圖─漢武帝元鼎六年破南越起扶荔宫
以植所得竒草異木龍眼荔支檳榔橄欖千歲子甘橘
皆百本
人面子
增─南方草木狀─人面子樹似含桃結子如桃實無味核
正如人面故以為名以蜜漬之稍可食其核可翫出南
海─寰宇記─人面木春花夏實秋熟皮味甘酸實有核
如胡桃兩邊如人面
集藻─七言絶句─增─宋楊萬里人面子─喜時能笑醉能歌
眉映青山眼映波舊日美如潘騎省只今瘦似病維摩
夫編子
增─南方草木狀─夫編樹野生三月花仍連著實五六月
成子及熟煮投下魚雞鴨羹中好亦中鹽藏出交趾武
平
五歛子
增─南方草木狀─五歛子大如木瓜黃色皮肉脆軟味極
酸上有五稜如刻出南人呼稜為歛故以為名以蜜漬
之甘酢而美出南海─本草─閩中人呼為陽桃形甚詭
異其核如柰五月熟一樹可得數石十月再熟蜜漬之
美俗亦曬乾以充果食
都昆子
增─南方草木狀─都昆樹野生二月花仍連著實八九月
熟如雞卵里民取食之皮核滋味酢出九眞交趾
椰子
增─本草─椰子一名胥餘(司馬相如上林賦作胥餘一作胥耶)一名越王頭
(其核有兩眼故俗謂之越王頭)─南方草木狀─椰樹葉如栟櫚高六七
丈無枝條其實大如寒瓜外有粗皮皮次有殼圓而且
堅剖之有白膚厚半寸味似胡桃而極肥美有漿飲之
得醉─寰宇記椰子樹似檳榔而高大葉長一尺無隂
結實一房生三十餘子如瓜其殼中有白如熊白内有
漿一升清如水甜如蜜飲之愈渴疾殼堪為酒壺皮堪
縛船土人多種之─本草─蘇頌曰椰子嶺南州郡皆有
之寇宗奭曰椰子開之有汁白色如乳如酒極香别是
一種氣味強名為酒中有白瓠形圓如栝樓上起細壠
亦白色而微虚其紋若婦人裙褶味亦如汁與著殼一
層白肉皆可糖煎為果其殼為酒器如酒中有毒則酒
沸起或裂破李時珍曰木至斗大方結實大者三四圍
高五六丈二月開花成穗出於葉間長二三尺大如五
斗器仍連著實一穗數枚六七月熟其殼磨光有斑纈
點紋横破之可作壺爵縱破之可作瓢杓
彙考─增─唐書南蠻列傳─環王取椰葉為席─神異經─東
南荒中有邪木高三十丈或十餘圍或七八尺其枝喬
直上不可那也葉如甘瓜二百歲葉落而生花花形如
甘瓜花復二百歲落盡而生萼萼下生子三歲而成熟
成熟之後不長不減子形如寒瓜長七八寸徑四五尺
萼復覆生頂此不取萬世如故若取子而留萼萼復生
子如初年月復成熟復二年則成萼而復生子其子如
甘瓤少&KR0008;甘美食之令人身澤不可過三升令人冥醉
半日乃醒木高人取不能得惟木下有多羅之人緣能
得之一名無葉世人後生不見葉故謂之無葉也一名
倚驕─南方草木狀─昔林邑王與越王有故怨遣俠客
刺得其首懸之於樹俄化為椰子林邑王憤之命剖以
為飲器南人至今效之當刺時越王大醉故其漿猶如
酒云─齊東野語─今人以椰子漿為椰子酒而不知椰
子花可以釀酒唐殷堯封寄嶺南張明府詩云椰花好
為酒誰伴醉如泥─廣東志茂名縣高力士宅在縣西
力士縣人馮盎之孫故有宅嘗手植枯椰子二株高百
尺宋時尚存─廣東新語─瓊人每以檳榔代茶椰代酒
以欵賓客謂椰酒久服可以烏鬚
集藻─賦散句─增─漢司馬相如上林賦─留落胥餘─晉左
思吳都賦─椰葉無隂
五言古詩─增─宋梅堯臣李獻甫於南海魏侍郎得椰子
見遺─魏公番禺歸逢子蕪江口贈以越王頭還同月支
首割解為飲器津漿若美酒我獨愧先生饌致崇師友
應知愈饑渴况是懷思久─張于翔椰子樹─矮胡生南
方托生碧山崖採擇供貢筐扶杖上天街愧此愿慤姿
欲售久未諧道旁麴先生風味固自佳逢渠即傾蓋輸
寫能開懷刮削出光采規繩去欹窊金玉豈足貴膠漆
眞吾儕客來有嘉招二士往必偕婆娑止坐隅共饋煩
金釵矮頭雖木強醇德真無涯虚心實其腹居然外形
骸微物幸見用棄置理則乖毛穎有封國陶匏薦煙柴
大藥起世痾炮燔及根荄願子自洗濯勿受塵埃埋暇
日肯相從醉經生高齋
五言律詩─增─唐沈佺期題椰子樹─日南椰子樹杳褭出
風塵叢生調木首圓實檳榔身玉房九霄露碧葉四時
春不及塗林果移根隨漢臣
七言絶句─增─宋黃庭堅椰子─漿成乳酒醺人醉肉截鵝
肪上客盤有核如匏可雕琢道裝宜作玉人冠
詩散句─增─元何中─歸馬駝椰子濩落魏瓠垂絢華殼初
剖濯濯膾玉肥─宋黃庭堅─碩果不食寒林梢剖而器
之如懸匏─唐張諤─椰子日南枝─張籍─椰葉瘴雲濕
别錄─增─海槎餘錄─椰子樹初栽時用鹽一二斗先置根
下則易發
(附錄)青田核
增─古今注─烏孫國有青田核狀如桃核不知其樹核大
如數斗剖之盛水則變酒味甚醇美飲盡隨即注水隨
盡隨成但不可久久則苦澁謂之青田酒漢末蜀王劉
璋得之─酉陽雜爼─一名青田壺
(附錄)嚴樹
增─一統志─瓊州有嚴樹搗其皮葉浸以清水和以粳釀
或入石榴花葉數日成酒能醉人
州樹子
增─南州記─州樹野生二月花連著實如李子五月熟剝
核食之味甜出武平
國樹子
增─南州記─國樹子如鴈卵野生三月花連著實九月熟
曝乾剝殼取食之味似栗出交趾
前樹子
增─南州記─前樹野生二月花仍連著實如手指長三寸
五六月熟以湯滴之削去核食以糟鹽藏之味辛可食
出交趾
都桷子(按南方草木狀廣志交州記俱作桶子本草拾遺又作構子與楮構之構名同實異)
增─南州記─都桷子生廣南山谷樹高丈餘二月開花連
著實大如雞卵七月熟─魏王花木志─都桷樹出九眞
交趾野生花赤色子似木瓜里民取食之味酢以鹽酸
漚食或蜜藏皆可
㯆樹子
增─南州記─㯆樹子如桃實長寸餘二月花連著實五月
熟色黃鹽藏味酸似白梅出九眞
韶子
增─廣州記─韶葉如栗赤色子大如栗有刺棘破其皮内
有肉如猪肪着核不離味甘酢核如荔枝─桂海虞衡
志─山韶子夏熟色紅肉如荔枝藤韶子秋熟大如鳬卵
柿
五子
增─廣州記─五子樹實如梨裏有五核因名五子
白緣子
增─交州記─白緣樹高丈餘實味甘美於胡桃
多感子
增─交州記─多感子黃色圍一寸
蔗子
增─交州記─蔗子如瓜大亦似柚
彌子
增─交州記─彌子圓而細其味初苦後甘
梅桃
增─臨海異物志─梅桃子生晉安侯官縣一小樹得數拾
石實大三寸可蜜藏之
揚搖子
增─臨海異物志─揚搖有七脊子生樹皮中其體雖異味
則無奇長四五寸色青黃味甘
冬熟
增─臨海異物志─冬熟如指大正赤味甘勝梅
猴闥子
增─臨海異物志─猴闥子如指頭大其味小苦可食
關桃子
增─齊民要術─關桃子其味酸
士翁子
增─齊民要術─士翁子如漆子大熟時甜酸其色青黑
枸槽子
增─齊民要術─枸槽子如指頭大正赤其味甘
猴總子
增─齊民要術─猴總子如小指頭大與柿相似其味不減
於柿
多南子
增─齊民要術─多南子如指大其色紫味甘與梅子相似
出晉安
王壇子
增─齊民要術─王壇子如棗大其味甘出侯官越王祭太
乙壇邊有此果無知其名因見生處遂名王壇其形小
於龍眼有似木瓜
棎子
增─荆揚異物志─棎子樹南越丹陽諸郡山中皆有之其
實如梨冬熟味酢─本草拾遺─棎子似棃生江南左思
吳都賦棎榴禦霜是也
都念子
增─大業拾遺錄─南海郡送都念子樹一百株勅付西苑
十六院内種此樹高一丈許葉如白楊枝柯長細花心
金色花葉正赤似蜀葵而大其子小於柿子甘酸至美
蜜漬為粽益佳─嶺表錄異─倒捻子花似蜀葵小而深
紫南中婦女多用染色子如軟柹外紫内赤無核頭上
有四葉如柿蒂食者必捻其蒂故謂之倒捻子或訛呼
都念子今又訛念為撚(或又作粘)─東坡雜記吾謫居南海
以五月出陸至滕州自滕至儋野花夾道如芍藥而小
紅鮮可愛樸&KR0554;叢生土人云倒粘子花也至儋則已結
子爛紫可食殊甘美中有細核嚼之瑟瑟有聲亦頗苦
澁童兒食之使大便難野人夏秋痢下食葉輙已海南
無柿剝浸揉撋之以代柿油蓋愈於柿也因名之曰海
漆
侯騷
增─酉陽雜爼─侯騷蔓生子如雞卵既甘且冷輕身消酒
仙樹實
增─酉陽雜爼─祁連山有仙樹實行旅得之止饑渴一名
四味木其實如棗以竹刀剖則甘鐵刀剖則苦木刀剖
則酸蘆刀剖則辛
彙考─增─西河舊事─祁連山有仙樹人行山中以療飢渴
者輙得之飽不得持去平居亦不得見
蠡齊子
增─酉陽雜爼─蠡齊子如彈丸魏武帝常啖之
無石子
增─酉陽雜爼─無石子出波斯國波斯呼為摩賊樹長六
七丈圍八九尺葉似桃葉而長三月開花白色花心微
紅子圓如彈丸初青熟乃黃白蟲食成孔者正熟皮無
孔者入藥用其樹一年生無石子一年生䟦屢子大如
指長三寸上有殼中仁如栗黃可噉
婆羅婆
增─酉陽雜爼─婆羅婆樹其實如甕
磐砮穡樹
增─酉陽雜爼─磐砮穡樹出波斯國亦出拂林國拂林呼
為羣漢樹長三丈圍四五尺葉如細榕經寒不凋花似
橘白色子綠大如酸棗其味甜膩可食西域人壓為油
以塗身可去風痒
齊&KR1680;
增─酉陽雜爼─齊&KR1680;樹出波斯國亦出拂林國拂林呼為
齊&KR3647;樹長二三丈皮青白花似柚極芬香子似楊桃五
月熟西域人壓為油以煑餅菓如中國之用巨勝也
那核婆
增─北戶錄─那核婆果出印度大如冬瓜熟則果赤剖之
中有十小果大如雞卵更又破之其汁黃赤其味甘美
或在樹枝如衆果之結實或在樹根如茯苓之出土
猪肉子
增─寰宇記─端溪縣有樹冬榮其子號曰猪肉子大如杯
其肉如肪炙而食之味似猪肉至美故名
黎&KR3111;子
增─桂海虞衡志─黎&KR3111;子形如大梅復似小橘味極酸
彙考─增─東坡雜記─黎錞字希聲為人質木遲緩劉貢父
戲之為黎&KR3111;子以謂指其德不知果木中眞有此也一
日聯騎出聞市人有唱是果鬻之者大笑幾落馬
櫓罟子
增─桂海虞衡志─櫓罟子大如半升椀諦視之數十房攢
聚成毬每房有縫冬生青至夏紅破其瓣食之微甘
槎檫子
增─桂海虞衡志─槎檫子如錐栗肉甘而微澁
火炭子
增─桂海虞衡志─火炭子如烏李
部諦子
增─桂海虞衡志─部諦子色黃如大石榴
木賴子
增─桂海虞衡志─木賴子如淡黃大李
羅晃子
增─桂海虞衡志─羅晃子如橄欖其皮七重
古米子
增─桂海虞衡志─古米子殼黃中有肉如米粒
殼子
增─桂海虞衡志殼子如青梅味甘
藤核子
增─桂海虞衡志─藤核子生白藤上如小蒲桃
木連子
增─桂海虞衡志─木連子如胡桃紫色
蘿蒙子
增─桂海虞衡志─蘿蒙子黃如大橙柚
特乃子
增─桂海虞衡志─特乃子狀似榧而圓長端正
羊矢子
增─桂海虞衡志─羊矢子色狀全似羊矢味亦不佳
日頭子
增─桂海虞衡志─日頭子狀如櫻桃纍纍如蒲桃穗
秋風子
增─桂海虞衡志─秋風子色狀俱似楝子
黃皮子
增─桂海虞衡志─黃皮子如小棗
朱圓子
增─桂海虞衡志─朱圓子正圓深紅狀如楝子
粉骨子
增─桂海虞衡志─粉骨子皮黃色如粉
塔骨子
增─桂海虞衡志─塔骨子匾如大橘皮裏空虚
布衲子
增─桂海虞衡志─布衲子似李而黃
黃肚子
增─桂海虞衡志─黃肚子如小石榴
鹽麩子
增─本草─鹽麩子一名五構一名鹽膚子一名鹽梅子一
名鹽梂子一名天鹽生吳蜀山谷蜀人謂之酸桶戎人
謂之木鹽樹狀如椿七月子成穗粒如小豆上有鹽似
雪可為羹用南人取子為末食之酸醎止渴
彙考─增─山海經─槖山多構木注今蜀中有構木七八月
中吐穗穗成如有鹽粉著狀可以酢羹
胡頽子
增─本草─胡頽子一名雀兒酥雀兒喜食之也越人呼為
蒲頽子南人呼為盧都子吳人呼為半含春言早熟也
襄漢人呼為黃婆嬭象乳形也樹高丈餘冬不凋葉色
白冬花春熟最早小兒食之當果又有一種大相似冬
凋春花立夏時熟圓如櫻桃人呼為木半夏吳越人呼
為四月子亦曰野櫻桃
(附錄)山茱萸
增─本草─山茱萸一名蜀酸棗一名肉棗一名鬾實一名
雞足一名鼠矢樹高丈餘葉似榆花白色子赤色如胡
頽子亦可噉與茱萸絶不相類
醋林子
增─本草─醋林子生四川卭州山野林箐中木高丈餘枝
葉繁茂三月開白花四出九月十月子熟纍纍數十枚
成朵生青熟赤略類櫻桃而帶短土人以鹽醋收藏充
果食其葉味醋夷獠人采得入鹽和魚䰼食云勝用醋
也
蓬薘柰
增─廣東志─蓬薘柰猶言破肚子蓋果實也産於暹羅如
大棗而青島人日乾以致遠漬以沸湯其皮自脱圓滿
如大李肉潤膩如紅酥甘美可啖
抹猛果
增─雲南志─抹猛果樹高丈餘大如掌熟於夏月味甘出
元江府
枸柰子
增─盛京志─枸柰子味酸色紅而實小俗呼狗嬭子
稠棃子
增─盛京志稠棃子實黑而澁土人珍之間以作麫暑月
調水服之云可止瀉
桃花水
增─盛京志─桃花水實紅而味甘質輕脆烏喇寧古塔有
之
法佛哈
增─盛京志─法佛哈實如小杏酸甜寧古塔所出
米孫烏什哈
增─盛京志─米孫烏什哈實味酸出寧古塔
烏喇柰
增─烏喇柰塞外紅果也烏喇帶之地尤多一名歐李實
似櫻桃而大味甘微酸然不可多食
烏沙爾器
增─烏沙爾器生塞外樹高數尺秋結紅果一枝纍纍千
百顆狀如櫻桃而小可食其味酸苦
無花果
原─無花果一名映日果一名優曇鉢一名阿駔(酉陽雜爼云波)
(斯人呼為阿駔拂林人呼為底珍樹)一名蜜果最易生插條卽活在處有
之三月發葉樹如胡桃葉如楮子生葉間五月内不花
而實狀如木饅頭生青熟紫味如柿而無核人家宅園
隨地種數百本收實可備荒其利有七實甘可食多食
不傷人且有益尤宜老人小兒一也乾之與乾柿無異
可供籩實二也六月盡取次成熟至霜降有三月常供
佳實不比他果一時採擷都盡三也種樹十年取效桑
桃最速亦四五年此果截取大枝扦插本年結實次年
成樹四也葉為醫痔勝藥五也霜降後未成熟者採之
可作糖蜜煎果六也得土卽活隨地可種廣植之或鮮
或乾皆可濟饑以備歉歲七也
彙考─增─倦遊錄─木饅頭京師亦有之謂之無花果狀類
小棃中空既熟色微紅味頗甘酸食之大發瘴嶺南尤
多州郡待客多取為茶牀高飣故云公筵多飣木饅頭
或謂嶺南諸州刻木作饅頭狀底刻字云大中祥符年
一牒造三十隻談者之誤也
别錄─原─扦插─春分前取條長二三尺者插土中上下相
半常用糞水澆葉生後純用水忌糞恐枝葉大盛易摧
折結實後不宜缺水當置瓶其側出以細霤日夜不絶
果大如甌─製用─採青果用鹽漬壓扁日乾可充果實
小者用糖煎蜜煎可以久留
文光果
原─文光果形如無花果肉味如栗五月成熟出景州
天仙果
原─天仙果樹高八九尺無花其葉似荔枝而小子如櫻
桃纍纍綴枝間六七月熟味至甘
集藻─贊─增─宋宋祁天仙果贊─有子孫枝不蘤而實薄言
采之味埒蜂蜜
槃多樹
原─槃多樹不花而結實實從皮中出自根著子至杪如
橘大
古度子
原─古度子樹葉如栗不花而實從枝中出大如石榴與
樝子色赤味酸煑為粽食若數日不煑化作飛蟻穿皮
飛去出交廣諸州
彙考─增─廣州記─熙安縣有孤古度樹俗人無子於祠炙
其乳則生男以金帛報之
波羅蜜
增─桂海虞衡志─波羅蜜大如冬瓜外膚礧砢如佛髻削
其皮食之味極甘─本草─安南人名曩伽結波斯人名
婆那娑拂林人名阿薩軃生交趾南番諸國今嶺南滇
南亦有之樹高五六尺樹類冬青而黑潤倍之葉極光
淨冬夏不凋樹至斗大方結實不花而實出於枝間多
者十數枚少者五六枚大如冬瓜外有厚皮裹之若栗
毬上有軟刺五六月熟時顆重五六觔剝去外皮殼内
肉層疊如橘囊食之味至甜美如蜜香氣滿室一實凡
數百核核大如棗其中仁如栗黃煑炒食之甚佳果中
之大者惟此與椰子而已
優曇鉢
增─一統志─優曇鉢出肇慶府似琵琶無花而實
無患子
增博物志─無患子葉似柳核堅正黑可作香纓─酉陽
雜爼─無患木燒之極香辟惡氣一名噤婁一名桓─通
雅─槵子實可去垢核黑如&KR0034;一名無患子─本草─無患
子一名肥珠子一名油珠子釋家取為經珠謂之菩提
子生高山中樹甚高大枝葉皆如椿特其葉對生五六
月開白花結實大如彈丸狀如銀杏及苦楝子生青熟
黃老則文皺黃時肥如油&KR2584;之形味辛氣䐈且硬其蔕
下有二小子相粘承之實中一核堅黑似肥皂莢之核
而正圓如珠殼中有仁如榛子仁亦辛䐈可炒食十月
采實煮熟去核搗和麥麫或豆麫作澡藥去垢同於肥
皂用洗眞珠甚妙
彙考─增─山海經─祑周之山其木多桓─崔豹古今注─拾
櫨木一名無患者昔有神巫名曰寳眊能符劾百鬼得
鬼則以此為棒殺之世人相傳以此木為衆鬼所畏競
取為器用以却厭邪鬼故號曰無患也─九域志─象州
歲貢槵子念珠十串
集藻─贊─增─齊卞敬宗無患枕贊─爰兹素朴名為吉始匠
人斯製以獻君子
五言律詩─增─唐包何同李郎中淨律院槵子樹─木槵稀
難識沙門種則生葉殊經寫字子為佛稱名濾水澆新
長燃燈暖更榮亭亭無别意只是勸修行
菩提子(與木譜菩提樹前木槵子名同物異)
增─天台志─山有菩提樹相傳西天梵僧遊化遺此種樹
如柿花亦大同未結蘂先乃别抽一葉長指半許闊兩
指色白而光潤乃結蘂於葉下日則覆子以蔽穢夜則
捧子以承露秋社後取子為珠十百中必有一二如羅
漢者謂之佛頭他處所生則無之
不納子
增─桂海虞衡志─不納子似黃熟小梅絶易爛爛卽破肉
附核可為經珠似菩提子
鬼見愁
增─本草─鬼見愁出武當山中是樹莢之子其形正如刀
豆子而色褐彼人以穿數珠
欒華
增─本草─欒華樹葉似木槿而薄細花黃似槐而稍長大
子殼似酸漿其中有實如熟豌豆圓黑堅硬堪為數珠
五月六月花可收南人以染黃甚鮮明
(附錄)念珠樹
增─雲南志─念珠樹出大理府每穗結實一百八枚
文官果
原─文官果樹高丈餘皮粗多礧砢木理甚細堪作器物
葉似榆而尖長周圍鉅齒紋深春開小白花成穗花五
瓣每瓣當中微凹有紅筋貫之蔕下有小青托花落結
實大者如拳一實中數隔間以白膜仁如馬㯽榔無二
裹以白軟皮大如指頂去白皮食其仁甚清美多雨及
勤澆則實成者多若遇旱則實粃小而不成─增─其果
一苞中藏多子子多白色紋旋轉如卷蕉味甘香如嫩
蓮菂
御定佩文齋廣羣芳譜卷六十七
