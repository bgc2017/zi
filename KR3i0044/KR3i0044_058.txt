欽定四庫全書
御定佩文齋廣羣芳譜卷五十六
果譜
櫻桃(櫻桃花别見花譜)
原櫻桃(本草衍義云以其形肖桃故曰櫻桃綱目云其顆如瓔珠故謂之櫻)一名楔一名
荆桃(爾雅云楔荆桃注云今櫻桃最大而甘者謂之崖蜜)一名牛桃一名英桃(見博)
(物志)一名鸎桃一名含桃(說文云鸎桃鸎鳥所含食故又曰含桃)一名朱櫻
(陶弘景本草經注云櫻桃即今朱櫻)西京雜記列櫻桃含桃為二種處處
有之洛中者為勝一枝數十顆圓如珊瑚埤雅云其顆
大者如彈丸小者如珠璣生時青及熟色鮮瑩深紅者
為朱櫻紫色皮内有細黃點者為紫櫻味最珍重又有
正黃明者謂之蠟櫻小而紅者謂之櫻珠味皆不及極
大者有若彈丸核細而肉厚尤難得─增─廣志─櫻桃有
大者有長八分者有白色多肌者凡三種─膳夫錄─大
而殷者曰吳櫻桃黃而白者曰櫻桃小而赤者曰水櫻
桃─原─味甘無毒調中益氣美志止洩精水榖痢令人
好顔色多食令人吐有暗風及喘𠻳濕熱病人忌食小
兒尤忌
彙考─增─禮記月令─羞以含桃先薦寢廟─疏─案月令諸月
無薦果之文此獨羞含桃者以此果先成異於餘物故
特記之─原─史記叔孫通列傳─孝惠帝曾春出游離宫
叔孫生曰古者有春嘗果方今櫻桃熟可獻願陛下出
因取櫻桃獻宗廟上廼許之諸果獻由此興─增─舊唐
書文宗本紀─帝性仁孝嘗内園進櫻桃所司啓曰別賜
三宫太后帝曰太后宮送物焉得為賜遽取筆改賜為
奉─中宗本紀─上游櫻桃園引中書門下五品以上諸
司長官學士等入芳林園嘗櫻桃便令馬上口摘置酒
為樂─原─新唐書李適傳─夏宴蒲萄園賜朱櫻─蕭穎
士傳─穎士召為集賢校理宰相李林甫怒其不下已調
廣陵參軍事穎士急中不能堪作伐櫻桃賦曰擢無庸
之瑣質蒙本枝以自庇雖先寢而或薦非和羹之正味
以譏林甫─東觀漢記─明帝月夜宴羣臣於照園大官
進櫻桃以赤瑛為盤賜羣臣月下視之盤與桃一色羣
臣皆笑云是空盤晉晉宮閣名─承乾殿前櫻桃二株含
章殿前一株華林園二百七十株─增─洛陽宫殿簿─顯
陽殿前櫻桃六株徽音殿前乾元殿前並二株─原─景
龍文館記─四年夏四月上幸兩儀殿特命侍臣升殿食
櫻桃並盛以琉璃和以杏酪飲酴醿酒上與侍臣樹
下摘櫻桃恣其食未後大陳宴席奏宫樂至暝人賜朱
櫻二籠─增─隋唐嘉話─太宗將致櫻桃於酅公稱奉則
以尊言賜又以卑乃問之虞監曰昔梁帝遺齊巴陵王
稱餉遂從之─竇烈女傳─李希烈死其子欲盡誅老將
有獻含桃者桂娘為蠟帛書以朱染帛丸如含桃遺陳
先竒妻先竒乃率部兵斬希烈妻子─異聞錄天寳初
有范陽盧子在東都春暮遊僧舍僧方開講盧詣之有
青衣攜櫻桃一籠因與同餐遂隨之行即夢為御史為
相經三十年又逢青衣復到僧舍下馬忽然昏醉講僧
云何久不起乃見身著白衫服飾如故問其僕曰日已
午矣─酉陽雜俎─衛公言滑州櫻桃十二枚長一尺
道流陳景思說勅使齊日昇飬櫻桃至五月皮皺如鴻
柿不落其味數倍人不測其法韓約能作櫻桃餫饠
其色不變成式姑壻裴元裕言羣從中有悦憐女者
夢女遺二櫻桃食之及覺核墜枕側─原─零陵總記─李
直方第諸果以櫻桃為第三─增─翰林集詩注─每歲初
進櫻桃先宣賜學士─摭言─唐時新進士尤重櫻桃宴
乾符四年劉鄴第二子覃及第時状頭已下方議醵率
覃潛遣人預購數十樹獨置是宴大會公卿時京國櫻
桃初出雖貴達未適口而覃山積鋪席復和以糖酪者
人享蠻畫一小盎亦不啻數升以至參御軰靡不霑足
─續世說─嚴綬為左僕射司空嘗預百寮堂中食上令
中使馬江朝賜櫻桃綬為兩班之首蒨職江朝叙語次
不覺屈膝而拜江朝答拜御史大夫高郢亦從而拜為
御史所劾綬出鎮荆南江朝降一官─鼠璞─東坡橄㰖
詩云待得微甘回齒頬已輸崖蜜十分甜注引杜詩崖
蜜松花落本草崖蜜蜂黑色作房於巖崖高峻處然坡
詩與橄㰖對說非真蜜也鬼谷子曰崖蜜櫻桃也他無
經見予讀南海志崖蜜子小而黃殼薄味甘增城惠陽
山間有之雖不知與櫻桃為一物與否要其類也注坡
詩者引小說橄㰖與棗争棗曰待爾回味我已甜特坡
公換崖蜜作對耳山谷詠橄㰖云想共餘甘有瓜葛苦
中真味晚方回坡公取其味相反山谷取其味相投李
義山詩紅壁寂寥崖蜜盡此但作蜜用非是─誠齋集
詩注─予舊在奉常孟夏太廟薦櫻桃禮官各分賜四盤
─金城記─黎舉嘗云欲以棖子臣櫻桃但恨不同時耳
─因樹屋書影─白櫻桃生京師西山中微酸不及朱櫻
之甘碩也─原─花史─鄜州有櫻桃山上多櫻桃樹─帝
京景物略─䨇林寺後一土山山前一塔傍多朱櫻
集藻─表─增─唐柳宗元為武中丞謝賜櫻桃表─臣某言中
使某乙至奉宣聖旨賜臣櫻桃若干者天睠特深時珍
洊降寵驚里巷恩溢圓方臣某誠喜誠懼頓首頓首伏
以含桃之羞時令攸貴况今採因御苑分自天厨使發
九霄集繁星而積耀味調六氣承湛露而不晞盈眥而
外被恩光適口而中含渥澤顧慚素食彌切自公豈圖
君子所先遂厭小人之腹無任感恩欣躍之至
啓─原─庾肩吾謝賚朱櫻啓─成叢殿側猶連製賦之條結
實西園非復粘蝉之樹異合浦之歸来疑藏朱實同秦
人之逐彈似得金丸
賦─增─梁宣帝櫻桃賦─惟櫻桃之為樹先百果而含榮既
離離而春就乍苒苒而冬迎異羣龍之无首殊大器之
晚成鳥纔食而便墮雨薄灑而皆零未覩紅顔之實空
有薦廟之名等橘柚于簷戶匹諸薦乎中庭異梧桐之
棲鳳愧綠竹之恒貞豈復論其美惡且聳幹乎前櫺葉
繁抽而掩日枝長弱而風生且得蔽乎羲赫實當暑之
凄清─唐張莒紫宸殿前櫻桃樹賦─殿紫宸兮足麗木
朱櫻兮可嘉扶疎柔弱暈豔芬葩晚移隂于丹楹朝延
影于翠華美其固本宸居獻名清廟藹綠含彩攢紅吐
耀晴暘斜映將藻井以相輝初月旁臨與璧璫而共照
于是玄律方變青陽始萌日近易暖天臨早榮通條液
潤附節葺生秦文信之著令漢稷嗣之從行莫不勤其
時獻旌此嘉名將畫栱以斜界與金華而對明玉輦行
低雲旗雜處迎華桂而摇露向朱明而清暑榮得其時
摘得其所於方也可尚取類也無匹淨拂璇題遠當温
室舊株昔移於漢囿蜜幹今逄於堯日及夫春宿微雨
秋含翠烟冬條雪染夏實珠駢垂一枝於萬葉託沃土
以延年翫芳誠百花之首充薦乃衆果之先代帷房之
錦帳奪首飾於金鈿濟濟多士鏘鏘拜闕拂露華以晨
趨染香花而夕謁始凌寒而驚換纔及暖而前發自承
恩於攀賞固無憂於翦伐伴穠李以表年笑階蓂之記
月─元程從龍櫻桃賦并序─元至正庚辰舘寓石洑齋
舍後蔬圃其中有櫻桃啖而美之遂為小賦以寓意云
繄勾芒之作春何窮奢而極侈既袤野以施翠復因林
而設綺一旦代序成功者去捲紅紫以回轅繫繁珠於
佳樹但見的皪兮霰集璀璨兮星聚蝶欲聚而辟易鶯
欲啄而驚懼儼翠幄之重重韜至珍於茹圃爰有詩人
此焉遊遨感園丁之摘獻俾侑進乎芳醪覩珠顆之勻
圓始知其為櫻桃也於是摭火齊於銀盤啖紅香之瓊
液玩其精華服其風味爽可以愈沉痾腴可以美意氣
羌理内而益脾信蠲煩而清臆終並功乎丹鼎豈擅譽
乎崖蜜唐以之昭寵於新科漢以之均恩於百職廟羞
薦天子之忱寵贈旌野人之德憶金鑾之殊遇壓珠盤
之佳色何顯赫之不常乃失身於幽側每被銷於凡齒
歎九重之懸隔在物理而尚然宜人情之通塞感斯果
之擅稱聊寄懷於翰墨─明錢文薦櫻桃賦并序─漢明
帝月夜燕羣臣於沼時大官進櫻桃盛桃以盤厥名赤
瑛桃盤同色四照空明臣觀諧喜觴酌縱横坐中獻賦
異代長卿賦曰何華林之名品兮乃殊異乎恒族先百
果而珍竒兮歴九春而成熟錫字肇夫月令兮和中紀
於藥錄因薦羞其禮隆兮緣頒賚以惠足念朱明之来
早兮悲青陽之去速向芳榭而流丹兮入文窗而映綠
枝嫋嫋以低亞兮實纍纍其相續料素娥之未攀兮愁
黃鳥之先啄幸未傷於風雨兮知有待乎晴旭遙而望
之爛若霞彩綴瓊枝廹而就之恍如珊瑚碎金谷既稱
名乎樂府亦註譜於仙都姿輝映以擬玉質圓轉而方
珠揣火棗之同類恐萍實之不如帶露痕而覺有眩燈
暈而疑無爾其寢廟駕返御園旨宣紛紜馳騎絡繹飛
箋聊開秘閣別整華筵就中窈窕沾恩最先乍入脣而
脂掩忽籠袖而火然神脉脉以無定步珊珊其不前亮
衷情之有托豈絃管之能傳借嘉物以相比發清歌而
自憐歌曰朱實兮離離玉膚兮絳衣傋百和兮含五滋
粲皓齒兮色怡朱實兮盈盈玉壺兮紅冰歛䨇眸兮對
孤燈墮清淚兮血凝歌罷月輪斜度天河倒瀉徙倚闌
邊殷勤露下張樂易歇留情難舍亟起為亂仍歸於雅
亂曰谷梨消煩尚𢃄寒兮壺甘釋悁猶含酸兮未若朱
實堆玉盤兮食之美好使人歡兮常恐節移倏彫殘兮
安得九轉如金丹兮
文賦散句─增─晉左思蜀都賦─朱櫻春就─潘岳朱實賦
煥若隨珠皎如列星─閒居賦─三桃表櫻胡之別─宋
劉義恭謝賜櫻桃啓─為樹則多隂百果則先熟─原唐
蕭潁士伐櫻桃樹賦─綴繁英兮霰集駢朱實以星羅故
當小鳥之所啄食妖姬之所攀玩
五言古詩─增─梁簡文帝奉答南平王康賚朱櫻─倒流映
碧叢點露擎朱實花茂蝶争飛枝濃鳥相失已麗金釵
瓜仍美玉盤橘寧異梅似丸不羨萍如日永植平臺垂
長與雲桂密徒然奉推甘終以愧操筆─唐太宗賦得
櫻桃─華林滿芳景洛陽徧陽春朱顔含遠日翠色影長
津喬柯囀嬌鳥低枝映美人昔作園中實今来席上珍
─白居易有木詩─有木名櫻桃得地早滋茂葉密獨承
日花繁偏受露迎風闇搖動引鳥潜来去鳥啄子難成
風来枝莫住低軟易攀翫佳人屢廽顧色求桃李饒心
向松筠妬好是映墻花本非當軒樹所以姓蕭人曾為
伐櫻賦─宋楊萬里櫻桃─含桃丹更圓輕質觸必碎外
有千粒珠中藏半泓水何人弄好手萬顆揚虚脆印成
花鈿薄染作冰澌紫此果非不多此味良獨美
七言古詩─增─宋文同朱櫻歌─金衣珍禽弄深樾禁籞朱
櫻斑若纈上幸離宮促薦新藤籃寳籠貂璫發凝霞作
丸珠若軟油露成津蜜初割君王日午坐猗蘭翡翠一
盤紅靺鞨
五言律詩─增─唐李商隐深樹見一顆櫻桃尚在─高桃留
晚實尋得小庭南矮堕綠雲髻欹危紅玉篸惜堪充鳳
食痛已被鶯含越鳥誇香荔齊名亦未甘─宋楊億櫻
桃─團於火色貝燦極月光珠西海瑤池苑曾城寳樹區
鳳幘生猶嫩龍晴脱未枯形標與霞彩紫府閟雲腴
梅堯臣朱櫻─明珠摘本未紅露貯金盤始見侍臣賜已
為黃鳥殘味兼羊酪美食厭楚梅酸苑囿東周盛纍纍
映葉丹─併日得朱表臣酪及櫻桃─昨日酪將熟今朝
櫻可餐紫蒓休定價黃鳥未新殘甘滑已相美齒牙仍
尚完應知消客熱遠贈盎盈盤─戴復古櫻桃─綠樹帶
朱實驅禽費彈丸獨先諸果熟堪奉五侯餐猩血和瓊
液蠙珠走玉盤同時得同賞芍藥滿雕欄─明高啓櫻
桃─密綠映圓紅枝頭的的同熟迎梅實雨落值柳花風
美女名偏稱流鶯啄未空憶曾春薦後捧賜出深宫
王叔承荆溪游櫻桃園─珠林光萬點紅亂野園芳豔奪
桃花彩甘驕荔子漿女翻䨇腕白鶯溜一衣黃問是誰
家勝江東顧辟疆
七言律詩─增─唐王維勅賜百官櫻桃─芙蓉闕下會千官
紫禁朱櫻出工闌纔是寢園春薦後非關御苑鳥銜殘
歸鞍競帶青絲籠中使頻傾赤玉盤飽食不湏愁内熱
大官還有蔗漿寒─崔興宗和王維勅賜百官櫻桃─未
央朝謁正逶迤天上櫻桃錫此時朱實初傳九華殿繁
花舊雜萬年枝未勝晏子江南橘莫比潘家大谷梨聞
道令人好顔色神農本草自應知─原─杜甫野人送朱
櫻─西蜀櫻桃也自紅野人相贈滿筠籠數廽細寫愁仍
破萬顆勻圓訝許同憶昨賜霑門下省退朝擎出大明
宮金盤玉筯無消息此日嘗新任轉蓬─韓愈和水部
張員外宣政衙賜百官櫻桃─漢家舊種明光殿炎帝還
書本草經豈似滿朝承雨露共看傳賜出清冥香隨翠
籠擎初重色照銀盤瀉未停食罷自知無所報空然慙
汗仰皇扃─增─張籍朝日賜櫻桃─仙果人間都未有今
朝忽見下天門捧盤小吏初宣勑當殿羣臣共拜恩日
色遙分廊下坐露香纔出禁中園每年從此長先熟願
得千春奉至尊─白居易吳櫻桃─含桃最說出東吳香
色鮮穠氣味殊洽恰舉頭千萬顆婆娑拂面兩三株鳥
偷飛處銜將火人摘爭時蹋破珠可惜風吹兼雨打明
朝後日即應無─温庭筠自有扈至京師已後朱櫻之
期─露圓霞赤數千枝銀籠誰家寄所思秦苑飛禽諳熟
早杜陵遊客恨来遲空看翠幄成隂日不見紅珠滿樹
時盡日徘徊濃影下祗應重作釣魚期─原─韓偓湖南
絶少含桃偶人以新摘者見惠感事傷懷因成四韻─時
節雖同氣候殊未知堪薦寢園無合充鳳食留三島不
許鶯偷過五湖苦笋恐難回象七酪漿無復瑩蠙珠金
盤歲歲長宣賜忍淚看天憶帝都─盧延讓謝楊尚書
惠櫻桃─滿合虛紅怕動搖尚書知重賜櫻桃揉藍尚帶
新鮮葉潑血猶殘舊折條萬顆真珠輕觸破一團甘露
軟含消春來老病尤珍荷併食中腸似火燒─增─宋梅
堯臣夜夢蔡紫微君謨同在閣下食櫻桃蔡云與君及
此再食矣夢中感而有賦覺而錄之─朱櫻再食䨇盤日
紫禁重頒四月時滉朗天開雲霧閣依稀身在鳳凰池
味兼羊酪何由敵䜴下蒓羹不足宜原廟薦来應已久
黃鶯猶在最深枝─楊萬里櫻桃─櫻桃一雨半凋零更
與黃鸝翠羽争計會小風留紫脆殷勤落日弄紅明摘
來珠顆光如濕走下金盤不待傾天上薦新舊分賜兒
童猶觧憶寅清─原─陳師道謝人送櫻桃─開門先得故
人書稍喜提攜起覆盂得句有誰知我在嘗新此日頼
吾徒傾籃的皪霑朝露出袖熒煌得寳珠會薦瑛盤驚
一座莧腸藜口未良圖─增─元牟巘七兒應復與客飲
櫻桃園摘新歸以遺親用其詩韻識所感─尚記當年薦
寢園百官分賜荷恩寬帶青絲籠空餘夢搔白頭人苦
不歡詩老誇稱作崖蜜野翁驚看瀉銀盤南山見說紅
千樹鳥雀兒童任入闌─明袁凱江上櫻桃正盛而予
寓所無有忽蘇城友人惠一大盒故賦此─野店荒蹊紅
滿枝暖烟微雨共離披忽思西蜀勻圓顆正值東吳遠
送時老子細看方自訝兒童驚喜欲成癡拾遺門下曾
沾賜此日飄蓬也賦詩─原─黃正色櫻桃─塞外含桃五
月紅一尊相對晚来風高情不在羲皇下清夢常牽江
水東薦廟久虚支子位承恩敢望大明宮詰朝又值蒲
觴會湏信人間似轉蓬─王士騏櫻桃─小鳥枝頭啄欲
殘美人珍惜捲簾看霞烘的的珊瑚碎露洗垂垂琥珀
寒素面相逢渾似醉朱唇半吐欲成丹若教纖手和烟
折也勝官家赤玉盤─陳繼儒櫻桃─藥欄春盡少花開
葉底朱櫻若個猜熟後雨彈紅玉破生前烟捧綠珠米
唇脂清淺疑無骨風味溫柔别有胎鸚鵡莫教輕啄碎
擲他年少滿車回
五言排律─增─唐孫逖和韻廨署有櫻桃─上林天禁裏芳
樹有紅櫻江國今来見君門春意生香從花綬轉色繞
佩珠明海鳥啣初實吳姬掃落英切將稀取貴羞與衆
同榮為此堪攀折芳蹊處處成─原─白居易與沈楊二
舍人閣老同食勑賜櫻桃翫物感恩因成十四韻─清曉
趨丹禁紅櫻降紫宸驅禽飬得熟和葉摘来新圓轉盤
傾玉鮮明籠透銀内園題兩字西掖賜三臣熒惑晶華
赤醍醐氣味真如珠未穿孔似火不燒人杏俗難為對
桃頑詎可倫肉嫌盧橘厚皮笑荔枝皴瓊液酸甜足金
丸大小勻偷湏防曼倩惜莫擲安仁手擘纔離核匙抄
半是津甘為舌上露暖作腹中春已懼長尸禄仍驚數
食珍最慚恩未報飽餵不才身─增─杜牧和裴傑秀才
新櫻桃─新果真瓊液人應宴紫蘭圓疑竊龍頷色已奪
雞冠遠火微微辨繁星歷歷看茂先知味好曼倩恨偷
難忍用烹騂酪從將翫玉盤流年如可駐何必九華丹
─宋劉筠櫻桃─赤水分珠樹薰風送麥秋蜀都春氣早
漢苑夏隂稠廟薦清和候恩頒侍從流楚昭萍已剖韓
嫣彈爭投沆瀣滋芳液醍醐助品羞玉盤光宛轉會擬
付歌喉─楊億櫻桃─離宮時薦罷樂府豔歌新石髓凝
秦洞珠胎剖漢津三桃聊並列百果獨先春清籞来君
賜彫盤助席珍甘餘應受和圓極豈能神楚客便羊酪
歸期負紫蓴─梅堯臣聞學士院試含桃薦寝廟詩擬
作─交交鳴谷鳥粲粲熟荆桃寢廟此先薦離宮將以遨
既同羞俎實且異獻溪毛露顆明朝日朱光逼頳袍戴
經傅自久漢令著方高天子從兹食羣臣賜亦叨
五言絶句─增─唐李商隐嘲櫻桃─朱實鳥含盡春樓人未
歸南園無限樹獨自葉如幃─百果嘲櫻桃─珠實雖先
熟瓊莩縱早開流鶯猶故在爭得諱含米─櫻桃答─衆
果莫相誚天生名品高何因古樂府惟有鄭櫻桃─宋
蘇軾和子由岐下詠櫻桃─獨繞櫻桃樹酒醒喉肺乾莫
愁枝上露從向口中漙─原─范成大題櫻桃─火齊寳纓
絡垂於綠繭絲幽禽都未覺和露折新枝─增─金張建
山中─林櫻墮紅珠打著琴上絃山人時一笑愛此聲琅
然
七言絶句─
御製櫻桃─禁籞朱櫻曉露勻不湏驛騎拂紅塵芙蓉未賜千
官會寢廟春殘早薦新初夏含桃味早全西山結實弱
枝連赤瑛充薦休言過丹色濃濃衆果先
原─唐李白白櫻桃─紅羅袖裏分明見白玉盤中看卻無
疑是老僧休念誦腕前推下水晶珠─顧况櫻桃曲─百
舌猶来上苑花遊人獨自憶京華遙知寢廟嘗新後勅
賜櫻桃向幾家─增─柳宗元摘櫻桃贈元居士時在望
仙亭南樓與朱道士同處海上朱櫻贈所思樓居况是
望仙時蓬萊羽客如相訪不是偷桃一小兒─張祜櫻
桃─石榴未拆梅猶小愛此山花四五株斜日庭前風裊
裊碧油千片漏紅珠─韋莊白櫻桃─王母階前種幾株
水晶簾外看如無只應漢武金盤上瀉得珊瑚白露珠
─陳與義櫻桃─四月江南黃鳥肥櫻桃滿市燦朝暉赤
瑛盤裏雖殊遇何似筠籠相發揮
詩散句─增─唐韓偓─未許鶯偷出漢宮上林初進半金籠
蔗漿自透銀杯冷朱實相輝玉椀紅─原─杜甫─赤墀櫻
桃枝隠映銀絲籠─增─宋王禹偁─鳥銜紅映觜猿飽滑
流唇─宋祁─林長景星密枝重串珠繁賞鮮流火動
漿熱醉霞温─原─劉敞─磊落火齊珠參差珊瑚叢已
驚變濃綠忽更垂繁紅─增─張俞─南國繞春實繁如躑
躅然─陳師道並蔕隨宜好連心著意紅─唐王建─白
玉窗前起草臣櫻桃初赤賜嘗新─元稹─心源一種閒
如水同醉櫻桃林下春─宋蘇轍─盤中宛轉明珠滑舌
上逡廵絳雪消─張俞─紅實離離壓彩枝熒煌珠琲粲
葳蕤─花蕊夫人─三月櫻桃乍熟時内人相引看紅枝
─唐白居易─殘櫻落紅珠─温庭筠─櫻桃千子紅─韋
莊─櫻紅鳥競&KR2154;─宋謝希孟─穀雨櫻桃落─戴昺─櫻熟
鳥先窺─原─唐杜甫─朱櫻此日垂朱實─增─王建─分朋
閒坐賭櫻桃─白居易─櫻桃子綴小紅珠─温庭筠─紅
垂果蔕櫻桃重─韓偓─紅暈櫻桃粉未乾─韋莊─西園
夜雨紅櫻熟紅垂野岸櫻還熟─宋劉筠─内苑朱櫻
兼酪賜─陸游─蠟櫻桃子酪同時─蘇軾─櫻桃爛熟滴
階紅
詞─增─宋晁補之浣溪沙─雨後園亭綠暗時櫻桃紅顆壓
枝低綠兼紅好眼中迷荔子天教生處遠風流一種
阿誰知最紅深處有黃鸝─辛棄疾菩薩蠻─香浮乳酪
玻瓈椀年年醉裏嘗新慣何物比春風歌唇一點紅
江湖清夢斷翠籠明光殿萬顆瀉輕勻低頭愧野人
李洪浪淘沙─上苑又春殘櫻顆如丹明光宮裏水晶盤
想得退朝花底散宣賜千官往事記金鑾荔子難攀
多情更有酪漿寒蜀客筠籠相贈處愁憶長安─王沂
孫三姝媚─紅纓懸翠葆漸金鈴枝深瑤階花少萬顆燕
支贈舊情爭奈弄珠人老扇底清歌還記得樊姬嬌小
幾度相思紅豆都消碧絲空裊芳意荼䕷開早正夜
色瑛盤素蟾低照薦筍同時歎故園春事已無多了貯
滿筠籠偏暗觸天涯懷抱謾想青衣初見花隂夢好
别錄─增─丹鉛總錄─唐令狐楚有進金花銀櫻桃籠状云
首夏清和含桃香熟每聞捧擷湏有提攜以其鮮紅宜
此潔白─原─山家清供─結實時湏張網以驚鳥雀置葦
箔以護風雨若經雨則蟲自内生人莫之見用水浸良
久則蟲皆出乃可食─增─本草─櫻桃鹽藏蜜煎皆可或
同蜜擣作糕食唐人以酪薦食之─原─種植─二三月間
分有根枝栽土中糞澆即活仍記隂陽否則不生即生
亦不結實
(附錄)山櫻桃
增─本草─山櫻桃一名朱桃一名麥櫻(一作英)一名英豆一
名李桃(孟詵曰又名柰桃)樹如朱櫻但葉尖長不團子小而尖
生青熟黃赤亦不光澤而味惡不堪食味辛平無毒
楊梅
原─楊梅一名朹子生江南嶺南山谷間會稽産者為天
下冠吳中楊梅種類甚多名大葉者最早熟味甚佳次
則卞山本出苕溪移植光福山中尤勝又次為青蔕白
蔕及大小松子此外味皆不及樹若茘枝葉細青如龍
眼及紫瑞香本草云楊梅樹葉冬月不彫二月開花結
實形如楮實子肉在核上無皮殼五月熟生白熟則有
白紅紫三色紅勝于白紫勝于紅凡楊梅顆大核細為
上鹽藏蜜漬糖製火酒浸皆佳可致遠多食令人傷熱
食核中仁可觧味酸甘微熱滌腸胃除煩潰惡氣久食
損齒及筋發瘡致痰─增─北戶錄─播州有白色者甜而
絶大─越郡志─會稽楊梅為天下之竒顆大核細其色
紫建安亦有之
彙考─增─南史任昉傳─昉為新安太守郡有蜜嶺多楊梅
舊為太守所採昉以冐險多物故即時停絶吏人咸以
為百餘年未之有也─原─孝義傳─王虚之庭中楊梅樹
隆冬三實人謂孝感所致─林邑記─邑有楊梅其大如
杯椀青時極酸熟則如蜜用以釀酒號為梅香酎─博
物志─地瘴處多生楊梅─廣州記─廬山頂有湖楊梅山
桃繞其際海人時登採拾止得於上飽食不得持下
世說─梁國楊氏子九歲甚聰慧孔君平詣其父父不在
乃呼兒出為設果果有楊梅孔指以示兒曰此是君家
果兒應聲曰未聞孔雀是夫子家禽─增─雲仙雜記─陸
展郎中見楊梅歎曰此果恐是日精然若無蜂兒採香
誰勝難和之味即以竹絲籃貯千枚并茶花蜜送衡山
道士─原─東坡集─客有言閩廣荔枝何物可對者或對
西凉葡萄予以為未若吳越楊梅平可正詩云五月楊
梅已滿林初疑一顆價千金味方河朔葡萄重色比瀘
南荔子深則古人亦有舉而方之者矣─增─東坡詩註
杭州人呼白楊梅為聖僧─南越志─熙安縣多楊梅
揮麈錄─王嶷字豐父守會稽童貫時方用事貫苦脚氣
或云楊梅仁可療是疾豐父裒五十石以獻之─西湖
古跡事實─杭州楊梅隖在南山近瑞峯石隖内有一老
嫗姓金其家楊梅甚盛俗稱楊梅隖所謂金婆楊梅是
也─吳興記─故章縣北有石槨山上生楊梅常以貢御
─吳興園林記─葉氏石林在卞山之陽一徑産楊梅盛
夏之際十餘里間朱實離離不减閩中荔枝也─貴耳
集─閩士赴科吳人赴調各以鄉産自誇閩曰荔枝吳曰
楊梅有題壁曰閩鄉玉女含冰雪吳郡星郎駕火雲
劔南詩註─太白梁園吟云玉盤楊梅為君設吳鹽如花
皎白雪不知楊梅酸者乃薦以盬佳品未嘗用也項
里鄉俗謂楊梅止曰梅謂選擇楊梅曰作梅─原─詩話
總龜─宋時梵天寺有月廊數百間庭前多楊梅盧橘子
瞻詩曰夢繞吳山却月廊楊梅盧橘覺猶香─增─西吳
枝乘─果實芰藕菱芡皆佳而楊梅殊絶出太子灣者大
幾如卵甘不勝口─弁山記─弁山下楊梅樹以數萬計
青翠滿林不减閩之荔枝─福建志尤溪縣九仙山有
石碁局鄉人林五入樵山中見二人奕從旁觀之二白
鶴啄楊梅墮一顆於地奕者令拾之因俛拾以食遽失
奕者所在抵家遂辟榖不火食
集藻─頌─增─梁江淹楊梅頌─寳跨荔枝芳軼木蘭懷蕊挺
實涵黃糅丹鏡日繡壑照霞綺巒為我羽翼委君玉盤
七言古詩─增─宋周必大次韻閻刑部才元楊梅─炎官傘
照濤江紅五月獻果明光宮越人一枝古所重蜀無他
楊譜則同玄珠更將赤水浴流火呈祥復王屋下伴長
安黑彈丸殺吏驚人寒起粟新詩字字含芳鮮大書遺
我敦同年請君速訪天竺老食白追繼仇池仙─明楊
循吉初食楊梅─楊梅本是我家果歸来相對歎先作往
来南北數十年久不餐汝幾㤀却憶從年少在吳中食
以成傷難療藥年年端午即有之街頭賣折先附郭初
間生酸帶青色次見熟從枝上落吳儂好竒不論錢一
味纔逢傾倒槖生時熏蒸喜烈日所怕狂風隂雨虐有
紅有白紫者佳大如彈丸圓可握生芒刺口易破碎到
牙甘露先流齶黃船奉貢晝夜走數枚出賜惟臺閣其
餘官小那得預說著江南懷頗惡吳人鹽蜜百計收不
知本味終枯涸肉存液去但有名奪以酸甜無可嚼我
今到家又遇夏正是高林雨方濯滿盤新摘恣狂啖十
指染丹如茜著細思口實亦小事其来乃以微官博使
余不有故山歸安得香鮮列惟錯人生百年有適意忍
口勞勞何所樂
五言律詩─增─宋岳珂楊梅─渰歷三家市梅垂萬顆酸雲
池看火樹嶁室試金丹風露盈籃重冰霜透齒寒他楊
應不類留與子雲看
七言律詩─原宋平可正楊梅─五月楊梅已滿林初疑一
顆價千金味方河朔葡萄重色比瀘南荔子深飛艇似
聞新入貢登盤不見舊供吟詩成欲寄山中友恐起頭
陀愛渴心─增─陸游六峯項里看采楊梅─綠隂翳翳連
山市丹實纍纍照路隅未愛滿盤堆火齊先驚探頷得
驪珠斜簪寳髻看遊舫細織筠籠入上都醉裏自矜豪
氣在欲乘風露摘千株─方岳詠楊梅─五月梅晴暑正
袢楊家亦有果堪攀雪融火齊驪珠冷粟起丹砂鶴頂
殷併與文園消午渴不禁越女蹙春山略如荔子仍同
姓直恐前身是阿環─原─楊萬里謝紹興帥丘宗卿惠
楊梅─越絶諸楊盛一時與儂瓜葛不曾知一夫自歎吾
衰矣此客何從夢見之也解過江尋德祖政緣作尹是
丘遲渠伊不是南村𣲖未分先驅事荔枝梅出稽山
世少䨇情知風味勝他楊玉肌半醉生紅粟墨暈微深
染紫囊火齊堆盤珠徑寸醴泉浸齒蔗為漿故人觧寄
吾家果未變蓬莱閣下香─增─明李東陽賜楊梅─官河
催載滿船冰五月楊梅入帝京沁齒不知紅露濕到詩
偏助玉堂清名從傅鼎遥分𣲖價比隋珠亦稱情再拜
文華門外地講筵恩重若為榮
五言絶句─增─宋郭祥正楊梅─紅實綴青枝爛漫照前塢
不及杏繁時林間有仙果顆顆龍睛濕深深映石門
自憐非荔子不得薦堯閽─陳景沂楊梅─止渴還相似
和羹諒亦同不思五和裏均擅一調功─明吳寬楊梅
五月果初熟枝頭鶴頂丹欲知甘冷好千顆薦冰盤
七言絶句─增─宋蘇軾參寥惠楊梅─新居未換一根椽只
有楊梅不直錢莫共金家鬭甘苦參寥不是老婆禪
陶弼楊梅─嶺北土寒無荔子人言形味似楊梅翠條丹
實休相學不願紅塵一騎来─陸游項里觀楊梅─山前
五月楊梅市溪上千年項羽祠小繖輕輿不辭遠年年
来及貢梅時隔歲租園不計錢楊梅海裏過年年癡
人只競閒名利那信三山是地仙山中戶戶作梅忙
火齊驪珠入帝鄉細織筠籠相映發華清虚說荔枝筐
─徐似道─火齊無光荔實圓未嘗先說齒流涎喚回天
竺三年夢參透披雲一味禪─方岳楊梅─筠籠帶雨摘
初殘粟粟生寒鶴頂殷衆口伹便甜似蜜寧知竒處是
微酸
詩散句─增─宋蘇軾─南村諸楊北村盧白花青葉冬不枯
垂紅綴紫烟雨裏特與荔枝為先驅─原─明徐階─三春
葉底青丸小五月枝頭赬彈圓折米鶴頂紅猶濕剜破
龍睛血未乾─增─宋張舜民─姑射團肌雪祝融留眼睛
正愁春酒盡且喜火丹成─蘇軾─羅浮山下四時春
盧橘楊梅次第新─陸游─今年項里楊梅熟綠李米禽
不足言─唐孟浩然─稚子摘楊梅─張泌─高林帶雨楊
梅熟─宋蘇軾─時于㯶裏得楊梅─王安石─冥冥江雨
熟楊梅─陸游─火齊楊梅已再嘗楊梅線紫開園晚
詞─增─宋陳舜翁南柯子─德祖家珍熟錢塘五月中碧梧
桐翠盖筠籠傾向水晶盤内鬭嘗空絳粟成團小清
甜笑蜜濃微酸猶觧慘人容最是玉纖撚處染輕紅
王觀浪淘沙─素手水晶盤疉起仙丸紅綃碾碎却成團
安得密排金粟徧何似雞冠味勝玉漿寒只怕宜酸
莫將荔子一般看色淡香消僝僽損纔到長安─元張
雨燕山亭─鶴頂珠圓蝟肌粟聚寳葉揉藍初洗親剪翠
柯遠贈筠籠脉脉紅泉流齒骨換丹砂笑尚帶儒酸風
味誰記曾問譜西冷綠隂青子君家幾度樽前摘天
上繁星伴人同醉纖手素盤歷亂殷紅浮沉半壺脂水
珍果同時惟醉寫米禽青李爭似為越女吳姬染指
别錄─原─種植─性宜山地核投糞池中浸六月取出收潤
土中二月鋤地種之待長尺許次年移栽三四年後以
生子枝接之次年仍移栽山地多留宿土臘月内離根
四五尺於高處開溝灰糞壅之不宜著根每遇雨肥水
滲下則結子大而肥物類相感志云桑樹接楊梅則不
酸樹上生癩以甘草釘之則去─增─墨客揮犀─楊梅有
雌雄雄者不實鑿木幹作方寸穴取雌木填之乃實
學圃餘疏─楊梅湏山土吾地沙土非宜種之亦能生但
少耳樹極婆娑可愛今當種澹圃高岡上與山礬相覆
蔭─原─製用─糖楊梅以梅三斤為率用鹽一兩醃半日
沸湯浸一夜控乾入糖二斤薄荷葉一大把輕手拌勻
日暴汁乾收─增─齊民要術─藏楊梅法擇佳完者一石
以鹽一斗醃之鹽入肉中仍出爆令乾熇取杬皮二斤
煑取汁漬之不加蜜漬梅色如初美好可堪數歲─清
供錄─楊梅渴水楊梅不計多少掬搦自然汁濾至十分
淨入砂石器内慢火熬濃滴入水不散為度若熬不到
則生白醭貯以净器用時每一斤梅汁入蜜三斤腦麝
少許冷熱任用如無蜜毬糖四斤入水熬過亦可
枇杷(花附見)
原─枇杷樹高丈餘易種肥枝長葉微似栗大如驢耳背
有黃毛形似琵琶故名隂密婆娑可愛四時不凋冬開
白花三四月成實簇結有毛大者如雞子小者如龍眼
味甜而酢白者為上黃者次之皮肉薄核大如茅栗相
傳枇杷秋萌冬花春實夏熟備四時之氣他物無與類
者清異錄云建業野人種枇把者誇其色曰䗶兄襄漢
吳蜀淮揚閩嶺江西湖南北皆有廣志云無核者名焦
子出廣州味甘酸平無毒止渴下氣利肺氣止吐逆潤
五臓主上焦熱可充果實多食發痰傷脾同炙肉及熟
麫食患熱黃疾花治頭風鼻流清涕木白皮止吐逆不
下食葉治肺胃病取其下氣氣下則火降痰順而逆嘔
欬渴皆愈
彙考─增─周禮地官─場人掌國之場圃而樹之果蓏珍異
之物─註─珍異葡萄枇杷之屬─唐書德宗本紀─大歷十
四年五月癸亥即位閏月戊寅罷山南貢枇杷江南甘
橘非供宗廟者─西京雜記─上林苑枇杷十株─晉宮
閣名─華林園枇杷四株─廣州記─枇杷若榴參乎京都
─華山記─華山講堂西頭有枇杷園─冷齋夜話─東坡
詩曰客來茶罷空無有盧橘微黃尚帶酸張嘉甫曰盧
橘何種果類答曰枇杷是矣又問何以騐之答曰事見
相如賦嘉甫曰盧橘夏熟黃甘橙楱枇杷撚柿亭奈厚
朴盧橘果枇杷則賦不應四句重用應劭注曰伊尹書
曰箕山之東青鳥之所有盧橘常夏熟不據依之何也
東坡笑曰意不欲耳─三柳軒記─枇杷為麤客─居山
雜志─巖下有枇杷一樹已及百年翠葉扶疎可愛
集藻─賦─增─宋周祗枇杷賦并序─昔魯季孫有嘉樹韓宣
子賦譽之屈原離騷亦著橘頌至枇杷樹寒暑無變負
雪揚華余植庭圃遂賦之云名同音器質貞松竹四序
一采素華冬馥霏雪潤其綠蕤商風理其勁條望之冥
濛即之疎寥─謝瞻安成郡庭枇杷樹賦伊南國之嘉
木偉邦庭而延樹稟金秋之清條抱東陽之和煦肇寒
葩于結霜承炎果乎纖露高臨甍首傍拂階路
五言古詩─原─唐羊士諤枇杷花─珍樹寒始花氤氳九秋
月佳期若有待芳意常無絶嫋嫋碧海風濛濛綠枝雪
急景有餘妍春禽自流悦─宋宋祁枇杷有果産西蜀
作花凌早寒樹繁碧玉葉柯疉黃金丸上都不可寄味
咀獨長歎─增─范成大手植枇杷─枇杷昔所嗜不問甘
與酸黃泥裹餘核散擲籬落間春風拆勾萌樸&KR0554;如榛
菅一株獨成長蒼然齊屋山去年小試花瓏瓏犯冰寒
化成黃金彈同登桃李盤大鈞播羣物斡旋不作難樹
老人何堪挽鏡覓朱顔領髭爾許長大笑欹巾冠
五言律詩─原─唐司空署衛明府寄枇杷葉─傾筐呈綠葉
重疉色何鮮詎是秋風裏猶如曉露傳仙方當見重消
疾未應便全勝甘蕉葉空披謝氏篇─增─宋司馬光枇
杷洲─周官歛珍味漢苑結芳根何意荒洲上猶餘嘉樹
存犯寒花已發迎暑實尤繁願逐葡萄使離宫奉至尊
─蘇軾真覺院賞枇杷─綠暗初迎夏紅殘不及春魏花
非老伴盧橘是鄉人井落依山盡巖崖發興新歲寒君
記取松雪看蒼鱗─原─楊萬里詠枇杷─大葉聳長耳一
梢堪滿盤荔支多與核金橘却無酸雨壓低枝重漿流
冰齒寒長卿今在否莫遣作園官
七言律詩─增─宋陸游山園屢種楊梅皆不成枇杷一株
獨結實戲作長句─楊梅空有樹圑圑却是枇杷觧滿盤
難學權門堆火齊且從公子拾金丸枝頭不怕風搖落
地上惟憂鳥啄殘清曉呼僮乘露摘任教半熟雜甘酸
─明李東陽賜枇杷─尚方珍果賜新嘗分得江南百顆
黃遠道不妨經月暑冷枝疑帶隔年霜龍箋帖罷名初
散翠籠開時手亦香歸領君恩薦家廟不禁清淚滿衣
裳─吳寬紀賜枇杷─吳船入貢泝江濤分賜儒臣幸此
遭卧病謾思新橘柚退朝休賦舊櫻桃珍竒未惜初加
惠淺薄無能莫效勞箬籠曉來傾瀉處金丸錯落駭兒
曹─于慎行紀賜鮮枇杷─嘉名漢苑舊標竒北客由来
自不知綠萼經春開籠日黃金滿樹入筐時江南謾道
珍盧橘西蜀休稱薦荔枝千里梯航来不易懷將餘核
誌恩私
五言絶句─增─宋梅堯臣隐静遺枇杷─五月枇杷實青青
味尚酸獮猴定撩亂欲待熟時難
七言絶句─增─宋梅堯臣依韻和行之枇杷時予送紅梅
與之─五月枇杷黃似橘誰思荔枝同此時嘉名已著上
林賦却恨紅梅未有詩─明高啓東丘蘭若見枇杷落
葉空林忽有香疎花吹雪過東墻居僧記取南風後留
箇金丸待我嘗─沈周枇杷─誰鑄黃金三百丸彈胎微
濕露漙漙從今抵鵲何消玉更有餳漿沁齒寒
詩散句─增─宋周必大─昭陽睡起人如玉妝臺對罷䨇蛾
綠琉璃葉底黃金簇纖手拈來嗅清馥可人風味少人
知把盡春風夏作熟─宋張舜民─似梅嫌足核如蜜少
加酸─明沈周─數顆黃金彈枝頭駭鳥飛─原─唐白居
易─淮山側畔楚江隂五月枇杷正滿林─宋劉子翬─萬
顆金丸綴樹稠遺根漢苑識風流─唐杜甫─枇杷樹樹
香─增─柳宗元夏首薦枇杷─元成廷珪─枇杷雪洗青
─宋趙抃─紅嚼山杷口似饞─陸游─無核枇杷接亦生
─原─元顧瑛─枇杷花開如雪白
别錄─增─物類相感志─枇杷不宜糞─學圃餘疏─枇杷出
東洞庭者大自種者小然却有風味獨核者佳蓋他果
湏接乃生獨此果直種之亦能生也─原─田家五行─枇
杷五月開結主水
御定佩文齋廣羣芳譜卷五十六
