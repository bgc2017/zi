欽定四庫全書
御定佩文齋廣羣芳譜卷六十
果譜
荔支一
原─荔支一名丹荔一名離支(見上林賦扶南記云此木結實時枝弱而蔕牢不可)
(摘取必以刀斧劙取其枝故以為名)一名飣坐真人樹高數丈自徑尺至
於合抱形團圞如帷蓋葉如冬青綠色蓬蓬四時常茂
花青白開於二三月狀如橘又若冠之蕤緌五六月結
實喜䨇狀如初生松毬核如熟蓮子殼有皺紋如羅生
青熟紅肉淡白如肪玉味甘多汁夏至將中翕然俱赤
大樹每下子百斛五六月盛熟時彼地皆燕會其下雖
多食亦不傷人覺熱以蜜漿解之或以殼浸水飲亦佳
初出嶺南及巴中今閩之泉福漳興蜀之嘉蜀渝涪及
二廣州郡皆有之以閩中為第一蜀次之嶺南為下其
類有陳紫(出著作郎陳琦家品為第一譜云其樹晚熟其實廣上而圓下大可徑寸有五分香氣清)
(遠色澤鮮紫殼薄而平瓤厚而瑩膜如桃花紅核如丁杳母剝之凝如水晶食之消如絳雪其味之至不可得)
(而名狀也荔攴以甘為味雖百千樹莫有同者過甘與淡失味之中惟陳紫之於色味香自拔其類此所以為)
(天下第一凡荔支皮膜形色一有類陳紫則已為中品若夫厚皮尖刺肌理黃色附核而赤食之有查食已而)
(澀雖無酢味自亦下等矣)大紫(種似陳紫實大過之)小陳紫(實比陳紫差小又時有槱核者因而)
(得名)方紅(徑可二寸色味俱美歲生一二百顆而已出興化屯田郎中方臻家)宋公荔支(實如)
(陳紫而小甘美亦如之)周家紅(初為第一及陳紫方紅出而此為次)龍牙(長可三四寸灣曲如)
(爪牙無核然不常有)游家紫(種出陳紫實大過之)水荔支(漿多而淡以上俱出興化軍)藍
家紅(泉州第一出都官員外藍承家)法石白(出法石院色白其大次於藍紅)江綠(類陳紫差)
(大獨香薄而味少酸以上出泉州)一品紅(於荔支為極品生在福州堂前)大丁香(殼厚色紫)
(味微澀出天慶觀)綠核(頗類冮綠色丹而小荔支核紫而此核獨綠)將軍荔支(五代時有)
(此官種之因以得名)朱柿(色朱如柿而大)虎皮(色紅絶大繞腹有青紋類虎皮)牛心(以狀名之)
(長二寸餘皮厚肉澀)玳瑁紅(色紅有黑點類玳瑁出城東)硫黃(以色類硫黃故名以上出福州)
何家紅(出漳州何氏)圓丁香(丁香荔支皆旁蔕大而尖銳此獨圓而香味尤勝)十八
娘(色深紅而細長閩王有女行十八好食此因得名或云物之美少者為十八娘)蕙團(每朵數十並蔕)
(䨇垂)釵頭顆(顆紅而小可施頭髻)珍珠荔支(團白如珠無核荔支之最小者)粉紅荔
支(荔支以色)(紅此為異)丁香荔支(核小如丁香亦謂之槱核)蜜荔支(以甘為名然過)
(於甘)火山荔支(本出南越四月熟味甘酸肉薄閩中近年僅有)秋元紅(實時最晚因以得名)
蚶殼(殼為深渠如瓦屋焉以狀得名)蒲桃荔支(一穗至二三百顆以上見蔡襄荔支譜)
增─鄭熊廣中荔支譜─玉英子燋核沉香丁香
紅羅透骨䍧牱僧耆頭水母子蒺藜大
將軍小將軍大蠟小蠟松子蛇皮青荔
支銀荔支不意子火山野山五色荔支
徐&KR0958;荔支譜─一品紅(福州産之極品者故名生在州堂前)狀元紅(顆極大味清甘)
(福州産為第一種在報國寺)駞蹄(長大甘柔)金椶(上銳下方色深黃)栗玉(似金椶而圓味)
(差勝)洞中紅(出宿猿洞故名)星毬紅(枝條生葉葉比他種差厚色紅而不絳扁者如橘圓者如)
(雞子核皆如丁香亦有無核者食之甘脆有韻)饅頭(皮麤厚味甘大如饅頭)磨盤(皮麤厚味甘大)
(如雞子近蔕處甚平)金線(實圓刺尖有金線界其中)鳳池超(實圓味甘)中冠(亦呼中觀體圓)
(核小皮光味清熟時香聞數里)桂林(皮麤厚味甘)金鐘(形如鐘皮略麤厚色如硃砂味甘)勝
畫(皮厚刺尖味甘肉豊七月熟)鑛玉(皮麤厚味甘濃實似金鐘)綠珠(一名結綠俗呼綠荔攴實)
(如山榛無核味最清熟時實與葉無辨)紅繡鞋(實小而尖形如角黍核如丁香味極甘美)龍牙
(色紅長二寸許上下俱方蔡譜所載與此稍異)雞引子(一朵數十枚大小錯出其大者核小小者無核)
(七月熟)天柱(樹極高大)山中冠(實大而圓餘荔將盡此荔始熟味微酸澀)馬先白(實類)
(海山其熟最早味不甚甘)山金鐘(實大微長)中秋綠(色綠味微酸熟最後故名中秋)松栢
蕾(皮厚而麤味澀大如松子)勝江萍(以味甘得名皮光或呼為勝江陳淨江瓶)滿林香(實絶)
(類桂林皮微黃味甘其香倍於衆品)鵝卵(皮光無刺色紅)蜜丸(味甘肉厚俗呼肉丸)鵲卵(皮薄)
(實圓斑如鵲卵味微酸)白蜜(皮粉紅甘如蜜)醋甕(色微黃味酸)將軍帽(實如松蕾皮厚)
(肉澀)雞肝(實扁味甘色紅無核)牛膽(顆極大一握僅三四枚)皺玉郎官紅
游丁香紫璚百步蘭壽香西紫黃香瑞堂
紅松紅麝囊紅黃玉玉堂紅延壽紅(實比狀元)
(紅差大肉厚核小)綠紗(一名綠羅袍味甘)青甜霞墩荔支(實類狀元紅出霞墩)
蔡宅紅(出蔡君謨故居)水溜宋家香(核小宋公)(甘傳自者因名)黃石紅
(出榖城山樹高三十餘大大可十一二圍其蔭十畝傳云即君謨譜中宋公樹也)星垂(皮紅實如鴨卵)
(荔支之最大者俗呼秤錘)七夕紅馬家綠鱉卵(皮紅大如鱉卵核如米粒)綠
衣郎(皮綠如瓜皮實如鴨卵味甘澀)黑葉(皮紅比狀元紅稍大味甘)麻餅(實如黑葉味甘酸)
椰鐘(顆極大類興化枰錘)進貢子(其熟最先實如黑葉味甘)半中南海陳
紅冰團大綠小綠余家綠─鄧慶宷荔支譜
陳紫游紫本為同生方紅周紅未甚區别將軍即為天
柱野種實是椰鐘七夕何異中元黃玉原乎皺玉鱉卵
鵲卵一物異名火山海山均是早熟─原─有綠色蠟色
皆品之竒者本處亦自難得共計三四十種或言姓氏
或言州郡皆識其所出或不言姓氏州郡則福泉興漳
皆有也王敬美曰荔支以狀元香為最然不如長樂勝
畫肉厚而味甘當為種中第一苐乾之不能如狀元香
風味楓亭驛荔支甲天下亡論丹實纍纍而樹亦極婆
娑可愛在漳泉者四五月熟然肉薄味酸能損齒又云
荔支以興化之楓亭驛為最長樂次之性甘微熱止渴
益智健氣病齒及火病人最忌
彙考─增─後漢書南匈奴傳─漢遣單于使令謁者將送賜
綵繒千匹錦四端金十觔大官御食醬及橙橘龍眼荔
支賜單于母及諸閼氏─原─唐書地理志─戎州貢荔支
煎─后妃傳─貴妃楊氏嗜荔支必欲生致之乃置騎傳
送走數千里味未變已至京師─劉崇龜傳─崇龜為清
海軍節度使姻親或干以財率不答但寫荔支圖與之
─增─唐書南蠻傳─婆賄伽盧國以青甓為圓城周百六
十里有十二門四隅作浮圖民皆居中鉛錫為瓦荔支
為材─宋史地理志─福州貢荔支─原─三輔黃圖─漢武
帝元鼎六年破南越起扶荔宫以植所得竒草異木土
木南北異宜歲時多枯瘁荔支自交趾移植百株於庭
無一生者連年猶移植不息後數歲偶一株稍茂終無
華實帝亦珍惜之一旦萎死守吏坐誅者數十人遂不
復蒔矣其實則歲貢焉─增─西京雜記─曹元理明筭術
嘗過友人陳廣漢廣漢為之取酒鹿脯數片曰有倉卒
客無倉卒主人元理曰俎上蒸㹠一頭厨中荔支一柈
皆可為設廣漢再拜謝罪自入取之盡日為歡─原─謝
承後漢書─舊南海獻龍眼荔支十里一置五里一堠和
帝時臨武長汝南唐羌以縣接南海乃上書諫曰臣聞
上不以滋味為德下不以供膳為功故天子食太牢為
尊不以果實為珍伏見交趾七郡獻生龍眼等鳥驚風
發南州土地惡蟲猛獸不絶于路至於觸犯死亡之害
此二物升殿未必延年益壽帝於是下詔曰遠國珍羞
本以薦奉宗廟苟有傷害豈愛民之本其勑大官勿復
受獻由是遂省焉─增─吳錄─蒼梧多荔支生山中人家
亦種之─華陽國志─江州縣有荔支園至熟二千石常
設厨膳命士大夫共會樹下食之─搜神記─冠先生宋
人也釣魚為業居睢水旁百餘年得魚或放或賣或自
食之常冠帶好種荔食其葩實焉─原─影燈記─天寶中
正月十五夜玄宗於常春殿撒閩江紅錦荔支令宫人
拾之─國史補─楊貴妃生於蜀好食荔支南海所生尤
勝蜀者故每歲飛馳以進然方暑而熟經宿則敗後人
皆不知之─增國史補─李直方嘗苐果實名以綠李為
首楞棃為副櫻桃為三柑子為四蒲桃為五或薦荔支
曰當舉之首─杜陽雜編─羅浮先生軒轅集年過數百
而顔色不老宣宗召入内廷因語京師無荳蔲花及荔
支俄頃進二花皆連枝葉各數百鮮明芳潔如纔折下
─原─開元天寶遺事─明皇令方士以藥傅荔支根得核
小宫人呼為丁香子─蜀志─唐天寶中取涪州荔支自
子午谷路進入─增─清異錄─嶺南荔支固不逮閩蜀劉
鋹每年設紅雲宴正紅荔支熟時閩士赴科臨川人
赴詞會京師旗亭各舉鄉産閩士曰我土荔支真壓枝
天子釘坐真人天下安有並駕者撫人不識荔支之未
腊者故盛主楊梅閩士不忿遂成喧競旁有滑稽子徐
為一絶云閩誇玉女含香雪吳美星郎駕火雲草木無
情爭底事青明經對赤參軍─寰宇記─戎州僰道縣有
荔支園郡國志云僰住施彜中最賢者古所謂僰僮之
富多以荔支為業園植萬株一樹可收一百五十斛又
有荔支灘廣州信安縣有連理荔支樹─原─蔡襄荔
支譜─興化軍風俗園池勝處惟種荔支當其熟時雖有
他果不復見省大重陳紫富室大家歲或不嘗雖别品
千計不為滿意陳氏欲採摘必先閉戶隔墻入錢度錢
與之得者自以為幸不敢較其直之多少也福州種
植最多延施原野洪塘水西尤其盛處一家之有至於
萬株城中當州署之北鬱為林麓暑雨初霽晩日照耀
絳囊翠葉鮮明蔽映數里之間焜如星火非名畫之可
傳而精思之可入也觀覽之勝無與為比初著花時商
人計林斷之以立劵若後豐寡商人知之不計美惡悉
為紅鹽水浮陸轉以入京師外至北戎西夏其東南舟
行新羅日本琉球大食之屬莫不愛好重利以酬之故
商人販益廣而鄉人種益多一歲之出不知幾千萬億
而鄉人得飫食者蓋鮮以其斷林鬻之也─增─程氏遺
書─仁宗一日思生荔支有司言已供盡近侍曰有鬻者
請買之上曰不可今買來歲必增上供之數流禍百姓
無窮─東坡雜記─僕嘗問荔支何所似或曰似龍眼坐
客皆笑其陋荔支實無所似也僕曰荔支似江瑶柱應
者皆憮然─碧雞漫志─荔支香唐史禮樂志云帝幸驪
山楊貴妃生日命小部張樂長生殿奏新曲未有名會
南方進荔支因名曰荔支香脞說云太真妃好食荔支
每歲忠州置急逓上進五日至都天寶四年夏荔支滋
甚比開籠時香滿一室供奉李龜年撰此曲進之宣賜
甚厚楊妃外傳云明皇在驪山命小部音樂於長生殿
奏新曲未有名會南海進荔支因名荔支香三說雖小
異要是明皇時曲─清瑣高議─治平中長沙趙琪作廣
東提刑韶州公宇西軒有荔支數本中夏時荔支方熟
琪將召刺史賞燕一夕荔支皆空皮核滿地琪深訝之
乃開西軒見壁上有詩曰吾儕今日會嘉賓滿酌洪鍾
酒數巡遍地狼籍不知曉荔支又是一番新荔支皆積
其下二廣人傳異之─通志─莆田方慎從字惟之宋景
德二年進士守嘉州手植荔支於郡圃賦詩有留取清
陰傳子孫之句至大觀中曾孫僖以殿中侍御史持節
按蜀部學嘉父老擁車誦慎從詩為賀前言若劵─原
容齋隨筆─莆田荔支名品皆出天成雖以其核種之終
與其本不相類宋香之後無宋香所存者孫枝爾陳紫
之後無陳紫過墻則為小陳紫矣筆談謂焦核荔支令
勿生旁枝其核自小里人謂不然此果形狀變態百出
不可以理求或似龍牙或類鳳爪釵頭之可簪綠珠之
旁綴是豈人力所能加哉初方氏有樹結實數千顆欲
重其名以二百顆送蔡忠惠公紿以常歲所産止此公
為目之曰方家紅著之於譜印證其妄自後華實雖極
繁茂逮至成熟所存者未嘗越二百遂成語纖此叚已
載遯齋閑覽中郡士黃處權復志其詳如此─增─夷堅
志─崔倅仕廣州家有乳嫗善為小伎嬉戲一日抱嬰兒
戲門前見有持福荔過前兒欲之不得媼曰我别有計
乃取小盒子置几上旋發視之則滿盒皆荔崔倅聞而
駭異欲窮其術媼笑曰此乃神術官人試觀之拉詣其
家酒坊時坊用大釡煮酒媼跳入其中遂不見矣─廣
異記福建官譚微之元符末出郊見一園荔支垂熟微
之採食少憩樹下䑃朧中夢至一室美人盛服出迎攜
手而入飲間吟云妾生原在粤閩間六月南州始薦盤
肉嫩色嬌丹鳳髓皮枯稜澀紫雞冠咽殘風味清心渴
嚼破天漿沁齒寒却憶當年妃子笑紅塵一騎過長安
─老學庵筆記余深罷相居福州第中有荔支初實絶
大而美名曰亮功紅亮功紅者深家御書閣名也靖康
中深謫建昌軍既行荔支不復實明年深歸荔支復如
故乃知世間富貴人皆有陰相之者宣和中保和殿
下種荔支成實徽廟手摘以賜燕帥王安中且賜以詩
曰保和殿下荔支丹文武衣冠被百蠻思與廷臣同此
味紅塵飛鞚過燕山予參成都議幕攝事漢嘉一見
荔子熟時凌雲山安樂園皆盛處糾曹何預元立法曹
蔡迨肩吾皆佳士相與同樂薛許昌亦嘗以成都幕府
來攝郡未久罷去故其荔支詩曰歲杪監州曾見樹時
新入座但聞名蓋恨不及時也每與二君誦之張文
昌成都曲云錦江近西煙水綠新雨山頭荔支熟萬里
橋邊多酒家遊人愛向誰家宿此未嘗至成都者也成
都無山亦無荔支蘇黃門詩云蜀中荔支生嘉州其餘
及眉半有不蓋眉之彭山縣已無荔支矣况成都乎
北方民家吉凶輙有相禮者謂之白席多鄙俚可笑韓
魏公自樞密歸鄴赴一姻家禮席偶取盤中一荔支欲
㗖之白席遽唱言曰資政喫荔支請衆客同喫魏公憎
其喋喋因置不復取白席者又曰資政惡發也請衆客
放下荔支魏公為一笑惡發猶云怒也─方輿勝覽─荔
支廳在戎州倅廳名曰萬朵紅又一本在尉廳一樹四
柯西南一柯獨肉厚而味甘─鶴林玉露─荔支明皇時
一騎紅塵妃子笑者謂瀘戎産也故杜子美有憶向瀘
戎摘荔支之句是時閩品未有聞至今則閩品奇妙香
味皆可僕視瀘戎矣─三山志─大中祥符二年歲貢荔
支乾六萬顆元豐四年增减價本錢一百七十二緡有
奇歲以銀輸左藏庫三年條次貢物如祥符之數元祐
元年定為常貢數亦如之崇寧四年增一萬三千顆大
觀元年又增三千政和增貢一萬宣和於祥符數外進
八萬三千四百七年損抑貢物減政和之半建炎三年
罷荔支煎大中祥符二年定額一百三十瓶丁香荔支
煎三十瓶元豊三年條次貢物如祥符之數元祐元年
名為常貢崇寧四年定歲貢亦如之建炎三年罷圓荔
支崇寧四年定歲貢一十萬顆大觀元年增一萬宣和
中增十萬六百顆七年减政和歲貢之半建炎三年罷
生荔支紹興初始貢至二十四年罷宣和間以小株結
實者置瓦器中航海至闕下移植宣和殿錫二府宴賞
御製有詩示羣臣時太宰余深有賜比西山藥一丸之
句─詩話總龜─杜牧華清宫一詩尤膾炙人口據唐紀
明皇以十月幸驪山至春即還宫是未嘗六月在驪山
也荔支盛暑方熟詞意雖美而失事實─丹鉛總錄─漢
武帝破南越建扶荔宫以荔支得名也此荔駢生若十
八娘之類曰扶荔者亦若扶竹扶桑云左思蜀都賦
旁挺龍目側生荔支故張九齡賦荔支云雖觀上國之
光而被側生之誚杜子美絶句云側生野岸及江蒲不
熟丹宫滿玉壺諱荔支為側生本之左思張九齡然以
時事不欲直道也黃山谷題楊妃病齒云多食側生損
其左車則特好奇爾─原─錦湖埜談─四川某州荔支一
株相傳李唐時物也實甚美太真妃最所鍾愛嘉靖中
一州守伐作梳櫳數百副至今蜀人傳為話柄梧潯
雜佩─蘇長公在海外有詩云日啖荔支三百顆不妨長
作嶺南人至一歲荔支不熟遂有空寓嶺表之語遐方
珍果為昔賢所愛嗜如此余以初夏至涪偶宴客見盤
中有鮮荔為之色動試嘗之乃酸澀不可入口意謂浪
得名耳忽一日鬱林指揮周宣以急足馳送數百顆色
香味俱絶遂得一飽噉因笑曰可無恨於瘴鄉矣─增
荔支園紀異─吳人胡百能為李平叔言其族人居姑蘇
有名園當春時縱人遊賞至三月將暮芍藥盛開天氣
清和士女羣集叔偶獨行散步至園角小亭最居幽處
遥聞其上笑語驩洽就視之見供帳甚齊數黃衣少年
共飲侍女六七人顔色殊豔亟趨避之既去百餘步竊
意黃衣非士庶所服回望之已無所覩但得荔支殼十
數枚其大如鵝卵芬香觸鼻袖之以歸見之非世間物
也瀟瀟齋筆談─延壽紅乃宋狀元徐公鐸所手植者
其樹迄今亭亭獨茂果實豊美非有力者歲不得嘗樹
下有井亦徐公所鑿井中横亘一石其泉左重右輕更
為奇異暑月龍噉樹下及井渫浸荔風味倍增蔡宅之
墟即蔡端明舊里荔樹冠附郭諸處蔡氏宗祠中綠紗
一株歲不多生而色香味殊絶半或無核足稱珍品霞
墩之品本是陳紫今半屬林晉伯園林余羣玉山及西
巖之荔皆移植於楓亭者自謂於斯果有緣佳味不乏
恐五城十二樓中樂或未易誇此也─千頃齋集─元李
京雲南志士獠以採荔支販賣為業則滇南亦有荔支
也然蚤摘味酸殊不堪嚼余友鄧汝高視滇學時黔國
以餉子道協所嘗啖者或以採荔之枝誤矣徐氏筆
精─宋福清翁昭文者先儒亢之從子也圃中非時生荔
支其母曰豈有嘉客踵門耶頃之莆田林光朝至因名
為嘉客紅唐鮑防襄州人天寶末舉進士時明皇詔
馬逓進南海荔支七日七夜達亰師防作雜感詩云五
月荔支初破顔朝離象郡夕函關雁飛不到桂陽嶺馬
走皆從林邑山是知貴妃所食荔支實出南海已見劉
昫唐書並防詩蔡君謨譜謂愛嗜涪州荔支歲命驛致
羅景綸以為一騎紅塵乃瀘戎之産恐悞矣─客惠紀
聞─惠州荔支味酸樹亦甚少至東莞漸多漸佳五羊黑
葉諸品遂與閩産伯仲耳─徐&KR0958;荔支譜─梁蕭惠開云
南方之珍惟荔支矣其味絶美楊梅盧橘亦可投諸藩
溷故東坡詩云南村諸楊北村盧直與荔支為先驅也
浪齋便錄曰唐世進荔支貢自南方楊妃外傳以貢
自南海杜詩亦云南海及炎方惟張君房以為忠州東
坡以為涪州未得其真近閱涪州圖經及詢土人云涪
州有妃子園荔支故君謨譜曰天寶中妃子尤愛嗜涪
州歲命驛致又曰洛陽取於嶺南長安來於巴蜀此實
錄後人不復置喙矣秣陵武進士孫稚明其父在日
家巨富養鶴數十隻中一隻飛去七日不歸及歸口銜
鮮荔支一穗共七枚廻翔而下視之皆如新摘孫召賓
客子孫玩賞累日以示識者皆云此東粤荔支非閩種
也然事亦奇異矣稚明為太湖總練親與予言時稚明
已八九歲亦啖一枚云─宋珏荔支譜食荔清福三十
三事開花雨時結實風時次第熟雨初過裛露摘護持
無偷摘同好至晩凉新月浴罷簪茉莉拈重碧微醉科
頭箕踞佳人剝乳泉浸蜜漿解臨流對鶴樓頭聫騎出
觀名品嘗遍檢譜辨核貯白磁盆懸青筠籠著白苧掛
帳中殼堆苔上膜浮水面色香味全隔竹聞香土人忽
送又食荔黑業三十四事暴雨妬風偷兒先嘗鳥嘴
啄蜂蟻蛀蔕烈日中摘斷林剝漬糖蜜無清泉點茶不
喜食者在數核啖不得飽溪水浸腥醎解魚肉側殼上
有迹醉飽後市販爭價說貴賤惡詠攫博懷蔵主人慳
鄙忌熱勸莫餐色香稍變白曬焙乾不識品核無釀法
松蕾出樹杪如晨星─鄧慶寀荔支譜─蜀中荔支瀘叙
之品為上涪州次之合州又次之涪州徒以妃子園得
名其實不如瀘叙耳涪州圖經云州至長安有便路
不七日可到昔宋景文作方物略言荔支生嘉戎等州
以去長安差近疑為楊妃所取蓋不知涪有妃子園又
自有便路也按蜀志補云高都山在梁山縣北山中有
古驛路乃天寶貢荔支所經也─曹蕃荔支譜狀元香
宋元豐間狀元徐鐸所植楓亭薛奕文武兩魁也與鐸
結秦晉因得傳其種而楓亭地宜荔彌山被野所産最
盛楓亭驛荔支遂甲天下─榕城三山志─烏石山宿猿
洞前舊有荔支樹極佳名曰洞中紅古靈陳㐮贈湛俞
詩云此去蓬萊峯頂月夢魂應到荔支園─一統志─荔
支軒在閩縣南玉泉寺─四川志─荔支灘在慶符縣北
二十里崖旁多荔支合州學士山麓昔有張氏荔支
異本合幹定誇山在叙州府西百里山坡荔支多屬
廖氏黃庭堅詩廖致平家綠荔支即此山所出─廣西
志元豐間横州大理丞梁世基宅生連理荔支神宗有
御製詩賜之曰横浦江南岸梁家間世賢一枝連理木
五月荔支天─原─䕫州府志─萬縣西山上有絶塵龕宋
郡守馬元穎魯有開於山麓修池種蓮栽荔雜果凡數
百本景物清勝為䕫路第一
集藻─狀─增─宋曾鞏福州擬貢荔支狀─右臣竊以禹貢揚
州厥包橘柚錫貢則百果之實列於土貢所從來已久
二帝三王所未嘗易也荔支於百果為殊絶産閩粤者
比巴蜀南海又為殊絶閩粤官舍民廬與僧道士所居
自階庭場圃至於山谷無不列植歲取其實不可勝計
故閩粤荔支食天下其餘被於四夷而其尤殊絶者閩
人著其名至三十餘種然生荔支留五七日輙壞故雖
歲貢皆乾而致之然貢蓋為常品相沿已久其尤殊絶
者未嘗以獻蓋東漢交趾七郡貢生荔支十里一置五
里一候晝夜馳走有毒蠱猛獸之害而唐天寶之間亦
自巴蜀驛致實開侈心當陛下之時方以恭儉寡欲為
天下先固不可得而議及於此也至於歲貢既乾而致
之然顧常品其尤殊絶者則抑於下土使田夫野臾往
往屬厭而大官不得獻之於陛下陛下不得獻之於宗
廟兩宫使勞人費財如此可也蓋荔支尤殊絶者固不
可多致若每種歲貢數百或至千數每州不過用三五
步卒使之日行兩驛固不為勤且煩非有勞人費財之
患而修貢者不知及此此臣之所未諭也又荔支成實
在六七月間雖乾而致之然新者於其甘滋猶未盡失
至於經歲則所存者特其滓苴而已而每歲貢入常至
冬春夫蠻夷異類贄其方物皆知用其土産之良而不
敢慢今邦域之内守藩之臣效其貢職而曾不知出此
此臣之所以不敢安也故臣常欲至荔支成實約旁近
州各擇其尤殊絶列於名品者差其多少以時上進其
領於有司備燕賜之用者自如故事蓋建安貢茶自蔡
襄易以小團而茶之絶特者始得獻之天子今荔支復
得貢其尤者則閩粤之産選擇而充庭實者始備所以
致臣之恭於其貢職此臣之官守也
啟─增─齊孔稚珪謝賜生荔支啟─綠葉雲舒朱實星映離
離昔聞曄曄今覩信西岻之佳珍諒東鄙之未識角昴
興而靈華敷大火中而朱實繁灼灼丹華吐日離離繁
星著天
序─原─唐白居易荔支圖序─荔支生巴峽間樹影團團如
帷蓋葉如桂冬青花如橘春榮實如丹夏熟朵如葡萄
核如枇杷殼如紅繒膜如紫綃瓤肉瑩白如冰雪漿液
甘酸如醴酪大略如彼其實過之若離本枝一日而色
變二日而香變三日而味變四五日外色香味盡去矣
元和十五年夏南賓守樂天命工吏圖而書之蓋為不
識者與識而不及一二三日者云─宋蔡襄荔支譜序
荔支之於天下惟閩粤南粤巴蜀有之漢初南粤王尉
佗以之備方物於是始通中國司馬相如賦上林云荅
遝離支蓋夸言之無有是也東京交趾七郡貢生荔支
十里一置五里一堠晝夜奔騰有毒蟲猛獸之害臨武
長唐羌上書言狀和帝詔大官省之魏文帝有西域蒲
桃之比世譏其繆論豈當時南北斷隔所擬出於傳聞
耶唐天寶中妃子尤愛嗜涪州歲命驛致時之詞人多
所稱詠張九齡賦之以託意白居易刺忠州既形於詩
又圖而序之雖髣髴顔色而甘滋之勝莫能著也洛陽
取於嶺南長安來於巴蜀雖曰鮮獻而傳置之速腐爛
之餘色香味之存者亡幾矣是生荔支中國未始見之
也九齡居易雖見新實騐今之廣南州郡與䕫梓之間
所出大率早熟肌肉薄而味甘酸其精好者僅比東閩
之下等是二人者亦未始遇夫真荔支也閩中惟四郡
有之福州最多而興化軍最為奇特泉漳時亦知名列
品雖高而寂寥無紀將尤異之物昔所未有乎蓋亦有
之而未始遇乎人也予家莆陽再臨泉福二郡十年往
還道由鄉國每得其尤者命一寫生萃集既多因而題
目以為倡始夫以一木之實生於海瀕巖險之遠而能
名徹上亰重於當世是亦有足貴者其於果品卓然第
一然性畏高寒不堪移植而又道里遼絶曾不得班盧
橘江橙之右少發光彩此所以為之歎惜而不可不述
也─增─明徐&KR0958;荔支譜序─荔支自宋蔡忠惠公譜錄而
其名益著世代既遐種類日夥騷人韻士題品漸廣然
散逸不收則子墨之失職而山林之曠典也維時朱夏
側生斯出名題於西川貢珍於南海吾閩所産實冠彼
都可謂盧橘慚香楊梅避色者矣爰倣蔡書别搆兹譜
狀四郡品目之殊陳生植制用之法旁羅事實雜采詠
題品則專取吾閩事則兼收廣蜀物匪舊存品惟今疏
深愧聞見未殫筆札荒謬博雅君子將厪掛漏之譏予
小子其何敢辭焉─屠本畯荔支譜序─荔支者閩廣巴
蜀之佳果也實號珍腴樹稱長壽色味不一品類繁滋
虞夏商周既不錫於禹貢曾何圖於王會豈非生絶徼
者難以充君之庖也自尉佗備物相如作賦以來貢盛
於漢帝而交趾置堠名傳於唐妃而涪州遣騎其後紅
鹽白曬紛馳於趙宋矣明興一切報罷俾英英仙品遠
跡廟廊之中灼灼靈根偃息瘴蠻之地人固有之物亦
宜然本畯年在孩提從先公總憲嶺南知食而不知味
年在稚齒從先公左轄閩中知味而不知品今年逾知
非每覽君謨子固之書輙動三山九漈之想萬歷乙未
移貳閩鹺越明年時惟朱明届節丹枝離柯翠幄舒張
見絳苞之錯落瓊瓤剖迸訝甘液之旁唐齒頰浮香眉
宇競爽矣古今人啖之不足故歌詠之歌詠之不足故
從而譜之於是宋蔡君謨開美於前明徐興公抉奇於
後色香味品悉爾無遺生植採製粲然大備使食者可
執品以按圖閱者可披圖而索品矣自蔡公所傳名存
於今十而三四徐生所增奇名異品十而六七將五百
年間僅二譜焉摛藻固難考索未易其不然歟伊余不
慧飽啖是宜客有談楊梅勝於荔支者又有談龍眼可
稱伯仲者不慧初啖謂客言為然逓嘗乃知耳食非真
身歴為信勒斯荔譜成一家言─黃履庚荔支譜序自
宋蔡君謨纂荔支譜牒迄今五百餘年閩品號為奇絶
古今詞人往往注頰而侈譚之晉安徐興公先生更取
蔡譜而廣之其攟摭富其蒐羅博其詞米陸離予取而
讀之覺流膾吻齒間液津津不能止何必箕踞樹下啖
三百顆也甬東屠田叔使君來為吾閩農府丞稍為考
訂蔡徐通譜授梓焉余從使君署中手擘輕紅因戲語
使君閩故以此姬重此姬藉興公寸管殊沾沾而生氣
黃郎且檄南宫御女呼十八娘來玉珮珊珊將毋以十
二峯之夢酬興公耶使君笑而頷之余獨怪靈均以騷
經抒鬱瑶華佳卉舉綴穎端荔支抑何寥寥耶蓋南天
獨擅造物者巧閟之以待千載剖抉譜而行之皆吾閩
後先諸君子也通譜行為絳衣之稗官為端明之藎臣
為南部之勝事矣─曹蕃荔支譜序─閩中果實推荔支
為第一即巴蜀所産能挾一騎紅塵博妃子笑者亦未
得與之雁行自蔡君謨學士著譜聲價頓起時運逓遷
種植繁衍品格變幻月盛日新閩人士爭哆口而豔談
之即永嘉之柑洞庭之楊梅宣州之栗燕地之蘋婆果
似俱為荔支壓倒曾不敢與為伍余驟聞其說竊竊致
疑遂於今歲暮春之初馳入閩中謂閩人士不佞素惡
負虚聲者此來將為荔支定品乃閩人士之言曰閩八
郡延建汀邵地屬高寒時降霜霰不堪樹藝漳不及泉
泉不及福興君請自試之余遂棲遲於二郡間泛蒲觴
渡鵲橋踰兩月矣饔飱稍歇無非咀嚼此果津津乎其
有味不敢妄肆譏彈而品遂定一日閩人士造余邸而
問曰聞君日啖三百顆曾與荔支評月旦乎余笑曰余
今廼知閩人之譽言非誇也綠葉蓬蓬團團如蓋扶疎
插天赫曦若避吾爱其樹纍纍丹實槎頭掛星晴光掩
映照耀林藪吾愛其色絳囊乍剖蠙珠初薦瓊漿玉液
絶勝醍醐吾愛其味濕帶露華寒凝絳雪薰風暗度疑
對檀郎吾愛其香幸白長慶之叙事傳神張曲江之賦
語如畫此果已蒙九錫産類實非八閩唯端明蔡學士
興化軍人也生長於扶荔之鄉聞見既真殿最不爽一
經品題遂爾增價但今據譜牒中所載三十二品而索
之陳紫江綠尠矣即彼稱中駟十亦不得二三豈其名
號之鼎新抑或今昔之異態余如未及大嚼而漫曰某
佳某佳幾於耳食恐㝢内爭嘲吳人廼為閩人左袒致
楊家果减色余滋愧矣遂僅舉曾嘗試其風味者二十
餘種自稱荔支小乘云─宋珏荔支譜序─荔支之於果
仙也佛也實無一物得擬者江瑶柱河豚魚既非其倫
塞蒲桃楊家果不堪作奴矣歐陽永叔比之牡丹亦觀
場之見耳譬於月以為鈎為鏡為珪皆第二月非月體
也蔡君謨亦云其味之至不可得而狀也夫不可得而
狀乃深於荔支者矣荔支之在天下以閩四郡為最四
郡以興化為最興化又以楓亭為最此人所知者也然
不盡然黑葉之入釀未可以粤産輕之莆城外若東埔
若霞墩實有可鄒莒視楓亭者人不辨耳余生於莆既
幸與此果遇且天賦噉量能日噉一二千顆值熟時自
初盛至中晩腹中無慮藏十餘萬而喜别品喜撿譜始
以泉浸繼以漿解磁盆筠籠一物不具則寧不噉蘇子
瞻云日啖荔支三百顆不妨長作嶺南人又曰我生涉
世本為口南來萬里真良圖語雖激亦有味乎言也况
余每歲婆娑樹下有十餘萬在腹中又何嫌蠖屈海陬
也哉既私喜於荔癖獨擅果然之餘不能自秘自蔡譜
及徐氏譜外别著食譜三百餘條未遑詮次適道協以
新刻見示因俾之以廣同好亦玉照堂梅品遺意也
鄧慶寀荔支通譜序─荔支一物種類實繁君謨摘辭簡
古列品明備興公採集羣書爭奇扼勝合此二譜誠難
贅言不揣末學輙為蛇足者亦有說焉一以君謨墨本
與印本之頗異也二以各郡聲稱之不一也三以興公
蒐採之未盡也四以詩家錫名之未安也五以嶺南品
第之當定也六以古人比擬之實遠也七以畫手寫生
之失真也輙抒所聞聊為博笑其佐議未敢鍼徐砭蔡
若集錄或可步王踵張云爾─林古度荔支通譜序─荔
支一果有天地以來則有之乃至漢唐宋諸名賢始以
賦詠譜錄表著其名品可見物之遭遇亦自有時也我
明徐興公繼蔡忠惠譜宋比玉曹介人復為小譜今鄧
道協又合吳啟信為通譜荔支可謂有知已矣夫一果
而能名實相稱使千載後人人爭為表著若此豈無故
哉即楊貴妃一婦人女子偶甘是物而名為之益彰自
唐以後之譜荔者賦詠荔者又莫不借貴妃以為故實
道協通譜尤以漢唐宋明人詞賦詩文為侈觀覽予得
佐其摭採評訂之勤即戔戔賦詠亦獲附明人作者之
末抑何厚幸因歎士人之知遇何異荔子遭逢苐患實
不副名耳士之才華人品苟能如荔之色香味俱佳未
有不若相如之逢狗監也倘樹名於外而鮮實於内徒
與草木同腐朽而已不深媿此木實乎因序荔譜而並
以務實為自勉焉
說─增─明周宣荔陰說─昔嘗讀蒙泉翁論著曰荔支流品
僅可與北之蒲萄比南人不以為然蓋護短也噫翁之
意微矣夫荔為果以實重陰不與焉紅繒紫綃龍牙鳳
爪之夸詡先後篇牘雖東坡老人於流離遷謫之際猶
以日啖三百顆為言若不知其詞之饞焉噫美則美矣
亦南方植物之珍耳一騎紅塵千載而下非但人病之
荔亦自病之矣翁莆守也安知其意不出於此哉長柯
密葉敷蔭席地日交之而翠陰成月交之而金影碎風
雪交之不疎不凋荔之陰蓋與徂之松建之榕吳楚之
豫章同德而比義者也北人不及知南人有之而不必
盡知也
御定佩文齋廣羣芳譜卷六十
