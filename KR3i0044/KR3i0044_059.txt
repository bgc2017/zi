欽定四庫全書
御定佩文齋廣羣芳譜卷五十七
果譜
柰
原─柰一名頻婆與林檎一類而二種江南雖有西土最
豐樹與葉皆似林檎而實稍大味酸微帶澀可栽可壓
白者為素柰赤者為丹柰亦曰朱柰青者為綠柰皆夏
熟(西京雜記云上林苑柰三白柰紫柰綠柰廣志云柰有白青赤三種張掖有白柰酒泉有赤柰)─增
本草─凉州有冬柰冬熟子帶碧色─原─性寒多食令人
肺寒膨脹病人尤甚
彙考─增─宋書符瑞志─晉武帝太始二年六月嘉柰一蔕
十實生酒泉─北史楊愔傳─愔一門四世同居家甚隆
盛昆季就學者三十餘人學庭前有柰樹實落地羣兒
咸爭之愔頽然獨坐其季父暐適入學館見之大用嗟
異顧謂賓客曰此兒恬裕有我家風─漢武内傳─仙藥
之次者有員丘紫柰出永昌─漢武故事─上握蘭園之
金精摘圓丘之紫柰─原─洞冥記─有紫奈大如斗甜如
蜜核紫花青研之有汁如漆可染衣其汁著衣不可湔
浣亦名闇衣柰─增─拾遺記─湏彌山有柰冬生如碧色
以玉井水洗食之骨輕柔能騰虚也─洛陽伽藍記─報
德寺多果木柰味甚美冠於京師白馬寺浮圖前柰
林實重七斤味殊美冠於中京帝至熟時常詣取之或
復賜宫人宫人得之轉餉親戚以為竒味得者不敢輙
食乃歷數家河間王琛造迎風館於後園窗戶之上
列錢青瑣玉鳳銜鈴金龍吐珮素柰朱李枝條入簷伎
女樓上坐而摘食─述異記─漢末楊氏家園中産神柰
三株─晉宫閣簿─秋有白柰─真誥─夏禹詣鍾山啖紫
柰─洞仙傳─展上公學道於伏龍地乃植柰彌滿所住
之上常白諸仙人云昔在華陽下食白柰美憶之未久
忽已三千歲矣郭四朝後来住其處又種五果上公云
此地善可種柰所謂福鄉之柰可以除災癘─原─南嶽
夫人傳─夫人姓魏名華存性樂神仙季冬夜半有四真
人降夫人静室因設玄室紫柰夫人還王屋山王子喬
等並降時夫人與真人為賓主設三玄紫柰─增─朝野
僉載─貞觀中頓丘有人於黃河渚上拾菜得一樹栽子
大如指持歸蒔之三年乃結子五顆味如柰又似林檎
多汁異常酸美送縣縣上州以其竒味乃進之後樹長
成漸至三百顆每年進之號曰朱柰至今猶存德貝博
等州取其枝接所在豐足人以為從西域浮來礙渚而
住矣─洽聞記─河州鳳林關有靈巖寺每七月十五日
溪穴流出聖柰大如盞以為常─原─酉陽雜俎─白柰出
凉州野豬澤大如兔頭─續仙傳─謝玄卿遇神仙設玄
洲白柰─虎邱山疏虎邱山下三面有春秋二柰─燕
都韋園記─去園里許有柰子古樹婆娑數畝春時花盛
開望之如雪三夏葉特繁密列坐其下微雨烈日俱不
到被蔭若夏屋公安袁宏道嘗謂戒壇老松顯靈宫栢
城南柰子可稱卉木中三絶云
集藻─詔─增─魏明帝詔─此柰從凉州來道里既遠又東来
轉暖故中變色不佳耳
表─增─魏曹植謝賜柰表─即夕殿中虎賁宣詔賜臣等冬
柰一奩詔賜使温啖夜非食時而賜見及柰以夏熟今
則冬至物以非時為珍恩以絶口為厚非臣等所宜荷
之
啓─增─梁劉潛謝始興王賜柰啓─酒泉之實稱於王賦瓜
州之味記自張文亦有太冲嗟其夏成子建暢其寒熟
潘園曜白孫井浮朱並見重於昔時而霑恩於兹日
賦散句─增─漢王逸荔支賦─酒泉白柰─晉左思蜀都賦
素柰夏成─潘岳閒居賦─二柰曜丹白之色
五言古詩─原─梁禇澐詠柰─成都貴素質酒泉稱白麗紅
紫奪夏藻芬芳掩春蕙映日照新芳叢林抽晚蔕誰謂
重三珠終焉競八桂不讓圜丘中粲潔華庭際─謝&KR1456;
和蕭國子詠柰花─俱榮上節初獨秀高秋晚吐綠變衰
園舒紅搖落苑不逐竒幻生寧從吹律㬉幸同瑤華折
為君聊贈遠─增─宋梅堯臣深夏忽見柰樹上猶存一
顆實─纍纍後堂柰落盡風雨枝行藥偶散步倚杖聊縱
窺林葉隐孤實山鳥曾未知物亦以晦存悟兹身世為
詩散句─原─唐杜甫─宿隂繁素柰過雨亂紅渠─增─宋梅
堯臣─豈無山石榴獨見庭柰喜─明袁宏道─終日惜柰
花一身苦牽羈─原─唐杜甫─輕籠熟柰香─增─姚合─素
柰花開西子面
别錄─增─製用─釋名─柰油搗柰實和以塗繒上燥取而發
之形如油也柰脯切柰曝乾之如脯也─廣志─西方
多柰家家收切曝乾作脯十百斛以為蓄積謂之頻婆
糧又取熟柰納甕中勿令蠅入六七日待爛以酒醃攪
如粥下水再攪濾去皮子良久去清汁傾布上以灰在
下引汁盡日乾為末調食物甘酸可食─本草─今關西
人以赤柰楸子取汁塗器中曝乾名果單味甘酸可以
饋遠
林檎(花附見)
原─一名來禽一名蜜果(此果味甜能来衆禽於林故有林檎来禽蜜果之號)一名
文林郎果(詳見洽聞記)一名冷金丹(詳見清異錄)─增─元氏長慶
集─林檎花一名月臨花─學圃餘疏─花紅即古林檎
原─生渤海間以柰樹搏接二月開粉紅花子如柰小而
差圓六七月熟色淡紅可愛有甜酸二種有金紅水蜜
黑五色甜者早熟而味脆美酸者熟差晚湏爛方可食
黑者色如紫柰有冬月再實者性甘温下氣消渴多食
脹滿或云食多覺膨脹並嚼其核即消一云食其子令
人心煩生者食多生瘡癤
彙考─增─宋書符瑞志─文帝元嘉十五年二月太子家令
劉徵園中林檎連理─宋史禮志─太宗景祐三年禮官
宗正請每歲夏仲月薦果以瓜以来禽─西京雜記─初
修上林苑羣臣遠方各獻名果異樹有林檎十株─原
王右軍帖─青李來禽子皆囊盛為佳函封多不生─增
京口記─南國多林檎─洽聞記─永徽中魏郡人王方言
拾得樹果以獻刺史紀王慎王貢於高宗以為朱柰又
名五色林檎或謂之聯珠果上重賜王方言文林郎亦
號此果為文林郎─酉陽雜俎─鄆州闞司倉者家在荆
州其女乳母鈕氏有一子妻愛之與其子均焉忽一日
偶得林檎一蔕戲與已子乳母乃怒曰小娘子成長㤀
我矣常有物與我子停今何容偏乃齧吻攘臂再三反
覆主人之子一家驚怖逐奪之其子狀貎長短正與乳
母兒不下也妻知其怪謝之鈕氏復手簸主人之子始
如舊矣─桂苑叢談─王梵志衛州黎陽人也黎陽城東
十五里有王德祖者當隋之時家有林檎樹生癭大如
斗經三年其癭朽爛德祖見之乃撤其皮遂見一孩兒
抱胎而出因收飬之至七歲能語問曰誰人育我及問
姓名德祖具以實告因林木而生曰梵天後改曰志我
家長育可姓王也作詩諷人甚有義旨蓋菩薩示化也
─稽神錄─光州檢日官蔣舜卿行山中見一人方採林
檎以二枚與之食因而不饑家人以為不得食不治將
病求醫甚切而不能愈後聞夀春有人善醫令往訪之
始行一日宿一所村店有老父問以所患具告之父曰
吾能救之無煩遠行也出藥方寸匕使服之吐二林檎
如新父收之去舜卿之食如常旣歸他日訪之店與父
老俱不見矣─原─東坡集─兒子邁幼時嘗作林檎詩云
熟顆無風時自脱半腮迎日鬭先紅於等軰中亦號有
思致者─增─三柳軒雜識─来禽為靚客─花經─林檎四
品六命─賞心樂事─禁中五月於豔香館賞林檎─史
纂─馬珏居華陽亭墻外有林檎一株枯已久矣師四月
十四日汲水沃之曰純陽来年是日生於此樹之下
瓶史─林檎頻婆姿媚可人潘生之觧愁也
集藻─啓─增─梁劉孝威謝賚林檎啓─勇聞齊國止錫二桃
遠至仙方裁蒙數棗豈如恩豐漢箧賜廣魏奩姹女數
而僅通算郎計而方得生於玉井之側出自金膏之地
上靈所貴下土希逄─庾肩吾謝賚林檎啓─丹徒故苑
歲綿長而不見岷山舊植路重阻而来難未有徙核圓
丘移根閬阪仙厨始摘猶堆青玉之盤下賤爰頒遂入
抽蒲之座
賦散句─增─晉左思蜀都賦─其園則有林檎枇杷
五言古詩─增─唐元稹月臨花─凌風颺颺花透影朧朧月
巫峽隔波雲姑峯漏霞雪鏡勻嬌面粉燈泛高籠纈夜
久清露多啼珠墜還結─宋梅堯臣宣城宰郭仲文遺
林檎─右軍好佳果墨帖求林檎君今忽持贈知有逸少
心密枝傳應遠朱頬映已深不愁炎暑劇幸同玉漿斟
七言古詩─原─宋陳與義来禽花─来禽花高不受折滿意
清明好時節人間風日不貸春昨夜臙脂今日雪舍東
蕪菁滿眼黃蝴蝶飛去專斜陽妍媸都無十日事付與
梧桐一夏凉
五言律詩─增─唐鄭谷水林檎花─露一朝新簾櫳曉景
分豔和蜂蝶動香帶管絃聞笑擬春無力妝濃酒漸醺
直疑風起夜飛去替行雲─宋梅堯臣八月三日詠原
甫庭前林檎花─秋蠧無完葉疎叢有瘁莖偶来庭樹下
重看露葩榮衆自守常理獨開偏見情從今數霜月結
子尚能成
七言絶句─
御製詠林檎─野果初来上苑東紫紅鮮品進離宮雖然不及
羣珍味也有微誠在此中
增─宋王庭珪國材姪送林檎─嫩紅輕拂女兒臉淺綠深
堆瑪瑙盤草木若能成好事年年早寄一枝看─原─劉
子翬林檎花─粲粲来禽已著花芳根誰徙向天涯好將
青李相遮映風味應同逸少家─增─明楊慎以来禽果
餉煚庵─佳果東来濯錦江楚謠萍實亦堪䨇王家珍重
来禽帖青李櫻桃總受降
詩散句─原─宋蘇軾─東坡先生未歸時自種来禽與青李
─劉子翬─東風也作清明意開遍来禽一樹花─增─陸
游─来禽顔色不禁雨─楊萬里─来禽濃抺日半臉
詞─原─宋史逹祖留春令─秀肌豐靨韻多香足綠勻紅注
翦取東風入金盤斷不買臨卭賦宮錦機中春富裕
勸玉環休妒等得明朝酒消時是閒淡雍容處─增─丘
崈洞仙歌─豐肌膩體淡雅仍矜貴不與羣芳競姝麗向
瓊林珠殿獨占春風仙仗裏曾奉三宫稱燕喜低徊
如有恨失意含羞樂事繁華竟誰記應憐我老去無句
酬伊吟未就不覺東風又起鎮獨自黃昏怯輕寒這情
緒年年共花憔悴
别錄─增─物類相感志─林檎樹生毛蟲埋蠶蛾於下或以
洗魚水澆之即止─貴耳集─思陵偶持一扇廼祐陵御
筆畫林檎花上一鸜鵒─原─製用─清異錄─林檎百枚蜂
蜜浸十日更易蜂蜜五斤細丹砂末二兩攪拌封固一
月出之隂乾飯後酒時食一兩枚名冷金丹─齊民要
術─作林檎麨法林檎赤熟時擘破去子心蔕日曬令乾
或磨或擣下細絹篩麤者再磨𢷬以細盡為限以方寸
匕投於椀中即成美漿不去蔕則太苦合子則不度夏
留心則太酸若乾噉者以林檎麨一升和米麫二升味
正適調─增─南村輟耕錄─句曲山房熟水法削沉香釘
數個插入林檎中置瓶内沃以沸湯密封瓶口久之乃
飲其妙莫量─清供錄─林檎渴水林檎微生者不計多
少擂碎以滚湯就竹器放定擂碎林檎衝淋下汁滓無
味為度以文武火熬常攪勿令煿了熬至滴入水不散
然後加腦麝少許檀香末尤佳熟時脯乾研末點湯服
甚美─原─收藏家塾事親─林檎每百顆取二十顆搥碎
入水同煎候冷納淨甕中浸之密封其口以浸著為度
可久留─便民圖纂─枇杷林檎楊梅等果用臘水同薄
荷一握明礬少許入甕内投果於中顔色不變味更凉
爽
蘋果
原─蘋果(按本草不載蘋果而釋柰云一名頻婆據採蘭雜志學圃餘疏頻婆又當屬此果名蓋與柰一)
(類二種也)出北地燕趙者尤佳接用林檎體樹身聳直葉青
似林檎而大果如梨而圓滑生青熟則半紅半白或全
紅光潔可愛玩香聞數步味甘鬆未熟者食如棉絮過
熟又沙爛不堪食惟八九分熟者最美
彙考─增─採蘭雜志─燕地有頻婆味雖平淡夜置枕邊微
有香氣即佛書所謂頻婆華言相思也昔袁上方時以
此致張子由此觀之則當時未必不以為相思也─學
圃餘疏─北土之蘋婆果即花紅一種之變也吳地素無
近亦有移植之者載北土以来亦能花能果形味俱减
然猶是竒物
集藻─七言律詩─增─明曾棨頻婆果─異果曾因釋老知喜
看嘉實出京師芳腴絶勝仙林杏甘脆全過大谷梨炎
帝遺書慙未錄長卿多病獨相宜由来南土無人識那
得靈根此處移
别錄─原─收藏─取略熟者收冰窖中至夏月味尤甘美秋
月切片曬乾過歲食亦佳
橄㰖
原─橄㰖一名青果一名諫果一名忠果(詳見齊東野語)─增─陵
川詩註─南人謂之格覧─原─生嶺南閩廣諸郡及沿海
浦嶼間皆有之樹似木槵而高大數圍端直可愛枝皆
高聳葉似櫸柳二月開花八月結子状如長棗色青兩
頭皆尖先生者居下後生者漸高深秋方熟核亦兩頭
尖而有稜核内有三竅竅内中有仁可食其類有綠㰖
(色青綠核内無仁亦有乾小)烏㰖(色青黑肉爛而甘取肉搥碎乾自有霜如白鹽謂之㰖醬仁最肥大)
(有紋叢疊如海螵蛸色白外有黑皮最甘嫩)又有一種波斯橄㰖(生邕州色類相似但)
(核作兩瓣)一種方㰖(出廣西兩江峒中似橄㰖而有三角或四角即波斯橄㰖之類也)野生
者樹峻而子繁蜜漬鹽醃皆可藏久用之致遠作佳果
生嚼味苦澀微酸良久乃甘美生食煮汁飲並生津止
渴開胃下氣治喉痛消酒毒住泄瀉觧一切魚鱉毒及
骨鯁閩中尤重其味云咀之口香勝雞舌香
彙考─增─三輔黃圖─漢武帝元鼎六年破南越起扶荔宮
以植所得竒草異木有橄㰖百餘本─南方草木状─橄
㰖吳時歲貢以賜近侍本朝自泰康後亦如之─廣志
橄㰖大如雞子交州以飲酒─金樓子─有樹名獨根分
為二枝其東向一枝是木威樹南向一枝是橄㰖樹
歸叟詩話─記得小說南人誇橄㰖於河東人云此有回
味東人云不若我棗比得你回味我已甜久矣─學齋
呫嗶─東坡橄㰖詩云紛紛青子落紅盬蓋凡果之生也
必青其熟也必變色如梅杏半傳黃朱果爛枝繁是也
惟有橄㰖雖熟亦青故謂之青子不可他用也─齊東
野語─涪翁在戎州日過蔡次律家小軒外植餘甘子乞
名於翁因名之曰味諫軒其後王宣子予以橄㰖送翁
翁賦云方懷味諫軒中果忽見金盤橄㰖来想與餘甘
有瓜葛苦中真味晚方回然則二物可名之為諫果也
─閩部疏─橄㰖在芋原上八十里間沿麓樹之蒼鬱可
愛
集藻─跋─增─宋魏了翁跋胡文靖公晉臣橄㰖詩真蹟─無
味之味至味也乃五行之太極也鹹苦酸辛甘則五行
之所作也皆五味之一也然其間所謂甘者在天為濕
在地為土在色為黃在音為宮則甘於四者猶得為味
之中也故荼不如薺也堇不如飴也毒藥不如嘉穀也
苦節不如甘節也龍逢比干不如咎䕫稷契也然則橄
㰖之以苦見取何也謂其變之正者也崔嵬諫臣心憂
主無一偽世固有持是而不見錄者多矣三復是詩而
有感焉
五言古詩─原─宋王禹偁橄㰖─江東多果實橄㰖稱珍竒
北人將薦酒食之先顰眉皮肉苦且澀歷口復棄遺良
久有回味始覺甘如飴我今何所喻喻彼忠臣辭直道
逆君耳斥逐投天涯世亂思其言噬臍焉能追寄語採
詩者無輕橄㰖詩─增─梅堯臣玉汝遺橄㰖─南國青青
果涉冬知始摘雖咀澀難任竟當甘莫敵來從萬里外
或以苦口擲所投同木瓜欲報無瓊璧─原─歐陽修橄
㰖─五行居四時維火盛南訛炎焦凌木氣橄㰖得之多
酸苦不相入初爭久方和霜苞入中州萬里来江波幸
登君子席得與衆果羅中州衆果佳珠圓玉光瑳媿兹
微陋質以遠不見訶餳飴兒女甜遺味久則那良藥不
甘口厥功見沉疴忠言初厭之事至悔若何世已無採
詩詩成為君哦─劉攽橄㰖─南珍富竒異疇昔頗窮&KR1158;
夷荒無書傳從古陋鉛槧苞封走中上天序異離坎有
香已變衰有色多黯譾今君此堂上珍物惟橄㰖青膚
鏤瓊瑩翠顆森菡蓞苦為幽人貞久見君子淡甘懷彼
包羞日新此剛敢清泉薦芳茗臭味獨潜感澡雪清煩
酲滌除瑩玄覽靈均採時菊西伯嗜昌歜廟鼎實調梅
壯士仍嘗膽由来超俗好諸絶不言惨殷勤謝凡口薤
白空三噉─增─元郝經詠橄㰖─南果足韻勝北人罕為
竒銀盤獻青子愛玩驚見之蓮房飽出蛹棗滑生下枝
翠粉苔𡋯新清烈凝松脂齒牙噴艱澀苦硬不可持氣
韻久始来靈根瀹天池灑然凌清颷甘露濡仙芝有如
宿瘤妻苦節真可期亦如相韓休朕瘠天下肥危辭遽
逆耳終自為良規先難阻欲速後得卒莫違默默心語
口此樂夫誰知始覺衆果俗橘奴復梨兒海嶺瘴天黑
異味翻荼飴雨露存天真颶霧不可滋島嶼出乳泉造
化亦若兹元氣舌本甜酸苦歸涕洟本来甘受和衆味
相假移居然復其源偽妄焉能欺何當謝世網兀坐㤀
奔追深山石室空煑石療調饑破鼎煑春芽嚼此吟湘
纍翛然沃肺腑看山坐支頤物表有真味載歌采薇詩
─洪希文嘗新橄㰖─橄㰖如佳士外圓内實剛為味苦
且澀其氣清以芳侑酒觧酒毒投茶助茶香得鹽即回
味消食尤竒方宫商舌底發星宿胸中藏雖云白露降
氣味更老蒼山林假歲月顔色饒風霜以兹調衆口誰
敢輕頡頏作此橄㰖詩遠繼葑菲章大器當晚成斯言
君勿忘
七言律詩─原─明馬德澄謝送橄㰖─美人抱瑟自姑蘇佳
果盈籠贈客需味淡冰桃清較勝色侔玉棗脆偏逾入
唇香嫩含雞舌啓齒甘回吐鳳酥更為高歌聲沸耳相
從啜茗啟醍醐
七言絶句─原─宋蘇軾橄㰖─紛紛青子落紅鹽正味森森
苦且嚴待得微甘回齒頬已輸崖蜜十分甜─增─元郝
經橄㰖─半青来子味難誇宜著山僧點蠟茶若是党家
金帳底只將金橘送流霞
詩散句─增─唐白居易─漿酸橄㰖新─宋孫覿─紅鹽著樹
落青子
詞─增─宋吳禮之浣溪沙─南國風流是故鄉紅鹽落子不
因霜於中小底最珍藏薦酒薦茶些子澀透心透頂
十分香可人回味越思量─黃庭堅好事近─瀟灑薦冰
盤滿座暗驚香集久後一般風味問幾人知得畫堂
飲散已歸来清潤轉更惜留取酒醒時候助茗甌春色
别錄─原─採摘嶺表錄異─橄㰖樹有野生者樹峻不可梯
緣但刻其根下方寸許内鹽於其中一夕子皆自落
增─種樹書─橄㰖將熟以竹釘釘之其實盡落─隣幾雜
志─橄㰖木并花如樗將採其實剝其皮以薑汁塗之則
盡落─原─製用─橄㰖仁甘平無毒唇吻燥痛研爛傅之
橄㰖核甘澀温無毒治魚積魚鯾又治痘瘡倒靨燒
研服治下血橄㰖枝上状如黑膠者土人採取爇之
甚清烈謂之㰖香雜以牛皮膠者即不佳─物類相感
志─栗子與橄㰖同食作梅花香橄㰖與鹽同食則無
苦味─延夀書─凡食橄㰖必去兩頭其性熱也過白露
摘食庶不病痁─增─嶺表錄異─樹枝節上生脂膏如桃
膠南人採之和其皮葉煎之調和黑飴謂之橄㰖糖用
濯船損乾後牢於膠漆著水益乾堅耳─名醫錄─吳江
一富人食鱖魚骨鯁胸中不可下有漁人教以食橄㰖
時無此果以核為末水調服之而瘳漁者曰橄㰖木作
取魚棹篦魚觸之即浮出是以知魚畏橄㰖也
(附錄)木威
增─本草拾遺─生嶺南山谷樹高丈餘葉似楝子如橄㰖
而堅亦似棗削去皮可為粽食
餘甘子
原─餘甘子一名菴摩勒(見梵書又名摩勒落迦果)二廣諸郡閩之泉
州及西川戎瀘蠻界山谷皆有之─增─南方草木状─花
黃實似李青黃色核圓作六七稜食之先苦後甘─異
物志─其樹葉如槐葉其枝如柘其子圓大如彈丸有文
理如定陶瓜─本草─木高一二丈枝條甚軟葉青細密
朝開暮歛如夜合而微小春生冬凋三月有花著條而
生如粟粒隨即結實作莛每條三兩子至冬而熟連核
作五六瓣乾即并核皆裂俗作果子噉之泉州山中亦
有状如川楝子形圓味類橄㰖亦可蜜漬鹽藏其木可
製器物
集藻─贊─增─宋宋祁餘甘子贊─黃葩翠葉圓實而澤咀久
還甘或號庵勒
賦散句─增─晉左思吳都賦─其果則丹橘餘甘
五言古詩─原─宋劉子翬詠餘甘─炎方橄㰖佳餘甘豈苖
裔風姿雖小殊氣韻乃酷似醉顔澀吻餘髣髴清香至
侯門收寸長粉骨成珍劑猶聞雜蜜草少轉森嚴味竒
材用不專雖用何殊棄端知效苦言逆耳多嫌忌棄果
事何傷違言德之累悦口易逢知感兹發長喟
七言絶句─增─宋張孝祥餘甘子─甘言悞我三折臂良藥
為洗五年腸欲知苦過味方永請試君家肘後方此
老才堪上諫坡南州留滯意如何還將苦口劘英主醫
國懸知藥籠多苦愁人意未相諳卒以初嘗廢後甘
王氏有詩旌橄㰖可憐遺味在巴南
詞─增─宋黃庭堅更漏子─菴摩勒西土果霜後明珠顆顆
憑玉兔搗香塵稱為席上珍號餘甘爭奈苦臨上馬
時分付管回味却思量忠言君試嘗
山樝
原─山樝(一作楂其味似楂故名)一名棠梂子一名羊梂(朹字之誤)一名
山裏果一名茅樝一名猴樝一名鼠樝(本草云生於川原茅林中猴鼠)
(喜食之故有諸名)一名朹子一名檕梅(爾雅云朹檕梅)一名赤瓜子(本草)
(云當作赤棗樝状似赤棗虞衡志有赤棗王璆百一方云山裏紅果俗名酸棗正合此義)其類有二
種皆生山中一種小者樹高數尺多枝柯葉有五尖色
青背白椏間有刺三月開小白花五出實有赤黃二色
九月熟其核状如牽牛子色微白映紅甚堅一種大者
樹高丈餘花葉皆同但實稍大而色黃綠皮澀肉虚初
甚酸澀經霜乃紅可食出滁州青州者佳為消滯要藥
語云山樝有爛肉之功小者為棠朹子茅樝猴樝堪入
藥肥大者為羊朹子可作果食
别錄─原─製用─取熟者蒸爛去皮核及内白筋白肉搗爛
加入白糖以不酸為度微加白礬末則色更鮮妍入籠
蒸至凝定收之作果甚美兼能消食又蒸爛熟去皮
核用蜜浸之頻加蜜以不酸為度食之亦佳聞有以
此果切作四瓣加薑鹽拌蒸食又一法也入藥者切
四瓣去核曬乾收用山樝酒山樝熟時擇擘去蟲洗
淨控乾搗半碎每缸用三斗隨添黍米少許亦可以甑
蒸半熟取出攤冷入大麯半塊燒酒一斤拌如常法其
味甘淡不醉人極消食積
枳椇
增─古今注─枳椇子一名樹蜜一名木餳(味餳美如餳蜜)一名白
石一名白實一名木石一名木實─本草─枳椇一名蜜
□&KR0008;(音止矩)一名蜜屈律(皆屈曲不伸之意此樹多枝而曲其子亦拳曲故名)一名
木蜜(因其味也)一名木珊瑚一名雞距子一名雞爪子(象其形也)
木名金鈎木一名枅棋一名交加枝(言其紐屈也)木高三四
丈葉圓大如桑柘夏月開花枝頭結實如雞爪形長寸
許紐曲開作兩三岐儼若雞之足距嫩時青色經霜乃
黃嚼之味甘如蜜每開岐盡處結一二小子状如蔓荆
子内有扁核赤色如酸棗仁形(按今山西甚多俗名拐棗)
彙考─增─詩小雅─南山有枸─陸璣疏─枸樹一名枸骨今官
園種之謂之木蜜古語曰枳枸来巢言其味甘故飛鳥
慕而巢之本從南方米能令酒味薄若以為屋柱則一
屋之酒皆薄─禮記曲禮─婦人之䞇椇榛棗脯─爾雅
翼─古者人君燕食所加庶羞凡三十一物椇其一也又
為婦人之䞇荆楚之俗亦鹽藏荷裹以為冬儲今不以
為重賤者食之而已
葡萄
原─葡萄(古作蒲桃又作蒲陶)一名賜紫櫻桃生隴西五原燉煌山
谷今河東及江北皆有之而平陽尤盛苖作藤蔓而極
長大盛者一二本綿被山谷間三月開小花成穗黃白
色旋著實七八月熟水晶葡萄(暈色帶白如著粉形大而長味甚甘西番者更)
(佳)馬乳葡萄(色紫形大而長味甘)紫葡萄(黑色有大小二種酸甜二味)綠葡萄
(出蜀中熟時色綠若西番之綠葡萄名兔睛味勝糖蜜無核則異品也其價甚貴)瑣瑣葡萄(出西)
(番實小如胡椒今中國亦有種者一架中間生一二穗)雲南出者大如棗味尤長
唐史波斯國所出大如雞卵也─增─今塞外有十種葡
萄伏地公領孫哈蜜公領孫哈蜜紅葡萄哈蜜
綠葡萄哈蜜白葡萄哈蜜黑葡萄哈蜜瑣瑣葡
萄馬乳葡萄伏地黑葡萄伏地瑪瑙葡萄─原
可生食可釀酒最難乾不乾不可收今太原平陽皆製
乾貨之四方西北人食之無恙東南食之多病熱其根
莖中空相通暮溉其根至朝而水浸其中故俗呼其苖
為水通澆以米泔水最良以麝入其皮則葡萄盡作香
氣以甘草作針針其根則立死三元延夀書云葡萄架
下不可飲酒恐蟲屎傷人
彙考─增─周禮地官─場人掌國之場圃而樹之果蓏珍異
之物以時歛而藏之─注─珍異枇杷葡萄之屬─原─史記
大宛傳─宛左右以葡萄為酒富人藏酒至萬餘石久者
數十歲不敗俗嗜酒馬嗜苜蓿漢使取其實来於是天
子始種苜蓿葡萄肥饒地及天馬多外國使来衆則離
宮别館旁盡種葡萄苜蓿極望─增─漢書西域傳─且末
國難兜國罽賓國有蒲陶諸果武帝發使十餘軰抵
宛西諸國求竒物漢使采蒲陶苜蓿種歸─後漢書西
域傳─栗弋國出葡萄衆果其土水美故葡萄酒特有名
焉─梁書扶桑國傳─地多蒲陶─高昌國傳─大同中遣
使貢蒲陶等物─北齊書李元忠傳─元忠曾貢世宗葡
萄酒一盤世宗報以百練縑遺其書曰儀同位亞台鉉
識懷貞素出藩入侍備經要重而猶家無擔石室如懸
磬豈輕財重義奉時愛已故也久相嘉尚嗟咏無極恒
思標賞有意無由忽辱蒲桃良深佩戴聊用絹百匹以
酬清德也─南史夷貊傳─高昌國出蒲桃酒梁大同中
遣使獻蒲桃氍㲣─原─唐書陳叔逹傳─嘗賜食得葡萄
不舉帝問之對曰臣母病渴求不能致願歸奉之帝流
涕曰卿有母遺乎因賜之又賚物百叚─西域傳─大食
國歲獻貴人葡萄大者如雞卵─增─秦州記─秦野多葡
萄─晉宫閣名─華林園葡萄百七十八株─原─後凉錄
龜兹國人奢侈家有至千斛葡萄─增─燉煌張氏家傳
扶風孟佗以葡萄酒一升遺張讓即擢凉州刺史─洛
陽伽藍記─白馬寺浮圖前葡萄枝葉繁衍實偉於棗味
殊美冠於中京帝至熟時常詣取之或復賜宫人宫人
得之轉餉親戚以為竒味得者不敢輙食乃歴數家
金樓子─大月氐國善為葡萄花葉酒或以根及汁醖之
其花似丁香而綠榮碧鬚春夏之時萬鬚競發如鸞翼
八月中風至吹葉上傷裂有似綾紈故人呼為葡萄風
亦名為裂葉風─景龍文館記─四月上巳日上幸司農
卿王光輔莊駕還頓後中書侍郎南陽岑羲設茗飲葡
萄與學士等討論經史─原─西域記焉耆國土宜葡萄
笯赤建國多葡萄─增─宣室志─晉陽西有童子寺在郊
牧之外貞元中有鄧珪者寓居於寺秋夜與朋友數軰
會宿忽見一手自牖間入色黃而瘦甚珪開其牖聞有
唫嘯之聲訊之曰汝為誰對曰吾隠居山谷有年矣今
夕縱風月之遊聞先生在此故来奉謁願得坐牖下聽
先生與客談珪許之既坐與客談笑極歡久之告去明
夕再来又以手出於牖間珪以緡系其臂牢不可觧遂
引緡而去明日珪與客窮其跡至寺北百餘步有蒲桃
一株甚蕃茂而緡系其枝有葉類人手果牖間所見遂
掘其根而焚之─原─酉陽雜俎─貝丘之南有葡萄谷谷
中葡萄可就其所食之或有取歸者即失道世言王母
葡萄也天寳中沙門曇霄因遊諸嶽至此谷得葡萄食
之又見枮蔓堪為杖大如指五尺餘持還本寺植之遂
活長高數仞蔭地幅員十丈仰觀若帷蓋馬其房實磊
落紫瑩如墜時人號為草龍珠帳─增─酉陽雜俎─庾信
謂魏使尉瑾曰我在鄴遂大得葡萄竒有滋味陳昭曰
作何形状徐君房曰有類軟棗信曰君殊不體物可得
言似生荔攴魏肈師曰魏武有言末夏涉秋尚有餘暑
酒醉宿酲掩露而食甘而不飴酸而不酢道之固已流
涎稱竒況親食之者瑾曰此物實出于大宛張騫所致
有黃白黑三種成熟之時子實逼側星編珠聚西域多
釀以為酒每米歲貢在漢西京似亦不少杜陵田五十
畝中有葡萄百樹今在京兆非直止禁林也信曰乃園
種戶植接蔭連架昭曰其味何如橘柚信曰津液竒勝
芬芳減之瑾曰金衣素裏見苞作貢向齒自消良應不
及─零陵總記─李直方常第果實若貢士以葡萄為五
─河東備錄─楊炎食葡萄曰汝若不澀當以太原尹相
授─清異錄─河東葡萄有極大者惟上人得啖之其至
京師者百二子紫粉頭而已─原─南部新書─太宗破高
昌收馬乳葡萄種於苑中併得酒法仍自損益造酒成
綠色芳香酷烈味若醍醐─增─蒙泉雜言─酉陽雜俎與
六帖皆載葡萄由張騫自大宛移植漢宫按本草已具
神農九種當塗熄火去騫未遠而魏文之詔實稱中國
名果不言西来是唐以前無此論予嘗以為大宛之種
必與中國者異故博望取之叚白所載必有所據但失
實耳比戍酒泉屢嘗取乾之名曰瑣瑣比中國者差小
形圓而色正赤其味甘美非中國者可敵則予所見庶
或得之今此種處處有之獨蒲坂者勝土人乾之以資
貿易江南重之稱蕃葡萄曰蕃云者豈承襲瑣瑣之乾
與姑識之以俟知者─甲申雜記─湖南提刑唐秷云其
父諲為湖北漕有一道人間與唐漕飲取千里外物不
移刻一日唐欲河東葡萄又思峡中新荔子酒數廵則
令人就其卧屏間取之皆美新若方折枝者
集藻─詔─原─魏文帝詔─中國珍果甚多且復為說葡萄當
其末夏涉秋尚有餘暑酒醉宿酲掩露而食甘而不䬼
脆而不酸冷而不寒味長汁多除煩觧渴又釀以為酒
甘於麴蘖善醉而易醒道之固已流涎咽唾况親食之
耶他方之果寧有匹者
贊─增─宋宋祁綠葡萄贊─西南所宜柔蔓紛衍縹穗綠實
其甘可薦
賦─增─魏鍾會蒲桃賦并序─余植蒲桃於堂前嘉而賦之
美乾道之廣覆兮佳陽澤之至淳覽遐方之殊偉兮無
斯果之獨珍托靈根於玄圃植崑山之高垠綠葉翁鬱
曖若重隂翳羲和秀房陸離焜若紫英乘素波仰承甘
液之靈露下歙豐潤於醴泉總衆和之淑美體至氣於
自然珍味允備與物無儔清濁外暢甘旨内遒滋澤膏
潤入口散流─宋宋祁右史院蒲桃賦─癸酉之仲夏予
受詔修書寓於右史院紬繹多暇裴回堂除有蒲桃一
本延蔓疎瘠垂實甚寡予且玩且咀以為省戶凝切禁
廷敞閑人不夭摧禽不棲啄與平原槁壤有間匪灌叢
宿莽所干而條悴葉芸不為時珍何耶得非地以所宜
為安根以屢徙為危封植浸灌信美非願因為小賦代
其臆對云昔炎漢之遣使道西域而始通得蒲桃之異
種偕苜蓿以来東矜所從以至遠遂徧植乎離宫去葱
雪之寒鄉托崤函之福地並萬寳以均載歷千古而舒
粹玩之可使蠲煩食之足以平志不由甘而取壞廼因
少而獲貴鄙柚苞之輕侻賤蔗境之塵滓粤何人斯植
我於兹托深嚴之秘署切轇轕之文榱培孤莖以槁壤
引柔蔓乎標枝泉石渠以蒙浸露金莖而並滋布凉影
於月宮獵重葩於禁颸蔽風廬之岑寂隱肅唱而逶遲
彼得地而逢辰宜欣欣以茂遂奚敷華而委質反惨慘
而兹瘁乏磊砢於當年讓紛華於此世是必野荄非曾
掖之玩菲實異大官之味因枳橘之屢遷歎匏瓜之徒
繫亦猶鬱柳有性不願桮棬之華海鳥取容非榮觴酒
之饋胡不放之巖際歸之壠隂上敷榮於樛木外結庇
於緇林蒙烟沭霧跨野彌岑豐茸大德之谷棲息無檎
之禽保深根以庇本誡繁實之披心窮天年以善育奚
斧斤之可尋亂曰階藥衒華堂萱争麗枝以萬年為名
木以五衢稱瑞是皆托中涓以進熟荷鈎盾之為地結
賞心以自如非孤生之所冀
文賦散句─增─魏荀勖葡萄賦─靈運宣流休祥允淑懿彼
秋方乾元是畜有葡萄之珍竒應淳和而延育─晉左
思蜀都賦─葡萄亂潰─魏都賦─葡萄結隂─潘岳閒居
賦─石榴蒲桃之珍磊落蔓衍乎其側
五言古詩─原─唐劉禹錫葡萄歌─野田生葡萄纏繞一枝
蒿移来碧墀下長苗日日高分岐浩繁縟修蔓盤詰曲
揚翹向庭柯意思如有屬為之立長架布濩當軒綠米
液溉其根理疎看滲漉繁葩組綬結懸實珠璣蹙馬乳
帶輕霜龍鱗曜初旭有客汾隂至臨堂瞪䨇目自言我
晉人種此如種玉釀之成美酒令人飲不足為君持一
斗往取凉州牧─增─宋梅堯臣范景仁席中賦葡萄─朱
盤何纍纍紫乳封霜厚今為馬谷繁昔釀凉州酒乃知
西土珍漢使傳應久─蘇轍賦園中所有─葡萄不禁冬
屈盤似無氣春来乘盛陽覆架青綾被龍髯亂無數馬
乳垂至地初如早梅酸晚作醲酪味誰能釀為酒為爾
架前醉滿斗不與人凉州幾時致─元郝經甲子歲後
園葡萄─深院荒草長短蔓裂塼縫葡萄本西果南國誰
與種插蘆為扶持灌溉甚珍重瘦骨紫節舒龍頭青線
控蟠蟠上疎籬蒨蒨將遠縱遭遇雖後時取實望秋仲
摘露添俎豆庶閒館人供誰知六月旱卉木焦死衆斷
秧餘幾花勉強著土擁竟作纏結枯日繞空悼痛肺渴
口重乾望梅心欲烘忽憶河隴秋滿地無歇空支離半
空架丰茸十里洞拇乳積成岸澒癑接梁棟一𣲖碼碯
漿傾注百千甕往歲見沙陀回鶻正来貢詔賜琥珀心
雪盛瓶盡凍查牙飲流澌氣壓黑馬湩一旦離魏闕五
載猶在宋見此復何時鳥道目迎送
七言古詩─增─唐唐彦謙詠葡萄─西園晚霽浮嫩凉開尊
漫摘葡萄嘗滿架高撐紫絡索一枝斜嚲金琅璫天風
颼颼葉栩栩蝴蝶聲乾作晴雨神蛟清夜蟄寒潭萬片
濕雲飛不𧺫石家美人金谷遊羅幃翠幕珊瑚鈎玉盤
新薦入華屋珠帳高懸夜不收勝遊記得當年景清氣
逼人毛骨冷笑呼明鏡上遥天醉倚銀牀弄秋影─宋
楊萬里初食太原生葡萄時十二月二日─淮南葡萄八
月酸只可生吃不可乾淮北葡萄十月熟縱可作羓也
無肉老夫臘裏来都梁飣坐那得馬乳香分明猶帶龍
鬚在徑寸玄珠肥十倍太原清霜熬絳餳甘露凍作紫
水精隆冬壓架無人摘雪打冰封不曾拆風吹日炙不
曾腊玉盤一朵直萬錢與渠傾蓋真㤀年君不見道逢
麴車口流涎─元楊載題温日觀葡萄─老禪嗜酒醉不
醒強坐虛櫩寫清影興来擲筆意茫然落葉滿庭秋月
冷醉中捉筆兩眼花倚檐架子欹復斜翠藤盤屈那可
辨但見滿紙生龍蛇─明王九思畫葡萄引漢武唯知
貴異物博望常勞使西域大夏康居産富饒胡桐檉柳
非竒特獨取葡萄入漢宫遂遣天王親外國當時肉味
厭侯王今日霜根徧西北吾家十畝後園裏長條幾架
南山側龍鬚時裊水風斜馬乳盡垂秋雨色故園一别
驚風雨畫圖相對思鄉土青錢已辦雇河舟白首行看
住草樓但願千缸釀春酒未湏一斗博凉州─僧守仁
題温日觀葡萄次韻─龍扃失鑰十二重驪珠迸落鮫人
宫鑌刀剪斷紫瓔珞纍纍馬乳垂金風樹根吹火照殘
墨冷雨松棚秋鬼哭蔗丸嚼碎流沙冰鴨酒呼来漢江
綠鐵削虬藤劎三尺雷梭怒穴陶家璧曇胡醉起面秋
巖一索摩尼掛空壁
七言律詩─增─宋黃庭堅景珍太博見示舊唱和葡萄詩
因而次韻─映日圓光萬顆餘如觀寳藏隔蝦鬚夜愁風
起飄星去曉喜天晴綴露珠宫女揀枝模錦繡論師持
味比醍醐欲收百斛供春釀放出聲名壓酪奴─原─楊
萬里葡萄─纔喜盤藤捲葉生又驚壓架暗隂成夏褰凉
潤青油幕秋摘甘寒黑水晶近竹猶爭一尺許抛鬚先
罥兩三莖今年乞種江西去長使茅齋怯晚晴─增─元
洪希文葡萄─走架龍鬚弱不支炎天待月立多時醍醐
縱美輸清滑瓔珞雖圓讓陸離珍異曾誇太冲賦纍垂
已入退之詩當年若得傳方法博取凉州亦一竒─原
明馮琦葡萄架─晻曖繁隂覆綠苔藤枝蘿蔓共縈回自
隨博望仙槎後詔許甘泉别殿栽的的紫房含雨潤疎
疎翠幄向風開詞臣病渴沾新釀不羡金莖露一杯
一架扶疎碧水潯午凉不散綠雲深芳香未讓醍醐美
秀色全滋薜荔隂紫玉含風秋液冷玄珠入夜月華侵
莫言西域傳来晚猶及相如賦上林
五言排律─增─唐劉禹錫和令狐相公謝太原李侍中寄
蒲桃─珍果出西域移根到北方昔年隨漢使今日寄梁
王上相芳緘至行臺綺席張魚鱗含宿潤馬乳帶殘霜
染指鉛粉膩滿㗋甘露香醖成千日酒味敵五雲漿咀
嚼停金盞稱嗟響畫堂慚非末至客不得一枝嘗
五言絶句─增─唐唐彦謙葡萄─金谷風露凉綠珠醉初醒
珠帳夜不收月明墮清影─宋王十朋詠葡萄─珠帳臨
簷掛龍鬚滿架抽也知堪釀酒不要博凉州─元劉詵
葡萄─枯葉展大蝶低枝屈長虯露寒壓成酒無夢到凉
州
七言絶句─原─唐韓愈題張十一旅舍葡萄─新莖未徧半
猶枯高架支離倒復扶若欲滿盤堆馬乳莫辭添竹引
龍鬚─增─宋張栻題葡萄架君家小圃占春光眼看龍
鬚百尺長移向樓邊并春井明年垂實更隂凉─王十
朋詠葡萄─水晶馬乳薦新秋青紫酸甘孰味優只可堆
鹽餉韓子不宜釀酒博凉州─原─楊萬里葡萄乾─凉州
博酒不勝癡銀海乘槎領得歸玉骨瘦將無一把向来
馬乳太輕肥─增─元傅若金題松菴上人墨葡萄二首
漢苑尋常露下時月明高架影參差上林近日無来使
腸斷江南見一枝露顆含香近客衣蜜蜂蝴蝶繞蕂
飛夜来應值驪龍睡探得明珠月下歸─貢性之墨葡
萄─酒醒西樓月欲斜滿窗晴影走秋蛇狂夫賸有相如
渴一滴凉州未許賖─題肅萬邦葡萄─憶騎官馬過灤
陽馬乳纍纍壓架香釀就瓊漿三百斛胡姬當道喚人
嘗─鄭氏允端葡萄─滿筐圓實驪珠滑入口甘香冰玉
寒若使文園知此渴露華應不乞金盤─明李東陽葡
萄次韻二首─采采西林白露圑一時清賞故人歡蕭條
四十年前事又向誰家卷裏看西土葡萄别樣圑謫
居聊此寫清歡荔支香水誰高下且與詩人一例看
原─李夢陽葡萄─萬里西風過鴈時綠雲玄玉影參差酒
酣試取冰丸嚼不說天南有荔枝─增─沈周葡萄─秋棚
昨夜黑風呼鬼淚瀅瀅泣不枯明日擔夫曉街上一筐
新味賞明珠
詩散句─增─宋梅堯臣─南庭葡萄架萬乳纍將磓─張九
成─葡萄得凉州所求輒復效─唐李頎長安春物舊相
宜小苑葡萄花滿枝─宋張耒─葡萄盤屈如秋蛇春来
蟄起紆横斜─唐王維─葡萄逐漢臣─原─李白─葡萄出
漢宫─增─李白─葡萄開景風─杜甫─一縣葡萄熟姚
合筐封紫葡萄─張諤─昨夜葡萄初上架─宋陸游─爛
紫葡萄重垂架─原─元顧阿瑛─葡萄玉盞酌西凉
詞─增─宋張鎡眼兒媚─玄霜凉夜鑄瑤丹飄落翠藤間西
風萬顆明珠巧綴零露漙沾時人那識風流品馬乳
喜堆盤玉纖旋摘銀罌分釀莫負清懽─鷓鴣天─隂隂
一架紺雲凉裊裊千絲翠蔓長紫玉乳圓秋結穗水晶
珠瑩露凝漿相並熟試新嘗纍纍輕翦粉痕香小槽
壓就西凉酒風月無邊是醉鄉
别錄─增─記事珠─小兒髮初生為小髻十數其父母為兒
女相勝之辭曰葡萄髻十穗勝五穗─圖繪寳鑑─戴進
字文進喜作葡萄配以鈎勒竹蟹爪草竒甚胡大年
僧曉菴皆工葡萄徐柱字夢節東吳人善寫葡萄
農田餘話─古人無畫葡萄者吳僧温日觀夜於月中視
葡萄影有悟出新意似飛白書體為之酒酣興發以手
潑墨然後揮寫迅於行草收拾散落頃刻而就如神甚
竒特也其弟子沈仲華湖州人傳其法亦佳世多見之
─原─種植─取肥枝如拇指大者從有孔盆底穿過盤一
尺於盆内實以土放原架下時澆之候秋間生根從盆
底外截斷另成一架澆用冷肉汁或米泔水─增─種樹
書─葡萄欲其肉實當栽於棗樹之旁於春鑽棗樹上作
竅子引葡萄枝入竅中透出至二三年其枝既長大塞
滿樹竅便可砍去葡萄根托棗根以生便得肉實如棗
北地皆如此種法─製用─清供錄─葡萄渴水生葡萄不
計多少擂碎濾去滓令净以慢火熬以稠濃為度取出
收貯净磁器中熬時弗犯銅鐵器葡萄熟者不可用止
可造酒臨時斟酌入煉過熟蜜及檀香末腦麝少許
原─收藏─北方天寒初冬湏以草裹埋地中尺餘俟春分
後取出卧置地數日然後架起子生時去其繁葉使霑
風露則結子肥大
(附錄)野葡萄
原─野葡萄一名燕薁一名蘡薁(說文云薁櫻也廣雅云燕薁櫻薁也)一名
嬰舌一名山葡萄藤名木龍(按詩疏謂之車&KR0008;藤)蔓生苖葉花實
與葡萄相似但實小而圓色不甚紫亦堪為酒─增─草
花譜─野葡萄生諸山中子細如小豆色紫蓓虆而生状
若葡萄蟠之高樹懸掛可觀
彙考─增─詩豳風─六月食鬱及薁
集藻賦散句增漢司馬相如上林賦─隠夫薁棣
(附錄)蔓胡桃
增酉陽雜爼─蔓胡桃出南詔大如扁螺兩隔味如胡桃
或言蠻中藤子也─園林草木疏─一作蔓葡萄子甘滑
如乳霜風下潰
御定佩文齋廣羣芳譜卷五十七
