茶經卷中
唐陸羽撰
四茶之噐
風爐(灰承)筥炭檛火筴
鍑交床夾紙囊
碾羅合則水方
漉水囊瓢竹筴鹺簋(楬)
熟盂盌畚札滌方
滓方巾具列都籃
風爐(灰承)
風爐以銅鐵鑄之如古鼎形厚三分緣闊九分令
六分虛中致其圬墁凡三足古文書二十一字一
足云坎上巽下離于中一足云體均五行去百疾
一足云聖唐年號某年鑄其三足之間設三窗底
一窗以為通飈漏燼之所上並古文書六字一窗
之上書伊公二字一窗之上書羹陸二字一窗之
上書氏茶二字所謂伊公羹陸氏茶也置墆&KR0008;於
其内設三格其一格有翟焉翟者火禽也畫一卦
曰離其一格有彪焉彪者風獸也畫一卦曰巽其
一格有魚焉魚者水蟲也畫一卦曰坎巽主風離
主火坎主水風能興火火能熟水故備其三卦焉
其飾以連葩垂蔓曲水方文之類其爐或鍜鐵為
之或運泥為之其灰承作三足鉄柈檯之
筥
筥以竹織之高一尺二寸徑闊七寸或用藤作木
楦如筥形織之六出圓眼其底蓋若利篋口鑠之
炭檛
炭檛以鐵六稜制之長一尺銳一豐中執細頭系
一小&KR0008;以飾檛也若今之河隴軍人木吾也或作
鎚或作釜隨其便也
火筴
火筴一名筯若常用者圓直一尺三寸頂平截無
葱臺勾鏁之屬以鐵或熟銅製之
鍑(音輔或作釡或作鬴)
鍑以生鐵為之今人有業冶者所謂急鐵其鐵以
耕刀之趄鍊而鑄之内摸土而外摸沙土滑於内
易其摩滌沙澁於外吸其炎焰方其耳以正令也
廣其緣以務遠也長其臍以守中也臍長則沸中
沸中則末易揚末易揚則其味淳也洪州以瓷為
之萊州以石為之瓷與石皆雅器也性非堅實難
可持久用銀為之至潔但涉於侈麗雅則雅矣潔
亦潔矣若用之恒而卒歸於銀也
交牀
交牀以十字交之剜中令虛以支鍑也
夾
夾以小青竹為之長一尺二寸令一寸有節節已
上剖之以炙茶也彼竹之篠津潤於火假其香潔
以益茶味恐非林谷間莫之致或用精鐵熟銅之
類取其久
紙囊
紙囊以剡藤紙白厚者夾縫之以貯所炙茶使不
泄其香也
碾(拂末)
碾以橘木為之次以梨桑桐柘為之内圓而外方
内圓備於運行也外方制其傾危也内容墮而外
無餘木墮形如車輪不輻而軸焉長九寸闊一寸
七分墮徑三寸八分中厚一寸邊厚半寸軸中方
而執圓其拂末以鳥羽製之
羅合
羅末以合蓋貯之以則置合中用巨竹剖而屈之
以紗絹衣之其合以竹節為之或屈杉以漆之高
三寸蓋一寸底二寸口徑四寸
則
則以海貝蠣蛤之屬或以銅鐵竹匕策之類則者
量也准也度也凡煑水一升用末方寸匕若好薄
者減之嗜濃者增之故云則也
水方
水方以椆木槐楸梓等合之其裏并外縫漆之受
一斗
漉水囊
漉水囊若常用者其格以生銅鑄之以備水濕無
有苔穢腥澁意以熟銅苔穢鐵腥澁也林棲谷隠
者或用之竹木木與竹非持久涉遠之具故用之
生銅其囊織青竹以捲之裁碧縑以縫之細翠鈿
以綴之又作綠油囊以貯之圓徑五寸柄一寸五
分
瓢
瓢一曰犧杓剖瓠為之或刊木為之晉舍人杜毓
荈賦云酌之以匏匏瓢也口闊脛薄柄短永嘉中
餘姚人虞洪入瀑布山採茗遇一道士云吾丹丘
子祈子他日甌犧之餘乞相遺也犧木杓也今常
用以梨木為之
竹筴
竹筴或以桃柳蒲葵木為之或以柿心木為之長
一尺銀裹兩頭
鹺簋
鹺簋以瓷為之圓徑四寸若合形或瓶或罍貯鹽
花也其&KR0008;竹制長四寸一分闊九分&KR0008;策也
熟盂
熟盂以貯熟水或瓷或沙受二升
盌
盌越州上鼎州次婺州次岳州次夀州洪州次或
者以邢州處越州上殊為不然若邢瓷類銀越瓷
類玉邢不如越一也若邢瓷類雪則越瓷類冰邢
不如越二也邢瓷白而茶色丹越瓷青而茶色綠
邢不如越三也晉杜毓荈賦所謂器擇陶㨂出自
東甌甌越也甌越州上口脣不卷底卷而淺受半
升已下越州瓷岳瓷皆青青則益茶茶作白紅之
色邢州瓷白茶色紅夀州瓷黃茶色紫洪州瓷褐
茶色黑皆不宜茶
畚
畚以白蒲捲而編之可貯盌十枚或用筥其紙帊
以剡紙夾縫令方亦十之也
札
札緝栟櫚皮以茱萸木夾而縛之或截竹束而管
之若巨筆形
滌方
滌方以貯滌洗之餘用楸木合之制如水方受八
升
滓方
滓方以集諸滓製如滌方處五升
巾
巾以絁布為之長二尺作二枚互用之以潔諸器
具列
具列或作床或作架或純木純竹而製之或木或
竹黃黑可局而漆者長三尺闊二尺高六寸具列
者悉歛諸器物悉以陳列也
都籃
都籃以悉設諸器而名之以竹篾内作三角方眼
外以雙篾闊者經之以單篾纖者縛之遞壓雙經
作方眼使玲瓏高一尺五寸底闊一尺高二寸長
二尺四寸闊二尺
茶經卷中
