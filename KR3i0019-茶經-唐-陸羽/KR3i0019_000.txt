提要
茶經譜錄類二(飲饌之屬)
(臣)等謹案茶經三卷唐陸羽撰唐書羽本傳
稱羽著茶經三篇不言卷數藝文志載之小
說家作三卷與今本同𫝊盖以一卷為一篇
也陳師道後山集有茶經序曰陸羽茶經家
𫝊一卷畢氏王氏書三卷張氏書四卷内外
書十有一卷其文繁簡不同王畢氏書繁雜
意其舊本張氏書簡明與家書合而多脱誤
家書近古可考正曰七之事以下其文乃合
三書以成之錄為二篇藏于家此本三卷其
王氏畢氏之書歟抑後山集𫝊寫多訛誤三
篇為二篇也其書分十類曰一之源二之具
三之造四之器五之煮六之飲七之事八之
出九之略十之圖其曰具者皆采製之用其
曰器者皆煎飲之用故二者異部其曰圖者
乃謂統上九類寫以絹素張之非别有圖其
類十其文實九也言茶者莫精於羽其文亦
樸雅有古意七之事所引多古書如司馬相
如凡將篇一條三十八字為他書所無亦旁
資考辨之一端矣
茶錄譜錄類二(飲饌之屬)
(臣)等謹案茶錄一卷宋蔡襄撰襄字君謨莆
田人官至端明殿學士諡忠惠事跡具宋史
本𫝊是書乃其皇祐中為右正言修起居注
時所進前後皆有襄自序前序稱陸羽茶經
不第建安之品丁謂茶圖獨論采造之本至
於烹試曾未有聞輒條數事簡而易明後序
則治平元年勒石時作也分上下二篇上篇
論茶下篇論茶器皆所謂烹試之法通考載
之作試茶錄然考襄二序俱自稱茶錄石本
亦作茶錄則試字為誤增明矣費衮梁谿漫
志載有陳東此書䟦曰余聞之先生長者君
謨初為閩漕出意造密雲小團為貢物富鄭
公聞之嘆曰此僕妾愛其主之事耳不意君
謨亦復為此余時為兒聞此語亦知感慕及
見茶錄石本惜君謨不移此筆書旅&KR0729;一篇
以進云云案北苑貢茶錄稱太平興國中特
置龍鳳模造團茶則團茶乃正供之土貢苕
溪漁隠叢話稱北苑官焙漕司歲貢為上則
造茶乃轉運使之職掌襄特精其製是亦修
舉官政之一端東所述富弼之言未免操之
已蹙羣芳譜亦載是語而以為出歐陽修觀
修所作龍茶錄後序即述襄造小團茶事無
一貶辭知其語出于依托安知富弼之言不
出依托耶此殆因蘇軾詩中有前丁後蔡致
養口體之語而附會其說非事實也況造茶
自慶歷中事進錄自皇祐中事襄本閩人不
過文人好事夸飾土産之結習必欲加以深
文則錢惟演之貢姚黃花亦為軾詩所譏而
歐陽修作牡丹譜將併責修以不移此筆注
大學中庸乎東所云云所謂言之有故執之
成理而實非通方之論者也
品茶要錄譜錄類二(飲饌之屬)
(臣)等謹案品茶要錄一卷宋黃儒撰儒字道
輔陳振孫書錄解題作道父者誤也建安人
熙寧六年進士此書不載於宋史藝文志明
新安程百二始刊行之有蘇軾書後一篇稱
儒博學能文不幸早亡云云其文見於閣本
東坡外集然東坡外集實偽作(說詳集部本條下)則
此文亦在疑信間也書中皆論建茶分為十
篇一采造過時二白合盗葉三入襍四蒸不
熟五過熟六焦釜七壓葉八清膏九傷焙十
辯壑源沙溪前後各為總論一篇大旨以茶
之采製烹試各有其法低昂得失所辨甚微
園民射利售欺易以淆混故特詳著其病以
示人與他家茶錄惟論地産品目及烹試器
具者用意稍别惟東溪試茶錄内有茶病一
條所稱烏帶白合蒸芽必熟諸語亦僅略陳
端緒不及此書之詳明錄存其說可以互資
考證也乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
