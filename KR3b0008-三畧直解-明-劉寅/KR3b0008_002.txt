三略直解卷中
明劉寅撰
中略
夫三皇無言而化流四海故天下無所歸功
夫上古之世三皇為君無言而化流四海故天下之
人無所歸功三皇者伏羲神農軒轅也此時風氣方
開太樸未散其民易治故人君無用多言而化自行
也
帝者體天則地有言有令而天下太平君臣讓功四海
化行百姓不知其所以然故使臣不待禮賞有功美而
無害
帝者體天之道法地之理有言有令施於兆民而致
天下太平君臣相讓其功而教化行乎四海百姓亦
不知其所以然所謂其民皡皡而不知為之者故使
臣不待禮賞有功盡美而無害帝五帝少昊顓頊高
辛唐堯虞舜也言令讓功之事載在典籍皆可考焉
言出於口者也令施於竹帛者也
王者制人以道降心服志設矩備衰四海會同王職不
廢雖甲兵之備而無鬭戰之患君無疑於臣臣無疑於
主國定主安臣以義退亦能美而無害
王者制人以道道謂父子君臣夫婦長幼朋友之道
制者制為禮節等級使上下不亂如此則能降人之
心服人之志又設立規矩法度以備衰世使四海諸
侯皆來會同而王職不廢也矩法度之器所以為方
者也衆見曰會殷見曰同雖甲兵備具而無鬭戰之
患為君者無疑於臣為臣者無疑於君國家人主皆
安定而臣告老致仕以義而退亦能盡美而無害王
三王夏禹商湯周之文武也君臣無所相疑如禹之
於伯益湯之於伊尹文武之於周召太公同心一德
豈有所疑哉
霸者制士以權結士以信使士以賞信衰則士疏賞虧
則士不用命
霸者制士用權道結士用信實使士用賞賜若上之
信衰則士亦疏上之賞虧則士亦不肯用命霸若以
太公之時論之即夏昆吾商大彭豕韋之類為是若
以黃石公之時言之則齊桓晉文之類為是
軍勢曰出軍行師將在自專進退内御則功難成
軍勢論兵家之形勢也其書有曰凢出軍行師為將
者在自專其任若進若退而君自内御之則功勲難
得而成矣
軍勢曰使智使勇使貪使愚智者樂立其功勇者好行
其志貪者邀趨其利愚者不顧其死因其至情而用之
此軍之微權也
軍勢有曰為主將者當使有智謀之士使有勇敢之
士使貪財之人使愚昧之人有智謀之士喜樂建立
其功有勇敢之士好愛行其所志貪財之人專務邀
趨貨利愚昧之人進戰不顧其死能因其至情而用
之此行軍之微權也微權權之微妙者也
軍勢曰無使辯士談說敵美為其惑衆無使仁者主財
為其多施而附於下
軍勢有曰無使辯給之士談說敵國之美為其惑亂
於衆無使仁者主掌財用為其多惠施而親附於下
軍勢曰禁巫祝不得為吏士卜問軍之吉凶
軍勢有曰禁止巫祝之人不得與吏士卜問軍中之
吉凶亦恐其惑衆也
軍勢曰使義士不以財故義者不為不仁者死智者不
為闇主謀
軍勢有曰使有義之士當以禮不以財故有義之士
不為不仁者效死言不仁者不能使人以禮雖有財
義士亦不為之死有智之士不為昏闇之主謀言闇
主不能使人以禮雖有財智士亦不與之謀也
主不可以無德無德則臣叛不可以無威無威則失權
人主治國不可以無德無德則臣下皆離叛臨民不
可以無威無威則失人主之權行道而有得於心謂
之德有威而可畏謂之威德以附之威以臨之無德
無威則無以治國而君臨兆民矣
臣不可以無德無德則無以事君不可以無威無威則
國弱威多則身蹶
臣不可以無德無德則無以事奉人君臣不可以無
威無威則國勢衰弱夫人臣之威當行於敵國施於
士衆則國勢盛強若威多震主則身反顛蹶矣
故聖王御世觀盛衰度得失而為之制故諸侯二師方
伯三師天子六師世亂則叛逆生王澤竭則盟誓相誅
伐
故聖王御世觀望氣化之盛衰量度人事之得失而
為之法制故諸侯之國二師二師二軍也方伯之國
三師三師三軍也天子之國六師六師六軍也此師
字與六師移之之義同非五旅為師萬二千五百人
耳世亂是無聖王在上則叛逆之人生王澤竭是御
世之道衰則諸侯盟誓以相征伐
德同勢敵無以相傾乃攬英雄之心與衆同好惡然後
加之以權變故非計策無以决嫌定疑非譎竒無以破
姦息寇非陰計無以成功
德與之同勢與之敵無得以相傾乃延攬英雄之心
與士衆同好同惡然後加之以權變之術故非籌策
無以决嫌而定疑如薛公之策英布于謹之策蕭繹
是也非譎竒無以破姦而息寇譎竒謂謀之譎詐竒
異者如陳平六出竒計之類是也非陰密之計無以
成就事功陰計謂謀之祕密者機事不密則害成故
陰計可以成功也
聖人體天賢人法地智者師古
上古聖人體天而行天道無為而成化聖人無為而
成治賢人法地而行地道有為方成生長之功賢人
亦有為方成安民之治若春不種地何以生夏不耘
地何以長是以必待有為而成功也賢人非聖人比
也安能以無為而成治哉智者必師古人書曰事不
師古匪說攸聞詩曰古訓是式盖法古而行惟智者
能之
是故三略為衰世作上略設禮賞别姦雄著成敗中略
差德行審權變下略陳道德察安危明賊賢之咎
是故三略之書為衰世而作也上略一卷陳說禮賞
之事區别姦雄之人著顯成敗之迹中略一卷差别
德行審度權變下略一卷敷陳道德審察安危明賊
臣與賢士之殃咎按此節以下至中卷末疑是黃石
公推演之言學者詳之
故人主深曉上略則能任賢擒敵深曉中略則能御將
綂衆深曉下略則能明盛衰之源審治國之紀
故人主深曉上略則能任賢用人擒取敵將上略設
禮賞所以能任賢也著成敗所以能擒敵也人主深
曉中略則能御治將帥綂屬士衆中略差德行審權
變所以能御將綂衆也人主深曉下略則能明辨盛
衰之根審察治國之綱紀下略陳道德察安危明賊
賢之咎所以能明盛衰之源審治國之紀也
人臣深曉中略則能全功保身
人臣深曉中略則能全功而保身中略審權變人臣
知權變之道所以能全功保身也不言上略下略者
但論人臣全功保身之事也
夫高鳥死良弓藏敵國滅謀臣亡亡者非喪其身也謂
奪其威廢其權也
夫高鳥之死則良弓藏之於府庫敵國既破滅則謀
臣皆亡去亡者非喪亡其身也謂人君奪其威廢其
權不令搃兵柄也此下又言人主保全功臣之道
封之於朝極人臣之位以顯其功中州善國以富其家
美色珍玩以悦其心
封之於朝使極人臣之位以彰顯其功與之中州善
國使納貢賦以富其家賜之美女珍玩以娛悦其心
此漢光武宋太祖保全功臣之術非上古聖帝明王
所以保全功臣之道
夫人衆一合而不可卒離權威一與而不可卒移還師
罷軍存亡之階故弱之以位奪之以國是謂霸者之略
故霸者之作其論駁也
夫人衆一合而不可倉卒以離之權威一與而不可
倉卒以移之還師罷軍之日存亡之階梯也故弱之
以位不使執大權奪之以國不使居要地此謂霸者
之謀略故霸者之作其論駁雜也弱之以位奪之以
國此漢高所以偽遊雲夢擒楚王信奪其國而降封
為淮陰侯也論者以為漢雜霸道於此亦可見矣
存社稷羅英雄者中略之勢也故勢主秘焉
存守社稷搜羅英雄者乃中略之權勢也故權勢之
主祕密而不肯泄焉
三略直解卷中
