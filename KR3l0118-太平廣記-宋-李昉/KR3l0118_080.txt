太平廣記卷八十
方士五
周隱克張士政陳休復
費雞師岳麓僧強紳
彭釘䈥崔无斁蜀士
陳岷鄭山古馬處謙
趙聖人黃萬戶何奎
孫雄李漢雄
周隱克
唐道士周隱克有術數將相大僚咸敬如神明宰相李
宗閔修弟子禮手狀皆云然前宰相段文昌鎮淮南染
疾曰尊師去年云我有疾須卧六日段公與賓客博戲
飲茶周生連喫數椀段起旋溺不已良久驚語尊師曰
乞且放虚憊交下不自持笑曰與相公為戲也蓋飲茶
慵起遣段公代之(出逸史)
張士政
唐王潛在荆州百姓張士政善治傷折有軍人損脛求
張治之張飲以一藥酒破肉取碎骨一片大如兩指塗
膏封之數日如舊經二年餘脛忽痛復問於張張曰前
君所出骨寒則痛可遽覓也果獲於牀下令以湯洗貯
於絮中其痛即愈王子弟與之狎嘗祈其戲術張取草
一掬再三揉之悉成燈蛾飛去又畫一婦女於壁酌滿
杯飲之酒無遺滴逡廵畫婦人面赤半日許其術終不
傳人(出逸史)
陳休復
唐李當鎮興元褒城縣處士陳休復號陳七子狎於博
徒行止非常李以其妖誕械之而市井中又有一休復
無何殞於狴牢遽都腐敗所司收而瘞之爾後宛在褒
城李驚異不敢復問一旦愛女暴亡妻追悼成疾無能
療者幕客白曰陳處士真道者必有少君之術能祈之
乎李然之因敬而延召陳曰此小事爾於初夜帷裳設
燈炬畫作一門請夫人下簾屏氣至夜分亡者自畫門
入堂中行數遭夫人愊臆失聲而哭亡魂倏然滅矣然
後戒勉令其抑割李由是敬之(出北夢瑣言)
費雞師
唐蜀有費雞師目赤無黑睛本濮人段成式長慶初見
之已年七十餘或為人解災必用一雞設祭於庭又取
江石如雞卵令疾者握之乃踏步作氣嘘叱雞旋轉而
死石亦四破成式舊家人永安初不信嘗謂曰爾有大
厄因丸符逼令吞之復去其左足鞋及襪符展在足心
矣又謂奴滄海爾將病令袒而負戶以筆再三畫於外
大言曰過過墨跡遂透著背焉(出酉陽雜爼)
岳麓僧
唐廣南節度下元隨軍將鍾大夫忘其名晩年流落旅
寓陵州多止佛寺仁壽縣主簿歐陽衎愍其衰老常延
待之三伏間患腹疾卧於歐陽舍踰月不食慮其旦夕
溘然欲陳牒州衙希取鍾公一狀以明行止鍾曰病即
病矣死即未也既此奉煩何妨申報於是聞官爾後疾
愈孫光憲時為郡倅鍾惠然来訪因問所苦之由乃曰
曾在湘潭遇干戈不進與同行商人數輩就岳麓寺設
齋寺僧有新合知命丹者且云服此藥後要退即飲海
藻湯或大期將至即肋下微痛此丹自下便須指揮家
事以俟終焉遂各與一緡吞一丸他日入蜀至樂温縣
遇同服丹者商人寄寓樂温得與話舊且說所服之效
無何此公来報肋下痛不日其藥果下急區分家事後
凡二十日卒某方神其藥用海藻湯下之香水洗沐却
吞之昨来所苦藥且未下所以知未死兼出藥相示然
鍾公面色紅潤強飲㗖似得藥力也他日不知其所終
以其知命有驗故記之焉(出北夢瑣言)
強紳
唐鳳州東谷有山人強紳妙於三戒尤精雲氣屬王氏
初併秦鳳張黃於通衢強公指而謂孫光憲曰更十年
天子數員又曰并汾而来悠悠梁蜀後何為哉於時蜀
兵初攻岐山謂其旦夕屠之強曰秦王久思妄動非四
海之主雖然死於牖下乃其分也蜀人終不能剋秦而
秦川亦成丘墟矣爾後大鹵與王鳳翔不羈秦王令終
王氏絶祚果叶強生言有鹿盧蹻術自云老夫耄矣無
人可傳其書藏在深隠處古杉樹中因與孫光憲偕詣
開樹皮發蠟緘取出一通絹書選吉辰以授為強嫗止
之謂孫少年矣慮致發狂俾服膺三年方議可否(出北夢瑣)
(言)
彭釘䈥
唐彭濮間有相者彭剋明號彭釘䈥言事多驗人以其
必中是有釘䈥之名九隴村民唐氏子家富榖食彭謂
曰唐郎即世不挂一縷唐氏曰我家粗有田隴衣食且
豐可能裸露而終哉後一日江水泛漲潭上有一兔在
水中央唐謂必致之乃脱衣泅水無何為汎波漂沒而
卒所謂一縷不挂也其他皆此𩔖繁而不載(出北夢瑣言)
崔无斁
偽王蜀先主時有道士李暠亦唐之宗室生於徐州而
遊三蜀詞辯敏捷麤有文章因棲陽平化為妖人扶持
上有紫氣乃聚衆舉事而敗妖輩星散而暠獨罹其禍
先是李暠有書召玉局仙楊德輝赴齋有老道士崔无
斁自言患聾有道而託算術往往預知吉凶楊德輝問
曰將欲北行如何令崔書地作字乃書北千兩割字崔
公以千插北成乖字曰去即乖覺楊坐不果去而暠齋
日就擒道士多罹其禍楊之幸免由崔之力也(出北夢瑣言)
蜀士
偽王蜀有王氏子承協幼承廕有文武才性聰明通于
音律門下常養一術士潛授戰陣之法人莫知之術士
&KR0008;縷弊衣亦不受承協之資鏹承協後因蜀主講武於
星宿山下忽於主前呈一鐵鎗重三十餘斤請試之由
是介馬盤鎗星飛電轉萬人觀之咸服其神異及入城
又請盤城門下鐵關五十餘斤兩人舁致馬上當街馳
之亦如電閃大賞之擢為龍捷指揮使其諸家兵法三
令五申懸之口吻以其年幼終不付大兵柄竒異之術
信而有之(出王氏見聞)
陳岷
後唐莊宗世子魏王繼岌伐蜀迴軍在道而有鄴都之
變莊宗與劉后命内臣張漢賓齎急詔所在催魏王歸
闕張漢賓乘驛倍道急行至興元西縣逢魏王宣傳詔
旨王以本軍方討漢州康延孝相次繼来欲候之出山
以陳凱歌漢賓督之有軍謀陳岷比事梁與漢賓熟密
問張曰天子改換且是何人張色莊曰我當面奉宣詔
魏王况大軍在行談何容易陳岷曰久忝知聞故敢諮
問兩日来有一信風新人已即位矣復何形迹張乃說
来時聞李嗣源過河未知近事岷曰魏王且請盤桓以
觀其勢未可前邁張以莊宗命嚴不敢遷延督令進發
魏王至渭南遇害(出王氏見聞)
鄭山古
偽蜀王先主時有軍校黃承真就糧于廣漢綿竹縣遇
一叟曰鄭山古謂黃曰此國於五行中少金氣有剝金
之號曰金煬鬼此年蜀宫大火至甲申乙酉則殺人無
數我授汝祕術詣朝堂陳之儻行吾教以禳鎮庶幾減
於殺伐救活之功道家所重延生試於我而取之然三
陳此術如不允行則止亦不免盖洩於隂機也子能從
我乎黃亦好竒乃曰苟禀至言死生以之乃齎祕文詣
蜀三上不達乃嘔血而死其大火與乙酉亡國殺戮之
事果驗孫光憲與承真相識竊得窺其秘緯題云黃帝
隂符與今隂符不同凡五六千言黃云受於鄭叟一畫
一點皆以五行屬配通暢亹亹實竒書也然漢代數言
生於綿竹妙於讖記之學所云鄭叟豈黃扶之流乎(出北)
(夢瑣言)
馬處謙
偽王蜀葉逢少明悟以詞筆求知常與孫光憲偕詣術
士馬處謙問命通塞馬曰四十已後方可圖之未晚苟
或先得於壽不永于時州府交辟以多故參差不成其
事後充湖南通判官未除官之前夢見乘船赴任江上
候吏旁午而至迎入石窟覺後話於廣成先生杜光庭
次忽報敕下授檢校水部員外郎廣成曰昨宵之夢豈
小川之謂乎自是解維覆舟於犍為郡青衣灘而死即
處謙之生知葉逢之凶夢何其效哉光憲自蜀㳂流一
夕夢葉生云子於青衣亦不得免覺而異之泊發嘉州
取陽山路乘小舟以避青衣之險無何篙折為汛流吸
入青衣幸而獲濟豈鬼神尚能相戲哉(出北夢瑣言)
趙聖人
偽蜀有趙温圭善袁許術占人災祥無不神中蜀謂之
趙聖人武將王暉事蜀先主累有軍功為性凶悍至後
主時為一二貴人擠抑久沈下位王深銜之嘗一日於
朝門逢趙公見之驚愕乃屏人告之曰今日見君面有
殺氣懷兵刃欲行隂謀但君將来當為三任郡守一任
節制自是晚達不宜害人以取殃禍王大駭乃於懷中
探一匕首擲於地泣而言曰今日比欲刺殺此子便自
引决不期逢君為開釋請從此而止勤勤拜謝而退王
尋為郡遷秦州節度蜀亡老於咸陽宰相范質親見王話
其事(出玉堂閒話)
黃萬戶
偽王蜀時巫山高唐觀道士黃萬戶本巴東萬戶村民
學白虎七變術又云學六丁法於道士張君常持一鐵
鞭療疾不以財物介懷然好與鄉人爭訟州縣不之重
也戎州刺史文思輅亦有戲術曾剪紙魚投於盆内而
活萬戶投符化獺而食之其鐵鞭為文思輅收之歸至
涪州亡其鞭而却歸黃矣有楊希古欲傳其術坐未安
忽云子家中已有喪穢不果傳俄得家訃母亡又蜀先
主召入宫列示諸子俾認儲后萬戶乃指後主其術他
皆倣此唯一女為巫山民妻有男傳授祕訣將卒家人
勿殮經七八日再活不久却殞也青城縣舊有馬和尚
宴坐三十五年道德甚高萬戶將卒謂家人曰青城馬
和尚来我遂長逝也是年馬師亦遷化(出北夢瑣言)
何奎
偽王蜀時閬州人何奎不知何術而言事甚效既非卜
相人號何見鬼蜀之近貴咸神之鬻銀肆有患白癩者
傳於兩世矣何見之謂曰爾所苦我知之矣我為嫁聘
少鐶釧釵篦之屬爾能致之乎即所苦立愈矣癩者欣
然許之因謂曰爾家必有他人舊功德或供養之具在
焉亡者之魂所依故遣為此祟但去之必瘳也患者歸
視功德堂内本無他物忖思久之老母曰佛前紗窗乃
重圍時他人之物曾取而置之得非此乎遽徹去仍修
齋懺疾遂痊竟受其鐶釧之贈何生未遇不汲汲於官
宦末年祈於大官自布衣除興元少尹金紫兼妻邑號
子亦賜緋不之任便歸閬州而卒顯知死期也雖術數
通神而名器踰分識者知後主政悉此𩔖也(出北夢瑣言)
孫雄
嘉州夾江縣人孫雄號孫卯齋其言事亦何奎之流偽
蜀主歸命時内官宋愈昭將軍數員舊與孫相善亦神
其術將赴洛都咸問將来昇沈孫俛首曰諸官記之此
去無災無福但行及野狐泉已来税駕處曰孫雄非聖
人耶此際新舊使頭皆不見矣諸官咸疑之爾後量其
行邁合在咸京左右後主罹偽詔之禍莊宗遇鄴都之
變所謂新舊使頭皆不得見之驗也(出北夢瑣言)
李漢雄
李漢雄者嘗為欽州刺史罷郡居池州善風角推步之
竒術自言當以兵死天祐丙子歲遊淛西始入府而歎
曰府中氣候甚惡當有兵亂期不遠矣吾必速迴既見
府公厚待之留旬日未得遽去一日晚出逆旅四顧而
歎曰禍在明日吾不可留翌日晨入府辭坐客位中良
久曰禍即今至速出猶或可遂出至府門遇軍將周交
作亂遂遇殺害於門下(出稽神錄)
太平廣記卷八十
