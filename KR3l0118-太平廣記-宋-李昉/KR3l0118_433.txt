太平廣記卷四百三十三宋李昉等編
虎八
張俊潯陽獵人柳并
僧虎王瑶劉牧
姨虎崔韜王行言
張俊
宣州溧水縣尉元澹家在懷州先將一莊客張俊祇承
至官官滿却歸俊亦從之俊有妻一子三歲亦與同行
至宋地衝夜俊抱兒從澹其妻乘驢在後十步忽聞呌
聲俊奔視之妻已被虎所取俊白元妻今為虎所殺傷
誓欲報讐今以孩子奉上某儻生歸當酬哺養之恩不
爾便為僕賤終身元固止之不可復挾兩矢攜弓腰斧
下道黑而行去三十餘里皆深林重阻既而漸至一處
依近山谷有大樹百餘株疑近虎穴俊上樹伺之時漸
明見山下數十步内如有物蹲伏起動之狀更候之欲
明乃是虎也其妻已死為虎所禁屍自起拜虎訖自解
其衣裸而復僵虎又于窟中引四子皆大如狸掉尾歡
躍虎以舌䑛死人虎子競來爭食俊在樹上見之遂發
一箭正中虎額其虎騰躍又發一箭中其脇箭皆傅毒
虎遂驚躍狂亂吼怒頃刻而死俊復下樹以斧截虎頭
并殺四子亦取其首葛蔓貫之亦負妻屍走步而歸日
曉追及澹感激之至(出原化記)
潯陽獵人
潯陽有一獵人常取虎為業於徑施弩弓焉每日視之
見虎跡而箭已發未曾得虎舊說云人為虎所食即作
倀鬼之事即于其側樹下密伺二更後見一小鬼青衣
髠髮齊眉䠥&KR0887;而來弓所撥箭發而去後食頃有一虎
來履弓而過既知之更攜一隻箭而去復如前状此人
速下樹下架箭而登樹覘之少頃虎至履弓箭發其虎
貫脇而死其倀鬼良久却回見虎死遂鼔舞而去也(出原)
(化記)
柳并
河東柳并為監察御史入嶺推覆將一書吏隨行常所
委任至嶺下宿孤館中從吏皆在廳内席地而寝時半
夜月初上衆皆卧并獨覺忽見一小鬼長尺餘状若獮
猴手持一紙幡子步上階以幡插書吏頭邊而去并乃
潛起拔去之復卧伺焉少頃一虎入來遍嗅諸人而去
須臾小鬼又來别以幡子插之復又拔去之少頃虎又
來遍嗅而去如此者三度而天向明乃至旦召吏言其
事旦日汝當難免自須為計不可隨我并有劔取與之
乃令逃難此吏素強勇攜劒入山尋逐虎穴行二十里
至一茅菴入其中不見有人惟見席上案硯朱筆有一
卷文書皆是人名或有勾者有未勾者己名在寫屋上
見一領虎皮吏懷其書并取皮仗劒而去行未數里見
一胡僧從後來趁呼之曰且住君不如告某為計即可
免矣吏即止與之言見其人狀異不敢殺之僧曰吾非
彊害君者是天配合食之豈不見適來文簿昨日已愆
數期今彊脱終恐無益不如以小術厭之吏問其術僧
令登一樹以帶自縛用劒自刺少血塗一單衣投之我
以衣為禳之耳吏如言登樹投皮與僧衣之便作虎状
哮吼怒目光如電掣吏懼將欲墮者數過即取單衣刺
血塗之投於地虎得衣跳躍擘撦而吞之良久復為人
形曰子免矣乃遣去竟無患焉(出原化記)
僧虎
袁州山中有一村院僧忘其法名偶得一虎皮戲被於
身搖尾掉頭頗克肖之或於道旁戲鄉人皆懼而返走
至有遺其所擕之物者僧得之喜?於要衝伺往來有
負販者歘自草中躍出昂然虎也皆棄所賫而奔每蒙
皮而出常有所獲自以得計時時為之忽一日被之覺
其衣著于體及伏草中良久試暫脱之萬方皆不能脱
自視其手足虎也爪牙虎也乃近水照之頭耳眉目口
鼻尾毛皆虎矣非人也心又樂于草間遂捕狐兔以食
之拏攫飲啖皆虎也是後常與同𩔖遊處復為鬼神所
役使夜則往來于山中寒暑雨雪不得休息甚厭苦之
形骸雖虎而心歴歴然人也但不能言耳周歲餘一旦
餒甚求無所得乃潛伏道傍忽一人過于前遂躍而噬
之既死將分裂而食細視之一衲僧也心自惟曰我本
人心幸而為僧不能守禁戒求出輪㢠廻自為不善活變
為虎業力之大無有是者今又殺僧以充腸地獄安容
我哉我寧餒死弗重其罪也因仰天大號聲未絶忽然
皮落如脱衣状自視其身一裸僧也奔舊院院已荒廢
乃用草遮身投于俗家得破衣數件走于鄰境佛寺因
遊方止臨川崇夀院衆堂中是時圓超上人居看經堂
其僧侍立不懈上人念其恭勤乃問爾何處人出家幾
夏臘修習何等法而勤勤若此對曰某心有悔行願因
上人決之但不欲他僧聞耳乃屏侍者問之其僧言為
虎之事叩頭作禮求懴罪業上人謂曰生死罪福皆由
念作刹那之間即分天堂地獄豈在前生後世耶爾惡
念為虎善念為人豈非證哉苟有志乎脱離者趣無上
菩提還元反本念不著則人不為虎虎不為人矣方今
閩中大善知識比肩爾其往哉僧乃奉教上人尋話于
智作長老長老往見之以上人向者事問皆無異同雙
目猶赤耽然可畏也後入嶺不知所適(出高僧傳)
王瑶
漢州西四十五里有富叟王瑶所居水竹園林占一川
之勝境而往來之人多迂道以經焉既至瑶心盡誠接
待有賣瓦金石生者常言住在西山每來必休於此積
十數年率五日一至瑶密異之外視其所買又非山中
所用者一日瑶伺其來因竭力奉之石亦無媿近晩將
去瑶曰思至生居為日久矣今者幸願偕焉石生曰吾
敝土窮山不足為訪瑶即隨行十數里暝色將起石生
曰爾可還矣瑶曰竊慕高躅願效誠力但生所欲皆可
以奉所以求知其居焉石生固辭瑶追從不已石生忽
以拄杖畫地遂為巨壑而身亦騰為白虎哮吼顧瞻瑶
驚駭惶怖因蒙面匍匐而走明日再往曾無人跡自是
石生不復經過矣(出集異記)
劉牧
成應元事統云劉牧字子仁常居南沙野中樂山鳥之
啼愛風松之韻植果種蔬野人欺之多伐樹踐囿牧曰
我不負人人何負我有一虎近其居作穴見牧則搖尾
牧曰汝來護我也虎輙俛首歴數年野人不敢侵後牧
卒虎乃去(出獨異志)
姨虎
劒州永歸葭萌劒門益昌界嘉陵江側有婦人年五十
已來自稱十八姨往往來民家不飲不食每教諭於人
曰但作好事莫違負神理居家和順孝行為上若為惡
事者我常令猫兒三五箇廵檢汝語未畢遂去或奄忽
不見每歲約三五度有人遇之民間知其虎所化也皆
敬懼之焉(出錄異記)
崔韜
崔韜蒲州人也旅遊滁州南抵歴陽曉發滁州至仁義
館宿館吏曰此館凶惡幸無宿也韜不聽負笈昇廳館
吏備燈燭訖而韜至二更展衾方欲就寝忽見館門有
一大足如獸俄然其門豁開見一虎自門而入韜驚走
於暗處潛伏視之見獸於中庭脱去獸皮見一女子竒
麗嚴飾昇廳而上乃就韜衾出問之曰何故宿余衾而
寝韜適見汝為獸入來何也女子起謂韜曰願君子無
所怪妾父兄以畋獵為事家貧欲求良匹無從自逹乃
夜潛將衾皮為衣知君子宿於是館故欲託身以備灑
掃前後賓旅皆自怖而殞妾今夜幸逢逹人願察斯志
韜曰誠如此意願奉懽好來日韜取獸皮衣棄廳後枯
井中乃挈女子而去後韜明經擢第任宣城時韜妻及
男將赴任與俱行月餘復宿仁義館韜笑曰此館乃與
子始會之地也韜往視井中獸皮衣宛然如故韜又笑
謂其妻子曰往日卿所著之衣猶在妻曰可令人取之
既得妻笑謂韜曰妾試更著之接衣在手妻乃下階將
獸皮衣著之纔畢乃化為虎跳躑哮吼奮而上廳食子
及韜而去(出集異記)
王行言
秦民有王行言以商賈為業常販鹽鬻於巴渠之境路
由興元之南曰大巴路曰小巴路危峰峻壑猿徑鳥道
路眠野宿杜絶人煙&KR0743;獸成羣食啖行旅行言結十餘
軰少壮同行人持一拄杖長丈餘銛鋼鐵以刃之即其
短鎗也纔登細徑為猛虎逐之及露宿於道左虎忽自
人衆中攫行言而去同行持刃杖逐而救之呼喊連山
於數十步外奪下身上拏攫之蹤已有傷損平旦前行
虎又逐至其野宿衆持搶圍使行言處於當心至深夜
虎又躍入衆中攫行言而去衆人又逐而奪下則傷愈
多行旅復衛而前進白晝逐人略不暫捨或跳於前或
躍于後時自于道左而出於稠人叢中捉行言而去竟
救不獲終不傷其同侣須得此人充其腹不知是何冤
報逃之不獲(出玉堂閒話)
太平廣記卷四百三十三
