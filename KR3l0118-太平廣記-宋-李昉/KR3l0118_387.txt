太平廣記卷三百八十七宋李昉等編
悟前生一
羊祜王練向靖女
崔彦武岐王範太華公主
馬家兒采娘劉三復
圓觀
羊祜
晉羊祜三歲時乳母抱行乃令於東鄰樹孔中探得金
環東鄰之人云吾兒七歲墮井死曾弄金環失其處所
乃驗祜前身東鄰子也(出獨異記)
王練
王練字玄明瑯琊人也宋侍中父珉字季琰晉中書令
相識有一胡沙門每瞻珉風采甚敬悦之輙語同學云
若我後生得為此人作子於近願亦足矣珉聞而戲之
曰法師才行正可為弟子耳頃之沙門病亡亡後歲餘
而練生焉始能言便解外國語及絶國竒珍銅器珠貝
生所不見未聞其名即而名之識其産出又自然親愛
諸胡過於漢人咸謂沙門審其先身故珉字之曰阿練
遂為大名云(出冥祥記)
向靖女
向靖字奉仁河内人也在吳興郡有一女數歲而亡女
始病時弄小刀子母奪取不與傷母手喪後一年母又
産一女女年四歲謂母曰前時刀子何在母曰無也女
曰昔爭刀子故傷母手云何無耶母甚驚怪具以告靖
靖曰先刀子猶在否母曰痛念前女故不錄之靖曰可
更取數箇刀子合置一處令女自識女見大喜即取先
者(出冥祥記)
崔彦武
隋開皇中魏州刺史博陵崔彦武因行部至一邑愕然
驚喜謂從者曰吾昔常在此邑中為婦人今知家處因
乘馬入修巷屈曲至一家命叩門主人公年老走出拜
謁彦武入家先升其堂視東壁上去地六七尺有高隆
處客謂主人曰吾昔所讀法華經并金釵五隻藏此壁
中高處是也其經第七卷尾後紙火燒失文字吾今每
誦此經至第七卷尾恒忘失不能記得因令左右鑿壁
果得經函開第七卷尾及金釵並如其言主人涕泣曰
亡妻存日常誦此經釵亦是其處彦武指庭前槐樹吾
欲産時自解髮置此樹空中試令人探樹中果得髮於
是主人悲喜彦光留衣物厚給主人而去(出冥雜錄)
岐王範
開元初岐王範以無子求葉道士淨能為奏天曹聞天
曹報答云範業無子淨能又牒天曹為範求子天曹令
二人取敬愛寺僧為岐王子鬼誤至善慧寺大德房大
德云此故應誤我修兜率天業不當為貴人作子當敬
愛寺僧某乙耳鬼遂不見竟以此亡經一年岐王生子
年六七歲恒求敬愛寺禮拜王亦知其事任意游歷至
本院若有素及年十餘竟不行善唯好持彈彈寺院諸
鴿迨盡耳(出廣異記)
太華公主
世傳太華公主者高宗王皇后後身雖為武妃所生而
未嘗歡顔見妃輒嗔年數歲忽求念珠左右問何得此
物恒言有但諸人不知始皇后雖惡終然其所居之殿
及平素玩弄俱在後保母抱公主從殿所過因迴指云
我珠在殿寳帳東北角使人求之果得焉(出廣異記)
馬家兒
相州滏陽縣智力寺僧玄高俗姓趙氏其兄子先身於
同村馬家為兒至貞觀末死臨死之際顧謂母曰兒於
趙宗家有宿因緣死後當與趙宗家為孫宗即與其同
村也其母弗信乃以墨點兒右肘趙家妻又夢此兒來
云當與孃為息因而有娠夢中所見宛然馬家之子産
訖驗其黑子還在舊處及兒年三歲無人導引乃自向
馬家云此是兒舊舍也(出法苑珠林)
采娘
鄭氏肅宗時為潤州刺史兄偘嫂張氏女年十六名采
娘淑慎有儀七夕夜陳香筵祈於織女是夜夢雲輿羽
蓋蔽空駐車命采娘曰吾織女汝求何福曰願工巧耳
乃遺一金針長寸餘綴於紙上置裙帶中令三日勿語
汝當竒巧不爾化成男子經二日以告其母母異而觀之
則空紙以其針迹猶在張數女皆卒采娘忽病而不言
張氏有娠歎曰男女五人矣皆幼復懷何為將服藥以
損之藥至將服采娘昏奄之内忽稱殺人母驚而問之
曰某之身終當為男子母之所懷是也聞藥至情急是
以呼耳母異之乃不服藥采娘尋卒既葬母悲念乃收
常所戲之物而匿之未逾月遂生一男人有動所匿之
物兒啼哭張氏哭女其兒亦哭罷即止及能言常收戲
弄之物官至柱史(出史遺)
劉三復
劉三復者以文章見知於李德裕德裕在浙西遣詣闕
求試及登第歷任臺閣三復能記三生事云曾為馬馬
常患渴望驛而嘶傷其蹄則連心痛後三復乘馬過磽确
之地必為緩轡有石必去之其家不施門限慮傷馬蹄
也其子鄴敕賜及第登廊廟上表雪德裕以朱崖靈柩
歸葬洛中報先恩也士大夫美之(出北夢𤨏言)
圓觀
圓觀者大歷末洛陽惠林寺僧能事田園富有粟帛梵
學之外音律貫通時人以富僧為名而莫知所自也李
諫議源公卿之子當天寳之際以遊宴歌酒為務父憕
居守陷於賊中乃脱粟布衣止於惠林寺悉將家業為
寺公財寺人日給一器食一杯飲而已不置僕使絶其
知聞唯與圓觀為忘言交促膝靜話自旦及昏時人以
清濁不倫頗拓譏誚如此三十年二公一旦約遊蜀州
抵青城峨嵋同訪道求藥圓觀欲遊長安出斜谷李公
欲上荆州三峽爭此兩途半年未訣李公曰吾已絶世
事豈取途兩京圓觀曰行固不由人請出從三峽而去
遂自荆州上峽行次南洎維舟山下見婦女數人鞗達
錦鐺負人而汲圓觀望而泣下曰某不欲至此恐見其
婦人也李公驚問曰自此峽來此徒不少何獨泣此婦
人圓觀曰其中孕婦姓王者是某託身之所踰三載尚
未娩懷以某未來之故也今既見矣即命有所歸釋氏
所謂循環也謂公曰請假以符咒遣某速生少駐行舟
葬某山下浴兒三日亦訪臨若相顧一笑即其認公也
更後十二年中秋月夜杭州天竺寺外與相見公之期
也李公遂悔此行為之一慟遂召婦人告以方書其婦
人喜躍還家頃之親族畢至以枯魚酒獻於水濱李公
往為授朱字圓觀具湯沐新其衣装是夕圓觀亡而孕
婦産矣李公三日往觀新兒襁褓就明果致一笑李公
泣下具告於王王乃多出家財厚葬圓觀明日李公迴
棹言歸惠林詢問觀家方知已有理命後十二年秋八
月直詣餘杭赴其所約時天竺寺山雨初晴月色滿川
無處尋訪忽聞葛洪川畔有牧豎歌竹枝詞者乘牛叱
角䨇髻短衣俄至寺前乃圓觀也李公就謁曰觀公健
否却問李公曰真信士矣與公殊途慎勿相近俗緣未
盡但願勤修勤修不墮即遂相見李公以無由叙話望
之&KR1008;然圓觀又唱竹枝步步前去山長水遠尚聞歌聲
詞切韻高莫知所謂初到寺前歌曰三生石上舊精魂
賞月吟風不要論慚愧情人遠相訪此身雖異性長存
又歌曰身前身後事茫茫欲話因緣恐斷腸吳越溪山
尋已遍却迴煙棹上瞿塘後三年李公拜諫議大夫二
年亡(出甘澤謠)
太平廣記卷三百八十七
