太平廣記卷一百五
報應四
李惟燕孫明三刀師
宋參軍劉鴻漸張嘉猷
魏恂杜思訥龍興寺主
陳哲豊州烽子張鎰
崔寧
李惟燕
建德縣令李惟燕少持金剛經唐天寶末惟燕為餘姚
郡參軍秩滿北歸過五丈店屬上虞江埭塘破水竭時
中夜晦暝四廻無人此路舊多劫盗惟燕舟中有吴綾
數百疋懼為賊所取因持一劒至舡前誦經三更後見
堤上兩炬火自遠而至惟燕疑是村人衛已火去船百
步便却復廻心頗異之愈益厲聲誦經亦竊自思云火
之所為得非金剛經力乎時塘水竭而塘外水滿惟燕
便心念塘破當得水助半夕之後忽聞船頭有流水聲
驚云塘闊數丈何由得破久之稍覺船浮及明河水已
滿對船所一孔大數尺乃知誦金剛經之助云惟燕弟
惟玉見任虔州别駕見其兄誦經有功因效之後泛舟
出峽水急櫓折船將欲敗乃力念經忽見一櫓隨流而
下遂獲濟其族人亦常誦金剛經遇安禄山之亂伏於
荒草賊將至思得一鞋以走俄有物落其背驚視乃新
鞋也(出廣異記)
孫明
唐孫明者鄭州陽武人也世貧賤為盧氏莊客善持金
剛經日誦二十遍經二十年自初持經便絶葷血後正
念誦次忽見二吏來追明意將是縣吏便隨去行可五
六里至一府門門人云王已出巡吏因閉明於空室中
其室從廣五六十間蓋若蔭雲經七日王方至吏引明
入府王問汝有何福答云持金剛經已二十年王言此
大福也顧謂左右曰昨得祇洹家牒論明念誦勤懇請
延二十載乃知修道不可思議所延二十載以償功也
令吏送還舍其家殯明已畢神雖復體家人不之知也
會獵者從殯宫過聞號呼之聲報其家人因爾得活矣
天寶末明活已六七年甚無恙也(出廣異記)
三刀師
唐三刀師者俗姓張名伯英乾元中為夀州健兒性至
孝以其父在潁州乃盜官馬往以迎省至淮隂為守遏
者所得刺史崔昭令出城腰斬時屠劊號能行刀再斬
初不傷損乃換利刀罄力砍不損如故劊者驚曰我用
刀砍至其身則手懦不知何也遽白之昭問所以答曰
昔年十五曾絶葷血誦金剛經十餘年自寇亂以來身
在軍中不復念誦昨因被不測罪唯志心念經爾昭嘆
息舍之遂削髮出家著大鐵鈴乞食修千人齋供一日
便辦時人呼為三刀師謂是起敬菩薩(出廣異記)
宋參軍
唐坊州宋參軍少持金剛經及之官權於司士宅住舊
知宅凶每夕恒誦經忽見婦人立於戸外良久宋問汝
非鬼耶曰然又問幽明理殊當不宜見得非有枉屈之
事乎婦人便悲泣曰然言身是前司士之婦司士奉使
其弟見逼拒而不從因此被殺以氊裹屍投於堂西北
角溷厠中不勝穢積人來多欲陳訴俗人怯懦見形必
懼所以幽憤不達凶惡驟聞執事以持念為功當亦大
庇含識眷言枉穢豈不憫之宋云已初官位卑不能獨
救翌日必為上白府君其鬼乃去及明具白掘地及溷
不獲其尸宋誦經婦人又至問何以不獲答云西北只
校一尺明當求之以終惠也依言乃獲之氊内但餘骨
在再為洗濯移於别所其夕又來拜謝歡喜謂曰垂庇
過深難以上答雖在冥昩亦有所通君有二子大者難
養小者必能有後且有榮位兼言宋後數改官禄又云
大媿使君不知何以報答宋見府君具叙所論府君令
問已更何官至夕婦人又至因傳使君意云一月改官
然不稱意當遷桂州别駕宋具白其事皆有驗初宋問
身既為人所殺何以不報云前人今尚為官命未合死
所以未復云也(出廣異記)
劉鴻漸
劉鴻漸者御史大夫展之族子唐乾元初遇亂南徙有
僧令誦金剛經鴻漸日誦經至上元年客於夀春一日
出門忽見二吏云奉太尉牒令追鴻漸云初不識太尉
何以見命意欲抗拒二吏忽爾直前拖曳鴻漸請著衫
吏不肯放牽行未久倏過淮至一村須臾持大麻衫及
腰帶令鴻漸著笑云真醋大衫也因而向北行路漸梗
澁前至大城入城有府舍甚嚴麗忽見向勸讀經之僧
從署中出僧後童子識鴻漸徑至其所問十六郎何以
至此因走白和尚云劉十六郎適為吏追以誦經功德
豈不往彼救之鴻漸尋至僧所虔禮求救僧曰弟子行
無苦須臾吏引鴻漸入詣廳事案後有五色浮圖高三
四尺迴旋轉動未及考問僧已入門浮圖變成美丈夫
年三十許云是中丞降階接僧問和尚何以復來僧云
劉鴻漸是己弟子持金剛經功力甚至其筭又未盡宜
見釋也王曰若持金剛經當願聞耳因令跪誦鴻漸誦
兩紙訖忽然遺忘廳西有人手持金鉤龍頭幡幡上碧
字書金剛經布於鴻漸前令分明誦經畢都不見人但
餘堂宇閴寂因爾出門唯見追吏忽有物狀如兩日來
擊鴻漸鴻漸惶懼奔走忽見道傍有水鴻漸欲止而飲
之追吏云此是人膏澄久上清耳其下悉是餘皮爛肉
飲之不得還矣須臾至舍見骸形臥在狀上心頗惆悵
鬼自後推之冥然如入房戸遂活鬼得錢乃去也(出廣異記)
張嘉猷
廣陵張嘉猷者唐寶應初為明州司馬遇疾卒載喪還
家葬於廣陵南郭門外永泰初其故人有勞氏者行至
郭南坐浮圖下忽見猷乘白馬自南來見勞下馬相慰
如平生然不脫席帽低頭而語勞問冥中有何罪福猷
云罪福昭然莫不隨所為而得但我素持金剛經今得
無累亦當别有所適在旬月間耳卿還為白家兄令為
轉金剛經一千遍何故將我香爐盛諸惡物卿家亦有
兩卷經幸為轉誦增己之福言訖遂訣而去勞昏昧久
之方寤云(出廣異記)
魏恂
唐魏恂左庶子尚德之子持金剛經神功初為監門衛
大將軍時京有蔡策者暴亡數日方蘇自云初至冥司
怪以追人不得將撻其使者使者云將軍魏恂持金剛
經善神擁護追之不得即别遣使覆追須臾還報並同
冥官曰且罷追恂聞尤加精進(出廣異記)
杜思訥
唐潞州銅鞮縣人杜思訥以持金剛經力疾病得愈每
至持經之日必覿神光(出廣異記)
龍興寺主
唐原州龍興寺因大齋會寺主會僧夏臘既高是為宿
德坐麗賓頭之下有小僧者自外後至以無坐所唯寺
主下曠一位小僧欲坐寺主輒叱之如是數次小僧恐
齋失時竟來就坐寺主怒甚倚柱而坐以掌摑之方欲
舉手大袖為柱所壓不得下合掌驚駭小僧慚沮不齋
而還房衆議恐是小僧道德所致寺主遂與寺衆同往
禮敬小僧惶懼自言初無道行不敢濫受大德禮數逡
巡走去因問平生作何行業云二十年唯持金剛經衆
皆讚嘆謂是金剛護持之力便於柱所焚香頂禮呪云
若是金剛神力當還此衣於是隨手而出也(出廣異記)
陳哲
唐臨安陳哲者家住餘杭精一練行持金剛經廣德初
武康草賊朱潭寇餘杭哲富於財將搬移産避之尋而
賊至哲謂是官軍問賊今近遠羣賊大怒曰何物老狗
敢辱我争以劒刺之每下一劒則有五色圓光徑五六
尺以蔽哲身刺不能中賊驚嘆謂是聖人莫不慚悔捨
之而去(出廣異記)
豊州烽子
唐永泰初豊州烽子暮出為党項縛入西蕃養馬蕃王
令穴肩骨貫以皮索以馬數百蹄配之經半歲馬息一
倍蕃王賞以羊革數百因轉近牙帳贊普子愛其了事
遂令執纛左右有剰肉餘酪與之又居半年因與酪肉
悲泣不食贊普問之云有老母頻夜夢見贊普頗仁聞
之悵然夜召帳中語云蕃法嚴無放還例我與爾馬有
力者兩匹於某道縱爾歸無言我也烽子得馬極騁俱
乏死遂晝潛夜走數日後為刺傷足倒磧中忽風吹物
窸窣過其前因攬之裹足有頃不復痛試起步走如故
經宿方及豊州界歸家其母尚存悲喜曰自失爾我唯
念金剛經寢食不廢以祈見爾今果其誓因取經縫斷
亡數幅不知其由子因道磧中傷足事母令解足視之
裹瘡乃數幅經也其瘡亦愈(出酉陽雜俎)
張鎰
唐丞相張鎰父齊丘酷信釋氏每旦更新衣執經於像
前念金剛經十五遍積數十年不懈永泰初為朔方節
度使衙内有小將負罪懼事露乃扇動軍人數百定謀
反叛齊丘因衙退於小廳間行忽有兵數十露刃走入
齊丘左右唯奴僕遽奔宅門過小廳數步廻顧又無人
疑是鬼物將及宅其妻女奴婢復呌呼出門云有兩甲
士身出廳屋上時衙隊軍健聞變持兵亂入至小廳前
見十餘人仡然庭中垂手張口投兵於地衆遂擒縛五
六人瘖不能言餘者具首云欲上廳忽見二甲士長數
丈瞋目叱之初如中惡齊丘聞之因斷酒肉(出酉陽雜俎)
崔寧
唐崔寧大歷初鎮西蜀時會楊林反健兒張國英與戰
射中腹鏃没不出醫曰一夕必死家人將備葬具與同
伍泣别國英常持金剛經至夜夢胡僧與一丸藥至旦
瀉箭鏃出瘡便合瘥(出報應記)
太平廣記卷一百五
