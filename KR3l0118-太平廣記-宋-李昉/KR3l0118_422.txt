太平廣記卷四百二十二
龍五
許漢陽劉禹錫周邯
資州龍韋思恭盧元裕
尺木史氏子
許漢陽
許漢陽者其先汝南郡人也少攻文藻貞元中南遊
舟行於洪饒間會日暮江波激湍舟人惶恐急尋小浦
路入沿之行不覺已三四里俄到一湖中雖廣而水纔
三二尺又北行一里許見湖岸竹樹森茂乃投以泊舟
漸近見亭宇甚盛有二青衣雙鬟方鵶素面如玉迎舟
而笑漢陽訝之而調以游詞又大笑復走入宅漢陽束
𢃄上岸投謁未行三數步青衣延入宅内廳揖坐云女
郎易服次須臾青衣命漢陽入中門見滿庭皆大池池
中荷芰芬芳四岸斐如碧玉作兩道虹橋以通南北北
有大閣上階見白金書曰夜明宫四面竒花果木森聳
連雲青衣引上閣一層又有青衣六七人見者列拜又
引第二層方見女郎六七人目未嘗睹皆拜問所來漢
陽具述不意至此女郎揖坐訖青衣具飲食所用皆非
人間見者食訖命酒其中有竒樹高數丈枝幹如梧葉
似芭蕉有紅花滿樹未吐盎如杯正對飲所一女郎執
酒命一青衣捧一鳥如鸚鵡置飲前欄干上呌一聲而
樹上花一時開芳香襲人每花中有美人長尺餘婉麗
之姿掣曳之服各稱其質諸樂管絃盡備其人再拜女
郎舉酒衆樂俱作蕭蕭泠泠音如神仙纔一廵已夕月
色復明女郎所論皆非人間事漢陽所不測時因漢陽
以人事辯之則女郎一無所酧答歡飲至二更筵宴已
畢其樹花片片落池中人亦落便失所在一女郎取一
卷文書以示漢陽覽之乃江海賦女郎令漢陽讀之遂
為讀一遍女郎又請自讀一遍命青衣收之一女郎謂
諸女郎兼語漢陽曰有感懷一章欲請誦之女郎及漢
陽曰善乃吟曰海門連洞庭每去三千里十載一歸來
辛苦瀟湘水女郎命青衣取諸卷兼筆硯請漢陽與錄
之漢陽展卷皆金花之素上以銀字札之卷大如拱斗
已半卷書過矣觀其筆乃白玉為管研乃碧玉以玻璃
為匣研中皆研銀水寫畢令以漢陽之名押之展向前
見數首皆有人名押署有名仲方者有名巫者有名朝
陽者而不見姓女郎遂收索卷漢陽曰有一篇欲奉和
擬繼此可乎女郎曰不可此亦每歸呈父母兄弟不欲
雜爾漢陽曰適以弊名押署復可乎曰事别非君子所
諭四更已來命悉收拾揮霍次一青衣曰郎可歸舟矣
漢陽乃起諸女郎曰忻此旅泊接奉不得鄭重耳恨恨
而别歸舟忽大風雲色陡暗寸步黯黑至平明觀夜來
飲所乃空林樹而已漢陽解纜行至昨晚&KR2560;口江岸人
家見十數人似有非常因泊舟而訊人曰江口溺殺四
人至二更後却撈出三人已卒其一人雖似死而未甚
有巫女以楊柳水灑拂禁呪久之能言曰昨夜水龍王
諸女及姨姊妹六七人歸過洞庭宵宴於此取我軰四
人作酒掾客少不多飲所以我却得來漢陽異之乃問
曰客者謂誰曰一措大耳不記姓名又云青衣言諸小
娘子苦愛人間文字不可得嘗欲請一措大文字而無
由又問今在何處已發舟也漢陽乃念昨宵之事及感
懷之什皆可驗也漢陽默然而歸舟覺腹中不安乃吐
出鮮血數升知悉以人血為酒爾三日方平(出博異志)
劉禹錫
唐連州刺史劉禹錫貞元中寓居滎澤首夏獨坐林亭
忽然間大雨天地昏黑久方開霽獨亭中杏樹雲氣不
散禹錫就視樹下有一物形如龜鱉腥穢頗甚大五斗
釡禹錫因以瓦礫投之其物即緩緩登階止于簷柱禹
錫乃退立於牀下支策以觀之其物仰視柱杪即以前
趾抉去半柱因大震一聲屋瓦飛紛亂下亭内東壁上
下罅裂丈許先是亭東紫花苜蓿數畝禹錫時於裂處
分明遥見雷既收聲其物亦失而東壁之裂亦已自吻
合矣禹錫亟視之苜蓿如故壁曾無動處(出集異記)
周邯
貞元中有處士周邯文學豪俊之士也因夷人賣奴年
十四五視其貌甚慧黠言善入水如履平地令其沉潛
雖經日移時終無所苦云蜀之溪壑潭洞無不届也邯
因買之易其名曰水精異其能也邯自蜀乘舟下峽抵
江陵經瞿塘豔澦遂令水精沉而視其邃遠水精入移
時而出多探金銀器物邯喜甚每&KR0712;船於江潭皆令水
精沉之復有所得㳂流抵江都經牛渚磯古云最深處
是温嶠爇犀照水怪之濱又使没入移時復得寳玉云
甚有水怪莫能名狀皆怒目戟手身僅免禍因茲邯亦
至富贍後數年邯有友人王澤牧相州邯適河北而訪
之澤甚喜與之遊宴日不能暇因相與至州北隅八角
井天然盤石而甃成八角焉闊可三丈餘旦暮烟雲蓊
欎漫衍百餘步晦夜有光如火紅射出千尺鑒物若晝
古老相𫝊云有金龍潛其底或亢陽禱之亦甚有應澤
曰此井應有至寶但無計而究其是非耳邯笑曰甚易
遂命水精曰汝可與我投此井到底看有何怪異澤亦
當有所賞也水精已久不入水忻然脱衣沉之良久而
出語邯曰有一黃龍極大鱗如金色抱數顆明珠熟寐
水精欲劫之但手無刃憚其龍忽覺是以不敢觸若得
一利劍如龍覺當斬之無憚也邯與澤大喜澤曰吾有
劍非常之寶也汝可持往而劫之水精飲酒伏劍而入
移時四面觀者如堵忽見水精自井面躍出數百步續
有金手亦長數百尺爪甲鋒穎自空拏攫水精却入井
去左右懾慄不敢近覩但邯悲其水精澤恨失其寶劍
逡廵有一老人身衣褐裘貌甚古朴而謁澤曰某土地
之神使君何容易而輕其百姓此穴金龍是上玄使者
宰其瑰璧澤潤一方豈有信一微物欲因睡而劫之龍
忽震怒作用神化搖天關擺地軸搥山岳而碎邱陵百
里為江湖萬人為魚鱉君之骨肉焉可保昔者鍾離不
愛其寳孟嘗自返其珠子不之效乃肆其貪婪之心縱
使奸猾之徒取寳無憚今已㗖其軀而鍜其珠矣澤赧
恨無詞而對又曰君須火急悔過而禱焉勿使甚怒耳
老人倏去澤遂具牲牢奠之(出𫝊竒)
資州龍
韋臯鎮蜀末年資州獻一龍身長丈餘鱗甲悉具臯以
木匣貯之蟠屈於内時屬元日置於大慈寺殿上百姓
皆傳縱觀二三日為香烟薰死國史闕書是何祥也(出紀)
(聞)
韋思恭
元和六年京兆韋思恭與董生王生三人結友於嵩山
岳寺肄業寺東北百餘步有取水盆在岩下圍丈餘而
深可容十斛旋取旋增終無耗一寺所汲也三人者自
春居此至七月中三人乘暇欲取水路臻於石盆見一
大蛇長數丈黑若純漆而有白花似錦蜿蜒盆中三子
見而駭視之良久王與董議曰彼可取而食之韋曰不
可昔葛陂之竹漁父之梭雷氏之劍尚皆為龍安知此
名山大鎮豈非龍潛其身耶况此蛇鱗甲尤異於常者
是可戒也二子不納所言乃投石而扣蛇且死縈而歸
烹之二子皆咄韋生之詐潔俄而報盆所又有蛇者二
子之盆所又欲擊韋生諫而不允二子方舉石欲投蛇
騰空而去及三子歸院烹蛇未熟忽聞山中有聲殷然
地動覘之則此山間風雲暴起飛沙走石不瞬息至寺
天地晦暝對面相失寺中人聞風雲暴起中云莫錯擊
須臾雨火中半下書生之宇並焚蕩且盡王與董皆不
知所在韋子於寺廊下無事故神化之理亦甚昭然不
能全為善但吐少善言則蛟龍之禍不及矣而况於常
行善道哉其二子尸迨兩日於寺門南隅下方索得斯
乃韋自說至於好殺者足以為戒矣(出博異志)
盧元裕
故唐太守盧元裕未仕時嘗以中元設幡幢像置盂蘭
于其間俄聞盆中有唧唧之音元裕視見一小龍纔寸
許因盛諸盂水之内投之于江纔及中流風浪皆作蒸
雲走雷咫尺昏晦俄有白龍百尺拏攫昇天衆咸觀之
良久乃滅(出集異記)
尺木
龍頭上有一物如博山形名尺木龍無尺木不能昇天
(出酉陽雜俎)
史氏子
有史氏子者唐元和中曾與道流遊華山時暑甚憩一
小溪忽有一葉大如掌紅殷可愛隨流而下史獨接得
寘於懷中坐食頃覺懷中冷重潛起觀之其上鱗栗栗
而起史驚愳棄林中遂白衆人此必龍也可速去須臾
林中白烟生彌布一谷史下山未半風雨大至(出酉陽雜俎)
太平廣記卷四百二十二
