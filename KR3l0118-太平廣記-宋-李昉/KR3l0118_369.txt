太平廣記卷三百六十九宋李昉等編
精怪二
雜器用
蘇丕女蔣惟岳華隂村正
韋諒東萊客交城里人
岑順元無有李楚賓
蘇丕女
武功蘇丕天寶中為楚丘令女適李氏李氏素寵婢因
與丕女情好不篤其婢求術者行魘蠱之法以符埋李
氏宅糞土中又縳綵婦人形七枚長尺餘藏於東牆窟
内而泥飾之人不知也數歲李氏内婢相繼死亡女寡
居四五年魘蠱術成綵婦人出遊宅内蘇氏因爾疾發
悶絶李婢已死莫知所由經一載累求術士禁咒備至
而不能制後伺其復出乃率數十人掩捉得一枚視其
眉目形體悉具在人手中恒動不止以刀斫之血流于
地遂積柴焚之其徒皆來焚所號呌或在空中或在地
上燒畢宅中作炙人氣翌日皆白衣號哭數日不已其
後半歲累獲六枚悉焚之唯一枚得而復逸逐之忽乃
入糞土中蘇氏率百餘人掘糞深七八尺得桃符符上
朱書字宛然可識云李氏婢魘蘇氏家女作人七枚在
東壁上土龕中其後九年當成遂依破壁又得一枚丕
女自爾無恙(出廣異記)
蔣惟岳
蔣惟岳不懼鬼神常獨卧窗下聞外有人聲岳祝云汝
是冤魂可入相見若是閑鬼無宜相驚於是窣然排戶
而欲昇其牀見岳不懼旋立壁下有七人焉問其所為
立而不對岳以枕擊之皆走出戶因走趁沒於庭中明
日掘之得破車輻七枚其怪遂絶又其兄常患重疾岳
親自看視夜深又見三婦人鬼至兄牀前叱退之三遍
鬼悉倒地久之走出其兄遂愈(出廣異記)
華陰村正
華陰縣七級趙村村路因囓成谷梁之以濟往來有村
正常夜渡橋見羣小兒聚火為戲村正知其魅射之若
中木聲火即滅聞啾啾曰射著我阿連頭村正上縣迴
尋之見破車輪六七片有頭杪尚銜其箭者(出酉陽雜俎)
韋諒
乾元中江寧縣令韋諒堂前忽見小鬼以下脣掩面來
至燈所去又來使人逐之沒于階下明旦掘其沒處得
一故門扇長尺餘頭作卷荷狀(出廣異記)
東萊客
東都郡有館亭其西軒常有怪異客有寢其下者夜常
聞有犬吠聲甚微以燭視之則一無所見如是者累年
矣其後郡守命扄鍵為庫嘗一夕月皎有庫吏見一犬
甚小蒼色自軒下環庭而走庫吏怪其與常犬異因投
石擊之其犬吠而去入西軒下明日庫吏以其事白於
郡守郡守命於西軒窮其跡見門上狗有蒼毛甚多果
庫吏所見蒼犬之色衆方悟焉(出宣室志)
交城里人
交城縣南十數里常夜有怪見於人多悸而病且死焉
里人患之久矣其後里中人有執弧矢夜行者縣南見
一魁然若巨人狀衣朱衣以皂巾蒙其首緩步而來欹
偃若甚醉者里人懼即引滿而發果中焉其怪遂退里
人懼少解即北走至旅舍且語其事明日抵縣城見郭
之西丹桂有一矢貫其上果里人之矢取之以歸鏃有
血甚多白於縣令令命焚之由是縣南無患(出宣室志)
岑順
汝南岑順字孝伯少好學有文老大尤精武略旅於陜
州貧無第宅其外族吕氏有山宅將廢之順請居焉人
有勸者順曰天命有常何所懼耳卒居之後歲餘順常
獨坐書閣下雖家人莫得入夜中聞鼓&KR2351;之聲不知所
來及出戶則無聞而獨喜自負之以為石勒之祥也祝
之曰此必陰兵助我若然當示我以富貴期數夕後夢
一人被甲胄前報曰金象將軍使我語岑君軍城夜警
有喧諍者蒙君見嘉敢不敬命君甚有厚祿幸自愛也
既負壯志能猥顧小國乎今敵國犯壘側席委賢欽味
芳聲願執旌鉞順謝曰將軍天質英明師貞以律猥煩
德音屈顧疵賤然犬馬之志惟欲用之使者復命順忽
然而寤恍若自失坐而思夢之徵俄然鼓角四起聲愈
振厲順整巾下牀再拜祝之須臾戶牖風生帷簾飛揚
燈下忽有數百鐵騎飛馳左右悉高數寸而被堅執銳
星散遍地倏閃之間雲陣四合順驚駭定神氣以觀之
須臾有卒賫書云將軍𫝊檄順受之云地連獯虜戎馬
不息向數十年將老兵窮邊墻卧甲天設勍敵勢不可
止明公養素畜德進業及時屢承嘉音願託神契然明
公陽官固當享大祿於聖世今小國安敢望之緣天那
國北山賊合從尅日會戰事圖子夜否滅未期良用惶
駭順謝之室中益燭坐觀其變夜半後鼓角四發先是
東面壁下有鼠穴化為城門壘敵崔嵬三奏金革四門
出兵連旗萬計風馳雲走兩皆列陣其東壁下是天那
軍西璧下全家軍部後各定軍師進曰天馬斜飛度三
止上將横行係四方輜車直入無迴翔六甲次第不乖
行王曰善於是鼓之兩軍俱有一馬斜去三尺止又鼓
之各有一步卒横行一尺又鼓之車進如是鼓漸急而
各出物包矢石亂交須臾之間天那軍大敗奔潰殺傷
塗地王單馬南馳數百人投西南隅僅而免焉先是西
南有藥王栖曰中化為城堡金象軍火振收其甲卒輿
尸横地順俯伏觀之于時一騎至禁頒曰隂陽有厝得
之者昌亭亭天威風驅連激一陣而勝明公以為何如
順曰將軍英貫白日乘天用時竊窺神化靈文不勝慶
快如是數日會戰勝敗不常王神貌偉然雄姿罕儔宴
饌珍筵與順致寶貝明珠珠璣無限順遂榮於其中所
欲皆備焉後遂與親朋稍絶閑間不出家人異之莫究
其由而順顔色憔悴為鬼氣所中親戚共意有異詰之
不言因飲以醇醪醉而究泄之其親人潛備鍬鍤因順
如厠而隔之荷鍤亂作以掘室内八九尺忽坎陷是古
墓也墓有塼堂其盟器悉多甲胄數百前有金牀戲局
列馬滿枰皆金銅成形其干戈之事備矣乃悟軍師之
詞乃象戲行馬之勢也既而焚之遂平其地多得寶貝
皆墓内所畜者順閱之恍然而醒乃大吐自此充悅宅
亦不復凶矣時寶應元年也(出玄怪錄)
元無有
寶應中有元無有常以仲春末獨行維揚郊野値日晚
風雨大至時兵荒後人戶多逃遂入路旁空莊須臾霽
止斜月方出無有坐北窗忽聞西廊有行人聲未幾見
月中有四人衣冠皆異相與談諧吟詠甚暢乃云今夕
如秋風月若此吾輩豈可無一言以展平生之事也其
一人即曰云云吟詠既朗無有聽之具悉其一衣冠長
人即先吟曰齊紈魯縞如霜雪寥亮高聲予所發其二
黑衣冠短陋人詩曰嘉賓良會清夜時煌煌燈燭我能
持其三故弊黃衣冠人亦短陋詩曰清冷之泉候朝汲
桑綆相牽常出入其四故黑衣冠人詩曰爨薪貯泉相
煎熬充他口腹我為勞無有亦不以四人為異四人亦
不虞無有之在堂隍也遞相褒賞觀其自負則雖阮嗣
宗詠懷亦若不能加矣四人遲明方歸舊所無有就尋
之堂中惟有故杵燈臺水桶破鐺乃知四人即此物所
為也(出玄怪錄)
李楚賓
李楚賓者楚人也性剛傲惟以畋獵為事凡出獵無不
火獲時童元範家住青山母嘗染疾晝常無苦至夜即
發如是一載醫藥備至而絶無瘳減時建中初有善易
者朱邯歸豫章路經範舍邯為筮之乃謂元範曰君今
日未時可具衫服於道側伺之當有執弓挾矢過者君
能求之斯人必愈君母之疾且究其原矣元範如言果
得楚賓張弓驟馬至元範拜請過舍賓曰今早未有所
獲君何見留元範以其母疾告之賓許諾元範備飲膳
遂宿楚賓於西廡是夜月明如晝楚賓乃出戶見空中
有一大鳥飛來元範堂舍上引喙啄屋即聞堂中呌聲
痛楚難忍楚賓揆之曰此其妖魅也乃引弓射之兩發
皆中其鳥因爾飛去堂中哀痛之聲亦止至曉楚賓謂
元範曰吾昨夜已為子除母害矣乃與元範遶舍遍索
俱無所見因至壞屋中碓程古址有箭兩隻所中箭處
皆有血光元範遂以火燔之精怪乃絶母患自此平復
(出集異記)
太平廣記卷三百六十九
