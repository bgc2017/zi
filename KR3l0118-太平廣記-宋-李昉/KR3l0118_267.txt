太平廣記卷二百六十七
酷暴一
麻秋宋幼帝高洋
南陽王朱粲陳承親
薛震陳元光獨孤莊
索元禮羅織人元楷
武承嗣張易之兄弟郝𧰼賢
周興侯思止來俊臣
麻秋
後趙石勒將麻秋者太原胡人也植性虓險鴆毒有兒
啼母輙恐之麻胡來啼聲絶至今以為故事(出朝野僉載)
宋幼帝
明帝崩昱嗣位是為幼帝幼帝狂暴恣行誅戮出入無
度從者並執鋋矛錐鋸自隨有忤意擊腦椎陰刺心剖
腹之誅日有數十孝武帝二十八子明帝殺其十六餘
皆帝殺之子孫無在朝者(出談藪)
高洋
北齊高洋以光武中興為誅劉氏不盡於是大誅諸元
死者千餘棄之漳水有捕魚者得爪甲謂之元郎漁人
不忍食之唯元巒元長春元景安三家免誅巒以其女
為常山王妃春安等以其多力善射故也景安兄景皓
曰寧為玉碎不作瓦全景安奏其言帝復殺之自是元
氏子孫老幼貴賤無遗矣(出談藪)
南陽王
北齊南陽王入朝上問何以為樂王曰致蠍最樂遂收
蠍一宿得五斗置大浴斛中令一人脫衣而入被蠍所
螫宛轉號呌苦痛不可言食頃而死帝與王看之極喜
(出朝野僉載)
朱粲
隋末荒亂狂賊朱粲起於襄鄧間歲飢米斛萬錢亦無
得處人民相食粲乃驅男女小大仰一大銅鐘可三百
石煮人肉以餧賊生靈殱於此矣(闕)
陳承親
周恩州刺史陳承親嶺南大首領也專使子弟兵劫江
有一縣令從安南來承親馮買二婢令有難色承親每
日重設邀屈甚殷勤送别江亭即遣子弟兵從後劫殺
盡取財物將其妻及女至州妻叩頭求作婢不許亦縊
殺之取其女前後官人家過承親禮遇厚者必隨後劫
殺無有免者(出朝野僉載)
薛震
周杭州臨安尉薛震好食人肉有債主及奴詣臨安於
客舍遂飲之醉殺而臠之以水銀和煎并骨消盡後又
欲食其婦婦覺而遁縣令詰得其情申州錄事奏奉敇
杖殺之(出朝野僉載)
陳元光
周嶺南首領陳元光設客令一袍袴行酒光怒令曳出遂
殺之須臾爛煮以食諸客後呈其二手客懼攫喉而吐
(出摭言)
獨孤莊
周瀛州刺史獨孤莊酷虐有賊問不承莊引前曰若健
兒一一具吐放汝遂還巾帶賊並吐之諸官以為必放
頃莊曰將我作具來乃以鐡鈎長尺餘甚銛利以繩掛
於樹間謂賊曰汝不聞健兒鈎下死令以胲鈎之遣壯
士掣其繩則鈎出於腦矣謂司法曰此法何如答曰弔
民伐罪深得其宜莊大笑後莊左降施州刺史染病唯
憶人肉部下有奴婢死者遣人割肋下肉食之歲餘卒
(出朝野僉載)
索元禮
周推事使索元禮時人號為索使訊囚作鐡籠頭&KR0034;(呼角)
(反)其頭仍加楔焉多至腦裂髓出又為鳳凰曬翅獮猴鑽
火等以椽關手足而轉之並砍骨至碎又懸囚於梁下
以石縋頭其酷法如此元禮故胡人薛師之假父後坐
贜賄流死嶺南(出朝野僉載)
羅織人
周來俊臣羅織人罪皆先進狀敕依奏即籍没徐有功
出死囚亦先進狀某人罪合免敕依然後斷雪有功好
出罪皆先奉進止非是自專張湯探人主之情蓋為此
也(出談藪)
元楷
唐羽林將軍元楷三代告密得官男彦瑋告劉誠之破
家彦瑋處侍御麟德二年七月三日楷以反逆誅家口
配嶺南所謂積惡之家必有餘殃也(出朝野僉載)
武承嗣
周補闕喬知之有婢窈娘姝豔能歌舞有文章知之特
幸為之不婚偽魏王武承嗣暫借教姬人粧梳納之更
不放還知之乃作綠珠怨以寄之焉其詞曰石家金谷
重新聲明珠十斛買娉婷此日可憐偏自許此時歌舞
得人情君家閨閣不曾觀好將歌舞借人看意氣雄豪
非分理驕矜勢力横相干辭君去君終不忍徒勞掩袂
傷鉛粉百年離恨在高樓一代容顔為君盡窈娘得詩
飲泣不食三日投井而死承嗣出其尸於裙帶上得詩
大怒乃諷羅織人告之遂斬知之於南市破家籍没(出朝)
(野僉載)
張易之兄弟
周張易之為控鶴監弟昌宗為秘書監昌儀為洛陽令
競為豪侈易之為大鐡籠置鵝鴨於其内當中爇炭火
銅盆貯五味汁鵝鴨遶火走渴即飲汁火炙痛旋轉表
裏皆熟毛落盡肉赤烘烘乃死昌宗活繫驢於小室内
爇炭火置五味汁如前法昌儀取鐵橛釘入地縳狗四
足於橛上放鷹鷂活按其肉食肉盡而狗未死號呌酸
楚不復忍聽易之曾過昌儀憶馬腸儀取從騎破肋取
腸良久方死後誅易之昌宗等百姓臠割其肉肥白如
猪肪煎炙而食昌儀打雙脚折抉取心肝而後死斬其
首送都時云狗馬報(出朝野僉載)
郝𧰼賢
郝𧰼賢處俊孫也武后宿怒其祖戮及其孫𧰼賢臨刑
極罵而死自此法司恐是將殺人必先以木丸塞口然
後加刑(出談賓錄)
周興
周秋官侍郎周興推劾殘忍法外苦楚無所不為時人
號牛頭阿婆百姓怨謗興乃牓門判曰被告之人問皆
稱枉斬决之後咸悉無言(出朝野僉載)
侯思止
周侍御史侯思止醴泉賣餅食人也羅告准例酬五品
於上前索御史上曰卿不識字對曰獬豸豈識字但為
國觸罪人而已遂授之凡推勘殺戮甚衆更無餘語唯
謂囚徒曰不用你書言筆語止還我白司馬若不肯來
俊即與你孟青横遭苦楚非命者不可勝數白司馬者
北邙山白司馬坂也來俊者中丞來俊臣也孟青者將
軍孟青棒也後坐私畜錦朝堂决殺之(出朝野僉載)
來俊臣
來俊臣雍人也父操松州長史俊臣少詭譎無賴反覆
險詖殘忍荒慝舉世無比則天朝羅告諸王貴臣授朝
散大夫拜侍御史按制獄少不會意者必牽引之前後
坐夷滅千餘家朝廷累息無敢言者道路以目與侍御
史王弘義侯思止腹心羅告衣冠無間春夏誅斬人不
絶時於麗景門内置制獄亦號為新開門但入新開門
百不全一弘義戲謂麗景門為例竟門言入此門例竟
也俊臣與其黨朱南山等十餘輩造告密羅織經數千
言皆有條貫支節張本布置事狀由緒令其黨告之或
投匭以聞則天多委俊臣按問俊臣别造枷號為突地
吼遭其枷者輪轉於地斯須悶絶矣又作枷有十號棒
名見即承復有鐵圈籠頭當訊囚圈中下楔其餘名號
數十大略如此也囚人無貴賤必先列枷棒於地召囚
前曰此是作具見之魂膽飛越無不自誣者則天重其
爵賞以酬之故更競勸為酷矣由是告密之徒紛然道
路名流僶俛閱日而已朝士因朝默遭掩襲至於族滅
與其家訣曰不知重相見否天授中春官尚書狄仁傑
天官侍郎任令暉文昌右丞盧獻等五人並為其羅告
俊臣既以族人家為功欲引人承反乃奏請降敕一問
即承同首例得減死以脇仁傑等令承反傑欵曰大周
革命萬物惟新唐室舊臣甘從誅戮反是實俊臣乃少
寬之其判官王德夀謂傑曰尚書事已爾且得減死夀
今業已受驅策意欲求少階級馮尚書牽楊執柔可乎
傑曰若之何夀曰尚書昔在春官執柔任某司員外引
之可也傑曰皇天后土遣狄仁傑行此事耶以頭觸柱
血流被面德夀懼而謝焉仁傑既承反所司待日行刑
不復嚴防得馮首者求筆硯折被頭帛書之叙冤苦置
於綿衣中遣謂德夀曰時方熱請赴家人去其緜德夀
不復疑也家人得衣中書傑子光遠持之稱變得召見
則天覽之惘然召問俊臣曰卿言仁傑等承反今其子
弟訟冤何也俊臣曰此等何能自伏其罪臣寢處之甚
安亦不去其巾帶則天令通事舍人周綝往視之俊臣
遂命獄人令假傑等巾帶行立於西命綝視之懼俊臣
莫敢西顧但視東唯諾而已俊臣令綝少留附進狀乃
令判官妄為傑等作謝死表代署而進之鳳閣侍郎樂
思誨男年八九歲其家已族且隸於司農上變得召見
言俊臣等刻毒願陛下假條反狀以付之無大小皆如
狀矣則天意少解乃召見傑等曰卿承反何也傑等曰
向不承已死於枷棒矣則天曰何為作謝死表傑等曰
無因以表示之乃知其代署因釋此五家俊臣復奏大
將軍張乾最大將軍給使范雲仙於洛陽牧院勅按問
不堪苦自訟於國有功言辭頗厲俊臣命衛士亂刀斫
殺之雲仙亦歴事先朝稱使司冤苦俊臣言命截去其
舌士庶破膽無敢言者俊臣累坐贓出同州參軍逼奪
同列參軍妻仍辱其母莫敢言者尋授河南尉累遷太
僕卿則天賜其奴婢十人當受於司農時西番酋長大
將軍斛瑟羅家有細婢善歌舞俊臣且止司農賜令其
黨羅告斛瑟羅反將圖其婢諸酋長詣闕割耳𠢐面訟
冤者數十人乃得不族時綦連耀與劉思禮等有議長
安尉吉頊知之以語俊臣俊臣發之連坐族者數十俊
臣恃擅其功復羅遘頊頊得召見庭訴僅而免俊臣先
逼娶太原王慶說女俊臣素與河東衛遂忠有舊忠名
行雖不著然好學有詞辨酒酣詣俊臣俊臣方與妻族
宴集應門者妄云已出矣遂忠知妄入其家慢罵辱之
俊臣耻其親族命毆擊反接既而免之自此搆隙俊臣
將羅告武氏諸偽王及太平公主張易之等遂忠發之
則天屢保持而諸武及公主皆懼共毁之乃棄市國人
無少長皆怨恨競剮其肉斯須而盡則天覺悟降敕曰
來俊臣閭巷小人輕險有素以其頗申糺謫當謂微效
欵誠諸王等磐石宗枝必期毁敗南北衙文武將相咸
擬傾危宜加赤族之誅以雪蒼生之憤既族之無問士
庶男女相慶於道路咸曰自此後卧乃背得著牀不爾
朝不謀夕矣(出御史臺記)
太平廣記卷二百六十七
