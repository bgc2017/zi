太平廣記卷四百二十四宋李昉等編
龍七
閻浮龍吳山人白將軍
温媪柳子華斑石
張公洞五臺山池張老
費雞師汾水老姥李宣
濛陽湫鹽井龍尹皓
閻浮龍
龍在閻浮提者五十七億龍於翟陁尼不降濁水西洲
人食濁則夭單越人惡冷風雲不發冷於弗姿提洲不
作雷聲不起電光東洲惡之也其雷聲兜率天作歌頌
音閻浮提作海潮音其雨兜率天上雨摩尼獲世城雨
美膳海中注雨不絶如連阿修中雨羅丘伏閻浮提中
雨清浮水(出酉陽雜俎)
吳山人
隴州吳山縣有一人乘白馬夜行凡縣人皆夢之語曰
我欲移居暫假爾牛言訖即過其夕數百家牛及眀皆
被體汗流如水於縣南山曲出一湫方圓百餘步里人
以此湫因牛而遷謂之特牛湫也(出獨異志)
白將軍
僧元可言近傳有白將軍者嘗於曲江洗馬馬忽跳出
驚走前足有物色白如衣𢃄縈繞數匝遽令解之血流
數升白異之遂封紙帖中藏於衣箱一日送客至滻水
出示諸客客曰盍以水試之白以劍劃地成竅置蟲於
中沃盥其上少頃蟲蠕而長竅中泉湧倏忽自盤若一
席有黑氣如香烟徑出簷外衆懼曰必龍也遂急歸未
數里風雨驟至大震數聲(出酉陽雜俎)
温媪
温媪者即康州悦城縣孀婦也績布為業嘗於野岸拾
菜見沙草中有五卵遂收歸置績筐中不數日忽見五
小蛇殼一斑四青遂送于江次固無意望報也媪常濯
浣於江邊忽一日見魚在水跳躍戲於媪前自爾為常
漸有知者鄉里咸為龍之母敬而事之或詢以災福亦
言多徵應自是媪亦漸豐足朝廷知之遣使徵入京師
至全義嶺有疾却返悦城而卒鄉里共葬之江東岸忽
一夕天地晦暝風雨隨作及明移其冢於西而草木悉
於西岸(出嶺表錄異)
柳子華
柳子華唐時為成都令一旦方午忽有犢車一乘前後
女騎導從徑入廳事使一介告柳曰龍女且來矣俄而
下車左右扶衛昇階與子華相見云宿命與君合為匹
偶因止命酒樂極懽成禮而去自是往復為常遠近咸
知之子華罷秩不知所之俗云入龍宫得水仙矣(闕)
斑石
京邑有一士子因山行拾得一石子青赤斑斕大如雞
子甚異之置中箱中五六年因與嬰兒弄遂失之數日
晝忽風雨暝晦庭前樹下降水不絶如瀑布狀人咸異
其故風雨息樹下忽見此石已破中如雞卵出殼焉乃
知為龍子也(出原化記)
張公洞
義興縣山水秀絶張公洞尤竒麗里人云張道陵修行
之所也中有洞壑衆未敢入土氓姚生習道挈杖瓶火
負囊以入約行數百步漸漸明朗雲樹依稀近通步武
又十餘里見二道士對奕曰何人焉得來此具言始末
曰大志之士也姚生餒甚因求食旁有青泥數斗道士
指曰可飡此試探咀嚼覺芳馨食之遂飽道士曰爾可
去慎勿語世人再拜而返密懷其餘以訪市肆偶胡賈
見驚曰此龍食也何方而得乃述其事俱往尋之但黑
巨穴不復有路青泥出外已硬如石不可復食(出逸史)
五臺山池
五臺山北臺下有龍池約二畝有餘佛經云禁五百毒
龍之所每至亭午昏霧暫開比邱及净行居士方可一
覩比邱尼及女子近即時雷電風雨大作如近池必為
毒氣所吸逡廵而没(出傳竒)
張老
荆湘有僧寺背山近水水中有龍時或雷風大作損壊
樹木寺中有撞鐘張老者術士也而僧不知張老惡此
龍損物欲禁殺之密為法此龍已知化為人潛告僧曰
某寔龍也住此水多年或因出風雨損物為張老所禁
性命危急非和尚救之不可倘救其命奉一寳珠以伸
報答某即移於别處僧諾之夜喚張老求釋之張老曰
和尚莫受此龍獻珠否此龍甚窮唯有此珠性又恡惡
今若受珠他時悔無及僧不之信曰君但為我放之張
老不得已乃放龍夜後送珠於僧而移出潭水張老亦
辭僧去後數日忽大雷雨壊此僧舍奪其珠果如張老
之言(出原化記)
費雞師
蜀川有一費雞師者善知將來之事而亦能為人禳救
多在卭州蜀人皆神之時有一僧言往者雙流縣保唐
寺寺有張二師者因廵行僧房見有空院將欲住持率
家人掃灑之際於柱上得一小瓶子二師觀之見一蛇
在瓶内覆瓶出之約長一尺文彩斑駁五色備具以杖
觸之隨手而長衆悉驚異二師令一人挾之送於寺外
當攜掇之際隨觸隨大以至丈餘如屋椽矣二人擔之
方舉送者愈懼觀者隨而益多距寺約二三里所在撼
動之時增長不已衆益懼遂擊傷至於死明日此寺院
中有虹蜺亭午時下寺中僧有事至卭州見雞師說之
雞師曰殺龍女矣張二師與汝寺之僧徒皆當死乎後
卒如其言他應驗不可勝紀竟不知何術韋絢長兄為
杜元穎從事其弟妹皆識費師於京中已悉知有此事
自到即詢訪雞師之術凡有病者來告雞師即抱一雞
而往及其門乃持呪其雞令入内抵病者之所雞入而
死病者差雞出則病者不起矣時人遂號為費雞師又
以石子置病者腹上作法結印其石子斷者其人亦不
起也又能書符先焚符為灰和湯水與人吞之俄復吐
出其符宛然如不燒又云城南建昌橋下其南岸先有
龍窟歲常損人至有連馬而溺者如有攫拏於水當韋
臯時前後運石凡幾萬數頃之石復失焉後命道士投
簡於内以土築之方滿自此之後龍窟移于建昌寺佛殿
下與西廊龍井通焉而建昌橋下往往損人而不甚也
詢問吏卒往時人馬溺於其間良久尸浮皆白其血被
咒吸已盡而尸乃出焉(出戎幕閑談)
汾水老姥
汾水邊有一老姥獲一頳鯉顔色異常不與衆魚同既
攜歸老姥憐惜且竒之鑿一小池汲水養之經月餘後
忽見雲霧興起其頳鯉即騰躍逡廵之間乃漸昇霄漢
其水池即竭至夜又復來如故人見之者甚驚訝以為
妖怪老姥恐為禍頗追悔焉遂親至小池邊禱祝曰我
本惜爾命容爾生反欲禍我耶言纔絶其頳鯉躍起雲
從風至即入汾水唯空中遺下一珠如彈丸光晶射人
其老姥得之衆人不敢取後五年老姥長子患風病漸
篤醫莫能療老姥甚傷忽憶取是珠以召良醫其珠忽
化為一丸丹老姥曰此頳鯉遺我以救我子答我之惠
也遂與子服之其病尋愈(出滿湘錄)
李宣
李宣宰陽縣縣左有潭傳有龍居而鱗物尤美李之子
惰學愛釣術日往潭上一旦龍見滿潭水發如舒錦被
李子褫魄委竿而走盖釣術多以煎燕為餌果發龍之
嗜慾也(出北夢瑣言)
濛陽湫
彭州濛陽縣界地名清流有一湫鄉俗云此湫龍與西
山慈母池龍為婚每歲一會新繁人王睿乃博物者多
所辨正嘗鄙之秋雨後經過此湫乃遇西邊雷雨冥晦
狂風拔樹王睿縶馬障樹而避須臾雷電之勢止於湫
上倏然而霽天無纖雲詰彼居人正符前說也雲安縣
西有小湯溪土俗云此溪龍與雲安溪龍為親此乃不
經之談也或一日風雷自小湯溪循蜀江中而不至雲安
縣雲物回薄入溪中疾電狂霆誠可畏有柳毅洞庭之
事與此相符小湯之事自目覩也
鹽井龍
王蜀時䕫州大昌鹽井水中往往有龍或白或黃鱗鬛
光眀攪之不動唯沮沫而已彼人不以為異近者秭歸
永濟井鹵槽亦有龍蟠與大昌者無異識者曰龍之為
靈瑞也負圖以昇天今乃見於鹵中豈能雲行雨施乎
雲安縣漢成宫絶頂有天池深七八丈其中有物如蜥
蜴長咫尺五色備具躍於水面象小龍也有高遇者為
刺史詣宫設醮忽浮出或問監官李德符曰是何祥也
符曰某自生長於此且未常見漢成池中之物高既無
善政諂佛佞神亦已至矣安可定其是非也夷陵清衾
覆水或浮出大木横塞水面號為龍巢遂州高棟溪潭
每歲龍見一如狼山之事(出北夢瑣言)
尹皓
朱梁尹皓鎮華州夏將半出城廵警時蒲雍各有兵戈
相持故也因下馬於荒地中得一物如石又如卵其色
青黑光滑可愛命左右收之又行三二十里見村院佛
遂寘於像前其夜雷霆大震猛雨如注天火燒佛堂而
不損佛像盖龍卵也院外柳樹數百株皆倒植之其卵
已失(出玉堂閑話)
太平廣記卷四百二十四
