太平廣記卷四百七十二宋李昉等編
水族九
龜
陶唐氏禹葛洪
張廣定贛縣吏郗世了
孟彦暉營陵興業寺
唐太宗劉彦回吳興漁者
唐明皇帝寧晉民史論
徐仲高崇文汴河賈客
南人閻居敬池州民
李宗
陶唐氏
陶唐之世越裳國獻千歲神龜方三尺餘背上有文皆
科斗書記開闢已来帝命錄之龜歴伏㴞述帝功德銘
曰朱書龜歴之文(出述異記)
禹
禹盡力渠溝導川夷岳黃龍曳尾於前玄龜負青泥於
後玄龜河精之使者也龜頷下有印文皆古言作九州
山水之字禹所穿鑿之處皆以青泥封記其所使玄龜
印其上今人聚土為界此之遺像也(出王子年拾遺)
葛洪
葛洪云千歲靈龜五色具焉其雄額上兩骨起似角以
末朱浴之乃剔取其甲火炙擣服方寸匕日三盡一具
夀千歲(出抱朴子)
張廣定
陳仲弓異聞記曰張廣定邅亂避地有一女四歲不能
步又不忍棄之乃縣籠於古塜中冀他日得收其骨及
三年歸取之見其尚活問之女答曰食盡即餒見其旁
有一物引頸呼吸效之故能活廣定入冡視之乃一龜
也陳寔之言固不妄矣(出獨異志)
贛縣吏
晉義熙中范寅為南康郡時贛縣吏說先入山採薪得
二龜皆如二尺盤大薪未足遇有兩𣗳駢生吏以龜側
置𣗳間復行採伐去龜處稍遠天雨懶復取後經十二
年復入山見先龜一者甲巳枯一者尚生極長𣗳木所
處可厚四寸許兩頭厚尺餘如馬鞍狀(出幽明錄)
郗世了
郗世了在會稽造墓其地多石後破大石得一龜長尺
二寸許在石中石了無孔也得非龜石俱生乎既破出
之龜行動如常龜無異石受龜如人刻安之(出靈異志)
孟彦暉
武成三年庚午六月五日癸亥廣漢太守孟彦暉奏西
湖有金龜徑寸遊於荷葉之上畫圖上聞(出錄異記)
營陵
道州營陵中鼉甲長八尺下自然有文字前後四足各
踏一龜踏龜有時行或踰山越水俗莫敢犯(出錄異記)
興業寺
九曲靈龜池在襄陽縣東北三里遍學寺東古城舊有
興業寺今併入遍學寺唐景龍元年有陳留阮氏寓居
襄陽捨財於此寺東院創造堂宇時歲旱池涸即掘廣
深之急暴雨池溢乃是一大龜高數尺如半張牀大岸
側而行衆即驚呼龜遂躍入池中寺僧靈岫云院有折
碑云興業寺碑碑文梁散騎常侍庾元威撰其文可傳
者云此寺有靈龜一頭長三尺五寸冬潛春現多歴年
所隨衆上堂應時而食刺史安陸王照頻遇此龜其壊
碑因即扶豎今在遍學寺東院阮氏所修寺堂庭中浮
屠前池見在深五尺方二十步(出襄沔記)
唐太宗
唐武德末太宗欲平内難苑池内有白龜遊於荷葉之
上太宗取之化為白石瑩潔如玉登極之後降制曰皇
天眷祐錫以寳龜(出錄異記)
劉彦回
唐劉彦回父為湖州刺史有下寮於銀坑得一龜長一
尺持獻刺史羣官畢賀云得此龜人夀一千歲使君謝
已非其人故自騎馬送龜即至坑所其後十餘年刺史
亡彦回為房州司士將家屬之官屬山水泛溢平地盡
沒一家惶懼不知所適俄有大龜来引其路彦回與家
人謀曰龜乃靈物今来相導状若神三十餘口隨龜而
行悉是淺處歴十餘里乃至平地得免水難舉家驚喜
亦不知其由至此夕彦回夢龜云已昔在銀坑蒙先使
君之惠故此報恩(出廣異記)
吳興漁者
唐開元中吳興漁者於苕溪上每見大龜四足各蹋一
龜而行漁者知是靈龜持石投之中而獲焉久之以獻
州從事裴裴召龜人龜人云此王者龜不可以卜小事
所卜之物必死裴素狂妄時庭中有鵲其雛尚毨乃騐
誌之令卜者鑚龜焉數日大風損鵲巢鵲雛皆死尋又
命卜其婢所懷娠是兒女兆云當生兒兒生尋亦死裴
後竟進此龜也(出廣異記)
唐明皇帝
唐明皇帝嘗有方士獻一小龜徑寸而金色可愛云此
龜神明而不食可置之枕笥之中辟巨蛇之毒上常貯
巾箱中有小黃門恩渥方深而坐親累將竄南徼不欲
屈法免之密授此龜曰南荒多巨蟒常以龜置於側可
以無苦閹者拜受之及象郡之屬邑里市舘舍悄然無
一人投宿於旅館是夜月明如晝而有風雨之聲其勢
漸近因出此龜置於階上良久神龜伸頸吐氣其火如
綖直上高三四尺徐徐散去已而龜遊息如常向之風
雨聲亦已絶矣及明驛吏稍稍而至羅拜庭下曰昨知
天使將至合備迎奉適緣行旅誤殺一蛇衆知報冤蛇
必此夕為害側近居人皆出三五十里外避其毒氣某
等不敢遠出止在近山巖穴之中伏而待旦今則天使
無恙乃神明所祐非人力也久之行人漸至當道有巨
蛇十數皆已糜爛自此無復報冤之物人莫測其由逾
年黃門召歸長安復以金龜進上泣而謝曰不獨臣之
性命頼此生全南方之人永袪毒𩔖所全人命不知紀
極實聖德所及神龜之力也(出錄異記)
寧晉民
唐建中四年趙州寧晉縣沙河北有大棠梨百姓常祈
禱忽有羣蛇數千自東南来渡北岸集棠梨𣗳下為二
積留南岸者為一積俄見三龜徑寸纔繞行積蛇盡死
乃各登積視蛇腹悉有瘡若矢所中刺史康日知圖甘
棠梨三龜来獻(出酉陽雜俎)
史論
唐史論作將軍時忽覺妻所居房中有光異之因與妻
索房中且無所見一日妻早粧開奩奩中忽有金色龜
如錢吐五色氣彌滿一室後常養之(出異記)
徐仲
福州唐貞元末有村人賣一籠龜其數十三販藥人徐
仲以五鍰獲之村人云此聖龜不可殺徐置庭中一龜
藉龜而行八龜為導悉大六寸徐遂放於乾元寺後林
中一夕而失(出酉陽雜俎)
高崇文
唐贊皇公李德裕曰蜀𫝊張儀築成都城屢有頽壊時
有龜周行旋走至是一龜行路築之既而城果就予未
至郡日嘗聞龜殼猶在城内昨詢訪耆舊有軍資庫官
宇文遇者言比常在庫中元和初節度使高崇文知之
命工人截為腰帶胯具自張儀至崇文千餘載龜殼尚
在而武臣毀之深可惜也(出戎幕閑談)
汴河賈客
唐有賈客維舟汴河上獲一巨龜於竈火中煨之是夕
忘出之明日取視殼已燋矣拂拭去灰置於食牀上欲
食良久伸頸足動徐行牀上其生如常衆共異之投於
水中游泳而去(出錄異記)
南人
南人採龜溺以其性妬而與蛇交或雌蛇至有相趁闘
噬力小致斃者採時取雄龜置瓷盌及小盤中於龜後
以鏡照之既見鏡中龜即淫發而失溺又以紙炷火上
㶸熱點其尻亦致失溺然不及鏡照也得於道士陳釗
又海上人云龍生三卵一為吉弔也其吉弔上岸與鹿
交或於水邊遺精流槎遇之粘裹木枝如蒲桃焉色微
青黃復似灰色號紫稍花益陽道别有方說(出北夢瑣言)
閻居敬
新安人閻居敬所居為山水所浸恐屋壊移榻於戶外
而寝夢一烏人曰君避水在此我亦避水至此於君何
害而廹迮我如是不快甚矣居敬寤不測其故爾夕三
夢居敬曰豈吾不當止此耶因命移牀乃牀脚斜壓一
龜於戶限外放之乃去(出稽神錄)
池州民
池州民楊氏以賣鮓為業嘗烹鯉魚十頭令兒守之將
熟忽聞釜中乞命者數四兒驚懼走告其親共往視之
釜中無復一魚求之不得朞年所畜犬恒窺戶限下而
吠數日其家人曰去年鯉魚得非在此耶即撒戶視之
得龜十頭送之水中家亦無恙(出稽神錄)
李宗
李宗為楚州刺史郡中有尼方行於市忽據地而坐不
可推挽不食不語者累日所由司以告宗命武士扶起
掘其地得大龜長數尺送之水中其尼乃愈(出稽神錄)
太平廣記卷四百七十二
