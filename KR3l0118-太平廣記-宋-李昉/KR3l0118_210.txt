太平廣記卷二百十
畫一
烈裔敬君毛延夀
趙岐劉褒張衡
徐邈曹不興衛協
王獻之顧愷之顧光寳
王廙王濛戴逵
宗炳黃花寺壁
烈裔
秦有烈裔者騫霄國人秦皇帝時本國進之口含丹墨噀壁
以成龍獸以指歴如繩界之轉手方圓皆如規度方寸内有
五岳四瀆列國備焉善畫龍鳳軒軒然唯恐飛去(出王子年拾遺記)
敬君
齊敬君善畫齊王起九重臺召敬君畫君久不得歸思
其妻遂畫眞以對之齊王因覩其美錫金百萬遂納其
妻(出劉向說苑)
毛延夀
前漢元帝後宫既多不得常見乃令畫工圖其形按圖
召幸之諸宫人皆賂畫工多者十萬少者不減五萬唯
王嬙不肯遂不得召後匈奴求美人為閼氏上按圖召
昭君行及去召見貌美絕倫逡廵占對舉止閑雅帝悔
之而業已定帝重信於外國不復更人乃窮按其事畫
工皆棄市籍其家資皆巨萬畫工杜陵毛延夀為人形
醜好老少必得其真安陵陳敞雜畫山川𣗳木奔走牛
馬衆勢人形醜好不在延夀下杜陽望亦善畫尤善布
色同日棄市京師畫工於是差希(出西京雜記)
趙岐
後漢趙岐字邠卿京兆杜陵人多才藝善畫自為夀藏
於郢城中畫季札子産晏嬰叔向四人居賓位自居主
位各為讚誦獻帝建安六年官至太常卿(出范曄東漢書)
劉褒
後漢劉褒桓帝時人曾畫雲漢圖人見之覺熱又畫北
風圖人見之覺凉官至蜀郡太守(出張華博物志)
張衡
後漢張衡字平子南陽西鄂人高才過人性聰明天象
善書累拜侍中出為河間王相年六十二昔建州滿城
縣山有獸名駭神豕身人首狀貌醜惡百鬼惡之好出
水邊石上平子往寫之獸入水中不出或云此獸畏寫
之故不出遂去紙筆獸果出平子拱手不動潛以足指
畫之今號巴獸潭(出郭氏異物志)
徐邈
魏徐邈字景山性嗜酒善畫魏明帝遊洛水見白獺愛
之不可得邈曰獺嗜鯔魚乃不避死遂畫板作鯔魚懸
岸羣獺競来一時執得帝嘉歎曰卿畫何其神也答曰
臣未嘗執筆所作者自可庶幾(出齊諧記)
曹不興
謝赫云江左畫人吳曹不興運五十尺絹畫一像心敏
手疾須臾立成頭面手足胷臆肩背無遺失尺度此其
難也唯不興能之陳朝謝赫善畫嘗閱祕閣歎伏曹不
興所畫龍首以為若見真龍(出尚書故實)
衛協
晉衛協抱朴子云衛協張墨並為畫聖孫鴻之上林苑
圖協蹤最妙又七佛圖人不敢點眼睛愷之論畫云七
佛與烈女皆協之跡壯而有情勢毛詩北風圖亦協手
巧密於情思此畫短卷長裝八分陸彦遠題云元和宗
人維素將来余大父答以名馬精絹二百匹惟素後却
又將貨與韓愈愈之子昶借與相國段文昌却以模夲
歸於昶會昌元年見段家夲後於襄州從事見韓家夲
謝赫云古畫皆略至此始精六法頗為兼善雖不備該
形似而有氣韻陵跨羣雄曠代絕筆在第一品曹不興
下張墨荀勖上(出名畫記)
王獻之
晉王獻之字子敬少有盛名風流高邁草隸繼父之美
妙於畫桓温嘗請畫扇誤落筆就成烏駮牸牛極妙絕
又書駮牛賦於扇上此扇義熙中猶在(出名畫記)
顧愷之
晉顧愷之字長康小字虎頭晉陵人多才氣尤攻丹青
𫝊寫形勢莫不妙絕謝安謂長康曰卿畫自生人已来
未有又云卿畫蒼蒼古来未有曾以一厨畫暫寄桓玄
皆其妙跡所珍祕者封題之其後玄開取之誑云不開
愷之不疑被竊直云妙畫通神變化飛去猶人之登仙
也愷之有三絕才絕畫絕癡絕又嘗悦一鄰女乃畫女
於壁當心釘之女患心痛告於長康康遂拔釘乃愈又
嘗欲寫殷仲堪真仲堪素有目疾固辭長康曰明府無
病若明點瞳子飛白拂上便如輕雲蔽日畫人物數年
不點目睛人問其故答曰四體妍蚩夲無關於妙處𫝊
神寫貌正在阿堵之中又畫裴楷真頰上乃加三毛云
楷俊朗有鑒識具此觀之者定覺殊勝嵇康贈以四言
詩畫為圖常云手揮五絃易目送歸鴻難又畫謝幼輿
於一巖中人問其故云一邱一壑此子宜置巖壑中長
康又嘗於瓦棺寺北殿内畫維摩居士畫畢光輝月餘
京師寺記云興寧中瓦棺寺初置僧衆設刹會請朝賢
士庶宣疏募緣時士大夫莫有過十萬者長康獨注百
萬長康素貧衆以為大言後寺僧請勾疏長康曰宜備
一壁閉戶往来一月餘所畫維摩一軀工畢將欲點眸
子乃謂僧衆曰第一日觀者請施十萬第二日者請施
五萬第三日觀者可任其施及開戶光照一寺施者填
咽俄而及百萬劉義慶世說云桓大司馬每請長康與
羊欣講論畫書竟夕忘疲(出名畫記)
又
清夜遊西園圖顧長康畫有梁朝諸王䟦尾處云圖上
若干人並食天厨貞觀中褚河南諸賢題處具在夲張
惟素家收得至相國張公弘靖元和中宣惟素并鍾元
常寫道德經同進入内後中貴人崔譚峻自禁中將出
復流傳人間惟素子周封前涇州從事在京一日有人
將此圖求售周封驚異之遽以絹數疋易得經年忽聞
欵門甚急問之見數人同稱仇中尉願以三百素絹易
公清夜圖周封憚其廹脅遽以圖授之明日果齎絹至
後方知詐偽乃是一豪士求江淮大監院時王淮判鹽
鐡酷好書畫謂此人曰為余訪得此圖然遂公所請因
為計取耳及王家事起復流一粉鋪家郭侍郎承嘏閽
者以錢三百市得郭公卒又流傳至令狐家宣宗嘗問
相國有何名畫相國具以圖對後進入内(出尚書故實)
顧光寳
顧光寳能畫建康有陸溉患瘧經年醫療皆無效光寳
常詣溉溉引見於卧前謂光曰我患此疾久不得療矣
君知否光寳不知溉患謂溉曰卿患此深是不知若聞
安至伏室遂命筆以墨圖一獅子令於外戶牓之謂溉
曰此出手便靈異可虔誠啓心至禱明日當有驗溉命
張戶外遣家人焚香拜之已而是夕中夜戶外有窸窣
之聲良久乃不聞明日所畫獅子口中臆前有血淋漓
及於戶外皆點焉溉病乃愈時人異之(出八朝畫錄)
王廙
晉王廙字世將瑯琊臨川人善屬詞攻書畫過江後為
晉朝書畫第一音律衆妙畢綜元帝時為左衛將軍封
武康侯時鎮軍謝尚於武昌樂寺造東塔戴若思造西
㙮並請廙畫(出名畫記)
王濛
晉王濛字仲祖晉陽人放誕不羈書比廙翼丹青甚妙
頗希高遠嘗往驢肆家畫轜車自云我嗜酒好肉善畫
但人有飲食美酒精絹我何不可也特善清談為時所
重(出名畫記)
戴逵
晉戴逵字安道譙郡銍縣人幼年已聰明好學善琴攻
畫為童兒時以白瓦屑雞卵汁和溲作鄭玄碑時稱絕
妙庾道季看之語逵云神猶太俗卿未盡耳逵曰唯務
光當免卿此語(出名畫記)
又
戴安道幼歲在瓦棺寺内畫王長史見之曰此童非徒
能畫亦終當致名但恨吾老不見其盛耳(出世說雜書)
宗炳
宋宗炳字少文善書畫好山水西涉荆巫南登衡嶽因
結宇衡山以疾還江陵歎曰老疾俱至名山恐難遍遊
當澄懷觀道臥以遊之凡所遊歴皆圖於壁坐臥向之(出名畫記)
黃花寺壁
後魏孝文帝登位初有魏城人元兆能以九天法禁絕
妖怪先鄴中有軍士女年十四患妖病累年治者數十
人並無據一日其家以女来謁元兆所止謁兆兆曰此
疾非狐狸之魅是妖畫也吾何以知今天下有至神之
妖有至靈之怪有在陸之精有在水之魅吾皆知之矣
汝但述疾狀是佛寺中壁畫四天神部落中魅也此言
如何其女之父曰某前於雲門黃花寺中東壁畫東方
神下乞恩常携此女到其下又女常懼此畫之神因夜
驚魘夢惡鬼来持女而笑由此得疾兆大笑曰故無差
因忽與空中人語左右亦聞空中有應對之音良久兆
向庭嗔責之云何不速曳亟持来左右聞空中云春方
大神傳語元大行惡神吾自當罪戮安見大行兆怒向
空中語曰汝以我誠逹春方必請致之我為暫責請速
鏁致之言訖又向空中語曰召二雙牙八赤眉往要不
去聞東方左右咸聞有風雨之聲乃至兆大笑曰汝無
形相畫之妍致耳有何恃而魅生人也兆謂其女曰汝
自辨其狀形兆令見形左右見三神皆丈餘各有雙牙
長三尺露於唇口外衣青赤衣又見八神俱衣赤眼眉
並殷色共扼其神直逼軒下蓬首目赤大鼻方口牙齒
俱出手甲如鳥兩足皆有長毛衣若豹鞹其家人謂兆
曰此正女常見者兆令前曰爾本虚空而畫之所作耳
柰何有此妖形其神應曰形本是畫畫以象真真之所
示即乃有神况所畫之上精靈有凭可通此臣所以有
感感之幻化臣實有罪兆大怒命侍童取礶瓶受水淋
之盡而惡神之色不衰兆更怒命煎湯以淋須臾神化
如一空囊然後令擲去空野其女於座即愈而父載歸
鄴復於黃花寺尋所畫之處如水之洗因而駭歎稱異
僧雲敬見而問曰汝此来見畫歎稱必有異耶可言之
其人曰我女患疾為神所擾今元先生稱是此寺畫作
妖乃指畫處所洗之神僧大驚曰汝亦異人也此寺前
月中一日晝晦忽有惡風玄雲聲如雷震遶寺良久聞
畫處如擒捉之聲有一人云勢力不加元大行不如速
去言訖風埃乃散寺中朗然晩見此處一神如洗究汝
所說正符其事兆即寇謙之師也(出林登博物志)
太平廣記卷二百十
