太平廣記卷二百二十三
相三
桑道茂韋夏卿駱山人
李生王鍔竇易直
李潼賈餗婁千寳
丁重夏侯生薛少尹
周玄豹程遜
桑道茂
李西平晟之爲將軍也嘗謁桑道茂茂云將軍異日爲
京兆尹愼少殺人西平曰武夫豈有京兆尹之望後興
元收復西平兼京尹時桑公在俘囚之中當斷之際告
西平公忘少殺人之言耶西平釋之(出傳載)
韋夏卿
韋獻公夏卿有知人之鑒人不知也因退朝於街中逢
再從弟執誼從弟渠牟舟三人皆第二十四並爲郎官
簇馬良久獻公曰今日逢三二十四郎輒欲題目之語
執誼曰汝必爲宰相善保其末耳語渠牟曰弟當别承
主上恩而速貴爲公卿語舟曰三人之中弟最長遠而
位極旄鉞由是竟如言(出傳載)
駱山人
王庭湊始生於恒山西南三十里石邑别墅當生之後
常有鳩數十朝集庭𣗳暮宿簷戶之下有里人路德播
異之及長駢脇善隂符鬼谷之書歴居戎職頗得士心
以長慶元年春二月曾使河陽廻及沇水酒困寢於道
忽有一人荷策而過熟視之曰貴當列土非常人有從
者竇載英寤以告庭湊庭湊馳數里及之致敬而問自
云濟源駱山人向見君鼻中之氣左如龍右如虎龍虎
氣交當王於今年秋子孫相繼滿一百年吾相人多矣
未見有如此者復云家之庭合有大𣗳𣗳及於堂是兆
也庭湊既歸遇田弘正之難中夜有軍士叩門僞呼官
稱庭湊股慄欲逃載英曰駱山人之言時至矣是夜七
月二十七日也庭湊意乃安及爲畱後他日歸其别墅
視家庭之𣗳婆娑然暗北舍矣墅西有飛龍山神庭湊
往祭之將及其門百步見一人被衣冠折腰於庭凑庭凑
問左右皆不見及入廟神乃側坐衆皆異之因令面東
起宇今尚存焉尋以德播爲上賓載英列爲首校訪駱
山人久而方獲待以函丈之禮乃别搆一亭去則懸榻
號駱氏亭報疇昔也(出唐年譜錄)
李生
杜悰通貴日久門下有術士李生悰待之厚悰任西川
節度使馬埴罷黔南赴闕取路至西川李術士一見埴
謂悰曰受相公恩久思有以效答今有所報矣黔中馬
中丞非常人也相公當厚遇之悰未之信也李生一日
密言於悰曰相公將有甚禍非馬中丞不能救乞厚結
之悰始驚信發日厚幣贈之仍令邸吏爲埴於闕下買
宅生生之費無闕焉埴至闕方知感悰不知其旨尋除
光禄卿報狀至蜀悰謂李生曰貴人至闕也作光祿勲
矣術士曰姑待之稍進大理卿又遷刑部侍郎充鹽鐵
使悰始驚憂俄而作相懿安皇后宣宗幽崩悰懿安子
壻也忽一日内牓子索檢責宰臣元載故事埴喻旨翌
日延英上前萬端營救素辯博能廻上意事遂寢(出前定錄)
王鍔
王鍔爲辛杲下偏禆杲時帥長沙一旦擊毬馳騁既酣
鍔向天呵氣氣高數丈若匹練上衝杲謂其妻曰此極
貴相遂以女妻之鍔終爲將相(出獨異志)
竇易直
竇相易直幼時名祕家貧就業村學其教授叟有道術
而人不知一日近暮風雪暴至學童悉歸家不得而宿
于漏屋之中寒爭附火唯竇公寢於榻夜深方覺叟撫
公令起曰竇祕君後爲人臣貴夀之極勉勵自愛也及
德宗幸奉天日公方舉進士亦隨駕而西乘一蹇驢至
開遠門人稠路隘其扉將闔公懼勢不可進聞一人叱
驢兼捶其後得疾馳而出顧見一黑衣卒呼公曰秀才
已後莫忘閭情及升朝訪得其子提挈累至吏中榮逹
(出因話錄)
李潼
韋處厚在開州也嘗有李潼崔沖二進士来謁畱連月
餘日會有過客西川軍將某者能相術於席上言李潼
三日内有虎厄後三日處厚與諸客遊山寺自上方抵
下方日已暮矣李先下崔沖後来沖大呼李云待沖来
待沖来李聞待沖来聲謂虎至顚蹶墜下山趾絕而復
蘇數日方愈及軍將廻謂李曰君厄過矣(出傳載)
賈餗
賈餗布衣時謁滑臺節度使賈耽以餗宗黨分更喜其
人文甚宏贍由是益所延納忽一日賓客大會有善相
者在眈座下及餗退而相者曰向来賈公子神氣俊逸
當位極人臣然惜哉是執政之時朝廷微變若當此際
諸公宜早避焉耽頷之以至動容及太和末餗秉鈞衡
有知者潛匿於山谷間十有三四矣(出杜陽編)
婁千寳
浙東李褒聞婺女婁千寳呂元芳二人有異術發使召
之既到李公便令止從事廳從事問曰府主八座更作
何官元芳對曰適見尚書但前浙東觀察使恐無别拜
千寳所述亦爾從亊默然罷問及再見李公公曰僕他
日何如二術士曰稽山竦翠湖柳垂隂尚書畫鷁百艘
正堪遊觀昔人所謂人生一世若輕塵之著草何論異
日之榮悴榮悴定分莫敢面陳因問幕下諸公元芳曰
崔副使芻言李推官正範器度相似但作省郎止于郡
守團練李判官服古自此大醉不過數場何論官矣觀
察判官任轂止於小諫不換朱衣楊損支使評事雖骨
體清瘦幕中諸賓福夀皆不如盧判官纁雖即狀貌光
澤若比團練李判官在世日月稍久夀亦不如副使與
楊李三人禄秩區分矣二術士所言咸未之信默以證
焉是後李服古不過五日而逝誠大醉不過數場也李
尚書及諸從事驗其所說敬之如神時羅郎中紹權赴
任明州竇弘餘少卿(常之子也)赴台州李公於席上問台明
二使君如何婁千寳曰竇使君必當再醉望海亭羅使
君此去便應求道四明山不遊塵世矣後竇少卿罷郡
再之府庭是重醉也羅郎中遷於海島故以學道爲名
知其不還也李尚書歸義興未幾物故是無他拜盧纁
判官校理明年逝於宛陵使幕比李服古官稍久矣爲
少年也任轂判官纔爲補闕休官歸圃田是不至朱紫
也崔芻言郎中止於吳興郡李範郎中止於九江二公
皆自南宫出爲名郡是乃祿秩相參獨楊損尚書三十
年來兩爲給事再任京尹防禦三峰青州節度使年逾
耳順官歴藩垣浙東同院諸公福夀悉不如也皆依婁
呂二生所說焉杜勝給事在杭州之日問千寳已爲宰
相之事何如曰如筮得震卦有聲而無形也當此之時
或隂人所譛也若領大鎮必憂悒成疾可以修禳之後
杜公爲度支侍郎有直上之望草麻待宣府吏已上於
杜公門搆板屋將布沙堤忽有東門驃騎奏以小疵而
承旨以蔣伸侍郎拜相杜出鎮天平憂悒不樂去其失
望也乃歎曰金華婁山人之言果應矣欲令招千寳元
芳又曰婁呂二生孤雲野鶴不知棲宿何處杜尚書尋
亦終于鄆州鍾離侑少詹昔歲閒居東越覩斯異術每
求之二生不可得也(出雲溪友議)
丁重
處士丁重善相人駙馬于悰方判鹽鐵頻有宰弼之耗
時路巖秉鈞持權與之不恊一旦重至新昌私第値于
公適至路曰某與之賓朋處士垂箔細看此人終作宰
相否備陳飲饌畱連數刻既去問之曰所見何如重曰
入相必矣兼在旬月之内巖笑曰見是貴戚復作鹽鐵
使耳重曰不然請問于之恩澤何如宣宗朝鄭都尉巖
曰又安可比乎重曰鄭爲宣宗注意者久而竟不爲相
豈將人事可以斟酌某比不熟識于侍郎今日見之觀
其骨狀眞爲貴人其次風儀秀整禮貌謙抑如百斛重
器所貯尚空其半安使不益於祿位哉苟踰月不居廊
廟某無復更至門下巖曰處士之言可謂遠矣其後浹
旬于果登台鉉巖每見朝賢大爲稱賞由兹聲動京邑
車馬造門甚衆凡有所說其言皆驗後居終南山中好
事者亦至其所(出劇談錄)
夏侯生
廣南劉僕射崇龜常有台輔之望必謂罷鎮便期直上
羅浮處士夏侯生有道崇龜重之因問將來之事夏生
言其不入相發後三千里有不測之事洎歸闕至中路
得疾而終劉山甫亦蒙夏生言示五年行止事無不驗
蓋飲啄之有分也(出北夢瑣言)
薛少尹
荆南節度判司空董與京兆杜無隱即滑臺杜慆常侍
之子洎蜀人梁震俱稱進士謁成中令欲希薦送有薛
少尹者自蜀沿流至渚宫三賢常訪之一日薛亞謂董
曰閣下與京兆勿議求名必無所遂杜亦不夀唯大賢
忽爲人縶維官至朱紫如梁秀才者此舉必捷然登第
後一命不沾也後皆如其言梁公却思歸蜀重到渚宫
江路梗紛未及西泝淮師寇江陵渤海王邀致府衙俾
草檄書欲辟於府幕堅以不仕爲志渤海敬諾之二紀
依棲竟麻衣也薛尹之言果驗矣(出北夢瑣言)
周玄豹
後唐周玄豹燕人少爲僧其師有知人之鑒從遊十年
不憚辛苦遂傳其祕還鄉歸俗盧程爲道士與同志三
人謁之玄豹退謂人曰適二君子明年花發俱爲故人
唯彼道士他年甚貴來歲二人果卒盧果登庸後歸晉
陽張承業俾明宗易服列於諸挍之下以他人請之曰
此非也玄豹指明宗於末綴曰骨法非常此爲内衙太
保乎或問前程唯云末後爲鎮帥明宗夏皇后方事巾
櫛有時忤旨大犯檟楚玄豹曰此人有藩侯夫人之位
當生貴子其言果驗凡言吉凶莫不神中事多不載明
宗自鎮帥入謂侍臣曰周玄豹昔曾言朕事頗有徵可
詔北京津置赴闕趙鳳曰袁許之事玄豹所長若詔至
輦下即爭問吉凶恐近妖惑乃令就賜金帛官至光祿
卿年至八十而終(出北夢瑣言)
程遜
晉太常卿程遜足下有龜文嘗招相者視之相者告曰
君終有沉溺之厄其後使於浙右竟葬於海魚之腹漢
李固傳云固足履龜紋而位至三公卒無水害同事而
異應也(出玉堂閒話)
太平廣記卷二百二十三
