太平廣記卷七十一
道術一
趙高董仲君葛玄
竇德玄
趙高
秦王子嬰常寢扵望夷宫夜夢有人身長十丈鬚髮絶
青納玉舄而乘丹車駕朱馬至宫門云欲見秦王嬰閽
者許進焉子嬰乃與之言謂嬰曰予是天使也從沙丘
來天下將亂當有欲誅暴者翌日乃起子嬰既疑趙高
因囚高扵咸陽獄納高扵井中七日不死更以鑊煮之
亦七日不沸戮之子嬰問獄吏曰高其神乎獄吏曰初
囚高之時見高懷有一青丸大如雀卵時方士說云趙
高先世受韓終丹法受此丹者冬日坐扵冰夏日卧扵
爐上不覺寒熱也及高戮子嬰棄尸扵九逵之路泣送
者千家咸見一青雀從高尸中出直飛入雲九轉之騐
信于是乎(出王子年拾遺記)
董仲君
漢武帝嬖李夫人及夫人死後帝欲見之乃詔董仲君
與之語曰朕思李氏其可得見乎仲君曰可遠見而不
可同扵帷席帝曰一見足矣可致之仲君曰黑河之北
有暗海之都也出潜英之石其色青質輕如毛羽寒盛
則石温夏盛則石冷刻之為人像神語不異真人使此
石像往則夫人至矣此石人能譯人語有聲無氣故知
神異傳也帝曰此石可得乎仲君曰願得樓船百艘巨
力千人能浮水登木者皆使明扵道術賫不死之藥乃
至闇海經十年而還昔之去人或昇雲不歸或託形假
死獲反者四五人得此石即令工人依先圖刻作李夫
人形俄而成置扵輕紗幕中宛若生時帝大悦問仲君
曰可得近乎仲君曰譬如中宵忽夢而晝可得親近乎
此石毒特宜遠望不可廹也勿輕萬乘之尊惑此精魅
也帝乃從其諫見夫人畢仲君使人舂此石人為九段
不復思夢乃築夢靈臺旹祀之(出王子年拾遺記)
葛玄
葛玄字孝先從左元放受九丹金液仙經未及合作常
服餌术尤長扵治病鬼魅皆見形或遣或殺能絶榖連
年不飢能積薪烈火而坐其上薪盡而衣冠不灼飲酒
一斛便入深泉澗中卧酒觧乃出身不濡濕玄備覧五
經又好談論好事少年數十人從玄遊學嘗船行見器
中藏書札符數十枚因問此符之騐能為何事可見得
否玄曰符亦何所為乎即取一符投江中逆流而上曰
何如客曰異矣又取一符投江中停立不動須臾下符
上上符下三符合一處玄乃取之又江邊有一洗衣女
玄謂諸少年曰吾為卿等走此女何如客曰善乃投一
符扵水中女便驚走數里許不止玄曰可以使止矣復
以一符投水中女即止還人問女何怖而走荅曰吾自
不知何故也玄常過主人主人病祭祀道精主人使玄
飲酒精人言語不遜玄大怒曰奸鬼敢爾敕伍伯曳精
人縳柱鞭脊即見如有人牽精人出者至庭抱柱觧衣
投地但聞鞭聲血出淋漓精人故作鬼語乞命玄曰赦
汝死罪汝能令主人病愈否精人曰能玄曰與汝三日
期病者不愈當治汝精人乃見放玄常行過廟此神常
使往來之人未至百步乃下騎乘中有大樹數十株上
有衆鳥莫敢犯之玄乘車過不下須臾有大風廻逐玄
車塵埃漫天從者皆辟易玄乃大怒曰小邪敢爾即舉
手止風風便止玄還以符投廟中樹上鳥皆墮地而死
後數日廟樹盛夏皆枯尋廟屋火起焚燒悉盡玄見買
魚者在水邊玄謂魚主曰欲煩此魚至河伯處可乎魚
人曰魚已死矣何能為玄曰無苦也乃以魚與玄玄以
丹書紙納魚腹擲魚水中俄頃魚還躍上岸吐墨書青
色如大葉而飛去玄常有賓後來者出迎之坐上又有
一玄與客語迎送亦然時天寒玄謂客曰貧居不能人
人得爐火請作火共使得煖玄因張口吐氣赫然火出
湏臾滿屋客盡得如在日中亦不甚熱諸書生請玄作
可以戱者玄旹患熱方仰卧使人以粉粉身未及結衣
荅曰熱甚不能起作戱玄因徐徐以腹揩屋棟數十過
還復牀上及下冉冉如雲氣腹粉着屋棟連日猶在玄
方與客對食食畢潄口口中飯盡成大蜂數百頭飛行
作聲良久張口羣蜂還飛入口中玄嚼之故是飯也玄
手拍牀蝦䗫及諸蟲飛鳥燕雀魚鼈之属使之舞皆應
絃節如人玄止之即止玄冬中能為客設生瓜夏致冰
雪又能取數十錢使人𣪚投井中玄徐徐以器扵上呼
錢出扵是一一飛從井中出悉入器中玄為客致酒無
人傳杯杯自至人前或飲不盡杯亦不去畫流水即為
逆流十丈許于時有一道士頗能治病從中國來欺人
言我數百歲玄知其誑後會衆坐玄謂所親曰欲知此
公年否所親曰善忽有人從天上下舉坐瞩目良久集
地着朱衣進賢冠入至此道士前曰天帝詔問公之比
年幾許而欺誑百姓道士大怖下牀長跪荅曰無狀實
年七十三玄因撫手大笑忽然失朱衣所在道士大慚
遂不知所之吳大帝請玄相見欲加榮位玄不聽求去
不得以客待之常共遊宴坐上見道間人民請雨帝曰
百姓請雨安可得乎玄曰易得耳即便書符著社中一
時之間天地晦冥大雨流注中庭平地水尺餘帝曰水
寧可使有魚乎玄曰可復書符水中須臾有大魚百許
頭亦各長一二尺走水中帝曰可食乎玄曰可遂使取
治之乃真魚也常從帝行舟遇大風百官船無大小多
濡沒玄船亦淪失所在帝歎曰葛公有道亦不能免此
乎乃登四望山使人船鈎船沒已經宿忽見玄從水上
來既至尚有酒色謝帝曰昨因侍從而伍子胥見彊牽
過卒不得捨去煩勞至尊暴露水次玄每行卒逢所親
要于道間樹下折草刺樹以杯器盛之汁流如泉杯滿
即止飲之皆如好酒又取土石草木以下酒入口皆是
鹿脯其所刺樹以杯盛之杯至即汁出杯滿即止他人
取之終不為出也或有請玄玄意不欲往主人彊之不
得已随去行數百步玄腹痛止而卧地須臾死舉頭頭
斷舉四肢四肢斷更臭爛蟲生不可復近請之者遽走
告玄家更見玄故在堂上此人亦不敢言之走還向玄
死處已失玄尸所在與人俱行能令去地三四尺仍並
而步又玄遊會稽有賈人從中國過神廟廟神使主簿
教語賈人曰欲附一封書與葛公可為致之主簿因以
函書擲賈人船頭如釘着不可取及達會稽即以報玄
玄自取之即得語弟子張大言曰吾為天子所逼留不
遑作大藥今當尸觧八月十三日日中旹當發至期玄
衣冠入室卧而氣絶其色不變弟子燒香守之三日夜
半忽大風起發屋折木聲如雷炬滅良久風止忽失玄
所在但見委衣床上帶無觧者旦問隣家隣家人言了
無大風風止止一宅籬落樹木皆敗折也(出神仙傳)
竇德玄
竇德玄河南人也貞觀中任都水使者旹年五十七奉
使江西發路上船有一人附載竇公每食餘恒啗附載
者如是數日欲至揚州附載辭去公問曰何速荅曰某
是司命使者因竇都水往揚州司命遣某追之公曰都
水即是某也何不早言荅曰某雖追公公命合終于此
地此行未至不可漏洩所以随公至此在路蒙公餘食
常愧扵懷意望免公此難以報長者深惠公曰可禳否
荅曰頗聞道士王遠和乎公曰聞之使者曰今見居揚
州府幽冥間事甚機密幸勿泄之但某在船日恒賴公
賜食懷愧甚深今不拯公遂成負德王尊師行業幽顯
衆共尊敬其所施為人天欽尚與人章醮有阨難者天
曹皆赦公可屈節咨請得度斯難明晚奉報旋滅去公
既奉敕初到揚州長史以下諸官皆來迎公未論事但
問官僚見王尊師乎于旹諸官莫測其意催遣迎之須
臾王尊師至屏左右具陳情事師曰比内修行正法至
于祭醮之業皆所不為公銜命既重勉勵為作法之效
騐未敢懸知于是命侍童寫章登壇拜奏明晚使者來
報公曰不免矣公又求哀甚切使者曰事已如此更令
奏之明晚當報仍買好白紙作錢扵净處咨白天曹吏
使即燒却若不燒還不得用不爾曹司稽留行更得罪
公然之又白師師甚不悦公曰惟命是遵碩垂拯濟師
哀之又奏明晚使者来還報云不免公苦問其故初不
肯言後俛首荅曰道家章奏猶人間上章表耳前上之
章有字失體次上之章復草書仍乞二字表奏人主猶
須整肅况天尊大道其可忽諸所上之章咸被棄擲既
不聞徹有何濟乎公又重使令其請託兼具以事白師
師甚悦云審爾乎比竊疑章表符奏繆妄而已如公所
言騐若是乎乃扵壇上取所奏之章見字誤書草一如
公言師云今奏之章貧道自寫再三合格如法奏之明
旦使者報公云事已諧矣師曰此更延十二年公謂親
表曰比見道家法未嘗信之今蒙濟拔其騐如兹從今
以往請終身事之便就清都觀尹尊師受法籙舉家奉
道春秋六十九而卒(出玄門靈妙記)
太平廣記卷七十一
