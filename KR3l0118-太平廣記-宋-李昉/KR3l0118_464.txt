太平廣記卷四百六十四宋李昉等編
水族一
魚
東海大魚鼉魚南海大魚
鯨魚鯉魚海人魚
南海大蠏海鰌鰐魚
吳餘鱠魚石頭魚黃臘魚
烏賊魚横公魚骨雷
彭蚏鯪魚鯢魚
比目魚鹿子魚子歸魚
鯸鮧魚鯽魚䱰魚
黃魟魚蟕蠵海鷰
鮫魚
東海大魚
東方之大者東海魚焉行海者一日逢魚頭七日逢魚
尾魚産則百里水為血(出玄中記)
鼉魚
博物志云南海有鼉魚斬其首乾之㭬去其齒而更復
生者三乃已南州志亦云然又聞廣州人說鰐魚能陸
追牛馬水中覆舟殺人值網則不敢觸有如此畏慎其
一孕生卵數百於陸地及其成形則有蛇有龜有鼈有
魚有鼉有為蛟者凡十數𩔖及其被人捕取宰殺之其
靈能為雷電風雨此殆神物龍𩔖(出感應經)
南海大魚
嶺南節度使何履光者朱崖人也所居傍大海云親見
大異者有三其一曰海中有二山相去六七百里晴朝
遠望青翠如近開元末海中大雷雨雨泥狀如吹沫天
地晦黑者七日人從山邊來者云有大魚乘流入二山
進退不得久之其鰓挂一崖上七日而山折魚因爾得
去雷魚聲也雨泥是口中吹沫也天地黑者是吐氣也
其二曰海中有洲從廣數千里洲上有物狀如蟾蜍數
枚大者周廻四五百里小者或百餘里每至望夜口吐
白氣上屬於月與月争光其三曰海中有山周回數千
里每夏初則有大蛇如百仞山長不知幾百里開元末
蛇飲其海而水減者十餘日意如渴甚以身繞一山數
十匝然後低頭飲水久之遂拆蛇及山被吞俱盡亦不
知吞者是何物也(出廣異記)
鯨魚
開元末雷州有雷公與鯨鬭身出水上雷公數十在空
中上下或縱火或詬擊七日方罷海邊居人往看不知
二者何勝但見海水正赤(出廣異記)
鯉魚
開元中台州臨海大蛇與鯉魚鬭其蛇大如屋長繞孤
島數匝引頭向水其魚如小山鬐目皆赤往來五六里
作勢交擊魚用鱗鬐上觸蛇蛇以口下咋魚如是鬭者
三日蛇竟為魚觸死(出廣異記)
海人魚
海人魚東海有之大者長五六尺狀如人眉目口鼻手
爪頭皆為美麗女子無不具足皮肉白如玉無鱗有細
毛五色輕軟長一二寸髮如馬尾長五六尺隂形與丈
夫女子無異臨海&KR0008;寡多取得養之於池沼交合之際
與人無異亦不傷人(出洽聞記)
南海大蟹
近世有波斯常云乘舶泛海往天竺國者已六七度其
最後舶漂入大海不知幾千里至一海島島中見胡人
衣草葉懼而問之胡云昔與同行侣數十人漂没唯已
隨流得至於此因爾採木實草根食之得以不死其衆
哀焉遂舶載之胡乃說島上大山悉是車渠瑪瑙玻璃
等諸寳不可勝數舟人莫不棄已賤貨取之既滿船胡
令速發山神若至必當懷惜於是隨風挂帆行可四十
餘里遥見峰上有赤物如蛇形久之漸大胡曰此山神
惜寳來逐我也為之奈何舟人莫不戰懼俄見兩山從
海中出高數百丈胡喜曰此兩山者大蟹螯也其蟹常
好與山神鬭神多不勝甚懼之今其螯出無憂矣大蛇
尋至蟹許盤鬭良久蟹夾蛇頭死於水上如連山船人
因是得濟也(出廣異記)
海鰌
海鰌魚即海上最偉者也小者亦千餘尺吞舟之說固
非謬矣每歲廣州常發銅船過南安貨易北人有偶求
此行往復一年便成斑白云路經調黎(地名海心有山阻東海濤險而)
(急亦黃河之三門也)深闊處又見十餘山或出或没初甚訝之篙
工曰非山島鰌魚背也果見雙目閃爍鬐鬛若簸米箕
危沮之際日中忽雨霂霡舟子曰此鰌魚噴氣水散於
空風勢吹來若雨耳及近魚即鼓船而噪倏爾而没去
(魚畏鼓物𩔖相伏耳)交趾廻乃捨舟取雷州緣岸而歸不憚苦辛
蓋避海鰌之難也乃静思曰設使老鰌瞋目張喙我舟
若一葉之墜眢井耳寧得不為人皓首乎(出嶺表錄異)
鰐魚
鰐魚其身土黃色有四足修尾形狀如鼉而舉止趫疾
口森鋸齒往往害人南中鹿多最懼此物鹿走崖岸之
上羣鰐喤呌其下鹿必怖懼落崖多為鰐魚所得亦物
之相攝伏也故太尉相國李德裕貶官潮州經鰐魚灘
損壊舟船平生寳玩古書圖畫一時沈失遂召舶上崑
崙取之見鰐魚極多不敢輒近乃是鰐魚之窟宅也(出嶺)
(表錄異)
吳餘鱠魚
吳王孫權曾江行食鱠有餘因棄之中流化而為魚今
有餘猶名吳餘鱠者長數寸大如筯嘗𩔖鱠形也(出博物志)
石頭魚
石頭魚狀如鰌魚隨其大小腦中有二石子如蕎麥瑩
白如玉有好竒者多市魚之小者貯於竹器任其壊爛
即淘之取其魚腦石子以植酒籌頗脱俗(出嶺表錄異)
黃臘魚
黃臘魚即江湖之横魚頭嘴長鱗皆金色臠為炙雖美
而毒或煎&KR1020;乾夜即有光如籠燭北人有寓南海者市
此魚食之棄其頭於糞筐中夜後忽有光明近視之益
恐懼以燭照之但魚頭耳去燭復明以為不祥各啓食
奩窺其餘臠亦如螢光逹明遍詢土人乃此魚之常也
憂疑頓釋(同上)
烏賊魚
烏賊舊說名河伯從事小者遇大魚輒放墨方數尺以
混身江東人或取其墨書契以脱人財物書跡如淡墨
逾年字消唯空紙耳海人言昔秦王東遊棄算袋於海
化為此魚形如算袋兩帶極長一說烏賊有矴遇風則
前一鬚下矴(出酉陽雜爼)
横公魚
北方荒中有石湖方千里岸深五丈餘恒冰唯夏至左
右五六十日觧耳其横公魚長七八尺形如鯉而赤晝
在水中夜化為人刺之不入煮之不死以烏梅二枚煮
之則死食之可止邪病(出神異錄)
骨雷
扶南國出鰐魚大者二三丈四足似守宫狀常生吞人
扶南王令人捕此魚置於壍中以罪人投之若合死鰐
魚乃食之無罪者嗅而不食鰐魚别號忽雷熊能制之
握其嘴至岸裂擘食之一名骨雷秋化為虎三爪出南
海思雷二州臨海英潘村多有之(出洽聞記)
彭蚏
蟹屬名彭蚏以螯取土作丸從潮來至潮去或三百丸
因名三百丸大彭蚏(出感應經)
鯪魚
鯪魚吐舌蟻附之因吞之又開鱗甲使蟻入其中乃奮
近則䑛取之(出異物志)
鯢魚
金義嶺之西南有盤龍山山有乳洞斜貫一溪號為靈
水溪溪内有魚皆修尾四足丹其腹游泳自若漁人不
敢捕之爾雅云鯢似鮎四足聲如小兒金商州溪内亦
有此魚謂之魶魚(出嶺表錄異)
比目魚
比目魚南人謂之鞋底魚江淮謂之拖沙魚爾雅云東
方有比目魚焉不比不行其名謂之鰈狀如牛脾細鱗
紫色一面一目兩片相合乃行(出嶺表錄異)
鹿子魚
鹿子魚頳色其尾鬛皆有鹿斑赤黃色羅州圖經云州
南海中有洲每春夏此魚跳出洲化而為鹿曾有人拾
得一魚頭已化鹿尾猶是魚南人云魚化為鹿肉腥不
堪食(出嶺表錄異)
子歸母
楊孚交州異物志云鮫之為魚其子既育驚必歸母還
其腹小則如之大則不復潘州記云䱜魚長二丈大數
圍初生子子小隨母覓食暮驚則還入母腹吳錄云䱜
魚子朝出索食暮入母腹南越志云暮從臍入旦從口
出也(出感應經)
鯸鮧魚
鯸鮧魚文斑如虎俗云煮之不熟食者必死相傳以為
常矣饒州有吳生者家甚豐足妻家亦富夫婦和睦曾
無戲間一旦吳生醉歸投身牀上妻為整衣解履扶舁
其足醉者運動誤中妻之心胷其妻蹷然而死醉者不
知也遽為妻族所凌執去毆擊致斃獄訟經年州郡不
能理以事上聞吳生親族懼敕命到而必有明時為舉
族之辱因餉獄生鯸鮧如此數四竟不能害益加充悦
俄而會赦獲免還家之後胤嗣繁盛年洎八十竟以夀
終且烹之不熟尚能殺人生陷數四不能為害此其命
與(出錄異記)
鯽魚
東南海中有祖州鯽魚出焉長八尺食之宜暑而避風
此魚狀即與江湖小鯽魚相𩔖耳潯陽有青林湖鯽魚
大者二尺餘小者滿尺食之肥美亦可止寒熱也(出錄異記)
䱰魚
䱰魚濟南郡東北有䱰坑傳云魏景明中有人穿井得
魚大如鏡其夜河水溢入此坑坑中居人皆為䱰魚焉
黃魟魚
黃魟(音烘)魚色黃無鱗頭尖身似大檞葉口在頷下眼後
有耳竅通於腦尾長一尺末三刺甚毒(並出酉陽雜爼)
蟕蠵
蟕蠵者俗謂之兹夷乃山龜之巨者人立其背可負而
行産潮循山中鄉人採之取殼以貨要全其殼須以木
楔出肉龜吼如牛聲響山谷廣州有巧匠取其甲黃明
無日脚者(甲上有散黑暈為日脚矣)煮而拍之陷黑玳瑁花以為梳
篦杯器之屬狀甚明媚(出嶺表錄異)
海鷰
齊鹽官縣石浦有海魚乘潮来去長三十餘丈黑色無
鱗其聲如牛土人呼為海鷰(出廣古今五行記)
鮫魚
鮫魚出合浦長三丈背上有甲珠文堅彊可以飾刀口
又可以鑢物(出交州記)
太平廣記卷四百六十四
