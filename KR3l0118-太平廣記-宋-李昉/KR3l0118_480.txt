太平廣記卷四百八十宋李昉等編
蠻夷一
四方蠻夷無啟民帝女子澤
毛人軒轅國白民國
歐絲輆沐國泥離國
然丘盧扶國浮忻國
頻斯吳明國女蠻國
都播骨利突厥
吐蕃西北荒鶴民
契丹沃沮僬僥
四方蠻夷
東方之人鼻大竅通於目筋力屬焉南方之人口大竅
通於耳西方之人面大竅通於鼻北方之人竅通於陰
短頸中央之人竅通於口(出酉陽雜爼)
無啓民
無啓民居穴食土其人死埋之其心不朽百年化為人
錄民膝不朽埋之百二十年化為人細民肝不朽八年
化為人(出酉陽雜俎)
帝女子澤
帝女子澤性妒有從婢散逐四山無所依託東偶狐狸
生子曰殃南交猴有子曰溪北通玃猳所育為傖(出酉陽雜)
(俎)
毛人
八荒之中有毛人焉長七八尺皆於人形身及頭上皆
有毛如獮猴毛長尺餘短&KR3591;&KR4115;(上音生下音管)見人則賏(古陌反)
自開口吐舌上唇覆面下唇覆胷熹(許記反)食人舌鼻牽
引共戲不與即去名曰髯公俗曰髯麗一名髯狎小兒
髯可畏也(出酉陽雜爼)
軒轅國
軒轅之國在窮山之際其不夀者八百歲諸天之野和
鸞鳥舞民食鳳卵飲甘露(出博物志)
白民國
白民之國有乘黃狀若狐背上有角乘之夀三千年(出博)
(物志)
歐絲
歐絲之野女子乃跪據樹歐絲(出博物志)
輆沐國
越東有輆沐之國(音善愛反)其長子生則解而食之謂之宜
弟父死則負其母而棄之言鬼妻不可與共居楚之南
炎人之國其親戚死刳其肉而棄之然後埋其骨乃成
孝子也秦之西有義渠之國其親戚死聚柴而焚之薰
其煙上謂之登煙霞然後成為孝此上以為政下以為
俗而未足為非也見墨子(出博物志)
泥離國
成王即位三年有泥離之國來朝其人稱自發其國常
從雲裏而行聞雷霆之聲在下或入潛穴又聞波瀾之
聲在上或泛巨水視日月以知方面所向計寒暑以知
年月考以中國正朔則序歷相符王接以外賓之禮也
(出拾遺錄)
然丘
成王六年然丘之國獻比翼鳥雌雄各一以玉為樊其
國使者皆拳頭尖鼻衣雲霞之布如今朝霞也經歷百
餘國方至京師越鐵峴泛沸海有蛇洲蜂岑鐵峴峭厲
車輪各金剛為輞比至京師輪皆銚銳幾盡沸海皆湧起
如煎魚也魚鼈皮骨堅強如石可以為鎧泛沸海之時
以銅薄舟底龍蛇蛟不得近也又經蛇洲則豹皮為屋
於屋内推車經蜂岑燃胡蘇之木末以此木煙能殺百
蟲經途五十餘年乃至洛邑成王封太山禪社首使發
其國之時人並童稚乃至京師鬢髮皆白及還至然丘
容貌還復壮比翼鳥多力状似鵠衝南海之舟泥巢崑
岑之玄木而至其中遇聖則來翔集以表周公輔聖之
神力也(出王子年拾遺記)
盧扶國
盧扶國燕昭王時來朝渡玉河萬里方至國中無惡禽
獸水不揚波風不折枝人皆夀三百歲結草為衣是謂
之卉服至死不老咸和孝讓夀登百歲已上拜敬如至
親之禮葬於野外以香木靈草翳揜於尸閭里弔送號
泣之聲動於林谷溪原為之止流春木為之改色居喪
水漿不入口至死者骨為埃塵然後乃食昔大禹随山
導川乃至其地為無老純孝之國(出王子年拾遺)
浮忻國
元封元年浮忻歲貢蘭金之泥此金出湯淵盛夏之時水
常沸湧有若湯火飛鳥不能過國人行者常見水邊有
人冶此金為器混若泥如紫磨之色百鑄其色變白有
光如銀名曰銀燭常以為泥封諸函匣及諸宫門鬼魅
不敢干當漢世上將出征及使絶國多以泥為印封衛
青張騫蘇武傅介子之使皆受金泥之璽封也帝崩後
乃絶(出王子年拾遺)
頻斯
魏帝為陳留王之歲有頻斯國人來朝以五色玉為衣
如今之鎧不食中國滋味自齎金壺中有神漿凝如脂
嘗一滴則夀千年其國有大楓木為林高六七十里善
算者以里計之雷電常出樹之半其枝交陰上蔽不見
日月之光其下平净掃灑雨霧不能入焉樹東有大石
室可容萬人坐壁上刻有三皇之像天皇十三頭地皇
十一頭人皇九頭皆龍身亦有膏燭之處緝石為牀牀
上有膝痕二三寸牀前有竹簡長二寸書大篆之文皆
言開闢已來事人莫能識言是伏羲畫卦之時有此書
或言蒼頡造字之處旁有丹石井非人工所鑿下及漏
泉水常沸涌諸仙欲飲之時以長綆引汲頻斯國民皆
多力拳頭不食五榖月中無影食桂漿其人髮引之則
長置則目縮如螺續此人髮以為繩以及丹井方冬得
升合之水水中有白蛙兩翅常去來井上征者食之至
周王子晉臨井而窺有青雀吐杓以授子晉取而飲之
乃有雲起雪飛子晉以衣袖撝雪則雲霽雪止白蛙化
為白鴈入雲搖搖遂滅此則頻斯人所記蓋其人年不
可測也使圖其山川地勢瑰異之屬以示張華華云此
神異之國難可驗信使車馬珍服送之出關(出拾遺錄)
吳明國
貞元八年吳明國貢常燃鼎鸞蜂蜜云其國去東海數
萬里經揖婁沃沮等國其土宜五榖多珍玉禮樂仁義
無剽劫人夀二百歲俗尚神仙術一歲之内乘雲駕鶴
者往往有之常望黃氣如車蓋知中國土德王遂願貢
奉常燃鼎量容三斗光潔似玉其色紫每修飲饌不熾
火而俄頃自熟香潔異於常等久而食之令人返老為
少百疾不生也鸞蜂蜜云其蜂之聲有如鸞鳳而身被
五彩大者可重十餘斤為窠於深巖峻嶺閒大者占地
二三畝國人採其蜜不逾二三合如過度即有風雷之
異若螫人生瘡以石上菖蒲根傅之即愈其色碧貯之
於白玉椀表裏瑩徹如碧琉璃久食令人長夀顔如童
子髮白者應時而黑逮及沉疴眇跛無不療焉(出杜陽雜編)
女蠻國
大中初女蠻國貢雙龍犀有二龍鱗鬛爪角悉備明霞
錦雲鍊水香麻以為色光輝映曜芬馥著人五色相間
而美於中華錦其國人危髻金冠頭絡被體故謂之菩
薩蠻當時倡優遂製菩薩蠻曲文士亦往往聲其詞更
女王國貢龍油綾魚油錦文彩多異入水不濡云有龍
油魚油也優者更作女王國曲音調宛暢𫝊於樂部矣
(出杜陽雜編)
都播
都播國鐵勒之别種也分為三部自相統攝其俗結草
為廬無牛羊不知耕稼多百合取以為糧衣貂鹿之皮
貧者亦緝鳥羽為服國無刑罰偷盜者倍徵其贓(出神異錄)
骨利
骨利國居廻紇北方瀚海之北勝兵四千地出名馬晝
長夜短天色正曛煮一羊胛才熟東方已曙蓋近日入
之所也(出神異錄)
突厥
突厥事祅神無祠廟刻氊為形盛於毛袋行動之處以
脂蘇塗或繫之竿上四時祀之堅昆部落非狼種其先
所生之窟在曲漫山北自謂上代有神與㹀牛交於此
窟其人髮黃目綠赤髭髯其髭髯俱黑者漢將李陵及兵
衆之後也西屠俗染齒令黑(出酉陽雜俎)
又
突厥之先曰射摩舍利海神神在阿史得蜜西射摩有
神異海神女每日暮以白鹿迎射摩入海至明送出經
數十年後部落將大獵至夜中海神謂射摩曰明日獵
時爾上代所生之窟當有金角白鹿出爾若射中此鹿
畢形與吾往來或射不中即緣絶矣至明入圍果所生
窟中有白鹿金角起射摩遣其左右固其圍將跳出圍
遂殺之射摩怒遂手斬呵&KR0008;首領仍誓之曰自此之後
須人祭天常取呵&KR0008;即取部落子孫斬之以祭也至今
突厥以人祭部落用之射摩既斬阿&KR0008;至暮還海神女
執射摩曰爾手斬人血氣腥穢因緣絶矣(出酉陽雜俎)
吐蕃
唐貞元中王師大破吐蕃於青海臨陣殺吐蕃大兵馬
使乞蔵遮遮及諸者或云是尚結贊男女吐蕃乃收尸
歸國有百餘人行哭隨尸威儀絶異使一人立尸旁代
語使一人問瘡痛乎代語者曰痛即膏藥塗之又問曰
食乎代者曰食即為具食又問曰衣乎代者曰衣即命
裘衣之又問歸乎代者曰歸即具輿馬載尸而去譯語
者傳也若此異禮必其國之貴臣也(出咸通錄)
西北荒
西北荒中有玉饋之酒酒泉在焉廣一丈深三丈酒美
如肉清澄如鏡上有玉樽玉籩取一樽復生焉與天同
休無乾時石邊有脯焉味如麞脯飲此酒人不生死此
井問人與天同生雖男女不夫婦故言不生死(出神異記)
鶴民
西北海戌亥之地有鶴民國人長三寸日行千里而步疾
如飛每為海鶴所吞其人亦有君子小人如君子性能
機巧每為鶴患常刻土為己狀或數百聚於荒野水際
以為小人吞之而有患凡百千度後見真者過去亦不
能食人多在山澗溪岸之旁穿穴為國或三十步五十
步為一國如此不啻千萬春夏則食路草實秋冬食草
根值暑則裸形遇寒則編細草為衣亦解服氣(出窮神祕苑)
又
一說四海之外有鵠國焉男女皆長七寸為人自然有
禮如經諭跪拜其人皆夀三百歲行千里百物不敢犯
之雖畏海鶴陳章與齊桓公言鵠遇吞之亦夀三百歲
此人鵠中不死而鵠亦一舉千里陳章與齊桓公所言
小人也(出神異錄)
契丹
盧文進幽州人也至南封范陽王嘗云陷契丹中屢又
絶塞射獵以給軍食正晝方獵忽天色晦黑衆星粲然
衆皆懼捕得蕃人問之至所謂笡却日也此地以為常
尋當復矣頃之乃明日猶午也又云常於無定河見人
腦骨一條大如柱長可七尺云(出稽神錄)
沃沮
母邱儉遣王傾追高麗王官盡沃沮東東界問其耆老
海東有人不耆老言國人嘗乘船捕魚遭風見吹數十
日東得一島上有人言語不相曉其俗嘗以七月取童
女沉海又言有一國亦在海中純女無男
又說得一布衣從海中浮出其身如中人其衣兩袖長
二尺又得一破船隨浪出在海岸邊有一人項中復有
面生就之與語不相通不食而死其地皆在沃沮東大
海中(出博物志)
僬僥
李章武有人腊三寸餘頭髀肋成就眉目分明言是僬
僥國人(出酉陽雜俎)
太平廣記卷四百八十
