太平廣記卷二百六十六
輕薄二
姚岩傑朝士使朔方薛保遜
薛昭緯劇燕韋薛輕高氏
胡翽輕薄士流張翺
盧程崔祕王先主遭輕薄
蔣貽恭
姚岩傑
姚岩傑梁公元崇之裔孫也童丱聰悟絶倫弱冠博通
墳典慕班固司馬遷之為人時稱大儒常以詩酒放游
江左尤肆凌忽先達旁若無人唐乾符中顔標典鄱陽
郡鞠場公宇初搆請岩傑紀其事文成粲然千餘言標
欲刪去二字岩傑不從標怒時已刊石命碎其碑岩傑
以篇紀之曰為報顔公識我麽我心唯秪與天那眠前
俗物關情大醉後青山入意多馮子每嫌彈鋏恨寗生
休唱飯牛歌聖朝若為蒼生計合有公車到薜蘿盧肇
牧歙州岩傑在婺源先以著述寄肇肇知其使酒以手
書褒美贈以布帛辭云兵火之後郡中凋敝無以奉迎
大賢岩傑復以長箋激之肇不得已迓至郡齋禮若公
卿而姚傲晲自如肇以篇詠誇於岩傑曰明月照巴天
岩傑笑曰明月照一天奈何獨言巴天耶肇慚甚無何
會於江亭時蒯希逸在席盧請目前取事為酒令尾有
樂器之名肇令曰遠望漁舟不闊尺八岩傑遂飲酒一
罨凭欄嘔噦須臾即席還令曰凭欄一吐已覺空喉其
侮慢倨傲如此(出摭言)
朝士使朔方
(闕)
跳索百戲俱呈使臣觀之如不見(闕)意其不足
為歡笑(闕)别非(闕)胡騰使臣仰視拓拔又斜盻胡騰
遂歛袵恭(闕)位視有若慙(闕)之貌逡廵舞態趨
而前謝曰已蒙相公排置宴筵百戲娛樂更不令煩賢
郎(闕)歌舞頗(闕)再三辭謝蓋見拓拔中有與胡
騰鼻相𩔖乃呼作賢郎以此輕薄之(出玉堂閒話)
薛保遜
薛保遜名家子恃才與地凡所評品士子以之升降時
號為浮薄相國夏侯孜尤惡之其堂弟因名保厚以異
之由是不睦内子盧氏與其良人保遜操尚略同季父
薛監來省盧氏出參俟其去後命水滌門閾薛監知而
甚怒經宰相疏之保遜因謫授澧州司馬凡七年不代
夏侯公出鎮魏謨相登庸方有徵拜而殞於郡愚曾覩
薛文數幅其一云餞交親於灞上止逆旅氏見數物𧰼
人語之口輙動皆云江淮嶺表州縣官也嗚呼天之生
民為此輩笞撻又觀優云緋胡推宰莾轉而出衆人皆
笑唯保遜不會其輕物率皆此𩔖也盧虔灌罷䕫州以
其近親徑至澧州慰省還至郵亭回望而哭曰豈意薛
保遜一旦接軍事李判官打楊柳枝乎(出北夢瑣言)
薛昭緯(羅九臯附)
唐薛昭緯即保遜之子也恃才傲物有父風每入朝省
弄笏而行旁若無人又好唱浣溪紗詞知舉後有一門
生辭歸鄉里臨岐獻規曰侍郎重德某既受恩爾後不
弄笏唱浣溪紗詞即某幸甚時人謂之至言有一吏嘗
學其行步揖遜薛知之乃召謂曰試於庭前學得似即
恕汝罪於是下簾擁姬妾而觀小吏安詳傲然舉動酷
似笑而捨之路侍中在蜀嘗夏日納涼於毬場廳中使
院小吏羅九臯褁巾步履有似裴條侍中遥見促召逼
視方知其非因笞之(出北夢瑣言)
又
薛昭緯使於梁國諭以𫝊禪梁祖令客將約回乃謂謁
者曰大君有命無容却回速轡前邁既至夷門梁祖不
獲已而出迎接見其標韻詞辨方始改觀自是宴接莫
不欵曲一日梁祖話及鷹鷂薛盛言鷙鳥之俊梁祖欣
然謂其亦曾放弄歸館後以鷂子為贈薛致書感謝仍
對來人戒僮僕曰令公所賜直須愛惜可以紙褁安鞲
袋中聞者笑之(出北夢瑣言)
劇燕
劇燕蒲坂(闕)時王重榮鎮河中燕投贈王
曰(闕)重榮甚禮重之
多縱(闕)
韋薛輕高氏
江陵高季昌唐末為荆南留後時宰相韋說鄭珏舅甥
姻婭也朱梁太祖時皆得制方面高氏以貴公子任行
軍司馬常以歌筵酒饌欵待數公日常宴聚求取無恒
皆優待之後莊宗過河奄有中原天下震懼高王單騎
入覲韋鄭二公繼登台席中朝士族子弟多不達時變
復存舊態薛澤除補闕韋荆除春秋博士皆賜緋咸有
德色匆匆辨裝即俟歸朝視行軍蔑如也李載仁韋說
之甥除祕書郎劉詵鄭珏之妹夫也除毛詩博士賜緋
爾後韋屢督李入京高氏欲津置之載仁遷延自以先
德遺戒不欲依舅氏但不能顯言竟不離高氏門館劉
詵無他才望性嗜酒口受新命殊無行意日於高氏情
敬不衰然則美醖肥羜之所引也無何以疾終高氏贍給
孤遺頗亦周至未間洛下有變明宗入統南方強侯人
要姑息韋鄭二相皆罷去韋薛尚跧荆楚明年保最嗣
襲辟李為掌記他日錄其長息為子壻第三子皆奏官
一門朱紫韡如也劉詵三子迭加任遇三孫女適高氏
子弟向三十年享其祿食亦足稱也韋荆州幕而卒薛
澤攝宰而終豈自掇乎亦命也夫(出北夢瑣言)
胡翽
有胡翽者佐幕大藩有文學稱善草軍書動皆中意時
大駕西幸中原宿兵岐秦二藩最為巨屏其飛書走檄
交聘諸夏莫不伏其筆舌也時大帥年幼生殺之柄斷
在貳車張筠其宣辭假荆州任在張同張同為察廵翽
常少其帥蔑視同輩不為禮帥因藉其才不甚加責但
令論之而已其輕薄自如也常因公宴翽被酒呼張筠
曰張十六張十六者筠第行也數以語言詆筠筠因帥
故但銜之他日往荆州詣張同同僕不識問從者曰胡
大夫翽至廳已脫衫矣同聞翽來欲厚之因命家人精
意具饌同遽出迎見忽報曰大夫已去矣同復步至廳
但見雙椅間遗不潔而去卒不留一辭同亦笑而銜之
張無能加害時帥請翽聘於大梁翽門下客陳評事者
從行筠密賂陳令伺其不法入梁果恣虛誕或以所見
密聞梁王皆為陳疏記之洎歸帥知其狂率亦優容之
陳於是受教搆成其惡具以乖僻草藁袖而白帥帥方
被酒聞之大怒遂盡室擁出坑於平戎谷口更無噍𩔖
帥醒知之大驚痛惜者久之沉思移時曰殺汝者副使
非我為之後草軍書不稱旨則泣而思之此過亦非在
筠蓋翽自掇爾王仁裕嘗過平戎谷有詩弔之曰立馬
荒郊滿目愁伊人何罪死林邱風號古木悲長在雨濕
寒莎淚暗流莫道文章為衆嫉只應輕薄是身讎不緣
魂寄孤山下此地堪名鸚鵡洲(出王氏見聞)
輕薄士流
唐朝有輕薄士流出刺一郡郡人集其歌樂百戲以迓
之至有吞刀吐火吹竹按絲走圈跳索歌喉舞腰殊似
不見州人曰我使君清峻無以悅之相顧憂戚忽一日
盛夏登樓遽令命樂郡人喜曰使君非不好樂也及至
樓下遂令色色引上其絃匏戛擊之𩔖迭進皆叱去不
用有吹笙者末後至喜曰我比只要此一色問此一物
何名曰名笙可吹之樂工甚有德色方欲調弄數聲遽
止之曰不要動指只一直吹之樂工亦禀之遂令臨檻
長吹自午及申乃呼左右可賜與酒令退曰吾誰要曲
調只藉爾喚風耳復一日入山召樂人比至怒目叱之
曰只要長脚女人樂部忙然退出不知其所以遂遣六
七婦人約束長脚鼔笛而入乃顧諸婦升大樹各持籠
子令摘樹果其輕薄從事如此者甚多(闕)
張翺
唐乾寧中宿州刺史陳璠以軍旅出身擅行威斷進士
張翶恃才傲物席上調璠寵妓張小泰怒揖起付吏責
其無禮狀云有張翺兮寓止淮陰來綺席兮放恣胸襟
璠益怒云據此分析合吃幾下又云只此兩句合吃三
下五下切求一笑宜費乎千金萬金竟鞭背而卒出劉
山甫閒談詞多不載(出北夢瑣言)
盧程
盧程擢進士第為莊皇帝河東判官建國後命相無他
才業唯以氏族傲物任圜常以公事入謁程烏紗𨼆几
謂圜曰公是蟲豸輙來唐突圜慚愕驟告莊宗大怒俾
殺之為盧質救解獲免自是出中書時人切齒焉江陵
在唐世號衣冠藪澤人言琵琶多於飯甑措大多於鯽
魚有邑宰盧生每於枝江縣差船入府舟子常苦之一
旦王仙芝兵火盧生為船人挑其筋繫於船舷放流而
死大凡無藝子弟率以門閥輕薄廣明之亂遭罹甚多
咸自致也(出北夢瑣言)
崔祕
天成二年潘環以軍功授棣牧素無賓客或有人薦崔
祕者博陵之士子也舉止閒雅詞翰亦工潘一見甚喜
上館以待之經宿不復往潘訪之不獲既而辟一書生
乃往後薦主見而詰之崔曰潘公雖勤厚鼻柱之左有
瘡膿血常流每被薰灼腥穢難堪可目之為自死漢也
薦主大咍崔之不顧名實而為輕薄也蓋潘常中流矢
於面骨銜其鏃故負重傷醫療至經年其鏃自出其瘡
成漏終身不痊(出玉堂閒話)
王先主遭輕薄
韋昭度招討陳敬瑄時蜀帥顧彦暉為副王先主為都
指揮使三府各署幕寮皆是朝達子弟視王先主蔑如
也先主侍從髠髮行&KR0008;鯨面札脫如一部鬼神其輩以
先主兢肅顧公詳緩一時失笑而散先主歸營左右以
此為言亦自大笑他日克郪城輕薄幕寮皆害之(出北夢瑣)
(言)
蔣貽恭
蔣貽恭者好嘲詠頻以此痛遭檟楚竟不能改蜀中士
子好着襪頭袴蔣謂之曰仁賢既裹將仕郎頭何為作
散子將脚也皆𩔖此蔣生雖嗜嘲詠然談笑儒雅凡被
譏刺皆輕薄之徒以此縉紳中惡之官至令佐而卒(出北)
(夢瑣言)
太平廣記卷二百六十六
