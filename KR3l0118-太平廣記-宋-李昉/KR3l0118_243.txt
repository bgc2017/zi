太平廣記卷二百四十三
治生
裴明禮何明遠羅會
竇乂
貪
滕蔣二王竇知範夏侯彪之
王志愔叚崇簡崔玄信
嚴昇期張昌儀李邕
裴佶元載張延賞
盧昂崔咸崔遠
江淮賈人龍昌裔安重霸
張虔釗
治生
裴明禮
唐裴明禮河東人善於理生收人間所棄物積而鬻之
以此家產巨萬又於金光門外市不毛地多瓦礫非善
價者乃於地際竪標懸以筐中者輒酬以錢十百僅一
二中未洽浹地中瓦礫盡矣乃舍諸牧羊者糞既積預
聚雜果核具犁牛以耕之歲餘滋茂連車而鬻所收復
致巨萬乃繕甲第周院置蜂房以營蜜廣栽蜀葵雜花
果蜂採花逸而蜜豐矣營生之妙觸𩔖多竒不可勝數
貞觀中自古臺主簿拜殿中侍御史轉兵吏員外中書
舍人累遷太常卿(出御史臺記)
何明遠
唐定州何明遠大富主官中三驛每於驛邊起店停商
專以襲胡為業資財巨萬家有綾機五百張遠年老或
不從戎即家貧破及如故即復盛(出朝野僉載)
羅會
長安富民羅會以剔糞自業里中謂之雞肆言若肆之
積糞而有所得也會世副其業家財巨萬嘗有士人陸
景陽會邀過所止館舍甚麗入内梳洗衫衣極鮮屏風
氊褥烹宰無所不有景陽問曰主人既如此快活何為
不罷惡事會曰吾中間停廢一二年奴婢死亡牛馬散
失復業已來家途稍遂非情願也分合如此(出朝野僉載)
竇乂
扶風竇乂年十三諸姑累朝國戚其伯檢挍工部尚書
交閑廐使宮苑使於嘉會坊有廟院乂親與張敬立任
安州長史得替歸城安州土出絲履敬立齎十數輛散
甥姪競取之唯乂獨不取俄而所餘之一輛又稍大諸
甥姪之剰者乂再拜而受之敬立問其故乂不對殊不
知殖貨有端木之遠志遂於市鬻之得錢半斤密貯之
潛於鍛爐作二枝小鍤利其刃五月初長安盛飛榆莢
乂掃聚得斛餘遂往詣伯所借廟院習業伯父從之乂
夜則潛寄褒義寺法安上人院止晝則往廟中以二鍤
開隙地廣五寸深五寸募布四十五條皆長二十餘步
汲水漬之布榆莢於其中尋遇夏雨盡皆滋長比及秋
森然已及尺餘千萬餘株矣及明年榆栽已長三尺餘
乂遂持斧伐其併者相去各三寸又𨕖其條枝稠直者
悉留之所間下者二尺作圍束之得百餘束遇秋隂霖
每束鬻値十餘錢又明年汲水於舊榆溝中至秋榆已
有大者如雞卵更𨕖其稠直者以斧去之又得二百餘
束此時鬻利數倍矣後五年遂取大者作屋椽僅千餘
莖鬻之得三四萬餘錢其端大之材在廟院者不啻千
餘皆堪作車乘之用此時生涯已有百餘自此幣帛布
裘百結日歉食而已遂買蜀青麻布百錢箇疋四尺而
裁之雇人作小袋子又買内鄉新麻鞋數百䩫不離廟
中長安諸坊小兒及金吾家小兒等日給餅三枚錢十
五文付與袋子一口至冬拾槐子實其内納焉月餘槐
子已積兩車矣又令小兒拾破麻鞋每三輛以新麻鞋
一輛換之遠近知之送破蔴鞋者雲集數日獲千餘量
然後鬻榆材中車輪者此時又得百餘千雇日傭人於
崇賢西門水澗從水洗其破麻鞋曝乾貯廟院中又坊
門外買諸堆棄碎瓦子令功人於流水澗洗其泥滓車
載積於廟中然後置石嘴碓五具剉碓三具西市買油
靛數石雇庖人執㸑廣召日傭人令剉其破麻鞋粉其
碎瓦以疎布節之合槐子油靛令役人日夜加功爛擣
候相乳尺悉看堪為挺從臼中熟出命工人併手團握
例長三尺已下圓徑三寸垜之得萬餘條號為法燭建
中初六月京城大雨尺燼重桂巷無車輪乂乃取此法
燭鬻之每條百文將燃炊㸑與薪功倍又獲無窮之利
先是西市秤行之南有十餘畝㘭下潛汙之地目曰小
海池為旗亭之内衆穢所聚乂遂求買之其主不測乂
酬錢三萬既獲之於其中立標懸幡子遶池設六七鋪
制造煎餅及糰子召小兒擲瓦礫擊其幡標中者以煎
餅糰子啗不逾月兩街小兒競往計萬萬所擲瓦已滿
池矣遂經度造店二十間當其要害日收利數千甚獲
其要店今存焉號為竇家店又嘗有胡人米亮因飢寒
乂見輒與錢帛凡七年不之問異日又見亮哀其飢寒
又與錢五千文亮因感激而謂乂曰亮終有所報大郎
乂方閒居無何亮且至謂乂曰崇賢里有小宅出賣直
二百千文大郎速買之乂西市櫃坊鏁錢盈餘即依直
出錢市之書契日亮與乂曰亮攻於覽玉嘗見宅内有
異石人罕知之是擣衣砧眞于闐玉大即且立致富矣
乂未之信亮曰延壽坊召玉工觀之玉工大驚曰此竒
貨也攻之當得腰帶銙二十副每副直錢三千貫文遂
令琢成果得數百千價又得合子執帶頭尾諸色雜𩔖
鬻之又計獲錢數十萬貫其宅并元契乂遂與米亮使
居之以酬焉又李晟太尉宅前有一小宅相傳凶甚直
二百十千乂買之築園打墻拆其瓦木各垜一處就耕
之後太尉宅中傍其地有小樓常下瞰焉晟欲併之為
擊毬之所他日乃使人向乂欲買之乂確然不納云某
自有所要候晟休沭日遂具宅契書請見晟語晟曰某
夲置此宅欲與親戚居之恐俯逼太尉甲第貧賤之人
固難安矣某所見此地寬閒其中可以為戲馬今獻元
契伏惟俯賜照納晟大悦私謂乂不要某微力乎乂曰
無敢望猶恐後有緩急再來投告令公晟益知重乂遂
搬移瓦木平治其地如砥獻晟晟戲馬荷乂之所惠乂
乃於兩市𨕖大商產巨萬者得五六人遂問之君豈不
有子弟嬰諸道及在京職事否賈客共語乂曰大郎忽
與某等致得子弟庇身之地某等其率草粟之直二萬
貫文乂因懷諸賈客子弟名謁晟皆認為親故晟忻然
覽之各置諸道膏腴之地重職乂又獲錢數萬崇賢里
有中郎將曹遂興堂下生一大樹遂興每患其經年枝
葉有礙庭宇伐之又恐損堂室乂因訪遂興指其樹曰
中郎何不去之遂興答曰誠有礙耳因慮根深夲固恐
損所居室宇乂遂請買之仍與中郎除之不令有損當
令樹自去中郎大喜乃出錢五千文以納中郎與斧釿
匠人議伐其樹自梢及根令各長二尺餘斷之厚與其
直因𨕖就衆材及陸博局數百鬻於夲行乂計利百餘
倍其精幹率是𩔖也後乂年老無子分其見在財等與
諸熟識親友至其餘干產業街西諸大市各千餘貫與
常住法安上人經管不揀日時供擬其錢亦不計利乂
卒時年八旬餘京城和會里有邸弟姪宗親居焉諸孫
尚在(出乾&KR0871;子)
貪
滕蔣二王
唐滕王嬰蔣王惲皆不能廉愼大帝賜諸王召五王不
及二王敕曰滕叔蔣兄自解經紀不勞賜物與麻以為
錢貫二王大慚朝官莫不自勵皆以取受為贓汚有終
身為累莫敢犯者(出朝野僉載)
竇知範
唐瀛州饒陽縣令竇知範貪有一里正死範令門内一
人為里正造像各出錢一貫範自納之謂曰里正有罪
過先須急救範先造得一像且以與之結錢二千百文
長五寸半其貪皆𩔖此範惟有一男放鷹馬驚桑枝打
傷頭破百姓快之皆曰千金之子易一兔之命(出朝野僉載)
夏侯彪之
唐益州新昌縣令夏侯彪之初下車問里正曰雞卵一
錢幾顆曰三顆彪之乃遣取十千錢令買三萬顆謂里
正曰未便要且寄雞母抱之遂成三萬頭雞經數月長
成令縣吏與我賣一雞三十錢半年之間成三十萬又
問竹笋一錢幾莖曰五莖又取十千錢付之買得五萬
莖謂里正曰吾未須笋且林中養之至秋竹成一莖十
錢積成五十萬其貪鄙不道皆此𩔖(出朝野僉載)
王志愔
唐汴州刺史王志愔飲食精細對賓下脱粟飯商客有
一騾日行三百里曾三十千不賣市人報價云十四千
愔曰十四千太少更增一千又令買單絲羅疋至三千愔
問用幾兩絲對曰五兩愔令豎子取五兩絲來每兩别
與十錢手功之直(出朝野僉載)
叚崇簡
唐深州刺史叚崇簡性貪暴到任追里正令括客云不
得稱無上戸上戸每取兩人下戸取一人以刑脅之人
懼皆妄通通訖簡云不用喚客來但須見主人主人到
處分每客索絹一疋約一月之内得絹三十車罷任發
至鹿城縣有一車装絹未滿載欠六百疋即喚里正令
滿之里正計無所出遂於縣令丞尉家一倍舉送至都
拜邠州刺史(出朝野僉載)
崔玄信
唐安南都護崔玄信命女婿裴惟岳攝受州刺史貪暴
取金銀財物百萬貫有首領取婦裴即要障車綾索一
千疋得八百疋仍不肯放捉新婦歸戲之三日乃放還
首領更不復納裴即領物至揚州安南反問至擒之物
並納官裴亦鏁項至安南以謝百姓及海口會赦免(出朝)
(野僉載)
嚴昇期
唐洛州司倉嚴昇期攝侍御史於江南廵察性嗜牛肉
所至州縣烹宰極多事無大小入金則弭凡到處金銀
為之湧貴故江南人呼為金牛御史(出朝野僉載)
張昌儀
唐張昌儀為洛陽令恃易之權勢屬官無不允者鼓聲
動有一人姓薛齎金五十兩遮而奉之儀領金受其狀
至朝堂付天官侍郎張錫數日失狀以問儀儀曰我亦
不記得但姓薛者即與錫檢案内姓薛者六十餘人並
令與官其蠧政也若此(出朝野僉載)
李邕
唐江夏李邕之為海州也日夲國使至海州凡五百人
載國信有十船珍貨數百萬邕見之舍於館厚給所須
禁其出入夜中盡取所載而沉其船既明諷所館人白
云昨夜海潮大至日本國船盡漂失不知所在於是以
其事奏之敕下邕令造船十艘善水者五百人送日夲
使至其國邕既具舟及水工使者未發水工辭邕邕曰
日夲路遥海中風浪安能却返前路任汝便宜從事送
人喜行數日知其無備夜盡殺之遂歸邕又好客養亡
命數百人所在攻劫事露則殺之後竟不得其死且坐
酷濫也(出紀聞)
裴佶
唐裴佶常話少時姑夫為朝官有雅望佶至宅會其退
朝深歎曰崔昭何人衆口稱美必行賄也如此安得不
亂言未訖門者報曰壽州崔使君候謁姑夫怒呵門者
將鞭之良久束帶強見須臾命茶甚急又命酒饌又命
速為飯佶姑曰前何倨而後恭及入門有得色揖佶曰
憩學中佶未下階出懷中一紙乃贈官絁千匹(出國史補)
元載
唐元載破家籍物得胡椒九百石(出尚書故實)
張延賞
唐張延賞將判度支知一大獄頗有冤屈每甚扼腕及
判使召獄吏嚴誡之且曰此獄已久旬日須了明旦視
事案上有一小帖子曰錢三萬貫乞不問此獄公大怒
更拒之明日復見一帖子來曰錢五萬貫公益怒令兩
日須畢明旦案上復見帖子曰錢十萬貫公遂止不問
子弟承間偵之公曰錢至十萬貫通神矣無不可回之
事吾恐及禍不得不受也(出幽閒鼓吹)
盧昂
唐盧昂主福建鹽鐵贓罪大發有瑟瑟枕大如半㪷以
金牀乘之御史中丞孟簡按鞫累月乃得以進召市人
估之或云寶無價或云美石非眞瑟瑟也(出國史補)
崔咸
唐中書舍人崔咸嘗受大僚之知及懸車之年與表(闕)
上崔時為司封郎中以感知之分極言贊美便令制議
行値無厚善者一章而允請三數月後門館日閴寂家
人輩竊罵後甚悔語子弟曰有大叚事愼勿與少年郎
議之(出幽閒鼔吹)
崔遠
唐崔遠將退位親厚皆勉之長女賢知書獨勸相國遂
決退一二歲中居閒躁悶顧謂兒姪曰不得諸道金銅
茶籠子近來揔四掩也遂復起(出幽閒鼓吹)
江淮賈人
江淮賈人有積米以待踴貴畫圖為人持米一斗貨錢一
千又以懸於市楊子留後余粲杖殺之(出國史補)
龍昌裔
戊子歲旱廬陵人龍昌裔有米數千斛糶既而米價稍
賤昌裔乃為文禱神岡廟祈更一月不雨祠訖還至路
憩亭中俄有黑雲一片自廟後出頃之雷雨大至昌裔
震死於亭外官司檢視之脱巾於髻中得一紙書則禱
廟之文也昌裔有孫將應童子舉鄉人以其事訴之不
獲送(出稽神錄)
安重霸
蜀簡州刺史安重霸黷貨無厭州民有油客者姓鄧能
棋其家亦瞻重霸召對敵只令立侍每落一子俾其退
立於西北牖下俟我算路乃始進之終日不下十數子
而已鄧生倦立且飢殆不可堪次日又召或有諷鄧生
曰此侯好賂夲不為棋何不獻賂而自求退鄧生然之
獻中金三錠獲免(出北夢瑣言)
張虔釗
張虔釗多貪鎮滄州日因亢旱民飢乃發廩賑之事上
聞甚嘉賞他日秋成倍斗徵斂常言自覺言行相違然
每見財不能自止時人笑之(出北夢瑣言)
太平廣記卷二百四十三
