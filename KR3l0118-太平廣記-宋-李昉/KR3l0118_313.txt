太平廣記卷三百一十三宋李昉等編
神二十三
楊鑣張璟崔從事
王審知張懷武李玫
趙瑜關承湍妻李冰祠
鄭君雄鍾離王祠盤古祠
狄仁傑祠葛氏婦馬希聲
龐式
楊鑣
唐楊鑣相國收之子少年為江西從事秋祭大孤神鑣
悦神像之容偶以言戱之祭畢迴舟而見空中雲霧有
一女子容質甚麗詣鑣呼為楊郎云家姊多幸蒙楊郎
採顧便希迴橈以成禮也故來奉迎鑣驚怪乃曰前言
戱之耳神女曰家姊本無意輒慕君子而楊郎先自發
言苟或中輟立恐不利於君鑣不得已遂諾之希從容
一月處理家事歸家理命訖倉卒而卒似有鬼神迎也
𥙷闕薛澤與鑣有姻嘗言此事甚詳近者故鄧州節度
判官史在德郎中子光澤甚聰俊方修舉業自别墅歸
乘醉入泰山廟謂神曰與神作第三兒可乎自是歸家
精神恍惚似有召之者踰月而卒(出北夢瑣言)
張璟
廬山書生張璟乾寧中以所業之桂州至衡州犬嘷灘
損船上岸寢於江廟為神所責璟以素業對之神為改
容延坐從容云有巫立仁者罪合族廟神為理之於嶽
神無人作奏璟為草之既奏嶽神許之廟神喜以白金
十鉼為贈劉山甫與挍書郎廖隲親見璟說其事甚詳
(出北夢瑣言)
崔從事
福建崔從事忘其名正直檢身幕府所重奉使湖湘復
命在道遇賊同行皆死唯崔倉皇中忽有人引路獲免
中途復患痁疾求藥無所途次延平津廟夢為廟神賜
藥三丸服之驚覺頓愈彭城劉山甫自云外祖李敬彝
為郎中宅在東都毓財坊土地最靈家人張行周事之
有應未大水前預夢告張求飲食至其日率其𩔖遏水
頭並不衝圮李宅(出北夢瑣言)
王審知
福州海口黃碕岸横石巉峭常為舟楫之患王審知為
福建觀察使思欲制置憚於役力乾寧中因夢金甲神
自稱吳安王許助開鑿及覺言於賓寮因命判官劉山
甫往設祭祭未終海内獰怪俱見山甫憩於僧院憑高
觀之風雷暴興見一物非魚非龍鱗黃鬛赤凡三日風
雷乃霽已别開一港甚便行旅驛表以聞賜號甘棠港
閩從事劉山甫乃中朝舊族也著金溪閑談十二卷具
載其事(出北夢瑣言)
張懷武
南平王鍾傅鎮江西遣道士沈太虚禱廬山九天使者
廟太虚醮罷夜坐廊廡間怳然若夢見壁畫一人前揖
太虚曰身張懷武也常為軍將上帝以微有隂功及物
今配此廟為靈官既悟起視壁畫署曰五百靈官太虚
歸以語進士沈彬彬後二十年游醴陵縣令陸生客之
方食有軍吏許生後至語及張懷武彬因問之許曰懷
武者蔡之禆將某之長史也頃甲辰年大饑聞豫章獨
稔即與一他將各帥其屬奔豫章既即路兩軍稍不相
能比至五昌一隙大搆尅日將决戰禁之不可懷武乃
攜劒上戌樓去其梯謂其徒曰吾與汝今日之行非有
他圖直救性命耳奈何不忍小忿而相攻戰夫戰必彊
者傷而弱者亡如是則何為去父母之國而死於道路
耶凡兩軍所以致爭者以有懷武故也今為汝等死兩
軍為一無搆難矣遂自刎於是兩軍之士皆伏樓下慟
哭遂相與和親比及豫章無一人逃亡者許但懷其舊
恩亦不知靈官之事彬因述記以申明之豈天意將感
發死義之士故以肸蠁告人乎(出稽神錄)
李玫
天祐初舒州有倉官李玫自言少時因病遂見鬼為人
言禍福多中淮南大將張顥專廢立之權威振中外玫
時宿於灊山司命真君廟翌日與道士崔繟然數人將
入城去廟數里忽止同行於道側自映大樹以窺之良
久乃行繟然曰復見鬼耶曰向見一人桎梏甚嚴吏卒
數十人衛之向廟而去是必為真君考召也雖意氣尚
在已不自免矣或問為誰久之乃肯言曰張顥也聞者
皆懼共祕之不旬日而聞顥誅李宗造開元寺成大會
文武僧道於寺中既罷玫復謂繟然曰向坐中有客為
二吏固揖之而去是不久矣言其衣服容貌則團練巡
官陳絳也不數日絳暴疾卒道士邵修默崔之弟子親
見之(出稽神錄)
趙瑜
明經趙瑜魯人累舉不第困厄甚因遊泰山祈死于嶽
廟將出門忽有小吏自後至曰判官召隨之而去奄至
一廳事簾中有人云人所重者生君何為祈死對曰瑜
應鄉薦累舉不第退無歸耕之資湮厄貧病無復生意
故祈死耳良久聞簾中檢閱簿書既而言曰君命至薄
名第禄仕皆無分既此見告當有以奉濟今以一藥方
授君君以此足給衣食然不可置家置家則貧矣瑜拜
謝而出至門外空中飄大桐葉至瑜前視之乃書巴豆
丸方於其上亦與人間之方正同瑜遂自稱前長水令
賣藥於夷門市餌其藥者病無不愈獲利甚多道士李
德陽親見其桐葉已十餘年尚如新(出稽神錄)
關承湍妻
青城縣岷江暴漲漂墊民居縣民關承湍妻計氏有孩
提子在懷抱乃上木櫃為駭浪推漾大江唯見赤幘佩
刀者洎朱衣秉簡者安存之令洎縣溉植乃隨流泛泛
至縣溉為舟子迎拯而出子母無恙(出北夢瑣言)
李冰祠
天祐七年夏成都大雨岷江漲將壞京口江灌堰上夜
聞呼噪之聲若千百人列炬無數大風暴雨而火影不
滅及明大堰移數百丈堰水入新津江李冰祠中所立
旗幟皆濕是時新津嘉眉水害尤多而京不加溢焉(出錄)
(異記)
鄭君雄
鄭君雄為遂州刺史一日晚忽見兵士數千人在水東
灞内旗幟戈甲人物喧閙與軍行無異不敢詰問警備
而已未曉密偵之大軍已去只三五人在後偵者問之
曰江(闕)神也數年川府不安移在峽内今遠近安矣却
歸川中復視之有下營及火幕蹤跡一一可驗焉(出錄異記)
鍾離王祠
遂州東岸唐村云昔有一人衣大袖戴古冠幘立於道
左語村人曰我鍾離王也舊有廟在下流十餘里因水
摧損今像泝流而止將至矣汝可於此為我立廟村人
詣江視之得一木人長數尺遂於所見處立廟號唐村
神至今禱祈皆驗或云初見時如道士狀(出錄異記)
盤古祠
唐都縣有盤古三郎廟頗有靈應民之過門稍不致敬
多為毆擊或道途顛蹶縣民楊知遇者嘗受正一明威
籙一夕醉甚將還其家路遠月黑無伴還家願得神力
示以歸路俄有一炬火自廟門出前引至其家二十餘
里雖狹橋褊路無蹉跌火炬亦無見矣鄉里之人尤驚
(下有脱文)
狄仁傑祠
魏州南郭狄仁傑廟即生祠堂也天后朝仁傑為魏州
刺史有善政吏民為之立生祠及入朝魏之士女每至
月首皆詣祠奠醊仁傑方朝是日亦有醉色天后素知
仁傑初不飲酒詰之具以事對天后使驗問乃信莊宗
觀兵河朔嘗有人醉宿廟廊之下夜分即醒見有人於
堂陛下罄折咨事堂中有人問之對曰奉符於魏州索
萬人堂中語曰此州虚耗災禍頻仍移於他處此人曰
諾請往白之遂去少頃復至則曰已移命於鎮州矣語
竟不見是歲莊宗分兵討鎮州至於攻下兩軍所殺甚
衆焉(出玉堂閒話)
葛氏婦
兖之東鈔里泗水上有亭亭下有天齊王祠中有三郎
君祠神者巫云天齊王之愛子其神甚靈異相傳岱宗
之下樵童牧竪或有逢羽獵者騎從華麗有如侯王即
此神也魯人畏敬過於天齊朱梁時葛周鎮兖部署嘗
舉家婦女遊於泗亭遂至神祠周有子十二郎者其婦
美容止拜於三郎君前熟視而退俄而病心痛踣地悶
絶久之舉族大悸即禱神有頃乃瘳自是神情失常夢
寐恍惚嘗與神遇其家懼送婦往東京以避之未幾其
神亦至謂婦曰吾尋汝久矣今復相遇其後信宿輒來
每神將至婦則先伸欠呵嚏謂侍者曰彼已至矣即起
入帷中侍者屬耳伺之則聞私竊語笑逡巡方去率以
為常其夫畏神竟不敢與婦同宿久之婦卒(出玉堂閒話)
馬希聲
湖南馬希聲嗣父位連年亢旱祈禱不應乃封閉南嶽
司天王廟及境内神祠竟亦不雨其兄希振入諫之飲
酒至中夜而退聞堂前喧譟連召希振復入見希聲倒
立於階下衣裳不披其首已碎令親信輿上以帛蒙首
翌日發喪以弟希範嗣位先是大將周達自南嶽迴見
江上雲霧中擁執希聲而去祕不敢言夕有物如黑幕
突入空堂即時而卒(出北夢瑣言)
龐式
唐長興三年進士龐式肄業于嵩陽觀之側臨水結菴
以居一日晨往前村未返菴内唯薛生東郡人也少年
純慤師事於式晨興就澗水盥潄畢見菴之東南林内
有五人皆星冠霞帔或縫掖之衣衣各一色神彩俊拔
語音清響目光射人香聞十餘步薛生驚異遍拜之問
薛曰爾何人生具以對又問爾能隨吾去否薛辭以父
母年老期之異日又曰爾既不去吾當書爾之背誌之
遂令肉袒唯覺其背上如風之吹書畢却入林中並失
其處斯須龐式至具述且示之背見朱書字一行字體
雜以篆籀唯兩字稍若官體貴人字餘皆不别薛生又
以手捫之數字挐破色鮮如血數日香尚不銷後龐式
登第除樂鄉縣令為叛帥安從進所殺薛氏子尋歸滑
臺殂於家(出玉堂閒話)
太平廣記卷三百一十三
