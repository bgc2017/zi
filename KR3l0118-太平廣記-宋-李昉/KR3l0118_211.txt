太平廣記卷二百十一
畫二
宗測袁蒨梁元帝
陶弘景張僧繇高孝珩
楊子華劉殺鬼鄭法士
閻立德閻立本薛稷
尉遲乙僧王維李思訓
韓幹
宗測
南齊宗測字敬微炳之孫也代居江陵不應招辟驃騎
將軍豫章王嶷請爲參軍測答曰何得謬傷海鳬横斤
山木性善書畫𫝊其祖業志欲遊名山乃寫祖炳所畫
尚子平圖於壁隱廬山居炳舊宅畫阮籍遇孫登於行
障上坐卧對之又永業寺佛影臺皆稱臻絕(出南齊記)
袁蒨
齊袁蒨陳郡人時南康郡守劉繪妹爲鄱陽王妃伉儷甚
篤王爲齊明帝所誅妃追傷過切心神恍惚遂成癎病醫
所不療袁蒨善圖寫畫人面與眞無别乃令畫王形像并
圖王平生所寵姬共照鏡狀如偶寢密令媪妳示妃妃見
乃唾之因罵曰斫老奴晩於是悲情遂歇病亦痊除(出謝赫畫品)
梁元帝
梁元帝常畫聖僧武帝親爲作讚任荆州刺史時畫蕃
客入朝圖帝極稱善(具梁書)又畫職貢圖并序外國貢獻
之事(序具本集)又遊春苑白麻紙畫鹿圖師利像鸛鶴陂池
芙蓉醮鼎圖並有題印𫝊於代(出名畫記)
陶弘景
梁陶弘景字通明明衆藝善書畫武帝嘗欲徵用隱居
畫二牛一以金䪊頭牽之一則逶迤就水草梁武知其
意遂不以官爵逼之(出名畫記)
張僧繇
梁張僧繇吳人也天監中爲武陵王國將軍吳興太守
武帝修飾佛寺多命僧繇畫之時諸王在外武帝思之
遣僧繇𫝊寫儀形對之如面也江陵天皇寺明帝置内
有栢堂僧繇畫盧舍那像及仲尼十哲帝怪問釋門内
如何畫孔聖僧繇曰後當頼此耳及後周滅佛法焚天
下寺㙮獨此殿有宣尼像乃不毁拆又金陵安樂寺畫
四龍不點眼睛每云點之即飛去人以為妄誕因請點
之須臾雷電破壁二龍乘雲騰上天未點睛者見在初
吳曹不興圖青溪龍僧繇見而鄙之乃廣其像於龍泉
亭其畫留在祕閣時未之重至太清中雷震龍泉亭遂
失其壁方知神妙云又畫天竺二胡僧因侯景亂散拆
為二一僧為唐右常侍陸堅所寳堅疾篤夢胡僧告云
我有同侶離拆多年今在洛陽李家若求合之當以法
力助君陸以錢帛求於其處果購得之疾亦尋愈劉長
卿為記述之其張畫所有靈感不可具載(出名畫記)
又潤州興國寺苦鳩鴿栖梁上穢汙尊容僧繇乃東壁
上畫一鷹西壁上畫一鷂皆側首向簷外看自是鳩鴿
等不復敢来(出朝野僉載)
高孝珩
北齊高孝珩世宗第二子封廣寧郡王尚書大司徒同
州牧博涉多才藝嘗於廰壁畫蒼鷹觀者疑其真鳩雀
不敢近又畫朝士圖當時妙絕為周師所虜授開府封
縣侯孝珩亦善音律周武宴齊君君臣自彈琵琶命孝
珩吹笛(出名畫記)
楊子華
北齊楊子華世祖時任直閣將軍員外散騎侍郎常畫
馬於壁夜聽聞啼齧長鳴如索水草聲圖龍於素舒之
輒雲氣縈集世祖重之使居禁中天下號為畫聖非有
詔不得與外人畫時有王子沖善棋通神號為二絕(出名)
(畫記)
劉殺鬼
北齊劉殺鬼與楊子華同時世祖俱重之畫鬭雀於壁
間帝見之以為生拂之方覺常在禁中錫賚巨萬任梁
州刺史名見北齊書(出名畫記)
鄭法士
隋田楊與鄭法士同於京師光明寺畫小塔鄭圖東壁
北壁田圖西壁南壁楊畫外邊四面是稱三絕楊以簟
蔽畫處鄭竊觀之謂楊曰卿畫終不可學何勞障蔽鄭
託以婚姻有對門之好又求楊畫夲楊引鄭至朝堂指
以宫闕衣冠人馬車乘曰此是吾之畫夲也由是鄭深
伏光明寺改為大雲寺在長安懷遠里也(出名畫記)
閻立德
唐貞觀三年東蠻謝元深入朝冠烏熊皮冠以金絡額
毛帔以裳為行縢著履中書侍郎顔師古奏言昔周武
王治致太平遠國歸欵周史乃集其事為王曾篇今聖
德所及萬國來朝卉服鳥章俱集京邸實可圖寫貽于後
以彰懷遠之德從之乃命立德等圖畫之又趙郡李嗣
真論畫其上品之第三序右相博陵子閻立夲洎其兄
工部尚書大安公立德之畫曰大安博陵難兄難弟自
江右陸謝云亡北朝子華長逝象人之妙實為中興至
如萬國来庭奉塗山之玉帛百蠻朝貢接應門之序位
折旋矩規端簪奉笏之儀魁詭譎怪鼻飲頭飛之俗莫
不盡該豪末備得精神(出談賓錄)
閻立夲
唐太宗朝官位至重與兄立德齊名嘗奉詔寫太宗真
容後有佳手𫝊寫於玄都觀東殿前間以鎮九五岡之
氣猶可以仰神武之英威也立德創職貢圖異方人物
詭怪之狀立夲畫國王粉夲在人間昔南北兩朝名手
不足過也時南山有猛獸害人太宗使驍勇者捕之不
得虢王元鳳忠義奮發自往取之一箭而斃太宗壯之
使立夲圖狀鞍馬僕從皆寫其真無不驚服其能有秦
府十八學士淩煙閣功臣等圖亦輝映前古唯職貢鹵
簿等圖與立德同製之俗𫝊慈恩畫功臣雜手成色不
見其蹤其人物鞍馬冠冕車服皆神也李嗣真云師鄭
法士實亦過之後有王知慎師範甚有筆力閻畫神品
(出唐畫斷)
太宗嘗與侍臣泛春苑池中有異鳥隨波容與太宗擊
賞數四詔座者為詠召閻立夲寫之閣外𫝊呼云畫師
閻立夲時為主爵郎中奔走流汗俯臨池側手揮丹青
不堪愧赧既而戒其子曰吾少好讀書幸免墻面緣情
染翰頗及儕流唯以丹青見知躬厮養之務辱莫大焉
汝宜深戒勿習此也至高宗朝閻立夲為右丞相姜恪
以邊將立功為左相又以年飢放國子學生歸又限令
史通一經時人為之語曰左相宣威沙漠右相馳譽丹
青三館學生放散五臺令史經明(出大唐新語)
立夲家代善畫至荆州視張僧繇舊跡曰定虛得名耳
明日又往曰猶是近代佳手明日又往曰名下定無虛
士坐臥觀之留宿其下十日不能去(出大唐新語)
又梁張僧繇作醉僧圖道士每以此嘲僧羣僧耻之於
是聚錢數十萬貨閻立夲作醉道士圖今並𫝊于代(出國)
(史纂異)
薛稷
天后朝位至少保文章學術名冠當時學書師褚河南
時閻立本擅畫名稷每畫蹤閻令祕書省有畫鶴時號
一絕曾旅遊新安郡遇李白因留連書永安寺額兼畫
西方像一壁筆力瀟灑風姿逸發曹張之亞也二妙之
跡李翰林題讚見在又聞蜀郡多有畫諸佛菩薩青牛
之像並居神品(出唐畫斷)
尉遲乙僧
唐尉遲乙僧土火羅國胡人也貞觀初其國王以丹青
巧妙薦之闕下云其國尚有兄甲僧未有見其畫蹤乙
僧今慈恩寺塔前面中間功德义凹垤花西面中間千
手千眼菩薩精妙之極光宅寺七寳臺後面畫䧏魔像
千怪萬狀實竒蹤也然其畫功德人物花草皆是外國
之象無中華禮樂威儀之德(出唐畫斷)
王維
唐王右丞維家於藍田玉山遊止輞川兄弟以科名文
學冠絕當代故時稱朝廷左相筆天下右丞詩者也其
畫山水松石蹤似吳生而風標特出今京都千福寺西
塔院有掩障一畫楓戍一圖輞川山谷鬱盤雲水飛動
意出塵外怪生筆端常自題詩云夙世謬詞客前身應
畫師其自負也如此慈恩寺東院與畢庶子鄭廣文各
畫一小壁時號三絕故庾右丞宅有壁圖山水兼題記
亦當時之妙也山水松石妙臻上品(出唐畫斷)
又維嘗至招國坊庾敬休宅見屋壁有畫奏樂圖維熟
視而笑或問其故維曰此霓裳羽衣曲第三叠第一拍
好事者集樂工驗之無一差者(出國史補)
李思訓
唐開元中諸衛將軍李思訓子昭道為中舍俱得山水
之妙時人云大李將軍小李將軍是也思訓格品高竒
山川妙絕鳥獸草木皆其能中舍之圖山水鳥獸甚多
繁巧智思筆力不及也天寳中玄宗召思訓畫大同殿
壁兼掩障異日因奏對詔云卿所畫掩障夜聞水聲通
神之佳手國朝山水第一思訓神品昭道妙上品(出唐畫斷)
韓幹
唐韓幹京兆人也唐玄宗天寳中召入供奉上令師陳
閎畫馬怪其不同詔因詰之奏云臣自有師陛下内廄
馬皆臣之師也上甚異之其後果能狀飛龍之質盡噴
玉之竒九方之識既精伯樂之相乃備且古之畫馬有
周穆王八駿圖國朝閻立夲畫馬似模展鄭多見筋骨
皆擅一時之名未有希代之妙開元後四海清平外域
名馬重譯累至然而砂磧且遥蹄甲多薄玄宗遂擇其
良者與中國之駿同頒馬政自此内廄有飛黃照夜浮
雲五方之乘竒毛異狀筋骨既同蹄甲皆厚駕御歴險
若轝輦之安馳驟應心中韶頀之節是以陳閎貌之於
前韓幹繼之於後寫渥洼之狀不在水中移騕褭之形
出於天上韓故居神品陳兼寫真居妙品上寳應寺三
門神西院北方天王佛殿前面菩薩西院佛像寳聖寺
北院二十四聖等皆其蹤也畫馬高會菩薩西院鬼神
等神品(出唐畫斷)
又幹閒居之際忽有一人朱衣玄冠而至幹問曰何得
及此對曰我鬼使也聞君善圖良馬願賜一匹幹立畫
焚之數日因出有人揖而謝曰蒙君惠駿足免為山川
䟦涉之勞亦有以酬效明日有人送素縑百疋不知其
来幹收而用之(出獨異志)
建中初曾有人牽馬訪醫稱馬患脚以二千求治其馬
毛色骨相馬醫未嘗見笑曰君馬酷似韓幹所畫者真
馬中固無也因請馬主遶市門一匝馬醫随之忽值韓幹
幹亦驚曰真是吾設色者乃知隨意所匠必冥會所肖
也遂摩挲馬若蹶因損前足幹心異之至舍視其所畫
馬夲脚有一點黑缺方知畫通靈矣馬醫所獲錢用歴
數年乃成泥錢(出酉陽雜俎)
太平廣記卷二百十一
