太平廣記卷九十
異僧四
杯渡釋寳誌
杯渡
杯渡者不知姓名常乘木杯渡水因而為號初在冀州
不修細行神力卓越世莫測其由嘗於北方寄宿一家
家有一金像渡竊而將去家主覺而追之見渡徐行走
馬逐之不及至於孟津河浮木杯於水憑之渡河不假
風棹輕疾如飛俄而渡岸達於京師見時可年四十許
帶索襤縷殆不蔽身言語出沒喜怒不均或剖冰扣凍
而洗浴或著履上山或徒行入市唯荷一蘆圌子更無
餘物嘗往延賢寺法意道人處意以别房待之後欲往
瓜步江於江側就航人告渡不肯載之復累足杯中顧
眄言詠杯自然流直渡北岸向廣陵遇村舍李家八關
齋先不相識乃直入齋堂而坐置圌於中庭衆以其形
陋無恭敬之心李見蘆圌當道欲移置墻邊數人舉不
能動渡食竟提之而去笑曰四天王李家於時有一䜿
子窺其圌中有四小兒並長數寸面目端正衣裳鮮潔
於是追覓不知所在後三日乃見在西界蒙龍樹下坐
李禮拜請還家日日供養渡不甚持齋飲酒噉肉至於
辛膾與俗不殊百姓奉上或受不受沛國劉興伯為兖
州刺史遣使要之負圌而來興伯使人舉視十餘人不
勝伯自看唯見一敗衲及一木杯後李家復得二十餘
日清旦忽云欲得一袈裟中時令辦李即經營至中未
成渡云暫出至暝不返合境聞有異香疑之為怪處處
覓渡乃見在北巖下敷敗袈裟於地卧之而死頭前脚
後皆生蓮華極鮮香一夕而萎邑共殯葬之後日有人
從北來云見渡負蘆圌行向彭城乃共開棺唯見敗衣
既至彭城遇有白衣黃欣深信佛法見渡禮拜請還家
至貧但有麥飯而已渡食之怡然自得半年忽語欣云
可覓蘆圌三十六枚吾須用之答云此間止可有十枚
貧無以買恐不盡辦渡曰汝但檢覓宅中應有欣即窮
檢果得三十六枚列之庭中雖有其數亦多破敗命欣
次第熟視皆已新完渡密封之因語欣令開乃見錢帛
皆滿可堪百許萬識者謂杯渡分身他土所得䞋施廻
以施欣欣受之皆為功德經一年許渡辭出欣為辦糧
食明晨見糧食皆存不知渡所在經一月許復至京師
時潮溝有朱文殊者少奉佛法渡多來其家文殊謂渡
云弟子脱捨身沒後願見救濟脱在好處願為法侣渡
不答文殊喜佛法默默已為許矣後東遊入吳郡路見
釣魚師因就乞魚魚師施一餧者渡手弄反覆還投水
遊活而去又見網師更從乞魚網師瞋罵不與渡乃拾
取兩石子擲水中俄而有兩水牛鬭其網中網碎敗不
復見牛渡亦已隱行至松江乃仰蓋於水中乘而渡岸
經涉會稽剡縣登天台山數月而反京師少時遊止無
定請召或往不往時南州有陳家頗有衣食渡往其家
甚見迎奉聞都下復有一杯渡陳父子五人咸不信故
下鄉看之果於其家杯渡形相一種陳設一合蜜薑及
刀子陸香等伺渡渡即食蜜薑都盡餘物宛在膝前其
父子五人恐是其家杯渡即留二弟停都守視餘三人
還家見杯渡如舊膝前亦有香刀子等但不噉蜜薑為
異爾乃語陳云刀子鈍可為磨之二弟還都云杯渡已
移靈鷲寺其家忽求黃紙兩幅作書不成字合同其背
陳問上人作何券書渡不答竟莫測其然時吴部民朱
靈期使高麗還值風舶飄經九日至一洲邊洲上有山
山甚高大入山採薪見有人於路靈期乃將數人隨路
告乞行十餘里聞磬聲香烟於是共稱佛禮拜須臾見
一寺甚光麗多是七寳莊嚴又見十餘石人乃共禮拜
還反行少許聞唱道聲還往更看猶是石人靈期等相
謂此是聖僧吾等罪人不能得見因共竭誠懴悔更往
乃見真人為期等設食食味是菜而香美不同衆食竟
共叩頭禮拜乞速還至鄉有一僧云此間去都乃二十
餘萬里但令至心不憂不速也因問期云識杯渡道人
不答言甚識因指北壁有一壺掛錫杖及鉢云此是杯
渡住處今因君以鉢與之并作書著函中别有一青竹
杖謂期言但擲此杖置舫前水中閉目靜坐不假勞力
必令速至於是辭别令一沙彌送至門上語曰此道去
行七里至船不須從先路去也如言西轉行七里許至
船即具如所示唯聞舫從山頂樹木上過都不見水經
三日至石頭淮而住亦不復見竹杖所在舫入淮至朱
雀乃見杯渡騎大航欄以捶捶之曰馬何不行觀者甚
多靈期等在舫遥禮之渡乃自下舫取書并鉢開書視
之字無人識者渡大笑曰使我還耶取鉢擲雲中還接
之曰我不見此鉢四千年矣渡多在延賢寺法意處時
世以此鉢異物競往觀之一說云靈期舫漂至一窮山
遇見一僧來云是渡弟子昔持師鉢而死冶城寺今因
君以鉢還師但令一人擎鉢舫前自安穩至也期如所
教果獲全濟至南州杯渡期當騎蘭之日爾日早出至
晚不還陳氏明但見門扇上有青書六字云福徑門靈
人降字勁可識其家杯渡遂絶迹矣都下杯渡往來山
邑多行神呪時庾常婢偷物而叛四追不擒乃問渡云
已死在城江邊空塜中往看果如所言孔寗子時以黃
門侍郎在家患痢遣信請渡呪竟云難差見有四鬼皆
被傷截寗子泣曰昔孫恩作亂家為軍人所破二親及
叔皆被痛酷寗子果死又有齊諧妻胡母氏病衆治不
愈被請僧設齋坐有僧勸迎杯渡渡既至一呪病者即
愈齊諧伏事為師因為作傳記其從來神異不可備記
元嘉三年九月辭諧入東留一萬錢物寄諧請為營齋
於是别去行至赤山湖患痢而死諧即為營齋并接屍
還葬建康覆舟山至四年有五興邵信者甚奉法遇傷
寒病無人敢看乃悲泣念觀音忽見一僧來云是杯渡
弟子語云莫憂家師尋來相看答云渡久已死何容得
來道人云來復何難便衣帶頭出一合許散與服之病
即差又有杜僧哀者住在南岡下昔經伏事杯渡兒病
甚篤乃思念恨不得渡與念神呪明日忽見渡來言語
如常即為呪病者便愈至五年三月渡復來齊諧家吕
道惠聞而怛之杜天期水丘熙等並見皆大驚即起禮
拜渡語衆人言年當大凶可勤修福業法意道人甚有
德可往就之修立故寺以禳災禍也須臾門上有一僧
喚渡便辭去云貧道當向交廣之間不復來也齊諧等
拜送慇懃於是絶迹頃世亦言時有見者(出高僧傳)
釋寳誌
釋寳誌本姓朱金城人少出家止江東道林寺修習禪
業至宋大始初忽如僻異居止無定飲食無時髮長數
寸常跣行街巷執一錫杖杖頭挂剪刀及鏡或挂一兩
匹帛齊建元中稍見異迹數日不食亦無飢容與人言
始苦難曉後皆效驗時或賦詩言如䜟記江東士庶皆
共事之齊武帝謂其惑衆收駐建康既旦人見其入市
還檢獄中誌猶在焉誌語獄吏門外有兩轝食來金鉢
盛飯汝可取之既而齊文惠太子竟陵王子良並送食
餉誌果如其言建康令吕文顯以事聞武帝即迎入宫
居之後堂一時屏除内宴誌亦隨衆出既而景陽山上
猶有一誌與七僧俱帝怒遣推檢其所關吏啟云誌久
出有省方以墨塗其身時僧正法獻欲以一衣遺誌遣
使於龍光罽賓二寺求之並云昨宿且去又至其常所
造屬侯伯家尋之伯云誌昨在此行道旦眠未覺使還
以告獻方知其分身三處宿焉誌常盛束祖行沙門寳
亮欲以衲衣遺之未及發言誌忽來引衲而去後假齊
武帝神力使見高帝於地下常受錐刀之苦帝自是永
廢錐刀武帝又常於華林園召誌誌忽著三重布帽以
見俄而武帝崩文惠太子及豫章王相繼而薨永明中
常住東宫後堂一日平明從門出入忽云門上血汚衣
褰衣走過及鬱林見害車載出此帝頸血流於門限齊
衛尉胡諧疾請誌誌註疏云明日竟不往是日諧亡載
屍還宅誌曰明日屍出也齊太尉司馬殷齊之隨陳顯
達鎮江州辭誌誌畫紙作樹樹上有鳥語云急時可登
此後顯達逆節留齊之鎮州及敗齊之叛入廬山追騎
將及齊之見林中有一樹樹上有鳥如誌所畫悟而登
之鳥竟不飛追者見鳥謂無人而反卒以見免齊屯騎
桑偃將欲謀反往誌遥見而走大呼云圍臺城欲反逆
斫頭破腹後有旬事發偃叛往朱方為人所得果斫頭
破腹梁鄱陽忠烈王嘗屈誌至第忽令覓荆子甚急既
得安於門上莫測所以少時王出為荆州刺史其預鑒
之明此𩔖非一誌多往來興皇淨名兩寺及梁武即位
下詔曰誌公迹均塵垢神遊冥漠水火不能焦濡蛇虎
不能侵懼語其佛理則聲聞無上談其隱淪則道行高
著豈得以俗士凡情空相拘制何其鄙陋一至於此自
今行來隨意出入勿得復禁誌自是多出入禁中長於
臺城對梁武帝喫鱠昭明諸王子皆侍側食訖武帝曰
朕不知味二十餘年矣師何謂爾誌公乃吐出小魚依
依鱗尾武帝深異之如今秣陵尚有鱠殘魚也天監五
年冬旱雩祭備至而未降雨忽上啟云誌病不差就官
乞活若不啟白官應得鞭杖願於華光殿講勝鬘經請
雨梁武即使沙門法雲講勝鬘竟夜便大雨誌又云須
一盆水加刀其上俄而天雨大降高下皆足梁武嘗問
誌云弟子煩惑未除何以治之答云十二䜟者以為十
二因緣治惑藥也又問十二文旨答云在書字時節刻
漏中識者以為書之在十二時中又問弟子何時得靜
心修習答云安藥禁識者以為禁者止也至安藥時乃
耳後法雲於華林講法華經至假使風墨誌忽問之有
無答云世諦故有第一義則無也誌往復三四番便笑
云若體是假有此亦不可觧難可觧其辭旨𨼆沒𩔖皆
如此有陳征虜者舉家事誌甚篤誌常為其見真形光
相如菩薩像焉誌知名顯竒四十餘載士女供事者不
可勝數然好用小便濯髮俗僧闇有譏笑者誌亦知衆
僧多不斷酒肉譏之者飲酒食猪肚誌勃然謂曰汝笑
我以溺洗頭汝何為食盛糞袋譏者懼而慙服晉安王
蕭綱初生日梁武遣使問誌誌合掌云皇子誕育幸甚
然冤家亦生於後推尋歴數與侯景同年月日而生也
會稽臨海寺有大得常聞揚州都下有誌公語言顛狂
放縱自在僧云必是狐狸之魅也願向都下覓獵犬以
逐之於是輕船入海趨浦口欲西上忽大風所飄意謂
東南六七日始到一島中望見金裝浮圖干雲秀出遂
尋徑而往至一寺院宇精麗花卉芳菲有五六僧皆可
年三十美容色並著員緋袈裟倚杖於門樹下言語僧
云欲向都下為風飄蕩不知上人此處何州國今四望
環海恐本鄉不可復見答曰必欲向揚州即時便到今
附書到鍾山寺西行南頭第二房覓黃頭付之僧因閉
目坐船風聲定開眼如言奄至西岸入數十里至都徑
往鍾山寺訪問都無有黃頭者僧具說委曲報云西行
南頭第二房乃風病道人誌公雖言配在此寺在都下
聚藥處百日不一度來房空無人也問答之間不覺誌
公已在寺厨上乘醉索食人以齋過日晚未與間便奮
身惡罵寺僧試遣沙彌繞厨側漫呌黃頭誌公忽云阿
誰喚我即逐沙彌來到僧處謂曰汝許將獵犬捉我何
為空來僧知是非常人頂禮懴悔授書與之誌公看書
云方丈道人喚我不久亦當自還誌公遂屈指云某月
日去便不復共此僧語衆但記某月日至天監十三年
冬於臺城後堂謂人曰菩薩將去未及旬日無疾而終
屍體香軟形貌熙悦臨亡燃一燭以付後閤舍人吳慶
慶即啟聞梁武歎曰大師不復留以燭者將以後事屬
我乎因厚加殯送葬於鍾山獨龍之阜仍於墓所立開
善寺勅陸倕製銘於塜内王筠勒碑文於寺門傳其遺
像處處存焉初誌顯迹之始年可無五六十許而終亦
不老人誠莫測其年有餘捷道者居於京師九日臺北
自言是誌外舅弟小誌四年計誌亡時應年九十七矣
又後魏有沙門寳公者不知何處人也形貌寢陋心識
通達過去未來預覩三世發言似䜟不可得觧事過之
後始驗其實胡太后問以世事寳公把粟與雞喚朱朱
時人莫觧建義元年後為爾朱榮所害始驗其言時有
洛陽人趙法和請占早晚當有爵寳公曰大竹箭不須
羽東廂屋急手作時人不曉其意經月餘法和父亡大
竹箭者苴杖東廂屋者倚廬初造十二辰歌終其言也
此寳公與江南者未委是一人也兩人也(出高僧傳及洛陽伽藍記)
太平廣記卷九十
