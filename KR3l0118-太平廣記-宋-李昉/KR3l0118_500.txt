太平廣記卷五百宋李昉等編
雜錄
孔緯李克助京都儒士
孟乙振武角抵人趙崇
韓偓薛昌緒姜太師
康義成高季昌沈尚書妻
楊蘧袁繼謙
孔緯
魯國公孔緯入相後言於甥姪曰吾頃任兵部侍郎與
王晉公鐸充弘文館學士判館事上任後巡廳晉公乃
言曰余昔任兵部侍郎與相國杜邠公悰充弘文館直
學士判館事暮春留余看牡丹于斯廳内言曰此廳比
令無逸(無逸乃邠公子終金州刺史)居之止要一間今壯麗如此子
殊不知非久須為灰燼余聞此言心常銘之又語余曰
明公慎厚端誠此座猶或庶幾由公而下者罹其事矣
以吾今日而追念邠公之言得其大概矣是時昭宗纂
承孔緯入相朝廷大體掃地無餘故緯感昔言而傷時
也(出聞竒錄)
李克助
李克助為大理卿昭宗在華州鄭縣令崔鑾有民告舉
放民絹事刺史韓建令計以為贓奏下二司定罪御史
邢臺部奏罪當絞大理寺數月不奏建問李尚書崔令
乃親情耶何不奏克助云裨公之政也韓云崔令犯贓
柰何言我之過也李云聞公舉放數將及萬矣韓曰我
華州節度華民我民也李曰華民乃天子之民非公之
民若爾即鄭縣民乃崔令民也建服其論乃捨崔令之
罪謫潁陽尉(出聞竒錄)
京都儒士
近者京都有數生會宴因說人有勇怯必由膽氣膽氣
若盛自無所懼可謂丈夫座中有一儒士自媒曰若言
膽氣余實有之衆人笑曰必須試然可信之或曰某親
故有宅昔大凶而今已空鎻君能獨宿于此宅一宵不
懼者我等酧君一局此人曰唯命明日便往實非凶宅
但暫空耳遂為置酒果燈燭送于此宅中衆曰公更要
何物曰僕有一劍可以自衛請無憂也衆乃出宅鎻門
却歸此人實怯懦者時已向夜繫所乘驢别屋奴客並
不得隨遂向閤宿了不敢睡唯滅燈抱劍而坐驚怖不
已至三更有月上斜照窗隙見衣架頭有物如鳥鼓翼
飜飜而動此人凛然強起抱劍一揮應手落璧磕然有
聲役寢無音响恐懼既甚亦不敢尋究但把劔坐及更
忽有一物上階推門門不開于狗竇中出頭氣休休然
此人大怕把劔前斫不覺自倒劔失手抛落又不敢覓
劔恐此物入來牀下跧伏更不敢動忽然困睡不覺天
明諸奴客已開關至閤子間但見狗竇中血淋漓狼籍
衆大驚呼儒士方悟開門尚自戰慄具說昨宵與物戰
爭之狀衆大駭異遂于此壁下尋唯見席帽半破在地
即夜所斫之鳥也乃故帽破弊為風所吹如鳥動翼耳
劔在狗竇側衆又遶堂尋血蹤乃是所乘驢已斫口喙
唇齒缺破乃是向曉因解頭入狗門遂遭一劔衆大笑
絶倒扶持而歸士人驚悸旬日方愈(出原化記)
孟乙
徐之蕭縣有田民孟乙者善網狐狢百無一失偶乘暇
持矟行曠野會日將夕見道左數百步荒冡巋然草間
細逕若有人跡遂入之以矟于黑闇之處攪之若有人
捉拽之不得動問爾鬼耶人耶怪耶魅耶何故執吾矟
而不置闇中應曰吾人也乃命出之具以誠告云我姓
李昨為盗被繫兗州軍候獄五木備體捶楚之處瘡痏
徧身因伺隙踰獄垣亡命之此死生唯命焉孟哀而將
歸置于複壁中後經赦乃出孟氏以善獵知名飛走之
屬無得脱者一旦荒塜之中而得叛獄囚以歸聞者皆
大笑之(出玉堂閒話)
振武角觝人
光啓年中左神策軍四軍軍使王卞出鎮振武置宴樂
戲既畢乃命角抵有一夫甚魁岸自鄰州來此較力軍
中十數輩軀貌膂力悉不能敵主帥亦壯之遂選三人
相次而敵之魁岸者俱勝帥及座客稱善久之時有一
秀才坐于席上忽起告主帥曰某撲得此人主帥頗駭
其言所請既堅遂許之秀才降階先入厨少頃而出遂
掩綰衣服握左拳而前魁梧者微笑曰此一指必倒矣
及漸相逼急展左手示之魁岸者懵然而倒合座大笑秀
才徐步而出盥手而登席焉主帥詰之何術也對曰頃
年客遊曾于道店逄此人纔近食案踉蹌而倒有同伴
曰怕醬見之輒倒某聞而志之適詣設厨求得少醬握
在手中此人見之果自倒聊助宴設之歡笑耳有邊岫
判官目覩其事(出玉堂閒話)
趙崇
趙崇凝重清介門無雜賓慕王濛劉真長之風也標格
清峻不為文章號曰無字碑每遇轉官舊例各舉一人
自代而崇未嘗舉人云朝中無可代己者世以此少之
(出北夢𤨏言)
韓偓
韓偓天復初入翰林其年冬車駕幸鳳翔偓有扈從之
功返正初帝面許用偓為相偓奏云陛下運契中興當
須用重德鎮風俗臣座主右僕射趙崇可以副陛下是
選乞回臣之命授崇天下幸甚帝甚嘉歎翼日制用崇
暨兵部侍即王贊為相時梁太祖在京素聞崇輕佻贊
又有嫌釁乃馳入請見于帝前具言二公長短帝曰趙
崇乃韓偓薦時偓在側梁王叱之偓奏臣不敢與大臣
爭帝曰韓偓出尋謫官入閩故偓詩曰手風慵展八行
書眼病休看九局棋窗裏日光飛野馬桉前筠管長蒲
盧謀身拙為安蛇足報國危曾捋虎鬚滿世可能無默
識未知誰擬試齊竽(出摭言)
薛昌緒
岐王李茂貞覇秦隴也涇州書記薛昌緒為人迂僻禀
自天性飛文染翰即不可得之矣與妻相見亦有時必
有禮容先命女僕通轉往來數四可之然後秉燭造室
至于高談虚論茶果而退或欲詣幃房其禮亦然嘗曰
某以繼嗣事重輒欲卜其嘉會必候請而可之及從涇
帥統衆於天水與蜀人相拒于青泥嶺岐衆廹于輦運
又聞梁人入境遂潛師宵遁頗懼蜀人之掩襲涇帥臨
行攀鞍忽記曰傳語書記速請上馬連促之薛在草菴
下藏身曰傳語太師但請先行今晨是某不樂日戎帥
怒使人提上鞍轎捶其馬而逐之尚以物蒙其面云忌
日禮不見客此蓋人妖也秦隴人皆知之(出玉堂閒話)
姜太師
蜀有姜太師者失其名許田人也幼年為黃巾所掠亡
失父母從先主征伐屢立功勲後繼領數鎮節鉞官至
極品有掌廐夫姜老者事芻秣數十年姜每入廐見其
小過必笞之如是積年計其數將及數百後老不任鞭
箠因泣告夫人乞放歸鄉里夫人曰汝何許人對曰許
田人復有何骨肉對曰當被掠之時一妻一男迄今不
知去處又問其兒小字及妻姓氏行第并房眷近親皆
言之及姜歸宅夫人具言姜老欲乞假歸鄉因問得所
失男女親屬姓名姜大驚疑其父也使人細問之其男
身有何記驗曰我兒脚心上有一黑子餘不記之姜大
哭密遣人送出劔門之外奏先主曰臣父近自關東來
遂將金帛車馬迎入宅父子如初姜報撻父之過齋僧
數萬終身不撻從者(出王氏見聞)
康義誠
後唐長興中侍衛使康義誠常軍中差人于弘宅充院
子亦曾小有笞責忽一日憐其老而詢其姓氏則曰姓
康别詰其鄉土親族息胤方知是父遂相持而泣聞者
莫不驚異(出玉堂閒話)
高季昌
後唐莊宗過河荆渚高季昌謂其門客梁震曰某事梁
祖僅獲自免龍德已來止求安活我今入覲亦要嘗之
彼若經營四方必不縻我若移入他鎮可為子孫之福
此行决矣既自闕回謂震曰新主百戰方得河南對勲
臣誇手抄春秋又豎指云我於指頭上得天下則功在
一人臣佐何有且遊獵旬日不回中外情何以堪吾高
枕無憂乃築西面羅城拒敵之具不三年莊宗不守英
雄之料頃刻不差宜乎貽厥子孫(出北夢𤨏言)
沈尚書妻
有沈尚書失其名常為秦帥親吏其妻狼戾而不謹又
妬忌沈常如在狴牢之中後因閒退挈其妻孥寄于鳳
州自往東川遊索意是與怨偶永絶矣華洪鎮東蜀與
沈有布衣之舊呼為兄既至郊迎執手叙其契闊待之
如親兄遂特創一第僕馬金帛器玩無有闕者送姬僕
十餘輩斷不令歸北沈亦微訴其事無心還家及經年
家信至其妻已離鳳州自至東蜀沈聞之大懼遂白于
主人及遣人却之其妻致書重設盟誓云自此必改從
前之性願以偕老不日而至其初至頗亦柔和涉旬之
後前行復作諸姬婢僕悉鞭箠星散良人頭面皆拏擘
破損華洪聞之召沈謂之曰欲為兄殺之如何沈不可
如是旬日後又作沈因入衙精神沮喪洪知之密遣二
人提劔牽出帷房刃于階下棄尸于潼江然後報沈沈
聞之不勝驚悸遂至失神其尸住急流中不去遂使人
以竹竿撥之便隨流來日復在舊湍之上如是者三洪
使繫石縋之沈亦不逾旬日魂神失措知怨偶為仇也
悲哉沈之宿有仇乎(出王氏見聞)
楊蘧
王贊中朝名士有弘農楊蘧者曾至嶺外見楊朔荔浦
山水心常愛之談不容口蘧嘗出入贊門下稍接從容
不覺形于言曰侍即曾見楊朔荔浦山水乎贊曰未曾
打人唇綻齒落安得見耶因大笑此言嶺外之地非貶
不去(出稽神錄)
袁繼謙
晉將作少監袁繼謙常說頃居青社假一第而處之聞
多凶怪昏暝即不敢出戸庭合門驚懼莫能安寢忽一
夕聞吼聲若有呼于瓮中者其聲重濁舉家怖懼必謂
其怪之尤者遂于忩隙窺之見一物蒼黑色來往庭中
是夕月色晦覩之既久似若狗身而首不能舉遂以撾
擊其腦忽轟然一聲家犬驚呌而去蓋其日莊上人輸
稅至此就于其地而糜釜尚有餘者故犬以首入空器
中而不能出也因舉家大笑遂安寢(出玉堂閒話)
太平廣記卷五百
