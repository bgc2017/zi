太平廣記卷五十四
神仙五十四
韓愈外甥劉䁮盧鈞
薛逢費冠卿沈彬
韓愈外甥
唐吏部侍郎韓愈外甥忘其名姓幼而落拓不讀書好
飲酒弱冠往洛下省骨肉乃慕雲水不歸僅二十年杳
絶音信元和中忽歸長安知識闒茸衣服滓敝行止乖
角吏部以久不相見容而恕之一見之後令於學院中
與諸表話論不近詩書殊若土偶唯與小臧賭博或廐
中醉卧三日五日或出宿於外吏部懼其犯禁陷法時
或勖之暇日偶見問其所長云善卓錢鍋子試令為之
植一鐡條尺餘百步内卓三百六十錢一一穿之無差
失者書亦旋有詞句以資笑樂又於五十步内䨇鈎草
天下太平字點畫極工又能於爐中累三十斤炭支三
日火火勢常熾日滿乃消吏部甚奇之問其修道則玄
機清話該博真理神仙中事無不詳究因說小伎云能
染花紅者可使碧或一朵具五色皆可致之是年秋與
吏部後堂前染白牡丹一叢云來春必作含稜碧色内
合有金含稜紅間暈者四面各合有一朵五色者自劚
其根下置藥而後栽培之俟春為驗無何潛去不知所
之是歲上迎佛骨於鳳翔御樓觀之一城之人忘業廢
食吏部上表直諫忤旨出為潮州刺史至商山泥滑雪
深頗懷鬱鬱忽見是甥迎馬首而立拜起勞問扶鐙接
轡意甚慇懃至翌日雪霽送至鄧州乃白吏部曰某師
在此不得遠去將入玄扈倚帝峰矣吏部驚異其言問
其師即洪崖先生也東園公方使柔金水玉作九華丹
火候精微難於暫捨吏部加敬曰神仙可致乎至道可
求乎曰得之在心失之亦心校功銓善黜陟之嚴倣王
禁也某他日復當起居請從此逝吏部為五十六字詩
以别之曰一封朝奏九重天夕貶潮陽路八千本為聖
朝除弊事豈將衰朽惜殘年雲横秦嶺家何在雪擁藍
關馬不前知汝遠來應有意好收吾骨瘴江邊與詩訖
揮涕而别行入林谷其速如飛明年春牡丹花開數朵
花色一如其說但每一葉花中有楷書十四字曰雲横
秦嶺家何處雪擁藍關馬不前書勢精能人工所不及
非神仙得道立見先知何以及於此也或云其後吏部
復見之亦得其月華度世之道而迹未顯爾(出仙傳拾遺)
劉䁮
劉䁮(音潛)小字宜哥唐宰相瞻之兄也䁮家貧好道嘗有
道士經其家見䁮異之乃問知道否曰知之某性饒俗
氣業應未淨遽可強學邪道士曰能相師乎䁮曰何敢
於是師事之道士命䁮曰山棲求道無必裹巾䁮遂丫
髻布衣隨道士入羅浮山初䁮與瞻俱讀書為文而䁮
性唯高上瞻情慕榮達䁮嘗謂瞻曰鄙必不第則逸於
山野爾得第則勞於塵俗竟不及於鄙也然慎於富貴
四十年後當驗矣瞻曰神仙遐遠難求秦皇漢武非不
區區也廊廟咫尺易致馬周張嘉貞可以繼踵矣自後
䁮愈精思於道乃隱於羅浮瞻進士登科屢歴清顯及
昇輔相頗著調爕之稱俄謫日南行次廣州朝臺泊舟
江濱忽有丫角布衣少年衝暴雨而來衣履不濕云欲
見瞻左右皆訝乃詰之但言宜哥來也以白瞻問形狀
具以對瞻驚嘆乃迎入見之䁮顔貌可二十來瞻以皤然
衰朽方為逐臣悲喜不勝䁮復勉之曰與予為兄弟手
足所痛曩日之言今四十年矣瞻亦感歎謂䁮曰可復
修之否䁮曰身邀榮寵職和陰陽用心動靜能無損乎
自非茅家阿兄已昇天仙詎能救爾今唯來相别非來
相救也於是同舟行别話平生隔闊之事一夕失䁮所
在今羅浮山中時有見者瞻遂南適殁於貶所矣(出續仙傳)
盧鈞
唐相國盧公鈞進士射策為尚書郎以疾出為均州刺
史到郡疾稍加羸瘠不耐見人常於郡後山齋養性獨
處左右接侍亦皆遠去非公呼召莫敢前也忽一人衣
飾敝故踰垣而入云姓王問其所自云山中來公笑而
謂之曰即王山人也此來何以相教王曰公之貴位極
人臣而壽不永災運方深由是有沉綿之疾故相救耳
山齋無水公欲召人取湯茶之屬王止之以腰巾蘸於
井中解丹一粒捩腰巾之水以咽丹與之約曰此後五
日疾當愈矣康愈倍常後三年當有大厄勤立陰功救
人憫物為意此時當再相遇在夏之初也自是盧公疾
愈旬日平復明年解印還京署鹽鐡判官夏四月於務
本東門道左忽見山人尋至盧宅喜而言曰君今年第
二限終為災極重也以君為郡去年雪冤獄活三人之
命災已息矣今此月内三五日小不康而已固無憂也
翌日山人使二僕持錢十千於狗脊坡分施貧病而已
自此復去云二十三年五月五日午時可令一道士於
萬山頂相候此時君節制漢土當有月華相授勿愆期
也自是公揚歴清切便蕃貴盛後出鎮漢南之明年已
二十三年矣及期命道士牛知微五日午時登萬山之
頂山人在焉以金丹二使知微吞之謂曰子有道氣而
寡陰功未契道品更宜勤修也以金丹十粒令授於公
曰當享上壽無忘修鍊世限既畢佇還蓬宫耳與知微
揖别忽不復見其後知微年八十餘狀貌常如三十許
盧公年九十耳目聰明氣力不衰既終之後異香盈室
矣(出神仙感遇傳)
薛逄
河東薛逢咸通中為綿州刺史歲餘夢入洞府殽饌甚
多而不覩人物亦不敢饗之乃出門有人謂曰此天倉
也及明話於賓友或曰州界有昌明縣有天倉洞中自
然飲食往往遊雲水者得而食之即使道士孫靈諷與
親吏訪焉入洞可十許里猶須執炬十里外漸明朗又
三五里豁然與人世無異崖室極廣可容千人其下平
整有石牀羅列上飲食名品極多皆若新熟軟美甘香
靈諷拜而食之又别開三五所請以奉薛公為信及齎
出洞門形狀宛然皆化為石矣洞中左右散麵溲麵堆
鹽積䜴不知紀極又行一二里溪水迅急既闊且深隔
溪見山川居第歴歴然不敢渡而止近岸砂中有履跡
往來皆二三尺纔知有人行處薛公聞之歎異靈勝而
莫窮其所以也余按地輿志云少室山有自然五榖甘
果神芝仙藥周太子晉學道上仙有九十年資糧留於
山中少室在嵩山西十七里從東南上四十里為下定思又
上十里為上定思十里中有大石門為中定思自中定思西
出至崖頭下有石室中有水多白石英室内有自然經
書自然飲食與此無異又天台山東有洞入十餘里有
居人市肆多賣飲食乾符中有遊僧入洞經歴市中饑
甚聞食香買蒸餅啗之同行一僧服氣不食飯行十餘里
出洞門已在青州牟平縣而食僧俄變為石以此言之
王烈石髓張華龍膏得食之者亦須累積陰功天挺仙
骨始可上登仙品若常人啗之必化而為石矣(出神仙感遇傳)
費冠卿
費冠卿池州人也進士擢第將歸故鄉别相國鄭公餘
慶公素與秋浦劉令友善喜費之行託以寓書焉手札
盈幅緘以授費戒之曰劉令久在名場所以不登甲乙
之選者以其褊率不拘於時捨科甲而就卑宦可善遇
之也費因請公略批行止書末貴其因所慰薦稍垂青
眼公然之發函批數行復緘如初費至秋浦先投刺於
劉劉閱刺委諸案上略不顧盼費悚立俟命久而無報
疑其不可也即以相國書授閽者劉發緘覽畢慢罵曰
鄭某老漢用此書何為劈而棄之費愈懼排闥而入趨
拜於前劉忽憫然顧之揖坐與語日暮矣劉促令排店
費曰日已昏黑或得逆旅之舍亦不及矣乞於廳廡之
下席地一宵明日徐詣店所即自解囊裝舒氊席於地
劉即拂衣而入良久出曰此非待賓之所有閤子中既而
閉門鏁繫甚嚴費莫知所以據榻而息是夕月明於門
竅中窺其外悄然無聲見劉令自執篲畚掃除堂之内
外庭廡陛壁靡不周悉費異其事危坐屏息不寐而伺
焉將及一更忽有異香之氣郁烈殊常非人世所有良
久劉執版恭立於庭似有所候香氣彌甚即見雲冠紫
衣仙人長八九尺數十人擁從而至劉再拜稽首此仙
人直詣堂中劉立侍其側俄有筵席羅列餚饌奇果香聞
閤下費聞之已覺氣清神爽須臾奏樂飲酒命劉令布
席於地亦侍飲焉樂之音調亦非人間之曲仙人忽問
劉曰得鄭某信否對曰得信甚安頃之又問得鄭某書
否對曰費冠卿先輩自長安來得書笑曰費冠卿且喜
及第也今在此邪對曰在仙人曰吾未合與之相見且
與一杯酒但向道早修行即得相見矣即命劉酌酒一
杯送閤子中費窺見劉自呷酒半杯即以階上盆中水
投杯中疑而未飲仙人忽下階與徒從乘雲而去劉拜
辭嗚咽仙人戒曰爾見鄭某但令修行即當相見也既
去劉郎詣閤中見酒猶在驚曰此酒萬劫不可一遇何
不飲也引而飲之費力爭得一兩呷劉即與冠卿為修
道之友卜居九華山以左拾遺徵竟不起鄭相國尋亦
去世劉費頗秘其事不知所降是何真仙也(出神仙感遇傳)
沈彬
吳興沈彬少而好道及致仕歸高安恒以朝修服餌為
事嘗遊郁木洞觀忽聞空中樂聲仰視雲際見女仙數
十冉冉而下逕至觀中徧至像前焚香良久乃去彬匿
室中不敢出既去入殿視之几案上皆有遺香彬悉取
置爐中已而自悔曰吾生平好道今見神仙而不能禮
謁得仙香而不能食之是其無分歟初彬恒誡其子云
吾所居堂中正是吉地即葬之及卒如其言掘地得自
然磚壙製作甚精磚上皆作吳興字彬年八十餘卒後
豫章有漁人投生米於潭中捕魚不覺行遠忽入一石
門煥然明朗行數百步見一白髯翁諦視之頗𩔖於彬
謂漁人曰此非爾所宜來速出猶可漁人遽出登岸云
入水已三日矣故老有知者云此即西仙天寶洞之南
門也(出稽神錄)
太平廣記卷五十四
