太平廣記卷四百十四
草木九
香藥
荃蕪香三名香五名香
沉香龍腦香安息香
一木五香訶黎勒白豆蔲
&KR3509;齊香無石子紫䤵
阿魏蓽撥胡椒
阿勃參山&KR1538;麻黃
荆三稜
服餌
服松脂餌松蘂賜茯苓
服茯苓服菖蒲服桂
餌柠實服五味子食术
服桃膠服地黃服遠志
服天門冬飲菊潭水飲甘菊谷水
食黃精
香藥
荃蕪香
燕昭王時有波弋之國貢荃蕪香若焚著衣彌月不絶
所遇地土石皆香經朽木腐草皆榮秀用薰枯骨則肌
肉再生(出獨異志)
三名香
漢雍仲子進南海香物拜為涪陽尉時人謂之香尉日南
郡有香市商人交易諸香處南海郡有村香戶日南郡有
千畝香林名香出其中香州在朱崖郡洲中出諸異香往
往不知其名千年松香聞十里亦謂之三名香也
五名香
聚窟洲在西海中申來洲上有大樹與楓木相似而葉香
聞數百里名此為返魂樹叩其樹樹亦能自聲聲如
牛吼聞之者皆心振神駭伐其根心于玉釡中煑取汁
更火煎之如黑飴可令丸名曰驚精香或名之為振靈
丸或名之為返生香或名之為人鳥精香或名為却死
香一種五名斯靈物也香氣聞數百里死尸在地聞氣
乃活(十洲記)
沉香
唐太宗問高州首領馮盎云卿宅去沉香遠近對曰宅
左右即出香𣗳然其生者無香唯朽者始香矣(出國史纂異)
龍腦香
龍腦香𣗳出婆利國婆利呼為箇不婆律亦出波斯國
𣗳高八九丈大可六七圍葉圓而背白無花實其𣗳有
肥有瘦瘦者出婆律膏香在木心中斷其𣗳劈取之膏
于𣗳端流出斫𣗳作坎而承之入藥用别有法(出酉陽雜俎)
安息香
安息香𣗳出波斯國波斯呼為辟邪𣗳長三丈皮色黃
黑葉有四角經寒不凋二月開花黃色心微碧不結實
刻其葉而其膠如飴名安息香六七月堅凝乃取之燒
之通神明辟衆惡(出酉陽雜俎)
一木五香
一木五香根栴檀節沉花雞舌葉藿膠薰陸(出酉陽雜俎)
訶黎勒
高仙芝伐大食得訶黎勒長五六寸初置抹肚中便覺
腹痛因快痢十餘行初謂訶黎勒為祟因欲棄之以問
大食長老長老云此物人帶一切病消痢者出惡物耳
仙芝甚寳惜之天寳末被誅遂失所在(出廣異記)
白荳蔲
白荳蔲出加古羅國呼為多骨形如芭蕉葉似杜若長
八九尺冬夏不凋花淺黃色子作朵如蒲萄其子初出
微青熟則變白七月採(出酉陽雜俎)
&KR3509;齊香
&KR3509;齊香出波斯國佛林呼為頂勃梨咃長一丈圍一尺
許皮青色薄而極光淨葉似阿魏每三葉生于條端無
花實西域人常八月伐之至臘月更抽新條極滋茂若
不剪除枯死七月斷其枝有黃汁其狀如蜜微有香氣
入缶療百病(出酉陽雜俎)
無石子
無石子出波斯國波斯呼為摩賊𣗳長六七丈圍八九
尺葉如桃葉而長三月開花白色花心微紅子圓如彈
丸初青熟乃黃白蟲食成孔者正熟皮無孔者入藥用
其𣗳一年生無石子一年生跋屢子大如指長三寸上
有殼中仁如栗黃可啖(出酉陽雜俎)
紫䤵
紫䤵𣗳出真臘國真臘呼為勒住亦出波斯國𣗳長一
丈枝條鬱茂葉似橘經冬不凋三月開花白色不結子
天大霧露及雨霑其𣗳枝條即出紫䤵波斯國使烏海
及沙利深所說並同真臘國使折衝都尉涉門陁沙尼
拔陁言蟻運土于𣗳作窠蟻壤得雨露凝結而成紫䤵
崑崙國者善波斯國者次之(出酉陽雜俎)
阿魏
阿魏出伽闍那國即北天竺也伽闍那呼為形虞亦出
波斯國波斯呼為阿虞截𣗳長八九丈皮青黃三月生
葉形似鼠耳無花實斷其枝汁出如飴久乃堅凝佛林
國僧變所說同摩伽陁國僧提婆言取其汁和米豆屑
合成阿魏(出酉陽雜俎)
蓽撥
蓽撥出摩伽陀國呼為蓽撥梨佛林國呼為阿梨訶咃
苖長三四尺莖細如著葉似蕺葉子似桑椹八月採(出酉)
(陽雜俎)
胡椒
胡椒出摩伽陁國呼為昧履支其苗蔓生莖極柔弱葉
長寸半有細條與葉齊條上結子兩兩相對其葉晨開
暮合合則裹其子于葉中子形似漢椒至芳辣六月採
今作胡盤肉食皆用之(出酉陽雜俎)
阿勃參
阿勃參出佛林國長一丈餘皮色青白葉細兩兩相對
花似蔓菁正黃子似胡椒赤色斫其枝汁如油以塗癬
疥無不瘳其油極貴價重千金(出酉陽雜俎)
山&KR1538;
熙穆縣里多山&KR1538;本草云南山之隂曰署預消熱下氣
補五臟(出南越志)
麻黃
麻黃莖端開花花小而黃簇生子如覆盆可食至冬枯
死如草及春却青(出酉陽雜俎)
荆三稜
唐河東裴同父患腹痛數年不可忍囑其子曰吾死後
必出吾病子從之出得一物大如鹿條脯懸之久乾有
客竊之其堅如骨削之文彩煥發遂以為刀欛子佩之
在路放馬抽刀子割三稜草坐其上欛盡消成水客怪
之回以問同同泣具言之後病狀同者服三稜草汁多
驗(出朝野僉載)
服餌
服松脂
上黨有趙瞿者病癩歴年衆治之不愈垂死或云不如
及活流棄之否則後子孫轉相注易其家乃為賫糧而
送之置山穴中瞿居穴中自怨不幸晝夜悲歎涕泣經
日有仙人行過穴口而哀之具問訊焉瞿知其異人乃
叩頭自陳乞哀于仙人以嚢藥賜之教其服法瞿服之
百許日瘡愈顔色豐悦肌膚玉澤仙人又過視之瞿謝
受更生活之恩乞丐其方仙人告之云此是松脂耳此
山中更多此物汝鍊之服可以長生不死瞿乃歸家人
初謂之鬼也甚驚愕遂具言狀後服松脂不撤身體轉
輕氣力百倍登高越險終日不倦年百七十歲齒不墮
髮不白夜卧忽見屋間有光大如鏡者以問左右皆云
不見久而漸大一室盡明如晝日夜又見面上有婇女
二人長二三寸面目皆具但為小耳遊戲其口鼻之間
如是且一年此女稍長如大人在側又常聞琴瑟之音
欣然獨笑在人間二百許年色如少童乃抱犢入山去
必地仙也其間聞瞿服松脂如此于是競服其多力者
乃車運驢負誓積之盈室服之遠者不過一月未覺有
大益輙止有志者難得如是也(出抱朴子)
餌松蘂
遁甲經云沙土之福雲陽之墟可以隱居雲陽氏古之
仙人方記曰南岳百里有福地松高一千尺圍即數尋
而蘂甘仙人可餌相傳服食鍊行之人採此松膏而服
不苦澁與諸處松别(出十道記)
賜茯苓
沈約謝始安王賜茯苓一枝重一十二觔八兩有表(出酉)
(陽雜俎)
服茯苓
任子季服茯苓十八年仙人玉女往從之能隱能彰不
復食榖灸瘢皆滅面體玉光(出抱朴子)
服菖蒲
韓衆服菖蒲十三年身生毛日視書萬言皆誦之冬袒
不寒又菖蒲須生得石上一寸九節已上紫花者尤善
(出抱朴子)
服桂
趙他子服桂二十一年毛生日行五百里力舉千觔(出抱)
(朴子)
餌柠實(柠與楮同)
柠木實之赤者餌之一年老者還少令人徹食見鬼昔
道士梁頃年七十乃服之轉更少年至百四十歲能夜
書走及奔馬入青龍山去(出抱朴子)
服五味子
移門子食服五味子六十年色如玉女入水不霑入火
不灼(出抱朴子)
食术
南陽文氏說其先祖漢末大亂逃壺山中饑困欲死有
一人教之食术云遂不饑十年乃来還鄉里顔色更少
氣力勝故自說在山中時身輕欲跳登高履險歴日不
倦行冰雪中了不知寒常見一高岩上有數人對博戲
者有讀書者俛而視之文氏因聞其相問言此子可呼
上否其一人答未可也林子明服术十一年耳長五寸
身輕如飛能超踰淵谷二丈許(出抱朴子)
服桃膠
桃膠以桑木灰漬服之百病愈久久身有光在晦夜之
地如月出也多服之則可以斷榖矣(出抱朴子)
服地黃
楚子服地黃八年夜視有光手上車弩(出抱朴子)
服遠志
陵陽子仲服遠志二十年有子二十七人開書所視不
忘(出抱朴子)
服天門冬
杜子微服天門冬八十年妾有子百四十人日行二百
里(出抱朴子)
飲菊潭水
荆州菊潭其源傍芳菊被涯澳其滋液極甘深谷中有
三十餘家不得穿井仰飲此水上夀二三百中夀百餘
其七十八十猶以為夭菊能輕身益氣令人久夀有徵
(出十洲記)
飲甘菊谷水
南陽酈縣山中有甘谷水所以甘者谷上左右皆生甘
菊菊花墮其中歴世彌久故水味為變其臨此谷中居
民皆不穿井悉飲甘谷水飲者無不考夀高者百四五
十歲下者不失八九十無夭年人得此菊力也故司空
王暢太尉劉寬太傅袁隗皆為南陽太守每到官常使
酈縣月送甘谷水四十斛以為飲食此諸公多患風痺
及眩冒皆得愈但不能大得其益如甘谷上居民生小
便飲食此水者耳又菊花與薏花相似直以甘苦别之
耳菊甘而薏苦諺言所謂苦如薏也今所在有貢菊但
為少耳率多生于水側也緱氏山與酈縣最多仙方所
謂白精更生周盈皆一菊而根莖花實異名其說甚美
而近来服之者略無效正由不得真菊也夫甘菊谷水
南方氣味亦未足言而其上居民以延年况得服好藥
安得無益乎(出抱朴子)
食黃精
臨川有士人虐遇其所使婢婢不堪其毒乃逃入山中
久之糧盡饑甚坐水邊見野草枝葉可愛即拔取濯水
中連根食之甚美自是恒食久之遂不饑而更輕健夜
息大𣗳下聞草中獸走以為虎而懼因念得上𣗳杪乃
佳也正爾念之而身已在𣗳杪矣及曉又念當下平地
又歘然而下自是意有所之身即飄然而去或自一峰
之一峰頂若飛鳥焉數歲其家人伐薪見之以告其主
使捕之不得一日遇其在絶壁下即以細繩三面圍之
俄騰上山頂其主益駭異必欲致之或曰此婢也安有
仙骨不過得靈藥餌之耳試以盛饌多其五味令甚香
美值其往来之路觀其食之否如其言果来就食食訖
不復能遠去遂為所擒具述其故問其所食草之形即
黃精也復使之遂不能得其婢數年亦卒(出稽神錄)
太平廣記卷四百十四
