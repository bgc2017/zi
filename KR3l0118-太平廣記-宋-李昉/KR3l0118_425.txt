太平廣記卷四百二十五宋李昉等編
龍八
張温郭彦郎王宗郎
犀浦龍井魚安天龍
曹寬夢青衣
蛟
漢武白蛟潯陽橋王述
王植陸社兒長沙女
蘇頲鬭蛟洪氏女
洪貞老蛟武休潭
伐蛟
張温
王蜀時梓州有張温者好捕魚曾作客館鎮將夏中㩦
賓觀魚偶遊近龍潭之下熱甚志不快自入水舉網獲
一魚長尺許鬐鱗如金撥剌不已俯岸人皆異之逡廵
晦暝風雨驟作温惶駭奔走數里依然烈景或曰所獲
金魚即潭龍也是知龍為魚服自貽其患苟無風雨之
變亦難逃鼎俎矣龍潭取魚亦宜戒慎(出北夢瑣言)
郭彦郎
世言乖龍苦於行雨而多竄匿為雷神捕之或在古木
及楹柱之内若曠野之間無處逃匿即入牛角或牧童
之身往往為此物所累而震死也蜀邸有青將郭彦郎
者行舟峽江至羅雲溉方食而卧心神恍忽如夢見一
黃衣人曰莫錯而於口中探得一物而去覺來但覺咽
喉中痛於時篙工輩但見船上雷電晦暝震聲甚厲斯
則乖龍入口也南山宣律師乖龍入中指節又非虚說
所以孔聖之言迅雷風烈必變可不敬之乎(出北夢瑣言)
王宗郎
蜀庚午歲金州刺史王宗郎奏洵陽縣洵水畔有青烟
廟數日廟上烟雲昏晦晝夜奏樂忽一旦水中騰躍時
有羣龍出於水上行入漢江大者數丈小者丈餘如五
方之色有如牛馬驢羊之形大小五十累累接迹行入
漢江却過廟所往復數里或隐或見三日乃止(出錄異記)
犀浦龍
癸酉年犀浦界田中有小龍青黑色割為兩片旬日臭
敗尋亦失去摩呵池大廳西面亦有龍井甚靈人不可
犯(出錄異記)
井魚
成都書臺坊武侯宅南乘烟觀内古井中有魚長六七
寸往往遊於井上水必騰湧相傳井中有龍(出錄異記)
安天龍
後唐同光中滄洲民有子母苦於科徭流移近界堼店
路逢白蛇其子以繩繫蛇項約而行無何擺其頭落須
臾一片白雲起雷電暴作撮將此子上天空中為雷火
燒殺墜地而背有大書人莫之識忽有一人云何不以
青物蒙之即識其字遂以青裙被之有識字讀之曰此
人殺害安天龍為天神所誅葆光子曰龍神物也况有
安天之號必能變化無方豈有一豎子繩系而殞之遽
致天神之罰斯又何哉(出北夢瑣言)
曹寬
石晉時常山帥安重榮將謀干紀其管界與邢臺連接
鬭殺一龍鄉豪有曹寬者見之取其雙角前有一物如
簾文如亂錦人莫知之曹寬經年為寇所殺壬寅年討
鎮州誅安重榮也葆光子讀北史見陸法和在梁時將
兵拒侯景將任約於江上曰彼龍睡不動吾軍之龍甚
自躍踴遂擊之大敗而擒任約是則軍陣之上龍必先
鬭常山龍死得非王師大捷重榮授首乎黃巢敗於陳
州李克用脱梁王之難皆大雨震雷之助(出北夢瑣言)
夢青衣
孟蜀主母后之宫有衛聖神龍堂亦嘗修飾嚴潔盖即
世俗之家神也一旦别欲廣其殿宇因晝寢夢一青衣
謂后曰今神龍意欲出宫外居止宜于寺觀中安排可
也后欲從之而子未許后又夢見青衣重請因𨕖昭覺
寺廊廡間特建一廟土木既就繪事云畢遂宣教坊樂
自宫中引出奏送神曲歸新廟中奏迎神曲其日玄雲
四合大風振起及神歸位雨即滂沲或曰衛聖神龍出
離宫殿是不祥也逾年國亡滅而去土地歸廟中矣(出野)
(人閑話)
蛟
漢武白蛟
漢武帝恒以季秋之月泛靈溢之舟於琳池之上窮夜
達晝于季臺之下以香金為鈎縮絲綸以丹鯉為餌不
踰旬日釣一白蛟長三四丈若龍而無鱗甲帝曰非龍
也於是付大官為鮓而肉紫青脆美無倫詔賜臣下以
為神感所獲後竟不得(出王子年拾遺記)
潯陽橋
潯陽城東門通大橋常有蛟為百姓害董奉疏符沉水
中少日見一蛟死浮出(出潯陽記)
王述
吳大帝赤烏三年七月有王述者採藥於天台山時熱
息於石橋下臨溪飲忽見溪中有一小青衣長尺餘執
一鞭乘赤鯉魚徑入雲中漸漸不見述良久登峻岩四
望見海上風雲起頃刻雷電交鳴俄然將至述懼伏于
虛樹中見牽一物如布而色如漆不知所適及天霽又
見所乘之赤鯉小童還入溪中乃黑蛟耳(出三吳記)
王植
王植新贑人也乘舟過襄江時日晚遠眺謂友朱夀曰
此中昔楚昭王獲萍實之處仲尼言童謠之應也夀曰
他人以童謠為偶然而聖人必知之言訖見二人自岸
下青衣持蘆杖謂植曰卿來何自植曰自新贑而至於
此爾二人曰觀君皆儒士也習何典教植夀曰各習詩
禮二人且笑曰尼父云子不語神怪又云敬鬼神而遠
之何也夀曰夫子聖人也不言神怪者恐惑典教又言
敬鬼神而遠之者以戒彛倫其意在奉宗之孝二人曰
善又曰卿信乎曰然二人曰我寔非鬼神又非人𩔖今
日偶與卿談乃天使也又謂植曰明日此岸有李環戴
政俱商徒以利剥萬民所貪未已上帝惡欲懲其罪於
三日内卿無此泊慎之言訖没於江夀植但驚異之未
眀何怪也及眀植謂夀曰有此之不祥可移於遠矣乃
牽舟于上流五百餘步纜訖見十餘大舟自上流而至
果泊於植本處植曰可便詳問其故要知姓字於是夀
杖策而問之二商姓字果如其所言夀心驚曰事定矣
乃謂植曰夫隂晦之間惡人之不善今夕方信之矣植
曰夫言幽明者以幽有神而神之明奈何不信乎時晉
恭帝元熙元年七月也八日至十日果有大風雷雨而
二商一時沉溺植初聞二人之言私告於人及是共觀
者有數百人内有耿譚者年七十素諳土事謂植曰此
中有二蛟如青蛇長丈餘往往見於波中時化遊於洲
渚然亦不甚傷物卿所見二人青衣者恐是此蛟有靈
奉上帝之命也(出九江記)
陸社兒
陸社兒者江夏民常種稻於江際夜歸路逢一女子甚
有容質謂社兒曰我昨自縣前來今欲歸浦里願投君
宿然辭色甚有憂容社兒不得已同歸閉室共寢未幾
便聞暴風震雷明照社兒但覺此女驚惶制之不止須
臾雷震只在簾前社兒寢室有物突開乘電光見一大
毛手拏此女去社兒仆地絶而復蘇及明鄉里異而問
之社兒告以女子投宿之事少頃鄉人有渡江來者云
此去九里有大蛟龍無首長百餘丈血流注地盤泊數
畝有千萬禽鳥臨而噪之也(出九江記)
長沙女
長沙有人忘姓名家江邊有女下渚澣衣覺身中有異
後不以為患遂姙身生三物皆如鰕魚女以己所生甚
憐之著澡盤水中養經三月此物遂大乃是蛟子各有
字大者為當洪次者名破阻小者曰撲岸天暴雨三蛟
一時俱去遂失所在後天欲雨此物輙來女亦知其當
來便出望之蛟子舉頭望母良久復去經年此女亡後
三蛟一時俱至墓所哭泣經日乃去聞其哭聲狀如狗
嘷(出續搜神記)
蘇頲
唐蘇頲始為烏程都尉暇日曾與同寮汎舟沿溪醉詠
因至道磯寺寺前有霅溪最深處此水深不可測中有
蛟螭代為人患頲乘醉步行還自駱駞橋遇橋壊墮水
直至潭底水中有令人扶尚書出遂冉冉至水上頲遂
得濟(出廣異記)
鬭蛟
唐天寶末歙州牛與蛟鬭初水中蛟殺人及畜等甚衆
其牛因飲為蛟所繞直入潭底水中便爾相觸數日牛
出潭水赤時人謂為蛟死(出廣異記)
洪氏女
歙州祁門縣蛟潭俗傳武陵鄉有洪氏女許嫁與鄱陽
黎氏將娶吉日未定蛟化為男子貌如其壻具禮而娶
去後月餘黎氏始到知為蛟所娶遂就蛟穴求之於路
逢其蛟化為人容貌殊麗其壻心疑為蛟視見蛟竊笑
遂殺之果復蛟形又前到蛟穴見其妻并一犬在妻之
旁乃取妻及犬以歸始登船而風雨暴至木石飛騰其
妻及犬皆化為蛟而去其壻為惡風飄到餘姚後數年
歸焉其後道人許旌陽又斬蛟于此仍以板窒其穴今
天清日朗尚有彷彿見之(出歙州圖經)
洪貞
雞籠山在婺源縣南九十五里高一百六十丈廻環一
十五里九十步形如雞籠焉唐開元中有蛟龍變為道
人歙人洪貞以弟子之禮師之道流將卜居尋諸名山
到黃山貞問此山何如道流曰确而寒次到飛布山又
問之道流曰高而無輔到此山又問之道流曰此山宜
葬葬者可致侯王不然即出妖怪而已貞問其所以而
不之告道流于室中寢貞入但見蛟龍由是候睡覺而
辭歸道流遂入鄱陽而去貞歸遷其父於此山後二年
鄱陽洪水大發漂蕩數千家貞本好道常焚香持念頗
有方術居於祁南之廻玉鄉鄉人遂稱其變現神通將
圖非望潛署百官州中豪傑皆應之後州發兵就捕獲
數十人而貞竟不知所在(出述異紀)
老蛟
蘇州虎邱寺山世言吳王闔閭陵有石穴出于岩下若
嵌鑿狀中有水深不可測或言秦王鑿取劍之所唐永
泰中有少年經過見一美女在水中浴問少年同戲否
因前牽拽少年遂解衣而入因溺死數日尸方浮出而
身盡乾枯其下必是老蛟潛窟媚人以吮血故也其同
行者述其狀云(出通幽記)
武休潭
王蜀先主時修斜谷閣道鳳州衙將白某忘其名掌其事
焉至武休潭見一婦人浮水而来意其溺者命僕夫鈎
至岸濱忽化為大蛇没於潭中白公以為不祥因而致
疾愚為誦岑參招北客賦云瞿塘之東下有千歲老蛟
化為婦人炫服靚粧游於水濱白公聞之方悟蛟也厥
疾尋瘳又内官宋愈昭自言於柳州江岸為二三女人
所招里民呌而止之亦蛟也岑賦所言斯足為證(出北夢瑣)
(言)
伐蛟
月令季秋伐蛟取鼉以明蛟可伐而龍不可觸也蛟之
為物不識其形狀非有鱗鬛四足乎或曰虬蜧蛟蝹狀
如蛇也南僧說蛟之形如馬蟥即水蛭也涎沫腥粘掉
尾纏人而噬其血蜀人號為馬絆蛇頭如猫鼠有一點
白漢州古城潭内馬絆蛇往往害人鄉里募勇者伐之
身塗藥游泳於潭底蛟乃躍于沙汭蟠蜿力困里人讙
噪以助竟斃之(出北夢瑣言)
太平廣記卷四百二十五
