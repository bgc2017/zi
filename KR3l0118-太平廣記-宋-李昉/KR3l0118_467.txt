太平廣記卷四百六十七宋李昉等編
水族四
魚
鯀桓冲李湯
齊澣子英春洛水豎子
&KR3607;鬼羅州赤鼈韓珣
封令禎凝真觀蜀江民
張胡子柏君葉朗之
柳宗元王瑶柳沂
崔梲染人海上人
法聚寺僧李延福
鯀
堯使鯀治洪水不勝其任遂誅之鯀於羽山化為黃熊
入於羽泉今會稽人祭禹廟不用能水居曰能陸居曰
熊也(出述異記)
桓冲
晉桓冲為江州刺史遣人周行廬山冀覩靈異既陟崇
巘有一湖匝生桑𣗳湖中有敗艑赤鱗魚使者渴極欲
往飲水赤鱗魚張鬐向之使者不敢飲(出法苑珠林)
李湯
唐貞元丁丑歲隴西李公佐泛瀟湘蒼梧偶遇征南從
事弘農楊衡泊舟古岸淹留佛寺江空月浮徵異話竒
楊告公佐云永泰中李湯任楚州刺史時有漁人夜釣
於龜山之下其釣因物所制不復出漁者健水疾沉於
下五十丈見大鐡鏁盤繞山足尋不知極遂告湯湯命
漁人及能水者數十獲其鏁力莫能制加以牛五十餘
頭鏁乃振動稍稍就岸時無風濤驚浪翻湧觀者大駭
鏁之末見一獸狀有如猿白首長鬐雪牙金爪闖然上
岸高五丈許蹲踞之狀若猿猴但兩目不能開兀若昏
昧目鼻水流如泉涎沫腥穢人不可近久乃引頸伸欠
雙目忽開光彩若電顧視人焉欲發狂怒觀者奔走獸
亦徐徐引鏁拽牛入水去竟不復出時楚多知名士與
湯相顧愕慄不知其由爾乃漁者時知鏁所其獸竟不
復見公佐至元和八年冬自常州餞送給事中孟蕳至
朱方廉使薛公苹館待禮備時扶風馬植范陽盧簡能
河東裴蘧皆同館之環爐會語終夕焉公佐復說前事
如楊所言至九年春公佐訪古東吳從太守元公錫泛
洞庭登包山宿道者周焦君廬入靈洞探仙書石穴間
得古岳瀆經第八卷文字古竒編次蠧毁不能觧公佐
與焦君共詳讀之禹理水三至桐栢山驚風走雷石號
木鳴五百擁川天老肅兵不能興禹怒召集百靈搜命
䕫龍桐栢千君長稽首請命禹因囚鴻蒙氏章商氏兜
廬氏犁婁氏乃獲淮渦水神名無支祁善應對言語辨
江淮之淺深原隰之遠近形若猿猴縮鼻高額青軀白
首金目雪牙頸伸百尺力踰九象搏擊騰踔疾奔輕利
倏忽聞視不可久禹授之章律不能制授之烏木由不
能制授之庚辰能制鴟脾桓木魅水靈山祅石怪奔號
聚遶以數千載庚辰以戰逐去頸鏁大索鼻穿金鈴徙
淮隂之龜山之足下俾淮水永安流注海也庚辰之後
皆圖此形者免淮濤風雨之難即李湯之見與楊衡之
說與岳瀆經符矣(出戎幕閑談)
齊澣
唐開元中河南採訪使汴州刺史齊澣以徐城險急奏
開十八里河逹於清水其河隨州縣分掘亳州真源縣
丞崔延禕糺其縣徒開數千步中得龍堂初開謂是虚
穴然狀如新築淨潔周廣北壁下有五色蟄龍長一丈
餘鯉魚五六枚各長尺有靈龜兩頭長一尺二寸眸長
九分禕以白開河御史鄔元昌狀上齊澣澣命移龍入
淮放龜入汴禕移龍及魚二百餘里至淮岸有魚數百
萬首跳躍赴龍水為之沸龍入淮噴水雲霧杳冥遂不
復見初將移之也御史員錫拔其一鬚元昌遣人送龜
至宋遇水泊暫放龜水中水闊數尺深不過五寸遂失
大龜所在涸水求之亦不獲空致小龜焉(出廣異記)
子英春
子英春者舒鄉人善入水捕得赤鯉愛其色持歸養之
池中數以米穀食之一年長丈餘遂生角有翅子英怖
拜謝之魚言我來迎汝上我背與汝俱昇歲來歸見妻
子魚復迎之故吳中門戶作神魚子英祠也(出神鬼傳)
洛水豎子
有人洛水中見豎子洗馬頃之見一物如白練帶極光
晶繳豎子之項三兩匝即落水死凡是水中及灣泊之
間皆有之人澡浴洗馬死者皆謂黿所引非也此名白
特宜慎防之蛟之𩔖也(出朝野僉載)
&KR3607;鬼
鱨魚狀如鱧其文赤班長者尺餘豫章界有之多居汚
泥池中或至數百能為&KR3607;(子故反)鬼幻惑祅怪亦能魅人
其汚池側近所有田地人不敢犯或告而奠之厚其租
直田即倍豐但匿己姓名佃之三年而後捨去必免其
害其或為人患者能捩人面目反人手足祈謝之而後
免亦能夜間行於陸地所經之處有泥蹤跡所到之處
聞嗾嗾之聲北部二十五部大將軍有破泉&KR3607;書符於
塼石上投其池中或書板刺釘於池畔而必因風雨雷
霆以往他所善此術者方可行之(出錄異記)
羅州赤鼈
嶺南羅州辯州界内水中多赤鼈其大如匙而赫赤色
無問禽獸水牛入水即被曳深潭吸血死或云蛟龍使
曳之不知所以然也(出朝野僉載)
韓珣
唐杭州富陽縣韓珣莊鑿井纔深五六尺土中得魚數
千頭土有微潤(出廣古今五行記)
封令禎
唐封令禎任常州刺史於江南泝流將木至洛造廟匠
人截木於中得一鯽魚長數寸如刻安之(出廣古今五行記)
凝真觀
唐懷州凝真觀東廊柱已五十餘年道士往往聞柱中
有蝦蟆聲不知的處後因柱朽壊易之厨人砍以為薪
柱中得一蝦蟆其柱先無孔也(出廣古今五行記)
蜀江民
唐蜀民有於江之上獲巨鼈者大於常長尺餘其裙朱
色煮之經宿遊戲自若又加火一日水涸而鼈不死舉
家驚懼以為龍也投於江中浮泛而去不復見矣(出錄異記)
張胡子
唐吳郡漁人張胡子嘗於太湖中釣得一巨魚腹上有
丹書字曰九登龍門山三飲太湖水畢竟不成龍命負
張胡子(出靈怪集)
栢君
唐金州洵陽縣水南鄉百姓栢君懷於漢江勒漠潭採
得魚長數尺身上有字云三度過海兩度上漢行至勒
漠命屬栢君(出錄異記)
葉朗之
唐建中元年南康縣人葉朗之使奴當歸守田田下流
有鳥陂陂中忽有物喚其聲似鵝而大奴因入水探視
得一大物身滑宛轉内頭陂下奴乃操刀下水截得其
後圍六尺餘長二丈許牽置岸上剥皮剖之比舍數十
人咸共食炙肉脆肥美衆味莫逮背上有白筋大如脛
似鱏魚鼻食之特美餘以為脯此物初死之夕朗之夢
一人長大黑色曰我章川使者向醉孤遊誤墮陂中為
君奴所害既廢王命身罹戮辱又析肌刳臟焚㷈充膳
冤結之痛古今莫二與君素無隙恨若能殺奴謝責償
過罪止凶身不爾法科恐貴門罹禍朗之驚覺不忍殺
奴奴明年為竹尖刺入腹而死其年夏末朗之舉家得
病死者八人(出廣古今五行記)
柳宗元
唐柳州刺史河東柳宗元常自省郎出為永州司馬途
至荆門舍驛亭中是夕夢一婦人衣黃衣再拜而泣曰
某家楚水者也今不幸死在朝夕非君不能活之倘獲
其生不獨感戴而已兼能假君祿益君夀為將為相且無
難矣幸明君子一圖焉公謝而許之既寤嘿自異之及
再寐又夢婦人且祈且謝久而方去明晨有吏来稱荆
帥命將宴宗元宗元既命駕以天色尚早因假寐焉既
而又夢婦人嚬然其容憂惶不暇顧謂宗元曰某今之
命若縷之懸於風中危將斷而飄矣而君不能念其事
之急耶幸疾為計不爾亦與敗縷皆斷矣願君子許之
言已又祈拜既告去心亦未悟焉即俛而念曰吾一夕
三夢婦人告我辭甚懇豈吾之吏有不平於人者耶抑
將宴者以魚為我膳耶得而活之亦吾事也即命駕詣
郡宴既而以夢話荆帥且召吏訊之吏曰前一日漁人
網獲一巨黃鱗魚將為膳今已斷其首宗元驚曰果昨
夕之夢遂命挈而投江中然而其魚已死矣是夕又夢
婦人来亡其首宗元益異之(出宣室志)
王瑶
唐會昌中有王瑶者任恒州都押衙嘗為奕邑宰瑶將
赴任所夜夢一人身懷甲胄形貎堂堂自云馮夷之宗
將之海岸忽罹網罟為漳川漁父之所得將寘之刀几
充膳於宰君命在詰朝故来相告倘垂救宥必厚報之
瑶既覺言於左右曰此必縣吏相迎捕魚為饌急遣人
至縣庖人果欲割鮮鯉鱠具以瑶命告之遂投於水中
魚即鼓鬛揚鬐軒軒而去是夜瑶又夢前人泣以相感
云免其五鼎之烹獲返三江之浪有以知長官之仁比
宗元之惠遠矣因長跪而去(出耳目記)
柳沂
唐河東柳沂者僑居洛陽因乘春釣伊水得巨魚挈而
歸致於盆水中先是沂有嬰兒始六七歲是夕沂夢魚
以喙嚙嬰兒臆沂悸然而寤果見嬰兒啼曰向夢一
大魚嚙其臆痛不可忍故啼焉與沂夢同沂異之乃視
嬰兒之臆果有瘡而血沂益懼明旦以魚投伊水中且
命僧轉經畫像僅旬餘嬰兒瘡愈沂自後不復釣也(出宣)
(室志)
崔梲
晉太常卿崔梲遊學時往至姑家夜與諸表昆季宿於
學院来晨姑家方會客夜夢十九人皆衣青綠羅拜具
告求生詞旨哀切崔曰某方閒居非有公府之事也何
以相告咸曰公但許諾某輩獲全矣崔曰苟有階緣固
不惜奉救也咸喜躍再拜而退既寤盥櫛束帶至堂省
姑見缶中有水而泛鼈焉數之大小凡十九計其衣色
亦略同也遂告於姑具述所夢再拜請之姑亦不阻即
命僕夫寘於器中躬詣水次放之(出玉堂閑話)
染人
廣陵有染人居九曲池南夢一白衣少年求寄居焉答
曰吾家隘陋不足以容君也乃入厨中爾夕舉家夢之
既曰厨中得一白鼈廣尺餘兩目如金其人送詣紫極
宫道士李棲一所置之水中則色如金而目如丹出水
則白如故棲一不能測復送池中遂不復見(出稽神錄)
海上人
近有海上人於魚扈中得一物似人一手而掌中有面
七竅皆具能動而不能語傳玩久之或曰此神物也不
當殺之其人乃放置水中此物浮水而去可數十步忽
大笑數聲躍没於水(出稽神錄)
法聚寺僧
法聚寺内有僧先在房至夜忽謂門人曰外有數萬人
頭戴帽向貧道乞救命急開門出看見十餘人擔蠡子
因贖放生(出蜀記)
李延福
偽蜀豐資院使李延福晝寢公廳夢裹烏帽三十人伏
於階下但云乞命驚覺僕使報門外有村人獻鼈三十
頭因悟所夢遂放之(出儆戒錄)
太平廣記卷四百六十七
