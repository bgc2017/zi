太平廣記卷三百七十三宋李昉等編
精怪六
火
賈躭劉希昂范璋
胡榮楊稹盧郁
劉威
土
馬希範
火
賈耽
唐相賈耽退歸第急令召上東門卒至耽嚴戒之曰明
日當午有異色人入門爾必痛擊之死且無妨門卒禀
命自已至午果有二尼自東百步相序而至更無他異
直至門其尼施朱傅粉冶容艷佚如倡人之婦其内服
殷紅下飾亦紅二尼悉然卒計曰尼髠未之有也因以
撾痛擊之傷腦流血呌號稱冤返走疾如奔馬旋擊又
旋傷其足殆狼籍毁裂百步已上落草映樹已失所在
更無蹤焉門卒報耽具述别無異色只遇二尼衣服容
色之異耽曰打得死否具對傷腦折足痛楚殆極但打
不死而失所在無可尋之耽歎曰然不免小有災矣翌
日東市奏失火延袤百千家救之得止(出芝田錄)
劉希昂
元和中内侍劉希昂將遇禍家人上厠忽聞厠中云即
來且從容家人驚報希昂希昂自往聽之又云即出來
即出來昂曰何不出來遂有一小人可長尺餘一家持
鎗跨馬而走出迅疾趁不可及出門而無所見未幾而
復至七月十三日中忽有一白衣女人獨行至門曰緣
遊看去家遠暫借後院盤旋可乎希昂令借之勒家人
領過姿質甚分明良久不見出遂令人覘之已不見希
昂不信自去觀之無所見唯有一火柴頭在厠門前家
屬相謂曰恐及火災起覓術士鎮厭之當鎮厭日火從
厨上發燒半宅且盡至冬希昂忤憲宗罪族誅(出博異志)
范璋
寶歴二年明經范璋居梁山讀書夏中深夜忽廳厨中
有拉物聲范慵省之至明見束薪長五寸餘齊整可愛
積於竈上地上危累蒸餅五枚又一夜有物扣門因拊
掌大笑聲如嬰兒如此經三夕璋素有膽氣乃乘其笑
曳巨薪逐之其物狀如小犬連却擊之變成火滿川而
滅(出酉陽雜俎)
胡榮
長慶元年春楚州淮岸屯官胡榮家有精物或𨼆或見
或作小兒為著女人紅裙擾亂於人或稱阿姑時復一
處火發所燒即少皆救得之三月火大起延燒河市營
戍廬舍殆盡歲中胡榮亦死(出祥異集檢)
楊稹
進士楊稹家于渭橋以居處繁雜頗妨肄業乃詣照應
縣長借石甕寺文殊院居旬餘有紅裳既夕而至容色
姝麗姿華動人稹常悅者皆所不及徐步於簾外歌曰
涼風暮起驪山空長生殿鏁霜葉紅朝來試入華清宫
分明憶得開元中稹曰歌者誰耶何清苦之若是紅裳
又歌曰金殿不勝秋月斜石樓冷誰是相顧人褰帷弔
孤影稹拜迎於門既即席問稹之姓氏稹具告稹祖父
母叔兄弟中外親族曾遊石甕寺者無不熟識稹異之
曰得非鬼物乎對曰吾聞魂氣升於天形魄歸於地是
無質矣何鬼之有曰又非狐狸乎對曰狐狸者接人矣
一中其媚禍必能及某世業功德實利生民某雖不淑
焉能苟媚而欲奉禍乎稹曰可聞姓氏乎某燧人氏之
苗裔也始祖有功烈於人乃統丙丁鎮南方復以德王
神農陶唐氏後又王於西漢因食采於宋遠祖無忌以
威猛暴耗人不可親遂為白澤氏所執今樵童牧豎得
以知名漢明帝時佛法東流摩勝竺法蘭二羅漢奏請
某十四代祖令顯揚釋教遂封為長明公魏武季年滅
佛法誅道士而長明公幽死文成嗣位佛法重興復以
長明世子襲之至開元初玄宗治驪山起至華清宫作
朝元閣立長生殿以餘材因修此寺羣像既立遂設東
幢帝與妃子自湯殿宴罷微行佛廟禮陁伽竟妃子謂
帝曰當于飛之秋不當令東幢巋然無偶帝即日命立
西幢遂封某為西明夫人因賜琥珀膏潤於肌骨設珊
瑚帳固予形貌於是選生及蛾即不復彊暴矣稹曰歌
舞絲竹四者孰妙曰非不能也蓋承先祖之明德禀炎
上之烈性故奸聲亂色不入於心某所能者大則鑠金
為五兵為鼎鼐鐘鏞小則化食為百品為炮燔烹灸動
即煨山嶽而燼原野静則燭幽暗而破昏蒙然則撫朱
絃咀玉管騁纖腰矜皓齒皆冶容之末事是不為也昨
聞足下有幽𨼆之志籍甚既久願一欵顏由斯而來非
敢自獻然宵清月朗喜覿良人桑中之譏亦不能恥儻
運與時會少承周旋必無累於盛德稹拜而納之自是
晨去而暮還唯霾晦則不復至常遇風雨有嬰兒送紅
裳詩其詞云煙滅石樓空悠悠永夜中虚心怯秋雨艷
質畏飄風向壁殘花碎侵階墜葉紅還如失羣鶴飲恨
在彫籠每侵星請歸稹追而止之答曰公違晨夕之養
就巖谷而居者得非求静專習文乎奈何欲使採過之
人稱君違親而就偶一被瑕玷其能洗滌乎非但損公
之盛名亦當速某之生命耳處半年家童歸告稹乳母
母乃潛伏於佛榻俟明以觀之果自隙而出入西幢澄
澄一燈矣因撲滅後遂絶紅裳者(出纂異記)
盧郁
進士盧郁者河朔人徙家長安嘗北遊燕趙遂客於内
黃郡守館郁於廨舍先是其舍無居人及郁至見一姥
髮盡白身庳而肥被素衣來謂郁曰妾僑居於此且久
矣故相候謁已而告去是夕郁獨居堂之前夜深寒有
風雪其姥又至謂郁曰貴客獨處何以為歡耶命坐語
謂姥曰妾姓石氏家于華陰郡後隨吕御史者至此且
四十年家苦貧幸貴客見哀於是郁命食而老姥卒不
顧郁問之曰姑何為不食姥曰妾甚饑然不食粟以故
壽而安郁好竒聞之甚喜且以為有道術者因問曰姑
既不食粟何飽其腹耶豈常餌仙藥乎姥曰妾家於華
陰先人好神仙廬於太華妾亦常𨼆於山中從道士學
長生法道士教妾吞火自是絶粒今已年九十矣未審
一日有寒暑之疾郁又問曰某早歲常遇至人教吸氣
之術自謂竒妙後以奔走否利從都國之貢晝趨而夜
息不意今夕遇姑語及平生之好然不知吞火豈神仙
之旨乎姥曰子不聞至人寒暑不能侵者耶故入火火
不能焚入水水不能溺如是則吞火固其宜也郁曰願
觀姑吞火可乎姥曰有何不可哉於是以手採爐中火
而吞之火且盡其色不動郁且驚且異遂起束帶再拜
謝曰鄙野之人未嘗聞神仙事今夕遇仙姑以吞火之
異實平生所未聞者姥曰此小術爾何足貴哉言訖且
告去郁因降階送之既别郁遂歸於寢堂既寐有僕者
告郁曰西廡下有火發郁驚起而視之其西廡舍已焚
於是里中人俱至競以水沃之迨旦方絶及窮火發之
跡於廡下坎中得一石火通中有火甚多先是有敗草
積其上故延而至燒郁方悟老姥乃此火通耳果所謂
姓石氏居于華山者也郁因質問吕御史有郡中老吏
謂郁曰吕御史魏之從事也居此宅迨今四十年矣咸
如老姥言也又青州濟南平陵城北石虎一夜自移城
東南善石溝上有狼狐千餘迹隨之迹皆成路(出宣室異錄記)
劉威
丁夘歲廬州刺史劉威移鎮江西既去任而郡中大火
廬候吏巡火甚急而往往有持火夜行者捕之不獲或
射之殪就視之乃棺材板腐木敗帚之𩔖郡人愈恐數
月除張宗為廬州刺史火災乃止(出稽神錄)
土
馬希範
楚王馬希範修長沙城開濠畢忽有一物長十丈餘無
頭尾手足狀若土山自北岸來游泳水上久之入南岸
而没出入俱無蹤跡或謂之土龍無幾何而馬氏亡(出稽)
(神錄)
太平廣記卷三百七十三
