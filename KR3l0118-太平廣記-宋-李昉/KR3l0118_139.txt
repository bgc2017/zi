太平廣記卷一百三十九
徵應五
池陽小人背明鳥王琬
張聘張林東瀛公
長廣人黃丘村韓僧真
洛陽金像梁武帝惠炤師
周靖帝蘇氏突厥首領
陳後主渭南人貓鬼
長星大鳥蝦䗫
幽州人默啜張易之
孫儉太白晝見
池陽小人
王莽建國三年池陽有小人長一尺餘或乘馬或步行
操持萬物小人皆自相稱三日乃止莽甚惡之自後兵
盜日盛而竟被殺(出廣古今五行記)
背明鳥
黃龍元年吳始都武昌時越巂之南獻背明鳥形如鶴
狀止不向明巢常對北多肉少毛其聲百變聞鐘磬笙
竽之聲則奮翅搖頭時人以為吉瑞是歲遷都建業殊
方多貢珍竒吳人語訛呼為背亡鳥國中以為大妖不
及百年當有喪亂背叛流亡之事散逸奔逃墟無煙火
果如斯言後此鳥不知所在(出王子年拾遺記)
王琬
晉武帝太康七年郊壇下有一白狗高三尺光色鮮明
恒卧壇側覺見人前則去騎督王琬以駿馬追之狗徐
行馬不可及射又逃琬去復還郊丘非狗所守後遂大
亂又武帝時幽州有狗鼻行地三百餘步帝不思和嶠
之言而立惠帝以致衰亂(出郭頌世語)
張聘
晉惠帝太安中江夏張聘所乘牛言曰天下亂乘我何之聘
懼而還犬又言曰歸何早尋牛人立而行復曰天下將
亂非止一家其年張昌作亂先略江夏衆推為帥於是
五州殘亂聘方族滅(出廣古今五行記)
張林
晉懷帝永嘉中嘉興張林有狗名阿永時天下饑荒狗
行欲倒林言阿永汝言得肉故健今餓不復行耶狗忽
語云我道天下人饑死狗語不已聞者怖走時天下荒
亂帝没於胡(出廣古今五行記)
東瀛公
晉東瀛公騰字元邁以永嘉元年鎮鄴時大雪當其門
前方十數步獨液不積騰怪而掘之得玉馬高尺許齒
皆缺騰以為馬者國姓稱吉祥焉或謂馬無齒則不食
未幾晉大亂(出異苑)
長廣人
宋文帝元嘉末長廣人病差便能食而不得臥一飯輒
覺身長如此數日頭遂出屋段究為刺史度之為三丈
復還漸縮如舊經日而亡俄而文帝為元凶所害(出廣古今)
(五行記)
黃丘村
宋江陵黃丘村有羊生羔兩頭一頸在上者鳴在下者
不鳴俄而劉毅司馬休之相繼作亂人多兵死(出渚宫舊事)
韓僧真
後魏肅宗熙平二年并州祁縣人韓僧真女從母右脇
而出胡太后令付掖庭養之太后臨朝為元乂劉騰幽
於永巷後竟被爾朱榮沈於河魏室因兹大亂(出廣古今五行)
(記)
洛陽金像
後魏普泰元年洛陽金像生毛眉鬢髮悉皆具足尚書
左丞魏季景謂人曰張天錫有此事其國遂滅此亦不
祥之徵至明年而廣陵被廢死焉(出洛陽伽藍記)
梁武帝
梁武帝大同元年幸玄武湖湖中魚皆驤首見於水上
若顧望焉帝入宫方没此下人將舉兵睥睨乘輿之象
尋有侯景之亂(出廣古今五行記)
惠炤師
齊末惠炤師者不知從何許而來騎一竹枝為馬振筴
馳驛盤躃迴轉或時厲聲云某處追兵甚急何不差遣
遂放杖馳走不遑寧息或晨往南殿暮至北城如其所
言果有烽檄之急每遙見黑雲飛烏羣豕但是黑之物
必低身恭敬忽自稱云伏嘍囉語國人見者莫不怪笑
京内咸識不知名字者呼為竹馬顚僧齊未動之前惠
炤走杖馬來到殿西騎省密告諸貴唐邕等急救東方
吳兒大欲入曉夕孜孜守闕不去數日吳明徹自廣陵
北侵淮楚國家遣兵將救始集兵馬惠炤已去城四十
里於白壁南待軍指麾號令大將至謂齊安王高敬德
曰努力好愼漿水後吳人縱水淹漬齊軍多有傷没在
京百官朝集惠炤亦騎杖執筴立於武成之後敕付天
平寺常令三人守之忽聽浪語炤狂言如舊不可止約
後於天平寺宿與一大德僧共密語天地開闢上古無
為下至君臣父子道德仁義老經佛法優劣多少凡所
顧涉幽隱之事無所不論迨至天曉將去謂曰愼莫漏
我此語若泄打殺汝去後此僧語一二老宿名德者云
㐲喻乃是大聖人非尋常不可輕忽聞其所說諸佛得
道者咸經親事序述猶如指掌見語勿道恐諸不知懷
驕慢心將來獲罪所以相告午後惠炤密將拳石手巾
裹來語此僧云戒你莫說乃不能忍以巾打之一下死
寺家執以奉聞恕而不問齊將破之時北宫東北角割
十步為弘善寺惠炤曾到寺宿其夜騫牆往太后宫院
盜入宫人房裏被捉炤曰不久人人皆入何為獨自約
我又以狀奏詔復捨之時宫掖貴人内外戚妃媵出家
者朔望參謁車馬衣服侍從綺麗惠炤尋逐車後眼語
挑弄云罷道之日與我作婦官者驅逐且語且前貴人
等以炤狂悖為後主所容但笑而不責每逢見僧衆則
惡罵嗔打手執甎瓦不避頭面云無用之時除剪僧徒
値者亦必避之於後失經五六日忽復自來則厠上而
眠或把杖坐睡云官府甚多軍馬遍滿晝夜供承不可
周悉圖籍不得不造及周兵入晉陽炤到太后寺浮圖
前合掌落淚云法輪傾即伏地不起武帝平東夏不收
圖籍府庫典誥州縣戸口洛京故實並為軍人毁棄至
是周滅齊方創始營造炤所說造籍悉符驗焉而炤竟
不知所在(出廣古今五行記)
周靖帝
周靖帝大象元年夏滎陽汴水北有龍鬭初見白光直
屬天自東方而來有白龍長十許丈西北向䑛掌而鳴
西北有黑龍亦乘雲而至風雷相擊乍合乍離暴雨大
注自午至申白龍昇天黑龍墜地復有大鯉魚三從小
魚無數乘空而鬭雷雨又甚大風發屋至暝乃止魚不
復見明日有兩黑蛇大者長丈五小者半之並傷腰頸
死於竇前黑蛇者周天元帝及靖帝之象大魚三而鬭
者尉遲迥王謙司馬消難三方起兵亂之異(出廣古今五行記)
蘇氏
周靖帝大象中陽武蘇氏家臨河聞園中有犬聲往視
之見三獸狀如水牛一黃一赤一黑者鬭久之黑者死
黃赤者俱入于河黑者周所尚色也死者滅亡之象後
數歲周遂滅隋有天下旗牲尚赤戎服尚黃(出廣古今五行記)
突厥首領
隋開皇初突厥阿波未叛之前有首領數十騎逐一兔
至山山上有鹿臨崖告人云你等無事觸他南方聖人
之國不久當滅俄而國内大亂(出廣古今五行記)
陳後主
陳後主時秣陵有泉深不可測産魚鱉甚衆恒有聲如
牛邑人懼之不敢犯無何忽見牛頭於岸下里民牽而
出之於是争捕其魚乃盡江東舊以牛頭山為天關今
牛頭已獲蓋示國將滅而關毁也後年隋平陳(出廣古今五行)
(記)
渭南人
隋時渭南有人寄宿他家夜中聞二豕對語其一曰歲
將盡阿耶明殺我供歲何處避之其一答曰可向水北
婦家因相隨而去天將曉主人覓豕不得宿客言狀主
人如其言得豕其後蜀王秀得罪將殺樂平公主救之
得全後數歲而帝崩天下大亂秀竟被誅(出廣古今五行記)
猫鬼
隋大業之季猫鬼事起家養老猫為厭魅頗有神靈遞
相誣告京都及郡縣被誅戮者數千餘家蜀王秀皆坐
之隋室既亡其事亦寢(出朝野僉載)
長星
唐儀鳳年中有長星半天出東方三十餘日乃滅自是
吐番叛匈奴反徐敬業亂白鐵余作逆博豫騷動忠萬
彊梁契丹翻營府突厥破趙定麻仁節張玄遇王孝傑
等皆没百萬衆三十餘年兵革不息(出朝野僉載)
大鳥
唐調露之後有鳥大如鳩色如烏雀飛若風聲千萬為
隊時人謂之鵽雀亦名突厥雀若來突厥必至後則無
差(出朝野僉載)
蝦䗫
唐高宗嘗患頭風召名醫於四方終不能療宫人有自
陳世業醫術請修藥餌者帝許之初穿地置藥爐忽有
一蝦䗫躍出色如黃金背有朱書武字宫人不敢匿奏
之帝頗驚異遽命放於苑池宫人别穿地得蝦䗫如初
帝深以為不祥命殺之其夕宫人暴卒後武后竟革命
(出瀟湘錄)
幽州人
天授中則天好改新字又多忌諱有幽州人尋如意上
封云國字中或或亂天象請口中安武以鎮之則天大
喜下制即依月餘有上封者云武退在口中與囚字無
異不祥之甚則天愕然遽追制改令中為八方字後孝
和即位果幽則天於上陽宫(出朝野僉載)
默啜
唐長安二年九月一日太陽蝕盡默啜賊到并州至十
五日夜月蝕盡賊並退盡俗諺云棗子塞鼻孔懸樓閣
却種又云蟬鳴蛁蟟喚黍種餻糜斷又諺云春雨甲子
赤地千里夏雨甲子乘船入市秋雨甲子禾頭生耳鵲
巢下近地其年大水(出朝野僉載)
張易之
唐長安四年十月隂雨雪一百餘日不見星正月誅逆
賊張易之昌宗等則天廢(出朝野僉載)
孫儉
唐幽州都督孫儉之入賊也薛訥與之書曰季月不可
入賊大凶也儉曰六月宣王北伐訥何所知有敢言兵
出不復者斬出軍之日有白虹垂頭於軍門其夜大星
落於營内兵將無敢言者軍行後幽州界内鵶烏鴟鳶
等並失皆隨軍去經二旬而軍没烏鳶食其肉焉(出朝野僉)
(載)
太白晝見
唐延和初七月太白晝見經天其月太上皇遜帝位此
易主之應也至八月九月太白又晝見改元先天至二
月七日太上皇廢誅中書令蕭至忠侍中岑羲流崔湜
尋誅之(出朝野僉載)
太平廣記卷一百三十九
