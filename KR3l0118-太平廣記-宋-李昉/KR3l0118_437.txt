太平廣記卷四百三十七宋李昉等編
畜獸四
犬上
華隆楊生崔仲文
張然楊褒鄭韶
柳超姚甲劉巨麟
章華范翊郭釗
盧言趙叟陸機
石玄度齊瓊石從義
田招裴度
犬上
華隆
晉泰興二年吳人華隆好弋獵畜一犬號曰的尾每將
自隨隆後至江邊被一大蛇圍繞周身犬遂咋蛇死焉
而華隆僵仆無所知矣犬彷徨嘷吠往復路間家人怪
其如此因隨犬往隆悶絶委地載歸家二日乃蘇隆未
蘇之間犬終不食自此愛惜如同於親戚焉(出幽明錄)
楊生
晉太和中廣陵人楊生者畜一犬憐惜甚至常以自隨
後生飲醉卧於荒草之中時方冬燎原風勢極盛犬乃
周匝嘷吠生都不覺犬乃就水自濡還即卧於草上如
此數四周旋跬步草皆沾濕火至免焚爾後生因暗行
墮井犬又嘷吠至曉有人經過路人怪其如是因就視
之見生在焉遂求出已許以厚報其人欲請此犬為酬
生曰此狗曾活我於己死即不依命餘可任君所須也
路人遲疑未答犬乃引領視井生知其意乃許焉既而
出之繫之而去却後五日犬夜走還(出紀聞)
崔仲文
安帝義熙年譙縣崔仲文與會稽石和俱為劉撫軍府
吏仲文養一犬以獵麋鹿無不得也和甚愛之乃以丁
奴易之仲文不與和及仲文入山獵至草中殺仲文欲
取其犬犬齧和守其主尸爬地覆之後諸軍出獵見犬
守尸人識其主因還啟劉撫軍石和假還至府門犬便
往牽衣號吠人復白撫軍曰此人必殺犬主因錄之撫
軍拷問果得其實遂殺石和(出廣古今五行記)
張然
會稽張然滯役有少婦無子唯與一奴守舍奴遂與婦
通然素養一犬名烏龍常以自隨後歸奴欲謀殺然盛
作飲食婦語然與君當大别離君可彊啖奴已張弓拔
矢須然食畢然涕泣不能食以肉及飯擲狗祝曰養汝
經年吾當將死汝能救我否狗得食不噉唯注睛視奴
然拍膝大喚曰烏龍狗應聲傷奴奴失刀遂倒狗咋其
隂然因取刀殺奴以妻付縣殺之(出續搜神記)
楊褒
楊褒者廬江人也褒旅游至親知舍其家貧無備舍唯
養一犬欲烹而飼之其犬乃跪前足以目視褒異而止
之不令殺乃求之親知奉褒將犬歸舍經月餘常隨出
入褒妻乃異志於褒褒莫知之經歲餘後褒妻與外密
契欲殺褒褒是夕醉歸妻乃伺其外來殺褒既至方欲
入室其犬乃齧折其足乃咬褒妻二人俱傷甚矣鄰里
俱至救之褒醒見而搜之果獲其刀鄰里聞之送縣推
鞫妻以實告褒妻及懷刀者並處極法(出集異記)
鄭韶
鄭韶者隋煬帝時左散騎常侍大業中授閩中太守韶
養一犬憐愛過子韶有從者數十人内有薛元周者韶
未達之日已事之韶遷太守略無恩恤元周忿恨以刀
久伺其便無得焉時在閩中隋煬帝有使到韶排馬造
迎之其犬乃銜拽衣襟不令出宅館吏馳告云使入郭
韶將欲出為犬拽衣不放韶怒令人縛之於柱韶出使
宅大門其犬乃掣斷繩而走依前拽韶衣不令去韶撫
犬曰汝知吾有不測之事乎犬乃嘷吠跳身於元周隊
内咬殺薛元周韶差人搜元周衣下果藏短劎耳(出集異記)
柳超
柳超者唐中宗朝為諫議大夫因得罪黜於嶺外超以
清儉自守凡所經州郡不干撓廉牧以自給而領二奴
掌閣掌書并一犬至江州超以鬱憤成疾二奴欲圖其
資裝乃共謀曰可奉毒藥於諫議我等取財而為良人
豈不好乎掌書曰善掌閣乃啟超曰人言有密詔到不
全諫議命諫議家族將為奈何超曰然汝等當修饌伺
吾食畢可進毒於吾吾甘死矣掌閣等聞言乃備珍饌
掌閣在厨修辦掌書進之於超超食次忽見其犬乃分
與食之涕泣撫犬曰我今日死矣汝託於何人耶犬聞
之不食走入厨乃咬掌閣喉復至堂前嚙掌書二奴俱
為犬所殺超未曉其事後經數日敕詔還京而復雪免
乃知其犬之靈矣(出集異記)
姚甲
吳興姚氏者開元中被流南裔其人素養二犬在南亦
將隨行家奴附子及子小奴悉皆勇壯謀害其主然後
舉家北歸姚所居偏僻鄰里不接附子忽謂主云郎君
家本北人今竄南荒流離萬里忽有不祥奴當扶持喪
事北歸頃者以來已覺衰憊恐溘然之後其餘小弱則
郎君骸骨不歸故鄕伏願圖之姚氏曉其意云汝欲令
我死耶奴曰正爾慮之姚請至明晨及期奴父子具膳
勸姚飽食奉觴哽咽心既倉皇初不能食但以物飼二
犬值奴入厨因撫二犬云吾養汝多年今奴等殺我汝
知之乎二犬自爾不食顧主悲號須臾附子至一犬咋
其喉斷而斃一犬遽入厨又咋其小奴喉亦斷又咋附
子之婦殺之姚氏自爾獲免(出廣異記)
劉巨麟
劉巨麟開元末為廣府都督在州恒養一犬雄勁多力
大至馴附有異於他巨麟常夜迎使犬忽遮護不欲令
出巨麟亦悟曰犬不使我行耶徘徊良久人至白使近
巨麟叱曰我行部從如雲寧有非意之事使家人關犬
而出上馬之際犬亦隨之忽咋一從者喉中頃之死巨
麟驚愕搜死者懷中得利匕首初巨麟常鞭箠此僕故
修其怨私欲報復而犬逆知之是以免難(出摭異記)
章華
饒州樂平百姓章華元和初常養一犬每樵採入山必
隨之比舍有王華者往來犬輙吠逐三年冬王華同上
山林採柴犬亦隨之忽有一虎榛中跳出搏王華盤踞
於地然猶未傷乃踞而坐章華叫喝且走虎又舍王華
來趁章華既獲復坐之時犬潛在深草見華被擒突出
跳上虎頭咋虎之鼻虎不意其來驚懼而走二人皆僵
仆在地如沉醉者其犬以鼻襲其主口取氣即吐出涎
水如此數四其主稍蘇犬乃復以口襲王華之口亦如
前狀良久王華能行相引而起犬伏作醉狀一夕而斃
矣(出原化記)
范翊
范翊者河東人也以武藝授禆將養一犬甚異人性翊
有親知陳福亦署禆將翊差往淮南充使收市綿綺時
福充副焉翊因酒席恃氣而蔑福因成讎恨乃暗搆翊
罪潛收申主帥主帥不曉其由謂其摭實乃停翊職翊
飲恨而歸福乃大獲補署其犬見翊沉廢乃往福舍伺
其睡咋斷其首銜歸示翊翊驚懼將福首及領犬詣主
帥請罪主帥詰之翊以前事聞主帥察之却歸翊本職
其犬主帥留在使宅(出集異記)
郭釗
郭司空釗大和中自梓潼移鎮西凉府時有閽者甚謹
朴釗念之多委以事嘗一日釗命市紋繒絲帛百餘段
其價倍且以為欺我即囚於獄用致其罪獄既具釗命
笞於庭忽有十餘犬爭擁其背吏卒莫能制釗大異之
且訊其事閽者曰某好閱佛氏金剛經自孩稚常以食
飼羣犬不知其他釗嘆曰犬尚能感其惠吾安可以不
施恩遂釋放閽者(出宣室志)
盧言
盧言者上黨人也常旅泊他邑路行忽見一犬羸瘦將
死矣言憫之乃收養經旬日其犬甚肥澤自爾凡所歴
郡邑悉領之後將抵亳忽於市肆遇友人邀飲大醉而
歸乃入房就寢俄而鄰店火發犬忙迫乃上床於言首
嘷吠乃銜衣拽之言忽驚起乃見火已爇其屋柱透走
而出方免斯難(出集異記)
趙叟
扶風縣西有大和寺在高岡之上其下有龕豁若堂中
有貧者趙叟家焉叟無妻兒病足傴僂常策杖行乞里
中人哀其老病且窮無所歸率給以食叟既得食常先
聚羣犬以飡之後歲餘叟病寒卧於龕中時大雪叟無
衣裸形俯地且戰且呻其羣犬俱集於叟前搖尾而嘷
已而環其袵席競以足擁叟體由是寒少觧後旬餘竟
以寒死其龕犬俱哀鳴晝夜不歇數日方去(出宣室志)
陸機
晉陸機少時頗好獵在吳有家客獻快犬曰黃耳機仕
洛常將自隨此犬黠慧能解人語又常借人三百里奴
犬識路自隨機羈官京師久無家問機戲語犬曰我家
絶無書信汝能賫書馳取消息否犬喜搖尾作聲應之
機試為書盛以竹筒繫犬頸犬出驛路走向吳飢則入
草噬肉每經大水輙依渡者弭毛掉尾向之因得載渡
到機家口銜筒作聲示之機家開筒取書看畢犬又向
人作聲如有所求其家作答書内筒復繫犬頸犬復馳
還洛計人行五旬犬往還纔半後犬死還葬機家村南
二百步聚土為墳村人呼之為黃耳塜(出述異記)
石玄度
宋元徽中有石玄度者畜一黃犬生一子而色白犬母
愛之異常每銜食飼之及長成玄度每出獵未歸犬母
輙門外望之後玄度患氣𠻳漸就危篤醫為處方須白
狗肺焉市索卒不得乃殺所畜白狗取肺以供湯用既
而犬母跳躍嘷叫累日不息其家人煮狗與客食之投
骨於地犬母輙銜置屋中食畢乃移入後園中一桑𣗳
下掘土埋之日夕向𣗳嘷吠月餘方止而玄度所疾不
瘳以至於卒終謂左右曰湯不救我疾實枉殺此狗其
弟法度自此不食犬肉焉(出述異記)
齊瓊
唐禁軍大挍齊瓊者始以馳騁大承恩寵以是假御中
銜至於劇憲家畜良犬四常畋遊廣囿輙飼以粱肉其
一獨填茹咽喉齒牙間以出如隱叢薄然後食食已則
復至齊竊異之一日令僕伺其所往則北垣枯竇有母
存焉老瘠疥穢吐哺以飼齊亦義者竒歎久之乃命篋
牝犬歸以販茵席之餘餅餌飽之犬則搖尾俯首若懷
知感爾後擒奸逐狡指顧如飛將扈獵駕前必獲豐賞
逾年牝死犬加勤效又更律琯齊亦殂落犬嘷吠終夕
呱呱不輟越月將有事於丘隴則留獒以禦奸盗及懸
窆之夕犬獨來足踣土成坳首叩棺見血掩土未畢犬
亦致斃(出述異記)
石從義
秦州都押衙石從義家有犬生數子其一獻戎帥琅琊
公自小至長與母相隔及節使率大將與諸挍會獵於
郊原其犬忽子母相遇於田中欣喜之貎不可狀名獵
罷各逐主歸自是其子逐日於使厨内竊肉歸飼其母
至有銜其頭肚肩脇盈於衙將之家衙中人無有知者
(出玉堂閒話)
田招
田招者廣陵人也貞元初招以他事至於宛陵時招有
表弟薛襲在彼襲見招至主禮極厚因一日招謂襲曰
我思犬肉食之襲乃諸處覓之了不可得招曰汝家内
犬何用可殺而食之襲曰此犬養來多時誰忍下手招
曰吾與汝殺之言訖招欲取犬忽乃失之莫可求覓後
經旬日招告襲將歸廣陵襲以親表之分遂重禮而遣
之招出郭至竹室步歇次忽見襲犬在道側招認而呼
之其犬乃搖尾隨之招夜至旅店將宿其犬亦隨而宿
之伺招睡乃咋其首銜歸焉襲懼遂以茲事白於州縣
太守遣人覆騐異而釋之(出集異記)
裴度
裴令公度性好養犬凡所宿設燕會處悉領之所食物
餘者便和椀與犬食時子壻李甲見之數諫裴令曰人
與犬𩔖何惡之甚犬正食見李諫乃棄食以目視李而
去裴令曰此犬人性必讐於子竊慮之李以為戲言將
欲午寢其犬乃蹲而向李李見之乃疑犬讐之犬見未
寢又出其戶李見犬去後乃以巾櫛安枕多排衣服以
被覆之其狀如人寢李乃藏於異處視之逡巡犬入其
戶將謂李已睡乃跳上寢床當喉而嚙嚙訖知謬犬乃
下牀憤跳號吠而死(出集異記)
大平廣記卷四百三十七
