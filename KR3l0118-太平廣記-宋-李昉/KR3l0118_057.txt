太平廣記卷五十七
女仙二
太真夫人萼綠華
太真夫人
太真夫人王母之小女也年可十六七名婉字羅敷遂
事玄都太真王有子為三天太上府司直主總糺天曹
之違錯比地上之卿佐年少好遊逸委官廢事有司奏
劾以不親局察降主事東岳退真王之編司鬼神之師
五百年一代其職夫人因來視之勵其使修守政事以
補其過過臨淄縣小吏和君賢為賊所傷殆死夫人見
愍問之君賢以實對夫人曰汝所傷乃重刃關於肺腑
五臟泄漏血凝絳府氣激傷外此將死之厄也不可復
生如何君賢知是神人扣頭求哀夫人於肘後筒中出
藥一丸大如小豆即令服之登時而愈血絶創合無復
慘痛君賢再拜跪曰家財不足不知何以奉答恩施唯
當自展駑力以報所受耳夫人曰汝必欲謝我亦可隨
去否君賢乃易姓名自號馬明生隨夫人執役夫人還
入東岳岱宗山峭壁石室之中上下懸絶重岩深隱去
地千餘丈石室中有金床玉几珍物竒瑋人跡所不能
至明生初但欲學受金創方既見神仙來往及知有不
死之道旦夕供給掃灑不敢懈倦夫人亦以鬼怪虎狼
及眩惑衆變試之明生神情澄正終不恐懼又使明生
他行别宿因以好女戲調親接之明生心堅靜固無邪
念夫人他行去十日五日一還或一月二十日輒見有
仙人賓客乘龍驎駕虎豹往來或有拜謁者真仙彌日
盈坐客到輒令明生出外别室中或立致精細厨食殽
果香酒竒漿不可名目或呼坐與之同飲食又聞空中
有琴瑟之音歌聲婉妙夫人亦時自彈琴有一絃而五
音並奏高朗響激聞於數里衆鳥皆聚集於岫室之間
徘徊飛翔驅之不去殆天人之樂自然之妙也夫人棲
止常與明生同石室中而異榻幽寂之所唯二人或行
去亦不道所往但見常有一白龍來迎夫人即着雲光
繡袍乘龍而去袍上專是明月珠綴衣領帶玉佩戴金
華太玄之冠亦不見有從者既還龍即自去所居石室
玉床之上有紫錦被褥紫羅帳帳中服玩瑰金函玉玄
黃羅列非世所有不能一一知其名也有兩卷素書題
曰九天太上道經明生亦不敢發視其文唯供灑掃守
巖室而已如此五年愈加勤肅夫人歎而謂之曰汝真
可教必能得道者也以子俗人而不淫不慢恭仰靈氣
終莫之廢雖欲求死焉可得乎因以姓氏本末告之曰
我久在人間今奉天皇命又按太上召不復得停念汝
專謹故以相語欲教汝長生之方延年之術而我所受
&KR2136;以太和自然龍胎之醴適可授三天真人不可以教
始學固非汝所得聞縱或聞之亦不能用以持身也有
安期先生燒金液丹法其方秘要立可得用是元君太
乙之道白日昇天者矣明日安期當來吾將以汝付囑
焉汝相隨稍久其術必傳明日安期先生果至乘駮驎
着朱衣遠遊冠帶玉佩及虎頭般革囊視之年可二十
許潔白嚴整從可六七仙人皆執節奉衞見夫人拜揖
甚敬自稱下官須臾設酒果厨膳飲宴半日許安期自
說昔與夫人遊安息國西海際食棗異美此間棗殊不
及也憶此未久已二千年矣夫人云吾昔與君共食一
棗乃不盡此間小棗那可比耶安期曰下官先日往九
河見司陰與西漢夫人共遊見問以陽九百六之期聖
主受命之劫下官答以幼稚未識運厄之紀别當諮太
真王夫人今既賜坐願請此數夫人曰期運漫汗非君
所能卒知夫天地有大陽九大百六小陽九小百六天
厄謂之陽九地虧謂之百六此二災是天地之否泰陰
陽九氣之孛蝕也大期九千九百年小期三千三十年
而此運所鍾聖人所不能禳今大厄猶未然唐世是小
陽九之始計訖來甲申歲百六將會矣爾時道德方隆
凶惡頓肆聖君受命乃在壬辰無復千年亦尋至也西
漢夫人俱已經見所以相問當是相試耳然復是司陰
君所局夫陽九者天旱海消而陸自憔百六者海竭而
陵自填四海水减滄溟成山連城之鯨萬丈之鮫不達
期運之度唯叩天而索水詞訟紛紜布於上府三天煩
於省察司命亦疲於按對九河之口是赤水之所衝其
深難測今已漸枯八氣蒸於山澤流沙塵於原口於是
四海俱會羣龍鼓舞爾乃須甲申之年將飛洪倒流今
水母上天門而告期積石開萬泉而通路飛陰風以撓
蒼生注玄流以布遐邇洋溢在數年之中漫衍終九載
之暮既得道之真體靈合妙至其時也但當騰虚空而
盼山陂遊浮岳而視廣川乘玄鴻以湊州城御虬輦而
邁景雲耳咄嗟之間忽焉便適可以翔身娛目豈足經
意乎當今日且論酒事何用此為也因指明生向安期
曰此子有心向慕殆可教訓昔遇因緣遂來見隨雖質
穢未靈而淫欲已消今未可授玄和太真之道且欲令
就君受金液丹方君有得爾便宜將去夫流俗之人心
肺單危經胃内薄血津疲羸肝膂不注其眼唇口不辨
其機盖大慈而不合天人欲奔走而不及靈飛適宜慰
撫以成其志不可試以仙變八威也切勿刻令其失正
矣安期曰諾但恐道淺術薄不足以訓授耳下官昔受
此方於漢成丈人此則先師之成法實不敢倉卒而傳
要當令在二千年之内必使其闚天路矣下官往與女
即俱會玄丘觀九陔之礨硌望弱水而東流賜酣玄碧
之香酒不覺高卑而詠同當開尊笈靈籙偶見玉胎瓊
膏之方服之刀圭立登雲天解形萬變上為真皇此術
徑妙盖約於金液之華又速於霜雪九轉之鋒今非敢
有譏捨近而從遠棄逕而追煩實思聞神方之品第願
知真仙之高尊苟卑降有時非所宜論瓊腴之方必是
侍者未可得用邪夫人曰君未知乎此是天皇之靈方
乃天真所宜用非俗流下尸所能闚𨵦也仙方凡有九
品一名太和自然龍胎之醴二名玉胎瓊液之膏三名
飛丹紫華流精四名朱光雲碧之腴五名九種紅華神
丹六名太清金液之華七名九轉霜雪之丹八名九鼎
雲英九名雲光石流飛丹此皆九轉之次第也得仙者
亦有九品第一上仙號天九真王第二次仙號三天真
王第三號太上真人第四號飛天真人第五號靈仙第
六號真人第七號靈人第八號飛仙第九號仙人此九
仙之品第也各有差降不可超學彼知金液已為過矣
至於玉皇之所餌非淺學所宜聞君雖得道而久在世
上囂濁染於正氣塵垢鼓於三尸猶未可登三天而朝
太上邁扶桑而謁太真玉胎之方尚未可諭何况下才
而令聞其篇目耶安期有慚色退席曰下官實不知靈
藥之妙品殊乃爾信駭聽矣因自陳曰下官曾聞女即
有九天太真道經清虛鏡無鑒朗玄冥誠非下才可得
仰瞻然受遇彌久接引每重不自省量希乞教訓不審
其書可得見乎如暫覩盼太真則魚目易質矣夫人哂
爾而笑良久曰太上道殊真府遐邈將非下才可得交
關君但當宏今之功無代非分之勞矣我正爾暫北到
玄洲東詣方丈潄龍胎於玄都之宫試玉女於衆仙之
堂天事靡盬將俟事暇相示以太上真經也君能勤正
一於太清役恒華而命四瀆然後尋我於三天之丘見
索於鍾山王屋則真書可得而授焉如其不然無為屈
逸駿而步滄津損舟檝而濟溟海矣如向所論陽九百
六應期輒降夫安危無專否泰有對超然遠鑒悵懷感
慨亢極之災可避而不可禳明期運所鍾聖主不能知
是以伯陽棄周關令悟其國弊天人之事彰於品物君
何為杳杳久為地仙乎孰若先覺以高飛超風塵而自
潔避甲申於玄涂並真靈而齊列乎言為爾盡君將勖
之安期長跪曰今日受教輒奉修焉夫人語明生曰吾
不得復停汝隨此君去勿憂念也我亦時當往視汝因
以五言詩二篇贈之可以相勖明生流涕而辭乃隨安
期負笈入女几山夫人乘龍而去後明生隨師周遊青
城廬潛凡二十年乃受金液之方鍊而昇天(出神仙傳)
萼綠華
萼綠華者女仙也年可二十許上下青衣顏色絶整以
晉穆帝昇平三年己未十一月十日夜降於羊權家自
云是南山人不知何仙也自此一月輒六過其家權字
道學即晉簡文黃門即羊欣祖也權及欣皆潛修道要
耽玄味真綠華云我本姓楊又云是九嶷山中得道羅
郁也宿命時曾為其師母毒殺乳婦玄洲以先罪未滅
故暫謫降臭濁以償其過贈權詩一篇并火澣布手巾
一金玉條脱各一枚條脱似指環而大異常精好謂權
曰慎無泄我下降之事泄之則彼此獲罪因曰修道之
士視錦繡如弊帛視爵位如過客視金玉如礫石無思
無慮無事無為行人所不能行學人所不能學勤人所
不能勤得人所不能得何者世人行嗜欲我行介獨世
人行俗務我學恬淡世人勤聲利我勤内行世人得老
死我得長生故我行之已九百歲矣授權尸解藥亦隱
景化形而去今在湘東山中(出真誥)
太平廣記卷五十七
