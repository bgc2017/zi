太平廣記卷四百三十五宋李昉等編
畜獸二
馬
周穆王八駿漢文帝九逸隋文帝獅子驄
唐玄宗龍馬代宗九花虬德宗神知驄
曹洪司馬休之慕容廆
秦叔寶張納之宋蔡
舞馬續坤楊翁佛
季南趙固韓晞
江東客馬陳璋
馬
馬虜中護蘭馬五白馬也亦曰玉面謓真馬十三歲馬
也以十三歲已下可以留種馬八尺戎馬八尺田馬七
尺駑馬六尺瓜州飼馬以薲草沙州以茨萁涼州以勃
突渾蜀以稗草以蘿蔔根飼馬馬肥安北飼馬以沙蓬
狼針(出酉陽雜俎)
大食國解人語馬(闕)
悉怛國怛幹國出好馬(出洽聞記)
馬四歲兩齒至二十歲齒盡平體名有輸鼠外鳬烏頭
龍翅虎口猪槽飼馬石灰泥槽汗而繫門三事落駒廻
毛在頸白馬黑馬鞍下腋下廻毛在脇白毛左右後足
白白馬四足黑目下横毛黃馬白喙旋毛在吻後汗溝
上通尾本目赤睫亂及反睫白馬黑目目白却視並不
可騎夜眼名附蟬戶肝名縣熢亦曰雞舌綠秩方言以
地黃甘草噉五十歲生三駒(出酉陽雜俎)
吐火羅國波訕山陽石壁上有一孔恒有馬尿流出至
七月平旦石崖間有石閣道便不見至此日厭噠人取
草馬置池邊與集生駒皆汗血日行千里今名無數頗
棃隨西域中浴須臾即回
圖記云吐火蘿國北有屋數頗棃山即宋雲所云波訕
山者也南崖穴中神馬糞流出商胡曹波比親見焉(出洽)
(聞記)
浴馬港疎水流也漢時常有馬數百匹出其中焉形皆
小似巴滇馬遂名其孔為馬穴初得此馬乘出沔水上
浴之遂名其處曰浴馬溉沔頓宿今名騎亭三國時陸
遜攻襄陽又值此穴中有馬十匹遜載還建業(出洽聞記)
漢章帝時蜀郡王阜為益州太守治化尤異神馬四匹
出滇池河中
唐武德五年三月景谷縣治西水有龍馬身長八九尺
龍形有鱗甲横文五色龍身馬首頂有二角白色口銜
一物長可三四尺凌波廻顧百餘步而没(出洽聞記)
西陵北陸行三十里有石穴名馬穴常有白馬出此穴
人逐之潛行出漢中漢中人失馬亦出此穴相去數千
里今馬穴山在峽州夷陵(出洽聞記)
周穆王八駿
周穆王即位三十二年廵行天下馭八龍之馬一名絶
地足不踐土二名翻羽行越飛禽三名奔霄夜行萬里
四名越影逐日而行五名踰輝毛色炳燿六名超光一
形十影七名騰霧乘雲而趨八名挾翼身有肉翅遞而
駕焉按轡徐行以廵天下之域穆王神智遠謀使轍迹
徧於四海故絶地之物不期而自服(出王子年拾遺記)
漢文帝九逸
漢文帝自代還有良馬九匹皆天下之駿一名浮雲二
名赤電三名絶羣四名逸驃五名紫燕騮六名綠螭驄
七名龍子八名驎駒九名絶塵號為九逸有來宣能御
馬代王號為王良焉(出西京雜記)
隋文帝獅子驄
隋文皇帝時大宛國獻千里馬[騣-凶+(鬯-匕)]曳地號獅子驄上置
之馬羣陸梁人莫能制上令并羣驅來謂左右曰誰能
馭之郎將裴仁基曰臣能制之遂攘袂向前去十餘步
踴身騰上一手撮耳一手摳目馬戰不敢動乃鞴乘之
朝發西京暮至東洛後隋末不知所在唐文武聖皇帝
敕天下訪之同州刺史宇文士及訪得其馬老于朝邑
市麵家挽磑[騣-凶+(鬯-匕)]尾焦秃皮肉穿穴及見之悲泣帝自出
長樂坡馬到新豐向西鳴躍帝得之甚喜齒口並平飼
以鐘乳仍生五駒皆千里足也後不知所在(出朝野僉載)
唐玄宗龍馬
海岱之間出玄黃石或云茹之可以長生玄宗皇帝嘗
命臨淄守每歲採而貢焉開元二十七年江夏李邕為
臨淄守是歲秋因入山採玄黃石忽遇一翁質甚妙而
丰度明秀髭髯極豐衣褐衣自道左出叩李邕馬且告
曰君侯躬自採藥豈不為延聖主之夀乎曰然翁曰聖
主當獲龍馬則享國萬歲無勞採藥耳邕曰龍馬安在
答曰當在齊魯之郊若獲之即是太平之符雖麟鳳龜
龍不足以並其瑞邕方命駕以後乘遽亡見矣邕大異
之顧謂從事曰得非神人乎即命其吏王乾貞者求龍
馬於齊魯之間至開元二十九年夏五月乾貞果得馬
於北海郡民馬會恩之家其色騅毛兩脇有鱗甲鬃尾
若龍之鬐鬛嘶鳴真虚苖之音日馳三百里乾貞訊其
所自會恩曰吾獨有牝馬常浴於淄水遂有胎而産因
以龍子呼之乾貞即白於邕邕甚喜以表其事獻之上
大悦詔内閑廄異其芻豢命畫工圖其状用頒示中外
(出宣室志)
代宗九花虬
代宗命御馬九花虬并紫玉鞭轡以賜郭子儀子儀固
讓久之上曰此馬高大稱卿儀質不必讓也子儀身長
六尺八寸九花虬即范陽節度使李懷仙所貢也額高
九尺毛拳如鱗頭頸鬃鬛真虬龍也每一嘶即羣馬聳
耳以身被九花故號九花虬上往日東幸觀獵於田不
覺日暮忽顧謂侍臣曰行宫去此幾里奏曰四十里上
令速鞭恐礙夜而九花虬緩緩然如三五里而已侍從
奔驟無有及者(出杜陽編)
德宗神智驄
德宗西幸有二馬一號神智驄一號如意騮皆如上意
故常謂之功臣耳中有毛引之一尺馬經云耳中有毛
者日行千里一日花柳方春上遊幸諸苑侍者進瑞鞭
指二驄語近臣曰昔朕西幸有二駿謂之二絶今獲此
鞭可謂三絶遂命酒飲之因吟曰鴛鴦赭白齒新齊曉
日花開散碧蹄玉勒斗廻初噴沫金鞭欲下不成嘶即
中書舍人韓翃詩也(出杜陽編)
德宗幸梁洋唯御騅馬號曰望雲騅駕還飼以一品料
暇日牽而視之必長鳴四顧若感恩之状後老死飛龍
廏中貴戚盡為圖(出國史補)
曹洪
魏曹洪武帝從弟家盈産業駿馬成羣武帝討董卓夜
行失馬洪以其所乘馬曰白鶴與武帝乘此馬走唯覺
耳中風聲脚似不踐地至汴水洪不能得渡武帝引洪
上馬共濟汴水行數百里瞬息而至下視馬足毛尚皆
濕帝衣猶沾濡時人謂乘風行也為一代神駿諺云憑
空虚躍曹家白鶴(出王子年拾遺)
司馬休之
晉司馬休之為荆州宋公遣使圍之休之未覺常所乘
馬養于牀前忽連鳴不食注目視鞍休之試鞴之即不
動鞴訖還坐馬又驚跳如此者數四騎馬即驟出門奔
馳數里休之顧望已有使至矣遂去而獲免(出渚宮故事)
慕容廆
慕容廆初有赭白馬常自乘之既為石虎所圍力弱分
將危陷棄衆將逃以此馬奔而鞴之馬見鞍輙蹄齧不
得近乃止俄而鄴使至石虎國有難虎旋歸至是時馬
年四十九歲矣(出廣古今五行記)
秦叔寶
唐秦叔寶所乘馬號忽雷駮嘗飲以酒每于月明中試
能竪越三領黑氊及胡公卒嘶鳴不食而死(出酉陽雜俎)
張納之
德州刺史張納之一白馬其色如練父雄為數州刺史
常乘雄薨子敬之為考功郎中改夀州刺史又乘此馬
敬之薨弟納之從給事中相府司馬改德州刺史入為
國子祭酒出為常州刺史至今猶在計八十餘極肥健
行驟脚不散(出朝野僉載)
宋蔡
廣平宋蔡娶同郡游昌女蔡先代胡人也歸漢三世矣
忽生一子深目而高鼻蔡疑其非嗣將不舉須臾赤草
馬生一白駒蔡悟曰我家先有白馬種絶已二十五年
今又復生吾曾祖貎胡今此子復其先也遂養之故曰
白馬活胡兒此其謂也(出朝野僉載)
舞馬
玄宗嘗命教舞馬四百蹄各為左右分為部目為某寵
某家驕時塞外亦有善馬來貢者上俾之教習無不曲
盡其妙因命衣以文繡絡以金銀飾其鬃鬛間雜珠玉
其曲謂之傾杯樂者數十回奮首鼓尾縱横應節又施
三層板牀乘馬而上旋轉如飛或命壮士舉一榻馬舞
於榻上樂工數人立左右前後皆衣淡黃衫文玉帶必
求少年而姿貎美秀者每千秋節命舞於勤政樓下其
後上既幸蜀舞馬亦散在人間祿山常覩其舞而心愛
之自是因以數匹賣於范陽其後轉為田承嗣所得不
之知也雜之戰馬置之外棧忽一日軍中享士樂作馬
舞不能已厮養皆謂其為妖擁篲以擊之馬謂其舞不
中節抑揚頓挫猶存故態廏吏遽以馬怪白承嗣命箠
之甚酷馬舞甚整而鞭撻愈加竟斃於櫪下時人亦有
知其舞馬者懼暴而終不敢言(出明皇雜錄)
續坤
咸通乾符中京師醫者續坤頗得秦醫和之術評脉知
吉凶休咎至於得失皆可預言適有燕中奏事大將暴
得風疾服醫藥而愈所酧帛甚多仍以邊馬一匹留贈
馬之骨相甚竒然步驟多蹶雖制以銜勒加之鞭策而
欵段之性竟莫能改坤以浪費芻粟託人以賤價賣之
求駿者纔試還復如此累月不售鄰伍有王生貨易於
中貴之門頗甚貧窶忽詣坤云有青州監軍將發須鞍
馬備行李亦知馳騁非駿但欲置於牽控之間坤直以
無用之畜付焉亦不約鬻馬之價自此經旬不至謂其
脱略亡逸一旦復來所置且踰十萬坤既獲善價因以
十千遺之俄見王生易衣装致僕馬至於妻孥服飾亦
皆鮮潔或曰王生賣馬金帛兼資計三四百萬坤甚驚
試詢其事王生初不備說坤曰某以無用之物獲價頗
多但未知駑劣之材何以至此云初致馬於青社監軍
舉足如有羈絆及將還途遇小馬坊中使因遣留試信
宿而往不復見焉密詢左右數日前魏博進一馬毛骨
大小與此同聖人常乘打毬駿異未有偶(御廄有馬毛色相𩔖者或)
(有其對)將到日方遣調習步驟縈轉如風今則進御數朝
所賜之物甚厚其後王生因大索起價遂以四百萬酬
之是以物逢時亦有數不遇其主則駑驥莫分乃知耕
莘野築傅巖未遇良途奚異于此(出劇談記)
楊翁佛(别馬語)
漢廣陵楊翁佛聽鳥獸之音乘蹇驢之野田間有放卧
馬相去鳴聲相聞翁佛謂其御者彼放馬目眇其御曰
何以知之曰罵此轅中馬曰蹇此馬亦罵之曰眇其御
不信使往視之目果眇焉(出論衡)
季南
季南乘赤馬行逢人乘白馬白馬先鳴赤馬應之南謂
從者曰白馬言汝南見一黃馬左目盲是吾子可令快
行相及也須臾果逢黃盲馬赤馬先鳴盲馬應之(出抱朴子)
趙固
晉趙固所乘馬忽死因問郭璞璞曰可遣數十人持竹
竿東行三十里有山陵林樹便攪打之當有一物出急
抱將歸於是如璞言果得一物似猴入門見死馬跳梁
走往死馬頭嘘吸其鼻馬即能起亦不見猴(出搜神記)
韓晞
唐韓晞常知永豐倉有一馬乘來日久遇過客有一蜀
馬齧頗甚晞令取來繫于庭樹晞謂客曰此小馬豈能
如此但亦痛治耳晞有圉人善騎調惡馬即令召之遣
取鞭轡此馬努目斜睨於晞忽然掣韁走上階跑晞落
牀屈膝于地將齧之時晞所乘馬繫在别柱見此亦掣
斷韁來齧此馬遂齧數口方得免衆買此馬殺而食之
晞自後彌愛其馬焉(出原化記)
江東客馬
頃歲江東有一客常乘一馬頗有重性客常於飲處醉
甚獨乘馬至半路沉醉從馬上倚著一樹而睡久不動
直至五更客奴尋覓方始扶策而馬當時倒地久乃能
起病十餘日方愈此人無何以馬賣與宣州館家經二
年客後得一職奉使至宣州知馬在焉請乘此馬此馬
索視良久知本主也既乘遂躍此人於地踐齧頗甚衆
救乃免意恨其賣己也(出原化記)
陳璋
淮南統軍陳璋加平章事拜命於朝李昪時執政謂璋
曰吾將詣公賀且求一女壻於公家公其先歸吾將至
璋馳一赤馬而去中路馬蹶而墜頃之昪至璋扶疾而
出昪至少選即去璋召馬數之曰吾以今日拜官又議
親事爾乃以是而墜我畜生不忍即殺使牽去勿與芻
秣餓殺之是夕圉人竊具芻粟馬視之而已逹旦不食
如是累日圉人以告璋復召語之曰爾既知罪吾赦爾
馬跳躍而去是夕乃飲䬣如故璋後出鎮宣城罷歸而
薨旬月馬亦悲鳴而死(出稽神錄)
太平廣記卷四百三十五
