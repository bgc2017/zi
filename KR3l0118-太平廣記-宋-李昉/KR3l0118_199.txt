太平廣記卷一百九十九
文章
杜牧天嶠遊人譚銖
周匡物王播朱慶餘
唐宣宗温庭筠李商隱
劉瑑鄭畋司空圖
高蟾
杜牧
唐白居易初為杭州刺史令訪牡丹花獨開元寺僧惠
澄近於京師得之始植於庭欄門甚密他處未之有也
時春景方深惠澄設油幕覆其上牡丹自此東越分而
種之也會徐凝自富春來未知白先題詩曰此花南地
知難種慚愧僧閒用意栽海鷰解憐頻睥睨胡蜂未識
更徘徊虚生芍藥徒勞妬羞殺玫瑰不敢開唯有數苞
紅幞在含芳只待舍人來白尋到寺看花乃命徐同醉
而歸時張祐榜舟而至甚若疎誕然張徐二生未之習
稔各希首薦焉白曰二君論文若廉白之鬭鼠穴勝負
在於一戰也遂試長劍倚天外賦餘霞散成綺詩試訖
解送以凝為元祐次之張曰祐詩有地勢遥尊岳河流
側讓關多士以陳後主日月光天德山河壯帝居此徒
有前名矣又祐題金山寺詩曰𣗳影中流見鐘聲兩岸
聞雖綦毋潛云塔影挂青漢鐘聲和白雲此句未為佳
也白又以祐宫詞四句之中皆數對何足竒乎不如徐
生云今古長如白練飛一條界破青山色祐歎曰榮辱
糺紛亦何常也遂行歌而邁凝亦鼓枻而歸自是二生
終身偃仰不隨鄉試矣先是李林宗杜牧與白輦下較
文具言元白詩體舛雜而為清苦者見嗤因兹有恨白
為河南尹李為河南令道上相遇尹乃乘馬令則肩輿
似乖趨事之禮李嘗謂白為囁嚅兒聞者皆笑樂天之
名稍減矣白曰李直木(林宗字也)吾之猘子也其鋒不
可當後杜牧守秋浦與張祐為詩酒之交酷吟祐宫詞
亦知錢塘之歲白有非祐之論嘗不平之乃為詩二首
以高之曰誰人得似張公子千首詩輕萬戸侯又云如
何故國三千里虚唱歌詞滿六宫張詩曰故國三千里
深宫二十年一聲河滿子雙淚落君前此為祐得意之
語也李杜以下盛言其美者欲以苟異於白而曲成於
張也故牧又著論言近有元白者喜為淫言媟語鼓扇
浮囂吾恨方在下位未能以法治之斯亦敷佐於祐耳
(出雲溪友議)
天嶠遊人
麻姑山山谷之秀草木多竒有鄧先客至延康四五代
為國道師而錫紫服洎死自京歸葬是山云是屍解也
然悉為邱隴松栢相望詞人經過必當興詠幾千首矣
忽有一少年偶題一絶不言姓字但云天嶠遊人耳後
來觀其所刺無復為文且鄧氏之名因斯稍減矣詩曰
鶴老芝田雞在籠上清那與俗塵同既言白日昇仙去
何事人間有殯宮(出雲溪友議)
譚銖
真娘者吳國之佳人也比於錢塘蘇小小死葬吳宫之
側行客感其華麗競為詩題於墓𣗳櫛比鱗臻有舉子
譚銖者吳門之秀士也因書一絶後之來者覩其題處
稍息筆矣詩曰虎邱山下塜纍纍松栢蕭條盡可悲何
事世人偏重色真娘墓上獨題詩(出雲溪友議)
周匡物
周匡物字幾本漳州人唐元和十二年王播榜下進士
及第時以歌詩著名初周以家貧徒步應舉落魄風塵
懷刺不偶路經錢塘江乏僦船之資久不得濟乃於公
館題詩云萬里茫茫天塹遥秦皇底事不安橋錢塘江
口無錢過又阻西陵兩信潮郡牧出見之乃罪津吏至
今天下津渡尚傳此詩諷誦舟子不敢取舉𨕖人錢者
自此始也(出閩川名士傳)
王播
唐王播少孤貧嘗客揚州惠照寺木蘭院隨僧齋食後
厭怠乃齋罷而後擊鐘後二紀播自重位出鎮是邦因
訪舊遊向之題名皆以碧紗罩其詩播繼以二絶句曰
三十年前此院遊木蘭花發院新修如今再到經行處
𣗳老無花僧白頭上堂未了各西東慚愧闍黎飯後鐘
三十年來塵撲面如今始得碧紗籠(出摭言)
朱慶餘
唐朱慶餘遇水部郎中張籍知音索慶餘新舊篇什數
通吟改只留二十六章籍置於懷抱而推贊之時人以
籍重名無不繕錄諷詠遂登科第初慶餘尚為謙退作
閨意一篇以獻張曰洞房昨夜停紅燭待曉堂前拜舅
姑粧罷低聲問夫婿畫眉深淺入時無籍酬之曰越女
新粧出鏡心自知明艷更沈吟齊紈未足人間貴一曲
菱歌敵萬金由是朱之詩名流於四海内矣(出雲溪友議)
唐宣宗
唐宣宗朝前進士陳玩等三人應博士宏詞所司考定
名第及詩賦論上於延英殿詔中書舍人李藩等問曰
凡考試之中重用字如何藩對曰賦忌偏枯庸雜論則
褒貶是非詩則緣題落韻緣題如白雲起封中詩云封
中白雲起是也其間重用文字乃是庶幾亦非有常例
也又曰孰詩重用字對曰錢起湘靈鼓瑟詩云善撫雲
和瑟嘗聞帝子靈馮夷空自舞楚客不堪聽逸韻諧金
石清音發杳冥蒼梧來怨慕白芷動芳馨流水傳湘浦
悲風過洞庭曲終人不見江上數峯青中有二不字上
曰錢起雖重用字他詩似不及起雖謝朓云洞庭張樂
地瀟湘帝子遊雲去蒼梧遠水還江漢流之篇無以比
也其宏詞詩重用字者登科起詩便付史𨕖(出雲溪友議)
又
宣宗因重陽賜宴羣臣有御製詩其略曰欵塞旋征騎
和戎委廟賢傾心方倚注叶力共安邊宰臣以下應制
皆和上曰宰相魏謩詩最出其兩聯云四方無事去神
豫杪秋來八水寒光起千山霽色開上嘉賞久之魏蹈
舞拜謝羣寮聳視魏有德色極歡而罷(出抒情詩)
温庭筠
唐温庭筠字飛卿舊名岐與李商隱齊名時號温李才
思豔麗工於小賦每入試押官韻作賦凡八义手而八
韻成多為鄰鋪假手號曰救數人也而士行有缺搢紳
薄之李義山謂曰近得一聯句云遠比趙公三十六年
宰輔未得偶句温曰何不云近同郭令二十四考中書
宣宗嘗賦詩上句有金步搖未能對遣未第進士對之庭
筠乃以玉條脱續之宣宗賞焉又有藥名白頭翁温以
蒼耳子為對他皆此𩔖也宣帝愛唱菩薩蠻詞丞相令
狐綯假其新撰密進之戒令勿他泄而遽言於人由是
疎之温亦有言云中書内坐將軍譏相國無學也宣皇
好微行遇於逆旅温不識龍顏傲然而詰之曰公非長
史司馬之流耶帝曰非也又曰得非六參簿尉之𩔖耶
帝曰非也謫為方城尉其制詞曰孔門以德行為先文
章為末爾既德行無取文章何以補焉徒負不羈之才
罕有適時之用竟流落而死也豳國公杜悰自西川除
淮海庭筠詣韋曲杜氏林亭留詩云卓氏爐前金線柳
隋家堤畔錦帆風貪為兩地行霖雨不見池蓮照水紅
豳公聞之遺絹千疋吳興沈徽云温曾於江淮為親表
檟楚由是改名庭筠又每歲舉場多為舉人假手侍郎
沈詢知舉别施鋪席授庭筠不與諸公鄰比翌日於簾
前謂庭筠曰向來策名者皆是文賦託於學士某今歲
場中並無假託學士勉旃因遣之由是不得意也(出北夢瑣)
(言)
李商隱
唐李商隱字義山為彭陽公令狐楚從事彭陽之子綯
繼有韋平之拜似疎商隱未嘗展分重陽日商隱詣宅
於廳事上留題其略云十年泉下無消息九日樽前有
所思郎君官重施行馬東閣無因許再窺相國覩之慚
悵而已乃扄閉此廳終身不處也(出北夢𤨏言)
劉瑑
唐劉瑑字子全幼苦學能屬文才藻優贍大中初為翰
林學士是時新復河湟邊上戎事稍繁會院中諸學士
或多請告瑑獨當制一日連草詔百函筆不停綴詞理
精當夜艾帝復詔至御前令草喻天下制瑑濡毫抒思
頃刻而告就遲明詔對帝大嘉賞因而面賜金紫之服
瑑以文學受知不數年卒至大用其告喻制曰自昔皇
王之有國也何嘗不文以守成武以集事參諸二柄歸
於大寧朕猥荷丕圖思弘景業憂勤戒惕四載于兹每
念河湟土疆綿亘遐闊天寶末犬戎乘我多難無力禦
姦遂縱腥羶不遠京邑事更十葉時近百年卿士獻能
靡不竭其長策朝廷下議皆亦聽其直詞盡以不生邊
事為永圖且守舊地為明理荏苒於是收復無由今者
天地儲祥祖宗垂祐將士等櫛沐風雨暴露郊原披荆
榛而刁斗夜嚴出豺狼而穹廬曉破動皆如意古無與
京念此誠勤宜加寵賞詞不多載(出鄭處誨所撰劉瑑碑)
鄭畋
馬嵬佛堂楊妃縊所邇後才士經過賦詠以道其幽怨
者不可勝紀皆以翠翹香鈿委於塵泥紅淒碧怨令人
傷悲雖調苦詞清無逃此意也丞相鄭畋為鳳翔從事
日題詩曰玄宗廻馬楊妃死雲雨雖亡日月新終是聖
朝天子事景陽宫井又何人觀者以為真輔國之句(出闕)
(史)
司空圖
唐晉國公裴度討淮西題名於華嶽廟之闕門後司空
圖題詩紀之曰嶽前大隊赴淮西從此中原息戰鼙石
闕莫教苔蘚上分明認取晉公題(出摭言)
高蟾
唐高蟾詩思雖清務為竒險意疎理寡實風雅之罪人
薛能謂人曰儻見此公欲贈其掌然而落第詩曰天上
碧桃和露種日邊紅杏倚雲栽芙蓉生在秋江上不向
東風怨未開蓋守寒素之分無躁競之心公卿間許之
先是胡曾有詩云翰苑何曾休嫁女文昌早晩罷生兒
上林新桂年年發不許平人折一枝羅隱亦多怨刺當
路子弟忌之由是蟾獨策名也前軰李賀歌篇逸才竒
險雖然嘗疑其無理杜牧有言長吉若使稍加其理即
奴僕命騷人可也是知通論不相遠也(出北夢瑣言)
太平廣記卷一百九十九
