太平廣記卷一百七十七
器量二
陸象先元載董晉
裴度于頔武元衡
李紳盧攜歸崇敬
夏侯孜陳敬瑄葛從周
陸象先
唐陸兗公象先為同州刺史有家僮遇參軍不下馬參
軍欲賈其事鞭背見血曰卑吏犯公請去兗公從容謂
之曰奴見官人不下馬打也得不打也得官人打了去
也得不去也得參軍不測而退(出國史補)
元載
魚朝恩於國子監高坐講易盡言鼎卦以挫元載王縉
是日百官皆在縉不堪其辱載怡然朝恩退曰怒者常
情笑者不可測也(出國史補)
董晉
董晉與竇參同列時政事決在竇參晉但奉詔唯諾而
已既而竇參驕盈犯上德宗漸惡之參諷晉奏給事中
竇申為吏部侍郎上正色曰豈不是竇參遣卿奏也晉
不敢𨼆諱上因問參過失晉具奏之旬日參貶官晉累
上表辭官罷相受兵部尚書尋除東都留守會汴州節
度李萬榮疾甚其子乃為亂以晉為汴州節度使時晉
既受命唯將判官傔從十數人都不召集兵馬既至鄭
宣武將吏都無至者晉將吏及鄭州官吏皆懼共勸晉
云都虞候鄧惟恭合來迎候乘萬榮疾甚遂總領軍事
今相公到此尚不使人迎候其情狀豈可料耶恐須且
迴避以候事勢晉曰某奉詔為汴州節度使准敕赴任
何可妄為逗留人皆憂其不測晉獨恬然來至汴州數
十里鄧惟恭方來迎候晉俾其不下馬既入仍委惟恭
以軍衆惟恭探晉何如事體而未測淺深初萬榮既逐
劉士寧代為節度使委兵於惟恭及疾甚李乃歸朝廷
惟恭自以當便代居其位故不遣候吏以疑懼晉心冀
其不敢進不虞晉之速至晉之速至留以近方迎然心
常怏怏惟恭以驕盈慢法潛圖不軌配流嶺南朝廷恐
晉柔懦尋以汝州刺史陸長源為晉行軍司馬晉寬厚
謙恭簡儉每事因循多可兵粗安長源性滋彰云為請
改易舊事務從峭刻晉初皆許之及案牘已成晉乃且
罷又委錢糓支許於判官孟叔度輕佻好慢易軍人人
皆惡之晉卒於位卒後十日汴州大亂殺長源叔度軍
人臠食之長源輕言無威儀自到汴州不為軍州所禮
重及董晉疾仍令之節度晉後事長源便揚言文武將
吏多弛慢不可執守憲章當盡以法繩之由是人人怨
懼叔度性亦苛刻又縱恣聲色數至樂營與諸婦人戲
自稱孟郎由是人輕而惡之(出談賓錄)
裴度
裴晉公度為門下侍郎過吏部選人官謂同過給事中
曰吾徒僥倖至多此輩優一資半級何足問也一皆注
定未曾限量公不信術數不好服食每語人曰雞猪魚
蒜逢著則喫生老病死時至即行其器抱弘達皆此𩔖
(出因話錄)又晉公在中書左右忽白以印失所在聞之者莫
不失色度即命張筵舉樂人不曉其故竊怪之夜半宴
酣左右復白印存度不答極歡而罷或問度以其故度
曰此徒出於胥吏輩盜印書券耳緩之則存急之則投
詣水火不復更得之矣時人伏其弘量臨事不撓(出玉泉子)
于頔
鄭太穆郎中為金州刺史致書於襄陽于司空頔鄭書傲
睨自若似無郡吏之禮書曰閣下為南溟之大鵬作中天
之一柱騫騰則日月暗搖動則山嶽頽真天子之爪牙諸
侯之龜鑑也太穆孤幼二百餘口飢凍兩京小郡俸薄尚
唯衣食之憂伏唯賢公賜錢一千貫絹一千疋器物一千
事米一千石奴婢各十人且曰分千樹一葉之影即是
濃隂減四海數滴之泉便為膏澤于公覽書亦不嗟訝
曰鄭使君所須各依來數一半以戎費之際不全副其
本望也又有匡廬符戴山人遣三尺童子齎數尺之書
乞買山錢百萬公遂與之仍加紙墨衣服等又有崔郊
秀才者寓居於漢上藴積文藝而物產罄縣無何與姑
婢通每有阮咸之縱其婢端麗饒音伎之能漢南之最
姝也姑貧鬻婢於連帥連帥愛之以𩔖無雙給錢四十
萬寵盼彌深郊思慕無已即強親府署願一見焉其婢
因寒食果出値郊立於柳隂馬上連泣誓若山河崔生
贈之以詩曰公子王孫逐後塵綠珠垂淚滴羅巾侯門
一入深如海從此蕭郎是路人或有疾郊者寫詩於座
于公覩詩令召崔生左右莫之測也郊甚憂悔而已無
處潛遁也及見郊握手曰侯門一入深如海從此蕭郎
是路人便是公製作耶四百千小哉何惜一書不早相
示遂命婢同歸至幃幌奩匣悉為增飾之小阜崔生矣
初有客自零陵來稱戎昱使君席上有善歌者襄陽公
遽命召焉戎使君不敢違命逾月而至及至令唱歌歌
乃戎使君送伎之什也公曰丈夫不能立功業為異代
之所稱豈有奪人姬愛為已之嬉娛遂多以繒帛贈行
手書遜謝於零陵之守焉雲谿子曰王敦驅女樂以給
軍士楊素歸德言妻臨財莫貪於色不恡者罕矣時人
用為雅談歷觀相國挺特英雄未有于襄陽公者也戎
使君詩曰寶鈿香娥翡翠裙粧成掩泣欲行雲殷勤好
取襄王意莫向陽臺夢使君(出雲溪友議)
武元衡
武黃門之西川大宴從事楊嗣復狂酒逼元衡大觥不
飲遂以酒沐之元衡拱手不動沐訖徐起更衣終不令
散宴(出乾&KR0871;子)
李紳
李相紳鎮淮南張郎中又新罷江南郡素與李隙事具
别錄時於荆溪遇風漂沒二子悲慼之中復懼李之讎
已投長牋自首謝李深憫之復書曰端溪不讓之詞愚
罔懷怨荆浦沈淪之禍鄙實憫然既厚遇之殊不屑意
張感涕致謝釋然如舊交與張宴飲必極歡醉張嘗為
廣陵從事有酒妓嘗好致情而終不果納至是二十年
猶在席目張悒然如將涕下李起更衣張以指染酒題
詞盤上妓深曉之李既至張持杯不樂李覺之即命妓
歌以送酒遂唱是詞曰雲雨分飛二十年當時求夢不
曾眠今來頭白重相見還上襄王玳瑁筵張醉歸李令
妓隨去(出本事詩)
又
劉尚書禹錫罷和州為主客郎中集賢學士李紳罷鎮
在京慕劉名嘗邀至第中厚設飲饌酒酣命妙妓歌以
送之劉於座上賦詩曰䰀鬌梳頭宫樣粧春風一曲杜
韋娘司空見慣渾間事斷盡江南刺史腸李因以妓贈
之(䰀鬌字亦作浮喧並上聲古今注言即墮馬之遺像出本事詩)
盧攜
故相盧攜為監察日御史中丞歸仁紹初上日傳語攜
曰昔自淛東推事迴鞴袋中何得有綾四十疋請出臺
後攜官除洛陽縣令尋改鄭州刺史以諫議徵入至京
除兵部侍郎入相自洛陽入相一百日數日問何不見
歸侍郎或對云相公大拜請假攜即除仁紹兵部尚書
人情大洽也(出聞竒錄)
歸崇敬
歸崇敬累轉膳部郎中充新羅冊立使至海中流波濤
迅急舟船壊漏衆咸驚駭舟人請以小艇載崇敬曰舟
人凡數十百我豈獨濟逡巡波濤稍息舉舟竟免為害
(出談賓錄)
夏侯孜
夏侯孜有王生與孜同在舉場王生有時價孜且不侔
矣嘗落第偕遊於京西鳳翔連帥館之一日從事有宴
召焉酣從事以骰子祝曰二秀才明年若俱得登第當
擲堂印王生自負才雅如有得色怒曰吾誠淺薄與夏
侯孜同年乎不悅而去孜及第累官至宰相王生竟無
所聞孜在蒲津王生之子不知其故偶獲孜與父平昔
所嘗來往事禮札十數幅皆孜手迹也欣然掣之以謁
孜孜既見問其所欲一以依之即召諸從事以話其事
(出玉泉子)
陳敬瑄
陳太師敬瑄雖濫升重位而頗有偉量自鎮西川日乃
委政事於幕客委軍旅於護戎日食蒸犬一頭酒一壺
一月六設曲宴即自有平生酒徒五人狎昵焦菜一盌
破三十千常有告設吏偷錢拂其牒而不省營妓玉兒
者太師賜之巵酒拒而不飲乃誤傾潑於太師汚頭面
遽𧺫更衣左右驚憂立候玉兒為虀粉更衣出却坐又
以酒賜之玉兒請罪笑而恕之其寬裕率皆此𩔖(出北夢瑣)
(言)
葛從周
梁葛侍中從周鎮兖日嘗遊從此亭公有廳頭甲者年
壯未壻有神彩善騎射膽力出人偶因白事葛公召入
時諸姬妾並侍左右内有一愛姬乃國色也專寵得意
常在公側甲窺見愛姬目之不已葛公有所顧問至于
再三甲方流眄於殊色竟忘其對答公但俛首而已既
罷公微哂之或有告甲者甲方懼但云神思迷惑亦不
記憶公所處分事數日之間慮有不測之罪公知其憂
甚以温顏接之未幾有詔命公出征拒唐師於河上時
與敵決戰交鋒數日敵軍堅陣不動日暮軍士飢渴殆
無人色公乃召甲謂之曰汝能陷此陣否甲曰諾即攬
轡超乘與數十騎馳赴敵軍斬首數十級大軍繼之唐
師大敗及葛公凱旋乃謂愛姬曰大立戰功宜有酬賞
以汝妻之愛姬泣涕辭命公勉之曰為人之妻可不愈
於為人之妾耶令具飾資粧其直數千緡召甲告之曰
汝立功於河上吾知汝未婚今以某妻兼署列職此女
即所目也甲固稱死罪不敢承命公堅與之乃受噫古
有絶纓盜馬之臣豈逾於此葛公為梁名將威名著於
敵中河北諺曰山東一條葛無事莫撩撥云(出玉堂閒話)
太平廣記卷一百七十七
