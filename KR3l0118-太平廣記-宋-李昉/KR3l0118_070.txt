太平廣記卷七十
女仙十五
許飛瓊裴玄靜戚玄符
徐仙姑緱仙姑王氏女
薛玄同戚逍遥茶姥
張建章周寳
許飛瓊
唐開成初進士許瀍遊河中忽得大病不知人事親友
數人環坐守之至三日蹷然而起取筆大書扵壁曰曉
入瑶臺露氣清坐中唯有許飛瓊塵心未盡俗緣在十
里下山空月明書畢復寐及明日又驚起取筆改其第
二句曰天風飛下步虚聲書訖兀然如醉不復寐矣良
久漸言曰昨夢到瑶臺有仙女三百餘人皆處大屋内
一人云是許飛瓊遣賦詩及成又令改曰不欲世間人
知有我也既畢甚被賞歎令諸仙皆和曰君終至此且
歸若有人導引者遂得回耳(出逸史)
裴玄静
裴玄静緱氏縣令昇之女鄠縣尉李言妻也幼而聪慧
母教以詩書皆誦之不忘及笄以婦功容自飾而好道
請扵父母置一静室披戴父母亦好道許之日以香火
瞻禮道像女使侍之必逐扵外獨居别有女伴言笑父
母看之復不見人詰之不言潔思閒淡雖骨肉常見亦
執禮曾無慢容及年二十父母欲歸扵李言聞之固不
可唯願入道以求度世父母抑之曰女生有歸是婦禮
時不可失禮不可虧倘入道不果是無所歸也南嶽魏
夫人亦從人育嗣後為上仙遂適李言婦禮臻備未一
月告扵李言以素修道神人不許為君妻請絶之李言
亦慕道從而許焉乃獨居静室焚修夜中聞言笑聲李
言稍疑未之敢驚潜壁隙窺之見光明滿室異香芬馥
有二女子年十七八鳳髻霓衣姿態婉麗侍女數人皆
雲髻綃服綽約在側玄静與二女子言談李言異之而
退及旦問扵玄静荅曰有之此崑崙仙侣相省上仙也知
君窺以術止之而君未覺更來慎勿窺也恐君為仙官
所責然玄静與君宿緣甚薄非久在人間之道念君後
嗣未立候上仙來當為言之後一夕有天女降李言之
室經年復降送一兒與李言此君之子也玄静即當去
矣後三日有五雲盤旋仙女奏樂白鳳載玄静昇天向
西北而去時大中八年八月十八日在温縣供道村李
氏别業(出續仙傳)
戚玄符
戚玄符者冀州民妻也三歲得疾而卒父母號痛方甚
有道士過其門曰此可救也抱出示之曰此必為神仙
適是氣蹷耳衣帶中觧黑符以救之良久遂活父母致
謝道士曰我北嶽真君也此女可名玄符後得昇天之
道言訖不見遂以為名及為民妻而舅姑嚴酷侍奉益
謹常謂諸女曰我得人身生中國尚為女子此亦所闕
也父母早喪唯舅姑為尊耳雖被箠楚亦無所怨夜有
神仙降之授以靈藥不知其所修何道大中十年丙子
八月十日昇天(出墉城集仙錄)
徐仙姑
徐仙姑者北齊僕射徐之才女也不知其師已數百歲
狀貌常如二十四五歲耳善禁呪之術獨遊海内名山
勝境無不周徧多宿巖麓林窟之中亦寓止僧院忽為
豪僧十輩微詞所嘲姑罵之羣僧激怒欲以力制詞色
愈悖姑笑曰我女子也而能棄家雲水不避蛟龍虎狼
豈懼汝鼠輩乎即觧衣而卧遽徹其燭僧喜以為得志
遲明姑理策出山諸僧一夕皆僵立尸坐若被拘縛口
噤不能言姑去數里僧乃如故來往江表吳人見之四
十餘年顔色如舊其行若飛所至之處人畏敬若神明
矣無敢戱侮者咸通初謂剡縣白鶴觀道士陶蕢雲曰
我先君仕北齊以方術聞名隂功及物今亦得道故我
為福所及亦延年長生耳以此推之即之才女也(出墉城集)
(仙錄)
緱仙姑
緱仙姑長沙人也入道居衡山年八十餘容色甚少扵
魏夫人仙壇精修香火十餘年孑然無侣壇側多虎遊
者須結隊執兵而入姑隐其間曾無怖畏數年後有一
青鳥形如鳩鴿紅頂長尾飛來所居自語云我南嶽夫
人使也以姑修道精苦獨棲窮林命我為伴他日又言
西王母姓緱乃姑之祖也聞姑修道勤至將有真官降
而授道但時未至耳宜勉扵修勵也每有人遊山必青
鳥先言其姓字又曰河南緱氏乃王母修道之故山
也又一日青鳥飛來曰今夕有暴客無害勿以為怖也
其夕果有十餘僧來毁魏夫人仙壇乃一大石方可丈
餘其下空浮寄他石之上每一人推之則搖動人多則
屹然而住是夕羣僧持火挺刃將害仙姑入其室姑在
牀上而僧不見僧既出門即摧壊仙壇轟然有聲山震
谷裂謂已顛墜矣而終不能動僧相率奔走及明有遠
村至者云十僧中九僧為虎所食其一不共推故免歲
餘青鳥語姑遷居他所因徙居湖南鳥亦随之而往人
未嘗會其語鄭畋自承旨學士左遷梧州師事扵姑姑
謂畋曰此後四海多難人間不可久居吾將隐九嶷矣
一日遂去(出墉城集仙錄)
王氏女
王氏女者徽之姪也父随兄入關徽之時在翰林王氏
與所生母劉及嫡母裴寓居常州義興縣湖洑渚桂巖
山與洞靈觀相近王氏自幼不食酒肉攻詞翰善琹好
無為清静之道及長誓志不嫁常持大洞三十九章道
德章句戶室之中時有異香氣父母敬異之一旦小疾
裴與劉扵洞靈觀修齋祈福是日稍愈亦同詣洞靈佛
像前焚香祈祝及曉歸坐扵門右片石之上題絶句曰
翫水登山無足時諸仙頻下聽吟詩此心不戀居人世
唯見天邊雙鶴飛此夕奄然而終及明有二鶴棲扵庭
樹有仙樂盈室覺有異香遠近驚異共奔看之鄰人以
是白扵湖洑鎮吏詳騐鶴已飛去因囚所報者裴及劉
焚香告之曰汝若得道却為降鶴以雪隣人勿使其濫
獲罪也良久雙鶴降于庭旬日又降葬扵桂巖之下棺
輕但聞香氣異常發棺視之止衣舄而已今以桂巖所
居為道室即乾符元年也(出墉城集仙錄)
薛玄同
薛氏者河中少尹馮徽妻也自號玄同適馮徽二十年
乃言素志稱疾獨處焚香誦黃庭經日二三遍又十三
年夜有青衣玉女二人降其室將至有光如月照其庭
廡香風颯然時秋初殘暑方甚而清凉虛爽飄若洞中
二女告曰紫虚元君主領南方下校文籍命諸真大仙
扵六合之内名山大川有志道者必降而教之玄同善
功地司累奏簡在紫虛之府况聞女子立志君尤嘉之
即日將親降扵此如此凡五夕皆焚香嚴盛以候元君
咸通十五年七月十四日元君與侍女羣真二十七人
降于其室玄同拜迎扵門元君憩坐良久示以黃庭澄
神存修之旨賜九華丹一粒使八年後吞之當遣玉女
飈車迎汝扵嵩嶽矣言訖𣪚去玄同自是冥心静神往
往不食雖真仙降眄光景燭空靈風異香雲璈鈞樂奏
扵其室馮徽亦不知也常復毁笑及黃巢犯關馮與玄
同寓晉陵中和元年十月舟行至瀆口欲抵别墅忽見
河濱有朱紫官吏及戈甲武士立而序列若迎候狀所
在寇盗舟人見之驚愕不進玄同曰無懼也即移舟及
之官吏皆拜玄同曰未也猶在春中但去無速也遂各
𣪚去同舟者莫測之明年二月玄同沐浴餌紫虚所授
之丹二仙女亦密降其室十四日稱疾而卒有仙鶴三
十六隻翔集庭宇形質柔緩狀若生人額中有白光一
點良久化為紫氣沐浴之際玄髮重生立長數寸十五
日夜雲彩滿空忽爾雷電棺蓋飛在庭中失尸所在空衣
而已異香羣鶴浃旬不休時僖宗在蜀浙西節度使周
寳表其事詔付史官(出墉城集仙錄)
戚逍遥
戚逍遥冀州南宫人也父以教授自資逍遥十餘歲好
道清淡不為兒戲父母亦好道常行隂德父以女誡授
逍遥逍遥曰此常人之事耳遂取老子仙經誦之年二
十餘適同邑蒯潯舅姑酷責之以蠶農怠惰而逍遥旦
夕以齋潔修行為事殊不以生計在心蒯潯亦屢責之
逍遥白舅姑請返扵父母及父母家亦逼廹終以不能
為塵俗事願獨居小室修道以資舅姑蒯潯及舅姑俱
疑乃棄之扵室而逍遥但以香水為資絶食静想自歌
曰笑看滄海欲成塵王母花前别衆真千歲却歸天上
去一心珍重世間人蒯氏及隣里悉以為妖夜聞室内
有人語聲及曉見逍遥獨坐亦不驚又三日晨起舉家
聞屋裂聲如雷但見所服衣履在室内仰視半天有雲
霧鸞鶴復有仙樂香軿彩仗羅列逍遥與仙衆俱在雲
中歷歷聞分别言語蒯潯馳報逍遥父母到猶見之郭
邑之人咸奔觀望無不驚歎(出續仙傳)
茶姥
廣陵茶姥者不知姓氏鄉里常如七十歲人而輕健有
力耳聪目眀髮鬢滋黑耆舊相傳云晉元南渡後見之
數百年顔狀不改每旦將一器茶賣扵市市人争買自
旦至暮而器中茶常如新熟未嘗减少吏繫之扵獄姥
持所賣茶器自牖中飛去(出墉城集仙錄)
張建章
張建章為幽州行軍司馬尤好經史聚書至萬卷所居
有書樓但以披閱清净為事曾賫府帥命往渤海遇風
波泊舟忽有青衣泛一葉舟而至謂建章曰奉大仙命
請大夫建章應之至一大島見樓臺巋然中有女仙處
之侍翼甚盛器食皆建章故鄕之常味也食畢告退女
仙謂建章曰子不欺暗室所謂君子也勿患風濤之苦
吾令此青衣往來導之及還風波寂然往來皆無所懼
及廻至西岸經太宗征遼碑半沒水中建章以帛裹面
摸而讀之不失一字其篤學如此薊門之人皆能說之
(出北夢瑣言)
周寳
周寳為浙西節度使治城隍至鶴林門得古冡棺櫝將
腐發之有一女子面如生鉛粉衣服皆不敗掌役者以
告寳親視之或曰此當時是嘗餌靈藥待時而發發則
觧化之期矣寳即命改葬之具車轝聲樂以送寳與僚
属登城望之行數里有紫雲覆輀車之上衆咸見一女
子出自車中坐于紫雲冉冉而上久之乃沒開棺則空
矣(出稽神錄)
太平廣記卷七十
