太平廣記卷三百二十宋李昉等編
鬼五
蔡謨姚元起閭𠞰
孫稚索遜馮述
任懷仁王明王彪之
王凝之姚牛桓恭
阮瑜之劉澄劉道錫
趙吉司馬隆
蔡謨
蔡謨徵爲光禄大夫在家忽聞東南啼哭聲有若新死
便見一少年女死人並離啼哭不解所爲恐是人家忿
争耳忽聞呼魂聲便見生女從空中去上天意甚惡之
少時患疾遂薨(出靈異志)
又
一說謨在廳事上坐忽聞鄰左復魂聲乃出庭前望正
見新死之家有一老嫗上著黃羅半袖下著縹裙飄然
升天聞一喚聲輒迴顧三喚三顧徘徊良久聲既絶亦
不復見問喪家云亡者衣服如此(出幽明錄)
姚元起
河内姚元起居近山林舉家恒入野耕種惟有七歲女
守屋而漸覺瘦父母問女女云常有一人長丈餘而有
四面面皆有七孔自號高天大將軍来輒見吞徑出下
部如此數過云慎勿道我道我當長留腹中闔門駭惋
遂移避(出靈鬼志)
閭勦
吳興武康閭勦凌晨聞外拍手自出看見二烏幘吏逕
將至渚云官使乘船送豆至乃令勦枻二吏絙挽至嘉
興郡暫住逆旅及平望亭潛逃得歸十餘日外復有呼
聲又見二吏云汝何敢委叛將至船猶多菽又令捉枻
船二吏絙挽始前至嘉樂故家謂勦曰我須過一處留
汝在後慎勿復走若有飲食自當相喚須臾一吏呼勦
上見高門瓦屋歡讌盈堂仍令勦行酒并賜炙啖天將
曉二吏云我先去汝且停頃之但見高墳森木勦心迷
亂其家尋覓經日方得尋發大瘡而死(出靈鬼志)
孫稚
晉孫稚字法暉齊般陽縣人也父祚晉太中大夫稚幼
奉佛法年十八以咸康元年八月亡祚後移居武昌至
三年四月八日沙門于法階行尊像經家門夫妻大小
出觀見稚亦在人衆之中隨侍像行見父母見跪問訊
隨共還家祚先病稚云無他禍祟不自將護所致耳五
月當差言畢辭去其年七月十五日復歸跪拜問訊悉
如生時說其外祖父爲泰山府君見稚說母字曰汝是
某甲兒耶未應便来那得至此稚答伯父將来欲以代
讁有教推問欲鞭罰之稚救解得原稚兄容字思淵時
在其側稚謂曰雖離故形在優樂處但讀書無他作願
兄勿憂也兄但勤精進福自隨人矣我二年學成當生
國王家同輩有五百人今在福堂學成皆當上生第六
天上我本亦應上生但以解救先人因緣纏縛故獨生
王家耳到五年七月七日復歸說邾城當有寇難事例
甚多悉皆如言家人祕之故無傳者又云先人多有罪
譴宜爲作福我今受身人中不須復營但救先人也願
父兄勤爲功德作福食時務使鮮潔一一如法者受上
福次者次福若不能然徒費設耳當使平等心無彼我
其福乃多祚時有婢稚未還時忽疾殆死通身皆痛稚
云此婢欲叛我前與鞭不復得去耳推問婢云前實欲
叛與人爲期日垂至而便住云耳(出法苑珠林)
索遜
昇平中徐州刺史索遜乘船往晉陵會闇發迴河行數
里有人寄索載云我家在韓冢脚痛不能行寄君船去
四更舟至韓冢此人便去遜二人牽船過一渡施力殊
不便罵此人曰我數里載汝来逕去不與人牽船欲與
痛手此人便還與牽不覺用力而得渡此人便徑入諸
冢間遜疑非人使竊尋看此人經冢間便不復見須臾
復出至一冢呼曰載公有出者應此人說我向載人船
来不爲共牽奴便欲打我今當往報之欲暫借甘羅来
載公曰壊我甘羅不可得此人曰無所苦我試之耳遜
聞此即還船須臾岸上有物来赤如百斛篅長二丈許
逕來向船遜便大呼奴載我船不與我牽不得痛手方
便載公甘羅今欲擊我今日要當打壊奴甘羅忽然失
却於是遂進(出續搜神記)
馮述
上黨馮述晉元熙中爲相府將假歸虎牢忽逢四人各
持繩及杖来赴述述策馬避焉不肯進四人各捉馬一
足倏然便到河上問述欲渡否述曰水深不測既無舟
檝何由得過君正欲見殺耳四人云不相殺當持君赴
官遂復捉馬脚涉河而北述但聞波浪聲而不覺水垂
至岸四人相謂曰此人不淨那得將去時述有弟服深
恐鬼離之便當溺水死乃鞭馬作勢逕登岸述辭謝曰
既蒙恩德何敢復煩勞(出續搜神記)
任懷仁
晉昇平元年任懷仁年十三爲臺書佐鄉里有王祖復
爲令史恒寵之懷仁已十五六矣頗有異意祖銜恨至
嘉興殺懷仁以棺殯埋於徐祚家田頭祚後宿息田上
忽見有冢至朝中暮三時食輒分以祭之呼云田頭鬼
来就我食至暝眠時亦云来伴我宿如此積時後夜忽
見形云我家明當除服作祭祭甚豐厚君明隨去祚云
我是生人不當相見鬼云我自隱君形祚便隨鬼去計
行食頃便到其家家大有客鬼將祚上靈座大食啖合
家號泣不能自勝謂其兒還見王祖来便曰此是殺我
人猶畏之便走出祚即形露家中大驚具問祚因敘本
末遂隨祚迎喪既去鬼便斷絶(出稽神錄)
王明
東莱王明寓居在江西死經一年忽形見還家經日命
招親好敘平生云天曹許以暫歸言及將離語便流涕
問訊鄉里備有情焉敕兒曰吾去人間便已一周思覩
桑梓命兒同觀鄉閭行經鄧艾廟令燒之兒大驚曰艾
生時爲征東將軍沒而有靈百姓祠以祈福奈何焚之
怒曰艾今在尚方摩鎧十指垂掘豈其有神因云王大
將軍亦作牛驅馳殆斃桓温爲卒同在地獄此等並困
劇理盡安能爲人損益汝欲求多福者正當恭慎盡忠
孝順無恚怒便善流無極又令可錄指爪甲死後可以
贖罪又使高作戶限鬼来入人室内記人罪過越限撥
脚則忘事矣(出幽明錄)
王彪之
晉王彪之年少未官嘗獨坐齋中前有竹忽聞有歎聲
彪之惕然怪似其母因往看之見母衣服如昔彪之跪
拜歔欷母曰汝方有竒厄自今以去當日見白狗若能
東行出千里三年然後得免災忽不復見彪之悲悵達
旦既明獨見一白狗恒隨行止便經營行装將往會稽
及出千里外所見便蕭然都盡過三年乃歸復還先齋
住忽聞前聲往見母如先謂從吾故来慶汝汝自今以
後年踰八十位班台司皆如母言(出幽明錄)
王凝之
晉左軍琅琊王凝之夫人謝氏頓亡二男痛惜過甚銜
淚六年後忽見二兒俱還並著械慰其母曰可自割兒
並有罪讁宜爲作福於是得止哀而勤爲求請(出幽明錄)
姚牛
須縣民姚牛年十餘父爲鄉人所殺牛嘗毁衣服市刀
戟圖欲報讎後在縣門前相遇手刃之於衆中吏擒得
官長深矜孝節爲推遷其事會赦得免又爲州郡論救
遂得無他令後出獵逐鹿入草中有古深井數處馬將
趨之忽見一翁舉杖擊馬馬驚避不得及鹿令奴引弓
將射之翁曰此中有井恐君墮耳令曰汝爲何人翁長
跽曰民姚牛父也感君活牛故来謝因滅不見(出幽明錄)
桓恭
桓恭爲桓安民參軍在丹徒所住廨牀前一小陷穴詳
視是古墓棺已朽壊桓食常先以鮭飰投穴中如此經
年後眠始覺見一人在牀前云吾終沒以来七百餘年
後嗣絶滅烝嘗莫繼君食恒見播及感德無已依君籍
當應爲寧州刺史後果如言(出幽明錄)
阮瑜之
晉太元十年阮瑜之居在始興佛圖前少孤貧不立哭
泣無時忽見一鬼書搏著前云父死歸玄冥何爲久哭
泣即後三年中君家可得立僕當寄君家不使有損失
勿畏我爲凶要爲君作吉後鬼恒在家家須用者鬼與
之二三年家小康爲鬼作食共談笑語議阮問姓答云
姓李名留之是君姊夫耳阮問君那得来鬼云僕受罪
已畢今暫生鬼道權寄君家後四五年當去曰復何處
去答云當生世間至期果别而去(出幽明錄)
劉澄
晉義熙五年彭城劉澄常見鬼及爲左衞司馬與將軍
巢營廨宇相接澄夜相就坐語見一小兒赭衣手把赤
幟團團似芙蓉花數日巢大遭火(出幽明錄)
劉道錫
劉道錫與從弟康祖少不信有鬼從兄興伯少来見鬼
但辭論不能相屈嘗於京口長廣橋宅東云有殺鬼在
東籬上道錫笑便問其處牽興伯俱去捉大刀欲斫之
興伯在後喚云鬼擊汝道錫未及鬼處便聞如有大杖
聲道錫因倒地經宿乃醒一月餘方差興伯復云廳事
東頭桑𣗳上有鬼形尚孺長必害人康祖不信問在𣗳
高下指處分明經十餘日是月晦夕道錫逃闇中以戟
刺鬼所住便還人無知者明日興伯早来忽驚曰此鬼
昨夜那得人刺之殆死都不能復動死亦當不久康祖
大笑(出幽明錄)
趙吉
鄴縣故尉趙吉常住田陌間昔日有一蹇人死埋在陌
邊後二十餘年有一遠方人過趙吉門外遠方人行十
餘步忽作蹇趙怪問其故遠人笑曰前有一蹇鬼故傚
以戲耳(出幽明錄)
司馬隆
東魏徐忘名還作本郡卒墓在東安靈山墓先爲人所
發棺柩已毁謝玄在彭城將佐齊郡司馬隆弟進及東
安王箱等共取壊棺分以作車少時三人悉見患更相
注連凶禍不已箱母靈語子孫云箱昔與司馬隆兄弟
取徐府君墓中棺爲車隆等死亡喪破皆由此也(出幽明錄)
太平廣記卷三百二十
