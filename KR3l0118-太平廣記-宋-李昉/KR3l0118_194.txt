太平廣記卷一百九十四
豪俠二
崑崙奴侯彛僧俠
崔慎思聶𨼆娘
崑崙奴
唐大歴中有崔生者其父爲顯僚與盖代之勲臣一品
者熟生是時爲干牛其父使往省一品疾生少年容貌
如玉性禀孤介舉止安詳發言清雅一品命妓軸簾召
生入室生拜𫝊父命一品忻然愛慕命坐與語時三妓
人豔皆絶代居前以金甌貯含桃而擘之沃以甘酪而
進一品遂命衣紅綃妓者擎一甌與生食生少年赧妓
軰終不食一品命紅綃妓以匙而進之生不得已而食
妓哂之遂告辭而去一品曰郎君閑暇必須一相訪無
間老夫也命紅綃送出院時生回顧妓立三指又反三
掌者然後指胸前小鏡子云記取餘更無言生歸逹一
品意返學院神迷意奪語減容沮怳然凝思日不暇食
但吟詩曰誤到蓬山頂上遊明璫玉女動星眸朱扉半掩
深宫月應照璚芝雪豔愁左右莫能究其意時家中有
崑崙奴磨勒顧瞻郎君曰心中有何事如此抱恨不已
何不報老奴生曰汝輩何知而問我襟懷間事磨勒曰
但言當為郎君釋解遠近必能成之生駭其言異遂具
告知磨勒曰此小事耳何不早言之而自苦耶生又白
其隱語勒曰有何難會立三指者一品宅中有十院歌
姬此乃第三院耳返掌三者數十五指以應十五日之
數胸前小鏡子十五夜月圓如鏡令郎來耶生大喜不
自勝謂磨勒曰何計而能𨗳我鬱結磨勒笑曰後夜乃
十五夜請深青絹兩疋為郎君製束身之衣一品宅有
猛犬守歌妓院門非常人不得輒入入必噬殺之其警
如神其猛如虎即曹州孟海之犬也世間非老奴不能
斃此犬兒今夕當為郎君撾殺之遂宴犒以酒肉至三
更携鍊椎而往食頃而回曰犬已斃訖固無障塞耳是
夜三更與生衣青衣遂負而逾十重垣乃入歌妓院内
止第三門綉戸不扄金缸微明惟聞妓長嘆而坐若有
所俟翠環初墜紅臉纔舒玉恨無妍珠愁轉瑩但吟詩
曰深洞鸎啼恨阮郎偷來花下解珠璫碧雲飄斷音書
絕空倚玉簫愁鳳凰侍衞皆寢鄰近閴然生遂緩搴簾
而入良久驗是生姬躍下榻執生手曰知郎君穎悟必
能默識所以手語耳又不知郎君有何神術而能至此
生具告磨勒之謀負荷而至姬曰磨勒何在曰簾外耳
遂召入以金甌酌酒而飲之姬白生曰某家本富居在
朔方主人擁旄逼為姬僕不能自死尚且偷生臉雖鉛
華心頗鬱結縱玉筯舉饌金鑪泛香雲屏而每進綺羅
綉被而常眠珠翠皆非所願如在桎梏賢爪牙既有神
術何妨為脱狴牢所願既申雖死不悔請為僕隷願侍
光容又不知郎君高意如何生愀然不語磨勒曰娘子
既堅確如是此亦小事耳姬甚喜磨勒請先為姬負其
囊槖粧奩如此三復焉然後曰恐遲明遂負生與姬而
飛出峻垣十餘重一品家之守禦無有警者遂歸學院
而匿之及旦一品家方覺又見犬已斃一品大駭曰我
家門垣從來䆳密扄鎻甚嚴勢似飛騰寂無形跡此必
俠士而挈之無更聲聞徒為患禍耳姬隱崔生家二歲
因花時駕小車而遊曲江為一品家人潜誌認遂白一
品一品異之召崔生而詰之事懼而不敢隱遂細言端
由皆因奴磨勒負荷而去一品曰是奴大罪過但郎君
驅使踰年即不能問是非某須為天下人除害命甲士
五十人嚴持兵仗圍崔生院使擒磨勒磨勒遂持七首
飛去高垣瞥若翅翎疾同鷹隼攅矢如雨莫能中之頃
刻之間不知所向然崔家大驚愕後一品悔懼每夕多
以家童持劒戟自衞如此周歲方止後十餘年崔家有
人見磨勒賣藥於洛陽市容顔如舊耳(出𫝊竒)
侯彝
唐大歴中有萬年尉侯彝者好俠尚義嘗匿國賊御史
推鞫理窮終不言賊所在御史曰賊在汝之右膝蓋下
彝遂揭階磚自擊其膝蓋翻示御史曰賊安在御史又
曰在左膝蓋下又擊之翻示御史乃以𨫼貯烈火置其
腹上煙蓬勃左右皆不忍視彝怒呼曰何不加炭御史
竒之奏聞代宗即召見曰何為隱賊自貽其苦若此彝
對曰賊臣實藏之已然諾於人終死不可得遂貶之為
端州高要尉(出獨異志)
僧俠
唐建中初士人韋生移家汝州中路逢一僧因與連鑣
言論頗洽日將夕僧指路岐曰此數里是貧道蘭若郎
君能垂顧乎士人許之因令家口先行僧即處分從者
供帳具食行十餘里不至韋生問之即指一處林煙曰
此是矣及至又前進日已昏夜韋生疑之素善彈乃密
於靴中取張卸彈懷銅丸十餘方責僧曰弟子有程期
適偶貪上人清論勉副相邀今已行二十里不至何也
僧但言且行是僧前行百餘步韋生知其盗也乃彈之
僧正中其腦僧初若不覺凡五發中之僧始捫中處徐
曰郎君莫惡作劇韋生知無可奈何亦不復彈良久至
一莊墅數十人列火炬出迎僧延韋生坐一廳中笑云
郎君勿憂因問左右夫人下處如法無復曰郎君且自
慰安之即就此也韋生見妻女别在一處供帳甚盛相
顧涕泣即就僧僧前執韋生手曰貧道盗也本無好意
不知郎君藝若此非貧道亦不支也今日固無他幸不
疑耳適來貧道所中郎君彈悉在乃舉手搦腦後五丸
墜焉有頃布筵具蒸犢犢上劄刀子十餘以韲餅環之
揖韋生就座復曰貧道有義弟數人欲令謁見言已朱
衣巨𢃄者五六輩列於階下僧呼曰拜郎君汝等向遇
郎君即成韲粉矣食畢僧曰貧道久為此業今向遲暮
欲改前非不幸有一子技過老僧欲請郎君為老僧斷
之乃呼飛飛出參郎君飛飛年纔十六七碧衣長袖皮
肉如脂僧曰向後堂侍郎君僧乃授韋一劒及五丸且
曰乞郎君盡藝殺之無為老僧累也引韋入一堂中乃
反鏁之堂中四隅明燈而已飛飛當堂執一短鞭韋引
彈意必中丸已敲落不覺躍在梁上循壁虚躡捷若猱
玃彈丸盡不復中韋乃運劒逐之飛飛倏忽逗閃去韋
身不尺韋斷其鞭數節竟不能傷僧久乃開門問韋與
老僧除得害乎韋具言之僧悵然顧飛飛曰郎君證成
汝為賊也知復如何僧終夕與韋論劒及弧矢之事天
將曉僧送韋路口贈絹百疋垂泣而别(出唐語林)
崔慎思
博陵崔愼思唐貞元中應進士舉京中無第宅常賃人
隙院居止而主人别在一院都無丈夫有少婦年三十
餘窺之亦有容色唯有二女奴焉愼思遂遣通意求納
為妻婦人曰我非仕人與君不敵不可為他時恨也求
以為妾許之而不肯言其姓愼思遂納之二年餘崔所
取給婦人無倦色後産一子數月矣時夜崔寢及閉戸
垂帷而已半夜忽失其婦崔驚之意其有姦頗發忿怒
遂起堂前徬徨而行時月朧明忽見其婦自屋而下以
白練纏身其右手持七首左手㩦一人頭言其父昔枉
為郡守所殺入城求報已數年矣未得今既尅矣不可
久留請從此辭遂更結束其身以灰囊盛人首㩦之謂
崔曰某幸得為君妾二年而已有一子宅及二婢皆自
致並以奉贈養育孩子言訖而别遂踰墻越舍而去愼
思驚嘆未已少頃却至曰適去忘哺孩子少乳遂入室
良久而出曰餧兒已畢便永去矣愼思久之怪不聞嬰
兒啼視之已為其所殺矣殺其子者以絶其念也古之
俠莫能過焉(出原化記)
聶隱娘
聶隱娘者唐貞元中魏博大將聶鋒之女也年方十歲
有尼乞食于鋒舍見隱娘悦之云問押衙乞取此女教
鋒大怒叱尼尼曰任押衙鐵櫃中盛亦須偷去矣及夜
果失隱娘所向鋒大驚駭令人搜尋曾無影響父母每
思之相對涕泣而已後五年尼送隱娘歸告鋒曰教已
成矣子却領取尼歘亦不見一家悲喜問其所學曰初
但讀經念咒餘無他也鋒不信懇詰隱娘曰眞說又恐
不信如何鋒曰但眞說之曰隱娘初被尼挈不知行幾
里及明至大石穴之嵌空數十步寂無居人猿狖極多
松蘿益䆳已有二女亦各十歲皆聰明婉麗不食能於
峭壁上飛走若捷猱登木無有蹶失尼與我藥一粒兼
令長執寳劒一口長二尺許鋒利吹毛令剸逐二女攀
緣漸覺輕身如風一年後刺猿狖百無一失後刺虎豹
皆决其首而歸三年後能飛使刺鷹隼無不中劒之刃
漸減五寸飛禽遇之不知其來也至四年留二女守穴
挈我於都市不知何處也指其人者一一數其過曰為
我刺其首來無使知覺定其膽若飛鳥之容易也受以
羊角七首刀廣三寸遂白日刺其人於都市人莫能見
以首入囊返主人舍以藥化之為水五年又曰某大僚
有罪無故害人若干夜可入其室決其首來又攜匕首
入室度其門隙無有障礙伏之梁上至瞑持得其首而
歸尼大怒曰何太晩如是某云見前人戲弄一兒可愛
未忍便下手尼叱曰已後遇此輩先斷其所愛然後決
之某拜謝尼曰吾為汝開腦後藏七首而無所傷用即
抽之曰汝術已成可歸家遂送還云後二十年方可一
見鋒聞語甚懼後遇夜即失蹤及明而返鋒已不敢詰
之因兹亦不甚憐愛忽値磨鏡少年及門女曰此人可
與我為夫白父父不敢不從遂嫁之其夫但能淬鏡餘
無他能父乃給衣食甚豐外室而居數年後父卒魏帥
稍知其異遂以金帛署為左右吏如此又數年至元和
間魏帥與陳許節度使劉昌裔不恊使隱娘賊其首隱
娘辭帥之許劉能神算已知其來召衙將令來日早至
城北候一丈夫一女子各跨白黑衞至門遇有鵲前噪
丈夫以弓彈之不中妻奪夫彈一丸而斃鵲者揖之云
吾欲相見故遠相祇迎也衙將受約束遇之隱娘夫妻
曰劉僕射果神人不然者何以洞吾也願見劉公劉勞
之隱娘夫妻拜曰合負僕射萬死劉曰不然各親其主
人之常事魏今與許何異顧請留此勿相疑也隱娘謝
曰僕射左右無人願舍彼而就此服公神明也知魏帥
之不及劉劉問其所須曰每日只要錢二百文足矣乃
依所請忽不見二衞所之劉使人尋之不知所向後潜
收布囊中見二紙衞一黑一白後月餘白劉曰彼未知
住必使人繼至今宵請剪髮繫之以紅綃送于魏帥枕
前以表不廻劉聽之到四更却返曰送其信了後夜必
使精精兒來殺某及賊僕射之首此時亦萬計殺之乞
不憂耳劉豁達大度亦無畏色是夜明燭半宵之後果
有二幡子一紅一白飄飄然如相擊于牀四隅良久見
一人望空而踣身首異處隱娘亦出曰精精兒已斃拽
出于堂之下以藥化為水毛髮不存矣隱娘曰後夜當
使妙手空空兒繼至空空兒之神術人莫能窺其用鬼
莫得躡其蹤能從空虚直入冥然無形而滅影隱娘之
藝故不能造其境此即繫僕射之福耳但以于闐玉周
其頸擁以衾隱娘當化為蠛蠓潜入僕射腸中聽伺其
餘無逃避處劉如言至三更瞑目未熟果聞項上鏗然
聲甚厲隱娘自劉口中躍出賀曰僕射無患矣此人如
俊鶻一摶不中即翩然遠逝耻其不中耳未逾一更已
千里矣後視其玉果有七首劃處㾗逾數分自此劉轉
厚禮之自元和八年劉自許入覲隱娘不願從焉云自
此尋山水訪至人但乞一廬給與其夫劉如約後漸不
知所之及劉薨于統軍隱娘亦鞭驢而一至京師柩前
慟哭而去開成年昌裔子縱除陵州刺史至蜀棧道遇
隱娘貌若當時甚喜相見依前跨白衞如故語縱曰郎
君大災不合適此出藥一粒令縱吞之云來年火急抛
官歸洛方脱此禍吾藥力只保一年患耳縱亦不甚信
遺其繒綵隱娘亦無所受但沉醉而去後一年縱不休
官果卒于陵州自此無復有人見隱娘矣(出傳竒)
太平廣記卷一百九十四
