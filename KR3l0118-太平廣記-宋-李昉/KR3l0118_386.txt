太平廣記卷三百八十六宋李昉等編
再生十二
賈偶章汎謝宏敞妻
梁氏朱氏李彊名妻
荆州女子周哲滯妻劉長史女
盧頊表姨劉氏子妻延陵村人妻
趙某妻
賈偶
漢建安中南陽賈偶字文合得病而亡時有吏將詣太
山司命閱簿謂吏曰當召某郡文合何以召此人可速
遣之時日暮遂至郭外樹下宿見一少女子獨行文合
問曰子𩔖衣冠何乃徒步姓字為誰女曰某三河人父
見為弋陽令昨被召而來今得却還遇日暮懼獲瓜田
李下之譏望君之容必是賢者是以停留依馮左右文
合曰悦子之心願交歡於今夕女曰聞之諸姑女子以
貞專為德潔白為稱文合反覆與言終無動志天明各
去文合卒已再宿停喪將殮視其面有色捫心下稍温
少頃却蘇文合欲驗其事遂至弋陽修刺謁令因問曰
君女寧卒而却蘇耶具說女子姿質服色言語相反覆
本末令人問女所言皆同初大驚嘆竟以女配文合焉
(出搜神記)
章汎
臨海樂安章汎年二十餘死經日未殯而蘇云被錄天
曹天曹主者是其外兄料理得免初到時有少女子同
被錄送立住門外女子見汎事散知有力助因泣涕脱
金釧三隻及臂上雜寳託汎與主者求見救濟汎即為
請之并進釧物良久出語汎已論秋英亦同遣去秋英
即此女之名也於是俱去脚痛疲頓殊不堪行會日亦
暮止道側小窟状如客舍而不見主人汎共宿嬿接更
相問女曰我姓徐家吳縣烏門臨瀆為居門前倒棗樹
即是也明晨各去遂並活汎先為護軍府吏依假出都
經吳乃對烏門依此尋索得徐氏舍與主人叙闊問秋
英何在主人云女初不出入君何知其名汎因說昔日
魂相見之由秋英先說之所言因得主人乃悟甚羞不
及寝嬿之事而其鄰人或知以語徐氏徐氏試令侍婢
數人遞出示汎汎曰非也乃令秋英見之則如舊識徐
氏謂天意遂以妻汎生子名曰天賜(出異苑)
謝宏敞妻
唐吳王文學陳郡謝宏敞妻高陽許氏武德初遇患死
經四日而蘇說云被二三十人拘至地獄未見官府即
聞喚雖不識面似是姑夫沈吉光語音許問云語聲似
是沈丈何因無頭南人呼姑姨夫皆為某姓丈也吉光
即以手提其頭置於膊上而誡許曰汝且在此勿向西
院待吾為汝造請即應得出許遂住吉光經再宿始來
語許云汝今此來王欲令汝作女伎倘引見不須道解
絃管如不為所悉可引吾為証也少間有吏拘按引入
王果問解絃管否許曰不解沈吉光具知王問吉光答
云不解王曰宜早放還不須留也於時吉光欲發遣即
共執按人籌度許不解其語執按人云娘子功德雖彊
然為先有少罪隨便受却身業俱淨豈不快哉更東引
入一院其門極小見有人受罪許甚驚懼乃求於主者
曰平生修福何罪而至斯耶答曰娘子曾以不淨盌盛
食與親須受此罪方可得去遂以銅汁灌口非常苦毒
比蘇時口内皆爛吉光即云可於此人處受一本經記
取將歸受持勿怠自今已去保年八十有餘許生時素
未誦經蘇後遂誦得一卷詢訪人間所未曾有今見受
持不闕吉光其時尚存後二年方始遇害凡諸親屬有
欲死者三年前並於地下預見許之從父弟仁則說之
(出冥祥記)
梁氏
咸陽有婦人姓梁貞觀年中死經七日而蘇自云被收
至一大院見廳上有官人據按執筆翼侍甚盛令勘問
此婦人合死否有吏人賫一按云與合死者同姓名所
以追耳官人敕左右即放還吏白官人云不知梁有何
罪請即受罪而歸官人即令勘按云梁生平唯有兩舌
惡罵之罪更無别罪即令一人拔舌一人執斧斫之日
常數四凡經七日始送令歸初似落深崖少時如睡覺
家人視其舌上猶大爛腫從此以後永斷酒肉至今猶
存(出冥報拾遺)
朱氏
唐鄭州武陽縣婦女姓朱其夫先負外縣人絹夫死之
後遂無人還貞觀末因病死經再宿而蘇自云被人執
至一所見一人云我是司命府史汝夫生時負我家絹若
干匹所以追汝今放汝歸宜急具物至某縣某村送還
我母如其不送追捉更切兼為白我孃努力為造像修
福朱即告某乙鄉閭得絹送還其母具言其男貌状有
同平生其母亦對之流涕歔欷久之(出法苑珠林)
李彊名妻
隴西李彊名妻清河崔氏甚美其一子生七年矣開元
二十二年彊名為南海丞方暑月妻因暴疾卒廣州囂
熱死後埋棺於土其外以塹圍而封之彊名痛其妻夭
年而且遠官哭之甚慟日夜不絶聲數日妻見夢曰吾
命未合絶今帝許我活矣然吾形已敗帝命天鼠為吾
生肌膚更十日後當有大鼠出入墼棺中即吾當生也
然當封閉門戸待七七日當開吾門出吾身吾即生矣
及旦彊名言之而其家僕妾夢皆協十餘日忽有白鼠
數頭出入殯所其大如㹠彊名異之試發其柩見妻骨
有肉生焉遍體皆爾彊名復閉之積四十八日其妻又
見夢曰吾明晨當活盍出吾身既曉彊名發之妻則蘇
矣扶出浴之妻素美麗人也及乎再生則美倍於舊膚
體玉色倩盻多姿袨服靚粧人間殊絶矣彊名喜形於
色時廣州都督唐昭聞之令其夫人觀焉於是别駕以
下夫人皆從彊名妻盛服見都督夫人與抗禮頗受諸
夫人拜薄而觀之神仙中人也言語飲食如常人而少
言衆人訪之久而一對若問冥間事即杜口雖夫子亦
不答明日唐都督夫人置饌請至家諸官夫人皆同觀
之悦其柔姿豔美皆曰目所未覩既而别駕長史夫人
等次其日列筵請之至宅而都督夫人亦往如是已二
十日矣出入如人唯沉靜異於疇日既彊名使於桂府
七旬乃還其妻去後為諸家所迎往來無恙彊名至數
日妻復言病病則甚間一日遂亡計其再生纔百日矣
或曰有物憑焉(出記聞)
荆州女子
開元二十三年荆州女子死三日生自言具見冥途善
惡國家休咎鬼王令其傳語於人主荆州以聞朝廷駭
異思見之敕給驛騎令至洛行至南陽遂喑不能言更
無所識至都以其妄也遣歸(出記聞)
周哲滯妻
汝南周哲滯妻者戸部侍郎席豫之女也天寳中暴疾
危亟殆死平生素有衣服悉捨為功德唯有一紅地繡
珠綴背襠是母所賜意猶惜之未言其疾轉劇又命佛
工以背襠於疾所鑄二軀佛未畢而卒初羣鬼摶撮席
氏登大山忽聞背後有二人喚令且住羣鬼乃遷延不
敢動二人既至顔色滋黑灰土滿面羣鬼畏懼莫不駭
散遂引席氏還家聞家人號哭二人直至屍前令入其
中乃活二人即親鑄二佛也(出廣異記)
劉長史女
吉州劉長史無子獨養三女皆殊色甚念之其長女年
十二病死官舍中劉素與司邱掾高廣相善俱秩滿與
同歸劉載女喪還高廣有子年二十餘甚聰慧有姿儀
路次豫章守冰不得行兩船相去百餘步日夕相往來
一夜高氏子獨在船中披書二更後有一婢年可十四
五容色甚麗直詣高云長史船中燭滅來乞火耳高子
甚愛之因與戲調妾亦忻然就焉曰某不足顧家中小
娘子豔絶無雙為郎通意必可致也高甚驚喜意為是
其存者因與為期而去至明夜婢又來曰事諧矣即可
便待高甚踊躍立候於船外時天無纖雲月甚清朗有
頃遙見一女自後船出從此婢直來未至十步光彩映
發馨香襲人高不勝其意便前持之女縱體入懷恣態
横發乃與俱就船中倍加欵密此後夜夜輙來情念彌
重如此月餘日忽謂高曰欲論密事得無嫌難乎高曰
固請說之乃曰兒本長史亡女命當更生業得承奉君
子若垂意相採當為白家令知也高大驚喜曰幽明契
合千載未有方當永同枕席何樂如之女又曰後三日
必生使為開棺夜中以面乘霜露飲以薄粥當遂活也
高許諾明旦遂白廣廣未之甚信亦以其絶異乃使詣
劉長史具陳其事夫人甚怒曰吾女今已消爛寧有玷
辱亡靈乃至此耶深拒之高求之轉苦至夜劉及夫人
俱夢女曰某命當更生天使配合必謂喜而見許今乃
靳固如此是不欲某再生耶及覺遂大感悟亦以其姿
色衣服皆如所白乃許焉至期乃共開棺見女姿色鮮
明漸有暖氣家中大驚喜乃設幃幕於岸則舉置其中
夜以面承露晝哺飲父母皆守視之一日轉有氣息稍
開目至暮能言數日如故高問其婢云先女死屍柩亦
在舟中女既蘇遂臨悲泣與決乃擇吉日遂於此地成
婚後生數子因名其地號為禮會村也(出廣異記)
盧頊表姨
洺州刺史盧頊表姨常畜一猧子名花子每加念焉一
旦而失為人所斃後數月盧氏忽亡冥間見判官姓李
乃謂曰夫人天命將盡有人切論當得重生一十二年
拜謝而出行長衢中逢大宅有麗人侍婢十餘人將遊
門屏使人呼夫人入謂曰夫人相識耶曰不省也麗人
曰某即花子也平生蒙不以獸畜之賤常加養育某今
為李判官别室昨所囑夫人者即某也冥司不廣其請
只加一紀某潛以改十二年為二十以報存育之恩有
頃李至伏願白之本名無為夫人之號懇將力祈李逡
巡而至至别坐語笑麗人首以圖乙改年白李李將讓
之對曰妾平生受恩以此申報萬不獲一料必無難之
李欣然謂曰事則匪易感言請之切遂許之臨將别謂
夫人曰請收餘骸為瘞埋之骸在履信坊街之北牆委
糞之中夫人既蘇驗而果在遂以子禮葬之後申謝於
夢寐之間後二十年夫人乃亡也(出玄怪錄)
劉氏子妻
劉氏子者少任俠有膽氣常客遊楚州淮隂縣交遊多
市井惡少鄰人王氏有女求聘之王氏不許後數歲因
饑遂從戎數年後役罷再遊楚鄉與舊友相遇甚歡常
恣遊騁晝事弋獵夕會狹邪因出郭十餘里見一壊墓
棺柩暴露歸而合飲酒時將夏夜暴雨初止衆人戲曰
誰能以物送至壊冢棺上者劉乘酒恃氣曰我能之衆
曰若審能之明日衆置一筵以賞其事乃取一塼同會
人列名於上令生持去餘人飲而待之生獨行夜半至
墓月初上如有物蹲踞棺上諦視之乃一死婦人也生
捨塼於棺背負此屍而歸衆方歡語忽聞生推門如負
重之聲門開直入燈前置屍於地卓然而立面施粉黛
髻髮半披一座絶倒亦有奔走藏伏者生曰此我妻也
遂擁屍至牀同寢衆人驚懼至四更忽覺口鼻微微有
氣診視之即已蘇矣問所以乃王氏之女因暴亡不知
何由至此未明生取水與之洗面濯手整釵髻疾已平
復乃聞鄰里相謂云王氏女將嫁暴卒未殮昨夜因雷
遂失其屍生乃以告王氏王氏悲喜乃嫁生焉衆咸歎
其冥契亦伏生之不懼也(出原化記)
延陵村人妻
延陵靈寳觀道士謝又損近縣村人有喪婦者請又損
為齋婦死已半月矣忽聞推棺而呼衆皆驚走其夫開
棺視之乃起坐頃之能言云為舅姑所召去云我此無
人使之執爨其居處甚閒潔但苦無水一日見溝中水
甚清因取以漉饋姑見之大怒曰我不知爾不潔如是
用爾何為因逐之使迴走出門遂蘇今尚無恙(出稽神錄)
趙某妻
丁亥歲浙西有典客吏趙某妻死未及大殮忽大呌而
活云為吏所錄至鶴林門内有府署侍衛嚴整官吏諮
事及領囚禁者甚衆吏持已入至庭下堂上一綠衣一
白衣偶坐綠衣謂吏曰汝誤非此人也急遣之白衣曰
已追至此何用遣也綠衣不從相質食頃綠衣怒叱吏
遣之吏持已疾趨出路經一橋數十人方修橋無板有
釘吏持之走過釘傷足因痛失聲遂活視足果傷俄而
鄰婦暴卒不復蘇矣(出稽神錄)
太平廣記卷三百八十六
