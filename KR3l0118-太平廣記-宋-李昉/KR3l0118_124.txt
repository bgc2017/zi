太平廣記卷一百二十四
報應二十三
王簡易樊光李彦光
侯溫沈申法曹吏
劉存袁州錄事劉璠
吳景高安村小兒陳勲
鍾遵韋處士張進
郝溥裴垣蘇鐸
趙安
王簡易
唐洪州司馬王簡易者常暴得疾腹中生物如塊大隨
氣上下攻擊臟腑伏枕餘月一夕其塊逆上築心沈然
長往數刻方寤謂所親曰初夢見一鬼使自稱丁郢手
執符牒云奉城隍神命來追王簡易某即隨使者行可
十餘里方到城隍廟門前人相謂曰王君在世頗聞修
善未合身亡何得遽至此耶尋得見城隍神告之曰某
未合殂落且乞放歸城隍神命左右將簿書來檢畢謂
簡易曰猶合得五年活且放去至五年腹内物又上築
心逡巡復醒云適到冥司被小奴所訟辭氣不可解其
妻問小奴何人也簡易曰某舊使僮僕年在妙齡偶因
約束遂致斃今腹中塊物乃小奴爲祟也適見前任吉
州牧鍾初荷大鐵枷著黃布衫手足械繋冥司勘非理
殺人事欵問甚急妻遂詰云小奴庸下何敢如是簡易
曰世間即有貴賤冥司一般也妻又問陰間何罪最重
簡易曰莫若殺人言訖而卒(出報應錄)
樊光
交趾郡廂虞候樊光者在廨宇視事亭午間風雷忽作
光及男并所養一黃犬並震死其妻於霆擊之際歘見
一道士撮置其身於别所遂得免人問其故妻云嘗有
二百姓相論訟同繫牢獄無理者納賂於光光即出之
有理者大被拷掠抑令欵伏所送飲食光悉奪與男并
犬食之其囚饑餓將死聞於獄内被髮訴天不數日光
等有此報(出報應錄)
李彦光
李彦光爲秦内外都指揮使主帥中書令李崇委任之
權專其生殺虐酷黷貨遭枉害者甚衆部將樊某者有
騾一頭甚駿彦光使人逹意求之樊恡之不與因而蓄
憾以他事搆而囚之僞通辭欵承主帥醉而呈之帥不
復詳察光即矯命斬之樊臨刑曰死若無知則已死若
有知當刻日而報及死未浹旬而彦光染疾樊則形見
晝夜不去或來自屋上或出自牆壁間持杖而前親行
鞭箠左右長幼皆散走於是便聞決罪之聲不可勝
忍唯稱死罪如是月餘方卒自爾持權者頗以爲戒(出玉)
(堂閒話)
侯溫
梁朝與河北相持之時有偏將侯溫者軍中號爲驍勇
賀瓌爲綂率專制忌温以事害之其後瓌寢疾彌留之
際左右只聞公呼侯九者數日頗有祈請之詞深自尅
責有侍者見一丈夫自壁間出曳瓌於地侍者驚呼左
右俱至瓌已死矣昔漢竇嬰灌夫爲武安侯田蚡所搆
而死及蚡疾巫者視鬼見竇灌夾而笞之蚡竟卒事相
𩔖耳(出玉堂閒話)
沈申
湖南帥馬希聲在位多縱率有賈客沈申者常來往番
禺間廣主優待之令如北中求寶帶申於洛汴間市得
玉帶一乃竒貨也回由湘潭希聲竊知之召申詣衙賜
以酒食抵夜送還店預戒軍巡以犯夜戮之湘人俱聞
莫不嗟憫爾後常見此客爲祟或在屋脊或據欄檻不
常厥處未久希聲暴卒其弟希範嗣立以玉帶還廣人
(出北夢瑣言)
法曹吏
廬陵有法曹吏嘗劾一僧曲致其死具獄上州爾日其
妻女在家方紉縫於西窗下忽有二靑衣卒手執文書
自廚中出厲聲謂其妻曰語爾夫無枉殺僧遂出門去
妻女皆驚怪流汗久之乃走出視其門扃閉如故吏歸
具言之吏甚恐明日將竊取其案已不及矣竟殺其僧
死之日即遇諸塗百計禳謝旬月竟死(出稽神錄)
劉存
劉存爲舒州刺史辟儒生霍某爲團練判官甚見信任
後爲左右所譛因搆其罪下獄白使府請殺之吳帥知
其冤使執送揚都存遂縊之於獄既而存遷鄂州節度
使霍友人在舒州夢霍素服自司命祠中出撫掌大笑
曰吾已獲雪矣俄而存帥師征湖南霍表兄馬鄴爲黃
州刺史有夜扣齊安城門者曰舒州霍判官將往軍前
馬病白使君借馬守陴者以告鄴歎曰劉公枉殺霍生
今此人往矣得無禍乎因畫馬數匹焚之水際數日存
敗績死之(出稽神錄)
袁州錄事
袁州錄事參軍王某嘗劾一盗獄具而遇赦王以盜罪
重不可恕乃先殺之而後宣赦罷歸至新喻邑客馮氏
具酒請王明日當往晚止僧院乃見盜者曰我罪誠合
死然已赦矣君何敢匿王命而殺我我今得請於所司
矣君明日往馮家耶不往亦可言訖乃歿院僧但見其
與人言而不見也明日方飲暴卒(出稽神錄)
劉璠
軍將劉璠性彊直勇敢坐法徙海陵郡守禇仁規嫌之
誣其謀叛詔殺於海市璠將死謂監刑者曰爲我白諸
兒多置紙筆於棺中吾必訟之後數年仁規入朝泊舟
濟灘江口夜半聞岸上連呼禇仁規爾知當死否舟人
盡驚起視岸上無人仁規謂左右曰爾識此聲否劉璠
也立命酒食祭而謝之仁規至都以殘虐下獄獄吏夜
夢一人長大黯面從二十餘人至獄執仁規而去既寤
爲仁規所親說之其人撫膺歎曰吾君必死此人即劉
璠也其日中使至遂縊於獄矣(出稽神錄)
吳景
浙西軍校吳景者丁酉歲設齋於石頭城僧院其夕既
陳設忽聞婦女哭聲甚哀初遠漸近俄在齋筵中矣景
乃告院僧曰景頃歲從軍尅豫章獲一婦人殊有姿色
未幾其夫求贖將軍令嚴肅不可相容景即殺之後甚
以爲恨今之設齋正爲是也即與僧俱往乃見婦人在
焉僧爲之祈告婦人曰我從吳景索命不知其他遽前
逐之景走上佛殿大呼曰還爾命於是顚仆而卒(出稽神錄)
高安村小兒
高安村人有小兒行田中爲人所殺不獲其賊至明年
死日家人爲設齋爾日有里中兒方見其一小兒謂之
曰我某家死兒也今日家人設齋吾與爾同往食乎里
中兒即隨之至其家共坐靈牀食至輙飡家人不見也
久之其舅後至望靈牀而哭兒即逕指之曰此人殺我
者也吾惡見之遂去兒既去而家人見里中兒坐靈牀
上皆大驚問其故兒具言之且言其舅殺之因執以送
官遂伏罪(出稽神錄)
陳勲
建陽縣錄事陳勲性剛狷不容物爲縣吏十人共誣其
罪竟坐棄市至明年死日家爲設齋妻哭畢獨歎於靈
前曰君平生以剛直稱今枉死逾年精魄何寂然耶是
夕即夢勲曰吾都不知死向聞卿言方大悟爾若爾吾
當報讐然公署非可卒入者卿明日爲我入縣訴枉吾
當隨之明日妻如言而往出門即見勲仗劒從之至縣
遇一讐吏於橋上勲以劒擊其首吏即顚仆而死既入
門勲徑之曹署以次擊之中者皆死十殺其八二吏奔
至臨川乃得免勲家在蓋竹鄉人恒見之因爲立祠號
陳府君廟至今傳其靈(出稽神錄)
鍾遵
江南大理評事鍾遵南平王傳之孫也歷任貪濁水部
員外郎孫岳素知其事密縱於權要竟坐下獄會赦除
名遵既以事在赦前又其祖嘗賜鐵券恕子孫二死因
復詣闕自理事下所司大理奏贓狀明白遂棄市臨刑
或與之酒遵不飲曰吾當訟於地下不可令醉也遵死
月餘岳方與客坐有小靑蛇出於棟間岳視之驚起曰
鍾評事鍾評事變色而入遂病翌日死(出稽神錄)
韋處士
韋承臯者僞蜀時將校也有待詔僧名行真居蜀州長
平山嘗於本州龍興寺搆木塔凡十三級費錢銀萬計
尋爲天火所焚第三次營搆方能就人謂其有黃白之
術也及承臯典眉州召行真至郡郡有盧敬芝司馬者
以殖貨爲業承臯嘗謂之曰某頃軍中與行真同火幕
遇一韋處士授以作金術適來鄙夫老矣故召行真同
修舊藥藥成當得分惠謂吾子罷商賈之業可乎盧敬
諾藥垂成韋牧坐罪貶茂州參軍臨行盧送至蟇頥津
韋牧沈藥鼎於江中謂盧生曰吾罪矣先是授術韋處
士者吾害之而滅口今日之事藥成而禍及其有神理
乎蜀國更變以拒魏王之師誅死(出北夢瑣言)
張進
僞蜀給事中王允光性嚴刻吏民有犯無貸者及判刑
院本院杖直官張進因與宅内小奴子誦火井縣令蔣
貽恭詠王給事絶句云厥父元非道郡奴允光何事太
侏儒可中與箇皮裩著擎得天王左脚無奴子記得兩
句時念誦之允光問誰人教汝對云杖直官張進允光
大怒尋奏進受罪人錢物遂寘極法後允光病寒熱但
見張進執火炬燒四體高聲唱索命允光連叱不去痛
楚備極數日而終(出儆誡錄)
郝溥
僞蜀華陽縣吏郝溥日追欠稅戸街判司勾禮遣婢子
阿宜赴縣且嘱溥云不用留禁殘稅請延期輸納郝溥
不允決阿宜五下仍納稅了放出明年縣司分擘百姓
張瓊家物業郝溥取錢二萬張瓊具狀論訴街司追勘
勾禮見溥大笑曰你今日來也莫望活千萬一死令司
吏汝勲搆成罪遂殺之不數日汝勲見郝溥來索命翌
日暴卒勾禮晨興忽見郝溥升堂羅拽毆擊因患背瘡
而死(出儆誡錄)
裴垣
僞蜀寧江節度使王宗黯生日部下屬縣皆率醵財貨
以爲賀禮巫山令裴垣以編戶羇貧獨無慶獻宗黯大
怒召裴至誣以他事生沈灔澦堆水中三日尸不流宗
黯遣人命挽而下經宿逆水復上卓立波面正視衙門
宗黯頗不自安神識煩撓竟得疾暴卒(出北夢瑣言)
蘇鐸
僞蜀王宗信鎮鳳州有角觗人蘇鐸者委之巡警嘗與
宗信左右孫延膺不協宗信因暇日登樓望見蘇鐸錦
袍束帶似遠行人之狀宗信訝之鐸本岐人也延膺因
譛曰蘇鐸雖受公蓄養其如包藏禍心久欲逃去宗信
大怒立命擒至先斷舌臠肉然後斬之及延膺作逆其
被法之狀一如鐸焉(出儆誡錄)
趙安
蜀郭景章豪民也因醉以酒注子打貧民趙安注子觜
入腦而死安有男景章厚與金帛隨隱其事人莫知之
後景章腦上忽生瘡可深三四分見骨濃血不絶或時
覩趙安瘡透喉遂死(出儆誡錄)
太平廣記卷一百二十四
