太平廣記卷一百四十一
徵應七
孔子蕭士義王導
謝安庾亮王仲文
諸葛侃劉波鄭微
周超謝南康傅亮
王徽之劉興道郭仲産
沈慶之
孔子
孔子謂子夏曰得麟之月天當有血書魯端門孔聖沒
周室亡子夏往觀逢一郎云門有血飛爲赤鳥化而爲
書云(出說題辭)
蕭士義
後漢黃門郎蕭士義和帝永元二年被戮數日前家中
常所養狗來向其婦前而語曰汝極無相祿汝家尋當
破敗當奈此何其婦默然亦不駭狗少時自去及士義
還内婦仍學說狗語未畢收捕便至(出續異記)
王導
晉丞相王導夢人欲以百萬錢買長豫導甚惡之潛爲
祈禱者備矣後作屋忽掘得一窖錢料之百億大不歡
一皆藏閉俄而長豫亡長豫名悦導之次子也(出世說新書)
謝安
東晉謝安於後府接賓婦劉氏見狗銜安頭來久之乃
失所在是月安薨(出異苑)
庾亮
晉庾亮初鎮武昌出石頭百姓看者於岸上歌曰庾公
上武昌翩翩如飛鳥庾公還揚州白馬牽旈旐又曰庾
公初上時翩翩如飛鴉庾公還揚州白馬牽旐車後連
徵不入尋薨還都葬之(出世說新書)
王仲文
王仲文爲河南主簿居緱氏縣夜歸道經大澤中顧車
後有一白狗甚可愛便欲呼取忽變爲人形長五六尺
狀似方相或前或却如欲上車仲文大怖走至舍提火
來視便失所在月餘日仲文將奴共在路忽復見與奴
並頓伏俱死(出幽明錄)
諸葛侃
諸葛侃晉孝武太元中於内寢婦高平張氏窗外聞有
如雞雛聲甚畏驚而視之見有龜蛇之象似今畫玄武
之形侃登九棘而竟被誅(出廣古今五行記)
劉波
劉波字道則晉孝武太元年中移居京口晝寢聞屏風
外悒咤聲開屏風見一狗蹲地而語語畢自去波隗孫
也後爲前將軍敗見殺(出異苑)
鄭微
晉時信安鄭微少見一老公以囊與微云此是命愼勿
令零落若有破碎便爲凶兆言訖失所在後密開看是
一挺炭意甚祕之雖家人不知也後遭盧龍寇亂恒保
錄之至宋永初三年微年八十三疾篤語弟云吾齒盡
矣可試啓囊見炭悉碎折於是遂卒(出廣古今五行記)
周超
宋初義興周超爲謝晦司馬在江陵妻許氏在家遙見
屋裏有光人頭在地血流甚多大驚怪即便失去後超
被法(出劉義慶幽明錄)
謝南康
宋永初三年謝南康家婢行逢一黑狗語婢曰汝看我
背後人婢舉頭見一人長三尺有兩頭婢驚怖返走人
狗亦隨婢後至家庭中舉家避走婢問狗汝來何爲狗
云欲乞食耳於是婢與設食並食食訖兩頭人出婢因
謂狗曰人已去狗曰正已復來良久沒不知所在後家
人死喪(出續搜神記)
傅亮
宋永初中北地傅亮爲護軍兄子珍住府西夜忽見北
窗外樹有物面廣三尺眼横豎狀若方相珍遑遽以被
自蒙久乃自滅後亮被誅(出廣古今五行記)
王徽之
王徽之宋文帝元嘉四年爲交州刺史在道有客命索
酒炙炙至取自割之終不入投地怒顧視向炙已變爲
徽之頭又覩其首在空中至州便殞(出異苑)
劉興道
零陵太守廣陵劉興道罷郡住齋中安牀在西壁下忽
見東壁邊有一眼斯須之間便有四漸漸見多遂至滿
室久乃消散不知所在又見牀前有頭髮從土中稍稍
繁多見一頭而出乃是方相頭奄忽自滅劉憂怖沈疾
不起(出續異記)
郭仲産
宋郭仲産爲南郡王從事宅有枇杷樹元嘉末起齋屋
以竹爲栭竹遂漸生枝葉條長數尺扶疎蓊翠鬱然如
林仲産以爲吉祥俄而同義宣之謀被誅焉(出渚宫故事)
沈慶之
宋太尉沈慶之求致仕上不許慶之曰張良名賢漢高
猶許其退臣有何用爲聖朝所須乃稽顙流涕帝有詔
授開府便詣廷尉待罪慶之目不識字手不知書而聰
悟過人嘗對上爲詩令僕射顔師伯執筆慶之口占曰
微生値多幸得逢時運昌衰朽筋骨盡徒步還南岡辭
榮此聖代何媿張子房並歎其辭意之美慶之嘗歲旦
夢人餉絹兩疋曰此絹足度覺而歎曰兩疋八十尺足
度無盈餘老子今年不免矣其年果爲原和所誅(出談藪)
太平廣記卷一百四十一
