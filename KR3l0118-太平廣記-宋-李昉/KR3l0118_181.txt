太平廣記卷一百八十一
貢舉四
李逢吉章孝標劉軻
崔羣李翺女賀拔惎
李宗閔庾承宣張祐
盧求杜牧劉蕡
薛保遜賈島畢諴
裴德融裴思謙李肱
蘇景徹張元夫
李逢吉
元和十一年歲在丙申李逢吉下三十三人皆取寒素
時有語曰元和天子丙申年三十三人同得仙袍似爛
銀文似錦相將白日上青天李德裕頗為寒進開路及
謫官南去或有詩曰八百孤寒齊下淚一時迴首望崖
州(出摭言)
章孝標
章孝標元和十三年下第時輩多為詩以刺主司獨章
為歸燕詩畱獻侍郎庾承宣承宣得詩展轉吟諷誠恨
遺才仍候秋期必當薦引庾果重典禮章孝標來年擢
第羣議以為二十八字而致大科則名路可遵逓相礱
礪也詩曰舊壘危巢泥已落今年故向社前歸連雲大
厦無棲處更傍誰家門戸飛(出雲溪友議)
劉軻
劉軻慕孟軻為人故以名焉少為僧止於豫章高安之
果園後復求黃老之術𨼆於廬山既而進士登第文章
與韓柳齊名(出摭言)
崔羣
崔羣元和自中書舍人知貢舉夫人李氏因暇嘗勸樹
莊田以為子孫之業笑曰予有三十所美莊良田遍在
天下夫人何憂夫人曰不聞君有此業羣曰吾前歲放
春牓三十人豈非良田邪夫人曰若然者君非陸相
門生乎曰然夫人曰往年君掌文柄使人約其子簡禮
不令就試如君以為良田即陸氏一莊荒矣羣慙而退
累日不食(出獨異志)
李翺女
李翺江淮典郡有進士盧儲投卷翺禮待之置文卷几
案間因出視事長女及笄閑步鈴閣前見文卷尋繹數
四謂小青衣曰此人必為狀頭迨公退李聞之深異其
語乃令賓佐至郵舍具白於盧選以為壻盧謙讓久之
終不却其意越月隨計來年果狀頭及第纔過關試徑
赴嘉禮催粧詩曰昔年將去玉京遊第一仙人許狀頭
今日幸為秦晉會早教鸞鳳下粧樓後盧止官舍迎内
子有庭花開乃題曰芍藥斬新栽當庭數朵開東風與
拘束畱待細君來信人生前定固非偶然耳(出抒情詩)
賀拔惎
王起長慶中再主文柄志欲以白敏中為狀元病其人
與賀拔惎還往惎有文而落拓因密令親知申意俾敏
中與惎絶前人復約敏中忻然皆如所教既而惎造門
左右紿以敏中他適惎遲畱不言而去俄頃敏中躍出
連呼左右惎於是悉以實告乃曰一第何門不致奈輕
負至交相與盡醉負陽而寢前人覩之大怒而去告於
起且云不可必矣起曰我比秪得白敏中今當更取賀
拔惎矣(出摭言)
李宗閔
李宗閔知貢舉門生多清秀俊茂唐伸薛庠袁都輩時
謂之玉筍班(出因話錄)
庾承宣
庾承宣主文後六七年方授金紫時門生李石先於内
庭恩賜矣承宣拜命之初石以所服紫袍金魚拜獻座
主(出摭言)
張祐
張祐元和長慶中深為令狐楚所知楚鎮天平日自草
薦表令以新舊格詩三百篇隨表進獻辭略曰凡制五
言合苞六義近多放誕靡有宗師前件人久在江湖早
攻篇什研幾甚苦搜相頗深流輩所推風格罕及謹令
錄新舊格詩三百首自光順門進獻望請宣付中書祐
至京師方屬元稹在内庭上因召問祐之詞藻高下稹
對曰張祐雕蟲小巧壯夫恥不為者或奬激之恐變陛
下風教上頷之由是失意而歸祐以詩自悼曰賀知章
口徒勞說孟浩然身不更疑(出摭言)
盧求
楊嗣復第二牓盧求者李翺之子壻先是翺典合淝郡
有一道人詣翺言事甚異翺後任楚州(或曰桂州)其人復至
其年嗣復知舉求落第嗣復翺之妹壻由是頗以為嫌
因訪於道人言曰細事亦可為奏章一通几硯紙筆復
置醇酎數㪷於側其人以巨杯引滿而飲寢少頃而覺
覺而復飲酒盡即整衣冠北望而拜遽對案手疏二緘
遲明授翺曰今秋有主司且開小卷明年見牓開大卷
翺如所教尋報至嗣復依前主文即開小卷詞云裴頭
黃尾三求六李翺竒之遂寄嗣復已有所貯彼疑漏泄
及放牓開大卷乃一牓煥然不差一字其年裴求為狀
元黃駕居榜末次則盧求耳餘皆契合後翺領襄陽其
人又至翺愈敬異之謂翶曰鄙人再來蓋仰公之政也
因命出諸子熟視皆曰不繼翶之所得遂遣諸女出拜
之乃曰尚書他日外孫三人皆位至宰輔後求子攜鄭
亞子畋杜審權子讓能皆為將相(出摭言)
杜牧
崔郾侍郎既拜命於東郡試舉人三署公卿皆祖於長
樂傳舍冠蓋之盛罕有加也時吴武陵任太學博士策
蹇而至郾聞其來微訝之乃離席與言武陵曰侍郎以
峻德偉望為明天子𨕖才俊武陵敢不薄施塵露向者
偶見太學生數十輩揚眉抵掌讀一卷文書就而觀之
乃進士杜牧阿房宫賦若其人真王佐才也侍郎官重
恐未暇披覽於是縉笏朗宣一遍郾大竒之武陵請曰
侍郎與狀頭郾曰已有人武陵曰不然則第三人郾曰
亦有人武陵曰不得已即第五人郾未遑對武陵曰不
爾却請此賦郾應聲曰敬依所教既即席白諸公曰適
吴太學以第五人見惠或曰為誰曰杜牧衆中有以杜
不拘細行間之者郾曰已許吴君牧雖屠狗不能易也
崔郾東都放榜西都過堂杜紫微詩曰東都放榜未花
開三十三人走馬迴秦地少年多釀酒即將春色入關
來(出摭言)
劉蕡
太和二年裴休等二十三人登制科時劉蕡對策萬餘
字深究治亂之本又多引春秋大義雖公孫弘董仲舒
不能肩也自休已下靡不斂袵然以指斥貴倖不顧忌
諱有司知而不取時登科人李邵詣闕進疏請以己之
所得易蕡之所失疏奏留中蕡朞月之間屈聲播于天
下(出摭言)
劉蕡楊嗣復之門生也以直言忤時中官尤所嫉怒中尉
仇士良謂嗣復曰奈何以國家科第放此風漢耶嗣復
懼答曰嗣復昔與蕡及第時猶未風耳(出玉泉子)
薛保遜
薛保遜好行巨編自號金剛杵太和中貢士不下千餘
人公卿之門卷軸填委為閽媪脂燭之費因之平易者
曰若薛保遜卷即所得倍於常也(出摭言)
賈島
賈島不善程試每試自疊一幅巡鋪告人曰原夫之輩
乞一聯乞一聯(出摭言)
畢諴
畢諴及第年與一二人同行聽響卜夜艾人稀久無所
聞俄遇人投骨于地羣犬争趨又一人曰後來者必銜
得(出摭言)
裴德融
裴德融諱臯值高鍇知舉入試主司曰伊諱臯某某下
就試與及第困一生事後除屯田員外郎將盧簡求為
右丞裴與除郎官一人同參到宅右丞先屈前一人入
從容多時前人啓云某與新除屯田裴員外同祗候右
丞裴員外在門外多時盧遽使驅使官𫝊語曰員外是
何人下及第偶有事不得奉見裴倉皇失措騎前人馬
出門去(出盧氏雜說)
裴思謙
高鍇第一牓裴思謙以仇士良關節取狀頭鍇庭譴之
思謙迴顧厲聲曰明年打春取狀頭第二年鍇知舉誡
門下不得受書題思謙自懷士良一緘入貢院既而易
以紫衣趨至階下白鍇曰軍容有狀薦裴思謙秀才鍇
不得已遂接之書中與思謙求巍峩鍇曰狀元已有人
此外可副軍容詣思謙曰卑吏面奉軍容處分裴秀才
非狀元請侍郎不放鍇俯首良久曰然則略要見裴學
士思謙曰卑吏便是思謙人物堂堂鍇見之改容不得
已遂從之(出摭言)
李肱
開成元年秋高鍇復司貢籍上曰夫宗子維城本支百
代封爵使宜無令廢絶常年宗正寺解送人恐有浮薄
以忝科名在卿精揀藝能勿妨賢路其所試賦則准常
規詩則依齊梁體格乃試琴瑟合奏賦霓裳羽衣曲詩
主司先進五人詩其最佳者李肱次則王收日斜見賦
則文𨕖中雪月賦也况肱宗室德行素明人才俱美敢
不公心以辜聖教乃以牓元及第霓裳羽衣曲詩李肱
云開元太平時萬國賀豐歲梨園獻舊曲玉座流新製
鳳管遞參差霞衣統搖曳醼罷水殿空輦餘春草細蓬
壺事已久仙樂功無替詎肯聽遺音聖明知善繼上覽
之曰近屬如肱者其不忝乎有劉安之識可令著書執
馬孚之正可以為𫝊秦嬴統天下子弟同匹夫根本之
不深固曹冏曷不非也(出雲溪友議)
蘇景徹張元夫
太和中蘇景徹張元夫為翰林主人楊汝士與弟虞卿及
第漢公先為文林表試故後進相謂曰欲入舉場先問
蘇張蘇張猶可三楊殺我大中咸通中盛𫝊崔慎相公
常寓尺題於知聞或曰王凝裴瓚舍弟安潛朝中無呼
字知聞廳裏絶脫靴賓客凝終宣城瓚禮部尚書安潛
侍中太平王崇竇賢二家率以科目為資足以升沈後
進故科目舉人相謂曰未見王竇徒勞謾走(出摭言)
後有東西二甲東呼西為茫茫隊言其無藝也(出盧氏雜說)
開成會昌中又曰鄭楊段薛炙手可熱又有薄徒多輕
侮人故裴泌應舉行美人賦以譏之又有大小二甲又
有汪已甲又有四字言深耀軒庭也又有四凶甲又芳
林十哲言其與内臣交遊若劉曄任息姜垍李巗士蔡
鋋秦韜玉之徒鋋與巖士各將兩軍書題求狀元時謂
之對軍解頭太和中又有杜顗竇紃蕭嶰極有時稱為
後來領袖文宗曾言進士之盛時宰相對曰舉場中自
云鄉貢進士不博上州刺史上笑之曰亦無奈何(出盧氏雜)
(說)
太平廣記卷一百八十一
