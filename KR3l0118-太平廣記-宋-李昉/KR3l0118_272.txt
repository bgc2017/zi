太平廣記卷二百七十二
婦人三
美婦人
夷光麗娟趙飛鷰
薛靈芸孫亮姬朝姝蜀甘后
石崇婢翾風浙東舞女
妬婦
車武子妻段氏王道妻
杜蘭香任環妻楊宏武妻
房孺復妻李廷璧妻張楊妻
吳宗文蜀功臣秦騎將
美婦人
夷光
越謀滅吳畜天下竒寶美人異味以進於吳得隂峰之瑤
古皇之驥湘沅之鱓又有美女一名夷光一名修明以貢於
吳吳處於椒花之房貫細珠以為簾幌朝下以蔽景夕卷
以待月二人當軒並坐理鏡靚粧於珠幌之内竊窺者莫
不動心驚魂謂之神人吳王夫差目之若雙鸞之在輕霧
沚水之漾秋蕖妖惑既深怠於國政及越兵入國乃抱二
人以逃吳苑越軍既入見二人在竹樹下皆言神女望而
不侵今吳城蛇門内有折株尚為祠神女之處(出王子年拾遺記)
麗娟
漢武帝所幸宮人名曰麗娟年始十四玉膚柔軟吹氣如蘭
身輕弱不欲衣纓拂恐傷為痕每歌李延年和之於(闕)芝生殿
旁唱迴風之曲庭中樹為之翻落常致娟於琉璃帳恐垢汚
體也常以衣帶繫娟袂閉於重幕中恐隨風起娟以琥珀為
佩置衣裾裏不使人知乃言骨節自鳴相與為神怪也(出洞冥記)
趙飛鷰
漢趙飛鷰體輕腰弱善行步進退女弟昭儀不能及也但弱骨
豐肌工笑語二人並色如紅玉當時第一擅殊寵後宫(出西京雜記)
薛靈芸
魏文帝所愛美人薛靈芸常山人也父名鄴爲酇鄉亭
長母陳氏隨鄴舍於亭傍居生窮賤至夜每聚鄰婦以
績燃麻藁自照靈芸年十五容貌絶世閭中少年多以夜
時來窺終不得見咸熙元年谷習出守常山郡聞亭長
有美女而家甚貧時文帝選良家子女以入六宫習以
千金寳賂聘之既得便以獻文帝靈芸聞别父母㱆欷
累日淚下霑衣至升車就路之時以玉唾壺盛淚壺中
即如紅色既發常山及至京師壺中淚凝如血帝遣車
十乘以迎靈芸車皆鏤金爲輪丹畫其轂軛前有雜寳
爲龍鳳銜百子鈴鏘和鳴響於林野駕青色駢蹄之牛
日行三百里此牛尸塗國所獻足如馬蹄也道側燒石
葉之香此石重叠狀如雲母其氣辟惡厲之疾腹題國
所獻也靈芸未至京師數十里膏燭之光相續不滅車
從噎路塵起蔽於星月時人謂爲塵霄又築土爲臺基
高三十丈列燭於臺下而名曰燭臺遠望如列星之墜
地又於大道之傍一里致一銅表高五尺以誌里數故
行者歌曰青槐夾道多塵埃龍樓鳳閣望崔嵬清風細
雨雜香來土上出金火照臺(此上七字是妖辭也)時爲銅柱以誌
里數於道側是土上出金之義以燭致臺下則火在土
下之義漢火德王魏土德王火伏而土興也土上出金
魏滅而晉興也靈芸未至京師十里帝乘雕玉之輦以
望車徒之盛歎曰昔者言朝爲行雲暮爲行雨今非雲
非雨非朝非暮因改靈芸之名爲夜來入宫承寵愛外
國獻火珠龍鸞之釵帝曰明珠翡翠尚不勝况乎龍鸞
之重乃止而不進夜來妙於女功雖處於深帷重幄之
内不用燈燭裁製立成非夜來所縫製帝不服也宫中
號曰針神(出王子年拾遺記)
孫亮姬朝姝
孫亮作綠琉璃屏風甚薄而瑩澈每於月下清夜舒之
嘗愛寵四姬皆振古絶色一名朝姝二名麗居三名洛
珍四名潔華使四人坐屏風内而外望之如無隔唯香
氣不通於外爲四人合四氣香此香殊方異國所獻凡
經歲踐躡宴息之處香氣沾衣歴年彌盛百浣不歇因
名百濯香或以人名香故有朝姝麗居洛珍潔華香亮
每遊此四人皆同與席使來侍皆以香名前後爲次不
得相亂所居室爲思香媚寢(出王子年拾遺記)
蜀甘后
蜀先主甘后沛人生於賤微里中相者云此女後貴位
極宫掖及后生而體貌特異年至十八玉質柔肌態媚
容冶先主致后於白綃帳中於戸外望者如月下聚雪
河南獻玉人高三尺乃取玉人致后側晝則講說軍謀
夕則擁后而玩玉人常稱玉之所貴比德君子况爲人
形而可不玩乎甘后與玉人潔白齊潤觀者殆相亂惑
嬖寵者非唯嫉甘后而亦妬玉人后常欲琢毁壞之乃
戒先主曰昔子罕不以玉爲寳春秋美之今吳魏未滅
安以妖玩經懷凡淫惑生疑勿復進焉先主乃撤玉人
像嬖者皆退當時君子以甘后爲神智婦人(出王子年拾遺記)
石崇婢翾風
石季倫所愛婢名翾風魏末於胡中買得之年始十歲
使房内養之至年十五無有比其容貌特以姿態見美
妙别玉聲能觀金色石氏之富財比王家驕侈當世珍
寳瑰竒視如瓦礫聚如糞土皆殊方異國所得莫有辨
識其處者使翾風别其聲色並如其所出之地言西方
北方玉聲沈重而性温潤佩服益人性靈東方南方玉
聲清潔而性清涼佩服者利人精神石氏侍人美豔者
數千人翾風最以文辭擅愛石崇常語之曰吾百年之
後當指白日以汝爲殉答曰生愛死離不如無愛妾得
爲殉身其何朽於是彌見寵愛崇常擇美容姿相類者
數十人裝飾衣服大小一等使忽視不相分别常侍于
側使翾風調玉以付工人爲倒龍之珮縈金爲鳳冠之
釵刻玉爲倒龍之勢鑄金像鳳凰之形結袖繞楹而舞
晝夜相接謂之常舞若有所召者不呼姓名悉聽珮聲
視釵色玉聲輕者居前金色豔者居後以爲行次而進
也使數十人各含異香使行而笑語則口氣從風而颺
又屑沈水之香如塵末布致象牀上使所愛踐之無跡
即賜珍珠百琲若有跡者則節其飲食令體輕弱故閨
中相戲曰爾非細骨輕軀那得百琲眞珠及翾風年至
三十妙年者爭嫉之或言胡女不可爲羣競相排毁崇
受譛潤之言即退翾風爲房老使主羣少乃懷怨懟而
作五言詩詩曰春華誰不羡卒傷秋落時哽咽追自泣
鄙退豈所期桂芬徒自蠧失愛在蛾眉坐見芳時歇憔
悴空自嗤石氏房中並歌此爲樂曲至晉末乃止(出王子年)
(拾遺記)
淛東舞女
寳歷二年浙東貢舞女二人一曰飛鸞一曰輕鳳修眉
黰首蘭氣融冶冬不纊衣夏無汗體所食多荔枝榧實
金屑龍腦之類戴輕金之冠衣軿羅之衣無縫而成其文纖
巧人未能識輕金冠以金絲結之爲鸞鶴之狀仍飾以
五彩細珠玲瓏相續可高一尺秤之無三二錢上更琢
玉芙蓉以爲頂二女歌舞臺每夜歌舞一發如鸞鳳之
音百鳥莫不翔集其上及於庭際舞態豔逸非人間所
有每歌罷上令内人藏之金屋寶帳蓋恐風日所侵故
也由是宫中語曰寶帳香重重一雙紅芙蓉(出杜陽雜編)
妬婦
車武子妻
俗說車武子妻大妬呼其婦兄宿取一絳裙衣挂屏風
上其婦拔刀徑上牀發被乃其兄也慙而退(出要錄)
段氏
臨濟有妬婦津傳言晉太始中劉伯玉妻段氏字明光性
妬忌伯玉嘗於妻前誦洛神賦語其妻曰取婦得如此吾
無憾焉明光曰君何得以水神美而欲輕我吾死何患不
爲水神其夜乃自沈而死死後七日夢見語伯玉曰君本
願神吾今得為神矣伯玉遂終身不復渡水有婦人渡此
津者皆壞衣枉粧然後敢濟不爾風波暴發醜婦雖盛粧
飾而渡其神亦不妬也婦人渡河無風浪者以為醜不能致
水神醜婦諱之莫不皆自毁形容以塞嗤笑也故齊人語
曰欲求好婦立在津口婦人水旁好醜自彰(出酉陽雜俎)
王導妻
王導妻曹氏甚妬忌制丞相不得有侍御乃至左右小
人有妍少者必加誚責乃密營别館衆妾羅列有數男
曹氏知大驚恚乃將黃門及婢二十人入持食刀欲出
討尋王公遽命駕患遲乃親以麈尾柄助御者打牛狼
狽奔馳乃得先去司徒蔡謨聞乃詣王謂曰朝廷欲加
公九錫知否王自叙謀志蔡曰不聞餘物惟聞短轅犢
車長柄麈尾耳導大慙(出妬記)
杜蘭香
杜蘭香降張碩碩妻無子取妾妻妬無已碩謂香如此
云何香曰此易治耳言卒而碩妻患創委頓碩曰妻將
死如何香曰此創所以治妬創已亦當瘥數日之間創
損而妻無妬心遂生數男(出杜蘭香别傳)
任環妻
唐初兵部尚書任環敕賜宫女二人皆國色妻妬爛二
女頭髮禿盡太宗聞之令上宫齎金胡缾酒賜之云飲
之立死環三品合置姬媵爾後不妬不須飲之若妬即
飲柳氏拜敕訖曰妾與環結髮夫妻俱出微賤更相輔
翼遂致榮官環今多内嬖誠不如死遂飲盡然非酖也
既睡醒帝謂環曰其性如此朕亦當畏之因詔二女令
别宅安置(出朝野僉載)
又房玄齡夫人至妬太宗將賜美人屢辭不受乃令皇
后召夫人語以媵妾之流令有常制且司空年近遲暮
帝欲有優崇之意夫人執心不廻帝乃令謂曰寧不妬
而生寧妬而死曰妾寧妬而死乃遣酌一巵酒與之曰
若然可飲此一酖一舉便盡無所留難帝曰我尚畏見
何况於玄齡乎(出國史異纂)
楊宏武妻
楊宏武爲司戎少常伯高宗謂之曰某人何因輒授此
職對曰臣妻韋氏性剛悍昨以此見屬臣若不從恐有
後患帝嘉不隠笑而遣之(出國史異纂)
房孺復妻
房孺復妻崔氏性妬忌左右婢不得濃粧高髻見給臙
脂一豆粉一錢有一婢新買粧稍佳崔怒謂曰汝好粧
耶吾爲汝粧乃令刻其眉以青填之燒鏁桁灼其兩眼
角皮隨焦卷以朱傅之及痂落瘢如粧焉(出酉陽雜爼)
李廷璧妻
李廷璧二十年應舉方於蜀中策名歌篇靡麗詩韻精
能嘗爲舒州軍倅其妻猜妬一日鈴閣連宴三宵不歸
妻逹意云來必刅之泣告州牧徙居佛寺浹辰晦迹因
詠愁詩曰到來難遣去難留着骨黏心萬事休潘岳愁
絲生鬢裏婕妤悲色上眉頭長途詩盡空騎馬遠雁聲
初獨倚樓更有相思不相見酒醒燈背月如鉤(出杼情集)
張楊妻
張楊尚書典晉州外貯所愛營妓生一子其内蘇氏妬
忌不敢取歸乃與所善張處士爲子居江津間常致書
題問其存亡資以錢帛及漸成長教其讀書有人告以
非處士之子爾父在朝官高因竊其父與張處士緘札
不告而遁歸京國楊已死至宅門僮僕無有識者但云
江淮郎君兄弟皆愕然其嫡母蘇夫人泣而謂諸子曰
誠有此子吾知之矣我少年無端致其父子死生永隔
我罪多矣家眷衆泣取入宅齒諸兄之列名仁龜有文學
修詞應進士舉及第歴侍御史因奉使江浙而死(出北夢瑣)
(言)
吳宗文
王蜀吳宗文以功勲繼領名郡少年富貴其家姬僕樂
妓十餘輩皆其精選也其妻妬每怏怏不愜其志忽一
日鼓動趨朝已行數坊忽報云放朝遂密戒從者潛入
遍幸之至十數輩遂據腹而卒(出王氏見聞)
蜀功臣
蜀有功臣忘其名其妻妬忌家畜妓樂甚多居常即隔
絶之或宴飲即使隔簾幕奏樂某未嘗見也其妻左右
常令老醜者侍之某嘗獨處更無侍者而居第器服甚
盛後妻病甚語其夫曰我死若近婢妾立當取之及屬
纊某乃召諸姬日夜酣飲爲樂有掌衣婢尤屬意即幸
之方寢息忽有聲如霹靂帷帳皆裂某因驚成疾而死
(出王氏見聞)
秦騎將
秦騎將石某者甚有戰功其妻悍且妬石常患之後其
妻獨處乃夜遣人刺之妻手接其刃號救呌喊婢妾共
擊賊遂折鐔而去竟不能害婦十指皆傷後數年秦亡
入蜀蜀遣石將兵屯于褒梁復於軍中募俠士就家刺
之褒蜀相去數千里俠士於是挾刃懷家書至其門曰
褒中信至令面見夫人夫人喜出見俠拜而授其書捧
接之際揮刃斫之妻有一女躍出舉手接刃相持久之
竟不能害外人聞而救之女十指並傷後十年蜀亡歸
秦邦竟與其夫偕老死於牖下(出玉堂閒話)
太平廣記卷二百七十二
