太平廣記卷三百九十九宋李昉等編
水
帝神女劉子光益水
釀川石脂水元街泉
銅車神牛泉燕原池
丹水陸鴻漸零水
龍門漏澤(兩出)重水
湘水暴水仙池
渝洲灘清潭驅山鐸
井
烏山龜綠珠井臨沅井
火井鹽井御井
王迪賈躭八角井
李德裕永興坊百姓獨孤叔牙
柴都濠州井雞井
軍井金華令
水
帝神女
山海經洞庭之中帝之二女居之郭璞注云天帝之二
女處江為神列仙傳所謂江妃二女也離騷所謂湘夫
人帝子降兮北渚是也河圖玉板云堯之二女為舜之
妃死葬於此塜在縣北一百六十里青草山(闕)
劉子光
漢劉子光西征遇山而渴無水子光在山南見一石人
問之曰何處有水石人不言乃拔劍斬石人須臾窮山
水出(出獨異記)
益水
益陽縣在長沙郡界益水在其陽縣治東望時見長沙
城隍人馬形色悉可審辨或停覽矚移晷乃漸散滅縣
去長沙尚三百里跨越重山裏絶表顯將是山嶽炳靈
冥像所傳者乎昔光武中元元年封泰山禪梁父是日
山靈炳象搆成宫室昔漢武帝遣方士徐宣浮海採藥
於波中見漢家樓觀參差宛然備矚公侯第宅皆滿目
班超在渾耶國平旦雲霞鮮朗見天際宫闕館宇嚴列
侍臣左右悉漢家也如斯之𩔖難可審論(出錄異記)
釀川
沈釀川者漢鄭宏靈帝時為鄉嗇夫從宦入京未至夜
宿於此逢故人四顧荒郊村落絶遠沽酒無處情抱不
申乃投錢於水中而共飲盡夕酣暢皆得大醉因便名
為沈釀川明旦分首而去宏仕至尚書(出博物志)
石脂水
高奴縣石脂水水膩浮水上如漆採以膏車及燃燈極
明(出酉陽雜俎)
元街泉
元街縣有泉泉眼中水交旋如盤龍或試撓破之隨手
成龍狀驢馬飲之皆驚走(出酉陽雜爼)
銅車
荆之清水宛口旁義熙十二年有兒羣浴此水忽見岸
側有錢出於流沙因競取之手滿置地隨復流去乃以
襟結之然後各有所得流錢中有銅車銅牛牽車之勢
甚迅速諸童奔逐掣得車一脚徑可五寸許猪鼻轂有
六幅通體青色轂内黃銳時沈敞守南陽求得車脚錢
行時貫草輒便停破竟不知所終(出酉陽雜俎)
神牛泉
魏土地記曰沮陽城東八十里有牧牛山下有九十九
泉即滄河之上源也山在縣東北三十里山上有道武
皇帝廟耆舊云山下亦有百泉競發有一神牛駮身自
山而降下導九十九泉飲泉竭故山得其名今山下導
九十九泉積以成川西南流(出水經)
燕原池
燕原山天池與桑乾泉通後魏孝文帝以金珠穿魚七
頭於此池放之後於桑乾原得穿魚猶為不信又以金
縷拖羊箭射着此大魚久之又於桑乾河得所射箭山
在嵐州靜樂縣東北百四十里俗名天池曰祁連汭(出洽)
(聞記)
丹水
懷州北有丹水其源出長平山傳云秦殺趙卒其水變
赤因以為名上在太原知其故詔改為懷水(出國史異纂)
陸鴻漸
元和九年春張又新始成名與同恩生期於薦福寺又
新與李德裕先至憩西廊僧玄鑒室會纔有楚僧至置
嚢而息嚢有數編書又新偶抽一通覽焉文細密皆雜
記卷末又題云煮水處太宗朝李季卿刺湖州至維揚
遇陸處士鴻漸李素熟陸名有傾蓋之歡因赴郡抵揚
子驛中將食李曰陸君善茶蓋天下聞揚子江南零水
又殊絶今者二妙千載一遇何曠之乎命軍士信謹者
挈缾操舟深詣南零取水陸潔器以俟俄水至陸以杓
揚水曰江則江矣非南零者似臨岸者使曰某掉舟深
入見者累百人敢紿乎陸不言既而傾諸盆至半陸遽
止又以杓揚之曰自此南零者矣使蹶然大駭馳下曰
某自南零齎至岸舟盪半懼其尠挹岸水以增之處士
之鑒神鑒也其敢𨼆欺乎李大驚賞從者數十輩皆大
駭愕李因問陸既如此所經歴之處水之優劣可判矣
陸曰楚水第一晉水最下李因命口占而次第之(出水經)
零水
贊皇公李德裕博達士居廊廟日有親知奉使于京口
李曰還日金山下揚子江中零水與取一壺來其人舉
棹日醉而忘之泛舟止石城下方憶乃汲一缾於江中
歸京獻之李公飲後歎訝非常曰江表水味有異於頃
歲矣此水頗似建業石城下水其人謝過不𨼆也(出中朝故)
(事)
龍門
龍門人皆言善游於懸水接木上下如神然寒食拜埽
必於河濱終為水溺死也(出國史補)
漏澤
漏澤據酈元注水經云姚墟東有漏澤方十五里綠水
泓澄凡三大澤曲際有阜俗謂之媯亭側有三石穴廣
員三尺而有通否水自盈漏漏則數夕之中傾竭陂澤
中矣左右居人識其將漏預以水為曲拔物障穴口魚
鼈異鱗不可勝載矣今按此澤漏凡穴區别所謂車箱
漏鼓漏土漏雞漏豬漏春夏積水秋冬漏竭居人知之
不過三日之中俱盡在今兗州泗水縣治東七十里(出國史𥙷)
又
兗州東南接沂州界有陂周圍百里而近恒値夏雨側
近山谷間流注所聚也深可袤丈屬春雨即魚鼈生焉
或至秋晴其水一夕悉陷其下而無餘故彼之鄉里或
目之為漏陂亦謂之陷澤其水將漏即有聲聞四遠數
十里分若風雨之聚也先迴旋若渦勢然後淪入於穴
村人聞之日必具車乘及驢駝競拾其魚鼈輦載而歸
卒一二歲陷莫知其趨向及穴之深淺焉(出玉堂閒話)
重水
凡物有水水由土地故江東宜綾紗宜紙鏡水故也蜀
人織錦初成必濯於江水然後文彩煥發鄭人滎水釀
酒近邑水重斤兩與遠郊數倍(出國史補)
湘水
湘水至清深五六丈下見底碎石若樗蒲子白沙如霜
雪赤岸若朝霞(出羅含湘川記)
暴水
青城山因滯雨崖崩暴水大至在丈人觀後高百餘丈
殿當其下將憂摧壞俄有墜石如岸堰水向東竟免漂
陷觀中常汲溪水以供日食甚以為勞自此暴水出處
常有流泉直注厨内其味甘香冬夏不絶(出錄異志)
仙池
渝州仙池在州西南江津縣界岷江南岸其池周迴二
里水深八尺流入岷江古老傳者有仙人姓然名獨角
以其頭有角故表其名自揚州來居此池邊起樓聚香
草置樓下獨角忽登樓命僕夫燒其樓獨角飛空而去
因名仙池見有石巖一所向岷江而見在(出渝州圖經)
渝州灘
渝州城灘在州西南三十里江津縣東北沿流八十里
岷江水中波浪沸騰乍停乍發多覆舟之患古老傳昔
有仙居和來為巴州刺史過此灘舟翻溺水而死和女
與兄圖行女有兩兒方稚齒乃分金珠作二錦嚢纓致
兒頸然後乘船至父没處呌聲投水凡六日與兄夢云
二十一日與父俱出兄令人守之至期果然俱浮江水
而出今碑在城灘側(出渝州圖經)
清潭
新康縣西百里有清潭在章浦溪源極深常有白龍藏
此中天旱令人取猪羊糞擲潭中即有大雨暴水至今
有驗(出錄異記)
驅山鐸
宜春界鍾山有硤數十里其水即宜春江也迴環澄激
深不可測曾有漁人垂釣得一金鏁引之數百尺而獲
一鍾又如鐸形漁人舉之有聲如霹靂天晝晦山川振
動鍾山一面崩摧五百餘丈漁人皆沈舟落水其山摧
處如削至今存焉或有識者云此即秦始皇驅山之鐸
也(出玉堂閒話)
井
烏山龜
烏山下無水魏末有人掘井五丈得一石函函中得一
龜大如馬蹄積炭五堆於函旁復掘三丈遇磐石下有
水流猶湖然遂鑿石穿水北流甚駃俄有一船觸石而
至匠人窺船上得一杉木板刻字曰吳赤烏二年八月
十日子義之船(出酉陽雜俎)
綠珠井
綠珠井在白州雙角山下昔梁氏之女有容貌石季倫
為交趾採訪使以圓珠三斛買之梁氏之居舊井存焉
耆老傳云汲飲此水者誕女必多美麗里閭有識者以
美色無益於時遂以巨石填之邇後雖時有産女端嚴
則七竅四肢多不完全異哉(州界有一流水出自雙角山合容州畔為綠珠江亦)
(猶歸州有昭君村村蓋取美人生當名矣出嶺表錄異)
臨沅井
葛稚川云余祖鴻臚少時嘗為臨沅令云此縣有名家
世夀考或出百歲或八九十後徙去子孫轉多夭折他
人居其故宅後累世壽考由此乃覺是宅所為而不知
其何故疑其井水硃赤乃試掘井左右得古人埋丹砂
數十斛去井數尺此丹砂汁因泉漸入井是以飲其水
而得夀况乃餌鍊丹砂而服之乎(出抱朴子)
火井
火井一所縱廣五尺深二三丈在蜀都者時以竹板木
投之以取火諸葛丞相往觀視後火轉盛熱以盆著井
上煮鹽得鹽後人以家燭火投井中即滅息至今不復
然也(出博物志)
鹽井
陵州鹽井後漢仙者沛國張道陵之所開鑿周迴四丈
深四十尺置竈煮鹽一分入官二分入百姓家因利所
以聚人因人所以成邑萬歲通天二年右補闕郭文簡
奏賣水一日一夜得四十五萬貫百姓貪其利人用失
業井上又有玉女廟古老傳云比十二玉女嘗與張道
陵指地開井遂奉以為神又俗稱井底有靈不得以火
投及穢汚曾有汲水誤以火墜即吼沸湧烟氣衝上濺
泥漂石甚為可畏或云泉脈通東海時有敗船木浮出
(出陵州圖經)
御井
善和訪舊御井故老云非可飲之井地卑水柔宜用濯
開元中以駱駝數十䭾入大内以給六宫(出國史補)
王迪
唐貞元十四年春三月壽州隨軍王迪家井忽然沸溢
十日又汲見井底有聲如嬰兒之聲至四月兄弟二人
盲又一人死家事狼狽之應驗(出祥異集驗)
賈耽
賈耽在滑臺城北命鑿八角井以鎮黃河於是?使人
於鑿所偵之有一老父來觀問曰誰人鑿此井也吏曰
相公也父曰大好手但近東近西近南近北也耽問之
曰吾是井大夫也(出玉泉子)
八角井
景公寺前街中舊有巨井俗呼為八角井唐元和初有
公主夏中過見百姓方汲令從婢以銀稜碗就井承水
誤墜井經月餘碗出於渭河(出酉陽雜俎)
李德裕
李德裕在中書常飲常州惠山井泉自毗陵至京致逓
鋪有僧人詣謁德裕好奇凡有遊其門雖布素皆引接
僧曰德裕相公在位昆蟲遂性萬彙得所水遞事亦日
月之薄蝕微僧竊有感也敢以上謁欲沮此可乎德裕
頷頤之曰大凡為人未有無嗜慾者至於燒汞亦是所
短況三惑博塞弋弈之事弟子悉無所染而和尚有不
許弟子飲水無乃虐乎為上人停之即三惑馳騁怠慢
必生焉僧人曰貧道所謁相公者為足下通常州水脈
京都一眼井與惠山寺泉脈相通德裕大笑眞荒唐也
僧曰相公但取此井水曰井在何坊曲曰在昊天觀常
住庫後是也但以惠山一甖昊天一甖雜以八瓶一𩔖
都十瓶暗記出處遣僧辨析僧因啜常取惠山寺與昊
天餘八乃同味德裕大奇之當時停其水遞人不告勞
浮議弭焉(出芝田錄)
永興坊百姓
唐開成末永興坊百姓王乙掘井過常井一丈餘無水
忽聽向下有人語及雞聲甚喧閙近侣隔壁井匠懼不
敢擾街司申金吾韋處仁將軍韋以事涉怪異不復奏
遽令塞之據周秦故事謁者閣上得驪山本李斯領徒
七十二萬人作陵鑿之以章程三十七歲因地中井泉
奏曰已深已極鑿之不入燒之不燃叩之空空如下天
狀抑知厚地之下或别有天地也(出酉陽雜俎)
獨孤叔牙
獨孤叔牙常令家人汲水重不可轉數人助出之乃人
也戴席帽攀欄大笑却墜井中汲者攪得席帽挂於庭
樹每雨所溜處輒生黃菌(出酉陽雜俎)
柴都
東方有柴都焉在齊國之山山有泉水如井狀深不測
至春夏時雹從井中出出則敗五穀人常以柴塞之不
塞則雹為患故號柴都(出郭氏玄中記)
濠州井
戊子歲大旱濠州酒肆前有大井堙塞積久至是酒家
召井工陶浚之有工人父子應募者其子先入倚鍤而
卒其父遽下亦卒觀者如堵無敢復入引繩出尸竟不
復鑿(出稽神錄)
雞井
江夏有林主簿虐而好賭甚愛一女好食雞里胥日供
雙雞一日將殺雞雞走其女自逐之雞入舍北枯井中
女亦入井遂不見林自往亦入井不出俄井中黑氣騰
上如炊其家但臨井而哭無敢入者有屠者請入視之
但見大釡湯沸火熾有人拒其足曰事不干汝不得入
而出久之氣稍稍而息井中唯雞骨一具人骨二具此
數聞故老言之不知其何年也(出稽神錄)
軍井
建州有魏使君宅兵後焚毁以為軍營有大井澱塞壬
子歲軍士浚之入者二人皆卒尸亦不獲有一人請復
入曰以繩縋我我急引繩即亟出之既入久之忽引繩
甚急即出之已如癡矣良久乃能言云既入井但見城
郭并邑人物甚衆其主曰李將軍機務鞅掌府署甚盛
懼而遽出竟不獲二尸建州留後宋斥業使填此井(出稽)
(神錄)
金華令
王祝從子某為金華令築私第于邑中夏暴雨大至水
忽奔往東南隅如灌漏巵頃刻而盡其地成井深不可
測以絲籰縋石以測之數十丈乃及底黏一新捻頭而
上與人間常食者無少異也(出稽神錄)
太平廣記卷三百九十九
