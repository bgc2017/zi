太平廣記卷四百十六
草木十一
木怪下
竇寬吳偃董觀
京洛士人江叟
花卉怪
龍蛇草鮮卑女蕨蛇
芥蟲崔玄微
木怪下
竇寬
唐扶風竇寬者家於梁山大和八年秋自大理評事解
縣榷鹽使判官罷職退歸因治園屋命家僕伐一𣗳既
伐而有血滂溜汪然注地食頃而盡寬異之且知為怪
由是閉門絶人事至明年冬十一月鄭注李訓反寬與
注連遂誅死於左禁軍中(出宣室志)
吳偃
有厲泉縣民吳偃家于田野間有一女十歲餘一夕忽
遁去莫知所往後數餘日偃夢其父謂偃曰汝女今在
東北隅蓋木神為祟偃驚而寤至明日即于東北隅窮
其跡果聞有呼唫之聲偃視之見其女在一穴内口甚
小然其中稍寬厰傍有古槐木盤根極大于是挈之而
歸然兀若沈醉者會有李道士至偃請符術呵禁其女
忽瞬而語曰地東北有槐木木有神引某自𣗳腹空入
地下穴内故某病于是伐其𣗳後數日女病始愈(出宣室志)
董觀
有董觀者嘗為僧居于太原佛寺大和七年夏與其表
弟王生南遊荆楚後將入長安道至商於一夕舍山館
中王生既寐觀獨未寢忽見一物出燭下既而掩其燭
狀類人手而無指細視燭影外若有物觀急呼王生生
起其手遂去觀謂王曰慎無寢魅當再来因持挺而坐
伺之良久王生曰魅安在兄妄矣既就寢頃之有一物
長五尺餘蔽燭而立無手及面目觀益恐又呼王生生
怒不起觀因以挺椹其首其軀若草所穿挺亦隨入其
中而力取不可得俄乃退去觀慮又来迨曉不敢寢明
日訪館吏吏曰此西數里有古杉常為魅疑即所見也
即與觀及王生徑尋果見古杉有挺貫其柯葉間吏曰
人言此為妖且久未嘗見其真今則信矣急取斧盡伐
去之(出宣室志)
京洛士人
京洛間有士人子弟失其姓名素善雕鏤因行他邑山
路見一大槐𣗳蔭蔽數畝其根旁瘤癭如數斗甕者四
焉思欲取之人力且少又無斧鋸之屬約回日採取之
恐為人先採乃于衣簣中取紙數張割為錢繫之于𣗳
瘤上意者欲為神𣗳不敢採伐也既捨去數月而還大
率人夫并刀斧欲伐之至此𣗳側乃見畫圖影旁挂紙
錢實繁復有以香醮奠之處士人笑曰村人無知信此
可惑也乃命斧伐之次忽見紫衣神在旁容色屹然叱
僕曰無伐此木士人進曰吾昔行次見槐瘤欲取之以
無斧鋸恐人採之故權以紙錢占護耳本無神也君何
止遏神曰始者君權以紙錢繫𣗳之後咸曰神𣗳能致
禍福相與祗祀冥司遂以某職受享酹今有神也何言
無之若必欲伐之禍其至矣士人不聽神曰君取此何
用士人曰要雕刻為器耳神曰若爾可以善價贖之乎士人
曰可神曰所須幾何士人曰可遺百千神曰今奉百絹
于前五里有壞墳絹在其中如不得者即復此相見士
人遂至壞墳中果得絹一無欠焉(出原化記)
江叟
開成中有江叟者多讀道書廣尋方術善吹笛往来多
在永樂縣靈仙閣時沈飲酒適閿鄉至盤豆館東官道
大槐𣗳下醉寢及夜艾稍醒聞一巨物行聲舉步甚重
叟暗窺之見一人崔嵬高數丈至槐側坐而以毛手捫
叟曰我意是𣗳畔鋤兒乃瓮邊畢卓爾遂敲大𣗳數聲
曰可報荆館中二郎来省大兄大槐乃語云勞弟相訪
似聞槐𣗳上有人下来與語須臾飲酌之聲交作荆山
槐曰大兄何年抛却兩京道上槐王耳大槐曰我三甲
子當棄此位荆山槐曰大兄不知老之將至猶顧此位
直須至火入空心膏流斷節而方知退大是無厭之士
何不如今因其震霆自拔于道必得為材用之木搆大
厦之梁棟尚存得重重碎錦片片真花豈他日作朽蠧
之薪同入㸑為煨燼耳大槐曰雀鼠尚貪生吾焉能辦
此事邪槐曰老兄不足與語告别而去及明叟方起數
日至閿鄉荆山中見庭槐森聳枝榦扶疎近欲十圍如
附神物遂伺其夜以酒脯奠之云某昨夜聞槐神與盤
豆官道大槐王論語維時某卧其側並歴歴記其說今
請𣗳神與我言語槐曰感子厚意當有何求殊不知爾
夜爛醉于道夫乃子邪叟曰某一生好道但不逢其師
𣗳神有靈乞為指教使學道有處當必奉酬槐神曰子
但入荆山尋鮑仙師脱得見之或水陸之間必獲一處
度世蓋感子之請慎勿泄吾言也君不憶華表告老狐
禍及余矣叟感謝之明日遂入荆山緣巖尋水果訪鮑
仙師即匍匐而禮之師曰子何以知吾而求師也須實
言之叟不敢隱具陳荆山館之𣗳神言也仙師曰小鬼
焉敢專輙指人未能大叚誅之且飛符殘其一枝叟拜
乞免仙師曰今不誅後當繼有来者遂謂叟曰子有何
能一一陳之叟曰好道癖於吹笛仙師因令取笛而吹
之仙師歎曰子之藝至矣但所吹者枯竹笛耳吾今贈
子玉笛乃荆山之尤者但如常笛吹之三年當召洞中
龍矣龍既出必啣明月之珠而贈子子得之當用醍醐
煎之三日凡小龍已腦疼矣蓋相感使其然也小龍必
持化水丹而贖其珠也子得當吞之便為水仙亦不減
萬歲無煩吾之藥也蓋子有琹高之相耳仙師遂出玉
笛與之叟曰玉笛與竹笛何異師曰竹者青也與龍色
相類能肖之吟龍不為怪也玉者白也與龍相尅忽聽
其吟龍怪也所以来觀之感召之有能變耳義出于玄
叟受教乃去後三年方得其音律後因之岳陽刺史李
虞館之時大旱叟因出笛夜於聖善寺經樓上吹果洞
庭之渚龍飛出而降雲繞其樓者不一遂有老龍果啣
珠贈叟叟得之依其言而熬之二晝果有龍化為人持
一小藥合有化水丹匍匐請贖其珠叟乃持合而與之
珠餌其藥遂變童顔入水不濡凡天下洞穴無不歴覽
後居于衡陽容髮如舊耳(出傳竒)
花卉怪
龍蛇草
後漢靈帝中平年夏陳留郡濟陽濟隂冤句離狐城臯
陽武城郭路邊生草悉備龍蛇鳥獸之形續漢志曰其
狀五色毛羽頭目足翅皆具或作人形操持弓弩牛馬
萬物之狀是歲黑山賊張牛角等十餘輩並起抄掠后
兄何進秉權漢遂微弱又董卓起兵焚燒宫闕之應(出五)
(行記)
鮮卑女
晉有士人買得鮮卑女名懷順自說其姑女為赤莧所
魅始見一丈夫容質妍淨著赤衣自云家在側北女於
是恒謌謠自得每至將夕輙結束去屋後其家伺候唯
見有一株赤莧女手指環挂其莧莖芟之而女號泣經
宿遂死焉(出異苑)
蕨蛇
太尉郗鑒鎮丹陽也曾出獵時二月中蕨始生有一甲
士折食一莖即覺心中潭潭欲吐因歸家乃成心腹疼
痛經半年許忽大吐吐一赤蛇長尺餘尚動搖乃挂於
簷前蛇漸焦經宿視之乃是一莖蕨耳猶昔之所食也
病遂差(出續搜神記)
芥蟲
五嶺春夏率皆霪水霑日既少涉秋入冬方止凡物皆
易蠧敗萠膠氈罽無逾年者嘗買芥菜置壁下忘食數
日皆生四足有首尾能行走大如螳螂但腰身細長耳
(出嶺南異物志)
崔玄微
唐天寳中處士崔玄微洛東有宅耽道餌术及茯苓三
十載因藥盡領僮僕輩入嵩山採芝一年方回宅中無
人蒿莱滿院時春季夜間風清月朗不睡獨處一院家
人無故輙不到三更後有一青衣云君在院中也今欲
與一兩女伴過至上東門表姨處暫借此歇可乎玄微
許之須臾乃有十餘人青衣引入有綠裳者前曰某姓
楊指一人曰李氏又一人曰陶氏又指一緋小女曰姓
石名阿措各有侍女輩玄微相見畢乃坐于月下問行
出之由對曰欲到封十八姨數日云欲来相看不得今
夕衆往看之坐未定門外報封家姨来也坐皆驚喜出
迎楊氏云主人甚賢只此從容不惡諸亦未勝于此也
玄微又出見封氏言詞冷冷有林下風氣遂揖入坐色
皆殊絶滿座芳香馥馥襲人諸人命酒各歌以送之玄
微誌其二焉有紅裳人與白衣送酒歌曰皎潔玉顔勝
白雪况乃當年對芳月沈唫不敢怨春風自歎容華暗
消歇又白衣人送酒歌曰絳衣披拂露盈盈淡染胭脂
一朵輕自恨紅顔留不住莫怨春風道薄情至十八姨
持盞性頗輕佻翻酒汙阿措衣阿措作色曰諸人即奉
求人不奉畏耳拂衣而起十八姨曰小女弄酒皆起至
門外别十八姨南去諸人西入苑中而别玄微亦不知
異明夜又来云欲往十八姨處阿措怒曰何用更去封
嫗舍有事只求處士不知可乎阿措又言曰諸侣皆住
苑中每歲多被惡風所撓居止不安常求十八姨相庇
昨阿措不能依廻應難取力處士倘不阻見庇亦有微
報耳玄微曰某有何力得及諸女阿措曰但處士每歲
歲日與作一朱幡上圖日月五星之文于苑東立之則
免難矣今歲已過但請至此月二十一日平旦微有東
風即立之庶夫免患也玄微許之乃齊聲謝曰不敢忘
德拜而去玄微于月中隨而送之踰苑墻乃入苑中各
失所在依其言至此日立幡是日東風振地自洛南折
𣗳飛沙而苑中繁花不動玄微乃悟諸女曰姓楊李陶
及衣服顔色之異皆衆花之精也緋衣名阿措即安石
榴也封十八姨乃風神也後數夜楊氏軰復至媿謝各
裹桃李花數斗勸崔生服之可延年却老願長如此住
衞護某等亦可致長生至元和初玄微猶在可稱年三
十許人又尊賢坊田弘正宅中門外有紫牡丹成𣗳發
花千餘朵花盛時每月夜有小人五六長尺餘遊于花
上如此七八年人將掩之輙失所在(出酉陽雜俎及博異記)
太平廣記卷四百十六
