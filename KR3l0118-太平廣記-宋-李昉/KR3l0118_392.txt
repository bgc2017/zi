太平廣記卷三百九十二宋李昉等編
銘記二
韓愈裴度張惟清
王璠柳光李福
熊博王敬之王承檢
韓愈
泉州之南有山焉其山峻起壁立下有潭水深不可測
周十餘畆中有蛟鱷嘗為人患人有誤近或牛馬就而
飲者輒為吞食泉人苦之有年矣由是近山居者或挈
引妻子徙去他郡以逃其患元和五年一夕聞山南有
雷震暴興震數百里若山崩之状一郡驚懼里人洎牛
馬雞犬俱失聲仆地流汗被體屋瓦交擊木樹顛拔自
戌及子雷震方息明旦往視之其山摧墮石壁數百仞
殆盡俱填其潭水溢流注滿四野蛟螭之血徧若玄黃
而石壁之上有鑿成文字一十九言字勢甚古郡中士
庶無能知者自是居人無復患矣懼者既息遷者亦歸
結屋架廬接比其地郡守因之名其地為石銘里蓋因
字為銘且識其異也後有客於泉者能𫝊其字持至東
洛時故吏部侍郎韓愈自尚書郎為河南令見而識之
其文曰詔赤黑示之鱷魚天公卑殺牛人壬癸神書急
急然則詳究其義似上帝責蛟螭之辭令戮其害也其
字則蝌蚪篆書故泉人無有識者矣(出宣室志)
裴度
元和元年秋九月淮西帥吴少誠死子元濟拒命詔隣
淮西者以兵四面攻之凡數年不尅十三年召丞相晉國
公裴度將而擊焉度既至因命封人深池濠且發其地
有得一石者上有雕蟲文字為銘封人持以獻度文曰
井底一竿竹竹色深綠綠雞未肥酒未熟障車兒郎且
須縮度得之以示從事令辨其義焉咸不能究度方念
之俄有一卒自行間躍而賀曰吴元濟逆天子命縱狂
兵為反謀賴天子威聖與丞相德合今日逆豎成擒矣
敢賀丞相功度驚訊之對曰封人得石銘是其兆也且
井底一竿竹竹色深綠綠者言吴少誠由行間一卒遂
擁十萬兵為一方帥且喻其榮也雞未肥者言無肉也
夫以肥去肉為已字也酒未熟者言無水也以酒去水
為酉字障車兒郎謂兵革之士也且縮者謂宜退守其
所也推是言之則己酉日當尅也苟未及期則可俟矣
度喜顧左右曰卒辨者也歎而異之是歲冬十月相國
李愬將兵入淮西生得元濟盡諸反者度因挍其日果
己酉焉於是度益竒卒之辨擢為禆將(出宣室志)
張惟清
黑山之隂有李衛公廟寳歴中張惟清都護單于其從
事盧立嘗夢一人頎長黑衣告立曰吾居於衞公廟且
久矣子幸遷我於軍城中已而遂去及曉立不諭即入
白於惟清曰衞公於國有大勲今廟宇隳殘飄濡且甚
願新其土木之製惟清喜而可其請先是單于府以惟
清有美化状其政績遣護軍駱忠表聞於上有詔命中
書舍人高公釴文其事刻于碑詔既至而未有碑石惟
清方命使採石於雲中郡未還及修衞公廟鏟其西得
一石方而長其下有刻出張字歴然可辨工人持以獻
惟清惟清喜曰天賜吾之碑石即召從事視之立且驚
且異因起賀而白前夢於是以石為碑刻高公之文焉
(出宣室志)
王璠
太和中王璠廉問丹陽因溝其城既鑿深數尺得一石
銘文曰山有石石有玉玉有瑕即休也工人得之具以
事告白獻於璠詳其義久而不能解即命僚佐辨之皆
無能析其理者數日有一叟請謁璠之吏且密謂曰吾
聞王公得石銘今有辨者乎吏曰公方念之其義為何
如耶君即能究耶叟曰是不祥也夫山有石石有玉玉
有瑕即休也皆敘王公之世也且公之先曰崟崟生礎
以文而觀是山有石也礎生璠是石有玉也璠之子曰
瑕休是玉有瑕即休休者絶之兆推是而辨其絶緒乎
吏謝之叟言竟而去至太和九年冬璠卒夷其宗果符
叟之觧也(出宣室志)
柳光
太和中有柳光者嘗南遊因行山道會日晩誤入山崦
中松引盤曲行數里至一石室雲水環擁清泉交噴室
有茵榻若人居者前對霞翠固非人境光因臨流凝佇
忽見一缶合於地光即啟之其缶下有泉周不盡尺其
水清激舉巵以飲若甘醴盡十餘巵而已醉甚遂偃於
榻及曉方寤因視石壁有彫刻文字極多遂寫其字置
於袖詞曰武之在夘堯王八季我棄其寢我去其扆深
深然高高然人不吾知又不吾謂由今之後二百餘祀
焰焰其光和和其始東方有兔小首元尾經過吾道来
至吾里飲吾泉以醉登吾榻而寐刻乎其壁奥乎其義
人誰以辨其東平子光先閱閱而異之遂行出徑數十步
回望其室盡亡見矣光究之不得有吕生者視而解之
未幾告曰吾盡詳矣此乃得道者語也夫唐氏之初建
號武德武之二年其歲己夘則武之在夘其義見矣蓋
武德二年也堯王者謂高祖之號神堯曰八季者亦二
年也我棄其寢我去其扆者言其去蓋絶去之時乃武德
二年也深深然高高然人不吾知又不吾謂者言其𨼆
而人不知也由今之後二百餘祀者言君之来也且唐
氏之初今果二百餘矣焰焰其光和和其始者焰焰其
光謂歲在丁未也焰者火豈非南方之丙丁之謂乎未
亦火之位也和和其始謂今天子建號曰太和其始蓋
元年也東方有兔小首元尾者叙君之名氏東方甲乙
木也兔者卯也卯以附木是柳字也小首元尾者是光
也經吾道来吾里言君之来也飲吾泉以醉登吾榻而
寐言君之止也刻乎其壁奥乎其義誰人以辨其東平
子謂其義奥而𨼆獨吾能辨之東平吾之邑也益又信
矣如是而辨果得道者之遺記也(出宣室志)
李福
洛京北邙太清觀鐘樓唐咸通年中忽然摧塌有屋檁
一條其中空虚每撑動觸動轉内敲磕有聲人遂相𫝊
来競觀之道士李威儀不欲聚人乃令破之於其間得
一黑漆板上有陷金之字曰山水誰無言元年遇福重
脩道士齎呈洛中諸官皆不能詳之李福相公罷鎮西
川歸洛見此𨼆文反覆詳讀數四遂謂觀主曰但請度
工鳩徒當以俸餘之金獨力完葺也百年之前智者勒
其志已冥合今日安得不重興觀宇乎洎觀成或請其
由福曰山水誰無言者今上御名也(咸通名漼也)元年遇福
者福元之初作鎮獲俸而迴福其不修復待何人者哉
(出玉堂閒話)
熊博
熊博者本建安津吏岸崩得一古塚藤蔓纏其棺旁有
石銘云欲陷不陷被藤縛欲落不落被沙閣五百年後
遇熊博博時貧老僧率錢葬之博後至建州刺史(出稽神錄)
王敬之
故鄴都之西北門曰芳林鄉齊村民王敬之編戶中尤
貧者常以樵蘇為業丙午歲秋九月因掘一株銅雀臺
下其地欻然小陷隨而鍤之三尺許得一蒼石大如盆
遂力索之石忽破為二若摧殼然中有蒼石匣長尺有
咫厚三寸廣四寸敬之駭内諸畚中以歸潔之以水則
温潤昭爛真竒寳也四傍及背引起龍&KR0750;鳳翥及花葩
之状雕鏤竒詭殆非人工徐啓之中有白玉板上刻大
篆六行文曰上土巴灰除虚除伊尹東北八九餘秦趙
多應分五玉白絲竹木子世世居但看六六百中外世
主留難如國如於是敬之持以獻魏帥樂彦真彦真賚
以束帛而蠲其地征焉亦無能洞達其𨼆詞者噫當曹
氏石氏高氏之代斯則鄴之王氣休運所鍾於是諸賢
衆矣焉知不有隂覩後代總括風雲幅裂山河之事而
瘞玉以䜟之今石既出其事將兆矣(出皇甫牧玉匣記)
王承檢
王蜀秦州節度使王承檢築防蕃城至土邽山下獲瓦
棺内無屍唯有一片舌肉色紅潤堅如鐡石其舌上只
有髑髏中有一古錢有二蠅振然飛去片石刻篆字曰
大隋開皇二年渭州刺史張崇妻夫人王氏年二十五
嫁於崇三年而娠惡其姙娠遂卒銘曰車道之北邽山
之陽深深葬玉鬱鬱埋香刻斯貞石煥乎遺芳地變陵
谷嶮列城隍乾德丙年壊者合郎是歲偽乾德六年丙
子歲也言壞者合郎即王承檢小字也(出玉溪縮事)
太平廣記卷三百九十二
