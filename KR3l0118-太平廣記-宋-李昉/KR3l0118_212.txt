太平廣記卷二百十二
畫三
吳道玄馮紹正張藻
陳閎韋無忝盧稜伽
畢宏淨域寺資聖寺
老君廟金橋圖崔圓壁
吳道玄
唐吳道玄字道子陽翟人也少孤貧天授之性年未弱
冠窮丹青之妙浪跡東洛玄宗知其名召入供奉大略
宗師張僧繇千變萬狀縱横過之兩都寺觀圖畫牆壁
四十餘間變像即同人相詭狀無一同者其見在為人
所覩之妙者上都興唐侍御注金剛經院兼自題經文
慈恩寺㙮前面文殊普賢西面降魔盤龍等又小殿前
門菩薩景公寺地獄帝釋龍神永夀寺中三門兩神皆
妙絶當時朱景玄云有舊家人尹老年八十餘嘗云見
吳生畫中門内神圓光最在後一筆成當時坊市老幼
日數百人競候觀之縳闌施錢帛與之齊及下筆之時
望者如堵風落電轉規成月圓諠呼之聲驚動坊邑或
謂之神也又景公寺老僧玄縱云吳生畫此地獄變成
之後都人咸觀皆懼罪修善兩市屠沽魚肉不售又開
元中駕幸東洛吳生與裴旻張旭相遇各陳所能裴劒
舞一曲張書一壁吳畫一壁都邑人士一日之中獲覩
三絶又畫玄元廟五聖千官宫殿冠冕勢傾雲龍心若
造化故杜員外甫詩云妙絶動宫牆也又玄宗天寶中
忽思蜀中嘉陵江山水遂假吳生驛遞令往寫貎及迴
日帝問其狀奏云臣無粉本並記在心遣於大同殿圖
之嘉陵江三百里山水一日而畢時有李將軍山水擅
名亦畫大同殿壁數月方畢玄宗云李思訓數月之功
吳道玄一日之跡皆極其妙也又畫殿内五龍鱗甲飛
動每欲大雨即生煙霧吳生常持金剛經自此識本身
當天寶中有楊庭光與之齊名潛畫吳生真於講席衆
人之中引吳觀之一見便驚語庭光云老夫衰醜何用
圖之因斯歎伏其畫人物佛像鬼神禽獸山水臺殿草
木皆神妙也國朝第一張懷瓘云吳生畫張僧繇後身
斯言當矣(出唐畫斷)
又開元中將軍裴旻居母喪詣道子請於東都天宫寺
畫神鬼數壁以資冥助道子答曰廢畫已久若將軍有
意為吾纏結舞劒一曲庶因猛勵獲通幽冥旻於是脱
去縗服若常時裝飾走馬如飛左旋右抽擲劒入雲高
數十丈若電光下射旻引手執鞘承之劒透室而入觀
者數千百人無不驚慄道子於是援毫圖壁䬃然風起
為天下之壯觀道子平生所畫得意無出於此(出獨異志)
又道子訪僧請茶僧不加禮遂請筆硯於壁上畫驢一
頭而去一夜僧房家具並踏破被惱亂不可堪僧知是
道子懇邀到院祈求乃塗却畫處(出盧氏雜說)
又西明慈恩多名畫慈恩㙮前壁有濕耳獅子趺心花
為時所重聖善敬愛亦有古畫聖善木㙮院多鄭廣文
畫并書敬愛山亭院有雉尾若真砂于上有進士房魯
題名處後有人題詩曰姚家新壻是房郎未解芳顔意
欲狂見說正調穿羽箭莫教射破寺家牆寺西北角有
病龍院並吳畫(出盧氏雜說)
馮紹正
唐開元關輔大旱京師闕雨尤甚亟命大臣遍禱於山
澤間而無感應上於龍池新剏一殿因召少府監馮紹
正令於四壁各圖一龍紹正乃先於西壁畫素龍竒狀
蜿蜒如欲振躍繪事未半若風雲隨筆而生上及從官
於壁下觀之鱗甲皆濕設色未終有白氣若簷廡間出
入于池中波濤洶湧雷電隨起侍御數百人皆見白龍
自波際乘雲氣而上俄頃隂雲四布風雨暴作不終日
而甘澤遍於畿内(出明皇雜錄)
張藻
唐張藻衣冠文學時之名流松石山水擅當代名唯松
樹特出古今能用筆常以手握雙管亦一時齊下一為
生枝一為枯枝氣傲煙霧勢踰風雨其槎枿鱗皴之質
隨意縱横生枝則潤合春澤枯枝則乾裂秋風其山水
之狀則高低秀絶咫尺深重石突欲落泉噴如吼其近
也逼人而寒其遠也極天之淨圖障在人間最多今寶
應寺西院山水松石具有題記精巧之跡也松石山水
並居神品(出畫斷)
又後士人家有張藻松石障士人云兵部李員外約好
畫成癖知而購之其家弱妻已練為衣裏矣唯得兩幅
雙栢一石在焉嗟惋久之(出名畫記)
陳閎
唐陳閎會稽人以能寫真人物子女等本道薦之玄宗
開元中召入供奉每令寫御容妙絶當時玄宗射豬鹿
兔按鷹等并按舞圖真容皆受詔寫貎又太清宫肅宗
真容匪唯龍頭鳳姿日角月宇之狀而筆力遒潤風彩
英逸合符應瑞天假其能也國朝閻令公之後一人而
已今咸宜觀天尊殿内畫上仙圖及當時供奉道士等
真皆其蹤也又曾為故吏部侍郎徐畫本行經幡二口
有女能織成妙絶無並唯寫真人神人物子女等妙品
上上(出畫斷)
韋無忝
唐韋無忝京兆人也玄宗朝以畫馬異獸擅其名時稱
韋畫四足無不妙也曾見貎外國所獻獅子酷似其真
後獅子放歸本國唯畫者在圖時因觀覽百獸見之皆
懼又玄宗時獵一箭中兩野豬詔於玄武北門寫貌傳
在人間英妙之極也夫以百獸之性有雄毅逸羣之駿
有馴擾之良爪距既殊毛鬛各異前輩或狀其怒則張
口善則垂頭若展一筆以辨其性情奮一毛而知其名
字古所未能也韋公能之異獸圖破分人家往往有之
京都寺觀無畫處其畫獸等妙品上上(出畫斷)
盧稜伽
唐盧稜伽吳道玄弟子也畫迹似吳但才力有限頗能
細畫咫尺間山水寥廓物像精備經變佛事是其所長
吳生嘗於京師畫總持寺三門大獲衆貨稜伽乃竊畫
莊嚴寺三門銳思開張頗臻其妙一日吳生忽見之驚
歎曰此子筆力常時不及我今乃𩔖我是子也精爽盡
於此矣居一月稜伽果卒(出名畫記)
畢宏
唐畢宏大歴二年為給事中畫松石於左省廳壁好事
者皆詩之改京兆少尹為右庶子樹石擅名於代樹木
改步變古自宏始也(出名畫記)
淨域寺
唐大穆皇后宅寺僧云三階院門外是神堯皇帝射孔
雀處襌院門内外游自記云王昭𨼆畫門西裏面和修
吉龍王有靈門内之西火目藥叉及北方天王甚竒猛
門東裏面賢門也野义部落鬼首上蟠蛇汗煙可懼東
廊樹石嶮怪高僧亦怪西廊萬夀菩薩院門裏南壁皇
甫軫畫鬼神及雕形勢若脱(出酉陽雜爼)
資聖寺
資聖寺中門忩門吳道子畫高僧韋述讚李嚴書中三
門外兩面上層不知何人畫人物頗𩔖閻今寺西廊北
隅楊坦畫近㙮天女明睇將舞圖㙮院北堂有鐡觀音
高三丈餘觀音院兩廊四十二賢聖韓幹畫元載讚東
廊北散馬不意見者如將嘶蹀聖僧中龍樹商船和循
絶妙團㙮上菩薩李貞畫四面花鳥邊鸞畫當藥上菩
薩頂上茙葵尤佳㙮中藏千部法華經詞人作諸畫連
句栢梁體吳生畫勇矛戟攢出竒騁變勢萬端蒼蒼鬼
怪層壁寬覩之忽忽毛髮寒稜伽效之力所癉李真周
昉優劣難活禽生卉推邊鸞花方嫰彩猶未乾韓幹變
態如激湍惜哉壁畫勢未殫後人新畫何漫汗(出酉陽雜爼)
老君廟
東郡北邙山有玄元觀觀南有老君廟臺殿高敞下瞰
伊洛神仙泥塑之像皆開元中楊惠之所製竒巧精嚴
見者增敬壁有吳道玄畫五聖真容及老子化胡經事
丹青妙絶古今無比杜工部詩云配極玄都閟憑高禁
籞長守祧嚴具禮掌節鎮非常碧瓦初寒外金莖一氣
旁山河扶繡戸日月近雕梁仙李蟠根大猗蘭奕葉光
世家遺舊史道德付今王畫手看前輩吳生遠擅場森
羅迴地軸妙絶動宫牆五聖聯龍衮千官列雁行冕旒
俱秀發旌旆盡飛揚翠栢深留景紅棃迥得霜風筝吹
玉柱露井凍銀牀身退卑周室經傳拱漢皇谷神如不
死養拙更何鄉(出劇談錄)
金橋圖
玄宗封泰山迴車駕次上黨潞之父老負擔壺漿遠近
迎謁上皆親加存問受其獻饋錫賚有差父老有先與
上相識者上悉賜以酒食與之話舊故所過村部必令
詢訪孤老喪疾之家加弔恤之父老欣欣然莫不瞻戴
叩乞駐留焉及車駕過金橋(橋在潞州)御路縈轉上見數千
里間旗纛鮮潔羽衛齊整謂左右曰張說言我勒兵三
十萬旌旂經千里間陜右上黨至于太原(見后土碑)真才子
也左右皆稱萬歲上遂召吳道玄韋無忝陳閎令同製
金橋圖聖容及上所乘照夜白馬陳閎主之橋梁山水
車輿人物草樹鷹鳥器仗帷幕吳道玄主之狗馬驢騾
牛羊槖駞猫猴豬&KR0008;四足之屬韋無忝主之圖成時謂
三絶焉(出開天𫝊信記)
崔圓壁
安禄山之䧟兩京王維鄭虔張通皆處於賊庭洎尅復
俱囚於楊國忠舊宅崔相國圓因召於私第令畫名畫
數壁當時皆以圓勲貴莫二望其救解故運思精深頗
極能事故皆獲寬典至於貶降亦獲善地(出明皇雜錄)
太平廣記卷二百十二
