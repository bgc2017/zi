太平廣記卷八十五
異人五
趙知微擊竹子張濬
金州道人李生徐明府
華隂店嫗李客蜀城賣藥人
劉處士張武茅山道士
逆旅客教坊樂人子蔣舜卿
趙知微
九華山道士趙知微乃皇甫玄真之師少有凌雲之志
入兹山結廬於鳳皇嶺前諷誦道書鍊志幽寂蕙蘭以
為服松栢以為糧趙數十年遂臻玄牝由是好竒之士
多從之玄真既申弟子禮服勤執敬亦十五年至咸通
辛卯歲知微以山中鍊丹須西土藥者乃使玄真來京
師寓於玉芝觀之上清院皇甫枚時居蘭陵里第日與
相從因詢趙君事業玄真曰自吾師得道人不見其惰
容常云分杯結霧之術化竹釣鯔之方吾久得之固耻
為耳去歲中秋自朔霖霪至於望夕玄真謂同門生曰
堪惜良宵而值苦雨語頃趙君忽命侍童曰可備酒果
遂遍召諸生謂曰能昇天柱峰翫月否諸生雖唯應而
竊議以為濃隂駚雨如斯若果行將有墊巾角折屐齒
之事少頃趙君曳杖而出諸生景從既闢荆扉而長天
廓清皓月如晝捫蘿援篠及峰之巔趙君處玄豹之茵
諸生藉芳草列侍俄舉巵酒詠郭景純遊仙詩數篇諸
生有清嘯者步虚者鼔琴者以至寒蟾隐於遠岑方歸
山舍既各就榻而淒風飛雨宛然衆方服其竒致玄真
碁格無敵黃白術復得其要妙壬辰歲春三月歸九華
後亦不更至京洛(出三水小牘)
擊竹子
擊竹子不言姓名亦不知何許人年可三十餘在成都
酒肆中以手持二竹節相學鏗然鳴響有聲可聽以唱
歌應和乞丐於人宛然詞旨皆合道意得錢多飲酒人
莫識之如此則十餘年矣一旦自詣東市賣生藥黃氏
子家從容謂曰余知長者好道復多氣義有日矣今欲
將誠素奉訖得否黃氏子曰君有事但得言之擊竹子
謂曰我乞丐之人也在北門外七里亭橋下盤泊今病
甚多恐不濟若終焉之後敢望特與燒爇今自齎錢兩
貫文充買柴用慎勿觸我之心肝是所託也隂隲自有
相報因留其錢黃氏自不取則固留而去黃氏子翌日
至橋下果見擊竹子卧於蒹葭之上見黃氏子來忻然
感謝徐曰余疾不起復與黃氏子金二斤又曰昨言不
用令人觸我心肝則幸也珍重且辭言訖而逝黃氏子
亦憫然出涕太息者久之遂令人易衣服備棺歛將出
於郊野堆積柴炭祭而焚之即聞異香馥郁林鳥鳴呌
至晚只餘其心終不燃燼復又其大如斗黃氏子收以
歸城速語令人以杖觸之忽聞炮烈其聲如雷人馬皆
駭逡廵有人長尺餘自烟熖中出廼擊竹子也手擊其
竹嘹然有聲杳杳而上黃氏子悔過作禮衆人皆歎竒
異於戲得非不觸其心復在人間乎觸其心便可上賓
乎復欲於黃氏子顯其蜕化乎始知成都廼神仙所聚
之處如擊竹子者亦已多矣大凡不可以貧賤行乞之
士而輕易者焉(出野人閒話)
張濬
黃巢犯闕僖宗幸蜀張濬白身未有名第時在河中永
樂莊居里有一道人或麻衣或羽帔不可親狎一日張
在邨路中行後有喚張三十四郎駕前待爾破賊廻顧
乃是此道人濬曰一布衣爾何階緣而能破賊乎道者
勉其入蜀時濬母有疾未果南行道者乃遺兩粒丹曰
服此可十年無恙濬得藥奉親所疾痊復後歴登台輔
道者亦不復見破賊之說何其驗哉(出北夢𤨏言)
金州道人
金統水在金州巢寇犯闕之年有崔某為安康守大駕
已幸岷峨惟金州地僻戶口晏如忽有一道人詣崔言
事曰方今中原版蕩乘輿播遷宗社陵夷鞠為茂草使
君豈無心殄寇乎崔曰泰山既隤一木搘之可乎客曰
不然所言殄者不必以劔戟爭鋒力戰原野崔曰公將
如何客曰使君境内有黃巢谷金統水知之乎曰不知
請詢其州人州人曰有之客曰巢賊禀此而生請使君
差丁役齎畚鍤同往掘之必有所得乃去州數百里深
山中果有此名號者客遂令尋源而斸之乃使斷其山
岡窮其泉源泉源中有一窟窟中有一黃腰人既逼之
遂舉身自撲呦然而卒穴中又獲寳劔一客又曰吾為
天下破賊訖崔遂西向進劔及黃腰未逾劔利聞巢賊
已平大駕復國矣(出王氏見聞錄)
李生
中和末有明經李生應舉如長安途遇道士同行宿數
日言意相得入關相别因言黃白之術道士曰點化之
事神仙淺術也但世人多貪將以濟其侈故仙道秘之
夫至道不煩仙方簡易今人或貴重其藥艱難其事皆
非也吾觀子性靜而寡欲似可教者今以方授子趣以
濟乏絶而已如遂能不仕亦當不匱衣食如得禄則勿
復為為之則貪也仙道所不許也因手䟽方授之而别
方常藥草數種而已每遇乏絶依方為之無不成者後
及第歴州縣官時時為之所得轉少及為南昌令復為
之絶不成矣從子智修為沙門李以數丸與之智修後
遊鍾離止賣藥家燒銀得二十兩以易衣時劉仁軌為
刺史方好其事為人所告遁而獲免(出稽神錄)
徐明府
金鄉徐明府者隱而有道術人莫能測河南劉崇遠崇
龜從弟也有妹為尼居楚州常有一客尼寓宿忽病勞
瘦甚且死其妹省之衆共見病者身中有氣如飛蟲入
其姊衣中遂不見病者死姊亦病俄而劉氏舉院皆病
病者輒死劉氏既函崇遠求於明府徐曰爾有别業在
金陵可致金陵絹一匹吾為爾療之如言送絹訖翌日
劉氏夢一道士執簡而至以簡徧撫其身身中白氣騰
上如炊既寤遂輕爽能食異於常日頃之徐封絹而至
曰置絹席下寢其上即差矣如其言遂愈已而視其絹
乃畫一持簡道士如所夢者(出稽神錄)
華隂店嫗
楊彦伯廬陵新淦人也童子及第天復辛酉歲赴選至
華隂舍於逆旅時京國多難朝無親識選事不能如期
意甚憂悶會豫章邸吏姓楊鄉里舊知同宿於是因教
已云凡行旅至此未嘗不禱金天必獲夢寐之報縱無
夢則此店之嫗亦能知方來事苟獲一言亦可矣彦伯
因留一日精意以祠之爾夕竟無夢既曙店嫗方迎送
他客又無所言彦伯愈怏怏將行復失其所着鞋詰責
童僕甚喧既即路嫗乃從而呼之曰少年何其喧耶彦
伯因具道其事嫗曰嘻此即神告也夫將行而失其鞋
是事皆不諧矣非徒如此而已也京國將有亂當不可
復振君當百艱備歴然無憂也子之爵禄皆在江淮官
當至門下侍郎彦伯因思之江淮安得有門下侍郎遂
行至長安適會大駕西幸隨至岐隴梁寇圍城三年彦
伯辛苦備至駕既出城彦伯逃還吉州刺史彭珍厚遇
之累攝縣邑偽吳平江西復見選用登朝至戶部侍郎
會臨軒策命齊王彦伯攝門下侍郎行事既受命思店
嫗之言大不悦數月遂卒(出稽神錄)
李客
李客者不言其名嘗披蓑戴笠繋一布囊在城中賣殺
鼠藥以一木鼠記或有人買藥即曰此不惟殺鼠兼能
療人衆病但將拌飡之即愈人惡其鼠藥少有服餌者
有百姓張贊賣書為業父年七十餘久患風疾一日因
鼠囓其文字數卷贊甚怒買藥將以飼鼠贊未寢燈下
見大鼠數頭出爭食之贊言必中其毒倏忽俄見皆有
羽翼望門飛出贊深異之因就李客語之客曰應不是
鼠汝勿誕言贊更求藥言已盡矣從此遁去其父取鼠
殘食之頓覺四體能屈伸下牀履步如舊日(出野人閒話)
蜀城賣藥人
前蜀嘉王頃為親王鎮使理廨置得一鐵鏡下有篆書
十二字人莫能識命工磨拭光可鑒物挂於臺上百里
之内並見復照見市内有一人弄刀鎗賣藥遂喚問此
人云只賣藥元不弄刀鎗嘉王曰吾有鐵鏡照見爾賣
藥者遂不諱仍請鏡看以手劈破肚内鏡於肚中足不
著地冉冉昇空而去竟不知何所人其篆列之如左□
□世□□□□□□□□□□(出王谿編事)
劉處士
張易在洛陽遇處士劉某頗有竒術易恒與之遊劉嘗
賣銀與市中人欠其直劉從易往索之市人既不酬直
且大罵劉劉歸謂易曰彼愚人不識理於是吾當小懲
之不爾必將為土地神靈之所重譴也既夜滅燭就寢
劉牀前熾炭燒藥易寐未熟暗中見一人就爐吹火火
光中識其面乃向之市人也迨曙不復見易後求之問
市人云一夕夢人召去逼使吹火氣殆不續既寤脣腫
氣乏旬日乃愈劉恒為河南尹張全義所禮會與梁太
祖食思魚鱠全義曰吾有客能立致之即召劉劉使掘
小坎汲水滿之垂釣良久即獲魚數頭梁祖大怒曰妖
妄之甚者也即杖背二十械繋於獄翌日將殺之其夕
亡去劉友人為登封令其日至縣謂令曰吾有難從此
逝矣遂去不知所之(出稽神錄)
張武
張武者始為廬江道中一鎮副將頗以拯濟行旅為事
嘗有老僧過其所武謂之曰師年老前店尚遠今夕止
吾廬中可乎僧忻然其鎮將聞之怒曰今南北交戰間
諜如林知此僧為何人而敢留之也僧乃求去武曰吾
業已留師行又益晚但宿無苦也武室中惟有一牀即
以奉其僧已即席地而寢盥濯之備皆自具焉夜數起
視之至五更僧乃起而歎息謂武曰少年乃能如是耶
吾有藥贈子十丸每正旦吞一丸可延十年之夀善自
愛珍重而去出門忽不見武今為常州團練副使有識
者計其年已百歲常自稱七十輕健如故(出稽神錄)
茅山道士
茅山道士陳某壬子歲遊海陵宿於逆旅雨雪方甚有
同宿者身衣單葛欲與同寢而嫌其垢弊乃曰寒雪如
此何以過夜答曰君但卧無以見憂既皆就寢陳竊視
之見懷中出三角碎瓦數片鍊條貫之燒於燈上俄而
火熾一室皆煖陳去衣被乃得寢未明而行竟不復也
(出稽神錄)
逆旅客
大梁逆旅中有客不知所從來恒賣皂莢百莖於市其
莢豐大有異於常日獲百錢輒飲而去有好事者知其
非常人乃與同店而宿及夜穴壁窺之方見鉏治牀前
數尺之地甚熟既而出皂莢實數枚種之少頃即生時
窺之轉復滋長向曙則已垂實矣即自采掇伐去其樹
剉而焚之及明攜之而去自是遂出莫知所之(出稽神錄)
教坊樂人子
教坊樂人有兒年十餘歲恒病黃瘦尤甚忽遇一道士
於路謂之曰汝病食癥耳吾能療之因袖中出藥數丸
使吞之既而復視袖中曰嘻誤矣此辟穀藥也自此當
不食然病亦瘳矣爾必欲食嘗取少木耳食之吾他日
復以食癥藥遺爾也遂去兒歸一二日病愈然其父母
恒以不食為憂竟逼使餌木耳遂飯噉如故已而自悔
曰我餌仙藥而不自知道士許我復送藥來會當再見
乎因白父母求徧歴名山尋訪道士母不許其父許之
曰向使不愈今亦死矣既志堅如此或當有分也遂遣
之今不知所在(出稽神錄)
蔣舜卿
光州檢田官蔣舜卿行山中見一人方採林檎一二枚
與之食因爾不飢家人以為得鬼食不治將病求醫甚
切而不能愈後聞夀春有叟善醫乃往訪之始行一日
宿一所旅店有老父問以所患具告之父曰吾能救之
無煩遠行也出藥方寸匕服之此二林檎如新父收之
去舜卿之飲食如常既歸他日復訪之店與老父俱不
見矣(出稽神錄)
太平廣記卷八十五
