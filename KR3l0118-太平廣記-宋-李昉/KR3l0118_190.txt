太平廣記卷一百九十
將帥二
馬燧嚴振温造
高駢南蠻張濬
劉鄩張勍王建
雜譎智
魏太祖村婦
馬燧
李懷光使徐庭光以精卒六千守長春宫馬燧乃挺身
至城下呼庭光庭光則拜於城下燧度庭光心已屈乃
謂曰我來自朝廷可西面受命庭光復西拜燧曰公等
皆祿山已來首建大勲四十餘年功伐最高奈何棄祖
父之勲力為族滅之計耶從吾言非止免罪富貴可圖
也賊徒皆不對燧曰爾以吾言不誠皆相去數步爾當
射我乃披襟示之庭光感泣俯伏軍士亦泣乃率其下
出降燧乃以數騎徑入城處之不疑莫不畏伏衆大呼
曰復得為王人矣渾瑊私謂參佐曰瑊謂馬公用兵與
僕不相遠但怪累敗田悅今覩其行師料敵不遠遠矣
燧勇力智彊常先計後戰將戰親自號令士卒無不感
動戰皆决死未嘗奔北兵勝冠於一時然力能擒田悅
而不能納蕃師偽疑而保其必盟平涼之會為結贊所
紿關中搖動此所謂才有餘而心不正(出譚賓錄)
嚴振
德宗鑾駕之幸梁洋中書舍人齊映為之御下洋州青
源川見旌旗蔽野上心方駭謂泚兵有諳疾路者透秦
嶺而要焉俄見梁帥嚴振具櫜鞬拜御馬前具言君臣
亂離嗚咽流涕上大喜口敕昇奬令振上馬前去與朕
作主人映身本短小聲氣抑揚乃曰嚴振合與至尊導
馬御膳自有所司頃之上次洋州行在召映責以儒生
不達時變煙塵時須姑息戎帥映伏奏曰山南士庶只
知有嚴振不知有陛下今者天威親臨令巴蜀士民知
天子之尊亦足以盡振為臣子之節上深嘉歎振聞特
拜謝映時議許映(出乾&KR0871;子)
温造
憲宗之代戎羯亂華四方徵師以盡邊患詔下南梁起
甲士五千人令赴關下將起帥人作叛逐其帥又懼朝
廷討伐因團集拒命者歲餘憲宗深以為患擇帥者久
之京兆尹温造請行憲宗問其兵儲所費温曰不請寸
兵尺刃而行至其界梁人覘其所來止一儒生皆相賀
曰朝廷必不問其罪復何患乎温但宣詔敕安存至則
一無所問然梁帥負過出入者皆不捨器仗温亦不誡
之他日毬場中設樂三軍下士並任執𢃄弓劒赴之遂
令於長廊之下就食坐筵之前臨階南北兩行長索二
條令軍人各於面前索上掛其弓劒而食逡廵行酒至
鼓噪一聲兩頭齊抨其索則弓劒去地三丈餘矣軍人
大亂無以施其勇然後闔戸而斬之五千餘人更無噍
𩔖其間有百姓隨親情及替人有赴設來者甚多並玉
石一槩矣南梁人自爾累世不敢復叛余二十年前職於
斯故老尚歴歴而記之矣(出王氏見聞)
高駢
咸通中南蠻圍西川朝廷命太尉高駢自天平軍威鎮
成都戎車未届乃先以帛書軍號其上仍書一符於郵
亭逓之以壯軍聲蠻酋懲交阯之敗望風而遁先是府
無羅郭南宼纔至遽成煨燼士民無久安之計駢乃規
畫地圖版築焉慮畚鍤將施亭堠有警乃命門僧景僊
奉使入南詔宣言躬自廵邊自下手築城日舉烽直至
大渡河凡九十三日樓櫓矗然旌旆竟不行而驃信讋
慄不假兵以詐勝斯之謂也(出北夢瑣言)
南蠻
唐南蠻侵軼西川苦無亭障自咸通已後劍南苦之牛
叢尚書作鎮為蠻宼憑凌無以抗拒高駢自東平移鎮
成都蠻猶傅蜀城駢先選驍銳救急人人背神符一道
蠻覘知之望風而遁爾後僖宗幸蜀深疑作梗乃許降
公主蠻王以連婣大國喜幸逾常因命宰相趙隆眉楊
竒鯤叚義宗來朝行在且迎公主高太尉自淮海飛章
云南蠻心膂唯此數人請止而鴆之迄僖宗還京南方
無虞用高公之策也楊竒鯤輩皆有詞藻途中詩云風
裏浪花吹又白雨中嵐影洗還青江鷗聚處窗前見林
狖啼時枕上聽詞甚清美(出北夢瑣言)
張濬
張相濬富於權略素不知兵昭宗朝親統扈駕六師往
討太原遂至失律䧟其副帥侍郎孫揆尋謀班師路由
平陽平陽即蒲之屬郡也牧守姓張即蒲帥王珂之大
校珂變詐難測復慮軍旅經過落其詭計濬乃先數程
而行洎於平陽之傳舍六軍相次由隂地關而進濬深
忌晉牧復不敢除之張於一舍郊迎既駐郵亭濬令張
使君升廳茶酒設食畢復命茶酒不令暫起仍留晩食
食訖已晡時又不令起即更茶數甌至張燈乃許辭
去自旦及暮不交一言口中咀少物遙觀一如交談之
狀珂性多疑動有警察時偵事者尋已密報之云敕史
與相國密話竟夕珂果疑召張問之曰相國與爾自旦
至暮所話何對云及不交言王殊不信謂其不誠戮之
六師乃假途歸京了無纖慮後判邦計諸路各致紈綺
之𩔖並不受之乃命專人面付之曰爾述吾意以此物
改充軍行所費之物鍋幕布槽啖馬藥土産所共之物
咸請備之於是諸藩鎮欣然奉之以至軍行十萬所要
無闕皆心匠之所規畫梁祖忌之潜令刺客殺之於長
水莊上(出玉堂閒話)
劉鄩
後唐晉王之入魏博也梁將劉鄩先屯洹水寂若無人
因令覘之云城上有旗幟來往晉王曰劉鄩多計未可
輕進更令審探乃縳芻為人縛旗於上以驢負之循堞
而行故旗幟嬰城不息問城中羸者曰軍已去二日矣
果趨黃澤欲宼太原以霖潦不克進計謀如是(出北夢瑣言)
張勍
偽蜀先主王建始攻圍成都三年未下其紀綱之僕有
無頼輕生勇悍者百輩人莫敵也建嘗以美言㗖之曰
西川號為錦花城一旦收尅玉帛子女恣我兒輩快活
也他日陳敬瑄田令孜以城降翌日赴府預戒驕暴諸
子曰我與爾累年戰闘出死入生來日便是我一家也
入城之後但管富貴即不得恣横不適來差張勍作斬
斫馬步使責辯於渠女輩不得輒犯若把到我面前足
可矜恕或被當下斬却非我能救諸子聞戒各務戢斂
然張勍胸上打人堆疊通衢莫有敢犯識者以建能戒
能惜不䧟人於刑仁恕之比也(出北夢瑣言)
王建
卭黎之間有淺蠻焉世襲王號曰劉王楊王郝王歲支
西川衣賜三千分俾其偵雲南動静雲南亦資其覘成
都盈虛持兩端而求利也每元戎下車即率界上酋長
詣府庭號曰參元戎上聞自謂威惠所致其未參間潛
禀於都押衙且俟可否或元戎慰撫大將間稍至乖方
即教甚紛紜時帥臣多是文儒不欲生事以是都押頼
之亦要姑息蠻蜑憑凌若無亭障抑此之由也王建始
鎮蜀絕其舊賜斬都押衙山行章以令之卭峽之南不
立一堠不戍一卒十年不敢犯境末年命大將許存征
蠻為三王洩漏軍機於是召三王而斬之時號因斷也
昔日之患三王非不知也時不利也故曰有非常之功
許公之謂也先是唐咸通中有天竺三藏僧經過成都
曉五天湖語通大小乘經律論以北天竺與雲南接境
欲假途而還為蜀察事者識之縶於成都府具得所記
朝廷次第文字蓋曾入内道場也是知外國來廷者安
知非奸細乎(出北夢瑣言)
雜譎智
魏太祖
魏武少時常與袁紹好為遊俠觀人新婚因潜入主人
園中夜呌呼云有偷兒至廬中人皆出觀帝乃抽刃劫
新婦與紹還出失道墜枳棘中紹不能動帝復大呌偷
兒今在此紹惶廹自擲出俱免魏武又嘗云人欲危已
已輒心動因語所親小人曰汝懷刃密來我心必動便
戮汝汝但勿言當後相報侍者信焉遂斬之謀逆者挫
氣矣又袁紹年少時曾夜遣人以劒擲魏武少下不著
帝揆其後來必高因帖卧牀上劒果高魏武又云我眠
中不可妄近近輒斫人亦不自覺左右宜愼之後乃佯
凍所幸小人竊以被覆之因便斫殺自爾莫敢近之(出小)
(說)
村婦
昭宗為梁主劫遷之後峻奉諸州各蓄甲兵甚衆恣其
劫掠以自給成州有僻遠村墅巨有積貨主將遣二十
餘騎夜掠之既倉卒至罔敢支吾其丈夫並囚縳之罄
搜其貨囊而貯之然後烹豕犬遣其婦女羞饌恣其飲
噉其家嘗收莨菪子其婦女多取之熬搗一如竦末置
於食味中然後飲以濁醪於時藥作竟於腰下拔劔掘
地曰馬入地下去也或欲入火投淵顚而後仆於是婦
女解去良人執縳徐取騎士劒一一斷其頸而瘞之其
馬使人逐官路箠而遣之罔有知者後地土改易方洩
其事(出玉堂閒話)
太平廣記卷一百九十
