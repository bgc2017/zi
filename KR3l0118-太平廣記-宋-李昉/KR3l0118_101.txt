太平廣記卷一百一
釋證三
邢曹進韋氏子殭僧
雞卵許文度玄法寺
商居士黃山瑞像馬子雲
雲花寺觀音李舟惠原
延州婦人鎮州鐵塔渭濱釣者
邢曹進
唐故贈工部尚書邢曹進至德已來河朔之健將也守
職魏郡因為田承嗣所縻曾因討叛飛矢中肩左右與
之拔箭而鏃留於骨微露其末焉即以鐵鉗遣有力者
拔而出之其鏃堅然不可動曹進痛楚計無所施妻孥
輩但為廣修佛事用希慈蔭不數日則以索縛身於牀
復命出之而特牢如故曹進呻吟忍耐俟死而已忽因
晝寢夢一胡僧立於庭中曹進則以所苦訴之胡僧久
而謂曰能以米汁注於其中當自愈矣及寤言於醫工
醫工曰米汁即泔豈宜潰瘡哉遂令廣詢於人莫有諭
者明日忽有胡僧詣門乞食因遽召入而曹進中堂遥
見乃昨之所夢者也即延之附近告以危苦胡僧曰何
不灌以寒食餳當知其神驗也曹進遂悟餳為米汁況
所見復肖夢中則取之如法以點應手清凉頓減酸疼
其夜其瘡稍癢即令如前鑷之鉗纔及臉鏃已突然而
出後傅藥不旬日而瘥矣吁西方聖人恩祐顯灼乃若
此之明徵乎(出集異記)
韋氏子
韋氏子有服儒而任於唐元和朝者自幼宗儒非儒不
言故以釋氏為胡法非中國宜興有二女長適相里氏
幼適胡氏長夫執外舅之論次夫則反之常敬佛奉教
攻習其文字其有不譯之字讀宜梵音者則屈舌效之
久而益篤及韋氏子寢疾命其子曰我儒家之人非先
王之教不服吾今死矣慎勿為俗態鑄釋飯僧祈祐於
胡神負吾平生之心其子從之既除服而胡氏妻死凶
問到相里氏以其婦臥疾未果訃之俄而疾殆其家泣
而環之且屬纊焉歘若鬼神扶持驟能起坐呼其夫曰
妾季妹死已數月何不相告因泣下嗚咽其夫紿之曰
安得此事賢妹微恙近聞平復荒惑之見未可憑也勿
遽惆悵今疾甚且須將息又泣曰妾妹在此自言今年
十月死甚有所見命吾弟兄來將傳示之昨到地府西
曹之中聞高墉之内冤楚呌悔之聲若先君聲焉觀其
上則火光迸出焰若風雷求入禮覲不可因遥哭呼之
先君隨聲呌曰吾以平生謗佛受苦彌切無曉無夜略
無憩時此中刑名言說不及惟有罄家㢠廻向冥資撰福
可救萬一輪劫而受難希降減但百刻之中一刻暫息
亦可略舒氣耳妹雖宿罪不輕以夫家積善不墮地獄
即當上生天宮也妾以君心若先君亦當受數百年之
責然委形之後且當神化為烏再七飯僧之時可以來
此其夫泣曰洪爐變化物固有之雀為蛤蛇為雉雉為
鴿鳩為鷹田鼠為鴽腐草為螢人為虎為猨為魚為鼈
之類史傳不絶為烏之說豈敢深訝然烏羣之來數皆
數十何以認君之身而加敬乎曰尾底毛白者妾也為
妾謝世人為不善者明則有人誅暗則有鬼誅絲毫不
差因其所迷隨迷受化不見天寶之人多而今人寡乎
蓋為善者少為惡者多是以一厠之内蟲豸萬計一塼
之下螻蟻千萬而昔之名城大邑曠蕩無人美地平原
目斷草莽得非其驗乎多謝世人勉植善業言訖復臥
其夕遂卒其為婦也奉上敬事夫順為長慈處下謙故
合門憐之憫其芳年而變異物無幼無長泣以俟烏及
期烏來者數十唯一止於庭𣗳低枝窺其姑之戸悲鳴
屈曲若有所訴者少長觀之莫不嗚咽徐驗其尾果有
二毛白如霜雪姑引其手而祝之曰吾新婦之將亡也
言當化為烏而尾白若真吾婦也飛止吾手言畢其烏
飛來馴狎就食若素養者食畢而去自是日來求食人
皆知之數月之後烏亦不來(出續玄怪錄)
殭僧
唐元和十三年鄭&KR0632;節度使司空薛公平陳許節度使
李公光顔並准詔各就統所部兵自衛入討東平抵濮
陽南七里駐軍焉居人盡散而村内有窣堵波者中有
殭僧瞪目而坐佛衣在身以物觸之登時塵散衆争集
視填咽累日有許卒郝義曰焉有此事因以刀刺其心
如棖上壤義下塔不三四步捧心大呌一聲而絶李公
遂令摽蕝其事瘞於其下明日陳卒毛清曰豈有此乎
昨者郝義因偶會耳即以刀環築去二齒清下塔不三
四步捧頤大呌一聲而絶李公又令摽蕝其事瘞於其
下自是無敢犯者而軍人祈福乞靈香火大集往環三
四里人稠不得入焉軍人以錢帛衣裝檀施環一二里
而滿焉司空薛公因令軍卒之戰傷瘡重者許其落籍
居不旬日則又從軍東入而所聚之財為盗賊挈去則
無怪矣至今刀瘡齒缺分明猶在(出集異記)
雞卵
唐敬宗皇帝御歷以天下無事視政之餘因廣浮屠教
由是長安中緇徒益多及文宗嗣位親閱萬機思除其
害於人者嘗顧左右曰自吾為天子未能有補於人今
天下幸無兵革吾將盡除害物者使億兆之民指今日
為堯舜之世足矣有不能補化而蠧於物者但言之左
右或對曰獨浮屠氏不能有補於大化而蠧於物亦甚
可以斥去於是文宗病之始命有司詔中外罷緇徒說
佛書義又有請斥其不修教者詔命將行會尚食厨吏
修御膳以鼎烹雞卵方燃火於其下忽聞鼎中有聲極
微如人言者迫而聽之乃羣卵呼觀世音菩薩也聲甚
悽咽似有所訴尚食吏異之具其事上聞文宗命左右
驗之如尚食所奏文帝嘆曰吾不知浮屠氏之力乃如
是耶翌日敕尚食吏無以雞卵為膳因頒詔郡國各於
精舍塑觀世音菩薩像(出宣室志)
許文度
岐陽許文度唐太和中僑居岐陽郡後以病熱近月餘
一日臥於榻若沉醉狀後數日始寤初文度夢有衣黃
袍數輩與俱行田野四望間寂然無雞犬聲且不知幾
百里其時天景曛晦愁思如結有黃袍者謂文度曰子
無苦夫夀之與夭固有涯矣雖聖人安能逃其數文度
忽悟身已死恐甚又行十餘里至一水盡目無際波若
黑色杳不知其深淺黃衣人俱履水而去獨文度懼不
敢涉已而有二金人皆長五寸餘竒光皎然自水上來
黃衣者望見金人沮色震慄即辟易馳去不敢偷視二
金人謂文度曰汝何為來地府中我今挈汝歸生途慎
無恐文度懼稍解因再拜謝之於是金人與文度偕行
數十里俄望見里門喜不勝忽聞有厲聲呼文度者文
度悸而醒見妻子方泣於前且竒且嘆而羸憊不能運
支體故未暇語其事後旬日疾少間策而步於庭忽見
二金人皆長五寸餘在佛舍下即昔時夢中所見者視
其儀狀無毫縷之異心益竒之始以其事告於妻妻曰
昨者以君病且亟妾憂不解然常聞釋氏有救苦之力
由是棄資玩鑄二金人之像每清旦常具食祭之自是
君之苦亦除盖其力也文度感二金人報效之速不
食生牢常閱佛書因盡窮其指歸焉(出宣室志)
玄法寺
長安安邑坊玄法寺者本里人張頻宅也頻嘗供養一
僧念法華經為業積十餘年張門人譖僧通其婢因以
他事殺之僧死後合宅常聞經聲不絶張尋知其冤慙
悔不及因舍宅為寺(出酉陽雜俎)
商居士
有商居士者三河縣人年七歲能通佛氏書里人異之
後廬於三河縣西田中有佛書數百編手卷目閱未嘗
廢一日從而師者百輩往往獨遊城邑偕其行者聞居
士每運支體瓏然若戞玉之音聽者竒之或曰居士之
骨真鏁骨也夫鏁骨連絡如蔓故動搖支體則有清越
之聲固其然矣昔聞佛氏書言佛身有舍利骨菩薩之
身有鏁骨今商居士者豈非菩薩乎然愚俗之人固不
可辨也居士後年九十餘一日湯沐具冠帶悉召門弟
子會食因告之曰吾年九十矣今旦暮且死汝當以火
燼吾尸慎無逆吾旨門弟子泣曰謹聽命是夕坐而卒
後三日門弟子焚居士於野及視其骨果鏁骨也支體
連貫若紉綴之狀風一拂則纖韻徐引於是里人競施
金錢建一塔以居士鏁骨瘞於塔中(出宣室志)
黃山瑞像
魯郡任城野黃山瑞像蓋生於石狀如胚混焉昔有採
梠者山中見像因往祈禱如願必得由是遠近觀者數
千人知盜官恐有姦起因命石工破山石輦瑞像致之
邑中大寺門樓下於是邑人於寺建大齋凡會數千人
齋畢衆散日方午忽然大風黑雲覆寺雲中火起電擊
門樓飛雨河注邑人驚曰門樓災矣先是僧造門樓高
百餘尺未施丹艧而樓勢東傾以大木撑之及雨止樓
已正矣蓋鬼神以像故而共扶持焉(出紀聞)
馬子雲
涇縣尉馬子雲為人數竒以孝廉三任為涇縣尉皆數
月丁憂而去在官日充本郡租綱赴京途由淮水遇風
船溺凡沉官米萬斛由是大被拘繫子雲在繫乃專心
念佛凡經五年後遇赦得出因逃於南陵山寺中常一
食齋天寶十年卒於涇縣先謂人曰吾為人坎軻遂精
持内教今西方業成當往生安樂世界爾明日沐浴衣
新衣端坐合掌俄而異香滿戸子雲喜曰化佛來矣且
迎吾行言訖而歿(出紀聞)
雲花寺觀音
長安雲花寺有觀音堂在寺西北隅大中末百姓屈巖
患瘡且死夢一菩薩摩其瘡曰我在雲花寺巖驚覺汗
流數日而愈因詣寺尋檢至聖畫堂見菩薩一如其覩
傾城百姓瞻禮巖遂立社建堂移之(出酉陽雜俎)
李舟
唐虔州刺史李舟與妹書曰釋迦生中國設教如周孔
周孔生西方設教如釋迦天堂無則已有則君子登地
獄無則已有則小人入識者以為知言(出國史補)
惠原
沙門惠原本姓春氏義陽人也少以弓弩為業至武陵
山射一孕鹿將死能言曰吾先身只殺汝汝今遂併殺
害我母子既是緣對應為汝死復向言曰吾尋當成佛
也汝可行善生生代代勿復結冤惠原即悟前緣遂落
髮於鹿死之處而置迦藍名耆闍窟山寺王融别傳言
惠死後十年有人於武當山下見之(出朗州圖經)
延州婦人
昔延州有婦人白晳頗有姿貌年可二十四五孤行城
市年少之子悉與之遊狎眤薦枕一無所却數年而歿
州人莫不悲惜共醵喪具為之葬焉以其無家瘞於道
左大歷中忽有胡僧自西域來見墓遂趺坐具敬禮焚
香圍繞讚嘆數日人見謂曰此一淫縱女子人盡夫也
以其無屬故瘞於此和尚何敬耶僧曰非檀越所知斯
乃大聖慈悲喜捨世俗之欲無不徇焉此即鏁骨菩薩
順緣已盡聖者云耳不信即啓以驗之衆人即開墓視
遍身之骨鉤結皆如鏁狀果如僧言州人異之為設大
齋起塔焉(出續玄怪記)
鎮州鐵塔
唐天祐中太原僧惠照因夢鎮州南三十里廢相國寺
中埋鐵塔特往訪之至界上為元戎王中令鎔所知延
在衙署供養衙將任友義慮是隣道諜人或致不測懇
要詰而逐之元戎始疑惠具以尋塔為對遽差於府南
三十里訪之果得相國寺古基掘其殿砌之前得鐵塔
上刻三千人姓名悉是見在常山將校親軍唯任友義
一人無名乃知冥數前定刻斯塔者何神異哉(出北夢瑣言)
渭濱釣者
清渭之濱民家之子有好垂釣者不農不商以香餌為
業自壯及中年所取不知其紀極仍得任公子之術多
以油煎燕肉置於纖鉤其取鮮鱗如寄之於潭瀨其家
數口衣食綸竿是頼忽一日垂釣於大涯硤竟日無所
得將及日晏忽引共獨蠒頗訝沉重迤邐挽之獲一銅
佛像既悶甚擲之於潭心遂移釣於别浦亦無所得移
時又牽出一銅佛於是折其竿斷其綸終身不復其業
(出玉堂閒話)
太平廣記卷一百一
