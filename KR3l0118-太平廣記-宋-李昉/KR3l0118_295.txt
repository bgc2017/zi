太平廣記卷二百九十五
神五
王僧虔陳悝宫亭廟
安世高曲阿神謝奐
李滔樹伯道侯褚
盧循陳臣張舒
蕭惠明柳積趙文昭
河伯邵敬伯吳興人
劉子卿
王僧虔
宋王僧虔秉政使從事宗寶統作長沙城忽見一傳教
官語曰君何敢壞吾宫室司命官相誅尋時宗寶乃墜
馬其夜僧虔夢見一貴人來通賓從鮮盛語僧虔曰吾
是長沙王吳君此所居之處公何意苦我若爲我速料
理當位至三公僧虔於是立廟自後祈禱無不應(出湘中記)
陳悝
隆安中丹徒民陳悝於江邊作魚簄潮去於簄中得一
女長六尺有容色無衣裳水去不能動卧沙中與語不
應有一人就姦之悝夜夢云我江神也昨失路落君簄
中小人辱我今當白尊神殺之悝不敢歸得潮來自逐
水而去姦者尋亦病死矣(出洽聞記)
宫亭廟
南康宫亭廟殊有神驗晉孝武世有一沙門至廟神像
見之淚出交流因標姓字則是昔友也自說我罪深能
見濟脱不沙門即爲齋戒誦經語曰我欲見卿眞形神
云禀形甚醜不可出也沙門苦請遂化爲蛇身長數丈
垂頭梁上一心聽經目中血出至七日七夜蛇死廟亦
歇絶(出幽明錄)
安世高
安侯世高者安息國王子與大長者共出家學道舍衛
城值主不稱大長者子輒恚世高恒呵戒之周旋二十
八年云當至廣州值亂有一人逢高唾手拔刀曰眞得
汝矣高大笑曰我宿命負對故遠來相償遂殺之有一
少年云此遠國異人而能作吾國言受害無難色將是
神人乎衆皆駭笑世高神識還生安息國復爲王作子
名高安侯年二十復辭王學道十數年語同學云當詣
會稽畢對過廬山訪知識遂過廣州見年少尚在徑投
其家與說昔事大欣喜便隨至會稽過稽山廟呼神共
語廟神蟒形身長數丈淚出世高向之語蟒便去世高
亦還船有一少年上船長跪前受呪願因遂不見謂廣州
客曰向少年即廟神得離惡形矣云廟神即是宿長者
子後廟祝聞有臭氣見大蟒死廟從此神歇前至會稽
入市門值有相打者誤中世高頭即卒廣州客遂事佛
精進(出幽明錄)
曲阿神
曲阿當大埭下有廟晉孝武世有一逸劫官司十人追
之劫逕至廟跪請求救許上一豬因不覺忽在牀下追
者至覓不見羣吏悉見入門又無出處因請曰若得劫
者當上大牛少時劫形見吏即縛將去劫因云神靈已
見過度云何有牛猪之異而乖前福言未絶口覺神像
面色有異既出門有大虎張口而來逕奪取劫銜以去
(出神鬼𫝊)
謝奐
青谿小姑廟云是蔣侯第三妹廟中有大榖扶疎鳥常
産育其上太元中謝慶彈殺數頭即覺體中慄然至夜
夢一女子衣裳楚楚怒云此鳥是我所養何故見侵經
日謝卒慶名奐靈運父也(出異苑)
李滔
吳郡桐廬有徐君廟吳時所立左右有爲劫盜非法者
便如拘縳終致討執東陽長山吏李滔以義熙中遭事
在都婦自出料理過廟請乞恩拔銀釵爲願未至富陽
有魚跳落婦前剖腹還得所願釵夫事尋散(出異苑)
樹伯道
餘杭縣有仇王廟由來多神異隆安初縣人樹伯道爲
吏得假將歸於汝南灣覓載見一朱舸中有貴人因求
寄須臾如睡猶聞有聲若劇甚雨俄而至家以問船工
亦云仇王也伯道拜謝而還(出異苑)
侯禇
郯縣西鄉有楊郎廟縣有一人先事之後就祭酒侯禇
求入大道遇譙郡樓無隴詣禇共至祠舍燒神坐器服
無隴乞將一扇經歲無隴聞有乘馬人呼樓無隴數四
聲云汝故不還楊明府扇耶言畢迴騎如去隴遂得瘻
病而死(出異苑)
盧循
義熙四年盧循在廣州陰規逆謀潛遣人到南康廟祈
請既奠牲奏鼓使者獨見一人武冠朱衣中筵而坐曰
盧征虜若起事至此當以水相送六年春循遂率衆直
造長沙遣徐道覆踰嶺至南康裝艦十二艟樓十餘丈
舟裝始辦大雨一日一夜水起四丈道覆凌波而下與
循會巴陵至都而循戰敗不意神速其誅洪潦之降使
之自送也(出述異記)
陳臣
臨川陳臣家大富永初元年臣在齋中坐其宅内有一
町筋竹白日忽見一人長丈許面如方相從竹中出逕
語陳臣我在家多年汝不知今去當令汝知之去一月
許日家大失火奴婢頓死一年中便大貧(出搜神記)
張舒
長山張舒以元嘉九年二月二十四日奄見一人著朱
衣平上幘手捉青柄馬鞭云汝可教便隨我去見素絲
繩繫長梯來下舒上梯仍造大城綺堂洞室地如黃金
有一人長大不巾幘獨坐絳紗帳中語舒曰主者誤取
汝賜汝祕術卜占勿貪錢賄舒亦不覺受之(出異苑)
蕭惠明
宋蕭惠明爲吳興太守郡界有卞山山下有項羽廟相
承云羽多居郡廳事前後太守不敢上廳惠明謂綱紀
曰孔季恭曾爲此郡未聞有災遂命盛設筵榻未幾惠
明忽見一人長丈餘張弓挾矢向之既而不見因發背
旬日殞(出異苑)
柳積
柳積字德封勤苦爲學夜燃木葉以代燈中夕聞窗外
有呼者積出見之有五六人各負一囊傾於屋下如榆
莢語曰與君爲書糧勿憂業不成明旦視之皆漢古錢
計得百二十千乃終其業宋明帝時官至太子舍人(出獨)
(異志)
趙文昭
宋文帝元嘉三年八月吳郡趙文昭字子業爲東宫侍
講宅在清溪橋北與吏部尚書王叔卿隔牆南北嘗秋
夜對月臨溪唱烏棲之詞音旨閒怨忽有一女子衣青
羅之衣絶美云王尚書小娘子欲來訪君文昭問其何
以答曰小娘子聞君謌詠有怨曠之心著清凉之恨故
來願薦枕席言訖而至姿容絶世文昭迷悞恍惚盡忘
他志乃揖而歸從容密室命酒陳筵逓相謌送然後就
寢至曉請去女解金纓留别文昭答琉璃盞後數夜文
昭思之不已偶遊清溪神廟忽見所與琉璃盞在神女
之後及顧其神與畫侍女並是同宿者(出八朝窮怪錄)
河伯
餘杭縣南有上湖湖中央作塘有一人乘馬看戲將三
四人至岑村飲酒小醉暮還時炎熱因下馬入水中枕
石眠馬斷走歸從人悉追馬至暮不返眠覺日已向晡
不見人馬見一婦來年可十六七云女郎再拜日既向
暮此間大可畏君作何計問女郎姓何那得忽相聞復
有一年少年十三四甚了了乘新車車後二十人至呼
上車云大人暫欲相見因迴車而去道中絡繹把火見
城郭邑居既入城進廳事有信幡題云河伯俄見一人
年三十許顔色如畫侍衛繁多相對欣然敕行酒炙云
僕有小女頗聰明欲以給君箕箒此人知神不敢拒逆
便敕備辦令就郎中㛰承白已辦遂絲布單衣紗及袷
絹裙紗衫褌履屐皆精好又給十小吏青衣數十人婦
年可十八九姿容婉媚便成三日經大會客拜閣四日
云禮既有限當發遣去婦以金甌麝香囊與壻别涕泣
而分又與錢十萬藥方三卷云可以施功布德復云十
年當相迎此人歸家遂不肯别㛰辭親出家作道人所
得三卷方一卷脉經一卷湯方一卷丸方周行救療皆
致神驗後母老兄喪因還㛰宦(出幽明錄)
邵敬伯
平原縣西十里舊有社林南燕太上時有邵敬伯者家
於長白山有人寄敬伯一函書言我吳江使也令吾通
問於齊伯吾今須過長白幸君爲通之仍教敬伯但至
社林中取樹葉投之於水當有人出敬伯從之果見人
引入伯懼水其人令敬伯閉目似入水中豁然宫殿宏
麗見一翁年可八九十坐水精牀發函開書曰裕興超
滅侍衛者皆圓眼具甲胄敬伯辭出以刀子贈敬伯曰
好去但持此刀當無水厄矣敬伯出還至社林中而衣
裘初無沾濕果其年宋武帝滅燕敬伯三年居兩河間
夜中忽大水舉村俱没唯敬伯坐一塌牀至曉著岸敬
伯下看之牀乃是一大黿也敬伯死刀子亦失世𫝊社
林下有河伯家(出酉陽雜爼)
吳興人
晉隆安中吳興有人年可二十自號聖公姓謝死已百
年忽詣陳氏宅言是己舊宅可見還不爾燒汝一夕大
火發盡因有鳥毛插地繞宅周匝數重百姓乃起廟(出酉)
(陽雜俎)
劉子卿
宋劉子卿徐州人也居廬山虎溪少好學篤志無倦常
慕幽閒以爲養性恒愛花種樹其江南花木溪庭無不
植者文帝元嘉三年春臨翫之際忽見雙蝶五彩分明
來游花上其大如鷰一日中或三四往復子卿亦訝其
大九旬有三日月朗風清歌吟之際忽聞扣扄有女子
語笑之音子卿異之謂左右曰我居此溪五歲人尚無
能知何有女子而詣我乎此必有異乃出戶見二女各
十六七衣服霞煥容止甚都謂子卿曰君常怪花間之
物感君之愛故來相詣未度君子心若何子卿延之坐
謂二女曰居止僻陋無酒叙情有慙於此一女曰此來
之意豈求酒耶况山月已斜夜將垂曉君子豈有意乎
子卿曰鄙夫唯有茅齋願申繾綣二女東向坐者笑謂
西坐者曰今宵譲姊餘夜可知因起送子卿之室入謂
子卿曰郎閉戶雙棲同衾並枕來夜之歡願同今夕及
曉女乃請去子卿曰幸遂繾綣復更來乎一夕之歡反
生深恨女撫子卿背曰且女妹之期後即次我請出戶
女曰心存意在特望不憂出戶不知蹤跡是夕二女又
至宴如前姊謂妹曰我且去矣昨夜之歡今留與汝汝
勿貪多誤少惑劉郎言訖大笑乘風而去於是同寢卿
問女曰我知卿二人非人間之有願知之女曰但得佳
妻何勞執問乃撫子卿曰郎但申情愛莫問閒事臨曉
將去謂卿曰我姊實非人間之人亦非山精物魅若說
於郎郎必異𫝊故不欲取笑於人代今者因郎契合亦
是因緣慎跡藏心無使人曉即姊妹每旬更至以慰郎
心乃去常十日一至如是數年會寢後子卿遇亂歸鄉
二女遂絶廬山有康王廟去所居二十里餘子卿一日
訪之見廟中泥塑二女神幷壁畫二侍者容貌依稀有
如前遇疑此是之(出八朝窮怪錄)
太平廣記卷二百九十五
