太平廣記卷四百三宋李昉等編
寶四
馬腦犀月鏡
秦寶珊瑚四寳宫
延清室玉如意七寶鞭
犀導王清三寶寶骨
紫靺鞨紫貝魏生
馬腦
帝顓頊時丹邱之國獻馬腦甕以盛甘露帝德所被殊
方入貢以露充於厨也馬腦石𩔖也南方者為上今善
别者馬死則扣其腦而視其色如血者則日行萬里能
騰飛空虚腦色黃者日行千里腦色青者嘶聞數百里
外腦色黑者入水毛鬛不濡日行五百里腦色白者多
力而駑今為器多用赤色者若是人功所製者多不成
器成器亦拙其國人聽馬鳴别其腦色(出王子年拾遺)
犀
犀牛大約似牛而猪頭脚似象蹄有三甲首有二角一在
額上為兕犀一在鼻上挍小為胡帽犀鼻上者皆窘束而
花點少多有奇文牯犀亦有二角皆為毛犀俱粟文堪為
腰帶千百犀中或偶有通者花點大小奇異固無常定有
偏花路通者有頂花大而根花小者謂之倒插通此二種
亦五色無常矣若通白黑分明花點奇差則價計巨萬乃
希世之寶也又有堕羅犀犀中最大一株有重七八觔者
云是牯牛額上者必花多是撒頭豆點也深者堪為銙
散而淺即拍為盤楪器皿之𩔖又有駭雞犀(羣雞見之驚散)辟
塵犀(為婦人簮梳塵不着也)辟水犀(云此犀行於海水為之開色於霧之中不濕矣)明犀
(處於暗室則有光明)此數犀但聞其說即不可得而見也(出嶺表錄異)
月鏡
周靈王起處昆昭之臺有侍臣萇弘巧智如流因而得
侍長夜宴樂或俳諧舞笑有殊俗之技百戲駢列鐘石
並奏亦獻異方珍寳有如玉之人如龍之錦亦有如鏡
之石如石之鏡此石色白如月照面如雪謂之月鏡玉
人皆有機𩔖自能轉動謂之機妍萇弘言於王曰聖德
所招也故周人以弘媚諂而卒殺之流血成石或言成
璧不見其尸矣(出王子年拾遺)
秦寶
漢高祖初入咸陽宫周行府庫金玉珍寶不可稱言其
所驚異者有玉五支燈高七尺五寸下作蟠螭以口銜
燈燈燃則鱗甲皆動煥炳若列星而盈室焉復鑄銅人
十二枚皆高三尺列在一筵上琴筑笙竽各有所執皆
結華彩若生人筵下有二銅管上口高數尺出筵後其
一管空一管内有繩大如指使一人吹空管一人紐繩
則琴筑笙竽皆作與眞樂不異焉玉琴長六尺上安十
三絃二十六徽皆用七寳飾之銘曰璵璠之樂玉笛長
二尺三寸六孔吹之則見車馬山林𨼆嶙相攻吹息亦
不復見銘曰昭華之管有方鏡廣四尺高五尺九寸表
裏洞明人直來照之影則倒見以手掩心而來即見腸
胃五臟歷歷無礙人有疾病在内者則掩心而照之必
知病之所在又女子有邪心則膽張心動秦始皇帝常
以照宫人膽張心動則殺之也高祖悉封閉以待項羽
羽并將以東後不知所在(出西京雜記)
珊瑚
漢宫積草池中有珊瑚高一丈二尺一本三柯上有四
百六十三條是南越王趙佗所獻號曰烽火樹夜有光
常欲然(出西京雜記)
又鬱林郡有珊瑚市海客市珊瑚處也珊瑚碧色一株
株數十枝枝間無葉大者高五六尺尤小者尺餘蛟人
云海上有珊瑚宫漢元封二年鬱林郡獻珊瑚婦人帝
命植於殿前謂之女珊瑚忽柯葉甚茂至靈帝時樹死
咸以為漢室將衰之徵也(出述異記)
又&KR0034;箖國海去都城二千里有飛橋渡海而西至且蘭
國自且蘭有積石積石南有大海海中珊瑚生於水底
大船載鐵網下海中初生之時漸漸似菌經一年挺出
網目間變作黃色支格交錯高者三尺大者丈餘三年
色青似鐵鈔發其根於舶上為絞車舉鐵網而出之故
名其所為珊瑚州久而不採却蠧爛糜朽(出洽聞記)
四寶宫
武帝為七寶牀雜寶按屏風雜寶帳設於桂宫時人謂
之四寶宫(出拾遺錄)
延清室
董偃常卧延清之室以畫石為牀蓋石文如畫也石體
甚輕出郅支國上設紫瑠璃帳火齊屏風列靈麻之燭
以紫玉為盤如屈龍皆雜寶飾之視者於戸外扇偃偃
曰玉石豈須扇而後清涼耶侍者屏扇以手摹之方知
有屏風也偃又以玉精為盤貯冰於膝前玉精與冰同
潔徹侍者言以冰無盤必融濕席乃和玉盤拂之落階
下冰玉俱碎偃更以為樂此玉精千塗國所貢也武帝
以此賜偃哀平之世民皆猶有此器而多殘破王莽之
世不復知所在(出拾遺記)
玉如意
吳孫權時有掘得銅匣長二尺七寸以琉璃為蓋又一
白玉如意所執處皆刻龍虎及蟬形莫能識其由使人
問綜綜博物者也曰昔秦皇以金陵有天子氣平諸山
阜處處埋寶以當王氣此蓋是乎(出酉陽雜俎)
七寶鞭
晉明帝單騎潛入窺王敦營敦覺使騎追之帝奔仍以
七寳鞭顧逆旅嫗扇馬屎王敦追之人見馬屎以為帝
去已遠仍寳鞭不復前追(出世說)
犀導
晉東海蔣潛嘗至不其縣見林下踣一屍已臭爛烏來
食之輒見一小兒長三尺許來驅烏烏乃起如此非一
?異之乃就看之見死人頭上著通天犀導價數萬錢
乃拔取之既去衆烏爭集無復驅者?後以此導上晉
武陵王王薨以襯衆僧王武剛以九萬錢買之後落褚
太宰處褚以餉齊故丞相豫章王王死後内人江夫人
遂斷以為釵每夜輒見一兒繞床頭啼呌云何為見屠
割必當相報終不獨受枉酷江夫人惡之月餘遂薨(出續)
(齊諧記)
玉清三寶
杜陵韋弇字景昭開元中舉進士第寓遊於蜀蜀多勝
地會春末弇與其友數輩為花酒宴雖夜不怠一日有
請者曰郡南去十里有鄭氏亭亭起苑中眞塵外境也
願偕去弇聞其說喜甚遂與俱南出十里得鄭氏亭端
空危危横然四峙門用花闢砌用烟矗弇望之不暇他
視眞所謂塵外境也使者揖弇入既入見亭上有神仙
十數皆極色也凝立若佇半掉雲袂飄飄然其侍列左
右者亦十數紋繡杳𦕈殆不可識有一人望弇而語曰
韋進士來命左右請上亭斜欄層去既上且拜羣仙喜
曰君不聞劉阮事乎今日亦如是願奉一醉將盡春色
君以為何如弇謝曰不意今日得為劉阮幸何甚哉然
則此為何所女郎义何為者願一聞知羣仙曰我玉清
之女也居於此久矣此乃玉清宫也向聞君為下第進
士寓遊至此將以一言奉請又懼君子不顧且貽其辱
是以假鄭氏之亭以命君果副吾志雖然此仙府也雖
云不可滯世間人君居之固無損耳幸不以為疑即命
酒樂宴亭中絲竹盡舉飄然泠然凌玄越冥不為人閒
聲曲酒既酣羣仙曰吾聞唐天子尚神仙吾有新樂一
曲曰紫雲願授聖主君唐人也為吾傳之一進可乎曰
弇一儒也在長安中徒為區區於塵土間望天子門且
不可見之又非知音者曷能致是羣仙曰君既不能吾
將以夢傳於天子可也又曰吾有三寳將以贈君能使
君富敵王侯君受之乃命左右取其寳始出一杯其色
碧而光瑩洞澈顧謂弇曰碧瑤杯也又出一枕似玉微
紅紅蕤枕也又出一小函其色紫亦似玉而瑩澈則過之
曰紫玉函也已而皆授弇弇拜謝别去行未及一里迴
望其亭茫然無有弇異之亦竟不知何所也遂挈其寳
還長安明年下第東遊至廣陵因以其寳集於廣陵市
有胡人見而拜曰此天下之奇寳也雖千萬年人無得
者君何得而有弇以告之因問曰此何寶乎曰乃玉清
眞三寶也遂以數千萬為直而易之弇由是建甲第居
廣陵中為豪士竟卒於白衣也(出宣室志)
寶骨
長安平康坊菩提寺緣李林甫宅在東故建鐘樓於西
寺内有郭令玳瑁鞭及郭令王夫人七寶帳寺主元意
多識故事云李相每至生日常轉請此寺僧就宅設齋
有一僧嘗讚佛施鞍一具賣之價直七萬又僧廣有聲
口經數年次當讚佛因極祝林甫功德冀獲厚襯畢簾
下出綵篚香羅帊籍一物如朽釘長數寸僧歸大失所
望慚惋數日且意大臣不容欺己遂攜至西市示於胡
商索價一千胡見之大笑曰未也更極意言之加至五
百千胡人曰此寶價直一千萬遂與之僧訪其名曰此
寶骨也(出酉陽雜俎)
紫䍪羯
乾元中國家以尅復二京糧餉不給監察御史康云間
為江淮度支率諸江淮商旅百姓五分之一以補時用
洪州江淮之間一都會也云間令錄事參軍李惟燕典
其事有波斯胡人者率一萬五千貫腋下小瓶大如合
拳問其所實詭不實對請率百萬惟燕以所納紿衆難
違其言詐驚曰上人安得此物必貨此當不違價僧試
求五千而去胡人至揚州長史鄧景山知其事以問胡
胡云瓶中是紫䍪羯人得之者為鬼神所護入火不燒
涉水不溺有其物而無其價非明珠雜貨寶所能及也
又率胡人一萬貫胡樂輸其財而不為恨瓶中有珠十
二顆(出廣異記)
紫貝
紫貝即砑螺也儋振夷黎海畔採以為貨南越志云土
產大貝即紫貝也(出嶺表錄異)
魏生
唐安史定後有魏生者少以勲戚歷任王友家財累萬
然其交結不軌之徒由是窮匱為士旅所擯因避亂將
妻入嶺南數年方寧後歸舟行至虔州界因暴雨息後
登岸肆目忽於砂磧閒見一地氣直上衝數十丈從而
尋之石閒見石片如手掌大狀如甕片又𩔖如石半青
半赤甚辨焉試取以歸致之書篋及至家故舊蕩盡無
財賄以求叙錄假屋以居市肆多賈客胡人等舊相識
者哀之皆分以財帛嘗因胡客自為寶會胡客法每年
一度與鄉人大會各閱寶物寶物多者戴帽居於坐上
其餘以次分列召生觀焉生忽憶所拾得物取懷之而
去亦不敢先言之坐於席末食訖諸胡出寶上坐者出
明珠四其大逾徑寸餘胡皆起稽首禮拜其次以下所
出者或三或二悉是寶至坐末諸胡咸笑戲謂生君亦
有寶否生曰有之遂所出懷以示之而自笑三十餘胡
皆起扶生於座首禮拜各足生初為見謔不勝慚悚後
知誠意大驚異其老胡見此石亦有泣者衆遂求生請
市此寶恣其所索生遂大言索百萬衆皆怒之何故辱
吾此寳加至千萬乃已?問胡此寶名何胡云此是某
本國之寶因亂遂失之已經三十餘年我王求募之云
獲者拜國相此歸皆獲厚賞豈止於數百萬哉問其所
用云此寶母也但每月望王自出海岸設壇致祭之以
此置壇上一夕明珠寶貝等皆自聚故名寶母也生得
財倍其先資也(出原化記)
太平廣記卷四百三
