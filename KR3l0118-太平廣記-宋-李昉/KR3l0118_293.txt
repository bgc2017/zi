太平廣記卷二百九十三
神三
度朔君蔣子文葛祚
虞道施顧邵陳氏女
王表石人神聖姑
陳敏費長房胡毋班
張誠之
度朔君
袁紹在冀州有神出河東號度朔君百姓爲立廟廟有
主簿大福陳留蔡庸爲清河太守過謁廟有子名道亡
已三十年度朔君爲庸設酒曰貴子昔來欲相見須臾
子來度朔君自云父祖昔作兖州有人士母病往禱主
簿云君逢天士留待聞西北有鼓聲而君至須臾一客
來著皂單衣頭上五色毛長數寸去復一人著白布單
衣高冠冠似魚頭謂君曰吾昔臨廬山食白李憶之未
久已三千歲日月易得使人悵然君謂士曰先來南海
君也士是書生君明通五經善禮記與士論禮士不如
也士乞救母病君曰卿所居東有故橋人壊之此橋所
行卿母犯之能復橋便差曹公討袁譚使人從廟換千
匹絹君不與曹公遣張郃毁廟未至百里君遣兵數萬
方道而來郃未達二里雲霧繞郃軍不知廟處君語主
簿曹公氣盛宜避之後蘇幷鄰家有神下識君聲云昔
移入胡闊絶三年乃遣人與曹公相聞欲脩故廟地衰
不中居欲寄住公曰甚善治城北樓以居之數日曹公
獵得物大如麑大足色白如雪毛軟滑可愛公以摩面
莫能名也夜聞樓上哭云小兒出行不還太祖拊掌曰
此子言眞衰也晨將數百犬繞樓下犬得氣衰突内外
見有物大如驢自投樓下犬殺之廟神乃絶(出搜神記)
蔣子文
蔣子文廣陵人也嗜酒好色挑撻無度常自謂青骨死
當爲神漢末爲秣陵尉逐賊至鍾山下賊擊傷額因解
綬縳之有頃遂死及吳先主之初其故吏見文於道乘
白馬執白羽侍從如平生見者驚走文追之謂曰我當
爲此土地神以福爾下民爾可宣告百姓爲我立祠不
爾將有大咎是歲夏大疫百姓輒相恐動頗有竊祀之
者矣文又下巫祝吾將大啓祐孫氏宜爲吾立祠不爾
將使蟲入人耳爲災俄而有小蟲如鹿䖟入耳皆死醫
不能治百姓愈恐孫主未之信也又下巫祝若不祀我
將又以大火爲災是歲火災大發一日數十處火及公
宫孫主患之議者以爲鬼有所歸乃不爲厲宜有以撫
之於是使使者封子文爲中都侯次弟子緒爲長水校
尉皆加印綬爲廟堂轉號鍾山爲蔣山今建康東北蔣
山是也自是災厲止息百姓遂大事之陳郡謝玉爲琅
邪内史在京城其年虎暴殺人甚衆有一人以小船載
年少婦以大刀插著船浹暮來至邏將出語云此間頃
來甚多草穢君載細小作此輕行大爲不易可止邏宿
也相問訊既畢邏將適還去其婦上岸便爲虎取去其
夫拔刀大喚欲逐之先奉事蔣侯乃喚求助如此當行
十里忽覺如有一黑衣人爲之導其人隨之當復二十
里見大樹既至一穴虎子聞行聲謂其母至皆走出其
人即其所殺之便挾刀隱樹住良久虎方至便下婦著
地倒牽入穴其人以刀當腰斫斷之虎既死其婦故活
向曉能語問之云虎初取便負著背上臨至而後下之
四體無他止爲草木傷耳扶歸還船明夜夢一人語之
云蔣侯使助汝知否至家殺猪祀焉會稽鄮縣東野有
女子姓吳字望子年十六姿容可愛其鄉里有鼔舞解
神者要之便往緣塘行半路忽見一貴人端正非常貴
人乘船手力十餘整頓令人問望子欲何之具以事對
貴人云我今正往彼便可入船共去望子辭不敢忽然
不見望子既拜神坐見向船中貴人儼然端坐即蔣侯
像也問望子來何遲因擲兩橘與之數數形見遂隆情
好心有所欲輒空中下之嘗思噉鱠一雙鮮鯉隨心而
至望子芳香流聞數里頗有神驗一邑共事奉經三年
望子忽生外意神便絶往來咸寧中太常卿韓伯子某
會稽内史王藴子某光禄大夫劉耽子某同遊蔣山廟
廟有數婦人像甚端正某等醉各指像以戲相配匹即
以其夕三人同夢蔣侯遣傳教相聞曰家子女並醜陋
而猥垂榮顧輒尅某日悉相奉迎某等以其夢指適異
常試往相問而果各得此夢符協如一於是大懼備三
牲詣廟謝罪乞哀又俱夢蔣侯親來降巳曰君等既已
顧之實貪會對尅期垂及豈容方更中悔經少時並亡
劉赤父者夢蔣侯召爲主簿期日促乃往廟陳請母老
子弱情事過切乞蒙放恕會稽魏過多材藝善事神請
舉過自代因叩頭流血廟祝曰特願相屈魏過何人而
有斯舉赤父固請終不許尋而赤父死焉孫恩作逆時
吳興紛亂一男子怱急突入蔣侯祠始入門木像彎弓
射之即卒行人及守廟者無不皆見也中書郎王長豫
有美名父丞相導至所珍愛遇病轉篤導憂念特至正
在北牀上坐不食已積日忽見一人行狀甚壮著鎧持
刀王問君是何人答曰僕是蔣侯也公兒不佳欲爲請
命故來耳勿復憂王欣喜動容即求食食遂至數斗内
外咸未達所以食畢忽復慘然謂王曰中書命盡非可
救者言終不見也(出搜神記幽明錄志怪等書)
葛祚
葛祚吳時衡陽太守郡境有大槎横水能爲妖怪百姓
爲立廟行旅禱祀槎乃沈沒不者槎浮則船爲之破壞
祚將去官乃大具斤斧將去民累明日當至其夜聞江
中哅哅有人聲往視槎移去沿流下數里駐灣中自此
行者無復沈覆之患衡陽人爲祚立碑曰正德祈禳神
木爲移也(出幽明怪錄)
虞道施
虞道施乘車出行忽有一人著烏衣逕來上車云令寄
載十許里耳道施試視此人頭上有光口皆赤而悉是
毛異於始時既不敢遣行十里中如言而去臨别語道
施曰我是驅除大將軍感汝相容贈銀鐸一雙而滅(出異)
(苑)
顧邵
顧邵爲豫章崇學校禁淫祀風化大行歷毁諸廟至廬
山廟一郡悉諫不從夜忽聞有排大門聲怪之忽有一
人開閣逕前狀若方相自說是廬君邵獨對之要進上
牀鬼即人坐邵善左傳鬼遂與邵談春秋彌夜不能相
屈邵歎其精辯謂曰傳載晉景公所夢大厲者古今同
有是物也鬼笑曰今大則有之厲則不然燈火盡邵不
命取乃隨燒左傳以續之鬼頻請退邵輒留之鬼本欲
凌邵邵神氣湛然不可得乘鬼反和遜求復廟言旨懇
至邵笑而不答鬼發怒而退顧謂邵曰今夕不能讐君
三年之内君必衰矣當因此時相報邵曰何事悤悤且
復留談論鬼乃隱而不見視門閣悉閉如故如期邵果
篤疾恒夢見此鬼來擊之並勸邵復廟邵曰邪豈勝正
終不聽後遂卒(出志怪)
陳氏女
烏傷陳氏有女著屐上大楓樹顚了無危懼顧曰我應
爲神今便長去唯左蒼右黃當暫歸耳家人悉出見之
拳手辭訣於是飄聳輕越極睇乃沒人不了蒼黃之意
每春輒以蒼狗秋黃犬設祀樹下也(出異苑)
王表
臨海羅陽縣有神自稱王表語言飲食與人無異然不
見其形又一婢名紡績是月遣中書郎李崇齎輔國將
軍羅陽王印綬迎表表隨崇俱出所歷山川輒遣婢與
其神相聞表至權於蒼龍門外爲立第舍表說水旱小
事往往有騐(出吳志)
石人神
石人神在豐城縣南其石狀似人形先在羅山下水中
流潦不沒後有人於水邊浣衣掛著左臂天忽大雨雷
電霹靂石人臂折走入山畔時人異之共立爲祠每有
靈驗號曰石人神(出豫章古今記)
聖姑
吳興郡界首有洞庭山山中聖姑祠廟在焉吳志曰姑
姓李氏有道術能履水行其夫怒而殺之自死至今向
七百歲而顔貌如生儼然側卧遠近祈禱者心至則能
到廟心若不至風廻其船無得達者今每月一日沐浴
爲除爪甲每日妝飾之其形質柔弱只如寢者蓋得道
歟(出紀聞)
陳敏
陳敏孫皓之世爲江夏太守自建業述職聞宫亭廟神
靈枉帆過之乞在任安穩當上銀杖一枝限既滿作杖
插竹爲幹以銀度之尋徵爲散騎常侍還到江口後宫
亭送杖訖即進路日晚降神巫宣教曰陳敏許我銀杖
今以度銀杖見與使投水中當送以還之欺蔑之罪不
可容也乃置杖浮水上從流而北其疾如飛逕到敏船
前徘徊不去敏懼取之遣小吏到廟遜謝小吏既發驚
風卒至湧浪滔天敏舟傾唯小吏四人獨在(出神鬼傳)
費長房
費長房能使鬼神後東海君見葛陂君淫其夫人於是
長房敕繫三年而東海大旱長房至東海見其請雨乃
敕葛陂君出之即大雨也(出列異傳)
胡母班
胡母班曾至太山之側忽於樹間逢一絳衣騶呼班云
太山府君召母班驚愕逡巡未答復有一騶出呼之遂
隨行數十步騶請母班暫瞑少頃便見宫室威儀甚嚴
母班乃入閣拜謁主爲設食語母班曰欲見君無他欲
附書與女壻耳母班問女郎何在曰女爲河伯婦母班
曰輒當奉書不知何緣得達答曰今適河中流便扣舟
呼青衣當自有取書者母班乃辭出昔騶復令閉目有
頃忽如故道遂西行如神言而呼青衣須臾果有一女
僕出取書而没少頃復出云河伯欲暫見君婢亦請瞑
目遂拜謁河伯河伯乃大設酒食詞旨慇懃臨别謂母
班曰感君遠爲致書無物相奉於是命左右取吾青絲
履來以貽母班母班出瞑然忽得還舟遂於長安經年
而還至太山側不敢潛過遂扣樹自稱姓名從長安還
欲啓消息須臾昔騶出引母班如向法而進因致書焉
府君請曰當别遣報母班語訖如厠忽見其父著械徒
作此輩數百人母班進拜流涕問大人何因及此父云
吾死不幸見譴三年今已二年矣困苦不可處知汝今
爲明府所識可爲吾陳之乞免此役便欲得社公耳母
班乃依教叩頭陳乞府君曰死生異路不可相近身無
所惜母班苦請方許之於是辭出還家歲餘兒子死亡
略盡母班惶懼復詣太山扣樹求見昔騶遂迎之而見
母班乃自說昔辭曠拙及還家兒死亡至盡今恐禍故
未巳輒來啓白幸蒙哀救府君拊掌大笑曰昔語君生
死異路不可相近故也即敕外召母班父須臾至庭中
問之昔求還里社當爲門戶作福而孫息死亡至盡何
也答云久别鄉里自忻得還又遇酒食充足實念諸孫
召而食之耳於是代之父涕泣而出母班遂還後有兒
皆無恙(出搜神記)
張誠之
吳縣張誠之夜見一婦人立於宅東南角舉手招誠誠
就之婦人曰此地是君家蠶室我即是地之神明年正
月半宜作白粥泛膏於上以祭我當令君蠶桑百倍言
絶失之誠如言爲作膏粥自此年年大得蠶世人正月
半作膏粥由此故也(出續齊諧記)
太平廣記卷二百九十三
