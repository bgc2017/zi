太平廣記卷一百三十八
徵應四
裴度段文昌李逢吉
牛僧孺王智興牛師
杜中立李蠙馬植
高駢孔温裕孫偓
李全忠侯弘實戴思遠
張籛齊州民朱慶源
裴度
唐中書令晉公裴度微時羈寓洛中常乘蹇驢入皇城
方上天津橋時淮西不庭已數年矣有二老人倚橋柱
而立語云蔡州用兵日久徵發甚困於人未知何時平
定忽覩度驚愕而退有僕者攜書囊後行相去稍遠聞
老人云適憂蔡州未平須待此人為將既歸僕者具述
其事度曰見我龍鍾相戲耳其秋果領鄉薦明年及第
洎秉鈞衡朝廷議授吳元濟節鉞既而延英候對憲宗
問宰臣度奏曰賊臣䟦扈四十餘年聖朝姑務含弘蓋
慮凋傷一境不聞歸心效順乃欲坐據一方若以旄鉞
授之翻恐恣其凶逆以陛下聰明神武藩鎮皆願勤王
臣請一詔進兵可以平蕩妖孽于是命度為淮西節度
使興師致討時許滑三帥先於郾城縣屯軍度統精甲
五萬會之受律鼓行而進直造蔡州城下纔兩月擒賊
以獻淮西遂平後入朝居廊廟大拜正司徒為侍中中
書令儒生武德振耀古今洎畱守洛師每話天津橋老
人之事出征淮西請韓愈自中書舍人為掌書記及賊
平朝覲樂和李僕射方為華州刺史戎服櫜鞬迎于道
左愈有詩云荆山行盡華山來日照潼關四扇開刺史
莫嫌迎候遠相公親破蔡州回(出劇談錄)
段文昌
唐丞相鄒平公段文昌負才傲俗落拓荆楚間常半酣
靸屐于江陵大街往來雨霽泥甚街側有大宅門枕流
渠公乘醉於渠上脱屐濯足旁若無人自言我作江陵
節度使必買此宅聞者皆笑其後果鎮荆南遂買此宅
又嘗佐太尉南康王韋皋為成都館驛巡官忽失意皋
逐之使攝靈池尉羸童劣馬奔迫就縣縣去靈池六七
里日已昏黑路絶行人忽有兩炬前引更呼曰太尉來
既及郭門兩炬皆滅先時為皋奉使入長安素與劉禹
錫深交禹錫時為禮部員外方與日者從容文昌入謁
日者匿于箔下既去日者謂禹錫曰員外若圖省轉事
勢殊遠須待十年後此客入相方轉本曹正郎耳是時
禹錫失意連授外官後十餘年文昌入相方除禹錫禮
部郎中(出錄異記)
李逢吉
唐丞相涼公李逢吉始從事振武日振武有金城佛寺
寺有僧年七十餘嘗一日獨處負壁而坐忽見婦人介
甲持矛由寺門而入俄聞報李判官來僧具以告自是
逢吉與僧善每造其室即見其人先逢吉而至率以為
常矣故逢吉出入將相二十餘年竟善終于家(出𥙷錄紀傳)
牛僧孺
唐河南府伊闕縣前大溪每僚佐有入臺者即水中先
有小灘漲出石礫金沙澄澈可愛丞相牛僧孺為縣尉
一旦忽報灘出翌日邑宰與同僚列筵於亭上觀之因
召耆宿備詢其事有老吏云此必分司御史非西臺之
命若是西臺灘上當有鸂鶒雙立前後邑人以此為驗
僧孺潛揣縣僚無出于已因舉杯曰既有灘何惜一雙
鸂鶒宴未終俄有鸂鶒飛下不旬日拜西臺監察(出劇談錄)
王智興
唐王智興始微時嘗為徐州門子有道士寓居門側智
興每旦起持帚因屏穢于道必掃其道士之門道士深
感之後智興母終辭焉道士謂智興曰吾善審墓地若
議葬當為子卜之智興他日引道士出視地道士以智
興所執竹策表一處道士曰必窆此君當壽而兩世位
至方伯及智興再往理穴其竹策有枝葉叢生心甚異
之遂葬焉智興又曾自郡齎事赴上都宿郾城逆旅遇
店婦將産見二人入智興所寢之舍驚曰徐州王侍中
在此又曰所生子後五歲當以金瘡死智興志之及期
復過店問婦所生子云近因斧傷已卒矣(出唐年𥙷錄紀傳)
牛師
唐長慶中鄂州里巷間人每語輒以牛字助之又有一
僧自號牛師乍愚乍智人有忤之必云我兄即到豈奈
我何未幾竒章公牛僧孺以舊相節度武昌軍其語乃
絶而牛師尚存方知將相之任豈偶然耶先是元和初
韓尚書臯鎮夏口就加節度使自後復為觀察使長慶
三年崔相國植由刑部尚書除觀察使明年冬僧孺實
來宰臣建節鎮夏口自僧孺始也(出因話錄)
杜中立
唐杜臯字中立少年時贍於財産他無所采取其與游
徒利于酒炙其實蔑視之也一日同送迎于城外客有
善相者歷觀諸賓侣獨指中立曰此子異日當為將矣
一坐大笑中立後尚眞源公主竟為滄州節度使初李
瑑之出鎮旗竿道折乃钁殺其執旗者中立在道亦然
杖之二十瑑竟無患而中立卒焉豈殺之可以應其禍
(出玉泉子)
李蠙
唐司空李蠙始名虬赴舉之秋偶自題名于屋壁經宵
忽覩名上為人添一畫乃成虱字矣蠙曰虱者蠙也遂
改名蠙明年果登第(出南楚新聞)
馬植
唐丞相馬植罷安南都護與時宰不通又除黔南殊不
得意維舟峽中古寺寺前長堤堤畔林木夜月甚明見
人白衣緩步堤上吟曰截竹為筒作笛吹鳳凰池上鳳
凰飛勞君更向黔南去即是陶鈞萬𩔖時歷歷可聽吟
者數四遣人邀問即已失之矣後自黔南入為大理卿
遷刑部侍郎判鹽鐵遂作相(出本事詩)
高駢
唐燕公高駢微時為朱叔明司馬總兵巡按見雙鵰謂
衆曰我若貴矢當疊雙乃伺其上下果一矢貫二鵰衆
大驚異因號為落鵰公(出感定錄)
孔温裕
唐河南尹孔温裕任𥙷闕日諫討党項事貶柳州司馬
久之得堂兄尚書温業書報云憲府欲爾作侍御史日
望勅下忽又得書云宰相以右史處之皆無音耗一日
有鵲喜于庭直若語狀孩稚拜且祝云願早得官鵲既
飛去墜下方寸紙有補闕二字極異之無幾却除此官
(出因話錄)
孫偓
長安城有孫家宅居之數世堂室甚古其堂前一柱忽
生槐枝孫氏初猶障蔽之不欲人見朞年之後漸漸滋
茂以至柱身通體而變壊其屋上衝祕藏不及衣冠士
庶之來觀者車馬填咽不久偓處巖廊儲居節制人以
為應三槐之眹亦甚異也近有孫煒乃偓之嗣備言其
事(出玉堂閒話)
李全忠
唐乾符末范陽人李全忠少通春秋好鬼谷子之學曾
為棣州司馬忽有蘆一枝生於所居之室盈尺三節焉
心以為異告於别駕張建章建章博古之士也乃曰昔
蒲洪以池中蒲生九節為瑞乃姓蒲後子孫昌盛蘆茅
也合生陂澤間而生於室非其常矣君後必有分茅之
貴三節者傳節鉞三人公其誌之全忠後事李可舉為
戎校諸將逐可舉而立全忠累加至檢校太尉臨戎甚
有威政全忠死子匡威為三軍所逐弟匡儔挈家赴闕
至滄州景城為盧彦盛所害先是匡威少年好勇不拘
小節以飲博為事曾一日與諸游俠輩釣于桑乾赤欄
橋之側自以酒酹曰吾若有幽州節制分則獲大魚果
釣得魚長三尺人甚異焉(出北夢瑣言)
侯弘實
侯弘實本蒲坂人也幼而家貧長為軍外子弟年方十
三四常寐於簷下天將大雨有虹自河飲水俄貫於弘
實之口其母見不敢驚焉良久虹自天没于弘實之口
不復出焉及覺母問有夢否對曰適夢入河飲水飽足
而歸母聞之默喜知其必貴矣後數月忽有蜀僧詣門
求食臨去謂侯母曰女弟子當有後福合得兒子力侯
母呼弘實出請僧相之僧視之曰此蜺龍也但離去鄉
井近江海客宦方有顯榮又曰此子性識慘毒必有生
靈之患倘敬信三寶即得善終言訖而去弘實後果自
行伍出身至于將領同光三年從興聖太子收蜀蜀平
之後無何與陜府節度使康延孝等作叛及延孝誅滅
弘實得赦尋為眉州刺史節度䕫州復自寧江遷于黔
府一州二鎮皆近大江官業崇高敬奉三寶信心無怠
然于臨戎理務持法御下傷于嚴酷是知蜀僧所云不
謬矣(出鑑戒錄)
戴思遠
梁朝將戴思遠任浮陽日有部曲毛璋為性輕悍常與
數十卒追捕盜賊還宿于逆旅毛枕劒而寢夜分其劒
忽大吼躍出鞘外從卒聞者愕然驚異毛亦神之乃持
劒呪曰某若異日有此山河爾當更鳴躍否則已毛復
寢未熟劒吼躍如初毛深自負之其後戴離鎮毛請畱
戴從之未幾毛以州歸命于唐莊宗莊宗以毛為其州
刺史後竟帥滄海(出玉堂閒話)
張籛
密牧張籛少年時常有一飛鳥狀若尺鷃銜一青銅錢
墮于張懷袖間張異之常繫錢于衣冠間其後累財巨
萬至死物力不衰即蜚鳥墮錢將富之祥也(出玉堂閒話)
齊州民
齊州有一富家翁郡人呼曰劉十郎以鬻醋油為業自
云壯年時窮賤至極與妻傭舂以自給忽一宵舂未竟
其杵忽然有聲視之已中折矣夫婦相顧愁歎久之方
寐凌旦既寤一新杵在臼旁不知自何而至夫婦前視
且驚且喜自是因穿地頗得隱伏之貨以碓杵為神鬼
所傷乃寶而藏之遂棄舂業漸習商估數年之内其息
百倍家累千金夫婦神其杵即被以文繡置于匱匣中
四時致祭焉自後夫婦富且老及其死也物力漸衰今
則兒孫貧乏矣(出玉堂閒話)
朱慶源
婺源尉朱慶源罷任方選家在豫章之豐城庭中地甚
爽塏忽生蓮一枝其家駭懼多方以禳之蓮生不已乃
築堤汲水以迴之遂成大池芡荷甚茂其年慶源選授
南豐令後三歲入為大理評事(出稽神錄)
太平廣記卷一百三十八
