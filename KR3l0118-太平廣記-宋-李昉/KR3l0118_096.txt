太平廣記卷九十六
異僧十
僧伽大師迴向寺狂僧嬾殘
韋皋釋道欽辛七師
嘉州僧金剛仙鳲鳩和尚
僧伽大師
僧伽大師西域人也俗姓何氏唐龍朔初來遊北土隸
名於楚州龍興寺後於泗州臨淮縣信義坊乞地施標
將建伽藍於其標下掘得古香積寺銘記并金像一軀
上有普照王佛字遂建寺焉唐景龍二年中宗皇帝遣
使迎師入内道場尊為國師尋出居薦福寺常獨處一
室而其頂有一穴恒以絮塞之夜則去絮香從頂穴中
出煙氣滿房非常芬馥及曉香還入頂穴中又以絮塞
之師常濯足人取其水飲之痼疾皆愈一日中宗於内
殿語師曰京畿無雨已是數月願師慈悲解朕憂迫師
乃將瓶水泛洒俄頃隂雲驟起甘雨大降中宗大喜詔
賜所修寺額以臨淮寺為名師請以普照王字為名蓋
欲依金像上字也中宗以照字是天后廟諱乃改為普
光王寺仍御筆親書其額以賜焉至景龍四年三月二
日於長安薦福寺端坐而終中宗即令於薦福寺起塔
漆身供養俄而大風歘起臭氣徧滿於長安中宗問曰
是何祥也近臣奏曰僧伽大師化緣在臨淮恐是欲歸
彼處故現此變也中宗默然心許其臭頓息頃刻之間
竒香郁烈即以其年五月送至臨淮起塔供養即今塔
是也後中宗問萬迴師曰僧伽大師何人耶萬迴曰是
觀音化身也如法華經普門品云應以比丘比丘尼等
身得度者即皆見之而為說法此即是也先是師初至
長安萬迴禮謁甚恭師拍其首曰小子何故久留可以
行矣及師遷化後不數月萬迴亦卒師平生化現事跡
甚多具在本傳此聊記其始終矣(出本傳及紀聞錄)
迴向寺狂僧
唐玄宗開元末夢人云將手巾五百條袈裟五百領於
迴向寺布施及覺問左右並云無乃遣募緇徒道高者
令尋訪有一狂僧本無住著人亦不知其所來自出應
召曰某知迴向寺處問要幾人曰但得齎持所物及名
香一斤即可去授之其僧徑入終南行兩日至極深峻
處都無所見忽遇一碾石驚曰此地人迹不到何有此
物乃於其上焚所攜香禮祝哀祈自午至夕良久谷中
霧起咫尺不辨近來漸散當半崖有朱柱粉壁玲瓏如
畫少頃轉分明見一寺若在雲間三門巨額諦視之乃
迴向也僧喜甚攀陟遂到時已黃昏聞鐘磬及禮佛之
聲守門者詰其所從來遂引入見一老僧曰唐皇帝萬
福令與人相隨歷房散手巾等唯餘一分一房但空榻
者亦無人也又具言之僧笑令坐顧侍者曰彼房取尺
八來乃玉尺八也僧曰汝見彼胡僧否曰見僧曰此是
權代汝主也國内當亂人死無數此名磨滅王其一室
是汝主房也汝主在寺以愛吹尺八謫在人間此常吹
者也今限已滿即却歸矣明日遣就坐齋齋訖曰汝當
回可將玉尺八付與汝主并手巾袈裟令自收也狂僧
膜拜而回童子送出纔數步又雲霧四合及散則不復
見寺所矣乃持手巾尺八進於玄宗及召見具述本末
玄宗大感悅持尺八吹之宛是先所御者後二十餘年
遂有安禄山之亂其狂僧所見胡僧即禄山也(出逸史)
嬾殘
嬾殘者唐天寶初衡嶽寺執役僧也退食即收所餘而
食性嬾而食殘故號嬾殘也晝專一寺之工夜止羣牛
之下曾無惓色已二十年矣時鄴侯李泌寺中讀書察
嬾殘所為曰非凡物也聽其中宵梵唱響徹山林李公
情頗知音能辨休戚謂嬾殘經音悽惋而後喜悅必謫
墮之人時將去矣候中夜李公潛往謁焉望席門通名
而拜嬾殘大詬仰空而唾曰是將賊我李公愈加敬謹
惟拜而已嬾殘正撥牛糞火出芋啗之良久乃曰可以
席地取所啗芋之半以授焉李公捧承盡食而謝謂李
公曰慎勿多言領取十年宰相公又拜而退居一月刺
史祭嶽修道甚嚴忽中夜風雷而一峰頹下其緣山磴
道為大石所攔乃以十牛縻絆以挽之又以數百人鼓
噪以推之力竭而愈固更無他途可以修事嬾殘曰不
假人力我試去之衆皆大笑以為狂人懶殘曰何必見
嗤試可乃已寺僧笑而許之遂履石而動忽轉盤而下
聲若雷震山路既開衆僧皆羅拜一郡皆呼至聖刺史
奉之如神嬾殘悄然乃懷去意寺外虎豹忽爾成羣日
有殺傷無由禁止嬾殘曰授我箠為爾盡驅除衆皆曰
大石猶可推虎豹當易制與之荆挺皆躡而觀之纔出
門見一虎銜之而去嬾殘既去之後虎豹亦絶蹤跡後
李公果十年為相也(出甘澤謠)
韋皋
唐故劍南節度使太尉兼中書令韋皋既生一月其家
召羣僧會食有一胡僧貌甚陋不召而至韋氏家童咸
怒之以弊席坐於庭中既食韋氏命乳母出嬰兒請羣
僧祝其壽胡僧忽自升階謂嬰兒曰别久無恙乎嬰兒
若有喜色衆皆異之韋氏先君曰此子生纔一月吾師
何故言别久耶胡僧曰此非檀越之所知也韋氏固問
之胡僧曰此子乃諸葛武侯之後身耳武侯當東漢之
季為蜀丞相蜀人受其賜且久今降生於世將為蜀門
帥且受蜀人之福吾往歲在劍門與此子友善今聞降
於韋氏吾固不遠而來韋氏異其言因以武侯字之後
韋氏自少金吾節制劍南軍累遷太尉兼中書令在蜀
十八年果契胡僧之語也(出宣室志)
釋道欽
釋道欽住陘山有問道者率爾而對皆造宗極劉忠州
晏常乞心偈令執爐而聽再三稱諸惡莫作衆善奉行晏曰此
三尺童子皆知之欽曰三尺童子皆知之百歲老人行不得至
今以為名理又梁元帝雜傳云晉惠末洛中沙門耆域盖得道
者長安人與域食於長安寺流沙人與域食於石人前
數萬里同日而見沙門竺法行嘗稽首乞言域升高座
曰守口攝意心莫犯戒竺語曰得道者當授所未聽今
有八歲沙彌亦以誦之域笑曰八歲而至百歲誦不能
行嗟乎人皆敬得道者不知行即自得(出酉陽雜俎)
辛七師
辛七師陜人辛其姓也始為兒時甚謹肅未嘗以狎弄
為事其父母異而憐之十歲好浮圖氏法日閱佛書自
能辨梵音不由師教其後父為陜郡守先是郡南有瓦
窑七所及父卒辛七哀毁甚一日發狂遯去其家僮迹
其所往至郡南見辛七在一瓦窑中端坐身有竒光粲
然若鍊金色家僮驚異次至一窑又見一辛七在焉歷
七窑俱有一辛七在中由是呼為辛七師(出宣室志)
嘉州僧
利州廣福禪院故戎帥張處釗所創因請長老靈貴
主掌以安僧衆經數年矣靈貴好燒鍊忽一日取衆僧
小便以大鑊鍊而成霜穢惡之氣充滿衢路堂有一僧
元自嘉州來似不得意咄咄焉靈貴覺之遂請收買衆
僧食米冀其少在院内不旬月其僧盡將簿歷錢物就
方丈納之云緣有小事暫出近地遂欲辭去其夜於堂
内本位跏趺奄然而逝衆僧皆訝其無疾告行常儀堂
内有僧遷化即例破柴五十束必普請衆僧人擎一枝
送至郊外壘而為棚焚燒訖即歸院集衆以其所有衣
鉢盡歸衆用以為常例其名曰坐亡僧於柴棚之上維
那十念訖將欲下火其僧忽然驚起謂維那曰有米錢
二貫文在監行者處又合掌謂衆僧曰來去是常謝諸
人遠來相送瞑目歛手端然不動右脇火燃即成灰燼
衆咸驚駭是知圓明眞性死而不亡或來或去得火自
在者信有之矣(出野人閒話)
金剛仙
唐開成中有僧金剛仙者西域人也居於清遠峽山寺
能梵音彈舌搖錫而咒物物無不應善囚拘鬼魅束縛
蛟螭動錫杖一聲召雷立震是日峽山寺有李朴者持
斧翦巨木刳而為舟忽登山見一磐石上有穴覩一大
蜘蛛足廣尺餘四蛇囓卉窒其穴而去俄聞林木有聲
暴猛吼驟工人懼而緣木伺之果覩九首之虺長可數
十丈屈曲蹙怒環其蛛穴東西其首俄而躍西之首吸
穴之卉團而飛去穎脫俱盡後迴東之首大劃其目大
呀其口吸其蜘蛛蜘蛛馳出以足擒穴之口翹屈毒丹
然若火峻虺之咽喉去虺之目虺懵然而復蘇舉首又
吸之蛛不見更毒虺虺遂倒於石而殞蛛躍出緣虺之
腹咀内齒折二頭俱出絲而囊之躍入穴去朴訝之返
峽山寺語金剛仙仙乃祈朴驗穴振環杖而咒之蛛即
出於僧前儼若神聽及引錫觸之蛛乃殂於穴側及夜
金剛仙夢見老人捧匹帛而前曰我即蛛也復能織耳禮
金剛仙曰願為福田之衣語畢遂亡僧覺布已在側精
妙竒巧非世繭絲之所能製也僧乃製而為衣塵垢不
觸後數年僧往番禺泛舶歸天竺乃於峽山金鏁潭畔
搖錫大呼而咒水俄而水闢見底矣以澡缾張之有一
泥鰍魚可長三寸許躍入缾中語衆僧曰此龍矣吾將
至海門以藥煮為膏塗足則渡海若履坦途是夜有白
衣叟挈轉關榼詣寺家人傅經曰知金剛仙好酒此榼
一邊美醖一邊毒醪其榼即晉帝曾用酖牛將軍者也
今有黃金百兩奉公為持此酒毒其僧也是僧無何取
吾子欲為膏恨伊之深痛貫骨髓但無計而奈何傅經
喜愛金與酒得轉關之法詣金剛仙仙持杯向口次忽
有青衣小兒躍出就手覆之曰酒是龍所將來而毒師
耳僧大駭詰傅經遂不敢隐僧乃問小兒曰爾何人而
相救耶小兒曰吾昔日之蛛也今已離其惡業而託生
為人七稔矣吾之魂稍靈於常人知師有難故飛魂奉
救言訖而没衆僧憐之共禮金剛仙求捨其龍子僧不
得已而縱之後仙果泛舶歸天竺矣(出傳竒)
鳲鳩和尚
鄧州有老僧日食鳲鳩僧俗共非之老僧終無所避當
饌之際貧士求飡分其二足而食食訖僧盥潄雙鳩從
口而出一則能行一則匍匐在地貧士驚怪亦吐其飯
其鳩二脚亦生僧後不食此味覩驗衆加敬之號曰南
陽鳲鳩和尚也(出雲溪友議)
太平廣記卷九十六
