太平廣記卷三百八十二宋李昉等編
再生八
支法衡程道惠僧善道
李旦梁甲任義方
齊士望楊師操裵則子
河南府史周頌盧弁
支法衡
晉沙門支法衡得病旬日亡經三日而蘇說死時有人
將去見如官曹舍者數處不肯受之俄見有鐵輪輪上
有爪從西轉來無持引者而轉駛如風有一吏呼罪人
當輪立輪轉來轢之飜還如此數人碎爛吏呼衡道人
來當輪立衡恐怖自責悔不精進今當此輪乎語畢吏
謂衡曰道人可去於是仰首見天有孔不覺倏爾上升
以頭穿中兩手摶兩邊四向顧視見七寳官船及諸天
人衡甚踊躍不能得上疲而復下所將衡去人笑曰見
何物不能上乎乃以衡付船官船官行船使為舵工衡
曰我不能持舵彊之有船數百皆隨衡後衡不曉捉舵
蹌沙洲上吏司推衡以法應斬引衡上岸雷鼓將斬忽
有五色二龍推船還浮吏乃原之衡大恐懼望見西北
有講堂上有沙門甚衆聞經唄之聲衡遽走趣之堂有
十二階始躡一階見亡師法柱踞胡牀坐見衡曰我弟
子也何以而來因起臨階以手巾打衡面曰莫來衡甚
欲上復舉步登階柱復推令下至三乃上見平地有一
井深三四丈塼無隙際衡心念言此井自然井邊有人
謂曰不自然者何得成井雖見法柱故倚望之謂衡可
復道還去狗不嚙汝衡還水邊亦不見向來船也衡渴
欲飲水乃墮水中因便得蘇於是出家持戒菜食盡夜
精思為至行沙門比丘法橋衡弟子也(出冥祥記)
程道惠
程道惠字文和武昌人也世奉五㪷米道不信有佛常
云古來正道莫踰李老何乃信惑胡言以為勝教太元
十五年病死心下尚暖家不殯殮數日得蘇說初死時
見十許人縳錄將去逢一比邱云此人宿福未可縳也
乃解其縳散驅而去道路修平而兩邊荆棘森然略不
容足驅諸罪人馳走其中身隨著刺號呻聒耳見道惠
行在平路皆歎羡曰佛弟子行路復勝人也道惠曰我
不奉法其人笑曰君忘之耳道惠因自憶先身奉佛已
經五生五死忘失本志今生在世幼遇惡人未達邪正
乃惑邪道既至大城徑進廳事見一人年可四五十南
面而坐見道惠驚曰君不應來有一人著單衣幘持簿
書對曰此人伐社殺人罪應來此向逢比邱亦隨道惠
入申理甚至云伐社非罪也此人宿福甚多殺人雖重
報未至也南面坐者曰可罰所錄人命道惠就坐謝曰
小鬼謬濫枉相錄來亦由君忘失宿命不知奉正法故
也將遣道惠還乃使暫兼覆校將軍歷觀地獄道惠欣
然辭出導從而行行至諸城皆是地獄人衆巨億悉受
罪報見有猘狗嚙人百節肌肉散落流血蔽地又有羣
鳥其嘴如鋒飛來甚速入人口中表裏貫洞其人宛轉
呼呌筋骨碎落觀歷既遍乃遣道惠還復見向所逢比
邱與道惠一銅物形如小鈴曰君還至家可棄此門外
勿以入室某年月日君當有厄誡慎過此夀延九十時
道惠家於京師大桁南自還達皂莢橋見親表三人駐
車共語悼道惠之亡至門見婢行哭而市上人及婢咸
弗見也道惠將入門置向銅物門外樹上光明舒散流
飛屬天良久還小奄爾而滅至戸聞屍臭惆悵惡之時
賓親奔弔哭道惠者多不得徘徊因進入屍忽然而蘇
說所逢車人及市婢咸皆符同道惠後為廷尉預西堂
聽誦未及就列歘然頓悶不識人半日乃愈計其時日
即道人所戒之期頃之遷為廣州刺史元嘉六年卒八
十九矣(出廣異記)
僧善道
僧善道者在新野時見有一人來寺中會叉手恭敬精
進過常善道問賢者何乃用心如此其人曰我曾死三
日見有十餘間瓦屋下有數吏有一輪如作甕均徑廣
二丈餘有鐵义义著均上均轉如風求死不得一宿二
日眼眩心悶有赤幘吏來捉數枚簡及一筆問此是何
人均邊人曰佛弟子時不精進但持生禮行就人無有
慈心吏問曰此人罪略當畢遣歸於是得去乃活弟子
未更此一死實喜以生禮行就人嫁女娶婦家恒五升
麫二雙鷄禮士大夫今日义手呼佛手適相離已後恐
墮均上(出神鬼𫝊)
李旦
宋李旦字世則廣陵人也以孝謹質素著稱鄉里元嘉
三年正月十四日暴病心下冷七日而蘇唅以飲粥宿
昔復常云有一人將信幡來至牀頭稱府君教喚旦便
隨去直向北行道甚平淨既至城闕高麗似今宫闕遣
傳教慰勞呼旦可前至大廳上見有三十人單衣青幘
列坐森然一人東坐被袍隱几左右侍衛可有百餘視
旦而語坐人云當示以諸獄令世知也旦聞言已舉頭
四視都失向處乃是地獄中見羣罪人受諸苦報呻吟
號呼不可忍視尋有傳教稱府君放君還去當更相迎
因此而還至六年正月復死七日又活述所見事較略
如先或有罪人寄語報家道生時犯罪使為作福稍說
姓字親識鄉伍旦依言尋求皆得之又云甲申年當行
疾癘殺諸惡人佛家弟子作八關齋修心善行可得免
也旦本作道家祭酒即欲棄錄本法道民諫制故遂兩
事而常勸化作八關齋(出冥報記)
梁甲
北齊時有仕人姓梁甚豪富將死謂其妻子曰吾平生
所愛奴馬使用日久稱人意吾死可以為殉不然無所
棄也及死家人囊盛土壓奴殺之馬猶未殺奴死四日
而蘇說云初不覺去忽至官府留止在門經宿見亡主
被鏁兵衛引入見奴謂曰我謂死人得使奴婢故遺言
喚汝今各自受其苦全不相關今當白官放汝言畢而
入奴從屏外闚之見官問守衛人曰昨日壓脂多少乎
對曰得八㪷官曰更將去壓取一斛六㪷主則被牽出
竟不得言明旦又來有喜色謂奴曰今當為汝白也又
入官問得脂乎對曰不得官問何以吏曰此人死三日
家人為請僧設會每聞經唄聲鐵梁輙折故不得也官
曰且將去吏白官請放奴官即令放與主俱出門主遣
傳語妻子曰賴汝追福獲免大苦然猶未脱更能造經
像以相救冀因得免自今無設祭既不得食而益吾罪
言畢而别奴遂重生而具言之家中果以其日設會於
是傾家追福合門練行(出法苑珠林)
任義方
唐括州刺史樂安任義方武德年中死經數日而蘇自
云被引見閻羅王王令人引示地獄之處所說與佛經
不殊又云地下晝日昏暗如霧中行時其家以義方心
上少有温氣遂即請僧行道義方乃於地下聞其讃唄
之聲王檢其按謂吏曰未合即死何因錯追遂放令歸
義方出度三關關吏皆睡送人云但尋唄聲當即到舍
見一坑當道意欲跳過遂落坑中應時即起論說地獄
畫地成圖其所得俸禄皆造經像曾寫金剛般若千餘
卷義方自說(出法苑珠林)
齊士望
魏州武彊人齊士望貞觀二十一年死經七日而蘇自
云初死之後被引見王即付曹司别遣勘當經四五日
勘簿云與合死者同姓字然未合即死判官語士望曰
汝生平好燒雞子宜受罪而歸即命人送其出門去曹
司一二里即見一城門城中有鼓吹之聲士望忻然趨
走而入之入後城門已閉其中更無屋宇遍地皆是熱
灰士望周章不知所計燒灼其足殊常痛苦士望四顧
城門並開及走向門其扉即掩凡經一日有人命門者
曰開門放昨日罪人出即命人送歸使者辭以路遙遷
延不送之始求以錢絹士望許諾遂經歷川塗踐履荆
棘行至一處有如環堵其中有坑深黑士望懼之使者
推之遂入坑内不覺漸蘇尋乃造紙錢等待焉使者依
期還到士望妻亦同見之(出法苑珠林)
楊師操
雍州醴泉縣人楊師操貞觀中任藍田縣尉尉後以身
老還家躬耕為業然立性毒惡喜見人過每鄉人有事
無問大小即錄告官縣令裴瞿曇用為煩碎初不與理
師操或上表聞天人皆不喜每謂人曰吾性雖急暴從
武德已來四度受戒日誦經論然有人侵已則不能忍
至永徽元年四月七日夜見著青衣人騎白馬從東來
云東陽大監追汝須臾不見師操身忽倒已到東陽都
錄處於是府君大衙未散師操遂私行曹司皆有几案
牀席見囚人或著枷鏁露頭散腰或坐立行住如是不
可算數師操向東行到一處有孔極小唯見小星流出
臭煙蓬勃有兩人手把鐡棒修理門首師操問此是何
曹司答云是猛火地獄擬著持戒不全人聞有楊師操
一生喜論人過逢人詐言慙愧有片言侵凌實不能忍
欲遣入此故修理之今日是四月八日其家為師操身
死布施齋供曹司平章欲放歸未得進止我在此待師
操便叩頭禮謝云楊師操者弟子身是願作方便答云
爾但志禮十方佛動心懴悔改却毒心即往生地處師
操依語聲發願遂蒙放還經三日却活操具述於慧靖
禪師改過懴悔今見年七十五每一食長齋六時禮念
後夢前追使者云爾既止惡更不來追但勤誠修善而
已(出冥祥記)
裴則子
唐曹州離狐人裴則男貞觀末年二十死經三日而蘇
自云初死被一人將至王所王遣將牛耕地訴云兄弟
幼小無人扶侍二親王即愍之乃遣使將向南至第三
重門入見鑊湯及刀山劍樹數千人頭皆被斬布列地
上此頭並口云大饑當村有一老母年向七十時尚未
死見在鑊湯前燃火觀望乞還至王前見同村人張成
亦未死有一人訴成云毁破某屋王遣使檢之報云是
實成曰犁地不覺犁破其塜非故然也王曰汝雖非故
心終為不謹且遂令人杖其腰七下有頃王曰汝更無事
放汝早還乃使人送去遣北出踰牆及登牆望見王舍
遂聞哭聲乃跳下牆忽覺起坐既蘇之後具為鄉曲言
之邑人視張成腰上有杖迹迹極青黑問其毁墓答云
不虚老母尋病未幾而死(出冥報拾遺)
河南府史
洛陽郭大娘者居毓財里以當壚為業天寳初物故其
夫姓王作河南府史經一年暴卒數日復活自說初被
追見王王云此人雖好酒且無狂亂亦不孤負他人算
又未盡宜放之去處分訖令所追人引入地獄示以罪
報初至糞池獄從廣數頃悉是人糞見其妻糞池中受
穢惡出沒數四某悲涕良久忽見一人頭從空中落墮
池側流血滂池某問此是何人頭也使者云是秦將白
起頭某曰白起死來已千餘載那得復新遇害答曰白
起以詐坑長平卒四十萬衆天帝罰之每三十年一斬
其頭迨一劫方已又去一城中悉是煻煨火有數千人
奔走其間遙望城開馳欲出至輙已閉盤迴其間苦痛
備急事了别王王言汝好飲酒亦是罪終須與一疾不
然無誡將來令左右以竹杖染水點其足上因推坑中
遂活脚上點處成一疔瘡痛不可忍却後七年方死(出廣)
(異記)
周頌
周頌者天寳中進士登科永泰中授慈溪令在官夜暴
卒為地下有司所追至一城其人將頌見外王門外忽
逢吉州刺史梁乘問頌何以至此地獄耶初頌雖死意
猶未悟聞道地獄心甚悽然因哽咽悲涕向乘云母老
子幼漂寄異城奈何而死求見修理乘言當相為白君
第留此入門聞呵叱云判官見王久之乃出謂頌曰已
論遣君宜暫見王無苦也有頃使者引領入見王王形
貌甚偉頭有兩角問頌曰公作官不横取人財否頌云
身是平時進士出身官至慈溪縣令皆是累歷未嘗非
理受財王令檢簿檢訖云甚善甚善既無勾當即宜還
家衣裳得無隳壊耶頌意謂衣裳是形骸便答云適爾
辭家衣裳故當未損再拜辭出乘甚喜云王已相釋理
可早去頌云道路茫昧何爾歸去乘令追人送頌行數
里其人大罵云何物等流使我來去迎送如是獨不解
一言相識孤恩若是如得五千貫當送汝還頌云紙錢
五千貫理易辦因便許之使者乃行十餘里至一石井
坐其側復求去人言入井即活更何所之遂推頌落井
而活(出廣異記)
盧弁
盧弁者其伯任湖城令弁自東都就省夜宿第二谷夢
中見二黃衣吏來追行至一所有城壁入城之後欲過
判官屬有使至判官出迎吏領住一舍下其屋上有蓋
下無梁柱下有大磨十枚磨邊有婦女數百磨恒自轉
牛頭卒十餘以大箕抄婦人置磨孔中隨磨而出骨肉
粉碎苦痛之聲所不忍聞弁於衆中見其伯母即湖城
之妻也相見悲喜各問其來由弁曰此等受罪云何曰
坐妬忌以至於此弁曰為之奈何伯母曰汝素持金剛
經試為我誦或當滅罪弁因持經磨遂不轉受罪者小
息牛頭卒持叉來弁所怒曰何物郎君來此誦經度人
作事弁對曰伯母在此卒云若惜伯母可與俱去弁遂
將伯母奔走出城各歸就活初弁唯一小奴同行死已
半日其奴方欲還報會弁已蘇後數日至湖城入門遇
伯設齋家人見弁驚喜還報伯母迎執其手曰不遇汝
當入磨中今得重生汝之力也(出廣異記)
太平廣記卷三百八十二
