太平廣記卷一百三十四
報應三十三
竹永通宜城民韋慶植
趙太李信謝氏
王珍王會師解奉先
童安玗劉自然李明府
劉鑰匙上公施汴
公乘通僧審言
竹永通
隋并州盂縣竹永通曾貸寺家粟六十石年久不還索
之云還訖遂于佛堂誓言云若實未還當與寺家作牛
此人死後寺家生一黃犢足有白文後漸分明仍是竹
永通字鄉人漸知觀者日數千此家已知遂用粟百石
于寺贖牛别立一屋事之如生仍為造像寫經月餘遂
死(出異錄)
宜城民
隋大業八年宜州城東南里民姓皇甫其家兄弟四人
大兄小弟並皆勤事生業其第二弟名遷交遊惡友不
事生活母嘗取錢欲令市買且置牀上母向舍後遷從
外來入堂不見人便偷錢去母還覓錢不得遂勘合家
良賤並云不知母怒悉加鞭捶大小皆怨至後年遷亡
其家猪生一㹠子八月社至賣與遠村社家遂託夢于
婦曰我是汝夫為盜取婆錢枉及合家浪受楚拷今我
作猪來償債將賣與社家縛我欲殺汝是我婦何忍不
語男女贖我婦初夢忽寤仍未信之復眠其夢如初因
起報姑姑曰吾夢亦如之遲明令兄齎錢詣社官收贖
之後二年方死長安弘法寺静琳師是遷之隣里親見
其猪嘗話其事焉(出法苑珠林)
韋慶植
唐貞觀中魏王府長史韋慶植有女先亡韋夫婦痛惜
之後二年慶植將聚親賓客備食家人買得羊未殺夜
慶植妻夢見亡女著青練裙白衫頭髮上有一雙玉釵
是平生所服者來見母涕泣言昔常用物不語父母坐
此業報今受羊身來償父母命明旦當見殺青羊白頭
者是特願慈恩垂乞性命母驚寤旦而自往觀果有青
羊項膊皆白頭側有兩條白相當如玉釵形母對之悲
泣止家人勿殺待慶植至放送之俄而植至催食廚人
白言夫人不許殺青羊植怒即令殺之宰夫懸羊欲殺
賓客數人已至乃見懸一女子容貌端正訴客曰是韋
長史女乞救命客等驚愕止宰夫宰夫懼植怒但見羊
鳴遂殺之既而客坐不食植怪問之客具以言慶植悲
痛發病遂不起京下士人多知此事(出法苑珠林)
趙太
唐長安市里風俗每至歲元日已後遞飲食相邀號為
傳坐東市筆生趙太次當設之有客先到向後見其碓
上有童女年十三四著青衫白帽以急索繫頸屬于碓
柱泣淚謂客曰我主人女也往年未死時盜父母錢欲
買脂粉未及而死其錢今在舍廚内西北角壁中然我
未用既以盜之坐此得罪今當償父母命言畢化為青
羊白頭客驚告主人主人問其形貌乃是小女死已二
年矣于廚壁取得錢似久安處於是送羊僧寺合門不
復食肉(出法苑珠林)
李信
唐居士李信者并州文水縣之太平里人也身為隆政
府衞士至顯慶年冬隨例往朔州赴審乘赤草馬一匹
并將草駒是時歲晚凝隂風雪嚴厚行十數里馬遂不
進信以程期逼促撾之數十下馬遂作人語語信曰我
是汝母為生平避汝父將石餘米與女故獲此報此駒
即是汝妹也以力償債向了汝復何苦敦逼如是信聞
之驚愕流涕不能自勝乃拜謝之躬弛鞍轡謂曰若是
信母當自行歸家馬遂前行信負鞍轡隨之至家信兄
弟等見之悲哀相對别為厰櫪養飼有同事母屈僧營
齋合門莫不精進鄉閭道俗咸歎異之時工部侍郎孫
無隱岐州司司法張金庭為丁艱在家聞而竒之故就
信家顧訪見馬猶在問其由委並如所傳(出冥報拾遺)
謝氏
唐雍州萬年縣閻村即灞渭之間也有婦女謝適周縣
元氏有女適迴龍村人來阿照謝氏永徽末亡龍朔元
年八月託夢于來氏女曰我生時酤酒小作升乃取價
太多量酒復少今坐此罪於北山下人家為牛近被賣
與法界寺夏侯師今將我向城南耕稻田非常辛苦及
寤其女涕泣為阿照言之至二年正月有法界寺尼至
阿照村女乃問尼尼報云有夏侯師是實女即就寺訪
之云近於北山下買得一牛見在城南耕地其女涕泣
求請寺尼乃遣人送其女就之此牛平常唯一人禁制
若遇餘人必陸梁觝觸見其女至乃䑛其遍體又流淚
焉女即日就夏侯師贖之乃隨其女去今現在阿照家
養飼女常為阿娘承奉不闕京師王侯妃媵多令召視
競施財物(出冥報記)
王珍
唐定州安嘉縣人王珍能金銀作曾與寺家造功德得
絹五百疋同作人私費十疋王珍不知此人死後王家
有禮事買羊未殺間其羊頻跪無數珍已怪之夜繫于
柱珍將寢有人扣房門甚急看之無所見珍復卧又聞
之起看還無所見怪之遂開門卧未睡見一人云昔日
與公同作功德偷十疋絹私用公竟不知今已作羊公
將殺之叩頭乞命再三懇苦言訖出房門即變作羊王
珍妹于别所見此人叩頭一如珍所見遂放羊作長生
珍及妹家即斷食肉珍以咸亨五年入海運船上無菜
人皆食肉珍不食唯飡空飯而已(出廣古今五行記)
王會師
唐京都西市北店有王會師者母亡服制已畢其家乃
産一青黃牝狗會師妻為其盜食乃以杖擊之數下狗
遂作人語曰我是汝姑新婦杖我大錯我為嚴酷家人
過甚遂得此報今既被打羞向汝家因即走出會師聞而
涕泣抱以歸家而復還去凡經四五會師見其意正乃
于市北已店大牆後作小舍安置每日送食市人及行
客就觀者極衆投餅與者不可勝數此犬恒不離此舍
過齋時即不食經一二歲莫知所之(出法苑珠林)
解奉先
洛陽畫工解奉先為嗣江王家畫像壁未畢而逃及見
擒乃妄云功直已相當因于像前誓曰若負心者願死
為汝家牛歲餘奉先卒卒後王家牸牛産一騂犢有白
毛於背曰解奉先觀者日夕如市焉(出國史異纂)
童安玗
唐大中末信州貴溪縣乳口鎮有童安玗者鄉里富人
也初甚貧窶與同里人郭珙相善珙嘗假借錢六七萬
即以經販安玗後遂豐富及珙徵所借錢安玗拒諱之
珙焚香告天曰童安玗背惠忘義借錢不還倘神理難
誣願安玗死後作牛以償某詞甚懇苦安玗亦紿言曰
某若實負郭珙錢願死作一白牛以償珙債未逾月安
玗死死後半年珙家牸牛生一白牯犢左肋有黑毛作
字曰童安玗歷歷然遠邇聞之觀者雲集珙遣人告報
安玗妻玗妻子并親屬等往視之大以為恥厚納金帛
請收贖之郭珙憤其欺負終不允許以牛母并犢别欄
餵飼安玗家率童僕持白挺劫取珙多置人守禦竟不
能獲(出報應錄)
劉自然
唐天祐中秦州有劉自然者主管義軍按因連帥李繼
宗點鄉兵捍蜀城紀縣百姓黃知感者妻有美髮自然
欲之謂知感曰能致妻髮即免是行知感之妻曰我以
弱質託於君髮有再生人死永訣矣君若南征不返我
有美髮何為焉言訖攬髮剪之知感深懷痛愍既迫于
差點遂獻于劉知感竟亦不免繇戍尋殁于金沙之陣
黃妻晝夜禱天號訴是歲自然亦亡後黃家牝驢忽産
一駒左脇下有字云劉自然邑人傳之遂達于郡守郡
守召其妻子識認劉自然長子曰某父平生好飲酒食
肉若能飲啖即是某父也驢遂飲酒數升啖肉數臠食
畢奮迅長鳴淚下數行劉子請備百千贖之黃妻不納
日加鞭捶曰猶足以報吾夫也後經喪亂不知所終劉
子竟慚憾而死(出儆戒錄)
李明府
唐火井縣令李明府經過本縣館于押司錄事私第主
人將設酒饌欲刲一白羊方有胎其夜明府夢一素衣
婦人將二子拜明府乞命詞甚哀切李不測其由云某
不曾殺人婦人哀祈不已李睡覺思惟無端倪又寢復
夢前婦人乞命稱某命在須臾忍不救也李竟不諭其
意但驚怛不已再寢又夢前婦人曰長官終不能相救
某已死訖然亦償債了某前身即押司錄事妻有女僕
方妊身懷二子時某嫉妬因笞殺之紿夫云女僕盜金
釵并盒子拷訊致斃今獲此報然已還其冤債其金釵
并盒子在堂西栱枓内為某告於主人請不食其肉為
作功德李驚起召主人詰曰君刲一白羊耶有雙羔否
曰是具話夜來之夢更歎異及尋栱枓内果得二物乃
取羊埋之為作功德追薦焉(出報應錄)
劉鑰匙
隴右水門村有店人曰劉鑰匙者不記其名以舉債為
家業累千金能於規求善聚難得之貨取民間資財如
秉鑰匙開人箱篋帑藏盜其珠珍不異也故有鑰匙之
號隣家有殷富者為鑰匙所餌放債與之積年不問忽
一日執劵而算之即倍數極廣既償之未畢即以年繫
利略無期限遂至資財物産俱歸鑰匙負債者怨之不
已後鑰匙死彼家生一犢有鑰匙姓名在膁肋之間如
毫墨書出乃為債家鞭箠使役無完膚鑰匙妻男廣以
重貨購贖之置于堂室之内事之如生及斃則棺斂葬
之于野蓋與劉自然之事髣髴矣此則報應之道其不
誣矣(出玉堂閒話)
上公
宜春郡東安仁鎮有齊覺寺寺有一老僧年九十餘門
人弟子有一二世者彼俗皆只呼為上公不記其法名
也其寺常住莊田孳畜甚多上公偶一夜夢見一老姥
衣青布之衣拜辭而去云只欠寺内錢八百上公覺而
異之遂自取筆書于寢壁同住僧徒亦無有知之者不
三五日後常住有老牸牛一頭無故而死主事僧於街
市鬻之只酬錢八百如是數處不移前價主事僧具白
上公云常住牛死欲貨之屠者數輩皆酧價八百上公
歎曰償債足矣遂令主事僧入寢所讀壁上所題處無
不嗟歎(出玉堂閒話)
施汴
廬州營田吏施汴嘗恃勢奪民田數十頃其主退為其
耕夫不能自理數年汴卒其田主家生一牛腹下有白
毛方數寸既長稍斑駁不逾年成施汴字點畫無缺道
士邵修默親見之(出稽神錄)
公乘通
渚宫有民公乘通者平生隱慝人或難知死後湖南民
家生一黑驢駒白毛作荆南公乘通字其子孫聞之懷
恥竟不能尋贖江陵人皆知之(出北夢瑣言)
僧審言
雲頂山慈雲寺四方歸輳供食者甚厚寺主僧審言性
貪鄙欺隱本寺施財飲酒食肉畜養妻子無所不為僧
衆稍孤潔者必遭凌辱一旦疾篤自言見空中繩懸一
石臼有鼠囓之繩斷正中其心大呌氣絶久而復蘇如
此數十度方卒逾年寺下村中牛生一犢腹下分明有
審言二字(出儆戒錄)
太平廣記卷一百三十四
