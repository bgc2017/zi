太平廣記卷五
神仙五
王次仲墨子劉政
孫博天門子玉子
茅濛沈羲陳安世
王次仲
王次仲者古之神仙也當周末戰國之時合縱連横之
際居大夏小夏山以為世之篆文功多而用寡難以速
就四海多事筆札所先乃變篆籕之體為隷書始皇既
定天下以其功利於人徵之入秦不至復命使召之勑
使者曰吾削平六合一統天下孰敢不賓者次仲一書
生而逆天子之命若不起當殺之持其首来以正風俗
無肆其悍慢也詔使至山致命次仲化為大鳥振翼而
飛使者驚拜曰無以復命亦恐見殺惟神人憫之鳥徘
徊空中故堕三翮使者得之以進始皇素好神仙之道
聞其變化頗有悔恨今謂之落翮山在幽州界鄉里祠
之不絶(出仙傳拾遺)
墨子
墨子者名翟宋人也仕宋為大夫外治經典内修道術
著書十篇號為墨子世多學者與儒家分途務尚儉約
頗毁孔子有公輸般者為楚造雲梯之械以攻宋墨子
聞之往詣楚脚壊裂裳裹足七日七夜到見公輸般而
說之曰子為雲梯以攻宋宋何罪之有餘於地而不足
於民殺所不足而争所有餘不可謂智宋無罪而攻之
不可謂仁知而不爭不可謂忠爭而不得不可謂強公
輸般曰吾不可以巳言於王矣墨子見王曰於今有人
捨其文軒隣有一弊輿而欲竊之捨其錦繡隣有短褐
而欲竊之捨其粱肉隣有糟糠而欲竊之此為何若人
也王曰若然者必有狂疾翟曰楚有雲夢之麋鹿江漢
之魚龜為天下富宋無雉兔鮒魚猶梁肉與糟糠也楚
有杞梓豫章宋無數丈之木此猶錦繡之與短褐也臣
聞大王更議攻宋有與此同王曰善哉然公輸般已為
雲梯謂必取宋於是見公輸般墨子解帶為城以幞為
械公輸般乃設攻城之機九變而墨子九拒之公輸之
攻城械盡而墨子之守有餘也公輸般曰吾知所以攻
子矣吾不言墨子曰吾知子所以攻我我亦不言王問
其故墨子曰公輸之意不過殺臣謂宋莫能守耳然臣
之弟子禽滑釐等三百人早已操臣守禦之器在宋城
上而待楚寇矣雖殺臣不能絶也楚乃止不復攻宋墨
子年八十有二乃歎曰世事已可知榮位非常保將委
流俗以從赤松子游耳乃入周狄山精思道法想像神
仙於是數聞左右山間有誦書聲者墨子卧後又有人
来以衣覆足墨子乃伺之忽見一人乃起問之曰君豈
非山岳之靈氣乎將度世之神仙乎願且少留誨以道
要神人曰知子有志好道故来相候子欲何求墨子曰
願得長生與天地相畢耳於是神人授以素書朱英九
方道靈教戒五行變化凡二十五篇告墨子曰子有仙
骨又聰明得此便成不復須師墨子拜受合作遂得其
騐乃撰集其要以為五行記乃得地仙𨼆居以避戰國
至漢武帝時遣使者楊違束帛加璧以聘墨子墨子不
出視其顔色常如五十許人周游五岳不止一處(出神仙傳)
劉政
劉政者沛人也高才博物學無不覽以為世之榮貴乃
須臾耳不如學道可得長生乃絶進趨之路求飬生之
術勤尋異聞不遠千里苟有勝已雖奴客必師事之復
治墨子五行記兼服朱英丸年百八十餘歲色如童子
能變化𨼆形以一人分作百人百人作千人千人作萬
人又能𨼆三軍之衆使成一叢林木亦能使成鳥獸試
取他人器物易置其處人不知覺又能種五果立使華
實可食坐致行厨飯膳供數百人又能吹氣為風飛砂
揚石以手指屋宇山陵壺器便欲頽壊復指之即還如
故又能化生美女之形及作水火又能一日之中行數
千里能噓水興雲奮手起霧聚土成山刺地成淵能忽
老忽少乍大乍小入水不沾步行水上召江海中魚鼈
蛟龍黿鼉即皆登岸又口吐五色之氣方廣十里直上
連天又能躍上下去地數百丈後去不知所在(出神仙傳)
孫博
孫博者河東人也有清才能屬文著書百餘篇誦經數
十萬言晚乃好道治墨子之術能令草木金石皆為火
光照數里亦能使身成火口中吐火指大樹生草則焦
枯更指還如故又有人亡奴藏匿軍中者捕之不得博
語奴主曰吾為卿燒其營舍奴必走出卿但諦伺捉之
於是博以一赤丸子擲軍門須臾火起燭天奴果走出
乃得之博乃復以一青丸子擲之火即滅屋舍百物如
故不損博每作火有所燒他人以水灌之終不可滅須
臾自止之方止行水火中不沾灼亦能使千百人從已
蹈之俱不沾灼又與人往水上布席而坐飲食作樂使
衆人舞於水上又山間石壁地上盤石博入其中漸見
背及兩耳良久都没又能吞刀劍數十枚及壁中出入
如有孔穴也能引鏡為刀屈刀為鏡可積時不改須博指
之乃復如故後入林濾山服神丹而仙去(出神仙傳)
天門子
天門子者姓王名剛尤明補飬之要故其經曰陽生立
於寅純木之精隂生立於申純金之精夫以木投金無
往不傷故隂能疲陽也隂人所以著脂粉者法金之白
也是以真人道士莫不留心注意精其微妙審其盛衰
我行青龍彼行白虎取彼朱雀前我玄武不死之道也
又隂人之情也每急於求陽然而外自收抑不肯請陽
者明金不為木屈也陽性氣剛燥志節疎略至於遊宴
言和氣柔辭語卑下明木之畏於金也天門子既行此
道年二百八十歲猶有童子之色乃服珠醴得仙入玄
洲山去也(出神仙傳)
玉子
玉子者姓章名震南郡人也少好學衆經周幽王徵之
不出乃歎曰人生世間日失一日去生轉遠去死轉近
而但貪富貴不知飬性命命盡氣絶則死位為王侯金
玉如山何益於灰土乎獨有神仙度世可以無窮耳乃
師長桑子具受衆術乃别造一家之法著道書百餘篇
其術以務魁為主而精於五行之意演其微妙以飬性
治病消災散禍能起飄風發屋折木作雷雨雲霧能以
木瓦石為六畜龍虎立成能分形為百千人能涉江海
含水噴之皆成珠玉亦不變或時閉氣不息舉之不起
推之不動屈之不曲伸之不直或百日數十日乃起每
與弟子行各丸泥為馬與之皆令閉目須臾成大馬乘
之日行千里又能吐氣五色起數丈見飛鳥過指之即
堕臨淵投符召魚鼈之屬悉来上岸能令弟子舉眼見
千里外物亦不能久也其務魁時以器盛水着兩肘之
間噓之水上立有赤光輝輝起一丈以此水治病病在
内飲之在外者洗之皆立愈後入崆峒山合丹白日昇
天而去(出神仙傳)
茅濛
茅濛字初成咸陽南關人也即東卿司命君盈之高祖
也濛性慈憫好行隂德廉静博學逆覩周室之衰不求
進於諸侯常歎人生若電流出處宜及其時於是師北
郭鬼谷先生受長生之術神丹之方後入華山静齋絶
塵修道合藥乘龍駕雲白日昇天先是其邑歌謠曰神
仙得者茅初成駕龍上昇入太清時下玄洲戲赤城繼
世而往在我盈帝若學之臘嘉平秦始皇聞之因改臘
為嘉平(出洞仙傳)
沈羲
沈羲者吳郡人學道於蜀中但能消災治病濟救百姓
不知服藥物功德感天神識之羲與妻賈氏共載詣子
婦卓孔寧家還逢白鹿車一乘青龍車一乘白虎車一
乘從者皆數十騎皆朱衣仗矛帶劍輝赫滿道問羲曰
君是沈羲否羲愕然不知何等答曰是也何為問之騎
人曰羲有功於民心不忘道自少小以来履行無過夀
命不長年夀將盡黃老今遣仙官来下迎之侍郎薄延
之乘白鹿車是也度世君司馬生青龍車是也迎使者
徐福白虎車是也須臾有三仙人羽衣持節以白玉簡
青玉界丹玉字授羲羲不能識遂載羲昇天昇天之時
道間鉏耘人皆共見不知何等斯須大霧霧觧失其所
在但見羲所乘車牛在田食苗或有識是羲車牛以語
羲家子弟恐是邪魅將羲藏山谷間乃分布於百里之
内求之不得四百餘年忽還鄊里推求得數十世孫名懷
喜懷喜告曰聞先人說家有先人仙去久不歸也留數
十日說初上天時云不得見帝但見老君東向而坐左
右勑羲不得謝但默坐而已宫殿鬱鬱如雲氣五色玄
黃不可名狀侍者數百人多女少男庭中有珠玉之樹
衆芝叢生龍虎成羣游戲其間聞琅琅如銅鐵之聲不
知何等四壁熠熠有符書着之老君身形略長一丈被
髮文衣身體有光輝須臾數玉女持金案玉杯來賜羲
曰此是神丹飲者不死夫妻各一杯夀萬歲乃告言飲
服畢拜而勿謝服藥後賜棗二枚大如雞子脯五寸遺
羲曰暫還人間治百姓疾病如欲上來書此符懸之竿
杪吾當迎汝乃以一符及仙方一首賜羲羲奄忽如寐
已在地上多得其符驗也(出神仙傳)
陳安世
陳安世京兆人也為權叔本家傭賃稟性慈仁行見禽
獸常下道避之不欲驚之不踐生蟲未嘗殺物年十三
四叔本好道思神有二仙人託為書生從叔本游以觀
試之而叔本不覺其仙人也久而意轉怠叔本在内方
作美食而二仙人復来詣門問安世曰叔本在否答曰
在耳入白叔本叔本即欲出其婦引還而止曰餓書生
輩復欲求飽腹耳於是叔本使安世出答言不在二人
曰前者云在旋言不在何也答曰大家君教我云耳二
人善其誠實乃謂叔本勤苦有年今適值我二人而乃
懈怠是其不遇幾成而敗乃問安世曰汝好游戲耶答
曰不好也又曰汝好道乎答曰好而無由知之二人曰
汝審好道明日早會道北大𣗳下安世承言早往期處
到日西不見一人乃起欲去曰書生定欺我耳二人已
在其側呼曰安世汝來何晚也答曰早來但不見君耳
二人曰吾端坐在汝邊耳頻三期之而安世輒早至知
可教乃以藥二丸與安世誡之曰汝歸勿復飲食别止
於一處安世承誡二人常来往其處叔本怪之安世處
空室何得有人語往輒不見叔本曰向聞多人語聲今
不見一人何也答曰我獨語耳叔本見安世不復食但
飲水止息别位疑非常人自知失賢乃歎曰夫道尊德
貴不在年齒父母生我然非師則莫能使我長生先聞
道者即為師矣乃執弟子之禮朝夕拜事之為之灑掃
安世道成白日昇天臨去遂以要道術授叔本叔本後
亦仙去矣(出神仙傳)
太平廣記卷五
