太平廣記卷二百六十
嗤鄙三
公羊傳李文禮殷安
姓方人元宗逵獨孤守忠
王熊麴崇裕梁士會
張懷慶康𧦬徵君
李佐元載常衮崔阡
黎幹崔叔清常愿
劉士榮袁師德蔣乂
崔損
公羊傳
有甲欲謁見邑宰問左右曰令何所好或語曰好公羊
傳後入見令問君讀何書答曰唯業公羊傳試問誰殺
陳他者甲良久對曰平生實不殺陳他令察謬誤因復
戲之曰君不殺陳他請是誰殺於是大怖徒跣走出人
問其故乃大語曰見明府便以死事見訪後直不敢復
來遇赦當出耳(出笑林)
李文禮
唐李文禮頓丘人也好學有文華累遷至揚州司馬而
質性遲緩不甚精審時在揚州有吏自京還得長史家
書云姊亡請擇日發之文禮忽聞姊亡乃大號慟吏伺
其便復白曰是長史姊文禮久而徐問曰是長史姊耶
吏曰是文禮曰我無姊向亦怪矣(出御史臺記)
殷安
唐逸士殷安冀州信都人謂薛黃門曰自古聖賢數不
過五人伏羲八卦窮天地之旨一也乃屈一指神農植
百榖濟萬人之命二也乃屈二指周公制禮作樂百代
常行三也乃屈三指孔子前知無窮却知無極拔乎其
萃出乎其𩔖四也乃屈四指自此之後無屈得指者良
久乃曰并我五也遂屈五指而疏籍卿相男徵諫曰卿
相尊重大人稍敬之安曰汝亦堪為宰相徵曰小子何
敢安曰汝肥頭大面不識今古噇(徒江切)食無意智不作
宰相而何其輕物也皆此𩔖(闕)
姓方人
唐有姓方人好矜門地但有姓方為官必認云親屬知
識疾其如此乃謂之曰豐邑公相(豐邑坊在上都是凶肆出方相也)是
君何親曰是姓某乙再從伯父人大笑曰君既是方相
姪兒只堪嚇鬼(出啓顔錄)
元宗逵
唐元宗逵為果州司馬有婢死處分直典云逵家老婢
死驅使來久為覓一棺木殯之逵初到家貧不能買得
新者但得一經用者充事即得亦不須道逵買云君家
自有須直典出門說之一州以為口實(出大唐新語)
獨孤守忠
唐杭州參軍獨孤守忠領租船赴都夜半急追集船人
更無他語乃曰逆風必不得張帆衆大哂焉(出朝野僉載)
王熊
唐王熊為澤州都督府法曹斷略糧賊惟各决杖一百
通判熊曰總略幾人法曹曰略七人合决七百法曹曲
斷府司科罪時人哂之前尹正義為都督公平後熊來
替百姓歌曰前得尹佛子後得王癩獺判事驢咬瓜喚
人牛嚼鉄見錢滿面喜無鏹從頭喝常逢餓夜义百姓
不可活(出朝野僉載)
麴崇裕
唐冀州參軍麴崇裕送司功入京詩曰崇裕有幸會得
遇明流行司士向京去曠野哭聲哀司功曰大才士先
生其誰曰吳兒博士教此聲韻司功曰師明弟子哲(出朝)
(野僉載)
梁士會
唐滑州靈昌尉梁士會官科烏翎里正不送舉牒判曰
官喚烏翎何物里正不送烏翎佐使曰公大好判烏翎
太多會索筆曰官喚烏翎何物里正不送雁翅有識之
士聞而笑之(出朝野僉載)
張懷慶
唐李義府嘗賦詩曰鏤月為歌扇裁雲作舞衣自憐廻
雪影好取洛川歸有棗彊尉張懷慶好偷名士文章乃
為詩曰生情鏤月為歌扇出意裁雲作舞衣照鏡自憐
廻雪影來時好取洛川歸時人謂之語曰活剝王昌齡
生吞郭正一(出大唐新語)
康𧦬
唐玄宗既用牛仙客為相頗憂時議不叶因訪於高力
士用仙客相外議以為如何力士曰仙客出於胥吏非
宰相器上大怒曰即當用康𧦬蓋上一時恚怒之詞舉
其極不可者或有竊報𧦬以為上之於君恩渥頗深行
當為相矣𧦬聞之以為信然翌日盛服趨朝既就列延
頸北望冀有成命觀之者無不掩口然時論亦以長者
目焉𧦬為將作大匠多巧思尤能知地常謂人曰我居
是宅中不為宰相耶聞之者益為嗤笑(今新昌里西北牛相第即𧦬宅)
(也雜出明皇錄)
徵君
唐肅宗之代急於賢良下詔搜山林草澤有懷才抱德
及匡時霸國者皆可爵而任之有徵君自靈武衣草衣
躍芒屩詣于國門肅宗聞之喜曰果有賢士應募矣遂
召對訪時事得失卒無一辭但再三瞻望聖顔而奏曰
微臣有所見陛下知之乎對曰不知奏曰臣見陛下聖
顔瘦於在靈武時帝曰宵旰所勞以至於是侍臣有匿
笑不禁者及退更無他言帝知其妄人也恐閉將來賢
路僶俛除授一邑宰洎將寒食京兆司逐縣率杏仁以
備貢奉聞之大為不可獨力抗之遂詣闕請對京兆司
亦懼此徵君必有異見將奈之何及召對奏曰陛下要
寒節杏仁今臣敲將來為復進渾杏仁上咍而遣之竟
不寘其罪(出玉堂閒話)
李佐
唐李佐山東名族少時因安史之亂失其父後佐進士
擢第有令名官為京兆少尹隂求其父有識者告後往
迎之於鬻凶器家歸而奉養如是累月一旦父召佐謂
曰汝孝行絕世然吾三十年在此黨中昨從汝來未與
流輩謝絶汝可具大猪五頭白醪數斛蒜虀數甕薄餅
十柈開設中堂吾與羣黨一酧申欵則無恨矣佐恭承
其教數日乃具父散召兩市善薤歌者百人至初即列
坐堂中久乃雜謳及暮皆醉衆扶佐父登榻而薤歌一
聲凡百齊和俄然相扶父出不知所在行路觀者億萬
明日佐棄家人入山數日而卒(出獨異志)
元載常衮
唐代宗以庶務畢委宰相而元載專政益亂國典非良
金重寳趦趄左道不得出入於朝廷及常袞為相雖賄
賂不行而介僻自專失於分别故陞陟多失或同列進
擬稍繁别謂之沓伯是時京師語曰常無分别元好錢
賢者愚愚者賢崔祐甫素公直因衆中唱言朝廷上下
相蒙善惡同致清曹峻府為鼠輩養資考豈禆皇化耶
(出杜陽雜編)
崔阡
唐順宗在東宮韋渠薦崔阡拜諭德為侍書阡觸事面
牆對東宮曰臣山野鄙人不識朝典見陛下合稱臣否
東宮曰卿是宮僚自合知也(出嘉話錄)
黎幹
唐代宗朝京兆尹黎幹以久旱祈雨於朱雀門街造土
龍悉召城中巫覡舞于龍所幹與巫覡更舞觀者駭笑
彌月不雨又請禱于文宣王廟上聞之曰丘之禱久矣
命毁土龍罷祈雨減膳節用以聽天命及是甘澤乃足
(出盧氏雜說)
崔叔清
唐杜佑鎮淮南進崔叔清詩百篇德宗謂使者此惡詩
焉用進時人呼為准敕惡詩(出國史𥙷)
常愿
唐劉禹錫云貞元中武臣常愿好作本色語曾謂余曰
昔在奉天為行營都虞候聖人門都有幾箇賢郎他悉
如此且曰奉天城斗許大更被朱泚吃兵馬楦危如累
雞子今抛向南衙被公措大偉齕鄧鄧把將化官職去
至永貞初禹錫為御史監察見常愿攝事在焉因謂之
曰更敢道齕鄧否曰死罪死罪(出嘉話錄)
劉士榮
唐于頔之鎮襄陽也朝廷姑息除其子方為太常丞頔
讓之表曰劉元佐兒士榮以佐之功先朝為太常丞時
臣與士榮同登朝列見其凡劣實鄙之今臣功名不如
元佐某之凡劣不若士榮若授此爵更為叨沗德宗令
將其表宣示百寮時士榮為南衙將軍目覩其表有渾
鐻者鎬之客也時鎬宴客飲酒更為令曰徵近日凡劣
不得即飲鐻曰劉士榮鎬曰于方鎬謂席人曰諸公並
須精除(出嘉話錄)
袁德師
唐竇羣與袁德師同在浙西幕竇羣知尉嘗嗔堂子曰
須送伯禽問德師曰會否曰某乙亦不到如此也還曾
把書讀何乃相卿詰之且伯禽何人德師曰只是古之
堂子也滿座大哂(出嘉話錄)
蔣乂
唐蔣乂撰宰臣錄每拜一相旬月必獻傳奉故為物議
所嗤(出國史𥙷)
崔損
唐崔損性極謹慎每奏對不敢有所發揚兩省清要皆
歷踐之在位無稱於人身居宰相毋野殯不言展墓下
議遷相姊為尼沒於近寺終喪不臨士君子罪之過為
恭遜不止於容身而率用此中上意竊大位者八年上
知物議不叶然憐而厚之(出譚賓錄)
太平廣記卷二百六十
