太平廣記卷二百四十七
詼諧三
穆子客僧重公孫紹
魏市人魏彦淵陸乂
王元景李庶邢子才
盧詢祖北海王晞李騊駼
盧思道石動筩徐之才
蕭彪
穆子客
魏使穆子客聘梁主客范胥謂之曰卿名子客思歸之
𫝊一何太速客曰吾名子客所以將命四方禮成告返
那得言速(出談藪)
僧重公
魏使主客即李恕聘梁沙門重公接恕曰向來全無𦵔
酢膎乎恕父名諧以為犯諱曰短髮麄疎重公曰貧道
知髮非沙門種𩔖以君交聘二國不辨膎諧重公嘗謁
高祖問曰天子聞在外有四聲何者為是重公應聲答
曰天保寺刹中出逢劉孝綽說以為能綽曰何如道天
子萬福(出談藪)
孫紹
後魏孫紹歴職内外垂老始拜太府少卿謝日靈太后
曰公年似太老紹重拜曰臣年雖老臣卿太少后大笑
曰是將正卿(出啓顏錄)
魏市人
後魏孝文帝時諸王及貴臣多服石藥皆稱石發乃有
熱者非富貴者亦云服石發熱時人多嫌其詐作富貴
體有一人於市門前臥宛轉稱熱因衆人競看同伴怪
之報曰我石發同伴人曰君何時服石今得石發曰我
昨在市得米米中有石食之乃今發衆人大笑自後少
有人稱患石發者(出啓顏錄)
魏彦淵
北齊崔昂嘗宴筵招朝彦酒酣後人多散走即令著作
郎鉅鹿魏彦淵追之彦淵左手執中參軍周子淵淵以
文學如名右手執御史鄭守信來諮昂曰彦淵役周入
鄭執訊獲醜濟州長史李翥嘗為主人朝士咸集幽州
長史陸仁惠不來翥甚銜之彦淵曰一目之羅豈能獲
鳥翥眇一目陸號角鴟又崔儦謂彦淵曰我拙於書不
能儦字使好彦淵曰正可長牽人脚斜飄鹿尾即好彦
淵司農卿季昌之子(出談藪)
陸乂
北齊散騎常侍河南陸乂黃門郎卬之子卬字雲駒而
乂患風多所遺忘嘗與人馬曰雲駒有神符者常帶符
與神渡漳水致失乂笑曰劉君渡水失神符其人答曰
陸乂名馬作雲駒(出談藪)
王元景
北齊王元景為尚書性雖懦緩而每事機捷有奴名典
琴嘗旦起令索食謂之解齋奴曰公不作齋何故嘗云
解齋元景徐謂奴曰我不作齋不得為解齋汝作字典
琴何處有琴可典(出啓顔錄)
李庶
世呼病瘦為崔家疾北齊李庶無鬚時人呼為天閹崔
諶調之曰教弟種鬚法以錐錐遍刺作孔插以馬尾庶
曰持此還施貴族藝眉有驗然後樹鬚崔氏世有惡疾
故庶以此嘲之俗呼滹沱河為崔氏(出酉陽雜俎)
邢子才
北齊中書侍郎河東裴襲字敬憲患耳新搆山池與賓
客宴集謂河間邢子才曰山池新就願為一名子才曰
海中有蓬萊山仙人之所居宜名蓬萊蓬萊裴襲也故
以戲之敬憲初不悟於後始覺忻然謂子才曰長忌及
戸高則無害公但大語襲亦何嫌(出談藪)
盧詢祖
齊主客郎頓邱李恕身短而袍長盧詢祖腰麄而帶急
恕曰盧郎腰麤帶難匝答曰丈人身短袍易長恕又謂
詢祖曰盧即聰明必不壽答曰見丈人蒼蒼在鬢差以
自安(出北史)
北齊王晞
齊北海王晞字叔朗為大丞相府司馬嘗共相府祭酒
盧思道褉飲晉湖晞賦詩曰日暮應歸去魚鳥見留連
時有中使召晞馳馬而去明旦思道問晞昨被召以朱
顔得無以魚鳥致責晞曰昨晩陶然頗以酒漿被責卿
等亦是留連之一物何獨魚鳥而已晞好文酒樂山水
府寮呼為方外司馬焉及孝昭立待遇彌隆而晞每自
疎退謂人曰非不愛熱官但思之爛熟耳(出談藪)
李騊駼
陳使聘齊見朝廷有赤鬛者顧謂散騎常侍趙郡李騊
駼曰赤也何如騊駼曰束帶立於朝可使與賓客言騊
駼時接客(出談藪)
盧思道
北齊盧思道聘陳陳主令朝貴設酒食與思道宴會聯
句作詩有一人先唱方便譏刺北人云榆生欲飽漢草
長正肥驢為北人食榆兼吳地無驢故有此句思道援
笔即續之曰共甑分炊飯同鐺各煑魚為南人無情義
同炊異饌也故思道有此句吳人甚愧之又衛尉卿京
兆杜臺卿共中兵參軍清河崔儦握槊十子成都止賭
一雉盧思道曰翳成都不過一雉儦又謂思道曰昨夜
大雷吾睡不覺思道曰如此震雷不能動蟄太子詹事
范陽盧叔虎有子十人大者字畜生最有才思思道謂
人曰從叔有十子皆不及畜生叔虎主客郎中澤之孫
也散騎常侍隴西辛德源謂思道曰昨作羌嫗詩惟得
五字云皂陂垂肩井苦無其對思道尋聲曰何不道黃
物插腦門思道嘗謂通直郎渤海封孝騫曰卿既姓封
是封豕之後騫曰卿既姓盧是盧令之裔(出談藪)
石動筩
北齊高祖嘗宴近臣為樂高祖曰我與汝等作謎可共
射之卒律葛答諸人皆射不得或云是髐子箭高祖曰
非也石動筩云臣已射得高祖曰是何物動筩對曰是
煎餠高祖笑曰動筩射着是也高祖又曰汝等諸人為
我作一謎我為汝射之諸人未作動筩為謎復云卒律
葛荅高祖射不得問曰此是何物荅曰是煎餅高祖曰
我始作之何因更作動筩曰承大家熱鐺子頭更作一
箇高祖大笑高祖嘗令人讀文𨕖有郭璞遊仙詩嗟嘆
稱善諸學士皆云此詩極工誠如聖旨動筩即起云此
詩有何能若令臣作即勝伊一倍高祖不悦良久語云
汝是何人自言作詩勝郭璞一倍豈不合死動筩即云
大家即令臣作若不勝一倍甘心合死即令作之動筩
曰郭璞遊仙詩云青溪千餘仞中有一道士臣作云青
溪二千仞中有兩道士豈不勝伊一倍高祖始大笑又
嘗於國學中看博士論云孔子弟子達者七十二人動
筩因問曰達者七十二人幾人已著冠幾人未著冠博
士曰經傳無文動筩曰先生讀書豈合不解孔子弟子
已著冠有三十人未著冠有四十二人博士曰據何文
以辨之曰論語云冠者五六人五六三十人也童子六
七人六七四十二人也豈非七十二人坐中皆大悦博
士無以復之(出啓顏錄)
徐之才
齊西陽王高平徐之才博識有口辨父雄祖成伯並善
術世傳其業納言祖孝徵戲之呼為師公之才曰既為
汝師復為汝公在三之義頓居其兩孝徵僕射瑩之子
之才嘗以劇談調僕射魏收收熟視之曰面似小家方
相之才答曰若爾便是卿之葬具(出談藪)
蕭彪
(闕)明帝與文士庾信王褒等遊處有蕭彪者寶寅之
子素好臧否多所月旦嘗侍坐於帝帝歴問衆賓何如
皆對曰君子也次問君何如人荅曰那得是非君子之
問(闕)荅曰那得是君子時護在同州他
日帝(闕)右詐(闕)吾欲(闕)
疾病可乎使者曰(闕)追荅
曰緣君子事彪乃惶懼頓首乞留帝曰(闕)
得(闕)彪乃遺書寄家號慟而去帝度其行(闕)
之云吾(闕)别報冡宰彪還信等咸在彪甚悲喜(闕)
微笑(闕)視彪巧覺謂帝曰北那得是君子於是(闕)
笑(出三國典略)
太平廣記卷二百四十七
