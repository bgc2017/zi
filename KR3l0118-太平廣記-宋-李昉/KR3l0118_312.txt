太平廣記卷三百一十二宋李昉等編
神二十二
楚州人䧟河神謇宗儒
滑能柳晦劉山甫
爾朱氏李仲吕新昌坊民
裴氏女夏侯禎徐煥
羅宏信李嶢
楚州人
近楚泗之間有人寄妻及奴婢數人於村落客遊數年
一日歸至村中長少相率攜酒訪之延入共飲酒酣甚
樂村人唯吹笛為樂神曲殆欲徹曙忽前舞者為著神
下語云大王欲與主人相見合與主人論親情此子大
驚呵責曰神道無欺我且無兒女與汝為親情神曰我
合聘得君妻可速粧梳少頃即來迎娶此子大怒村人
各散以為舞者村人醉言無識少頃即天明忽聞門外
馬嘶鳴此子大怪欲出自叱之乃見一胡神紫衣多髯
身長丈餘首出牆頭喚曰娘子可發去也此子不知所
以其妻於室中仆倒而卒(出原化記)
陷河神
陷河神者巂州巂縣有張翁夫婦老而無子翁日往溪
谷採薪以自給無何一日於巖竇間刃傷其指其血滂
注滴在一石穴中以木葉窒之而歸他日復至其所因
抽木葉視之乃化為一小蛇翁取於掌中戱玩移時此
物紛紛然似有所戀因截竹貯而懷之至家則啖以雜
肉如是甚馴擾經時漸長一年後夜盜雞犬而食二年
後盜羊豕鄰家頗怪失其所畜翁嫗不言其後縣令失
一蜀馬尋其跡入翁之居迫而訪之已吞在蛇腹矣令
驚異因責翁蓄此毒物翁伏罪欲殺之忽一夕雷電大
震一縣並陷為巨湫渺瀰無際唯張翁夫婦獨存其後
人蛇俱失因改為陷河縣曰蛇為張惡子爾後姚萇遊
蜀至梓潼嶺上憩于路傍有布衣來謂萇曰君宜早還
秦秦人將無主其康濟者在君乎請其氏曰吾張惡子
也他日勿相忘萇還後果稱帝于長安因命使至蜀求
之弗獲遂立廟于所見之處今張相公廟是也僖宗幸
蜀日其神自廟出十餘里列仗迎駕白霧之中髣髴見
其形因解佩劒賜之祝令效順指期賊平駕迴廣贈珍
玩人莫敢窺王鐸有詩刊石曰夜雨龍抛三尺匣春風
鳳入九重城(出王氏見聞)
謇宗儒
黔南軍挍姓謇者不記其初名性鯁直貧而樂所居鄰
宣父廟家每食必先薦之如是累年咸通二年蠻寇侵
境廉使閱兵擇將未獲謇忽夢一人冠服若王者謂曰
吾則仲尼也媿君每傾心於吾吾當助若仍更名宗儒
自此富貴矣既覺喜而請行兼請易名是時人盡難之
忽聞宗儒請行遂遣之一戰而大破蠻寇餘孽皆遁黔
帥表上其功授朗州刺史秩滿詣京師累遷司農卿賜
賚復多數年卒官(出南楚新聞)
滑能
唐咸通中翰林待詔滑能棋品最高有張生者年可四
十來請對局初饒一路滑生請思久之方下一子張隨
手應之或起行庭際候滑生更下又隨應之及黃寇犯
闕僖宗幸蜀滑將赴行在欲取金州路入張曰不必前
適某非棋客天帝命我取公棋耳滑驚愕妻子啜泣奄
然而逝(出北夢瑣言)
柳晦
柳晦河東人少有文學始以廕補咸通末官至拾遺因
上疏不納乃去官廬於終南山一日入城訪故友於宣
陽里忽遇一人求食晦與之此人但三齅而已晦怪而
問之答曰吾隂府掌事者蒙君設食深愧於心君自此
三年當為相言訖不見晦未之信也及黃巢犯闕求能
檄者或薦晦巢乃馳騎迎之逼使為檄檄達行在僖宗
知晦所作乃曰晦自求退非朕棄遺何訕謗之甚耶賊
平議不赦巢命晦為中書舍人尋授偽相(出補錄記傳)
劉山甫
唐彭城劉山甫中朝士族也其父官於嶺外侍從北歸
舟於青草湖登岸見有北方天王祠因詣之見廟宇摧
頽香火不續山甫少有才思因題詩曰壞墻風雨幾經
春草色盈庭一座塵自是神明無感應盛衰何得却由
人是夜夢為天王所責自云我非天王南嶽神也主張
此地何為見侮俄而驚覺風浪暴起殆欲沉溺遽起悔
過令撒詩板然後方定(出山甫自序)
爾朱氏
咸通中有姓爾朱者家於巫峽每歲賈於荆益瞿塘之
壖有白馬神祠爾朱嘗禱焉一日自蜀迴復祀之忽聞
神語曰愧子頻年相知吾將捨兹境故明言與君别耳
客驚問神安適耶曰吾當為湖南城隍神上帝以吾有
薄德於三峽民遂此升擢耳然天下將亂今天子亦不
久馭世也爾朱復驚曰嗣君誰也曰唐德尚盛客請其
諱神曰固不可泄客懇求之乃云昨見天符但有雙日
也語竟不復言是歲懿皇升遐僖宗以晉王即位(出南楚新)
(聞)
李仲吕
姑臧李仲吕咸通末調授汝之魯山令為政明練吏不
敢欺遇旱請禱羣望皆不應仲吕乃潔齋自禱于縣二
十里與山堯祠以所乘烏馬及騶人張翰為獻祭畢將
下山雲霧暴起及平澤而大雨僕馬皆暴殞於是仲吕
復設祭圖僕馬于東壁(出三水小牘)
新昌坊民
青龍寺西廊近北有繪釋氏部族田毗沙門天王者精
彩如動祈請輻輳有居新昌里者因時疫百骸綿弱不
能勝衣巫醫莫能療一日自言欲從釋氏因肩置繪壁
之下厚施主僧眠食於寺廡逾旬夢有人如天王之狀
持筋𩔖綆以食病者復促迫之咀嚼堅韌力食袤丈遽
覺綿骨木強又明日能步又明日能馳逾月以力聞先
是禁軍懸六鈞弓于門曰能引其半者倍糧以賜至滿
者又倍之民應募隨引而滿於是服厚禄以終身(出唐闕史)
裴氏女
唐黃巢之亂有朝士裴某挈妻子南趨漢中纔發京都
其室女暴亡兵難揮霍不暇葬瘞行及洛谷夜聞其女
有言不見其形父母詰之女云我為滻水神之子強暴
誘我歸其家其父責怒以妄殺生人遽笞之兼遜謝撫
慰令人送來而旦夕未有所託且欲隨大人南行俾拔
茅為抱致於箱笥之中庶以魂識依止飲食語言不異
於常爾後又言已有生處悲咽告辭而去(出北夢瑣言)
夏侯禎
汝州魯山縣西六十里小山間有祠曰女靈觀其像獨
一女子焉低鬟嚬蛾艷冶而有怨慕之色祠堂後平地
左右圍數畝上擢三峯皆十餘丈森如太華父老云大
中初斯地忽暴風疾雨一夕而止遂有此山其神見形
於樵蘇者曰吾商於之女也帝命有此百里之境可告
鄉里立祠於前山山名女靈吾特來者也咸通末縣主
簿皇甫枚因時祭與友人夏侯禎偕行祭畢與禎縱觀
禎獨眷眷不能去乃索巵酒酧曰夏侯禎少年未有匹
偶今者仰覿靈姿願為廟中掃除之隸既舍爵乃歸其
夕夏侯生惝怳不寐若為隂物所中其僕來告枚走視
之則目瞪口噤不能言矣謂曰得非女靈乎禎頷之枚
命吏禱之曰夏侯禎不勝殘斝之餘至有慢言黷於神
聽今疾作矣豈降之罰耶抑果其請耶若降之罰是以
一言而斃一國士乎違好生之德當專戮之辜帝豈不
降鑒而使神滋虐於下乎若果其請是以一言舍貞靜
之道播淫佚之風念張碩而動雲軿顧交甫而解明珮
若九閽一呌必貽幃箔不修之責言况天下多美丈夫
何必是也神其聽之奠訖夏侯生康豫如故(出三水小牘)
徐煥
弋陽郡東南有黑水河河漘有黑水將軍祠太和中薛
用弱自儀曹郎出守此郡為政嚴而不殘一夕夢贊者
云黑水將軍至延之乃魁岸丈夫鬚目雄傑介金附鞬
既坐曰某頃溺於兹水自以秉仁義之心未展上訴於
帝帝曰爾隂位方崇遂授此任郎中可為立祠河上當
保佑斯民言訖而寤遂命建祠設祭水旱災沴禱之皆
應用弱有葛谿寶劒復夢求之遂以為贈仍刳神前柱
并匣寘之外設小扉加扃鐍焉乾符戊戌歲大理少卿
徐煥以决獄平允授弋陽郡秋七月出京時方霖霪東
道泥濘歴崤函度東周由許蔡略無霽日既渡長淮宿
于嘉鹿館則弋陽之西境也時方苦雨淒風徒御多寒
色煥具酒祈之其夕乃霽煥由是加敬每春秋常祀必
躬親之明年冬十月賊黨數千人來攻郡城煥堅守城
不可拔乃引兵西入義陽時有無頼者以廟劒言於賊
裨將將乃率徒破柱取去既而曉出縱掠氛霧四合莫
知所如忽遇一樵童遂執之令前導既越山霧開乃義
營張周寨也卒與賊遇盡殺之張周親擒其首解其劒
復歸諸廟至今時享不廢(出三水小牘)
羅宏信
中和年魏博帥羅宏信初為本軍步射小挍掌牧圉之
事曾宿於魏州觀音院門外其地有神祠俗號白鬚翁
巫有宗千者忽詣宏信謂曰夜來神忽有語君不久為
此地主宏信怒曰欲危我耶他日復以此言來告宏信
因令密之不朞歲果有軍變推宏信為帥宏信狀貌豐
偉多力善射雖聲名未振衆已服之累加至太尉臨淮
王(出北夢瑣言)
李嶢
唐乾寧中劉昌美為䕫州刺史屬夏潦峽漲湍險里俗
云灩澦大如馬瞿塘不可下於是行旅輟掉以候之學
士李嶢挈家自蜀沿流將之江陵昌美以水勢正惡止
之嶢匆遽而行俄而舟覆一家溺死焉唯乳嫗一人隔
夜為駭浪推送江岸而蘇先是永安鹽竈戶陳小奴掉
空船下瞿塘見崖下有一人裹四縫帽著窄白衫青袴
執鐵蒺䔧問嶢行程自云迎候乃乳嫗既蘇亦言於刺
史云李學士至一官署上事朱門白壁寮吏參賀又聞
云此行無乳嫗名遂送出水(出北夢瑣言)
太平廣記卷三百一十二
