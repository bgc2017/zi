太平廣記卷二百八十九
祅妄二
李泌紙衣師明思遠
周士龍李長源雙聖燈
路神通五福樓魚目為舍利
目老叟為小兒于世尊
捉佛光事大輪呪陳僕射
解元龜蔡畋張守一
李泌
李泌以虚誕自任嘗對客教家人遣灑掃今夜洪崖來
有人遺美酒一榼會有客至乃曰麻姑送酒與君同傾
傾未畢閽者云某侍郎取榼泌命倒還亦無愧色(出國史𥙷)
紙衣師
大歷中有一僧稱為苦行不衣繒絮布絁之類常衣紙衣時
人呼為紙衣禪師代宗召入禁中道場安置令禮念每月一
度出外人轉崇敬後盗禁中金佛事發召京兆府决殺(出辨疑志)
明思遠
華山道士明思遠勤修道籙三十餘年常教人金水分
形之法并閉氣存思師事甚衆永泰中華州虎暴思遠
告人云虎不足畏但閉氣存思令十指頭各出一獅子
但使向前虎即去思遠兼與人同行欲暮於谷口行逄
虎其伴驚懼散去唯思遠端然閉氣存思俄然為虎所
食其徒明日於谷口相尋但見松蘿及雙履耳(出辨疑志)
周士龍
周士龍者婺州東陽人能辨山岡卜擇墳墓之地與叔
父齊名每至歲月大通門庭車馬如市人之夭夀官位
吉凶利害一切以地斷大歷五年至鄴中鄴中兵馬使
姚希晟新葬母氏于青都村士龍占其塜一年合家破
至明年希晟犯事至死鄴中之人無不驚駭相與謂之
神人又有兵馬使婁瓘舉大事遂懇祈士龍卜地前後
餉千餘貫士龍大喜遂與月餘日尋訪山原忽得一處
說其地勢廻抱是龍腹三年内必得節度使瓘亦以自
負歲中鄴中軍變瓘因此謂地勢有憑便有異圖事發
遂斬于軍門舉家無復遺𩔖(出辨疑志)
李長源
李長源常服氣導引并學禹步方術之事凡數十年自
謂得靈精妙而道已成遠近輩親敬師事者甚多洪州
晝日火發風猛焰烈從北來家人等狼狽欲拆屋側籬
以斷其勢長源止之遂上屋禹步禁呪俄然火來轉盛
長源高聲誦呪遂有迸火飛焰先著長源身遂墜於屋
下所居之室燒蕩盡噐用服玩無復孑遺其餘圖籙持
呪之具悉為灰燼(出辨疑志)
雙聖燈
長安城南四十里有靈母谷呼為炭谷入谷五里有惠
炬寺寺西南庭澗水緣崖側一十八里至峯謂之靈應
臺臺上置塔塔中觀世音菩薩鐵像像是六軍散將安
太清置造衆𫝊觀世音菩薩曾見身於此臺又說塔鐵
像常見身光長安市人流俗之輩争往禮謁去者皆背
負米麯油醬之屬臺下并側近蘭若四十餘所僧及行
童衣服飲食有餘每至大齋日送供士女僅至千人少
不減數百同宿于臺上至於禮念求見光兼云常見聖
燈出其燈或在半山或在平地高下無定大歷十四年
四月八日夜大衆合聲禮念西南近臺見雙聖燈又有
一六軍健卒遂自撲呌唤觀世音菩薩步步趨聖燈向
前忽然被虎拽去其見者乃是虎目光也(出辨疑志)
路神通
叚成式門下騶路神通每軍較力能戴石簦靸六百斤
石齧破石栗數十背劄天王自言得神力入場人助多
則力生常至朔望日具乳糜焚香袒坐使妻兒供養其
背而拜焉(出酉陽雜爼)
五福樓
元和初隂陽家言五福太乙在蜀故劉闢造五福樓符
載為文記(出國史補)
魚目為舍利
澤州僧洪密請舍利塔洪密以禪宗謎語鼓扇愚俗自
云身出舍利曾至太原豪民迎請婦人羅拜洪密既辭
婦人於其所坐之處拾得百粒人驗之皆枯魚之目也
將辭去山中要十數番麄氊半日獲五百番其惑人也
如此(出北夢瑣言)
目老叟為小兒
長安完盛之時有一道術人稱得丹砂之妙顔如弱冠
自言三百餘歲京都人甚慕之至于輸貨求丹横經請
益者門如市肆時有朝士數人造其第飲啜方酣有閽
者報曰郎君從莊上來欲參覲道士作色叱之坐客聞
之或曰賢郎遠來何妨一見道士顰蹙移時乃曰但令
入來俄見一老叟鬢髮如銀昏耄傴僂趨前而拜拜訖
叱入中門徐謂坐客曰小兒愚騃不肯服食丹砂以至
于是都未及百歲枯槁如斯常已斥于村墅間耳坐客
愈更神之後有人私詰道者親知乃云傴僂者即其父
也好道術者受其誑惑如斯嬰孩矣(出玉堂閑話)
于世尊
遂州廵屬村民姓于號世尊者與一女皆逆知人之吉
凶數州敬奉捨財山積鏨鑿崖壁列為佛像所費莫知
紀極節度許公存以其祅妄召至府衙俾其射覆不中
乃械而殺之一無神變於其所居得五色文麻絙以牛
載僅百䭾錢帛即可知也每夜會自作阿彌陀佛宫殿
池沼一如西方男女俱集念佛而已斯亦下愚之流豈
術神邪將有物憑之邪(出北夢瑣言)
捉佛光事
高燕公鎮蜀日大慈寺僧申報堂佛光見燕公判曰付
馬步使捉佛光過所司密察之誘其童子具云僧輩以
鏡承隙日中影閃於佛上由此乖露擒而罪之(出北夢瑣言)
大輪呪
釋教五部持念中有大輪呪術以之救病亦不甚效然
其攝人精魂率皆狂走或登屋梁或齧瓷碗閭閻敬奉
殆似神聖此輩由是廣獲金帛陵州貴平縣牛鞞村民
有周逹者販鬻此術一旦沸油煎其隂以充供養觀者
如堵或驚或笑初自忘痛尋以致殂也中間僧昭浦說
朗州有僧號周大悲者行此呪術一旦鍊隂而斃與愚
所見何姓氏恰同而其事無殊也蓋小人用道欺天殘
形自罰以其事同因而錄之(出北夢瑣言)
陳僕射
唐軍容使田令孜擅權有廻天之力嘗致書于許昌為
其兄陳敬瑄求兵馬使職節將崔侍中安潛拒而不與
爾後崔公移鎮西川陳敬瑄與楊師立牛勗羅元杲以
打毬争三川敬瑄獲頭籌制授右蜀節度以代崔公中
外驚駭報狀云陳僕射之命莫知誰何青城縣祅人作
彌勒會窺此聲勢偽作陳僕射行李云山東盗起車駕
必幸蜀先以陳公走馬赴任乃樹一魁妖共翼佐之軍
府未諭亦差迎候至近驛有指揮索白馬四匹察事者
覺其非常乃羈縻之未及旋踵真陳僕射速轡而至其
祅人等悉擒縛而俟命潁州俾隐而誅之識者曰陳太
師由閹宦之力無涓塵之效盗處方鎮始為祅物所憑
終亦自殆誅滅非不幸也(出北夢瑣言)
解元龜
道士解元龜本西蜀節將下軍挍明宗入纂言自西來
對於便殿進詩歌聖德自稱太白山正一道士上表乞
西都留守兼三川制置使要修西京宫闕上謂侍臣曰
此老耄自遠來朝此期别有異見乃為身名甚堪笑也
賜號知白先生賜紫斯乃狂妄人也(出北夢瑣言)
蔡畋
唐高駢鎮成都甚好方術有處士蔡畋者以黃白干之
取瓦一口研丹一粒塗半入火燒成半截紫磨金乃竒
事也蔡生自貧人皆敬之以為地仙燕公求之不得久
而乖露乃是得藥於人眩惑賣弄為元戎殺之(出北夢瑣言)
張守一
張守一者滄景田里人也少怠惰不事生計自言能易
五金以溺好利者其後貧弊不能自存乃負一柳篋鬻
粉黛以貿衣食流轉江淮間吕用之以祅妄見遇遂來
廣陵客於蕭勝門下久不得志將捨勝去用之聞之止
之曰男子以心誠期物何患無知己倘能與用之同即
富貴之事當共圖之由是為用之所薦高駢見其鄙朴
常以真仙待之及得志雖僣侈不及用之貪冒之心特
甚二都建為左鏌鎁軍使累轉檢挍左僕射其禮敬次
於用之每話道對酌自旦及暮不能自捨誑惑之計與
用之常相表裏以致數年其事不洩光啟二年偽朝授
守一德州刺史明年渤海以閩川奏守一事未受而敗
及從楊行密入城又請為諸將合大還丹藥未就會有
康知柔者本鄭昌圖家吏昌圖判戶部以知柔為發運
使院胥伍諷嘗得罪於知柔鞭之楊行密入城諷遂發
知柔贓罪二十餘事至是諷及知柔俱縶於軍候獄知
柔素與守一善曰願入財以贖罪守一即白於楊公公
以守一知柔洎諷事跡皆不可原遂命就獄殺之(出祅亂志)
太平廣記卷二百八十九
