太平廣記卷一百五十一
定數六
李稜豆盧署孟君
盧常師韓滉李頧
崔造薛邕
李稜
故殿中侍御史李稜貞元二年擢第有别業在江寧其
家居焉是歲渾太師瑊鎮蒲津請稜為管記從事稜乃
曰公雖愛稜甚然奈某不閑檢束夙好藍田山水據使
銜合得畿尉雖考秩淺如公勲望崇重特為某奏請必
諧矣某得此官江南迎老親以及寸祿即某之願畢矣
渾遂表薦之德宗令中書商量當從渾之奏稜聞桑道
茂先生言事神中因往詣焉問所求成敗茂曰公求何
官稜具以本末言之對曰從此二十年方合授此官如
今則不得稜未甚信經月餘稜詣執政謂曰足下資歴
淺未合入畿尉如何憑渾之功高求僥倖耶遂檢吏部
格上時帝方留意萬幾所奏遂寢稜歸江南果丁家艱
已近七八年又忽得躄疾殆將一紀元和元年冬始入
𨕖吏曹果注得藍田縣尉一唱忻而受之乃具說於交
友(出續定命錄)
豆盧署
豆盧署本名輔真貞元六年舉進士下第將遊信安以
文謁郡守鄭武瞻瞻甚禮之館給數日稍狎因謂署曰
子複姓不宜兩字為名將改之何如署因起謝且求其
所改武瞻書數字若著者助者署者曰吾慮子宗從中
有同者故書數字當自擇之其夕宿於館夢一老人謂
署曰聞使君與子更名子當四舉成名四者甚佳後二
十年為此郡守因指郡隙地曰此可以建亭臺既寤思
之四者署字也遂以為名既二年又下第以為夢無徵
知者或誚之後二年果登第蓋自更名後四舉也太和
九年署自秘書少監為衢州刺史既至周覽郡内得夢
中所指隙地遂搆一亭因名之曰徵夢亭矣(出前定錄)
孟君
貞元中有孟員外者少時應進士舉久不中第將罷舉
又無所歸託於親丈人省郎殷君宅為殷氏賤厭近至
不容染瘴瘧日甚乃白於丈人曰某貧薄疾病必不可
救恐汚丈人華宇願委運乞待盡他所殷氏亦不與語
贈三百丈出門不知所適街西有善卜者每以清旦決
卦晝後則閉肆下簾孟君乃謁之具陳羇蹇將填溝壑
盡以所得三鐶為卜資卜人遂留宿及時為決一卦卦
成驚曰郎君更十日合處重職俸入七十千錢何得言
貧賤卜人遂留厚供給已至九日並無消息又却往殷
君宅殷氏見甚薄之亦不留連寄宿馬廐至明有敕以
禁兵將為賊境觀察使其人與殷友善馳扣殷氏之門
武人都不知書云便須一謝表兼鎮撫寇攘事故頗多
公有親故文士頗能相助否殷良久思之無可應者忽
記得孟君久曾應舉可以充事遽引見之令草一表詞
甚精敏因請為軍中職事知表奏數日授官月俸正七
十千乃卜後十日也(出逸史)
盧常師
秘書少監盧常師進士擢第性淡薄不樂軒冕於世利
蔑然棄官之東洛謂所親曰某浙西魚尚書故舊旬日
看去又曰某前生是僧座禪處猶在會稽亦擬自訪遺
跡家人亦怪其欲遠行而不備舟檝不逾旬遂殁矣(出逸)
(史)
韓滉
韓晉公滉在中書嘗召一吏不時而至公怒將撻吏曰
某有所屬不得遽至乞寬其罪晉公曰宰相之吏更屬
何人吏曰某不幸兼屬陰司晉公以為不誠乃曰既屬
陰司有何所主吏曰某主三品以上食料晉公曰若然
某明日當以何食吏曰此非細事不可顯之請疏於紙
過後為驗乃恕之而繫其吏明旦遽有詔命既對適遇
太官進食有餻糜一器上以一半賜晉公食之美又賜
之既退而腹脹歸私第召醫者視之曰食物所壅宜服
少橘皮湯至夜可啗漿水粥明旦疾愈思前夕吏言召
之視其書則皆如其說云因復問人間之食皆有籍耶
答曰三品已上日支五品已上而有權位者旬支凡六
品至於九品者季支其有不食祿者歲支(出前定錄)
李頧
貞元中有舉人李頧方就舉聲價極振忽夢一人紫衣
云當禮部侍郎顧少連下及第寐覺省中朝並無姓顧
者及頃有人通刺稱進士顧少連謁頧驚而見之具述
當為門生顧曰某纔到場中必無此事來年頧果落第
自此不入試罷歸至貞元九年顧少連自戸部侍郎權
知貢舉頧猶未第因潛往造焉臨放牓時相特囑一人
頧又落但泣而已來年秋少連拜禮部侍郎頧乃登第
(出感定錄)
崔造
崔丞相造布衣時江左士人號為白衣䕫時有四人一
是盧東美其餘亡姓字崔左遷在洪州州帥曹王將辟
為倅時德宗在興元以曹王有功且親奏無不允時有
趙山人言事多中崔問之曰地主奏某為副使且得過
無對曰不過崔詰曰以時以事必合得時山人曰却得
一刺史不久敕到更遠於此崔不信再問必定耳州名
某亦知之不可先言且曰今月某日敕到必先弔而後
賀崔心懼久之蓋言其日即崔之忌日也即便呼趙生
謂曰山人言中奉百千不中則輕撻五下可乎山人哂
曰且某不合得崔員外百千只合得崔員外起一間竹
屋其語益竒崔乃問之且我有宰相分否曰有問遠近
曰只隔一兩政官不致三矣又某日私忌同寮諸公皆
知其說其日夕矣悉至江亭將慰崔忌衆皆北望人信
至酉時見一人從北岸入舟袒而招舟甚急使人遙問
之乃曰州之脚力將及岸問曰有何除政旦有崔員外
奏副使過否曰不過却得虔州刺史敕牒在兹諸公驚
笑其暮果先慰而後賀焉崔明日說於曹王曹王與趙
山人鏹百千不受崔與起竹屋一間欣然徙居之又謂
崔曰到虔州後須經大段驚懼即必得入京也既而崔
舅源休與朱泚為宰相憂悶堂帖追入甚憂惕時故人
竇參作相拜兵部郎中俄遷給事中平章事與齊映相
公同制(出嘉話錄)
薛邕
薛邕侍郎有宰相望時有張山人善相崔造方為兵部
郎中與前進士姜公輔同在薛侍郎坐中薛問張山人
且坐中有宰相否心在己身多矣張答云有薛曰幾人
曰有兩人薛意其一人即已也曰何人曰崔姜二公必
宰相也同時耳薛訝忿之默然不悦既而崔郎中徐問
張曰何以同時意謂姜公今披褐我已正郎勢不相近
也張曰命合如此事須同時但郎中在姜之後後姜為
京兆功曹充翰林學士時衆知涇將姚令言入城取朱
泚泚曾帥涇得軍人心姜乃上疏請察之疏入十日德
宗幸奉天悔不納姜言遂於行在擢姜為給事中平章
事崔後姜半年以省郎拜相果同時而在姜後薛竟終
於列曹始知前輩不可忽後輩(出嘉話錄)
太平廣記卷一百五十一
