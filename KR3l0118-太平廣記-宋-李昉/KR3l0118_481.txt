太平廣記卷四百八十一宋李昉等編
蠻夷二
新羅東女國廩君
大食國私阿修國俱振提國
牂牁龜兹乾陁國
新羅
新羅國東南與日本隣東與長人國接長人身三丈鋸
牙鈎爪不火食逐禽獸而食之峕亦食人祼其軀黑毛
覆之其境限以連山數千里中有山峽固以銕門謂之
銕關常使弓弩數千守之由是不過(出紀聞)
又新羅國有第一貴族金哥其遠祖名旁㐌有弟一人
甚有家財其兄旁㐌因分居乞衣食國人有與其隙地
一畆乃求蠶榖種于弟弟蒸而與之旁㐌不知也至蠶
旹止一生焉日長寸餘居旬大如牛食數樹葉不足其
弟知之伺間殺其蠶經日四方百里内蠶悉飛集其家
國人謂之巨蠶意其蠶之王也四鄰共繰之不供榖唯
一莖植焉其穗長尺餘旁㐌常守之忽為鳥所折銜去
旁㐌逐之上山五六里鳥入一石罅日沒徑黑旁㐌因
止石側至夜半月明見羣小兒赤衣共戲一小兒曰汝
要何物一曰要酒小兒出一金錐子擊石酒及罇悉具
一曰要食又擊之餅餌羹炙羅於石上良久飲食而久
以金錐插于石罅旁㐌大喜取其錐而還所欲随擊而
辦因是富侔國力常以珠璣贍其弟弟云我或如兄得
金錐也旁㐌知其愚諭之不及乃如其言弟蠶之止得
一金如常者榖種之復一莖植焉將熟亦為鳥所啣其
弟大悦随之入山至鳥入處遇羣鬼怒曰見竊余錐者
乃執之謂曰爾欲為我築糠三版乎爾欲鼻長一丈乎
其弟請築糠三版三日饑困不成求哀于鬼鬼乃拔其
鼻鼻如𧰼而歸國人怪而聚觀之慙恚而卒其後子孫
戲錐求狼糞因雷震錐失所在(出酉陽雜俎)
又登州賈者馬行餘轉海擬取昆山路適桐廬峕遇西
風而吹到新羅國新羅國君聞行餘中國而至接以賓
禮乃曰吾雖夷狄之邦歲有習儒者舉于天闕登第榮
歸吾必禄之甚厚乃知孔子之道被于華夏乎因與行
餘論及經籍行餘避位曰庸陋賈䜿長養雖在中華但
聞土地所宜不讀詩書之義熟詩書明禮義者其唯士
大夫乎非小人之事也乃辭之新羅君訝曰吾以中國
之人盡閑典教不謂尚有無知之俗歟行餘還至鄉井
自慙以貪吝衣食愚昧不知學道為夷狄所嗤况英哲
乎(出雲溪友議)
又天寳初使贊善大夫魏曜使新羅策立幼主曜年老
深憚之有客曾到新羅因訪其行路客曰永徽中新羅
日本皆通好遣使兼報之使人既達新羅將赴日本國
海中遇風波濤大起數十日不止随波漂流不知所届
忽風止波静至海岸邊日方欲暮旹同志數船乃維舟
登岸約百有餘人岸高二三十丈望見屋宇争往趨之
有長人出長二丈身具衣服言語不通見唐人至大喜
于是遮擁令入宅中以石填門而皆出去俄有種𩔖百
餘相随而到乃簡閱唐人膚體肥充者得五十餘人盡
烹之相與食噉兼出醇酒同為宴樂夜深皆醉諸人因
得至諸院後院有婦人三十人皆前後風漂為所擄者
自言男子盡被食之唯留婦人使造衣服汝等今乘其
醉何為不去吾請道焉衆悦婦人出其練縷數百匹負
之然後取刀盡斷醉者首乃行至海岸岸高昏黑不可
下皆以帛繫身自縋而下諸人更相縋下至水濱皆得
入船及天曙船發聞山頭呌聲顧來處已有千餘矣絡
繹下山須臾至岸既不及船虓吼振騰使者及婦人並
得還(出紀聞)
又近有海客往新羅次至一島上滿地悉是黑漆匙筯
其處多大木客仰窺匙筯乃木之花與鬚也因拾百餘
雙還用之肥不能使偶取攪茶随攪随消焉(出酉陽雜俎)
又六軍使西門思恭常銜命使于新羅風水不便累月
漂泛于滄溟罔知邊際忽南抵一岸亦有田疇物景遂
登陸四望俄有一大人身長五六丈衣踞差異聲如震
雷下顧西門有如驚歎于旹以五指撮而提行百餘里
入一巖洞間見其長幼羣聚逓相呼集競來看玩言語
莫能辨皆有歡喜之容如獲異物遂掘一坑而寘之亦
來看守之信宿之後遂攀緣躍出其坑逕尋舊路而竄
纔跳入船大人已逐而及之矣便以巨手攀其船舷于
是揮劒斷下三指指粗于今槌帛棒大人失指而退遂
解䌫舟中水盡糧竭經月無食以身上衣服囓而㗖之
後得達北岸遂進其三指漆而蔵于内庫洎拜主軍寧
以金玉遺人平生不以飲饌食客為省其絶糧之難也
(出玉堂閒話)
東女國
東女國西羌别種俗以女為王與茂州鄰有八十餘城
以所居名康延州中有弱水南流用牛皮為船以渡戶
口兵萬人散山谷號曰賓就有女官號曰高霸平議國
事在外官僚並男夫為之五日一聽政王侍左右女數
百人王死國中多斂物至數萬更于王族中求令女二
人而立之大者為大王小者為小王大王死則小王位
之或姑死婦繼無墓所居皆重屋王至九重國人至六
層其王服青毛裙下領衫其袖委地以文錦為小髻飾
以金耳垂璫足履素鞾重婦人而輕丈夫文字同于天
竺以十一月為正每十月令巫者齎酒餚詣山中散糟
麥于空大呪呼鳥俄有鳥如雉飛入巫者之懷因剖腹
視之有谷來歲必登若有霜雪必有大災其俗名為島
上人死則納骨肉金瓶中和金瓶而埋之(出神異記)
廩君
李旹字玄休廩君之後昔武洛鍾離山崩有石穴一赤
如丹一黑如漆有人出於丹穴者名務相姓已氏有出
于黑穴者凡四姓&KR0008;氏樊氏柏氏鄭氏五姓出而争焉
于是務相以矛刺穴能著者為廩君四姓莫著而務相
之劍懸又以土為船雕畫之而浮水中曰若其船浮者
為廩君務相船又獨浮于是遂稱廩君乘其土船將其
徙卒當夷水而下至于鹽陽水神女子止廩君曰此魚
鹽所有地又廣大與君俱生可無行廩君君我當為君
求廩地不能止也鹽神夜從廩君宿旦輒去為飛蟲諸
神皆從其飛蔽日廩君欲殺之不可别又不知天地東
西如此者十日廩君即以青縷遺鹽神曰嬰此即宜之
與汝俱生不宜將去汝鹽神受而嬰之廩君至碭石上
望膺有青縷者跪而射之中鹽神鹽神死羣神與俱飛
者皆去天乃開朗廩君復乘土船不及夷城石岸曲泉
水亦曲望之如穴状廩君歎曰我新從穴中出今又入
此奈何岸即為崩廣三丈餘而階階相承廩君登之岸
上有平石長五尺方一丈廩君休其上投策計算皆著
石焉因立城其旁有而居之其後種𩔖遂繁秦并天下
以為黔中郡薄賦斂之歲出錢四十萬巴人以賦為賨
因謂之賨人焉(出錄異記)
大食國
大食西南二千里有國山谷間樹枝上生花如人首但
不語人借問笑而已頻笑輒落(出酉陽雜俎)
私阿修國
私阿修國金遼山寺中有石鼉衆僧飲食將盡向石鼉
作禮于是飲食悉具(出酉陽雜俎)
俱振提國
俱振提國尚鬼神城北隔真珠江二十里有神春秋之
峕國王所須什物金銀器神厨中自然而出祠畢亦滅
天后使人驗之不妄(出酉陽雜俎)
牂牁
獠在牂牁其婦人七月生子死則豎棺埋之木耳夷舊
牢西以鹿角為器其死則屈而燒而埋其骨木耳夷人
黑如漆小寒則焙沙自處但出其面(出酉陽雜俎)
龜兹
古龜兹國主阿主皃者有神異力能降伏毒蛇龍峕有
人買市人金銀寳貨至夜中錢並化為炭境内數百家
皆失金寳王有男先出家成阿羅漢果王問之羅漢曰
此龍所為居北山其頭若虎今在某處眠耳王乃易衣
持劍默至龍所見龍卧將斬之思曰吾斬寐龍誰知吾
有神力遂叱龍龍驚起化為獅子王即乘其上龍怒作
雷聲騰空至城北二十里王謂龍曰爾不降當斷爾頭
龍懼王神力人語曰勿殺我我當與王為乘欲有所向
随心所至王許之後遂乘龍而行(出酉陽雜俎)
葱嶺以東人好淫僻故龜兹于闐置女市以收錢(出十三州)
(志)
龜兹元日闘羊馬駞為戲七日觀勝負以占一年羊馬
減耗繁息也婆邏遮並服狗頭猴面男女無晝夜歌舞
八月十五日行像及透索為戲焉耆元日二月八日婆
摩遮三日野祀四月十五日遊林五月五日彌勒下生
七月七日祀生祖九月九日麻撒十月十日王為厭法
王領家出宫首領代王焉一日一夜處分王事十月十
四日每日作樂至歲窮拔汗那十二月及元日王及首
領分為兩朋各出一人著甲衆人執瓦石棒棍東西互
擊甲人先死即止以占當年豐儉(出酉陽雜俎)
乾陁國
乾陁國昔有王神勇多謀號伽當討襲諸國所向悉降
至五天竺國得上細緤二條自留一一與妃妃因衣其
緤謁王緤當妃乳上有鬱金香手印跡王見驚恐謂妃
曰爾忽衣此手跡衣服何也妃言向王所賜之緤王怒
問蔵臣蔵臣曰緤本有是非臣之咎王追商者問之商
言天竺國婆陁婆恨王有宿願每年所賦細緤並重疊
積之手染鬱金柘于緤上手萬重手印即透丈夫衣之
手印當背婦人衣之手印當乳王令左右披之皆如商
者王因叩劍曰吾若不以此劍裁婆陀婆恨王手足無以
寝食乃遣使就南天竺索娑陁婆恨王手足使至其國
娑陁婆恨王與羣臣紿報曰我國雖有王名娑陁婆恨
元無王也但以金為王設于殿上凡統領教習皆臣下
耳王遂起象馬兵南討其國國𨼆其王于地窟中鑄金
人來迎伽王伽王知其偽且自恃神力因斷金人手足
娑陁婆恨王于窟中手足悉皆自落(出酉陽雜俎)
乾陁國者尸毘王倉庫為火所燒其中糧米燋者于今
尚存服一粒永不患瘧(出酉陽雜俎)
太平廣記卷四百八十一
