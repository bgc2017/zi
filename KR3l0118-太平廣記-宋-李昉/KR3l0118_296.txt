太平廣記卷二百九十六
神六
太室神黃苗龔雙
蕭總蕭嶽爾朱兆
蔣帝神臨汝侯猷陰子春
蘇嶺廟盧元明董慎
李靖
太室神
後魏太武時嵩陽太室中有寶神像長數寸乍見孝文
太和中有人避瘧於此廟見太武來造神因言今日朝
天帝帝許移都洛陽當得四百年神言昨已得天符矣
太武出神謂左右曰虜性苛貪天符但言四十而因之
四百明年孝文遷都洛陽唯得四十年矣(出廣古今五行記)
黃苗
宋元嘉中南康平固人黃苗爲州吏受假違期方上行
經宫亭湖入廟下願希免罰坐又欲還家若所願並遂
當上猪酒苖至州皆得如志乃還資裝既薄遂不過廟
行至都界與同侶並船泊宿中夜船忽從水自下其疾
如風駕夜四更苗至宮亭始醒悟見船上有三人並烏
衣持繩收縳苗夜上廟階下見神年可四十黃白披錦
袍梁下懸一珠大如彈丸光輝照屋一人戶外白平固
黃苗上願猪酒遯回家教錄今到命謫三年取三十人
遣吏送苗窮山林中鏁腰繫樹日以生肉食之苖忽忽
憂思但覺寒熱身瘡舉體生斑毛經一旬毛蔽身爪牙
生性欲搏噬吏解鏁放之隨其行止三年凡得二十九
人次應取新淦一女而此女士族初不出外後値與娣
妹從後門出詣親家女最在後因取之爲此女難得涉
五年人數乃充吏送至廟神教放遣乃以鹽飯飲之體
毛稍落鬚髮悉出爪牙墮生新者經十五日還如人形
意慮復常送出大路縣令呼苗具疏事覆前後所取人
遍問其家並符合焉髀爲戟所傷創瘢尚在苗還家八
年得時疾死(出述異記)
龔雙
襄陽漢水西村有廟名土地主府君極有靈驗齊永元
末龔雙任馮翊郡守不信鬼神過見此廟因領人燒之
忽旋風絞火有二物挺出變成雙青鳥入龔雙兩目兩
目應時疼痛舉體壯熱至明便卒(出漢沔記)
蕭總
蕭總字彦先南齊太祖族兄瓌之子總少爲太祖以文
學見重時太祖已爲宋丞相謂總曰汝聰明智敏爲官
不必資待我功成必薦汝爲太子詹事又曰我以嫌疑
之故未卽遂心總曰若䜟言之何啻此官太祖曰此言
狂悖慎鈐其口吾專疚於心未忘汝也總率性本異不
與下於己者交自建業歸江陵宋後廢帝元徽後四方
多亂因游明月峽愛其風景遂盤桓累歲常於峽下枕
石潄流時春向晚忽聞林下有人呼蕭卿者數聲驚顧
去坐石四十餘步有一女把花招總總心異之又常知
此有神女從之視其容貌當可笄年所衣之服非世所
有所佩之香非世所聞謂總曰蕭郎過此未曾見邀今
幸良晨有同宿契總恍然行十餘里乃見溪上有宫闕
臺殿甚嚴宫門左右有侍女二十人皆十四五並神仙
之質其寢卧服玩之物俱非世有心亦喜幸一夕綢繆
以至天曉忽聞山鳥晨呌巖泉韻清出戶臨軒將窺舊
路見煙雲正重殘月在西神女執總手謂曰人間之人
神中之女此夕歡會萬年一也總曰神中之女豈人間
常所望也女曰妾實此山之神上帝三百年一易不似
人間之官來歲方終一易之後遂生他處今與郎契合
亦有因由不可陳也言訖乃别神女手執一玉指環謂
曰此妾常服玩未曾離手今永别寧不相遺願郎穿指
慎勿忘心總曰幸見顧錄感恨徒深執此懷中終身是
寶天漸明總乃拜辭掩涕而别攜手出戶已見路分明
總下山數步迴顧宿處宛是巫山神女之祠也他日持
玉環至建鄴因話於張景山景山驚曰吾常遊巫峽見
神女指上有此玉環世人相傳云是晉簡文帝李后曾
夢遊巫峽見神女神女乞后玉環覺後乃告帝帝遣使
賜神女吾親見在神女指上今卿得之是世問異人矣
總齊太祖建元末方徵召未行帝崩世祖即位累爲中
書舍人初總爲治書御史江陵舟中過而忽思神女事
悄然不樂乃賦詩曰昔年巖下客宛似成今古徒思明
月人願濕巫山雨(出八朝窮怪錄)
蕭嶽
齊明帝建武中有書生蕭嶽自毘陵至延陵季子廟前
泊舟望月忽有一女子年十六七從三四侍女貌皆絶
世以橘擲嶽懷中嶽心異之乃問其姓名云葛氏嶽因
請舟中命酒與歌宴及曉請去嶽甚悵然嶽登舟望之
見廟前有五六女相迎笑一時入廟嶽異之及明乃整
衣冠至延陵廟中見東壁上書第三座之女細觀之而
笑果昨夜宿之女也及左右侍女亦所從也畫壁題云
東海姑之神(出八朝窮怪錄)
爾朱兆
後魏孝莊帝既誅爾朱榮榮子兆自汾州率騎攻洛師
自河梁西涉掩襲京邑先是河邊有一人夢神謂曰爾
朱家欲渡河用爾作波津令當爲縮水脉及兆至見一
人自言知水深淺處以草表插導忽失所在兆衆遂涉
焉尋而陷京弑莊帝(出北史)
蔣帝神
梁旱甚詔於蔣帝神求雨十旬不降帝怒載荻焚廟幷
其神影爾日開朗將欲起火當神上忽有雲如繖蓋須
臾驟雨臺中宫殿皆自震動帝懼馳詔追停少時還靜
自此帝誠信遂深自踐阼比未曾到廟於是備法駕將
朝臣修謁時魏將楊大眼來宼鍾離蔣帝神報敕必許
扶助既而無雨水暴漲六七尺遂大克魏軍神之力也
凱旋之後廟中人馬脚皆有泥濕當時並目覩焉(出南史)
臨汝侯猷
宗室臨汝侯猷爲吳興太守性倜儻與楚廟神交飲至
一斛每酧祀盡歡極醉而神影亦有酒容所禱必應後
爲益州刺史時江陵人齊狗兒反衆十餘萬攻州城猷
兵糧已盡人有二心乃遙禱請救是日州界田父逢一
騎絡鐵從東方來問去城幾里曰百四十里日已晡騎
語父曰後人來可令疾馬欲及日破賊俄有數百騎如
風一騎仍請飲田父問爲誰曰吳興楚王來救臨汝侯
當此時廟中請祈無驗十餘日乃見侍衛土偶皆泥濕
如汗者是日猷大破狗兒焉及猷卒諡曰靈與神交故
也(出南史)
陰子春
梁陰子春爲東莞太守時青州刺史王神念毁臨海神
廟坐棟上有一蛇役夫不擒入於海水爾夜子春夢見
一人詣其府云有人見苦破壞所居今既無託欲憩此
境子春心密記之經日方知神念毁廟因辦牲醪立宇
祠之數日夢一朱衣人謝曰得君厚惠當以一州相報
經月餘魏君欲襲朐山子春預知設伏摧破武帝以爲
南青州刺史(出南史)
蘇嶺廟
襄陽蘇嶺山廟門有二石鹿夾之故謂之鹿門山習氏
記云習郁常爲侍中從光武幸黎丘郁與光武俱夢見
蘇嶺山神因使立祠郭重産記云雙石鹿自立如鬭採
伐人常過其下或有時不見鹿因是知有靈瑞梁天監
初有蜯湖村人於此澤間獵見二鹿極大有異於恒鹿
乃走馬逐之鹿即透澗直向蘇嶺人逐鹿至神所遂失
所在唯見廟前二石鹿獵者疑是向者鹿所化遂迴其
夜夢見一人著單巾幘黃布袴褶語云使君遣我牧馬
汝何驅廹頼得無他若見損傷豈得全濟(出襄陽記)
盧元明
北齊盧元明聘於梁其妻乘車送至河濱忽聞水有香
氣異常顧見水神湧出波中牛乃驚奔曳車入河其妻
溺死兄子十住尚幼與同載投下獲免(出北史)
董慎
隋大業元年兖州佐史董慎性公直明法理自都督以
下用法有不直必犯顔而諫之雖加譴責亦不知懼必
俟刑正而後退常因授衣歸家出州門逢一黃衣使者
曰太山君呼君爲錄事因出懷中牒示慎牒曰董慎名
稱荗實案牘精練將平疑獄須俟良能權差知右曹錄
事印甚分明後署曰倨慎謂事者曰府君呼我豈有不
行然不識府君名謂何使者曰錄事勿言到任即知矣
自持大布囊内慎其中負之出兖州郭因致囊於路左
汲水調泥封慎兩目慎都不知經過遠近忽聞大唱曰
范慎追董慎到使者曰諾趨入府君曰所追錄事今復
何在使者曰冥司幽祕恐或漏洩向請左曹匿影布囊
盛之府君大笑曰已死范慎追董慎取左曹囊盛右曹
錄事可謂能防慎也便令寫出抉去目泥賜青縑衫魚
須笏豹皮靴文甚斑駮邀登副階命左右取榻令坐曰
藉君公正故有是請今有閩州司馬令狐實等六人寘
無間獄承天曹符以實是太元夫人三等親准令逓減
三等昨罪人程翥一百二十人引例喧訟不可止遏已
具名申天曹天曹以爲罰疑唯輕亦令量減二等餘恐
後人引例多矣君謂宜如何慎曰夫水照妍蚩而人不
怨者以至清無情况於天地刑法豈宜恩貸奸慝然愼
一胥吏耳素無文字雖知不可終語無條貫當州府秀
才張審通辭彩雋拔足得備君管記府君令帖召之俄
頃至審通曰此易耳君當判以狀申府君曰君善爲我
辭即補左曹錄事仍賜衣服如董慎各給一玄狐每出
即乘之審通判曰天本無私法宜畫一苟從恩貸是資
奸行令狐實前命減刑已同私請程翥後申簿訴且異
罪疑儻開逓減之科實失公家之論請依前付無間錄
獄仍錄狀申天曹即有黃衫人持狀而往少頃復持天
符曰所申文狀多起異端奉主之宜但合遵守周禮八
議一曰議親又元化匱中釋冲符亦曰無不親是則典
章昭然有何不可豈可使太元功德不能庇三等之親
仍敢愆違須有懲罰府君可罰不衣紫六十甲子餘依
前處分府君大怒審通曰君爲判辭使我受譴即命左
右取方寸肉塞其一耳遂無所聞審通訴曰乞更爲判
申不允即甘當再罰府君曰君爲我去罪即更與君一
耳審通又判曰天大地大本乃無親若使有親何由得
一苟欲因情變法實將生僞喪眞太古以前人猶至朴
中古之降方聞各親豈可使太古育物之心生仲尼觀
蜡之歎無不親是非公也何必引之請寬逆耳之辜敢
薦沃心之藥庶其閱實用得平均令狐實等也請依正
法仍錄狀申天曹黃衣人又持往須臾又有天符來曰
再省所申甚爲允當府君可加六天副正使令狐實程
翥等並正法置處府君即謂審通曰非君不可正此獄
因命左右割下耳中肉令一小兒擘之爲耳安於審通
額上曰塞君一耳與君三耳何如又謂慎曰甚頼君薦
賢以成我美然不可久留君當壽一周年相報耳君兼
本壽得二十一年矣即送歸家使者復以泥封二人布
囊各送至宅欻如寫出而顧問妻子妻子云君亡精魂
已十餘日矣慎自此果二十一年而卒審通數日額覺
痒遂踴出一耳通前三耳而踴出者尤聰時人笑曰天
有九頭鳥地有三耳秀才亦呼爲鷄冠秀才者慎初思
府君稱鄰後方知倨乃鄰字也(出玄怪錄)
李靖
衛公李靖始困於貧賤因過華山廟訴於神且請告以
官位所至辭色抗厲觀者異之佇立良久乃出廟門百
許步聞後大聲曰李僕射好去顧之不見人後竟至端
揆(出國史補)
太平廣記卷二百九十六
