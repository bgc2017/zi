太平廣記卷二百二十五
伎巧一
因祇國葛由魯般
弓人燕巧人雲明臺
淫淵浦新豐張衡
王肅凌雲臺陳思王
吳夫人區純水芝欹器
蘭陵王僧靈昭七寳鏡臺
因祇國
周成王五年有因祇國去王都九萬里來獻女功一人
善工巧體貌輕潔披纖羅繡縠之衣長袖脩裾風至則
結其衿帶恐飄颻不能自止也其人善織以五色絲内
口中引而結之則成文錦其國人又獻雲崑錦文似雲
從山嶽中出也有列堞錦文似雲霞覆城雉樓堞也有
雜珠錦文似貫珮珠也有篆文錦文似大篆之文也有
列明錦文似羅列燈燭也幅皆廣三尺其國丈夫皆勤
於耕稼一日鋤十頃之地又貢嘉禾一莖盈車故時俗
四言詩曰力耕十頃能致嘉穎(出拾遺記)
葛由
葛由蜀羌人能刻木爲羊賣之一旦乘羊入蜀城蜀之
豪貴或隨之上綏山綏山高峻在峨眉之西隨者皆得
道不復還故里語曰得綏山一桃雖不能仙亦足以豪
山下多立祠焉(出法苑珠林)
魯般
魯般燉煌人莫詳年代巧侔造化於凉州造浮圖作木
鳶每擊楔三下乘之以歸無何其妻有姙父母詰之妻
具說其故其父後伺得鳶楔十餘下乘之遂至吳會吳
人以爲妖遂殺之般又爲木鳶乘之遂獲父屍怨吳人
殺其父於肅州城南作一木仙人舉手指東南吳地大
旱三年卜曰般所爲也齎物巨千謝之般爲斷其一手
其月吳中大雨國初土人尚祈禱其木仙六國時公輸
班亦爲木鳶以窺宋城(出酉陽雜俎)
弓人
宋景公造弓九年乃成而進之弓人歸家三日而卒蓋
匠者心力盡於此弓矣後公登獸圈之臺用此弓射之
矢越西霸之山彭城之東餘勁中石飲羽焉(出淮南子)
燕巧人
燕王徵巧術人請以棘之端爲沐母猴母猴成巧人曰
人主欲觀之必半歲不入宫不飲酒食肉而霽日出視
之宴隂之間而棘刺之母猴乃可見矣燕王恩養不能
觀也(出藝文𩔖聚)
雲明臺
始皇起雲明臺窮四方之珍木搜天下之巧工南得烟丘碧
𣗳酈水燃沙賁都朱泥雲岡素竹東得葱巒錦栢縹檖
龍杉寒河星柘岏山雲梓西得漏海浮金浪淵羽璧滌
嶂霞桑沈塘員籌北得冥阜乾漆隂坂文梓寒流黑魄
闇海香瓊珍異是集有二人皆騰虚椽木運斤斧於空
中子時起功至午時已畢秦人皆謂之子午臺也亦言
於子午之地各起一臺二說有疑(出拾遺記)
淫淵浦
日南之南有淫泉之浦言其水浸淫從地而出以成淵
故曰淫泉也或言此泉甘軟男女飲之則淫其水小處
可濫觴褰涉大處可方舟沿泝隨流屈直其水激石之
聲似人之歌笑聞者令人淫動故俗謂之淫泉時有鳬
鴈色如金羣飛戲於沙瀨羅者得之乃眞金鳬也昔秦
破驪山之墳行野者見金鳬向南而飛至淫泉寳鼎元
年張善爲日南太守郡民有得金鳬以獻太守張善善
博識多通考其年月即是秦始皇墓金鳬也昔始皇爲
塜斂天下瓌異生殉工人傾遠方竒寳於塜中爲江海
川瀆及列山嶽之形以沙棠沉檀爲舟檝金銀爲鳬鴈
以琉璃雜寳爲龜魚又於海中作玉象鯨魚銜火珠爲
星以代膏燭光出塜間精靈之偉也皆生埋巧匠於塜
裏又列燈燭如皎日焉先所埋工匠於塜内至被開時
皆不死巧人於塚裏琢石爲龍鳳仙人之像及作碑文辭
讚漢初發此塚驗諸史傳皆無列仙龍鳳之製則知生
埋匠者之所作也後人更寫此碑文而辭多怨酷之言
乃謂怨碑史記略而不錄矣(出拾遺記)
新豐
高祖既作新豐并移舊社街巷棟宇物色如舊士女老
幼相擕路首各知其室放犬羊雞鴨於通衢望途亦競
識其家匠人胡寬所爲也移者皆喜其似而憐之故加
賞贈月餘致累百金(出西京雜記)
張衡
後漢張衡字平子造候風地動儀以精銅鑄之圓徑八
尺蓋合隆起形如酒罇飾以篆文及山龜鳥獸之狀中
有都柱傍行八道施關發機外八龍首各銜銅丸下有
蟾蜍張口承之其牙機巧制皆隱在罇中覆蓋周密無
際如有地震則罇動機發龍吐丸而蟾蜍銜之震動激
揚伺者因此覺知一龍發機而七首不動尋其方面乃
知震動之所在儀之合契若神自書典所記未之有也
曾一龍發機而地不動京師學者初咸怪其無徵數日
驛至果地動於是皆服其神妙(出後漢書)
王肅
王肅造逐鼠丸以銅爲之晝夜自轉(出酉陽雜俎)
凌雲臺
凌雲臺樓觀極精巧先稱平衆材輕重當宜然後造構
乃無錙銖相負揭臺雖高峻恒隨風搖動而終無崩殞
魏明帝登臺懼其勢危别以大材扶持之樓即便頽壊
論者謂輕重力偏故也(出世說)
陳思王
魏陳思王有神思爲鴨頭杓浮於九曲酒池王意有所
勸鴨頭則廻向之又爲鵲尾杓柄長而直王意有所到
處於罇上鏇之鵲則指之(闕)
吳夫人
吳主趙夫人趙達之妹也善畫巧妙無雙能於指間以
彩絲織爲雲龍虬鳳之錦大則盈尺小則方寸宫中謂
之機絕孫權常嘆魏蜀未夷軍旅之隙思得善畫者使
圖作山川地勢軍陣之像達乃進其妹權使寫九州江
湖方嶽之勢夫人曰丹青之色甚易歇滅不可久寳妾
能刺繡列萬國於方帛之上寫以五嶽河海城邑行陣
之形乃進於吳主時人謂之針絕雖棘刺木猴雲梯飛
鳶無過此麗也權居昭陽宫倦暑乃褰紫綃之帷夫人
曰此不足貴也權使夫人指其意思焉答曰妾欲窮慮
盡思能使下絹帷而清風自入視外無有蔽礙列侍者
飄然自凉若馭風而行也權稱善夫人乃㭊髮以神膠
續之神膠出鬱夷國接弓弩之斷絃者百斷百續乃織
爲羅縠累月而成裁之爲幔内外視之飄飄如煙氣輕
動而房内自凉時權尚在軍旅常以此幔自隨以爲征
幕舒之則廣縱數丈卷之則可内於枕中時人謂之絲
絕故吳有三絕四海無儔其妙後有貪寵求媚者言夫
人多耀於人主因而致退黜雖見疑墜猶存錄其巧工
及吳亡不知所在(出王子年拾遺)
區純
大興中衡陽區純作鼠市四方丈餘開四門門有木人
縱四五鼠於中欲出門木人輒以椎椎之(出晉陽秋)
水芝欹器
西魏文帝造二欹器其一爲二仙人共持一鉢同處一
盤蓋有山山有香氣别有一仙人持一金缾以臨器上
以水灌山則出於缾而注於器煙氣通發山中謂之仙
人欹器也其一爲二荷同處一盤相去盈尺中有芙蓉
下垂器上以水注芙蓉而盈於器又爲鳬鴈蟾蜍以飾
之謂之水芝欹器二盤各有一牀一鉢鉢圓而牀方中
有人焉言三才之象也器如觥形滿則平溢則傾置之
前殿以警滿盈焉(闕)
蘭陵王
北齊蘭陵王有巧思爲舞胡子王意欲所勸胡子則捧
盞以揖之人莫知其所由也(出朝野僉載)
僧靈昭
北齊有沙門靈昭甚有巧思武成帝令於山亭造流杯
池船每至帝前引手取杯船即自住上有木小兒撫掌
遂與絲竹相應飲訖放杯便有木人刺還上飲若不盡
船終不去未幾靈昭忽拊心疑有刀刺須臾吐血而終
七寳鏡臺
胡太后使靈昭造七寳鏡臺合有三十六室别有一婦
人手各執鏁纔下一關三十六戶一時自閉若抽此關
諸門咸啓婦人各出戶前(出皇覽)
太平廣記卷二百二十五
