太平廣記卷一百二十一
報應二十
杜通達邢文宗長孫無忌
婁師德王瑱江融
李昭德弓嗣業周興
魚思咺索元禮張楚金
崔日知蘇頲李之
唐王皇后楊慎矜師夜光
崔尉子
杜通達
唐齊州高苑人杜通達貞觀年中縣承命令送一僧向
北通達見僧經箱謂意其中是絲絹乃與妻共計擊僧
殺之僧未死聞誦咒三兩句遂有一蠅飛入其鼻久悶
不出通達眼鼻遽喎眉鬢即落迷惑失道精神沮喪未
幾之間便遇惡疾不經一年而死臨終之際蠅遂飛出
還入妻鼻其妻得病歲餘復卒(出法苑珠林)
邢文宗
唐河間邢文宗家接幽燕稟性麄險貞觀年中忽遇惡
風疾旬日之間眉鬢落盡於後就寺歸懴自云近者向
幽州路逢一客將絹十餘疋迥澤無人因即劫殺此人
云將向房州欲買經紙終不得免少間屬一老僧復欲
南去遇文宗懼事發覺揮刀擬僧僧叩頭曰乞存性命
誓願終身不言文宗殺之棄之草間經二十餘日行還
過僧死處時當暑月疑皆爛壞試往視之儼若生日文
宗因以馬下策築僧之口口出一蠅飛鳴清徹直入宗
鼻久悶不出因得大病歲餘而死(出冥報拾遺)
長孫無忌
唐趙公長孫無忌奏别敕長流以爲永例後趙公犯事
亦敕長流嶺南至死不復迴此亦爲法之弊(出朝野僉載)
婁師德
婁師德以殿中充河源軍使唐永和中破吐蕃於白羊
澗八縱七捷優制褒美授左驍騎郎將高宗手詔曰卿
有文武才幹故授卿武職勿辭也累遷納言臨終數日
寢興不安無故驚曰撫我背者誰侍者曰無所見乃獨
言似有所爭者曰我當壽八十今追我何也復自言爲
官誤殺二人減十年詞氣若有屈伏俄而氣絶以婁公
之明恕尚不免濫爲政得不慎之歟(出大唐新語)
王瑱
唐冀州刺史王瑱性酷烈時有敕使至州瑱與使語武
彊縣尉藺奬曰日過移就隂處瑱怒令典獄撲之項骨
折而死至明日獄典當州門限垂脚坐門扇無故自發
打雙脚脛俱折瑱病見奬來起自以酒食求之不許瑱
惡之廻面向梁奬在屋梁旬日而死(出朝野僉載)
江融
唐左史江融耿介正直揚州徐敬業反被羅織酷吏周
興等枉奏殺之斬於東都都亭驛前融將被誅請奏事
引見興曰囚何得奏事融怒叱之曰吾無罪枉戮死不
捨汝遂斬之尸乃激揚而起蹭蹬十餘步行刑者踏倒
還起坐如此者三乃絶雖斷其頭似怒不息無何周興
死(出朝野僉載)
李昭德
唐鳳閣侍郎李昭德威權在已宣出一敕云自今已後
公坐徒私坐流經恩百日不首依法科罪昭德先受孫
萬榮賄財奏與三品後萬榮據營州反貨求事敗頻經
恩赦以百日不首准贓斷絞(出朝野僉載)
弓嗣業
唐洛州司馬弓嗣業洛陽令張嗣明造大枷長六尺闊
四尺厚五寸倚前人莫之犯後嗣明及嗣業資遣逆賊
徐真北投突厥事敗業等自著此枷百姓快之也(出朝野僉)
(載)
周興
唐秋官侍郎周興與來俊臣對推事俊臣别奏進止鞫
興興不之知也及同食謂興曰囚多不肯承若爲作法
興曰甚易也取大甕以炭四面炙之令囚人處之其中
何事不吐卽索大甕以火圍之起謂興曰有内狀勘老
兄請兄入此甕興惶恐叩頭咸卽欵伏斷死放流嶺南
所破人家流者甚多爲讎家所殺傳曰多行無禮必自
及信哉(出朝野僉載)
魚思咺
唐魚思咺有沈思極巧上欲造匭召工匠無人作得者
咺應制爲之甚合規矩遂用之無何有人投匭言咺云
徐敬業在揚州反咺爲敬業作刀輪以衝陣殺傷官軍
甚衆推問具承誅之爲法自斃乃至於此(出朝野僉載)
索元禮
唐索元禮爲鐵籠頭以訊囚後坐贓賄不承使人曰取
公鐵籠頭禮卽承伏(出朝野僉載)
張楚金
唐張楚金爲秋官侍郎奏反逆人持敕免死家口卽絞
斬及配沒入官爲奴婢等並入律後楚金被羅織反持
敕免死男子十五以上斬妻子配沒識者曰爲法自斃
所謂交報也(出朝野僉載)
崔日知
唐京兆尹崔日知處分長安萬年及諸縣左降流移人
不許暫停有違晷刻所由決杖無何日知貶歙縣丞被
縣家催求與妻子别不得(出朝野僉載)
蘇頲
唐尚書蘇頲少時有人相之云當至尚書位終二品後
至尚書三品病亟呼巫覡視之巫云公命盡不可復起
頲因復論相者之言巫云公初實然由作桂府時殺二
人今此二人地下訴公所司減二年壽以此不至二品
頲夙蒞桂州有二吏訴縣令頲爲令殺吏乃嗟歎久之
而死(出廣異記)
李之
唐王悅爲唐昌令殺錄事李之而不辜之旣死長子作
靈語曰王悅不道枉殺予予必報其聲甚厲經數日悅
晝坐廳事忽拳毆其腰聞者殷然驚顧無人既暮擊處
微腫焉且痛其日李之男又言曰吾已擊王悅正中要
害處卽當殺之悅疾甚則至蜀郡謁醫不愈未死之前
日李之命其家造數人饌仍言曰吾與客三人至蜀郡
錄王悅食畢當行明日而悅死悅腫潰處正當右腎卽
李之所爲也(出紀聞)
唐王皇后
唐惠妃武氏有專房之寵將謀奪嫡王皇后性妬稍不
能平玄宗乃廢后爲庶人膚受日聞及太子之廢也玄
宗訪於張九齡對曰太子天下本也動之則搖人心九
齡自居東宫未聞大惡臣聞父子之道天性也子有過
父恕而掩之無宜廢絶且其惡狀未著恐外人窺之傷
陛下慈父之道玄宗不悅隱忍久之李林甫等秉政隂
中計於武妃將立其子以自固武妃亦結之乃先黜九
齡而廢太子太子同生鄂王瑤光王琚同日併命海内
痛之號爲三庶太子旣冤武氏及左右屢見爲祟宫中
終夜相恐或聞鬼聲呌笑召覡巫視之皆曰三庶爲厲
先是收鄂王光王行刑者射而瘞之乃命改葬祝而酹
之武妃死其厲乃息玄宗乃立肅宗爲太子林甫之計
不行惕然懼矣三庶人以二十五年四月二十二日死
武妃至十二月而薨識者知有神通焉(出大唐新語)
楊慎矜
唐監察御史王掄爲朔方節度判官乘驛在途暴卒而
顔色不變猶有暖氣懼不敢殯凡十五日復生云至冥
司與冥吏語冥吏悅之立於房内吏出掄試開其案牘
乃楊慎矜於帝所訟李林甫王鉷也已斷王鉷族滅矣
於是不敢開置於舊處而謁王王庭前東西廊下皆垂
簾坐掄簾下愼矜兄弟入見王稱冤王曰已族王鉷即
當到矣須臾鏁鉷至兼其子弟數人皆械繋面縳七竅
流血王令送訊所於是與慎矜同出乃引掄既蘇月餘
有邢縡之事王鉷死之(出紀聞)
師夜光
唐師夜光者薊門人少聰敏好學雅尚浮屠氏遂爲僧
居于本郡僅十年盡通内典之奥又有沙門惠達者家
甚富有金錢巨萬貪夜光之學因與爲友是時玄宗皇
帝好神僊釋氏窮索名僧方士而夜光迫於貧不得西
去心常怏怏惠達知之因以錢七十萬資其行且謂夜
光曰師之學藝材用愚竊以爲無出於右者聖上拔天
下英俊吾子必將首出羣輩沐浴恩渥自此託跡緇徒
爲明天子臣可翹足而待也然當是時必有擁篲子門
幸无忘半面之舊夜光謝曰幸師厚貺我得遂西上儻
爲君之五品則以報師之惠矣夜光至長安因賂九仙
公主左右得以温泉命内臣選碩學僧十輩與方士議
論夜光在選演暢玄奥發揮疑義羣僧無敢比者上竒
其辯詔賜銀印朱綬拜四門博士日侍左右賜甲第洎
金錢繒綵以千數時號幸臣惠達遂自薊門入長安訪
之夜光聞惠達至以爲收債於已甚不懌惠達悟其旨
因告去既已北歸月餘夜光慮其再來卽密書與薊門
帥張廷珪近者惠達師至輦下誣毁公繕完兵革將為
逆謀人亦頗有知者以公之忠天下莫不聞之積毁銷
金不可不戒廷珪驚怒即召惠達鞭殺之後數日夜光
忽見惠達來庭中罵夜光曰我以七十萬錢資汝西上
奈何遽相誣謗使我冤死何負我之深也言訖遂躍而
上捽拽夜光久之乃亡所見師氏家僮咸見之其後數
日夜光卒(出宣室志)
崔尉子
唐天寳中有清河崔氏家居于滎陽母盧氏幹於治生
家頗富有子策名京都受吉州太和縣尉其母戀故産
不之官爲子娶太原王氏女與財數十萬奴婢數人赴
任乃謀賃舟而去僕人曰今有吉州人姓孫云空舟欲
返傭價極廉儻與商量亦恐穩便遂擇發日崔與王氏
及婢僕列拜堂下泣别而登舟不數程晚臨野岸舟人
素窺其囊囊伺崔尉不意遽推落于深潭佯爲拯溺之
勢退而言曰恨力救不及矣其家大慟孫以刃示之皆
惶懼無復喘息是夜抑納王氏王方娠遂以財物居於
江夏後王氏生男舟人養爲己子極愛焉其母亦竊誨
以文字母亦不告其由崔之親老在鄭州訝久不得消
息積望數年天下離亂人多飄流崔母分與子永隔矣
爾後二十年孫氏因崔財致産極厚養子年十八九學
藝已成遂遣入京赴舉此子西上途過鄭州去州約五
十里遇夜迷路常有一火前引而不見人隨火而行二
十餘里至莊門扣開以寄宿主人容之舍於廳中乃崔
莊也其家人竊窺報其母曰門前宿客面貌相似郎君
家人又伺其言語行步輒無少異又白其母母欲自審
之遂召入升堂與之語話一如其子問乃孫氏矣其母
又垂泣其子不知所以母曰郎君遠來明日且住一食
此子不敢違長者之意遂諾之明日母見此子告去遂
發聲慟哭謂此子曰郎君勿驚此哭者昔年唯有一子
頃因赴官遂絶消息已二十年矣今見郎君狀貌酷似
吾子不覺悲慟耳郎君西去迴日必須相過老身心孤
見郎君如己兒也亦有奉贈努力早迴此子至春應舉
不捷却歸至鄭州還過母莊母見欣然遂留停歇數日
臨行贈貲糧兼與衣一副曰此是吾亡子衣服去日爲
念今既永隔以郎君貌似吾子便以奉贈號哭而别他
時過此亦須相訪此子却歸亦不爲父母言之後忽著
老母所遺衣衫下襟有火燒孔其母驚問何處得此衣
乃述本末母因屏人泣與子言其事此衣是吾與汝父
所製初熨之時誤遺火所爇汝父臨發之日阿婆留此
以爲念比爲汝幼小恐申理不了豈期今日神理昭然
其子聞言慟哭詣府論冤推問果伏誅孫氏而妻以不
早自陳斷合從坐其子哀請而免(出原化記)
太平廣記卷一百二十一
