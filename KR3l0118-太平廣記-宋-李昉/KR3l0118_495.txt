太平廣記卷四百九十五宋李昉等編
雜錄
宇文融哥舒翰崔𨼆甫
蕭嵩陳懷卿鄒鳳熾
高力士王維史思明
豆榖潤州樓邱為
裴佶李抱真楊志堅
宇文融
玄宗命宇文融為括田使融方恣睢稍不附己者必加
誣譖密奏以為盧從愿廣置田園有地數百頃帝素噐
重亦倚為相者數矣而又族望宦婚鼎盛於一時故帝
亦重言其罪但目從愿為多田翁從愿少家相州應明
經常從五舉制策三等授夏縣尉自前明經至吏部侍
即纔十年自吏部員外至侍郎只七箇月(出明皇雜錄)
哥舒翰
天寶中哥舒翰為安西節度控地數千里甚著威令故西
鄙人歌之曰北斗七星高哥舒夜帶刀吐蕃總殺盡更
策两重濠時差都兵馬使張擢上都奏事值楊國忠
專權黷貨擢逗遛不返因納賄交結翰續又朝奏擢
知翰至懼求國忠拔用國忠乃除擢兼御史大夫充劔南
西川節度使敕下就第辭翰翰命部下捽于庭數其事杖
而殺之然後奏聞帝却賜擢尸更令翰决尸一百(出乾&KR0871;子)
崔𨼆甫
梨園弟子有胡雛善吹笛尤承恩嘗犯洛陽令崔𨼆甫
已而走入禁中玄宗非時託以他事召𨼆甫對胡雛在
側指曰就卿乞此得否𨼆甫對曰陛下此言是輕臣而
重樂人也臣請休官再拜而去玄宗遽曰朕與卿戱也
遂令曳出至門外立杖殺之俄而復敕釋已死矣乃賜
𨼆甫絹百匹(出國史𥙷)
蕭嵩
玄宗嘗器重蘇頲欲倚以為相禮遇顧問與羣臣特異
欲命相前一日上祕密不欲令左右知迨夜艾乃令草
詔訪於侍臣曰外庭值宿誰遂命秉燭召來至則中書
舍人蕭嵩上即以頲姓名授嵩令草制書既成其詞曰
國之瓌寶上尋續三四謂嵩曰頲瓌之子朕不欲斥其
父名卿為刊削之上乃命撒帳中屏風與嵩嵩慙懼流
汗筆不能下者久之上以嵩杼思移時必當精密不覺
前席以觀唯改曰國之珍寶他無更易嵩既退上擲其
草于地曰虚有其表耳(嵩長大多髯上故有是名)左右失笑上聞遽
起掩其口曰嵩雖才藝非長人臣之貴亦無與比前言
戱耳其默識神覧皆此𩔖也(出明皇雜錄)
陳懷卿
陳懷卿嶺南人也養鴨百餘頭後于鴨欄中除糞糞中
有光爛然試以盆水沙汰之得金十兩乃覘所食處于
舍後山足下土中有麩金消得數千斤時人莫知卿遂
巨富仕至梧州刺史(出朝野僉載)
鄒鳳熾
西京懷德坊南門之東有富商鄒鳳熾肩高背曲有似
駱駝時人號為鄒駱駝其家巨富金寶不可勝計常與
朝貴遊邸店園宅遍滿海内四方物盡為所收雖古之
猗白不是過也其家男女婢僕錦衣玉食服用器物皆
一時驚異嘗因嫁女邀諸朝士往臨禮席賓客數千夜
擬供帳備極華麗及女即將出侍婢圍遶綺羅珠翠垂
釵曳履尤豔麗者至數百人衆皆愕然不知孰是新婦
矣又嘗謁見高宗請市終南山中樹估絹一匹自云山
樹雖盡臣絹未竭事雖不行終為天下所誦後犯事流
瓜州會赦還及卒子孫窮匱又有王元寶者年老好戱
謔出入里市為人所知人以為錢文有元寶字因呼錢
為王老盛流于時矣(出西京記)
又一說玄宗嘗召王元寶問其家私多少對曰臣請以
絹一匹繫陛下南山樹南山樹盡臣絹未窮又玄宗御
含元殿望南山見一白龍横亘山間問左右皆言不見
令急召王元寶問之元寶曰見一白物横在山頂不辨
其狀左右貴臣啓曰何故臣等不見玄宗曰我聞至富
可敵貴朕天下之貴元寶天下之富故見耳(出獨異志)
高力士
高力士既譴于巫山州谷多薺而人不食力士感之因
為詩寄意兩京五斤賣五溪無人採夷夏雖有殊氣味
終不改其後會赦歸至武溪道遇開元中羽林軍士坐
事謫嶺南停車訪舊方知上皇已厭世力士北望號泣
嘔血而死(出明皇雜錄)
王維
天寶末羣賊䧟兩京大掠文武朝臣及黃門宫嬪樂工
騎士每獲數百人以兵仗嚴衛送于雒陽至有逃于山
谷者而卒能羅捕追脅授以冠帶禄山尤致意樂工求
訪頗切于旬日獲梨園弟子數百人羣賊因相與大會
于凝碧池宴偽官數十人大陳御庫珍寶羅列于前後
樂既作梨園舊人不覺欷歔相對泣下羣逆皆露刃持
滿以脅之而悲不能已有樂工雷海清者投樂器于地
西向慟哭逆黨乃縛海清於戲馬殿支解以示衆聞之
者莫不傷痛王維為賊拘於菩提佛寺中聞之賦詩曰
萬戸傷心生野烟百官何日更朝天秋槐葉落空宫裡
凝碧池頭奏管絃(出明皇雜錄)
史思明
安禄山敗史思明繼逆至東都遇櫻桃熟其子在河北
欲寄遺之因作詩同去詩云櫻桃一籠子半已赤半已
黃一半與懷王一半與周至詩成左右贊美之皆曰明
公此詩大佳若能言一半周至一半懷王即與黃字聲
韻稍稳思明大怒曰我兒豈可居周至之下思明長驅
至永寧縣為其子朝義所殺思明曰爾殺我太早禄山
尚得至東都而爾何亟也思明子偽封懷王周至即其
傅也(出芝田錄)
豆糓
至德初安史之亂河東大饑荒地十五里生豆糓一夕
掃而復生約得五六千石其實甚圓細美人皆頼此活
焉(出傳載)
潤州樓
潤州城南隅有樓名萬歲樓俗傳樓上烟出刺史即死
不死即貶開元已前以潤州為店闕董琬為江東採訪
使嘗居此州其時晝日烟出刺史皆憂懼狼狽愁情至
死乾元中忽然又晝日烟出圓可一尺餘直上數丈有
吏密伺之就視其烟乃出於樓角隙中更近而視之乃
蚊子也樓下有井井中無水黑而且深小虫蠛蠓蛛蝄
之𩔖色黑而小每晩晴出自于隙中作團而上遥看𩔖
烟以手攬之即蚊蚋耳從此知非刺史亦無慮矣(出辨疑志)
邱為
邱為致仕還鄉特給禄俸之半既丁母喪州郡疑所給
請于觀察使韓滉滉以為授官致仕本不理務特令給
禄以恩養老臣不可以在喪為義命仍舊給之唯春秋
二時羊酒之直則不給雖程式無文見稱折衷(出談賓錄)
裴佶
朱泚既亂裴佶與衣冠數人佯為奴求出城佶貎寢自
出稱甘草門兵曰此數子必非人奴如甘草不疑也(出國)
(史𥙷)
李抱貞
李抱貞鎮潞州軍資匱缺計無所為有老僧大為郡人
信服抱貞因請之曰假和尚之道以濟軍中可乎僧曰
無不可抱貞曰但言擇日鞠場焚身謀當于使宅鑿一
地道通連俟火作既潛以僧出僧喜從之遂陳狀聲言
抱貞命于鞠場積薪貯油因為七日道場晝夜香燈梵
唄雜作抱貞亦引僧入地道使之不疑僧乃升壇執爐
對衆說法抱貞率監軍僚屬及將吏膜拜其下以俸入
擅施堆於其旁由是士女駢填捨財億計滿七日遂送
柴積灌油發㷔擊鐘念佛抱貞密已遣人填塞地道俄
頃之際僧薪並灰數日籍所得貨財輦入軍資庫别求
所謂舍利者數十粒造墖貯焉(出尚書故實)
楊志堅
顔真卿為撫州刺史邑人有楊志堅者嗜學而居貧鄉
人未之知也其妻以資給不充索書求離志堅以詩送
之曰當年立志早從師今日翻成鬢有絲落托自知求
事晩蹉跎甘道出身遲金釵任意撩新髮鸞鏡從他别
畫眉此去便同行路客相逢即是下山時其妻持詩詣
州公牒以求别適真卿判其牘曰楊志堅早親儒教頗
負詩名心雖慕夫高科身未霑于寸禄愚妻覩其未
遇曾不少留靡追冀缺之妻贊成好事專學買臣之婦
厭棄良人汚辱鄉閭傷敗風教若無懲誡孰遏浮囂妻
可笞二十任自改嫁楊志堅秀才餉粟帛仍署随軍四
遠聞之無不悦服自是江表婦人無敢棄其夫者(出雲溪友)
(議)
太平廣記卷四百九十五
