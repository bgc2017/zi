太平廣記卷六
神仙六
張子房東方朔王喬
周𨼆遥劉商
張子房
張子房名良韓國人也避地於南陽徙居於沛後為沛
國人焉童幼時過下邳圯橋風雪方甚遇一老叟着烏
巾黃單衣墜履於橋下目子房曰孺子為我取之子房
無倦色下橋取履以進老叟引足以納之子房神意愈
恭叟笑曰孺子可教也明旦來此當有所教子房昧爽
至叟已在矣曰期而後至未可傳道如是者三子房先
至亦無倦怠老叟喜以書授之曰讀此當為帝王師若
復求吾乃榖城山下黃石也子房讀其書能應機權變
佐漢祖定天下後人謂其書為黃石公書修之於身能
煉氣絶力輕身羽化與綺里季東園公甪里先生夏黃
公為雲霞之交漢初遇四五小兒路上羣戲一兒曰着
青裙入天門揖金母拜木公時人莫知之子房知之往
拜之曰此東王公之玉童也所謂金母者西王母也木
公者東王公也此二元尊乃隂陽之父母天地之本源
化生萬靈育飬羣品木公為男仙之主金母為女仙之
宗長生飛化之士昇天之初先覲金母後謁木公然後
昇三清朝太上矣此歌乃玉童教世人拜王公而揖王
母也子房佐漢封留侯為大司徒觧形於世葬於龍首
原赤眉之亂人發其墓但見黃石枕化而飛去若流星
焉不見其尸形衣冠得素書一篇兵略數章子房登仙
位為太玄童子常從老君於太清之中其孫道陵得道
朝崑崙之夕子房往焉(出仙傳拾遺)
東方朔
東方朔小名曼倩父張氏名夷字少平母田氏夷年二
百歲顔若童子朔生三日而田氏死死時漢景帝三年
也鄰母拾朔飬之時東方始明因以姓焉年三歲天下
祕識一覽暗誦於口恒指揮天上空中獨語隣母忽失
朔累月暫歸母笞之後復去經年乃歸母見之大驚曰
汝行經年一歸何以慰吾朔曰兒暫之紫泥之海有紫
水汚衣仍過虞泉湔浣朝發中還何言經年乎母又問
曰汝悉經何國朔曰兒湔衣竟暫息冥都崇臺一寤眠
王公㗖兒以丹栗霞漿兒食之既多飽悶幾死乃飲玄
天黃露半合即醒還遇一蒼虎息於路初兒騎虎而還
打捶過痛虎嚙兒脚傷母便悲嗟乃裂青布裳裹之朔
復去家萬里見一枯𣗳脱布掛𣗳布化為龍因名其地
為布龍澤朔以元封中遊鴻濛之澤忽遇母採桑於白
海之濱俄而有黃眉翁指母以語朔曰昔為我妻托形
為太白之精今汝亦此星之精也吾却食吞氣已九千
餘年目中童子皆有青光能見幽𨼆之物三千年一返
骨洗髄二千年一剝皮伐毛吾生來已三洗髓五伐毛
矣朔既長仕漢武帝為太中大夫武帝暮年好仙術與
朔狎暱一日謂朔曰朕欲使愛幸者不老可乎朔曰臣
能之帝曰服何藥曰東北地有芝草西南有春生之魚
帝曰何知之曰三足烏欲下地食此草羲和以手掩烏
目不許下畏其食此草也鳥獸食此即美悶不能動問
曰子何知之朔曰小兒時掘井䧟落井下數十年無所
託有人引臣往取此草乃隔紅泉不得渡其人與臣一
隻履臣乃乘履泛泉得而食之其國人皆織珠玉為簟
要臣入雲韍之幕設玄珉雕枕刻鏤為日月雲雷之狀
亦曰鏤空枕亦曰玄雕枕又薦&KR0008;毫之珍褥以百&KR0008;之
毫織為褥此毫褥而冷常以夏日舒之因名柔毫水藻
之褥臣舉手拭之恐水濕席定視乃光也其後武帝寢
於靈光殿召朔於青綺窗綈紈幕下問朔曰漢年運火
德統以何精何瑞為祥朔對曰臣常游昊然之墟在長
安之東過扶桑七萬里有雲山山頂有井雲從井中出
若土德則黃雲火德則赤雲金德則白雲水德則黑雲
帝深信之太初二年朔從西那邪國還得聲風木十枝
以獻帝長九尺大如指此木出因桓之水則禹貢所謂
因桓是來即其源也出甜波上有紫燕黃鵠集其間實
如細珠風吹珠如玉聲因以為名帝以枝遍賜羣臣年
百歲者頒賜此人有疾枝則有汗將死者枝則折昔老
𣆀在周二千七百年此枝未汗洪崖先生堯時年已三
千歲此枝亦未一折帝乃賜朔朔曰臣見此枝三遍枯
死死而復生何翅汗折而已語曰年末年枝忽汗此木
五千歲一濕萬歲一枯也帝以為然又天漢二年帝昇
蒼龍館思仙術召諸方士言遠國遐鄉之事唯朔下席
操筆疏曰臣遊北極至鏡火山日月所不照有龍銜火
以照山四極亦有園囿池苑皆植異草木有明莖草如
金燈折為燭照見鬼物形仙人寗封嘗以此草然為夜
朝見腹内外有光亦名洞腹草帝剉此草為蘇以塗明
雲之觀夜坐此觀即不加燭亦名照魅草採以藉足則
入水不沉朔又嘗東遊吉雲之地得神馬一匹高九尺
帝問朔何獸曰王母乘雲光輦以適東王公之舍税此
馬於芝田東王公怒棄此馬於清津天岸臣至王公壇
因騎而反遶日三匝此馬入漢關關門猶未掩臣於馬
上睡不覺還至帝曰其名云何朔曰因事為名名步景
駒朔曰自馭之如駑馬蹇驢耳朔曰臣有吉雲草千頃
種於九景山東二千年一花明年應生臣走往刈之以
抺馬馬立不饑朔曰臣至東極過吉雲之澤帝曰何為
吉雲曰其國常以雲氣占凶吉若有喜慶之事則滿室
雲起五色照人着於草樹皆成五色露露味皆甘帝曰
吉雲五露可得否曰臣負吉雲草以備馬此立可得日
可三二往乃東走至夕而還得玄白青黃露盛以青琉
璃各受五合授帝帝徧賜羣臣其得之者老者皆少疾
者皆除也又武帝常見彗星朔折指星木以授帝帝指
彗星應時星沒時人莫之測也朔又善嘯每曼聲長嘯
輒塵落漫飛朔未死時謂同舍郎曰天下人無能知朔
知朔者太王公耳朔卒後武帝得此語即召太王公
問之曰爾知東方朔乎公對曰不知公何所能曰頗善
星歴帝問諸星皆具在否曰諸星具獨不見歲星十八
年今復見耳帝仰天歎曰東方朔生在朕旁十八年而
不知是歲星哉慘然不樂其餘事跡多散在别卷此不
備載(出洞冥記及朔别傳)
王喬
王喬河東人也漢顯宗時為葉令有神術每月朔望常
詣京朝帝怪其來數而不見車騎密令太史伺望之言
臨至必有䨇鳬從東南飛來於是候鳬至舉羅張之但
得一舄焉乃四年時所賜尚書官屬履也每當朝時葉
縣門下鼓不擊自鳴聞於京師後天忽下玉棺於庭前
吏人推排終不搖動喬曰天帝欲召我耶乃沐浴服餌
卧棺中盖便立覆宿昔乃葬城東土自成墳其夕縣中
牛羊皆流汗喘乏人莫知之百姓為立廟號葉君祠禱
無不應遠近尊崇帝詔迎取其鼓置都亭下略無復聲
或云即古仙人王喬也示變化之跡於世耳(出仙傳拾遺)
周𨼆遥
周𨼆遥洞庭山道士自云甪里先生之孫山上有其祖
甪里廟甪里邨言其數世得道嘗居焦山中學太隂鍊
形之道死於崖窟中囑其弟子曰檢視我屍勿令他物
所犯六年後若再生當以衣裳衣我弟子視之初則臭
穢蟲壊唯五臟不變依言閉護之至六年往看乃身全
却生弟子備湯沐以新衣衣之髮鬒而黑髭麤而直若
獸鬛焉十六年又死如前更七年復生如此三度已四
十餘年近八十歲狀貎如三十許人隋煬帝聞之徵至
東都頒賜豐厚恩禮隆異而懇乞歸山尋還本郡貞觀
中召至長安於内殿安置問修習之道對曰臣所修者
匹夫之志功不及物利唯一身帝王修道一言之利萬
國蒙福得道之效速於人臣區區所學非九重萬乘之
所修也懇求歸山尋亦遂其所適(出仙傳拾遺)
劉商
劉商者中山靖王之後舉孝廉歴官合淝令而篤好無
為清簡之道方術服鍊之門五金八石所難致者必力
而求之人有方術未合鍊施效者必資其藥石給其鑪
鼎助使成之未嘗有所覬覦也因泛舟苕霅間遂卜居
武康上強山下有樵童藥叟雖常草木之藥詣門而售
者亦答以善價一旦樵夫鬻樵有术一把商亦厚價致
之其庭廡之下籬落之間草木諸藥已堆積矣忽閒步
杖策逍遥田畆蹊隧之傍聊自怡適聞藂林間有人相
與言曰中山劉商今日已賜真术矣盖隂功篤好之所
感乎窺林中杳無人跡奔歸取术修而服之月餘齒髮
益盛貌如嬰童舉步輕速可及馳馬登涉雲巖無復困
憊又月餘坐知四方之事騐若符契乃入上彊洞中咸
通初有酒家以樵叟稍異盡禮接之累月復一至因謂
酒家曰我中山劉商也夙攻水墨願留一圖以酬見待
之厚使備繪素而約以再來一日果至酒家援毫運思
頃刻而千山萬水非世工之所及將去謂酒家曰我祖
淮南王今為九海總司居列真之任授我以南溟都水
之秩旬日遠别不復來矣如是十許日天色晴霽香風
瑞雲彌布山谷樵者見空中騎乘飛舉南去(出仙傳拾遺)
太平廣記卷六
