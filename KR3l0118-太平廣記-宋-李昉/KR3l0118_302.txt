太平廣記卷三百二
神十二
皇甫恂衛庭訓韋秀莊
華嶽神女王僴
皇甫恂
皇甫恂字君和開元中授華州參軍暴亡其魂神若在
長衢路中夾道多槐樹見數吏擁篲恂問之答曰五道
將軍常於此息馬恂方悟死耳嗟歎而行忽有黃衣吏
數人執符言天曹追逐驅迫至一處門闕甚崇似上東
門又有一門似尚書省門門衛極衆方引入一吏曰公
有官須别通且伺務隙耳恂拱立候之須臾見街中人
驚矍辟易俄見東來數百騎戈矛前驅恂匿身牆門以
窺漸近見一老姆擁大蓋策四馬從騎甚衆恂細視之
乃其親叔母薛氏也恂遂趨出拜伏自言姓名姆駐馬
問恂是何人都不省記恂即稱小名姆乃喜曰汝安得
來此恂以實對姆曰子姪中惟爾福最隆來當誤耳且
吾近充職務苦驅馳汝就府相見也言畢遂過逡巡判
官務隙命入見一衣冠昂然與之承迎恂哀祈之謂恂
曰足下陽中有功德否恂對曰有之俛而笑曰此非妄
語之所顧左右曰喚閹(古瓦反)割家來恂甚惶懼忽聞疾
報聲王有使者來判官遽趨出拜受命恂窺之見一閹
人𫝊命畢方去判官拜送門外却入謂恂向來大使有
命言足下未合來所司誤耳足下自見大使便可歸也
數吏引去西行三四里至一府郡旌旗擁門恂被命入
仰視乃見叔母據大殿命上令坐恂俯伏而坐羽衛森
然旁有一僧趺寶座二童子侍側恂亦理揖叔母方叙
平生委曲親族誨恂以仁義之道陳報應之事乃曰兒
豈不聞地獄乎此則其所也須一觀之叔母顧白僧願
導引此兒僧遂整衣而命恂從我恂隨後行比一二里
遙望黑雲自上屬下煙漲不見其際中有黑城飛熖赫
然漸近其城其黑氣即自去和尚丈餘而開至城門即
自啓其始入也見左右罪人初剝皮吮血砍刺糜碎其
呌呼怨痛宛轉其間莫究其數楚毒之聲動地恂震怖
不安求還又北望一門熾然炎火和尚指曰此無間門
也言訖欲歸忽聞火中一人呼恂恂視之見一僧坐鐵
牀頭上有鐵釘釘其腦流血至地細視之是恂門徒僧
胡辨也驚問之僧曰生平與人及公飲酒食肉今日之
事自悔何階君今隨和尚必當多福幸垂救曰何以奉
救僧曰寫金光明經一部及於都市爲造石幢某方得
作畜生耳恂悲而諾之遂迴至殿具言悉見叔母曰努
力爲善自不至是又曰兒要知官爵否恂曰願知之俄
有黃衣抱案來敕于廡下發視之見京官至多又一節
言太府卿貶綿州刺史其後掩之吏曰不合知矣遂令
二人送恂歸再拜而出出門後問二吏姓氏一姓焦一
姓王相與西行十餘里有一羊三足截路吼噉罵恂曰
我待爾久矣何爲割我一腳恂實不省且問之羊曰君
某年日向某縣縣尉廳上誇能割羊腳其時無羊少府
打屠伯屠伯活割我一腳將去我自此而斃吾由爾而
夭恂方省之乃卑詞以謝託以屠者自明焦王二吏亦
同解紛羊當路立恂不得去乃謝曰與爾造功德可乎
羊曰速爲我寫金剛經許之羊遂喜而去二吏又曰幸
得奉送亦須得同幸惠各乞一卷竝許之更行里餘二
吏曰某只合送至此郎君自尋此逕更一二里有一賣
漿店店旁斜路百步以下則到家矣遂别去恂獨行苦
困渴果至一店店有水甕不見人恂竊取漿飲忽有一
老翁大呌怒持刀以趁罵云盜飲我漿恂大懼却走翁
来甚疾恂反顧忽陷坑中怳然遂活而殮棺中死已五
六日既而妻覺有變發視之綿綿有氣久而能言令急
寫三卷金剛經其夜忽聞敲門聲時有風歘歘然空中
朗言曰焦某王某蒙君功德今得生天矣舉家聞之更
月餘胡辨師自京來恂異之而不復與飲其僧甚恨恂
於靜處略爲說冥中見師如此師輒不爲之信既而去
至信州忽患頂瘡宿昔潰爛困篤僧曰恂言其神乎數
日而卒恂因爲市中造石幢幢工始畢其日市中豕生
六子五色白者自詣幢環繞數日疲困而卒今幢見存焉
恂後果爲太府卿貶綿州刺史而卒(出通幽記)
衞庭訓
衛庭訓河南人累舉不第天寶初乃以琴酒爲事凡飲
皆敬酬之恒遊東市遇友人飲於酒肆一日偶值一舉
人相得甚歡乃邀與之飲庭訓復酧此人昏然而醉庭
訓曰君未飲何醉也曰吾非人乃華原梓桐神也昨日
從酒肆過已醉君之酒故今日訪君適醉者亦感君之
志今當歸廟他日有所不及宜相訪也言訖而去後旬
日乃訪之至廟神已令二使迎庭訓入廟庭訓欲拜神
曰某年少請爲弟神遂拜庭訓爲兄爲設酒食歌舞既
夕而歸來日復詣告之以貧神顧謂左右看華原縣下
有富人命衰者可收生魂來鬼徧索之其縣令妻韋氏
衰乃收其魂掩其心韋氏忽心痛殆絶神謂庭訓曰可
往得二百千與療庭訓乃歸主人自署云解醫心痛令
召之庭訓如神教求二百千令許之庭訓投藥即愈如
故兒女忻忭令亦喜奉錢留宴飲自爾無日不醉主人
諭之曰君嘗患貧窘何苦使用不節乎庭訓曰但有梓
桐神在何苦貧也主人以告令令召問之具以實對令
怒逐庭訓而焚梓桐神廟庭訓夜宿村店忽見梓桐神
來曰非兄之過乃弟合衰弟今往濯錦江立廟極盛於
此可詣彼也言訖不見庭訓又往濯錦江果見新廟神
見夢於鄉人可請衛秀才爲廟祝明日鄉人請留之歲
暮神謂庭訓曰吾將至天曹爲兄問禄壽去數日歸謂
庭訓曰兄來歲合成名官至涇陽主簿秩不滿有人迎
充判官於是神置酒餞之至京明年果成名釋褐授涇
陽縣主簿在任二載分務閒暇獨立廳事有一黃衫吏
持書而入拜曰天曹奉命爲判官遂卒於是夕(出集異記)
韋秀莊
開元中滑州刺史韋秀莊暇日來城樓望黃河樓中忽
見一人長三尺許紫衣朱冠通名參謁秀莊知非人𩔖
問是何神答曰即城隍之主又問何來答云黃河之神
欲毁我城以端河路我固不許尅後五日大戰於河湄
恐力不禁故來求救於使君爾若得二千人持弓弩物
色相助必當克捷君之城也惟君圖之秀莊許諾神乃
不見至其日秀莊帥勁卒二千人登城河中忽爾晦冥
須臾有白氣直上十餘丈樓上有青氣出相縈繞秀莊
命弓弩亂射白氣氣形漸小至滅唯青氣獨存逶迤如
雲峰之狀還入樓中初時黃河俯近城之下此後漸退
至今五六里也(出廣異記)
華嶽神女
近代有士人應舉之京途次關西宿於逆旅舍小房中
俄有貴人奴僕數人云公主來宿以幕圍店及他店四
五所人初惶遽未得移徙須臾公主車聲大至悉下店
中人便拒戶寢不敢出公主於戶前澡浴令索房内婢
云不宜有人既而見某羣婢大罵公主令呼出熟視之
曰此書生頗開人意不宜挫辱第令入房浴畢召之言
甚會意使侍婢洗濯舒以麗服乃施絳帳鋪錦茵及他
寢玩之具極世奢侈爲禮之好明日相與還京公主宅
在懷遠里内外奴婢數百人榮華盛貴當時莫比家人
呼某爲駙馬出入器服車馬不殊王公某有父母在其
故宅公主令婢詣宅起居送錢億貫他物稱是某家因
資鬱爲榮貴如是七歲生二子一女公主忽言欲爲之
娶婦某甚愕怪有此語主云我本非人不合久爲君婦
君亦當業有婚媾知非恩愛之替也其後亦更别婚而
往來不絶婚家以其一往輒數日不還使人候之見某
恒入廢宅恐爲鬼神所魅他日飲之致醉乃命術士書
符施衣服中及其形體皆遍某後復適公主家令家人
出止之不令入某初不了其故倚門惆悵公主尋出門
下大相責譲云君素貧士我相擡舉今爲貴人此亦於
君不薄何故使婦家書符相間以我不能爲殺君主也
某視其身方知有符求謝甚至公主云吾亦諒君此情
然符命已行勢不得住悉呼兒女令與父訣某涕泣哽
咽公主命左右促裝即日出城某問其居兼求名氏公
主云我華嶽第三女也言畢訣去出門不見(出廣異記)
王僴
王僴者少應通事舍人舉開元末入京至闕西息槐樹
下爲𫝊詔聲忽見數騎狀如中使謂僴曰爲所宣𫝊真
通事舍人矣因以後騎載僴僴亦不知何人倉卒隨去
久之至華嶽神廟中使置僴别院誡云慎無私視便爾
入内僴獨坐聞棒杖楚痛之聲因前行竊窺見其婦爲
所由繫頸於樹以棒拷擊僴悲愁佇立中使出見慘怛
而問其故僴涕泗具言其事使云本欲留君妻既死理
不可住若更遲延待歸之後即不能救君宜速還開棺
此即放妻活乃命左右取驛馬送王舍人俄見一狐來
僴不得已騎狐而騁其疾如風兩日至舍騎狐乃其魂
也僴本身自魂出之後失音不言魂既至家家人悲涕
僴命開棺其妻已活謂僴曰何以至耶舉家歡悦後旬
日本身方至外𫝊云王郎歸失音已十餘日魂云王郎
到矣出門迎往遂與其魂相合焉(出廣異記)
太平廣記卷三百二
