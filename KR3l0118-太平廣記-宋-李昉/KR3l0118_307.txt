太平廣記卷三百七宋李昉等編
神十七
沈聿党國清太原小吏
村人陳翁樂坤永清縣廟
崔澤韓愈李逢吉
樊宗訓裴度張仲殷
凌華
沈聿
貞元中庶子沈元致仕永崇里其子聿尉三原素有别
業在邑之西聿因官遂修葺焉於莊之北平原十餘里
垣古埏以建牛坊秩滿因歸農焉一日晝寢堂之東軒
忽驚寤見二黃衣吏謂聿曰府司召郎聿自謂官罷無
事詣府拒之未行二吏堅呼聿不覺隨出經歴親愛洎
家人揮霍告語曾無應者二吏呵驅甚迫遂北行可二
十里至一城署人民稀少道路蕪薈正衙之東街南北
三巨門對啓吏導入北門止聿屏外入云追沈聿到良
久廳上讀狀付司責問聿惶懼而逃莫知所詣遂突入
南門門内有廳重施簾幕聿危急徑入簾下則見紫衣
貴人寢書案後聿欣有所投又懼二吏之至因聲氣撼
動紫衣遂寤熟視聿曰子爲何者聿即稱官及姓名紫
衣曰吾與子親且故子其知乎聿驚惑未對又曰子非
張氏之彌甥乎吾而祖舅也子在人間亦知張謂侍郎
乎聿曰幼稚時則聞之家有文集尚能記念紫衣喜曰
試爲我言聿念櫻桃解結垂簷子楊柳能低入戶枝紫
衣大悦二吏走至前庭曰秋局召沈聿因遙拜呼紫衣
曰生曹禮謁甚恭紫衣謂曰沈聿吾之外孫也爾可致
吾意於秋局希緩其期二吏承命而出俄返曰敬依教
紫衣曰爾死矣宜速歸聿謝辭而出吏伺聿於門笑謂
聿曰生曹之德其可忘哉因引聿而南聿大以酒食錢
帛許之忽若覺日已夕矣亦不以告人即令夢致奠二
吏於野外聿亦無恙又五日聿晚於莊門復見二吏曰
冤訴不已須得郎爲證聿即詢其事犯二吏曰郎建牛
坊平夷十古塜大被論理候郎對辯聿謂曰此主役之
家人銀鑰擅意也二吏相顧曰置郎召奴或可矣因忽
不見其夜銀鑰氣蹷而卒數日忽復遇二吏謂聿曰銀
鑰稱郎指教屈辭甚切郎宜自往聿又勤求特希一爲
告於生曹二吏許諾有頃復至曰生曹遣郎今夕潛遯
慎不得洩藏伏三日事則濟矣言訖不見聿乃密擇捷
馬乘夜獨遊聿曾於同州法輪寺寓居習業因往詣之
及出遇所友之僧出因投其房留宿累日懼貽嚴君之
憂則徑歸京不敢以實啓莊夫至云前後火發北原之
牛坊已爲煨燼矣聿終免焉(出集異記)
党國清
晉陽東南二十里有臺駘廟在汾水旁元和中王鍔鎮
河東時有里民党國清者善建屋一夕夢黑衣人至門
謂國清曰臺駘神召汝隨之而去出都門行二十里至
臺駘神廟廟門外有吏卒數十被甲執兵羅列左右國
清恐悸不敢進使者曰子無懼已而入謁見有兵士百
餘人𫝊導甚嚴既再拜臺駘神召國清升階曰吾廟宇
隳漏風日飄損每天雨即吾之衣裾几席沾濕召爾爲
吾塞其罅隙無使有風雨之苦國清曰謹受命於是摶
塗登廟舍盡補其漏既畢神召黑衣者送國清還出廟
門西北而去未行十里忽聞𫝊呼之聲使者與國清俱
匿於道左俄見百餘騎自北而南執兵設辟者數十有
一人具冠冕紫衣金佩御白馬儀狀魁偉殿後者最衆
使者曰磨笄山神也以明日會食於李氏之門今夕故
先謁吾君於廟耳國清與使者俱入城門忽覺目眥微
慘以手搔之悸然而寤明日往臺駘廟中見几上有屋
壞泄雨之跡視其屋果有補葺之處及歸行未六七里
聞道西村堡中有簫鼓聲因往謁焉見設筵有巫者呼
舞乃醮神也國清訊之曰此李氏之居也李存古嘗爲
衙將往年范司徒罪其慢法以有軍功故宥其死擯於
鴈門郡鴈門有磨笄山神存古常禱其廟願得生還近
者以赦獲歸存古謂磨笄山神所佑於是醮之果與國
清夢同也(出河東記)
太原小吏
王鍔鎮太原嘗一日亭午之際有小吏見一神人長丈
餘介金仗劒自衙門緩步而來既而佇立久之若有所
伺小吏見之懼甚白於衙將靳坦張和偕視之如小吏
言俄有暴風起因忽不見後月餘而鍔薨時元和中也
(出宣室志)
村人陳翁
雲朔之間嘗大旱時暑亦甚里人病熱者以千數有甿
陳翁者因獨行田間忽逢一人儀狀甚異擐金甲左右
佩弧矢執長劒御良馬朱纓金佩光采華煥鞭馬疾馳
適遇陳翁因駐馬而語曰汝非里中人乎翁曰某農人
家於此已有年矣神人曰我天使上帝以汝里中人俱
病熱豈獨驕陽之所爲乎且有厲鬼在君邑中故邑人
多病上命我逐之已而不見陳翁即以其事白於里人
自是雲朔之間病熱皆愈(出宣室記)
樂坤
樂坤舊名沖累舉不第元和十二年乃罷舉東歸至華
陰夜禱嶽廟以卜進退之計中夜忽夢一青綬人檢簿
書來報云來年有樂坤名已到冥簿不見樂沖也沖遂
改爲坤來年如其說春闈後經嶽祈謝又祝官位主簿
夢中稱官歴四資郡守而已乃終於郢州(出雲溪友議)
永清縣廟
房州永清縣去郡東百二十里山邑殘毁城郭蕭條穆
宗時有縣令至任逾年其弟寧省乍覩牢落不勝其憂
暇日周覽四隅無非榛棘見荒廟巋然土偶羅列無門
榜牌記莫知誰氏訪之邑吏但云永清大王而已令弟
徙倚久之昏然成寐與神相接神曰我名跡不顯久矣
欝然欲自述其由恐爲妖怪今吾子致問得伸積年之
憤我毗陵人也大父𨼆侯吳書有傳誅南山之虎斬長
橋之蛟與民除害陰功昭著余素有壯志以功佐時余
名廓爲上帝所命於金商均房四郡之間捕鷙獸余數
年之内勦戮猛虎不可勝數生聚頓安虎之首帥在西
城郡其形偉博便捷異常身如白錦額有圓光如鏡害
人最多余亦誅之居人懷恩爲余立廟自襄漢之北藍
關之南凡三十餘處皆余憩息之所也歲祀緜遠俗傳
多誤以余爲白虎神幸君子訪問願爲顯示以正其非
他日令弟言於襄陽從事乃書版寘於廟中塵侵雨漬
文字將滅大中壬申歲襄州觀察判官王澄刻石於廟
(出集異記)
崔澤
王鍔鎮太原有清河崔澤者長慶中刺坊州常避暑於
庭時風月清朗忽見一丈夫身甚長峩冠廣袖自堂之
前軒而降立於階所厲聲而呼凡三呼而止崔氏一家
皆見澤懼而且惡命家僮逼之已亡見矣是夕澤被疾
至明日發使獻書願解官歸老相府不許後月餘卒於
郡(出宣室志)
韓愈
吏部侍郎韓愈長慶四年夏以疾不治務至秋九月免
疾益甚冬十一月於靖安里晝卧見一神人長丈餘被
甲仗劒佩弧矢儀狀甚峻至寢室立於榻前久而謂愈
曰帝命與卿計事愈遽起整冠而坐曰臣不幸有疾不
敢踞見王神人曰威粹國絶域遠夷世與韓氏為仇今欲
討之而力不足卿以為何如對曰臣願從大王討之神人
頷而去於是書其詞置於座側數日不能解至十二月
而卒(出宣室志)
李逢吉
故相李逢吉嘗爲司空范希韓從事於單于府時金城
寺有老僧無爲者年七十餘嘗一日獨處禪齋負壁而
坐瞬目數息忽有一介甲持殳者由寺而至食頃聞報
李從事來自是逢吉將遊金城寺無爲輒見向者神人
先至率以爲常衙將簡郢與無爲弟子法真善常爲郢
語之(出宣室志)
樊宗訓
硤石縣西有聖女神祠縣令韋謀與前縣令樊宗訓遊
焉宗訓性疎復不以神鬼爲意以鞭劃其墻壁抉剔其
衣袪言笑慢䙝歸數日邑中有狂僧忽突入縣門大呼
曰縣令當持法奈何放縱惡人遣凌轢恣横謀遣人逐
出亦不察其意也旬餘謀小女病召巫者視之曰聖女
𫝊語長官土地神靈盡望長官庇護豈有教人侵奪前
者遣阿師白於長官又不見喻韋君曰惡人是誰即與
捕捉曰前縣令樊宗訓又已發無可奈何以後幸長官
留意勿令如此小娘子疾苦即應愈韋君謝之令人焚
香洒掃邑中皆加敬畏其女數日即愈(出述異記)
裴度
裴度少時有術士云命屬北斗廉貞星神宜每存敬祭
以果酒度從之奉事甚謹及爲相機務繁冗乃致遺忘
心恒不足然未嘗言之於人諸子亦不知京師有道者
來謁留之與語曰公昔年尊奉天神何故中道而止崇
護不已亦有感於相公度笑而已後爲太原節度家人
病迎女巫視之彈胡琴顚倒良久蹶然而起曰請裴相
公廉貞將軍遣傳語太無情都不相知耶將軍甚怒相
公何不謝之度甚驚巫曰當擇良日潔齋於淨院焚香
具酒果廉貞將軍亦欲見形於相公其日度沐浴具公
服立於階下東向奠酒再拜見一人金甲持戈長三丈
餘北向而立裴公汗洽俯伏不敢動少頃即不見問左
右皆云無之度尊奉不敢怠忽也(出逸史)
張仲殷
戶部郎中張滂之子曰仲殷於南山内讀書遂結時流
子弟三四人仲殷性亦聰利但不攻文學好習弓馬時
與同侶挾彈遊步林藪去所止數里見一老人持弓逐
一鹿遶林一矢中之洞胷而倒仲殷驚賞老人曰君能
此乎仲殷曰固所好也老人曰獲此一鹿吾無所用奉
贈君以充一飯之費仲殷等敬謝之老人曰明日能來
看射否明日至亦見老人逐鹿復射之與前無異復又
與仲殷仲殷益異之如是三度仲殷乃拜乞射法老人
曰觀子似可教也明日復期於此不用令他人知也仲
殷乃明日復至其所老人還至遂與仲殷西行四五里
入一谷口路漸低下如入洞中草樹有異人間仲殷彌
敬之約行三十餘里至一大莊如卿相之别業焉止仲
殷於中門外廳中老人整服而入有修謁之狀出曰姨
知君來此明日往相見仲殷敬諾而宿於廳至明日敕
奴僕與仲殷備湯沐更易新衣老人具饌於中堂延仲
殷入拜母仲殷拜堂下母不爲起亦無辭譲老人又延
升堂就坐視其狀貌不多𩔖人或似過老變易又如猿
玃之狀其所食品物甚多仲殷食次亦不見其母動匕
箸倏忽而畢久視之歛坐如故既而食物皆盡老人復
引仲殷出於廳前樹下施牀而坐老人即命弓矢仰卧
指一樹枝曰十箭取此一尺遂發矢十隻射落碎枝十
段接成一尺謂仲殷曰此定如何仲殷拜於牀下曰敬
服又命墻頭上立十針焉去三十步舉其第一已乃按
次射之發無不中者也遂教仲殷屈伸距跗之勢但約
臂腕骨臂腕骨相拄而弓已滿故無彊弱皆費力也數
日仲殷已得其妙老人撫之謂仲殷曰止於此矣勉馳
此名左右各教取五千人以救亂世也遂却引歸至故
處而仲殷藝日新果有善射之名受其教者雖童子婦
人即可與談武矣後父卒除服偶遊於東平軍乃教得
數千人而卒其老人蓋山神也善射者必趫度通臂故
母𩔖於猿焉(出原化記)
淩華
杭州富陽獄吏曰淩華骨狀不凡常遇施翁相曰能捨
吏當爲上將軍華爲吏酷暴每有縲絏者必扼喉撞心
以取賄賂元和初病一夕而死將死見黃衫吏齎印而
前宣云牒奉處分以華昔日曾宰劇縣甚著能績後有
缺行敗其成功謫官圜扉伺其修省既迷所履太乖乃
心玉枕嶷然委於庸賤念兹貴骨須有所歸今鎮海軍
討逆諸臣合爲上將骨未圓實難壯威稜宜易之以得
人免塊然而妄處付司追淩華鑿玉枕骨送上仍令所
司量事優恤於是黃衫吏引入有綠冠裳者隔簾語曰
今日之來德之不修也見小利而失禄竊爲君子惜焉
命左右取鉗槌俄頃有緇衣豹袖執斤斧者三人綠裳
賜華酒五杯昏然而醉唯聞琢其腦聲絶而華醉醒復
止華于西階以聽命移時有宣言曰亡貴之人理宜裨
補量延半紀仍賚十千宣訖綠裳延華升階語曰吾漢
朝隱屠釣之人也蓋求全身微規小利既歿之後責受
此官位卑軄猥殊不快志足下莫歎失其貴骨此事稍
大非獨一人命酒與華對酌别飲數杯冥然無所知既
醒宛然在廢牀之上捫其腦而骨已亡其儕流&KR0608;助凡
十千焉後十五年而卒(出集異記)
太平廣記卷三百七
