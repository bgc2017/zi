太平廣記卷一百七十三
俊辯一
東方朔匡衡邊文禮
荀慈明曹植諸葛恪
車浚諸葛靚蔡洪
范百年張融庾杲之
王儉周顒王融
李膺商鏗蕭琛
朱淹崔光陳元康
李諧盧愷盧思道
王元景
東方朔
漢武帝見畫伯夷叔齊形像問東方朔是何人朔曰古
之愚夫帝曰夫伯夷叔齊天下廉士何謂愚邪朔對曰
臣聞賢者居世與之推移不凝滯於物彼何不升其堂
飲其漿泛泛如水中之鳬與彼徂遊天子轂下可以𨼆
居何自苦於首陽上喟然而嘆(出小說)
又漢武遊上林見一好𣗳問東方朔朔曰名善哉帝隂
使人落其𣗳後數歲復問朔朔曰名為瞿所帝曰朔欺
久矣名與前不同何也朔曰夫大為馬小為駒長為雞
小為雛大為牛小為犢人生為兒長為老且昔為善哉
今為瞿所長少死生萬物敗成豈有定哉帝乃大笑(出小)
(說)
匡衡
匡衡字稚圭勤學而無燭鄰人有燭而不與衡乃穿壁
引其光以書映光而讀之邑人大姓文不識家富多書
衡乃為其傭作而不求直主人怪而問之衡曰願得主
人書遍讀之主人感歎資給以書遂成大學能說詩時
人為之語曰無說詩匡鼎來匡說詩解人頥鼎衡小名
也時人畏服之如此聞之皆解頥歡笑衡邑人有言詩
者衡從之與語質疑邑人挫服倒屣而去衡追之曰先
生留聽更理前論邑人曰窮矣遂去不顧(出西京雜記)
邊文禮
邊文禮見袁奉高失次序奉高因嘲之曰昔堯聘許由
面無怍色先生何為顚倒衣裳文禮答曰明府初臨堯
德未彰是以賤民顚倒衣裳耳(出世說)
荀慈明
荀慈明與汝南袁少朗相見問潁川士慈明先及諸兄
少朗歎之曰但可私親而已慈明答曰足下相難依據
何經少朗曰方問國士始及諸兄是以尤之慈明曰昔
祁奚内舉不失其子外舉不失其讐以為至公公旦周
文王之子詩不論堯舜之德而頌文武者何先親之義
也春秋之義内中國而外諸夏且不能愛其親而愛他
人者不當以為悖德乎(出世說)
曹植
魏文帝嘗與陳思王植同輦出遊逢見兩牛在牆間鬭
一牛不如墜井而死詔令賦死牛詩不得道是牛亦不
得云是井不得言其鬭不得言其死走馬百步令成四
十言步盡不成加斬刑子建策馬而馳既攬筆賦曰兩
肉齊道行頭上戴横骨行至凶土頭峍起相唐突二敵
不俱剛一肉卧土窟非是力不如盛意不得洩賦成步
猶未竟重作三十言自愍詩云煮豆持作羹漉豉取作
汁萁在釜下然豆向釜中泣本自同根生相煎何太急
(出世說)
諸葛恪
孫權暫巡狩武昌語羣臣曰在後好共輔導太子太子
有益諸君厚賞如其無益必有重責張昭薛綜並未能
對諸葛恪曰今太子精微特達比青蓋來旋太子聖叡
之姿必聞一知十豈為諸臣虛當受賞孫權嘗問恪君
何如丞相恪曰臣勝之權曰丞相受遺輔政國富刑清
雖伊尹格於皇天周公光於四表無以遠過且為君叔
何以言勝之邪恪對曰實如陛下明詔但至於仕于汙
君甘于偽主闇于天命則不如臣從容清泰之朝讚揚
天下之君也權復問恪君何如步騭恪答曰臣不如之
又問何如朱然亦曰不如之又問何如陸遜亦曰不如
之權曰君不如此三人而言勝叔者何恪曰不敢欺陛
下小國之有君不如諸夏之亡是以勝也(出劉氏小說)
車浚
陸遜聞車浚令名請與相見謂曰早欽風彩何乃龍蟠
鳳峙不肯降顧邪答曰誠知公侯敦公旦之博納同尼
父之善誘然蜥蜴不能假重雲以升舉鷃雀不能從激
風以飛揚是以無因爾時坐上賓客多是吳人皆相顧
謂曰武陵蠻夷郡乃有此竒人也浚曰吳太伯端委之
化已改被髮文身之俗今乃上挺聖主下生賢佐亦何
常之有遜歎曰國其昌也乃有斯人(出劉氏小說)
諸葛靚
諸葛靚在吳於朝堂大會孫皓問卿字仲思為何所思
對曰在家思孝事君思忠朋友思信如斯而已(出世說新語)
蔡洪
晉蔡洪赴洛中人問曰幕府初開羣公辟命求英竒於
仄陋拔賢俊於巖穴君吳楚之人亡國之餘有何異才
而應斯舉答曰夜光之珠不必出於孟津之河盈尺之
璧不必採於崐崙之山大禹生於東夷文王出於西羌
賢聖所出何必常處昔武王伐紂遷頑民於洛邑得無
諸君是其苖裔乎又問洪吳舊姓何如答曰吳府君聖
朝之盛佐明時之俊乂朱永長理物之宏德清選之高
望嚴仲弼九臯之鴻鵠空谷之白駒顧彥先八音之琴
瑟五色之龍章張威伯歲寒之茂松幽夜之逸光陸士
龍鴻鵠之徘徊懸鼓之待槌凡此諸君以洪筆為鋤耒
以紙札為良田以玄墨為稼穡以義禮為豐年以談論
為英華以忠恕為珍寶著文章為錦繡藴五經為繒帛
坐謙虛為席薦張議意為幃幕行仁義為室宇循道德
為牆宅者矣(出劉氏小說)
范百年
宋梁州范百年因事謁明帝帝言次及廣州貪泉因問
之曰卿州復有此水否百年答曰梁州唯有文川武鄉
廉泉讓水又問卿宅在何處曰臣居在廉讓之間上稱
善後除梁州刺史(出談藪)
張融
吳郡張融字思光長史暢之子郎中緯之孫融神明俊
出機辯如流嘗謁太祖於太極殿西堂彌時方登上笑
曰卿至何遲答曰自地昇天理不得速融為中書郎嘗
歎曰不恨我不見古人恨古人不見我融善草隸太祖
嘗語曰卿書殊有骨力但恨無二王法答曰非恨臣無
二王法亦恨二王無臣法(出談藪)
庾杲之
齊武帝嘗謂羣臣曰我後當何諡莫有對者王儉因目
庾杲之對杲之曰陛下壽比南山與日月齊明千載之
後豈是臣子輕所度量時人稱其辯答(出談藪)
王儉
齊王儉字仲寶金紫僧綽之子侍中曇首之孫少孤幼
有珪璋器四五歲與凡童有異常為五言詩曰稷契匡
虞夏伊吕翼商周撫已媿前哲歛袵歸山丘故論者以
宰相許之後為吏部尚書有客姓譚詣儉求官儉曰齊
桓滅譚那得有汝答曰譚子奔莒所以有僕儉賞之帝
常幸樂遊宴羣臣奏樂帝曰好音樂孰與朕同對曰沐
浴皇風並沾比屋亦既在齊未知肉味帝稱善儉嘗集
才學之士累物而隸之謂之隸事隸事自此始也諸客
皆窮唯廬江何憲為勝乃賞以五色花簟白團扇憲坐
簟執扇意氣自得秣陵令王摛後至操筆便成事既煥
美詞復華麗摛乃命左右抽簟掣扇登車而去儉笑曰
所謂大力負之而趨(出談藪)
周顒
汝南周顒隱居鍾山長齋蔬食王儉謂之曰卿在山中
何所啗食答曰赤米白鹽綠葵紫蓼又曰菜何者最美
顒曰春初早韭秋暮晚菘顒歷中書侍郎(出談藪)
王融
魏使宋弁至敕王融兼主客郎中融問弁曰秦西冀北
實多駿驥而彼所獻乃駑駘之不若求名檢事殊為未
知且將信誓有時而爽而駉駉牧馬或未能嗣弁曰不
容虛為之名當是不習水土融曰周穆馬跡遍周天下
若騏驥之性因地而遷則造父之策有時而躓弁曰卿
何勤勤於千里融曰卿國既名其優劣聊以相訪若於
千里必至聖主將駕之鼓車弁不能答(出談藪)
李膺
梁李膺有才辨武帝謂之曰今之李膺何如昔時李膺
答曰臣以為勝昔時李膺仕桓靈之朝今之李膺奉唐
虞之主衆皆悅服(出談藪)
商鏗
東郡商鏗名子為外臣外臣仕為廷尉評鏗入謝恩武
帝問卿名子外臣何為令其入仕鏗答曰外臣生於齊
季故人思匿跡今幸遭聖代草澤無復遺人上大悅(出談)
(藪)
蕭琛
武帝嘗以棗擲蘭陵蕭琛琛仍取栗擲帝正中面曰陛
下投臣以赤心臣敢戰栗於陛下琛嘗於御座飲酒於
北使員外常侍李道固不受曰公庭無私禮不容受卿
勸衆皆失色恐無以酬琛徐曰詩所謂雨我公田遂及
我私道固乃屈伏受酒琛歴尚書左丞(出談藪)
朱淹
後魏太皇太后馮氏崩齊使散騎常侍裴昭明來弔欲
以朝服行事主客問之昭明曰不聽朝服行禮義出何
典著作佐郎朱淹接對謂之曰吉凶不同禮有成數玄
冠不弔童孺共知昔季孫將行請遭喪之禮千載之後
猶共稱之卿遠自江南奉慰不能式遵成事乃云義出
何典行人得失何甚異哉昭明曰齊帝昔崩李彪通弔
於時初不素服齊朝不以為報那得苦見邀迫淹曰彼
朝不遵高宗追遠之慕乃逾月即吉李彪行弔之時齊
之君臣皆以鳴玉盈廷朱紫照日彪既不被主人之命
何容獨以素服間厠衣冠之中哉來責雖高未敢聞命
我皇帝仁孝之性侔於有虞諒闇已來百官聽於冡宰
卿豈得以此方彼也明乃搖手而言曰三皇不同禮亦
知得失所歸淹曰若如來談卿以虞舜高宗非邪明對
曰非孝無親請裁弔服今為魏朝所逼必獲罪於本邦
淹曰彼有君子卿將命抗中應有高賞若無君子但令
有光國之譽雖復非理得罪亦復何嫌南史董狐自當
直筆高祖賞之轉著作郎齊又使員外郎何憲主客邢
宗慶來朝遣淹接對宗慶謂淹曰南北連和既久而比
棄信絶好為利而動豈是大國善鄰之義淹曰夫為王
者不拘小節中原有菽工採者獲多豈得眷眷守尾生
之信且齊先王歷事宋朝荷恩積世豈應便爾簒奪慶
等相顧失色何憲知淹昔從南入北謂淹曰卿何不作
于禁而作魯肅淹曰我捨危就順欲追蹤陳韓何于禁
之有憲不能答(出談藪)
崔光
後魏高祖名子曰恂愉悅懌崔光名子勵勖勉高祖謂
光曰我兒名傍皆有心卿兒名傍皆有力答曰所謂君
子勞心小人勞力上大嗟悅(出談藪)
陳元康
北齊河陽陳元康刀筆吏也善暗書嘗雪夜太祖命作
軍書頃爾數十紙筆不暇凍太祖喜曰此人何如孔子
自此信任焉故時人謂之語曰三崔兩張不如一陳元
康三崔暹季舒昂也兩張德微纂也(出談藪)
李諧
北齊頓丘李諧彭城王嶷之孫吏部尚書平之子少俊
爽有才辯為黃門侍郎除名作述身賦其略曰獨浩然
而任已同虛舟而不繫既未識其所以來豈知其所以
逝於是得喪同遣忘懷自深遇物棲息觸地山林雖𩔖
西浮之迹何異東都之心除散騎常侍為聘梁使至梁
遣主客范胥迎接胥問曰今猶可暖北間當少寒於此
諧答曰地居隂陽之正寒暑適時不知多少胥曰所訪
鄴下豈是測景之地諧曰是皇居帝里相去不遠可得
統而言之胥曰洛陽既稱盛美何事遷鄴諧曰不常厥
邑於兹五遷王者無外所在關河復何怪胥曰殷人毁
厄故遷相圮耿貴朝何為而遷諧曰聖人藏往知來相
時而動何必候於隆替胥曰金陵王氣肇於先代黃旗
紫蓋本出東南君臨萬邦故宜在此諧曰帝王符命豈
得與中國比隆紫蓋黃旗終於入洛胥默而無答江南
士子莫不嗟尚事畢江浦賦詩曰帝獻二儀合黃華千
里清邊笳城上響寒月浦中明(出談藪)
盧愷
禮部尚書范陽盧愷兼吏部𨕖達野客師為蘭州總管
客師辭曰客師何罪遣與突厥隔牆愷曰突厥何處得
有牆客師曰肉為酪冰為漿窮廬為帳氊為牆愷中書
監子剛之子也(出談藪)
盧思道
武陽太守盧思道常曉醉於省門見從姪賁賁曰阿父
何處飲來凌晨嵬峩思道曰長安酒二百價不嵬峩何
嵬峩賁燕郡公景仁之子中書侍郎景裕之猶子位歷
太常卿(出談藪)
王元景
王元景嘗大醉楊遵彥謂之曰何太低昂元景曰黍熟
頭低麥熟頭昂黍麥俱有所以低昂矣(出談藪)
太平廣記卷一百七十三
