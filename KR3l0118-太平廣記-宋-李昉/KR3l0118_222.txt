太平廣記卷二百二十二
相二
裴光庭安祿山孫思邈
孫生衡相馬祿師
李含章尚衡柳芳
陳昭盧齊卿梁十二
馮七馬生
裴光庭
姚元崇開元初為中書令有善相者来見元崇令密於
朝堂視諸官後當為宰輔者見裴光庭白之時光庭為
武官姚公命至宅與語復使相者於堂中垂簾重審焉
光庭既去相者曰定矣姚公曰宰相者所以佐天成化
非其人莫可居之向者與裴君言非應務之士詞學又
寡寧有其祿乎相者曰公之所云者才也僕之所述者
命也才與命固不同焉姚默然不信後裴公果為宰相
數年及在廟堂亦稱名相(出定命錄)
安祿山
玄宗御勤政樓下設百戲坐安祿山於東閒觀看肅宗
諫曰歴觀今古無臣下與君上同坐閱戲者玄宗曰渠
有異相我欲禳之故耳又嘗與之夜宴祿山醉臥化為
一猪而龍頭左右遽告帝曰渠豬龍無能為也終不殺
之祿山初為韓公張仁願帳下走使之吏仁願常令祿
山洗脚仁願脚下有黑子祿山因洗而竊窺之仁願顧
笑曰黑子吾貴相也汝獨竊視之豈汝亦有之乎祿山
曰某賤人也不幸兩足皆有之比將軍者色黑而加大
竟不知其何祥也仁願觀而異之益親厚之約為義兒
而加寵薦焉(出定命錄)
孫思邈
孫思邈年百餘歲善醫術謂高仲舒曰君有貴相當數
政刺史若為齊州刺史邈有一兒作尉事使君雖合得
杖君當憶老人言願放之後果如其言已剝其衣訖忽
記憶遂放(出定命錄)
孫生
有孫生者不載其名善相人因至睦州郡守令遍相僚
吏時房琯為司戶崔渙為萬年尉貶桐廬縣丞孫生曰
此二公位至台輔然房神噐大寳合在掌握中崔後為
杭州刺史某雖不覩然尚蒙其恩惠既後房以齎册文
自蜀至靈武授肅宗崔果為杭州下車訪生則已亡殁
旬日矣因署其子為牙將以綵帛贈恤其家(出廣德神異錄)
衡相
開元中有相者不知姓名自言衡山来人謂之衡相在
京舍宣平里時李林甫為太子諭德往見之入門則鄭
少微嚴杲已在中庭相者引坐謂李公曰自僕至此見
人衆矣未有如公貴者也且國家以刑法為重則公典
司宼之職朝廷以銓管為先則公居冢宰之任然又秉
丹青之筆當節制之選加以列茅分土窮榮極盛主恩
綢繆人望浹洽兼南省之官秩增數四握中樞之務載
盈二九縉紳仰威黎庶瞻惠將古所未有也顧嚴鄭曰
預聞此者非不幸也公二人宜加禮奉否則悔吝生矣
時嚴鄭各負才名李猶聲譽未逹二公有轥轢之心及
聞相者言以為甚不然唯唯而起更不復問李因辭去
後李公拜中書鄭時已為刑部侍郎因述往事謂鄭曰
曩者宣平相人咸以荒唐之說乃微有中者無何鄭出
為岐州刺史與所親話其事未朞又貶為萬州司馬嚴
自郎中亦牧遠郡(出定命錄)
又
李林甫少孤為元氏姨所育住在伊川時林甫年十歲
與諸兒戲于路旁有老父歎而目焉人問之老父曰富
貴誠不自知指李公曰此童後當為中書令凡二十年
所歎與凡小戲誰辨也(出定命錄)
馬祿師
武功馬祿師善相長安主簿蕭璿與縣尉李嶠李全昌
同詣求決馬生云三人俱貴逹大李少府位極人臣聲
名振耀南省官無不虛任三入中書小李少府亦有清
資得五品已上要官位終卿監蕭主簿中年湮沈晚逹
亦大富貴從今後十年家有大難兄弟並流唯公與一
弟獲全又十年之後方却得官遇大李少府在朝堂日
當得引用小李少府入省官時為其斷割後璿離長安
任作祕書郎則天既貴皇后王氏破滅蕭璿是其外姻
舉家流竄兄弟六人配向嶺南唯璿與弟瑗配遼東無
何有處置流移使出嶺南者俱死唯遼東者獲全兄弟
二人因亡命十餘年至神龍初方蒙洗滌其時李嶠作
相於街中忽逢璿使人問是蕭祕書耶因謂之曰公豈
忘武功馬生之言乎於是擢用時小李少府作刑部員
外判還其家蕭公竟歴中外清要位至崇班三品官十
餘政(出定命錄)
李含章
崔圓微時欲舉進士於魏縣見市令李含章云君合武
出身官更不停直至宰相開元二十三年應將帥舉科
又於河南府充鄉貢進士其日正於福唐觀試遇敕下
便於試場中喚將拜執戟參謀河西軍事應制時與越
州剡縣尉竇公衡同場並坐親見其事後官更不停不
踰二十年拜中書令趙國公食實封五百戶又圓當
作司勲員外釋服往見會昌寺克慎師師笑云人皆自
臺入省公乃自省入臺從此常合在鎗槊中行後當大
貴無何為刑部員外兼侍御史充劒南節度留後入劒
門後每行常有兵戈未逾一年便致勲業崔初入蜀常
於親知自說如此(出定命錄)
尚衡
御史中丞尚衡童幼之時遊戲曾脱其碧衫唯著紫衫
有善相者見之曰此兒已後當亦脱碧著紫矣後衡為
濮陽丞遇安祿山反守節不受賊官將軍某乙使衡將
緋衣魚袋差攝一官衡不肯受曰吾當脱碧著紫此非
吾衣曾未旬月即有敕命改官賜紫於是脱碧著紫衡
自又云當作七十政今歴十餘政已為中丞大夫矣(出定)
(命錄)
柳芳
柳芳嘗應進士舉累歲不及第詣朝士宴坐客八九人
皆朱紱亦有畿赤官芳最居坐末又衣服麤故客咸輕
焉有善相者衆情屬目獨謂芳曰柳子合無兄弟姊妹
無莊田資産孑然一身羇旅辛苦甚多後二年當及第
後祿位不歇一座之客夀命官祿皆不如君諸客都不
之信後二年果及第歴挍書郎畿尉丞遊索於梁宋間
遇太常博士有闕工部侍郎韋述知其才通明譜第又
識古今儀注遂舉之於宰輔恩敕除太常博士時同座
客亡者已六七人矣(出定命錄)
陳昭
僕射房琯相國崔渙並曾貶任睦歙州官時有婺州人
陳昭見之云後二公並為宰相然崔公為一大使来江
南及至德初上皇入蜀房崔二公同時拜相崔後為選
補使巡按江東至蘇杭間崔公自說(出定命錄)
盧齊卿
盧齊卿有知人之鑒年六七歲時性慢率諸叔父每令
一奴人隨後至十五六好夜起於後園空庭中坐奴見
火炬甚多侍衛亦衆有人持繖蓋蓋之以告叔父叔父
以為妖精怪媚有巫者教以艾灸在手中心袁天綱見
之大驚異曰此人夲合知三世事緣灸掌損遂遣滅却
兩世事只知當世事從此每有所論無不中者官至祕
書監張嘉貞之任宰相也有人訴之自慮左貶命齊卿
視焉不為決定因其入朝乃書笏上作台字令張見之
張以為不離台座及敕出貶台州刺史張守珪河北人
事縣尉梁萬頃萬頃令捉馬失衣襟遂撻一頓因此發
憤從軍為幽州一果毅齊卿常引對坐云公後當富貴
秉節鉞守珪踧踖不意如此下階拜盧公未離幽州而
守珪為將軍節度矣梁萬頃為河南縣尉初考滿守珪
喚與相見萬頃甚懼守珪都不恨之謂曰向者不因公
責怒某亦不發憤自逹乃遺其財物使療病(出定命錄)
梁十二
有梁十二者名知人至宋州刺史司馬詮作書薦與蘇
州刺史李無言云梁十二今之管輅李無言遣日暮引
入宅無言乃著黃衣衫令一客著紫替作無言與相抵
對梁子謂客云向聞公語聲未有官祿又聞黃衣語乃
是三品今章服不同豈看未審無言信之乃以實對云
某昨有事恐被宣慰使惡奏君視如何梁云公即合改
得上州刺史後果改為睦州刺史無言贈錢二百貫梁
子云公至彼州必得重厄某為公作一法禳之公當須
嗔責某乙云是妄語人鞭背十下仍不得令妻子知也
無言再三不可梁子再三以請無言閔默而從之明早
李公當衙決梁子十下小蒼頭走報其妻無言入門妻
云何以打梁子無言恨云忘却他不遣家内知俄而梁
子叩鈴請見無言曰公何以遣妻子知厄不免矣公既
彊與某二百千文有一事以報公德公厄雖不免然令
公得二千貫以充家資取之必無事無言在州果取得
二千貫錢而死梁十二又謂丹徒主簿盧惟雅云從此
得通事舍人如其言後於京見之云至某年財物莊宅
合破散公當與某五十千文某教公一言即免盧不之
信不與是錢至某年盧果因蒱博賭賽莊宅等並盡(出定)
(命錄)
馮七
進士李湯赴選欲求索入京至汴州有日者馮七謂之
曰今年得留東南三千里外授一尉李不信曰某以四
選得留官不合惡挍書正字雖一兩資亦望得之奈何
一尉馮曰君但記之從此更作一縣尉即騎馬不住矣
又問李君婚未李云未婚有一兒母在家馮曰君從今
便不復與相見矣李到京選得留屬祿山之亂不願作
京官欲與挍正不受自索湖州烏程縣尉經一年廉使
奏為丹陽尉遂充判官因乘官馬不住離亂之後道路
隔絕果與兒母不復相見(出定命錄)
馬生
天寳十四年趙自勤合入考有東陽縣瞽者馬生相謂
云足下必不動縱去亦却来於此祿尚未盡後至三品
著紫又云自六品即登三品自勤其年果不入考至冬
有敕賜紫乾元二年九月馬生又來自勤初誑云龐倉
曹家喚至則捏自勤頭骨云合是三品與趙使君骨法
相似所言年夀并官政多少與前時所說並同也(出定命錄)
太平廣記卷二百二十二
