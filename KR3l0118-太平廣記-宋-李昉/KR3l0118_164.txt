太平廣記卷一百六十四
名賢
郭林宗李膺徐孺子
鄭玄蔡邕崔仁師
張文瓘虞世南馬周
員半千嚴安之蕭穎士
蕭嵩于休烈李廙
鄭絪獨孤郁趙逢
諷諫
晏子優旃東方朔
簡雍斛律豐樂高季輔
李景伯蘇頲黃幡綽
李絳
名賢
郭林宗
郭林宗來遊京師當還鄉里送車千許乘李膺亦在焉
衆人皆詣大槐客舍而别獨膺與林宗共載乘薄笨車
上大槐坂觀者數百人引領望之𦕈若松喬之在霄漢
(出商芸小說)
李膺
李膺恒以疾不送迎賓客二十日乃一通客惟陳仲弓
來輒乘轝出門迎之(出膺家錄)
李元禮謖謖如勁松下風膺居陽城時門生在門下者
恒有四五百人膺每作一文出手門下共爭之不得墮
地陳仲弓初令大兒元方來見膺與言語訖遣廚中食
元方喜以為合意當復得見焉(出商芸小說)
膺同縣聶季寶小家子不敢見膺杜周甫知季寶不能
定名以語膺呼見坐置砌下牛衣上一與言即決曰此
人當作國士卒如其言(出商芸小說)
膺為侍御史青州凡六郡唯陳仲舉為樂安視事其餘
皆病七十縣並棄官而去其威風如此(出商芸小說)
膺坐黨事與杜密荀翊同繫新汲縣獄時歲日翊引杯
曰正朝從小起膺謂曰死者人情所惡今子無恡色者
何翊曰求仁得仁又誰恨也膺乃嘆曰漢其亡矣漢其
亡矣夫善人天地之紀而多害之何以存國(出李膺家錄)
徐孺子
陳仲舉雅重徐孺子為豫章太守至便欲先詣之主簿
曰羣情欲令府君先入拜陳曰武王軾商容之閭席不
暇暖吾之禮賢有何不可(出商芸小說)
徐孺子年九歲嘗月下戲人語之若令月無物極當
明邪徐曰不爾譬如人眼中有童子無此如何不暗
(出世說)
鄭玄
鄭玄在徐州孔文舉時為北海相欲其返郡敦請懇惻
使人繼踵又教曰鄭公久遊南夏今艱難稍平儻有歸
來之思無寓人於室毁傷其籓垣林木必繕治牆宇以
俟還及歸融告僚屬昔周人尊師謂之尚父今可咸曰
鄭君不得稱名也袁紹一見玄歎曰吾本謂鄭君東州
名儒今乃是天下長者夫以布衣雄世斯豈徒然哉及
去紹餞之城東必欲玄醉會者三百人皆使離席行觴
自旦及暮計玄可飲三百餘杯而温克之容終日無怠
(出商芸小說)
蔡邕
張衡死月蔡邕母始懷孕此二人才貌甚相𩔖時人云
邕是衡之後身初司徒王允數與邕會議允詞常屈由
是銜邕及允誅董卓并收邕衆人爭之不能得太尉馬
日磾謂允曰伯喈忠直素有孝行且曠世逸才多識漢
事當定十志今子殺之海内失望矣允曰無蔡邕獨當
無十志何損遂殺之(出商芸小說)
東國崇敬邕不言名咸稱蔡君兖州陳留並圖畫蔡邕
形像而頌之曰文同三閭孝齊參騫(出邕别傳)
崔仁師
唐崔仁師為度支郎中奏財物數千言手不執本太宗
怪之令杜正倫齎本對唱一無所誤(出神異錄)
張文瓘
宰相以政事堂供饌彌美議減之張文瓘曰此食天子
所重以機務待賢才吾輩若不任其職當自陳乞以避
賢路不宜減削公膳以邀求名譽國家所費不在於此
苟有益於公道斯亦不為多也(出談賓錄)
虞世南
太宗嘗出行有司請載副書以從帝曰不須虞世南在
此行祕書也太宗稱世南博聞德行書翰詞藻忠直一
人而兼是五善太宗聞世南薨哭之慟曰石渠東觀之
中無復人矣世南之為祕書於省後堂集羣書中事可
為文用者號為北堂書抄今此堂猶存而書盛行於代
(出國朝雜事)
馬周
馬周西行長安至新豐宿於逆旅主人唯供諸商販而
不顧周遂命酒悠然獨酌主人翁深異之及為常何陳
便宜二十餘事太宗怪其能問何何答曰此非臣發慮
乃臣家客馬周也太宗即日召之未至間遣使催促者
數四及謁見語甚悦授監察御史奏罷傳呼置鼓每擊
以驚衆時人便之遷中書令周病消渴彌年不瘳時駕
幸翠微宮敕求勝地為周起宅名醫内使相望不絶每
令常食以御膳供之太宗躬為調藥皇太子臨問(出談賓錄)
員半千
員半千本名餘慶與王義方善謂曰五百年一賢足下
當之矣遂改為半千高宗御武成殿召舉人問天陣地
陣人陣如何半千曰師出以義有若時雨天陣也兵在
足食且耕且戰地陣也卒乘輕利將帥和睦人陣也上
竒之充土蕃使則天即位留之曰境外不足煩卿撰明
堂新禮上之又撰封禪壇碑十二首遷正諫大夫兼控
鶴供奉半千以古無此名又授者皆薄徒請罷之由是
忤旨(出廣德神異錄)
嚴安之
玄宗御勤政樓大酺縱士庶觀看百戲競作人物填咽
金吾衞士白棒雨下不能制止上患之謂高力士曰吾
以海内豐稔四方無事故盛為宴欲與百姓同歡不知
下人喧亂如此汝有何方止之力士奏曰臣不能也陛
下試召嚴安之處分打場以臣所見必有可觀也上從
之安之至則周行廣場以手板畫地示衆人約曰踰此
者死以是終五日酺宴咸指其畫曰嚴公界無一人敢
犯者(出開天傳信記)
蕭穎士
蕭穎士文章學術俱冠詞林負盛名而湮沈不遇常有
新羅使至云東夷士庶願請蕭夫子為國師事雖不行
其聲名遠播如此(出翰林盛事)
蕭嵩
蕭嵩為相引韓休同列及在相位稍與嵩不協嵩因乞
骸骨上慰嵩曰朕未厭卿卿何庸去乎嵩俯伏曰臣待
罪宰相爵位已極幸陛下未厭臣得以乞身如陛下厭
臣臣首領不保又安得自遂因隕涕上為之動容曰卿
言切矣朕思之未決卿歸私第至夕當有使如無使旦
日宜如常朝謁及日暮命力士詔嵩曰朕惜卿欲固留
而君臣終始貴全大義亦國家之美事也今除卿右丞
相是日荆州始進黃柑上以素羅帕包其二以賜之(出柳)
(氏史)
于休烈
于休烈至性真慤機鑒敏悟肅宗踐阼休烈自中都赴
行在拜給事中遷太常少卿知禮儀使中原蕩覆文物
未備休烈獻五代論肅宗甚嘉之遷工部在朝凡三十
餘年歷掌清要家無擔石之蓄恭儉温仁未嘗見喜愠
於顔色而親賢下士推轂後進雖位重年高曾無倦色
篤好書籍手不釋卷(出談賓錄)
李廙
尚書左丞李廙有清德其妹劉晏妻也晏方秉權嘗造
廙延至寢室見其門簾甚弊乃令潛度廣狹以竹織成
不加緣飾將以贈廙三㩦至門不敢發言而去(出國史補)
鄭絪
順宗風噤不言太子未立牛美人有異志上乃召學士
鄭絪於小殿令草立儲宮德音絪搦管不請而書立嫡
以長四字跪而呈上順宗深然之乃定(出國史補)
獨孤郁
獨孤郁權相之子壻也歷掌内外綸誥有美名憲宗歎
曰我女壻不如德輿女壻(出國史補)
趙逢
太傅致仕趙逢仕唐及梁薨於天成中文學德行風神
秀異號曰玉界尺揚歷臺省入翰林御史中丞梁時同
平章事時以兩登廊廟四退丘園縉紳仰之(出北夢瑣言)
諷諫
晏子
齊景公時有一人犯罪景公怒令支解曰有敢救者誅晏子
遂左手提犯者頭右手執刀仰問曰自古聖主明君支
解人從何而始公遽曰捨之寡人過也(出獨異志)
優旃
秦優旃善為笑言然合於道始皇嘗議欲大苑囿東至
函谷西至陳倉優旃曰善多縱禽獸於其中寇賊從東
方來令麋鹿觸之足矣始皇乃止及二世立欲漆其城
優旃曰善雖百姓愁費然大佳哉漆城蕩蕩寇來不能
上即欲漆之極易難為蔭室二世笑之而止(出啓顔錄)
優旃侍始皇立於殿上秦法重非有詔不得輒移足時
天寒雨甚武士陛楯立於庭中優旃欲救之戲曰陛楯
郎汝雖長雨中立我雖短殿上幸無濕始皇聞之乃令
徙立於廡下(出獨異志)
東方朔
漢武帝欲殺乳母母告急於東方朔曰帝怒而傍人言
益死之速耳汝臨去但屢顧我當設竒以激之乳母如
其言朔在帝側曰汝宜速去帝今已大豈念汝乳哺之
時恩邪帝愴然遂赦之(出獨異志)
簡雍
蜀簡雍少與先主有舊隨從周旋為昭德將軍時天旱
禁酒釀者刑吏於人家索得釀具論者欲令與造酒者
同罰雍從先主遊觀見一男子路中行告先主曰彼人
欲淫何以不縛先主曰卿何以知之雍對曰彼有淫具
與欲釀何殊先主大笑而原捨釀者罪(出啓顔錄)
斛律豐樂
北齊高祖嘗宴羣臣酒酣各令歌樂武衞斛律豐樂歌
曰朝亦飲酒醉暮亦飲酒醉日日飲酒醉國計無取次
上曰豐樂不諂是好人也(出談藪)
高季輔
唐高季輔切陳得失太宗特賜鍾乳一劑曰卿進藥石
之言故以藥石相報尋更賜金背鏡一面以表其清鑒
(出談賓錄)
李景伯
景龍中中宗游興慶池侍宴者逓起歌舞并唱迴波詞
方便以求官爵給事中李景伯亦唱曰㢠廻波爾時酒巵
微臣志在箴規侍宴已過三爵諠譁竊恐非宜於是乃
罷坐(出國史異纂)
蘇頲
玄宗時以林邑國進白鸚鵡慧利之性特異常者因暇
日以金籠飾之示於三相上再三美之時蘇頲初入相
每以忠讜勵已因前進曰禮云鸚鵡能言不離飛鳥臣
為陛下深以為志(出松窗錄)
黃幡綽
唐玄宗問黃幡綽是勿兒得人憐(是勿兒猶言何兒也)對曰自家兒
得人憐(時楊妃寵極中宮號祿山為子肅宗在東宮常危上聞幡綽言俛首久之出因話錄)
李絳
憲宗時中官吐突承璀有恩澤欲為上立德政碑碑屋
已成磨礱石訖請宣索文時李絳為翰林學士奏曰大
人者與天地合其德日月合其明無立碑紀美之事恐
取笑夷夏上深然之遽命拆屋廢石承璀奏碑屋用功
極多難便毁拆欲堅其請上曰急索牛拽倒其納諫如
此(出盧氏雜說)
太平廣記卷一百六十四
