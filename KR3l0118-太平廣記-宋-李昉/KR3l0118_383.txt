太平廣記卷三百八十三宋李昉等編
再生九
索盧貞琅邪人胡勒
顔畿餘杭廣曲阿人
賀瑀食牛人邱友
庾申李除張導
石長和古元之
索盧貞
北府索盧貞者本中郎荀羡之吏也以晉太元五年六
月中病亡經一宿而蘇云見羡之子粹驚喜曰君算未
盡然官須得三將故不得便爾相放君若知有幹捷如
君者當以相代盧貞即舉龔穎粹曰穎堪事否盧貞曰
穎不復下已粹初令盧貞疏其名緣書非鬼用粹乃索
筆自書之盧貞遂得出忽見一曾鄰居者死已七八年
矣為太山門主謂盧貞曰索都督獨得歸耶因囑盧貞
曰卿歸為語我婦我未死時埋萬五千錢於宅中大牀
下我乃本欲與女市釧不意奄終不得言於妻女也盧
貞許之及蘇遂使人報其妻已賣宅移居武進矣固往
語之仍告買宅主令掘之果得錢如其數焉即遣其妻
與女市釧尋而龔穎亦亡時果共竒其事(出幽明錄)
瑯邪人
瑯邪人姓王忘名居錢塘妻朱氏以太元九年病亡有
三孤兒王復以其年四月暴死時有二十餘人皆烏衣
見錄去到朱門白壁狀如宫殿吏朱衣素帶玄冠介幘
或所被著悉珠玉相連結非世中儀服復將前見一人
長大所著衣狀如雲氣王向叩頭自說婦已亡餘孤兒
尚小無相奈何便流涕此人為之動容云汝命自應來
為汝孤兒特與三年之期王訴云三年不足活兒左右
一人語云俗尸何癡此間三年是世中三十年因便送
出又活三十年(出幽明錄)
胡勒
湖熟人胡勒以隆安三年冬亡三宿乃蘇云為人所錄
赭土封其鼻以印印之將至天門外有三人從門出曰
此人未應到何故來且倮身無衣不堪驅使所錄勒者
云下土所送已攝來到當受之勒鄰人張于載死已經
年見在門上為亭長勒苦訴之于載入内出語勒已語
遣汝便可去於是見人以杖挑其鼻土印封落地恍惚
而還見有諸府舍門或向東或向南皆白壁赤柱禁衛
嚴峻始到門時遙見于載叔文懷在曹舍料理文書文
懷素彊聞勒此言甚不信之後百餘日果亡勒今為縣
吏自說病時悉脫衣在被中及魂爽去實倮身也(出廣異記)
顔畿
晉咸寧中琅邪顔畿字世都得病就醫張瑳死於瑳家
家人迎喪旐每繞樹不可解乃託夢曰我夀命未應死
但服藥太多傷我五臟耳今當復活慎無葬我乃開棺
形骸如故微有人色而手爪所刮摩棺板皆傷漸有氣
急以綿飲瀝口能咽飲食稍多能開目不能言語十餘
年家人疲於供護不復得操事其弟宏都絶棄人事躬
自侍養以後便衰劣卒復還死也(出搜神記)
餘杭廣
晉升平末故章縣老公有一女居深山餘杭廣求為婦
不許公後病死女上縣買棺行半道逢廣女具道情事
女因曰窮逼君若能往家守父屍須吾還者便為君妻
廣許之女曰我欄中有猪可為殺以飴作兒廣至女家
但聞屋中有拚掌欣舞之聲廣披離見衆鬼在堂共捧
弄公尸廣把杖大呼入門羣鬼盡走廣守尸取猪殺至
夜見尸邊有老鬼伸手乞肉廣因捉其臂鬼不復得去
持之愈堅但聞戸外有諸鬼共呼云老奴貪食至此甚
快廣語老鬼殺公者必是汝可速還精神我當放汝汝
若不還者終不置也老鬼曰我兒等殺公耳即喚鬼子
可還之公漸活因放老鬼女載棺至相見驚悲因娶女
為婦(出幽明錄)
曲阿人
景平元年曲阿有一人病死見父於天上父謂曰汝算
錄正餘八年若此限竟死便入罪謫中吾比欲安處汝
職局無缺者唯有雷公缺當啟以補其職即奏按入内
便得充此任令至遼東行雨乘露車牛以水東西灌灑
未至於中路復被符至遼西事畢還見父苦求還去不
樂處職父遣去遂得蘇活(出幽明錄)
賀瑀
會稽山隂賀瑀字彦琚曾得疾不知人惟心下尚温居
三日乃蘇云吏將上天見官府府君居處甚嚴使人將
瑀入曲房房中有層架其上有印及劒使瑀取之印雖
意所好短不及上層取劒以出問之子何得也瑀曰得
劒吏曰恨不得印可以驅策百神今得劒惟使社公耳
疾既愈每行即社公拜謁道下瑀深惡之(出錄異傳)
食牛人
桓玄時牛大疫有一人食死牛肉因得病亡云死時見
人執錄將至天上有一貴人問云此人何罪對曰此坐
食疫死牛肉貴人云今須牛以轉輪肉以充百姓食何
故復殺之推令還既更生具說其事於是食牛肉者無
復有患(出幽明錄)
邱友
烏程邱友嘗病死經一日活云將去上天入大廨舍見
一人著紫幘坐或告友爾祖邱孝伯也今作主錄告人
言友不應死使人遣之友得還去出門見其祖父母繫
一足在門外樹後一月亡(出錄異傳)
庾申
潁川庾某宋孝建中遇疾亡心下猶温經宿未殯忽然
而寤說初死有兩人黑衣來收縳之驅使前行見一大
城門樓高峻防衛重複將庾入廳前同入者甚衆廳上
一貴人南向坐侍直數百呼為府君府君執筆簡閱到
者次至庾曰此人算尚未盡催遣之一人階上來引庾
出至城門語吏差人送之門吏云須覆白然後得去門
外一女子年十五六容色閒麗曰庾君幸得歸而留停
如此是門司求物庾云向被錄輕來無所齎持女脱左
臂三隻金釧投庾云并此與之庾問女何姓云姓張家
在茅渚昨霍亂亡庾曰我臨亡遣齎五千錢擬市材若
更生當送此錢相報女曰不忍見君艱厄此我私物不
煩還家中也庾將釧與吏吏受竟不覆白便差人送去
庾與女别女長歎泣下庾既恍惚蘇至茅渚尋求果有
張氏新亡少女云(出還異記)
李除
襄陽李除中時氣死其婦守尸至夜三更崛然起坐摶
婦臂上金釧甚遽婦因助脱既手執之還死婦伺察之
至曉心中更暖漸漸得蘇既活云吏將去比伴甚多見
有行貨得免者乃許吏金釧吏令還故歸取以與吏吏
得釧便放令還見吏取釧去不知猶在婦衣内婦不敢
復著依事呪埋(出續搜神記)
張導
齊武帝建元元年太子左率張導字進賢少讀書老餌
术每食不過二味衣服不修装既得疾謂妻朱氏曰我
死後棺足周身歛我服但取今著者慎勿改易及卒子
乾護欲奉遺旨朱氏曰汝父雖遺言如此不忍依其言
因别制四時服而歛焉歛後一月日家人忽聞棺中呼
乾護之聲人皆一時驚懼及至啓棺見導開目乃扶出
於舊寢翌日坐責妻曰我平生素儉奈何違言易我故
服謂子曰復歛我故服乾護乃取故衣歛之歛後又曰
但安棺中後三日看之當儼然即葬如目開必重生矣
後三日乾護等啟棺見眼開人皆驚喜扶出遂生謂子
曰地府以我平生修善著德放再生二十年導後位至
建德令而卒(出窮神秘苑)
石長和
趙石長和者趙國高邑人也年十九病月餘卒家貧未
及殯殮經四月而蘇說初死時東南行見二人治道在
長和前五十步長和行有遲疾二人亦隨緩速常五十
步而道之兩邊棘刺森然如鷹爪見人甚衆羣走棘中
身體傷裂地皆流血見長和獨行平道俱歎息曰佛子
獨行大道中前至瓦屋御樓可數千間屋甚高上有一
人形面壯大著皂袍四縫臨窗而坐長和拜之閣上人
曰石君來耶一别二千餘年長和便若憶得此别時也
相識中有馬放孟丞夫妻先死已積歲閣上人曰君識
孟丞否長和答曰識閣上人曰孟丞生時不能精進今
恒為我司掃除之役孟妻精進居處甚樂舉手指西南
一房曰孟妻在此也孟妻開窗見長和厚相慰問遍訪
其家中大小安否曰石君還時可更見過當因附書也
俄見孟丞執箒提箕自閣西來亦問家消息閣上人曰
聞魚龍超積進為信耳何所修行長和曰不食魚肉酒
不經口恒轉尊經救諸疾痛閣上人曰所傳不妄也語
久之閣上人問都籙主者審案石君籙勿謬濫也主者
按籙餘三十年閣上人曰君欲歸否長和對願歸乃敕
主者以車騎兩吏送之長和拜辭上車而歸前所行道
更有傳館吏民飲食儲峙之具倏忽至家惡其尸不欲
附之於屍頭立見其亡妹於後推之踣屍面上因得蘇
法道人山時未出家聞長和所說遂定入道之志法山
者咸和時人也(出冥祥記)
古元之
後魏尚書令古弼族子元之少養於弼因飲酒而卒弼
憐之特甚三日殮畢追思欲與再别因命斵棺開已却
生矣元之云當昏醉忽然如夢有人沃冷水於體仰視
乃見一衣冠絳裳蜺帔儀貌甚俊顧元之曰吾乃古說
也是汝遠祖適欲至和神國中無人擔囊侍從因來取
汝即令負一大囊可重一鈞又與一竹杖長丈二餘令
元之乘騎隨後飛舉甚速常在半天西南行不知里數
山河逾遠歘然下地已至和神國其國無大山高者不
過數十丈皆積碧珉石際生青彩簵篠異花珍果軟草
香媚好禽嘲&KR1116;山頂皆平正如砥清泉迸下者三二百
道原野無凡樹悉生百果及相思石榴之輩每果樹花
卉俱發實色鮮紅翠葉於香叢之下紛錯滿樹四時不
改唯一歲一度暗換花實更生新嫩人不知覺田疇盡
長大瓠瓠中實以五榖甘香珍美非中國稻粱可比人
得足食不假耕種原隰滋茂蕕穢不生一年一度樹木
枝榦間生五色絲纊人得隨色收取任意絍織錦纖羅
不假蠶杼四時之氣常熙熙和淑如中國二三月無蚊
虻蟆蟻蝨蜂蝎地虺守宫蜈蚣蛛蠓之蟲又無梟鴟鵶
鷂鴝鵒蝙蝠之屬及無虎狼豺豹狐狸驀駮之獸又無
猫鼠猪犬擾害之𩔖其人長短妍蚩皆等無有嗜欲愛
憎之者人生二男二女為鄰則世世為婚姻笄年而嫁
二十而娶人夀一百二十中無夭折疾病瘖聾跛躄之
患百歲已下皆自記憶百歲已外不知其夀幾何夀盡
則歘然失其所在雖親族子孫皆忘其人故常無憂戚
每日午時一食中間唯食酒漿果實耳餐亦不知所化
不置溷所人無私積囷倉餘糧棲畝要者取之無灌園
鬻蔬野菜皆足人食十畝有一酒泉味甘而香國人日
相攜遊覽歌詠陶陶然暮夜而散未嘗昏醉人人有婢
僕皆自然謹慎知人所要不煩促使隨意屋室靡不壯
麗其國六畜唯有馬馴極而駿不用芻秣自食野草不
近積聚人要乘則乘乘訖而却放亦無主守其國千官
皆足而仕官不知身之在事雜於下人以無職事操斷
也雖有君王而君不自知為君雜於千官以無職事昇
貶故也又無迅雷風雨其風常微輕如煦襲萬物不至
於搖落其雨十日一降降必以夜津潤條暢不有淹流
一國之人皆自相親有如戚屬各各明惠無市易商販
之事以不求利故也古說既至其國顧謂元之曰此和
神國也雖非神仙風俗不惡汝迴當為世人說之吾既
至此迴即别求人負囊不用汝矣因以酒令元之飲飲
滿數廵不覺沉醉既而復醒身已活矣自是元之疎逸
人事都忘宦情遊行山水自號知和子後竟不知其所
終也(出玄怪記)
太平廣記卷三百八十三
