太平廣記卷三百九十七宋李昉等編
山
玉笥山大翮山山精
石雞山新豐山慶山
甕峰夸父山插竈
河山石斛終南乳洞古鐵鏁
崖山聖鍾山嵩梁山
石鼓山射的山怪山
鳴鐃山贑臺上霄峯
麥積山斗山觀大竹路
溪
溪毒
山
玉笥山
漢武帝好仙於玉笥山頂上置降真壇大還丹竈道士
晝夜祈禱天感其誠乃降白玉笥置壇上武帝遣使取之至
其壇側飄風大震卷玉笥而去因此以為玉笥山焉(出玉笥山錄)
大翮山
上郡人王次仲少有異志變倉頡舊文為今隸書秦始
皇時官務煩多以次仲所易文簡便於事因而召之凡
三徵不致次仲懷道履真窮數術之妙始皇怒其不恭
令檻車送之次仲行次忽化為大鳥出車外翻飛而去
落二翮於斯山故其峰巒有大翮小翮之名矣魏上地
記曰沮陽城東北六十里有大翮小翮山山上神名大
翮廟東有温湯小口温湯療治萬病泉所發之麓俗謂
之土亭山北水熱甚諸湯療病者要須别消息用之(出水)
(經)
山精
吴天門張蓋冬月與村人共獵見大樹下有蓬菴似寝
息處而無烟火有頃見一人身長七尺毛而不衣負數
頭死猿蓋與語不應因將歸閉空屋中十餘日復送故
處
又孫皓時臨海得毛人山海經云山精如人面有毛此
即山精也故抱朴子曰山之精形如小兒而獨足足向
後喜来犯人其名蚑知而呼之即當自却再一名曰超
空亦可兼呼之
又有山精或如鼓赤色一足其名曰渾
又或如人長九尺衣裘戴笠名曰金累
又或如龍有五赤色角名曰飛龍見之皆可呼其名不
敢為害玄中記山精如人一足長三四尺食山蟹夜出
晝蔵(出異苑)
石雞山
晉永嘉之亂宜陽有女子姓彭名娥父母昆弟為長沙
賊所擄時娥負器出汲於溪還見塢壁已破殆不勝哀
與賊相格賊縛娥驅去溪邊將殺之際有大山石壁娥
仰呼皇天山靈有神不我為何罪因奔走向山山立開
數丈平路如砥羣賊亦逐娥入山山遂崩合泯然如初
賊皆壓死山裏頭出山外娥遂𨼆不復出娥所捨汲器
化為石形似雞土人因號曰石雞山溪有娥潭(出幽明錄)
新豐山
唐高宗朝新豐出山高二百丈有神池深四十尺水中
有黃龍現吐寳珠浮出大如拳山中有鼓鳴改新豐縣
為慶山縣(出廣德神異錄)
慶山
昭應慶山長安中亦不知從何飛来夜過聞有聲如雷
疾若奔馳土石亂下直墜新豐西南一村百餘家因山
為墳今於其上起持國寺(出𫝊載)
甕峰
華嶽雲臺觀中方之上有山崛起如半甕之状名曰甕
肚峰玄宗嘗賞望嘉其高迥欲於峰腹大鑿開元二字
填以白石令百餘里外望見之諫官上言乃止(出開天傳信記)
夸父山
辰州東有三山鼎足直上各數千丈古老𫝊曰鄧夸父
與日競走至此煮飯此三山者夸父支鼎之石也(出朝野僉)
(載)
插竈
荆州有空舲峽絶崖壁立數百丈飛鳥不棲有一火燼
插在崖間望見可長數尺𫝊云洪水時行舟者泊爨於
此餘燼插之至今猶曰插竈(出洽聞記)
河山石斛
融州河山有泉半巖將注其下相次九磴每磴下一白
石浴斛承之如似鐫造嘗有人攜一婢取下浴斛中浣
巾須臾風雨忽至其婢震死所浣巾斛碎於山下自别
安一斛新於向者(出酉陽雜俎)
終南乳洞
有人遊終南山一乳洞洞深數里乳旋的歴成飛仙状
洞中已有數十眉目衣服形製精巧一處滴至腰已上
其人因手承潄之經年再往見所承滴像已成矣乳不
復滴當手承處衣缺二寸不就(出酉陽雜俎)
古鐵鏁
齊郡接歴山上有古鐵鏁大如臂繞其峰再浹相傳本
海中山山神好移故海神鎖之挽鎖斷飛于此(出酉陽雜俎)
崖山
太原郡東有崖山天旱土人常燒此山以求雨俗傳崖
山神娶河伯女故河伯見火必降雨救之今山上多生
水草(出酉陽雜俎)
聖鍾山
黎州聖鍾山古老𫝊此山有鐘聞其聲而形不見南詔
犯境鐘則預鳴唐天寳大和咸通乾符之載羣蠻来寇
皆有徵也昔有名僧講大乘經論鐘亦震焉乾寕中刺
史張惠安請問僧京師右街淨衆寺惠維講妙法蓮花
經一遍此鐘頻鳴如人扣擊知向所傳者不謬矣(出黎州圖)
(經)
嵩梁山
澧州嵩梁山今名石門永安六年自然洞開玄朗如門
高三百丈角上生竹倒垂下拂謂之天箒(出十道記)
石鼓山
歙州石鼓山有石如鼓形又有石人石驢俗𫝊石鼓鳴
則驢鳴人哭而縣官不利後鑿破其鼓遂不復鳴(出歙州圖)
(經)
射的山
孔靈符會稽記云射的山遠望的的有如射侯故曰射
的南有石室可方丈謂之射室𫝊云羽人所遊憩土人
常以此占穀貴賤諺云射的白米斛一百射的玄米斛
一千孔靈符會稽記云射的石水數十丈其清見底其
西有山上參烟雲半嶺石室曰仙人射堂水東高巖臨
渾有石的形甚員明視之如鏡又會稽錄云仙人常射
如此使白鶴取箭北有石帆壁立(出洽聞記)
怪山
會稽山隂郭中有怪山世𫝊本瑯琊東武山時天夜雨
晦冥旦而見在此焉百姓怪之因名曰怪山(出廣古今五行記)
鳴鐃山
鳴鐃山蕭子開建安記云一名大戈山越王無諸乘象
輅大將軍乘鳴鐃載旗畋獵登於此山古老𫝊天欲雨
其山即有音樂聲也(出建州圖經)
贑臺
虔州贑臺縣東南三百六十三里南康記云山上有臺
方廣數丈有自然霞如屋形風雨之後景氣明淨頗聞
山上有鼓吹聲即山都木客為其舞唱(出十道記)
上霄峰
𥙷闕熊皎云廬山有上霄峰者去平地七千仞上有古
迹云是夏禹治水之時泊船之所鑿石為竅以繫䌫焉
磨崖為碑皆科斗文字𨼆𨼆可見則知大禹之功與天
地不朽矣(出玉堂閒話)
麥積山
麥積山者北跨清渭南漸兩當五百里岡巒麥積處其
半崛起一石塊高百萬尋望之團團如民間積麥之狀
故有此名其青雲之半峭壁之間鐫石成佛萬龕千室
雖自人力疑其鬼功隋文帝分葬神尼舍利函於東閣
之下石室之中有庾信銘記刊於巖中古記云六國共
修自平地積薪至於巖巔從上鐫鑿其龕室佛像功畢
旋旋折薪而下然後梯空架險而上其上有散花樓七
佛用金蹄銀角犢兒由西閤懸梯而上其間千房萬屋
緣空躡虚登之者不敢回頋將及絶頂有萬菩薩堂鑿
石而成廣古今之大殿其雕梁畫栱繡棟雲楣並就石
而成萬軀菩薩列於一堂自此室之上更有一龕謂之
天堂空中倚一獨梯攀緣而上至此則萬中無一人敢
登者於此下顧其羣山皆如培塿王仁裕時獨能登之
仍題詩於天堂西壁上曰躡盡懸空萬仞梯等間身共
白雲齊簷前下視羣山小堂上平分落日低絶頂路危
人少到古巖松健鶴頻棲天邊為要留名姓拂石殷勤
手自題時前唐末辛未年登此留題于今三十九載矣
(出玉堂閒話)
斗山觀
漢乾祐中翰林學士王仁裕云興元有斗山觀自平川
内聳起一山四面懸絶其上方於斗底故號之薜蘿松
檜景象尤竒上有唐公昉飲李八百仙酒全家拔宅之
跡其宅基三畆許陷為坑此蓋連地而上昇也仁裕辛
巳歲於斯為節度判官嘗以片板題詩於觀曰霞衣欲
舉醉陶陶(公昉一家飲八百洗瘡一家酒醉而上昇)不覺全家住絳霄拔宅
只知雞犬在上天誰信路岐遥三清遼廓抛塵夢八景
雲烟事早朝為有故林蒼栢健露華涼葉鎖金飈舊說
云斗山一洞西去二千里通青城大面山又與嚴真觀
井相通仁裕癸未年入蜀因謁嚴真觀見斗山詩碑在
焉詰其道流云不知所来說者無不異之(出玉堂閒話)
大竹路
興元之南有大竹路通於巴州其路則深谿峭巖捫蘿
摸石一上三日而達於山頂行人止宿則以縆蔓繫腰
縈樹而寝不然則墮於深澗若沈黃泉也復登措大嶺
蓋有稍似平處路人徐步而進若儒之布武也其絶頂
謂之孤雲兩角彼中謠云孤雲兩角去天一握淮隂侯
廟在焉昔漢祖不用韓信信遯歸西楚蕭相國追之及
於兹山故立廟貌王仁裕嘗佐褒梁師王思同南伐巴
人往返登陟亦留題於淮隂祠詩曰一握寒天古木深
路人猶說漢淮隂孤雲不掩興亡策兩角曾懸去住心
不是冕旒輕布素豈勞丞相遠追尋當時若放還西楚
尺寸中華未可侵﨑嶇險峻之狀未可殫言(出玉堂閒話)
溪
溪毒
江南間有溪毒疾發時如重傷寒識之者取小筆管内
於鼻中以指弹之三五下即出墨血良久疾愈不然即
致卒矣(出錄異記)
太平廣記卷三百九十七
