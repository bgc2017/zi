太平廣記卷二百九十四
神四
王祐温嶠戴文諶
黃石公袁雙商康
賈充王文度徐長
陳緒白道猷高雅之
羅根生沈縱戴氏女
孫盛湛滿竺曇遂
武曾晉孝武帝藺啓之
王猛封驅之
王祐
散騎侍郎王祐疾困與母辭訣既而聞有通賓者曰某
郡某里某人嘗爲别駕祐亦雅聞其姓字有頃奄然來
至曰與卿士𩔖有自然之分又州里情便欵然今年國
家有大事出三將軍分布徵發吾等十餘人爲趙公明
府參佐至此倉卒見卿有高門大屋故來投與卿相得
大不可言祐知其鬼神曰不幸篤疾死在旦夕遭卿以
性命相託答曰人生有死此必然之事死者不繫生時
貴賤吾今見領兵千人須卿得度簿相付如此地難得
不宜辭之祐曰老母年高兄弟無有一旦死亡前無供
養遂歔欷不能自勝其人愴然曰卿位爲常伯而家無
餘財向聞與尊夫人辭訣言辭哀苦然則卿國士也如
何可令死吾當相爲因起去明日更來其明日又來祐
曰卿許活吾當卒恩不答曰大老子業已許卿當復相
欺耶見其從者數百人皆長二尺許烏衣軍服赤油爲
誌祐家擊鼔禱祀諸鬼聞鼓聲皆應節起舞振袖颯颯
有聲祐將爲設酒食辭曰不須因復起去謂祐曰病在
人體中如火當以水解之因取一杯水發被灌之又曰
爲卿留赤筆十餘枝在薦下可與人使著出入辟惡災
因道曰王甲李乙吾皆與之遂執祐手與辭時祐得安
眠夜中忽覺忽呼左右令開被神以水灌我將大沾濡
開被而信有水在上被之下下被之上不浸如露之在
荷量之得三升七合於是疾三分愈二數日大除凡其
所道當取者皆死亡唯王文英半年後乃亡所道與赤
筆人皆經疾病及兵亂皆亦無恙初有妖書云上帝以
三將軍趙公明鍾士季各督數萬鬼下取人莫知所在
祐病差見此書與所道趙公明合焉(出搜神記)
温嶠
古今相傳夜以火照水底悉見鬼神溫嶠平蘇峻之難
及於湓口乃試照焉果見官寺赫奕人徒甚盛又見羣
小兒兩兩爲偶乘軺車駕以黃羊睢盱可惡溫即夢見
神怒曰當令君知之乃得病也(出志怪)
戴文諶
沛國戴文諶居陽城山有神降妻焉諶疑是妖魅神已
知之便去遂見作一五色鳥白鳩數十枚從有雲覆之
遂不見(出搜神記)
黃石公
益州之西雲南之東有神祠刻山石爲室下有人奉祀
之自稱黃公因言此神張良所受黃石公之靈也清淨
不烹殺諸祈禱者持一百錢一雙筆一丸墨石室中前
請乞先聞石室中有聲須臾問來人何欲既言便具語
吉凶不見其形至今如此(出搜神記)
袁雙
丹陽縣有袁雙廟眞第四子也眞爲桓宣武誅便失所
在靈在太元中形見於丹陽求立廟未既就功大有虎
災被害之家輒夢雙至催功甚急百姓立祠堂於是猛
暴用息今道俗常以二月晦鼓舞祈祠爾日常風雨忽
至元嘉五年設奠訖村人丘都於廟後見一物人面鼉
身葛巾七孔端正而有酒氣未知爲雙之神爲是物憑
也(出異苑)
商康
烏程卞山本名土山有項籍廟自號卞王因改爲名山
足有一石櫃高數尺陳郡殷康嘗往開之風雨晦暝乃
止(出異苑)
賈充
賈充伐吳時嘗屯項城軍中忽失充所在充帳下都督
周勒時晝寢夢見百餘人錄充引入一逕勒驚覺聞失
充乃出尋索之忽覩所夢之道遂往求之果見充行至
一府舍侍衛甚盛府公南面坐聲色甚厲謂充曰將亂
吾家事必爾與荀勖既惑吾子又亂吾孫間使任愷黜
爾而不去又使庾純詈汝而不改今吳宼當平汝方表
斬張華汝之闇戅皆此𩔖也若不悛愼當旦夕加罪充
因叩頭流血公曰汝所以延日月而名器如此者是衛
府之勲耳終當使孫嗣死於鐘簴之間大子斃於金酒
之中小子困於枯木之下荀勖亦略同然其先德小濃
故在汝後數年之外國嗣亦替言畢命去充忽然還營
顔色憔悴性理昏喪經日乃復其後孫謐死於鐘下賈
後服鴆酒而死賈午考竟用大杖皆如所言(出晉書)
王文度
晉王文度鎮廣陵忽見二騶持鵠頭板來召之王大驚
問騶我作何官騶云尊作平北將軍徐兖二州刺史王
曰吾已作此官何故復召耶鬼云此人間耳今所作是
天上官也王大懼之尋見迎官玄衣人及鵠衣小吏甚
多王尋病薨(出法苑珠林)
徐長
吳興徐長夙與鮑靚有神明之交欲授以秘術先請徐
宜有約誓以不仕於是授籙以常見八大神在側能知
來見往才識日異州鄉翕然美談欲用爲州主簿徐心
悦之八神一朝不見七人餘一人倨傲不如常徐問其
故答云君違不誓不復相爲使身一人留衛籙耳徐乃
還籙遂退(出世說)
陳緒
新城縣民陳緒家晉永和中旦聞扣門自通云陳都尉
便有車馬聲不見形逕進呼主人共語曰我應來此當
權住君家相爲致福令緒施設牀帳於齋中或人詣之
齋持酒禮求願所言皆驗每進酒食令人跪拜授闈裏
不得開視復有一身疑是狐狸之𩔖因跪急把取此物
却還牀後大怒曰何敢嫌試都尉此人心痛欲死主人
爲扣頭謝良久意解自後衆不敢犯而緒舉家無恙每
事益利此外無多損益也(出幽明錄)
白道猷
章安縣西有赤城山周三十里一峰特高可三百餘丈
晉泰元中有外國人白道猷居於此山山神屢遣狼怪
形異聲往恐怖之道猷自若山神乃自詣之云法師威
德嚴重今推此山相與弟子更卜所託道猷曰君是何
神居此幾時今若必去當去何所答云弟子夏王之子
居此千餘年寒石山是家舅所住某且往寄憩將來欲
還會稽山廟臨去遺信贈三奩香又躬來别執手恨然
鳴鞞響角凌空而逝(出述異記)
高雅之
晉太元中高衡爲魏郡太守戍石頭其孫雅之在廐中
云有神來降自稱白頭公拄杖光耀照屋與雅之輕舉
宵行暮至京口晨巳來還後雅之父子爲桓玄所滅(出幽)
(明錄)
羅根生
豫章有廬松村郡人羅根生來此村側墾荒種瓜果園
中有一神壇瓜始引蔓忽見壇上有一新板墨書云此
是神地可速出去根生祝曰審是神教願更朱書賜報
明早往看向板猶存字悉以朱代墨根生謝而去也(出述)
(異記)
沈縱
餘姚人沈縱家素貧與父同入山還未至家見一人左
右導從四五百許前車輻馬鞭夾道鹵簿如二千石遙
見縱父子便喚住就縱手中燃火縱因問是何貴人答
曰是鬭山王在餘杭南縱知是神叩頭云願見祐助後
入山得一玉枕從此如意(出幽明錄)
戴氏女
豫章有戴氏女久疾不瘥見一小石形像偶人女謂曰
爾有人形豈神能差我宿疾者吾將重汝其夜夢有人
告之吾將祐汝自後疾漸差遂爲立祠山下戴氏爲巫
故名戴侯祠(出搜神記)
孫盛
衡山白槎廟古老相傳昔有神槎皎然白色禱之靈無
不應晉孫盛臨郡不信鬼神乃伐之斧下流血其夜波
流神槎向上但聞鼓角之聲不知所止開皇九年廢今
尚有白槎村在(出湘中記)
湛滿
須江縣江郎山昔有江家在山下居兄弟三人神化於
此故有三石峰之異有湛滿者亦居山下其子仕洛永
嘉之亂不得歸滿乃使祝宗言於三石之靈能致其子
靡愛斯牲旬日中湛子出洛水邊見三少年使閉目伏
車欄中間去如疾風俄頃從空中墮怳然不知所之良
久乃覺是家園中(出十道記)
竺曇遂
晉太元中謝家沙門竺曇遂年二十餘白晳端正流落
沙門嘗行經青溪廟前過因入廟中看暮歸夢一婦人
來語云君當來作我廟中神不復久曇遂問婦人是誰
婦人云我是青溪姑如此一月許便卒臨死謂同學年
少曰我無福亦無大罪死乃當作青溪廟神諸君行便
可見看之既死後諸年少道人詣其廟既至便靈語相
勞問音聲如其生時臨去云久不聞唄聲甚思之其伴
慧覲便爲作唄訖猶唱贊語云岐路之訣尚有悽愴况
此之乖形神分散窈冥之嘆情何可言既而歔欷不自
勝諸道人等皆爲流涕(出續搜神記)
武曾
侯官縣常有閣下神歲終諸吏殺牛祀之沛郡武曾作
令斷之經一年曾遷作建威參軍當去神夜來問曾何
以不還食聲色極惡甚相譴責諸吏便於道中買牛共
謝之此神乃去(出幽明錄)
晉孝武帝
晉孝武帝殿北窗下見一人著白帢黃疎單衣自稱華
林園水池中神名曰淋涔君帝取所佩刀擲之空過無
礙神忿曰當令君知之少時而暴崩(出幽明錄)
藺啓之
藺啓之家在南鄉有樗蒱婁廟啓之有女名僧因忽氣
而寤云樗蒱君遣婢迎僧坐斗帳中仍陳盛筵以金銀
爲爼案五色玉爲杯椀與僧共食一宿而醒也(出𫐠異記)
王猛
王猛者北海人少貧賤曾至洛陽貨畚有一人於市貴
買其畚而云無直家近在此可隨我取猛隨去行不覺
遠忽至深山中此人語猛且住樹下當先啓道君來須
臾猛進見一公據胡牀頭鬢悉白侍從十許人有一人
引猛云大司馬公可進因拜老公曰王公何緣拜即十
倍售畚價遣人送猛出既顧視乃嵩山也(出中興書)
封驅之
始興林水源裏有石室室前磐石上行羅十甕中悉是
餅銀採伐遇之不得取取之迷悶晉大元初民封驅之
家僕密竊三餅歸發看有大蛇螫之而死湘州記曰其
夜驅之夢神語曰君奴不謹盜銀三餅即日顯戮以銀
相償覺視則奴死銀在矣(出水經)
太平廣記卷二百九十四
