太平廣記卷四百九宋李昉等編
草木四
草花
旌節花野悉密花都勝花
簇蝶花茙葵金燈花
金錢花毗尸沙花
木花
叙牡丹白牡丹紅紫牡丹
正倒暈牡丹合歡牡丹染牡丹花
斸牡丹月桂花牡桂花
桂花海石榴花南海朱槿
嶺表朱槿紅槿花郍提槿花
佛桑花貞桐花梔子花
山茶花三色石楠花比閭花
木蓮花郍伽花木蘭花
異木花碧玫瑰刺桐花
懷風花躑躅花凌霄花
分枝荷夜舒荷睡蓮花
碧蓮花染青蓮花三朵瑞蓮
藕蓮實芰
菱
草花
旌節花
黎州漢源縣有旌節花去地三二尺行行皆如旌節也
(出黎州漢源縣圖經)
野悉密花
野悉密出佛林國亦出波斯國苗長七八尺葉似梅四
時敷榮其花五出白色不結子花開時遍野皆香與嶺
南詹糖相類西域人常採其花壓以為油塗甚香滑
都勝花
都勝花紫色兩重心數葉卷上如蘆朵蘂黃葉細
簇蝶花
簇蝶花花朵簇一蘂如蓮房色淺紅出在温州
茙葵
茙葵本湖中葵也一名胡葵似葵大者紅可緝為布燒
作灰藏大火久不滅有重臺者
金燈花
金燈一名九形花葉不相見俗惡人家種之故一名無
義草
金錢花
金錢花梁時荆州掾屬雙六賭金錢錢盡以金錢花相
足魚弘謂得花勝得錢
毗尸沙花
毗尸沙一名曰中金錢花本出外國梁大同二年来中
土(已上七花並出酉陽雜俎)
木花
叙牡丹
牡丹花世謂近有蓋以隋末文士集中無牡丹謌詩則
楊子華有畫牡丹處極分眀子華北齊人則知牡丹花
亦已久矣(出尚書故實)又謝康樂集亦言竹間水際多牡丹
而隋朝種植法七十餘卷中不說牡丹者則隋朝花藥
中所無也(出酉陽雜俎)
白牡丹
唐開元末裴士淹為郎官奉使幽冀迴至汾州衆香寺
得白牡丹一棵植於長興私第天寳中為都下奇賞當
時名士有裴給事宅看牡丹詩詩尋訪未獲太常博士
張乘嘗見裴祭酒說又房琯有言牡丹之會琯不與焉
(出酉陽雜俎)
紅紫牡丹
唐至德中馬僕射總鎮太原紅紫二色牡丹得移於城
中元和初猶少今與茙葵多少耳(出酉陽雜俎)
正倒暈牡丹
長安興唐寺有牡丹一棵唐元和中著花一千二百朵
其色有正暈倒暈淺紅深紫黃白檀等獨無深紅又有
花葉中無抹心者重臺者有花面徑七八寸者(出酉陽雜俎)
合歡牡丹
長安興善寺素師院牡丹色絶嘉元和末一枝花合歡
(出酉陽雜俎)
染牡丹花
唐朝韓文公愈有疎從子姪自江淮来年甚少韓令學
院中伴子弟子弟悉為凌辱韓知遂送街西僧院中令
讀書經旬寺主綱復訴其狂率韓遽令歸且責曰市肆
賤類營衣食尚有一事長處汝所為如此竟作何物姪
拜謝徐曰某有一藝恨叔不知因指階前牡丹曰叔要
此花青紫黃赤唯命也韓大奇之遂給所須試之乃竪
箔曲盡遮牡丹叢不令人窺掘棵四面深及其根寬容
人坐唯齎紫鑛輕粉朱紅旦暮治其根凡七日遂掩坑
白其叔曰根較遲一月時冬初也牡丹本紫及花發色
黃紅歷緣每朵有一聫詩字色紫分眀乃是韓公出關
時詩頭一韻曰雲横秦嶺家何在雪擁藍關馬不前十
四字韓大驚異遂乃辭歸江淮竟不願仕(出酉陽雜俎)
斸牡丹
長安貴遊尚牡丹三十餘年矣每春暮車馬若狂以不
就翫為恥金吾鋪圍外寺觀種以求利一本有數萬者
元和末韓令姪至長安私第有之遽命斸去曰吾豈效
兒女子也(出國史補)
月桂花
月桂葉如桂花淺黃色四瓣青蘂花盛發如柿蒂出蔣
山(出酉陽雜俎)
牡桂花
牡桂葉大如苦竹葉中有一脉如筆跡花蒂葉三瓣瓣
端分為兩岐其表色淺黃近岐淺紅色花六瓣色白心
凸起如荔枝其枝紫出婺州山中(出酉陽雜俎)
桂花
桂花三月開黃而不白大庾詩皆稱桂花耐日及張曲
江詩桂華秋皎潔妄矣(出酉陽雜俎)
海石榴花
新羅多海紅并海石榴唐贊皇李德裕言花中帶海者
悉從海東来章川花差類海石榴五朵簇生葉狭長重
沓承
南海朱槿
南海四時皆有朱槿花常開然一本之内所發不過一
二十花所開不能如圖畫者叢發爛漫
嶺表朱槿
嶺表朱槿花莖葉皆如桑樹葉光而厚南人謂之佛桑
樹身高者(出酉陽雜俎)止於四五尺而枝葉婆娑自二月開
花至於中冬方歇其花深紅色五出如大蜀葵有蕊一
條長於花葉上綴金屑日光所爍疑有焰生一叢之上
日開數百朵雖繁而有豔且近而無香暮落朝開插枝
即活故名之槿俚女亦採而鬻一錢售數十朵若微此
花紅梅無以資其色(出嶺表異錄)
紅槿花
嶺南紅槿自正月迄十二月常開秋冬差少耳(出嶺南異物志)
郍提槿花
郍提槿花紫色兩重葉外重葉卷心心中抽莖高寸餘
葉端分五瓣如帶瓣中紫蕊莖上黃蕊
佛桑花
閩中多佛桑樹枝葉如桑唯條上勾花房如桐花含長
一寸餘似重臺狀花亦有淺黃者南中桐花有深色者
貞桐花
貞桐枝端抽赤黃條條復旁對分三層花大如落蘇花
黃色一莖上有五六十朵
梔子花
諸花少六出者唯梔子花六出陶貞白言梔子剪花六
出刻房七道其花香甚相傳即西域薝蔔也
山茶花
山茶葉如茶樹高者丈餘花大盈寸色如緋十二月開
三色石柟花
衡山石柟花有紫碧白三色花大如牡丹亦有無花者
比閭花
白州比閭華其華若羽伐其木為薪終日火不敗
木蓮花
木蓮花葉似辛夷花類蓮色出鳴玉溪卬州亦有
郍伽花
郍伽花狀如三春無葉花色白心黃六瓣出在舶上
木蘭花
長安敦化坊百姓家唐大和中有木蘭一樹花色深紅
後桂州觀察使李勃看宅人以五千買之宅在水北經
年花紫色
異木花
唐衞公李德裕嘗獲異木一株春花紫予思木中一歲
發花唯木蘭
碧玫瑰
洛中鬻花木者言嵩山深處有碧色玫瑰而今亡矣(自郍)
(提槿花下並出酉陽雜俎)
刺桐花
刺桐花狀比圖畫者不類其木為材三四月時布葉繁
密後有赤花間生葉間三五房不得如畫者紅芳滿樹
(謫緣陳去疾家於閩因語方風物去疾閩之泉州刺桐葉綠而花紅房照物家未殷然與番禺者不同乃知此)
(地所畫者實閩中之本非南海之所産也出投荒雜錄)
懷風花
樂遊苑自生玫瑰樹下多苜蓿一名懷風時人或謂之
光風風在其間常肅然日照其花有光采故名曰苜蓿
懷風茂陵人謂之連枝草(出西京雜記)
躑躅花
南中花多紅赤亦彼之方色也唯躑躅為勝嶺北時有
不如南之繁多也山谷間悉生二月發時照耀如火月
餘不歇(出嶺西異物志)
凌霄花
凌霄花中露水損人目(出酉陽雜俎)
分枝荷
漢明帝時池中有分枝荷一莖四葉狀如駢蓋實如玄
珠可以飾珮(出酉陽雜俎)
夜舒荷
靈帝時有夜舒荷一莖四蓮其葉夜舒晝卷(出酉陽雜俎)
睡蓮花
睡蓮南海有睡蓮夜則花低入水
碧蓮花
唐室中太傅相國盧公應舉時寄居夀州安豐縣別墅
嘗遊芍陂見里人負薪者持碧蓮花一朵公驚問之答
曰陂中得之盧公後從事浙西因使淮服話於太尉衛
公李德裕德裕令搜訪芍陂則無有矣又遍尋於江渚
間亦終不能得乃知向者一朵蓋神異耳(出尚書故實)
染青蓮花
唐韓文公愈之姪有種花之異聞其說於杜給事孺休
與湖州有染戶家池生青蓮花刺史命收蓮子歸京種
於池沼或變為紅蓮因異之乃致書問染工染工曰我
家有公世治靛甕嘗以蓮子浸於甕底俟經歲年然後
種之若以所種青蓮花子為種即其紅矣蓋還本質又
何足怪乃以所浸蓮子寄之道士申匡圖又見人以雞
矢和土培芍藥花叢其淡紅者悉成深紅染之所益信
矣偽蜀王先主將晏駕其年蛾眉山娑羅花悉開白花
又荆文獻王未薨前數年溝港城隍悉開白蓮一則染
以氣類一則表於凶兆又何疑哉
三朵瑞蓮
偽蜀主當僭位諸勲貴功臣競起甲第獨偽中令趙廷
𨼆起南宅北宅千梁萬拱其諸奢麗莫之與儔後枕江
瀆池中有二島嶼遂甃石循池四岸皆種垂楊或間雜
木芙蓉池中種藕每至秋夏花開魚躍柳隂之下有士
子執卷者垂綸者執如意者執塵尾者譚詩論道者一
旦岸之隈有蓮一莖上分兩岐開二朵其時謂之太平
無事之秋士女拖香肆豔看者甚衆趙廷𨼆畫圖以進
蜀主歎賞其時歌者詠者不少無何禁苑中有蓮一莖
岐分三朵蜀主開筵醼召羣臣賞之是時詞臣已下皆
貢詩當時有好事者圖以繪事至今傳之
藕
蘇州進藕其最上者名傷荷藕或云荷名或云葉甘為
蟲所傷或云故傷其葉以長其根近多種臺荷實中又
生花亦甚異也(出國史補)
蓮實
石蓮入水沈唯煎鹹滷能浮之鴈食之糞落山中百年
不壊相傳橡子落水為蓮(出酉陽雜俎)
芰
芰一名水菜一名蘚苔漢武昆眀池中有浮根菱根出
水上葉淪波下亦曰清水芰玄都有芰碧色狀如雞飛
名翻雞芰仙人鳬伯子常採之(出酉陽雜俎)
菱
芰今人但言芰菱諸解草木書亦不分別唯五安貨五
陵記言四角曰芰兩角曰菱今蘇州折腰菱多兩角荆
州有僧遺段成式一斗郢城菱三角而無芒可以挼莎
(出酉陽雜俎)
太平廣記卷四百九
