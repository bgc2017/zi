太平廣記卷九十七
異僧十一
秀禪師義福神鼎
廣陵大師和和空如禪師
僧些阿足師鑒師
從諫
秀禪師
洛都天宫寺有秀禪師者俗姓李汴州陳留人習禪精
苦初至荆州後移此寺深為武太后所敬禮玄鑒默識
中若符契長安中入京在資聖寺忽戒禪院弟子滅燈
燭弟子留長明燈亦令滅之因說火災難測不可不備
嘗有寺家不備火燭佛殿被災又有一寺鐘樓邅火一
寺經藏焚爇殊可痛惜寺衆不知其意至夜失火果焚
佛殿鐘樓及經藏三所唐玄宗在藩時常與諸王俱詣
作禮留施一笛玄宗出後秀召弟子曰謹掌此後有要
時當獻上也及玄宗登極達摩等方悟其言取笛以進
秀師年百歲卒於此寺瘞於龍門山道俗奔赴數十人
燕國公張說為其碑文(出西京記)
義福
唐開元中有僧義福者上黨人也梵行精修相好端潔
縉紳士庶翕然歸依嘗從駕往東都所歷郡縣人皆傾
向擅施巨萬皆委之而去忽一旦召其學徒告已將終
兵部侍郎張均中書侍郎嚴挺之刑部侍郎房琯禮部
侍郎韋陟常所禮謁是日亦同造焉義福乃昇座為門
徒演法乃曰吾没於是日當以訣别耳久之張謂房曰
某宿歲餌金丹爾来未嘗臨喪言訖張遂潛去義福忽
謂房曰某與張公遊有數年矣張有非常之咎名節皆
虧向來若終法會足以免難惜哉乃攜房之手曰必為
中興名臣公其勉之言訖而終及禄山之亂張均陷賊
庭授偽署房琯贊兩朝竟立大節(出明皇雜錄)
神鼎
唐神鼎師不肯剃頭食醬一㪷每巡門乞物得粗布破
衣亦著得細錦羅綺亦著於利真師座前聽講問真師曰
萬物定否眞曰定鼎曰闍梨言若定何因高岸為谷深
谷為陵有死即生有生即死萬物相糾六道輪迴何得
為定耶眞曰萬物不定鼎曰若不定何不喚天為地喚
地為天喚月為星喚星為月何得為不定眞無以應之
時張文成見之謂曰觀法師即是菩薩行人也鼎曰菩
薩得之不喜失之不悲打之不怒罵之不嗔此乃菩薩
行也鼎今乞得即喜不得即悲打之即怒罵之即嗔以
此論之去菩薩遠矣(出朝野僉載)
廣陵大師
唐貞元中有一僧客於廣陵亡其名自號大師廣陵人
因以大師呼之大師質甚陋好以酒肉為食日衣弊裘
盛暑不脫由是蚤蟣聚其上僑居孝感寺獨止一室每
夕闔扉而寢率為常矣性狂悖好屠犬彘日與廣陵少
年鬭毆或醉臥道傍廣陵人俱以此惡之有一少年以
力聞常一日少年與人對博大師大怒以手擊其博局
盡碎少年曰騃兒何敢逆壯士耶大師且罵而唾其面
於是與少年鬭擊而觀者千數少年卒不勝竟遯去自
是廣陵人謂大師有神力大師亦自負其力往往剽奪
市中金錢衣物市人皆憚其勇莫敢拒後有老僧召大
師至曰僧當死心奉戒奈何食酒肉殺犬彘剽奪市人
錢物又與少年同毆擊豈僧人之道耶一旦吏執以聞
官汝不羞人耶大師怒罵曰蠅蚋徒嗜羶腥耳安能知
龍鶴之心哉然則吾道亦非汝所知也且我清其中而
混其外者豈若汝齪齪無大度乎老僧卒不能屈其詞
後一日大師自外來歸既入室閉戶有於門隙視者大
師坐於席有竒光自眉端發晃然照一室觀者竒之具
告羣僧羣僧來見大師眉端之光相指語曰吾聞佛之
眉有白毫相光今大師有之果佛矣遂相率而拜至明
日清旦羣僧俱集於庭候謁廣陵大師比及開戶而廣
陵大師已亡去矣羣僧益異其事因號大師為大師佛
焉(出宣室志)
和和
唐代國公主適滎陽鄭萬鈞數年無子時有僧和和者
如狂如愚衆號為聖言事多中住大安寺修營殿閣和
和常至公主家萬鈞請曰吾無嗣願得一子惟師降恩
可得乎師曰遺我三千疋絹主當誕兩男鈞如言施之
和和取絹付寺云修功德乃謂鈞曰主有娠矣吾令二
天人下為公主作兒又曰公主腹小能併娠二男乎吾
當使同年而前後耳公主遂娠年初歲終各誕一子長
曰潛耀少曰晦明皆美丈夫博通有識焉(出紀聞錄)
空如禪師
空如禪師者不知何許人也少慕修道父母抑婚以刀
割其勢乃止後成丁徵庸課遂以麻蠟裹臂以火爇之
成廢疾入陸渾山坐蘭若虎不暴山中偶見野猪與虎
鬭以藜杖揮之曰檀越不須相争即分散人皆敬之無
敢媟者(出朝野僉載)
僧些
唐貞元初荆州有狂僧些其名者善歌河滿子常遇伍
伯乘醉於途中辱之令歌僧即發聲其詞皆陳伍伯從
前𨼆慝也伍伯驚而自悔(出酉陽雜俎)
阿足師
阿足師者莫知其所來形質癡濁神情不慧時有所言
靡不先覺居雖無定多寓閿鄉憧憧往來争路禮謁山
嶽檀施曾不顧瞻人或憂或疾獲其指南者其驗神速
時陜州有富室張臻者財積鉅萬止有一男年可十七
生而愚騃既攣手足復懵語言惟嗜飲食口如溪壑父
母鍾愛盡力事之迎醫求藥不遠千里十數年後家業
殆盡或有謂曰阿足賢聖見世諸佛何不投告希其痊
除臻與其妻來抵閿鄉叩頭抆淚求其拯濟阿足久之
謂臻曰汝冤未散尚須十年愍汝勤虔為汝除去即令
選日於河上致齋廣召衆多同觀度脫仍令齎致其男
亦赴道場時衆謂神通而觀者如堵跂竦之際阿足則
指壯力者三四人扶拽其人投之河流臻洎舉會之人
莫測其為阿足顧謂臻曰為汝除災矣久之其子忽於
下流十數步外立於水面戟手於其父母曰與汝冤仇
宿世緣業賴逢聖者遽此解揮儻或不然未有畢日挺
身高呼都不愚癡須臾沈水不知所適(出集異記)
鑒師
唐元和初有長樂馮生者家於吳以明經調選於天官
氏是歲見黜於有司因僑居長安中有老僧鑒其名者
一日來詣生謂生汝吾同姓也因與相往來近歲餘及馮
尉於東越既治裝鑒師負笈來告去馮問曰師去安所
詣乎鑒師曰我廬於靈巖寺之西廡下且久其後遊長
安中至今十年矣幸得與子相遇今將歸故居故來告
别然吾子尉於東越道出靈巖寺下當宜一訪我也生
諾曰謹受教後數月馮生自長安之任至靈巖寺門立
馬望曰豈非鑒師所居寺乎即入而詣焉時有一僧在
庭生問曰不知鑒師廬安在吾將詣之僧曰吾曹數輩
獨無鑒其名者生始疑異默而計曰鑒師信士豈欺我
耶於是獨遊寺庭行至西廡下忽見有羣僧畫像其一
人狀同鑒師生大驚曰鑒師果異人也且能神降於我
因慨然泣下者久之視其題曰馮氏子吳郡人也年十
歲學浮圖法以道行聞卒年七十八馮閱其題益異之
(出宣室志)
從諫
東都敬愛寺北禪院大德從諫姓張氏南陽人徙居廣
陵為土著姓身長八尺眉目魁竒越壯室之年忽頓悟
眞理遂捨妻子從披削焉於是研精禪觀心境明白不
逾十載耆年宿德皆所推服及來洛遂止敬愛寺年德
並成緇黃所宗每赴供皆與賓頭盧尊者對食其為人
天欽奉若此唐武宗嗣歷改元會昌愛馭鳳驂鶴之儀
薄點墨降龍之教乃下郡國毁塔廟令沙門復初諫公
乃烏帽麻衣潛於皇甫枚之溫泉别業後岡上喬木駢
鬱巨石砥平諫公夏日常於中入寂或補毳事忽一日
穨雲駃雨霆擊石傍大檀雨至諸兄走往林中諫公恬
然趺坐若無所聞者諸兄致問徐曰惡畜生而已至大
中初宣宗復興内教諫公歸東都故居其子自廣陵來
觀適與遇於院門威貌崇嚴不復可識乃拜而問從諫
大德所居諫公指曰近東頭其子既去遂闔門不出其
割裂親愛又如此咸通丙戌歲夏五月忽遍詣所信嚮
家皆謂曰善建福業貧道秋初當遠行故相别耳至秋
七月朔清旦盥手焚香念慈氏如來遂右脇而卧呼門
人玄章等戒曰人生難得惡道易淪唯有歸命釋尊勵
精梵行龍花會上當復相逢生也有涯與爾少别是日
無疾奄化年有八十餘矣玄章等奉遺旨送屍於建春
門外尸陁林中施諸鳥獸三日復視之肌貌如生無物
敢近遂覆以餅餌經宿有狼狐跡唯啗餅餌而豐膚宛
然乃依天竺法闍維訖收餘燼起白塔於道傍春秋奉
香火之薦焉(出三水小牘)
太平廣記卷九十七
