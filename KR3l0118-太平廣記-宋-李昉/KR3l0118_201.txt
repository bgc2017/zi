太平廣記卷二百一
才名
上官儀東方虬蘇頲
李邕李華李白
好尚
房琯韓愈李約
陸鴻漸獨孤及杜兼
李德裕潘彦宋之愻
朱前疑鮮于叔明權長孺
才名
上官儀
高宗承貞觀之後天下無事上官儀獨持國政嘗凌晨
入朝廵洛水隄步月徐轡詠詩曰脈脈廣川流驅馬歴
長洲鵲飛山月曙蟬噪野風秋音韻清亮羣公望之若
神仙(出國史異纂)
東方虬
左史東方虬每云二百年後乞與西門豹作對尤工詩
沈佺期以工詩著名燕公張說嘗謂之曰沈三兄詩直
須還他第一(出國史異纂)
蘇頲
蘇頲少聰俊一覽千言景龍二年六月二日初定内難
准頲為中書舍人在太極後閣時頲尚年少初當劇任
文詔填委動以萬計時或憂其不濟而頲手操口對無
毫釐差失主書韓禮譚子陽轉書詔草屢謂頲曰乞公
稍遲禮等書不及恐手腕將廢中書令李嶠見之歎曰
舍人思若泉湧嶠等所不及也(出譚賓錄)
李邕
李邕自刺史入計京師邕素負才名頻被貶斥皆以邕
能文養士賈生信陵之流執事忌勝剥落在外人間素
有聲稱後進不識京洛阡陌聚看以為古人或將眉目
有異衣冠望風尋訪門巷又中使臨問索其新文復為
人隂中竟不得進改天寶初為汲郡北海太守性豪侈
不拘細行馳獵縱逸後柳勣下獄吉温令勣引邕議及
休咎厚相賂遺詞状連引敕初順之羅希奭馳往就郡
決殺之邕早擅才名尤長碑記前後所製凡數百首受
納饋送亦至鉅萬自古鬻文獲財未有如邕者(出譚賓錄)
李華
李華以文學名重於天寶末至德中自前司封員外起
為相國李梁公峴從事檢校吏部員外時陳少遊鎮維
揚尤仰其名一旦城門吏報華入府少遊大喜簪笏待
之少頃復白云已訪蕭功曹矣功曹穎士也(出摭言)
李白
李太白初自蜀至京師舍於逆旅賀監知章聞其名首
訪之既竒其姿又請所為文白出蜀道難以示之讀未
竟稱歎數四號為謫仙人白酷好酒知章因解金龜換
酒與傾盡醉期不間日由是稱譽光赫賀又見其烏棲
曲歎賞苦吟曰此詩可以泣鬼神矣曲曰姑蘇臺上烏
棲時吳王宫裏醉西施吳歌楚舞歡未畢西山猶銜半
邊日金壺丁丁漏水多起看秋月墮江波東方漸高奈
樂何或言是烏夜啼二篇未知孰是又烏夜啼曰黃雲
城邊烏欲棲歸飛啞啞枝上啼機中織錦秦川女碧紗
如煙隔窗語停梭向人問故夫欲說遼西淚如雨白才
逸氣高與陳拾遺子昂齊名先後合德其論詩云陳已
來豔薄斯極沈休文又尚以聲律將復古道非我而誰
歟玄宗聞之召入翰林以其才藻絶人器識兼茂便以
上位處之故未命以官嘗因宫人行樂謂高力士曰對
此良辰美景豈可獨以聲伎為娛儻時得逸才詞人吟
詠之可以誇耀於後遂命召白時寧王邀白飲酒已醉
既至拜舞頽然上知其薄聲律謂非所長命為宫中行
樂五言律詩十首白頓首曰寧王賜臣酒今已醉儻陛
下賜臣無畏始可盡臣薄技上曰可即遣二内臣掖扶
之命研墨濡筆以授之又命二人張朱絲欄於其前白
取筆抒思略不停綴十篇立就更無加點筆跡遒利鳳
時龍拏律度對屬無不精絶其首篇曰柳色黃金嫩梨
花白雪香玉樓巢翡翠珠殿宿鴛鴦𨕖妓隨雕輦徵歌
出洞房宮中誰第一飛燕在昭陽玄宗恩禮極厚而白
才行不羈放曠坦率乞歸故山玄宗亦以非廊廟噐優
詔許之嘗有醉吟詩曰天若不愛酒酒星不在天地若
不愛酒地應無酒泉天地既愛酒愛酒胡愧焉三杯通
大道五斗合自然但得酒中趣勿為醒者傳更憶賀監
知章詩曰欲向東南去定將誰舉杯稽山無賀老却棹
酒船廽後在潯陽復為永王璘延接累謫夜郎時杜甫
贈白詩二十韻多叙其事白後放還遊賞江表山水卒
於宣城之采石葬於謝公青山范傳正為宣歙觀察使
為之立碑以旌其隧初白自幼好酒於兗州習業平居
多飲又於任城縣搆酒樓日與同志荒宴其上少有醒
時邑人皆以白重名望其樓而加敬焉(出夲事詩)
好尚
房琯
蘇州洞庭杭州興德寺房太尉琯云不遊興德洞庭未
見佳處壽安縣有噴玉泉石溪皆山水之勝絶者也貞
元中琯以賓客辭為縣令乃剗翳薈開徑隧人聞而異
焉太和初博陵崔蒙為主簿標准於道周人方造而遊
焉又顏太師眞卿刻姓名於石或置之高山之上或沈
之大洲之底而云安知不有陵谷之變耶(出傳記)
韓愈
韓愈好竒與客登華山絶峯度不能返發狂慟哭為遺
書華隂令令百計取之乃下又李氏子為千牛與其儕
𩔖登慈恩寺浮圖窮危極險躍出檻外失身而墜頼腰
帶掛釘為風所搖久而未落同登者驚倒檻中不能復
起院僧遙望急呼一寺悉出以救之乃連衣為繩久之
取下經宿而蘇(出國史補)
李約
兵部員外郎李約汧公之子也以近屬宰相子而雅愛
玄機蕭蕭冲遠德行既優又有山林之致琴道酒德詞
調皆高絶一時一生不近女色性喜接引人物而不好
俗談晨起草裹頭對客蹙融便過一日多蓄古器在潤
州嘗得古鐡一片擊之清越又養一猨名山公常以之
隨逐月夜泛江登金山擊鐡鼓琴猨必嘯和傾壺逹夕
不俟外賓醉而後已約曾佐李庶人錡浙西幕約初至
金陵於府主庶人錡坐屢讚招隱寺標致一日庶人宴
於寺中明日謂約曰十即嘗誇招隱寺昨遊宴細看何
殊州中李笑曰某所賞者疎野耳若遠山將翠幕遮古
松用彩物裹腥膻涴鹿跑泉音樂亂山鳥聲此則實不
如在叔父大廰也庶人大笑約性又嗜茶能自煎謂人
曰茶須緩火炙活火煎活火謂炭火之焰火也客至不
限甌數竟日執持茶器不倦曾奉使行硤石縣東愛渠
水清流旬日忘發(出因話錄)
陸鴻漸
太子文學陸鴻漸名羽其生不知何許人竟陵龍蓋寺
僧姓陸于堤上得一初生兒收育之遂以陸為氏及長
聰俊多聞學贍辭逸恢諧談辯若東方曼倩之儔鴻漸
性嗜茶始創煎茶法至今鬻茶之家陶為其像置於錫
器之間云宜茶足利至大和復州有一老僧云是陸生
弟子常諷歌云不羡黃金壘不羡白玉杯不羡朝入省
不羡暮入臺唯羡西江水曾向晉陵城下來鴻漸又撰
茶經二卷行於代今為鴻漸形者因目為茶神有交易
則茶祭之無以釡湯沃之(出傳載)
獨孤及
獨孤常州及末年尤嗜鼔琴得眼病不理意欲專聽(出傳)
(載)
杜兼
杜兼嘗聚書萬卷每卷後必自題云清俸寫來手自挍
汝曹讀之知聖道墜之鬻之為不孝(出傳載)
李德裕
李德裕與同列欵曲或有徵所好者德裕言已喜見未
聞新書策崔魏公鉉好食新餘頭以為珍美從事開筵
一日前必到使院索新煮䭃頭也杜豳公悰每早食饙
飯乾脯崔侍中安潛好看鬭牛雖各有所美而非近利
與夫牙籌金埒錢癖穀堆不其遠乎(出北夢瑣言)
潘彥
咸亨中貝州潘彥好雙陸每有所詣局不離身曾泛海
遇風船破彥右手挾一板左手抱雙陸局口銜雙陸骰
子二日一夜至岸兩手見骨局終不捨骰子亦在口(出朝)
(野僉載)
宋之愻
洛陽縣丞宋之愻性好唱歌出為連州參軍刺史陳希
古者庸人也令之愻教婢歌每日端笏立於庭中&KR0687;&KR0687;
而唱其婢隔窗從而和之聞者無不大笑(出朝野僉載)
朱前疑
兵部郎中朱前疑貌醜其妻有美色天后時洛中殖業
坊西門酒家有婢蓬頭垢面傴肩皤腹寢惡之状舉世
所無而前疑大悦之殆忘寝食乃知前世言宿瘤蒙愛
信不虚也夫人世嗜慾一何殊性前聞文王嗜昌&KR0870;楚
王嗜芹𦵔屈到嗜芰曾晳嗜羊棗宋劉雍嗜瘡痂夲傳
曰雍詣前吳興太守孟靈休靈休脱襪粘炙瘡痂墜地
雍俯而取之飡焉宋明帝嗜蜜漬&KR2209;蛦每啖數升是知
海上逐臭之談陳君愛醜之說何其怪歟天與其癖也
(出朝野僉載)
鮮于叔明
劒南東川節度鮮于叔明好食臭蟲時人謂之蹯蟲每
散令人採拾得三五升即浮之微熱水中以抽其氣盡
以酥及五味熬之卷餅而啖其味實佳(出乾&KR0871;子)
權長孺
長慶末前知福建縣權長孺犯事流貶後以故禮部相
國德輿之近宗遇恩復資留滯廣陵多日賓府相見皆
鄙之將詣闕求官臨行羣公飲餞於禪智精舍狂士蔣
傳知長孺有嗜人爪癖乃於步健及諸傭保處薄給酬
直得數兩削下爪或洗濯未精以紙裹候其酒酣進曰
侍御遠行無以餞送今有少佳味敢獻遂進長孺長孺
視之忻然有喜色如獲千金之惠涎流於吻連撮噉之
神色自得合坐驚異(出乾&KR0871;子)
太平廣記卷二百一
