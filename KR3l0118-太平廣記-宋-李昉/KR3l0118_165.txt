太平廣記卷一百六十五
廉儉
陸績齊明帝甄彬
高允崔光長孫道生
唐玄宗肅宗盧懷慎
李勉杜黃裳陽城
鄭餘慶鄭澣文宗
夏侯孜裴坦温璉
仲庭預
吝嗇
漢世老人沈峻李崇
南陽人夏侯處信柳慶
夏侯彪鄭仁凱鄧祐
韋莊王叟王鍔
裴璩歸登
廉儉
陸績
吳陸績為鬱林郡守罷秩泛海而歸不載寶貨舟輕用
巨石重之人號鬱林石(出𫝊載)
齊明帝
齊明帝嘗飲食捉竹筯謂衞尉應昭光曰卿解我用竹
筯意否答曰昔夏禹衣惡往誥流言象筯豢腴先哲
垂誡今睿情沖素還風反古太平之跡唯竹筯而已
(出談藪)
甄彬
齊有甄彬者有器業嘗以一束苧於荆州長沙西庫質
錢後贖苧於束中得金五兩以手巾裹之彬得金送還
西庫道人大驚曰近有人以金質錢時怱遽不記錄檀
越乃能見歸恐古今未之有也輒以金之半仰酬往復
十餘堅然不受因詠曰五月披羊裘負薪豈拾遺者也
彬後為郫令將行辭太祖時同列五人上誡以廉慎至
於彬獨曰卿昔有還金之美故不復以此誡也(出談藪)
高允
後魏高允字伯恭燕太尉中郎韜之子早有竒度博通
經史神嘉中與范陽盧玄趙郡李靈博陵崔鑒等以賢
俊之胄同被詔徵拜中書侍郎領著作與崔浩同撰書
及浩遇害以允忠直不苟特見原宥性清儉雖累居顯
貴而志同貧賤高宗幸其宅唯草屋數間布被緼袍廚
中鹽菜而已帝歎息曰古之清貧豈有此乎賜之粟帛
(出談藪)
崔光
後魏自太和遷都之後國家殷富庫藏盈溢錢絹露積
於廊廡間不可挍數太后賜百官負絹任意自量朝臣
莫不稱力而去唯章武王融與陳留侯李崇負絹過任
蹶倒傷踝太后即不與之令其空出時人笑焉侍中崔
光止取兩匹太后問曰侍中何少對曰臣有兩手唯堪
兩匹所獲多矣朝貴服其清廉(出洛陽伽藍記)
長孫道生
司空上黨王長孫道生代人性忠謹儉素雖為三公而
居處卑陋出鎮之後子頗加修葺及還歎曰吾為宰相
無以報國負乘是懼昔霍去病以匈奴未滅無用宅為
今彊寇尚遊魂漠北吾豈可安坐華美乎乃令毁之時
人比之晏嬰焉(出談藪)
唐玄宗
肅宗為太子時常侍膳尚食置熟俎有羊臂臑上顧使
太子割肅宗既割餘汚漫在手以餅潔之上熟視不懌
肅宗舉餅啖之上甚悦謂太子曰福當如是愛惜(出柳氏史)
肅宗
韓擇木奏賀肅宗節儉妓樂無綺綉之飾飲食無珍羞
之具上因出衣袖以示之曰朕此三浣矣(出譚氏史)
盧懷慎
唐盧懷慎清慎貞素不營資産器用屋室皆極儉陋既
貴妻孥尚不免飢寒而於故人親戚散施甚厚為黃門
侍郎在東都掌選事奉身之具纔一布囊耳後為黃門
監兼吏部尚書臥病既久宋璟盧從願常相與訪焉懷
慎臥於弊簀單席門無簾箔每風雨至則以席蔽焉常
器重璟及從願見之甚喜留連永日命設食有蒸豆兩
甌菜數莖而已此外翛然無辦因持二人手謂曰二公
當出入為藩輔聖上求理甚切然享國歲久近者稍倦
於勤當有小人乘此而進君其志之不數日而終疾既
篤因手疏薦宋璟盧從願李傑李朝隱上覽其表益加
悼惜既歿家無留儲唯蒼頭自鬻以給喪事上因挍獵
於城南望墟落間環堵卑陋其家若有所營因馳使問
焉還白懷慎大祥方設齋會上因為罷獵憫其貧匱即
以縑帛贈之(出明皇雜錄)
又云盧懷慎無疾暴卒夫人崔氏止其兒女號哭曰公
命未盡我得知之公清儉而潔廉蹇進而謙退四方賂
遺毫髮不留與張說同時為相今說納貨山積其人尚在
而奢儉之報豈虛也哉及宵分公復生左右以夫人之
言啟陳懷慎曰理固不同冥司有三十爐日夕為說鼓
鑄横財我無一焉惡可並哉言訖復絶(出獨異志)
李勉
天寶中有書生旅次宋州時李勉少年貧苦與一書生
同店而不旬日書生疾作遂至臨絶語勉曰某家住洪
州將於北都求官於此得疾且死其命也因出囊金百
兩遺勉曰某之僕使無知有此者足下為我畢死事餘
金奉之勉許為辦事餘金乃密置於墓中而同葬焉後
數年勉尉開封書生兄弟齎洪州牒來而累路尋生行
止至宋州知李為主喪事專詣開封詰金之所勉請假
至墓所出金付焉(出尚書譚錄)
杜黃裳
李師古跋扈憚杜黃裳為相未敢失禮乃命一幹吏寄
錢數千緡并氈車子一乘亦近直千緡使者未敢遽送
乃於宅門伺候累日有綠輿自宅出從婢二人皆青衣
襤褸問何人曰相公夫人使者遽歸以白師古師古乃
折其謀終身不敢失節(出幽閒鼓吹)
陽城
陽道州城未嘗有蓄積雖所服用不可闕者客稱某物
可佳可愛陽輒喜舉而授之有陳萇者候其出始請月
俸常往稱其錢帛之美月有獲焉(出傳載)
城之為朝士也家苦貧常以木枕布衾質錢數萬人爭
取之(出傳載)
鄭餘慶
鄭餘慶清儉有重德一日忽召親朋官數人會食衆皆
驚朝僚以故相望重皆淩晨詣之至日高餘慶方出閒
話移時諸人皆枵然餘慶呼左右曰處分廚家爛蒸去
毛莫拗折項諸人相顧以為必蒸鵝鴨之𩔖逡巡舁臺
盤出醬醋亦極香新良久就餐每人前下粟米飯一椀
蒸葫蘆一枚相國餐美諸人強進而罷(出盧氏雜說)
鄭澣
鄭澣以儉素自居尹河南日有從父昆弟之孫自覃懷
來謁者力農自贍未嘗干謁拜揖甚野束帶亦古澣之
子弟僕御皆笑其疎質而澣獨憐之問其所欲則曰某
為本邑以民待之久矣思得承乏一尉乃錦游鄉里也
澣然之而澣之清譽重德為時所歸或書於郡守猶臂
之使指也鄭孫將去前一日召甥姪與之會食有蒸餅
鄭孫去其皮而後食之澣大嗟怒謂曰皮之與中何以
異也僕嘗病澆態訛俗驕侈自奉思得以還淳反樸敦
厚風俗是獨憐子力田弊衣必能知艱於稼穡奈何囂
浮甚於五侯家綺紈乳臭兒邪因引手請所棄者鄭孫
錯愕失據器而奉之澣盡食之遂揖歸賓閤贈五縑而
遣之(出闕史)
文宗
文宗命中使宣兩軍中尉及諸司使内官等不許著紗
縠綾羅巾其後駙馬韋處仁見巾夾羅巾以進上曰本
慕卿門戶清素故俯從選尚如此巾服從他諸戚為之
卿不須為也(出盧氏雜說)
夏侯孜
夏侯孜為左拾遺嘗著綠桂管布衫朝謁開成中文宗
無忌諱好文問孜衫何太麤澀具以桂布為對此布厚
可以敵寒他日上問宰臣朕察拾遺夏侯孜必貞介之
士宰臣具以密行今之顔冉上嗟嘆久之亦傚著桂管
布滿朝皆倣傚之此布為之貴也(出芝田錄)
裴坦
楊收段文昌皆以孤進貴為宰相率愛奢侈楊收女適
裴坦長子資裝豐厚什器多用金銀而坦尚儉聞之不
樂一日與其妻及兒女宴飲臺上用楪盛果實坦欣然
既視其器内有以犀為飾者坦盛怒遽推倒茶臺拂袖
而出乃曰破我家也他日收果以納賂竟至不令宜哉
(出北夢瑣言)
温璉
幽州從事温璉燕人也以儒學著稱與瀛王馮道幼相
善曾經兵亂有賣漆燈椸於市者璉以為鐵也遂數錢
買之累日家人用然膏燭因拂拭乃知銀也大小觀之
靡不欣喜唯璉憫然曰非義之物安可寶之遂訪其賣
主而還之彼曰某自不識珍竒鬻於街肆郎中厚加酬
直非強買也不敢復收璉固還之乃拜受而去别賣四
五萬將其半以謝之璉終不納遂施於僧寺用飾佛像
冀祝璉之壽也當時遠近罔不推服以其有仁人之行
後官至尚書侍郎卒(出劉氏耳目記)
仲庭預
舊蜀嘉王召一經業孝廉仲庭預令教授諸子庭預雖
通墳典常厄飢寒至門下亦未甚禮時方凝寒正以舊
火爐送學院庭預方獨坐太息以筯撥灰俄灰中得一
雙金火筯遽求謁見王王曰貧窮之士見吾必有所求
命告庭預曰見為製衣庭預白曰非斯意嘉王素樂神
仙多採方術恐其别有所長勉強而見庭預遽出金火
筯陳其本末王曰吾家失此物已十年吾子得之還以
相示真有古人之風贈錢十萬衣一襲米麥三十石竟
以賓介相遇禮待甚厚薦授榮州錄事參軍(出玉溪編事)
吝嗇
漢世老人
漢世有人年老無子家富性儉嗇惡衣蔬食侵晨而起
侵夜而息營理産業聚斂無厭而不敢自用或人從之
求丐者不得已而入内取錢十自堂而出隨步輒減比
至於外纔餘半在閉目以授乞者尋復囑云我傾家贍
君慎勿他說復相效而來老人俄死田宅沒官貨財充
於内帑矣(出笑林)
沈峻
吳沈峻字叔山有名譽而性儉吝張温使蜀與峻别峻
入内良久出語温曰向擇一端布欲以送卿而無麤者
温嘉其無隱又嘗經太湖岸上使從者取鹽水已而恨
多敕令還減之尋亦自愧曰此吾天性也又說曰姚彪
與張温俱至武昌遇吳興沈珩守風糧盡遣人從彪貸
鹽一百斛彪性峻直得書不答方與温談論良久呼左
右倒百斛鹽著江中謂温曰明吾不惜惜所與耳沈珩
弟峻有名譽而性儉吝(出笑林)
李崇
後魏高陽王雍性奢豪嗜食味厚自奉養一食必以數
萬錢為限海陸珍羞方丈於前陳留侯李崇謂人曰高
陽一食敵我千日崇為尚書令儀同三司亦富傾天下
僮僕千人而性多儉吝惡衣麤食食常無肉止有韭茹
韭葅崇家客李元祐語人云李令公一食十八種人問
其故元祐曰二韭十八聞者大笑(出洛陽伽藍記)
南陽人
南陽有人為生奥博性殊儉吝冬至日女壻謁之乃設
一銅瓶酒數臠獐肉壻恨其單率一舉盡之主人愕然
俛仰命益如此者再退而責其女曰某郎好酒故汝常
貧及其死後諸子爭財逐兄殺之(出顔氏家訓)
夏侯處信
唐夏侯處信為荆州長史有賓過之處信命僕作食僕
附耳語曰溲幾許麵信曰兩人二升即可矣僕入久不
出賓以事告去信遽呼僕僕曰已溲訖信鳴指曰大異
事良久乃曰可總燔作餅吾公退食之信又嘗以一小
瓶貯醯一升自食家人不沾餘瀝僕云醋盡信取瓶合
於掌上餘數滴因以口吸之凡市易必經手乃授直識
者鄙之(出朝野僉載)
柳慶
廣州錄事參軍柳慶獨居一室器用食物並致臥内奴
有私取鹽一撮者慶鞭之見血(出朝野僉載)
夏侯彪
夏侯彪夏月食飲生蟲在下未曾歷口嘗送客出門奴
盜食臠肉彪還覺之大怒乃捉蠅與食令嘔出之(出朝野僉載)
鄭仁凱
鄭仁凱為密州刺史有小奴告以履穿凱曰阿翁為汝
經營鞋有頃門夫著新鞋者至凱廳前樹上有鴷(啄木也)
窠遣門夫上樹取其子門夫脱鞋而緣之凱令奴著鞋
而去門夫竟至徒跣凱有德色(出朝野僉載)
鄧祐
安南都護鄧祐韶州人家巨富奴婢千人恒課口腹自
供未曾設客孫子將一鴨私用祐以擅破家資鞭二十
(出朝野僉載)
韋莊
韋莊頗讀書數米而炊秤薪而爨炙少一臠而覺之一
子八歲而卒妻斂以時服莊剝取以故席裹尸殯訖擎
其席而歸其憶念也嗚咽不自勝唯慳吝耳(出朝野僉載)
王叟
天寶中相州王叟者家鄴城富有財唯夫與妻更無兒
女積粟近至萬斛而夫妻儉嗇頗甚常食陳物纔以充
腸不求豐厚莊宅尤廣客二百餘戸叟嘗巡行客坊忽
見一客方食盤飡豐盛叟問其業客云唯賣雜粉香藥
而已叟疑其作賊問汝有幾財而衣食過豐也此人云
唯有五千之本逐日食利但存其本不望其餘故衣食
常得足耳叟遂大悟歸謂妻曰彼人小得其利便以充
身可謂達理吾今積財巨萬而衣食陳敗又無子息將
以遺誰遂發倉庫廣市珍好恣其食味不數日夫妻俱
夢為人所錄枷鏁禁繫鞭撻俱至云此人妄破軍糧覺
後數年夫妻並卒官軍圍安慶緒於相州盡發其廪以
供軍焉(出原化記)
王鍔
王鍔累任大鎮財貨成積有舊客諭以積而能散之義
後數日復見鍔鍔曰前所見戒誠如公言已大散矣客
請問其名鍔曰諸男各與萬貫女壻各與千貫矣(出國史補)
裴璩
裴司徒璩性靳嗇廉問江西日凡什器圖障皆新其制
閒屋貯之未嘗施用每有宴會即於朝士家借之(出北夢瑣)
(言)
歸登
歸登尚書性甚吝嗇常爛一羊脾旋割旋噉封其殘者
一日登妻誤於封處割食登不見元封大怒其内由是
沒身不食肉登每浴必屏左右或有自外窺之乃巨龜
也(出北夢瑣言)
太平廣記卷一百六十五
