太平廣記卷四百八十二宋李昉等編
蠻夷三
苗民竒肱西北荒小人
于闐烏萇漢盤陁國
蘇都識匿國馬留武寧蠻
懸渡國飛頭獠蹄羌
扶婁交趾南越
尺郭頓遜墮婆登國
哀牢夷訶陵國真獵國
留仇國木客繳濮國
木飲州阿薩部孝憶國
婆彌爛國撥拔力國昆吾
繡面獠子五溪蠻墮雨兒
苗民
西荒中有人焉面目手足皆人形而腋下有翼不能飛
名曰苗民書曰竄三苗于三危四裔為人饕餮淫佚無
理舜竄之于此(出神異經)
竒肱
竒肱國其民善為機巧以殺百禽能為飛車從風遠行
湯旹西風久下竒肱人車至于豫州界中湯破其車不
以示民後十年東風復至乃使乘車遣歸其國去玉門
西萬里(出博物志)
西北荒小人
西北荒小人中有長一寸其君朱衣玄冠乘輅車馬引
為威儀居處人遇其乘車抵而食之其味辛終年不為
物所咋并識萬物名字又殺腹中三虫三虫死便可食
仙藥也(出博物志)
于闐
後魏宋雲使西域行至于闐國國王頭著金冠以雞幘
頭垂二尺生絹廣五寸以為飾威儀有鼓角金鉦弓箭
一門戟二枚槊五張左右帶刀不過百人其俗婦人袴
衫束帶乘馬馳走與丈夫無異死者以火焚燒收骨葬
之上起浮圖居喪者剪髮長四寸即就平常唯王死不
燒置之棺中遠葬于野(出洛陽伽藍記)
烏萇
烏萇國四熟之稻苗高没駱駝米大如小兒指(出洽聞記)
又烏萇國民有死罪不立殺刑唯徙空山任其飲啄事
涉疑似以藥服之清濁則驗随事輕重則當時即决(出洛)
(陽伽藍記)
漢槃陁國
漢槃陁國正在須山自葱嶺已西水皆西流世人云是
天地之中其土人民决水以種聞中國待雨而種笑曰
天何由可期也(出洛陽伽藍記)
蘇都識匿國
蘇都識匿國有野叉城城舊有野叉其窟見在人近窟
住者五百餘家窟口作舍設關鑰一年再祭人有逼窟
口烟氣出先觸者死因以尸擲窟中其窟不知深淺(出酉)
(陽雜俎)
馬留
馬伏波有餘兵十餘家不返居夀洽縣自相婚姻有二
百戶以其流寓號馬留飲食與華同山川移銅柱入海
以此民為識耳(出酉陽雜俎)
武寧蠻
峽中夷風不改武寧蠻好著芒心按離名曰亭綏以稻
記年月葬時以笄向天謂之刺北斗相傳磐瓠初死置
于樹上以笄刺之其後化為象臨邑縣有鴈翅以禦者
(出酉陽雜俎)
懸渡國
烏耗西有懸渡國山溪不通引繩而渡朽索相引二千
里土人佃于石間壘石為室接手而飲所謂猿飲也(出酉)
(陽雜俎)
飛頭獠
鄴鄯之東龍城之西南地廣千里皆為鹽田行人所經
牛馬皆布氊卧焉嶺南溪洞往往有飛頭者故有飛頭
獠子之號頭飛一日前頸有㾗匝項如紅縷妻子遂看
守之其人及夜狀如病頭忽離身而去乃于岸泥尋蠏
蚓之𩔖食之將曉飛還如夢覺其腹實矣梵僧菩薩勝
又言闍婆國中有飛頭者其人無目瞳子聚落時有一
人據于民志怪南方落民其頭能飛其俗所祠名曰虫
落因號落民昔朱桓有一婢其頭夜飛王子年拾遺言
漢武峕因墀國有南方有解形之民能先使頭飛南海
左手飛東海右手飛西海至暮頭還肩上兩手遇疾風
飄于海外(出酉陽雜俎)
又南方有落頭民其頭能飛以耳為翼將曉還復著體
吳峕往往得此人也(出博物志)
蹄羌
蹄羌之國其人自膝已下有毛如水蹄常自鞭其脛日
行百里(出博物志)
扶婁
周成王七年南陲有扶婁之國其人能機巧變化易形
改服大則興雲起霧小則入于纖毫之裏綴金玉毛羽
為衣裳能吐雲噴火鼓腹則如雷霆之聲或化為巨象
獅子龍蛇犬馬之状或變虎或口中吐人于掌中備百
戲之樂旋轉屈曲于指間見人形或長數分或復數寸
神怪欻忽衒于峕樂府皆𫝊此伎代代不絶故俗謂婆
侯伎則扶婁之音訛替也(出王子年拾遺)
交趾
交趾之地頗為膏腴徙民居之始知播植厥土惟黑壤
厥氣惟雄故今稱其田為雄田其民為雄民有君長亦
曰雄王有輔佐焉亦曰雄侯分其地以為雄將(出南越志)
南越
南越民不恥寇盜其峕尉陀治番禺乃興兵攻之有神
人適下輔佐之家為造弩一張一放殺越軍萬人三放
三萬人陀知其故却壘息卒還戎武寧縣下乃遣其子
始為質請通好焉(出南越志)
尺郭
南有人焉周行天下其長七丈腹圍如其長朱衣縞帶
以赤蛇繞其頂不飲不食朝吞惡鬼三千暮吞三百此
人以鬼為食以霧為漿名曰尺郭一名食邪一名黃父
(出神異經)
頓遜
頓遜國梁武朝峕貢方物其國在海島上地方千里屬
扶南北三千里其俗人死後鳥葬將死親賓歌舞送于
郭外有鳥如鵝而色紅飛來萬萬家人避之鳥啄肉盡
乃去即燒骨而沉海中也(出窮神秘苑)
堕婆登國
堕婆登國在林邑東南接訶陵西接述黎種稲每月一
熟有文字書于貝多葉死者口實以金缸貫于四支然
後加以婆律膏及檀沉龍腦積薪燔之(出神異經)
哀牢夷
哀牢夷其先有婦人名沙壺居牢山捕魚水中若有所
感妊孕十月而生十子今西南夷其裔也(出獨異志)
訶陵國
訶陵在真臘國之南南海洲中東婆利西堕婆北大海
豎木為城造大屋重閣以椶皮覆之以象牙為牀以柳
花為酒飲之亦醉以手撮食有毒與常人居止宿處即
令身上生瘡與之交會即死若旋夜沾著草木即枯俗
以柳樹為酒味甘飲之亦醉(出神異錄)
真臘國
真臘國在驩州南五百里其俗有客設㯽榔龍腦香蛤
屑等以為賞宴其酒比之淫穢私房與妻共飲對尊者
避之又行房不欲令人見此俗與中國同國人不著衣
服見衣服者共笑之俗無鹽鐵以竹弩射蟲鳥(出朝野僉載)
留仇國
煬帝令朱寬征留仇(即後流虬)國還獲男女口千餘人并雜
物産與中國多不同緝木皮為布甚細白幅闊三尺二
三寸亦有細斑布幅闊一尺許又得金荆榴數十斤木
色如真金密緻而文彩盤蹙有如美錦甚香極精可以
為枕及案面雖沉檀不能及彼土無銕朱寬還至南海
郡留仇中男夫壯者多加以鐵鉗鏁恐其道逃叛還至
江都將見為解脱之皆手把鉗叩頭惜脱甚于中土貴
金人形短小似崑崙(出朝野僉載)
木客
郭仲產湘州記云平樂縣西七十里有榮山上多有木
客形似小兒歌哭衣裳不異于人而伏狀𨼆現不測宿
至精巧峕市易作器與人無别就人換物亦不計其值
今昭州平樂縣(出洽聞記)
繳濮國
永昌郡西南一千五百里有繳濮國其人有尾欲坐輒
先穿地作穴以安其尾若邂逅誤折其尾即死也(出廣州記)
木飲州
木飲州朱崖一州其地無泉民不作井皆仰樹汁為用
(出酉陽雜俎)
阿薩部
阿薩部多獵蟲鹿剖其肉重疊之以石壓瀝汁税波斯
拂林等國米及草子釀于肉汁之中經數日即變成酒
飲之可醉(出酉陽雜俎)
孝憶國
孝憶國界周三千餘里在平川中以木為柵周十餘里
柵内百姓二千餘家周國木柵五百餘所氣候常煖冬
不凋落宜羊馬無駞牛俗性質直好客侣軀貌長大褰
鼻黃髮綠睛赤髭被髮面如血色戰具唯矟一色宜五
糓出金鐵衣麻布舉俗事妖不識佛法有妖祠三百餘
所馬步兵一萬不尚商販自稱孝憶人丈夫婦人俱佩
帶每一日造食一月食之常吃宿食仍通國無井及河
澗所有種植待雨而生以纊鋪地承雨水用之穿井即
苦海水又醎土俗伺海潮落之後平地收魚以為食(出酉)
(陽雜俎)
婆彌爛國
婆彌爛國去京師二萬五千五百五十里此國西有山
巉岧峻嶮上多猿猿形絶長大常暴田種每年有二三
十萬國中起春已後屯集甲兵與猿戰雖歲殺數萬不
能盡其巢穴(出酉陽雜俎)
撥拔力國
撥拔力國在西南海中略不識五榖食肉而已常針牛
畜脉取血和乳生飲無衣唯腰下用羊皮掩之其婦人
潔白端正國人自掠賣與外國商人其價數倍土地唯
有象牙及阿未看波斯商人欲入此國團集萬千人齎
緤布没老幼共刺血立誓乃市其物自古不屬外國戰
用象牙排野牛角矟衣甲弓矢之器步兵二十萬大食
頻討襲之(出酉陽雜俎)
昆吾
昆吾陸鹽周十餘里無水自生朱鹽月滿則如積雪味
甘月虧則如薄霜味苦月盡鹽亦盡又其國累土為邱
𧰼浮圖有三僧尸乾居上尸濕居下以近葬為至孝集
大毡屋中懸衣服綵繒哭化之(出酉陽雜俎)
繡面獠子
越人習水必鏤身以避蛟龍之患今南中有繡面獠子
蓋雕題之遺俗也(出酉陽雜俎)
五溪蠻
五溪蠻父母死于村外閣其尸三年而葬打鼓路歌親屬
飲宴舞戲一月餘日盡産為棺飲臨江高山半助鑿龕
以葬之山上懸索下柩彌高者以為至孝即終身不復
祠祭初遭喪三年不食鹽(出朝野僉載)
堕雨兒
魏峕河間王子充家雨中有小兒八九枚堕于庭長五
六寸許自云家在海東南因有風雨所飄至此與之言
甚有所知皆如史𫝊所述(出述異記)
太平廣記卷四百八十二
