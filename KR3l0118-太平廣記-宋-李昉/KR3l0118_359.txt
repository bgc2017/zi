太平廣記卷三百五十九宋李昉等編
妖怪一
武都女東方朔䨇頭雞
張遺翟宣臧仲英
頓邱人王基應璩
公孫淵諸葛恪零陵太守女
滎陽廖氏陶璜趙王倫
張騁懷瑶裴楷
衛瓘賈謐劉嶠
王敦王獻劉寵
桓温府郭氏
武都女
武都有一丈夫化為女子美而豔蓋女精也蜀王納為
妃不習水土欲去王留之乃為東平之歌以樂之無幾
物故王哀之乃遣五丁之武都擔土為妃作塚蓋地數
畝高七丈上有石鏡今成都北商武擔是也(出華陽國志)
東方朔
漢武帝東遊至函谷關有物當道其身長數丈其狀象
牛青眼而曜精四足入土動而不徙百官驚懼東方朔
乃請酒灌之灌之數十斛而消帝問其故曰此名怪哉憂
患之所生也此必是秦之獄地不然罪人徒作地聚夫
酒忘憂故能消之也帝曰博物之士至於此乎(出搜神記)
雙頭雞
漢太初二年大月氏貢雙頭雞四足一尾鳴則俱鳴武
帝致于甘泉館更有餘雞嫓之得種𩔖也而不能鳴非
吉祥也帝乃送還西域至西關雞返顧望漢宫而哀鳴
言曰三七末雞不鳴犬不吠宫中荆棘亂相移當有九
虎争為帝至王莽篡位將軍九虎之號其後喪亂相継
宫掖中並生蒿棘家無雞犬此雞未至月支乃飛而聲
似鵾雞翺翔雲裏(出拾遗錄)
張遺
桂陽太守江夏張遺字叔高𨼆居陵田中有大樹十圍
餘盖六畝枝葉扶疎蟠地不生谷草遣客斫之斧數下
樹大血出客驚怖歸白叔高叔高怒曰老樹汗出此等
何怪因自斫之血大流出叔高更斫之又有一空處白
頭老翁長四五尺突出稱叔高叔高以刀迎斫殺之四
五老翁並出左右皆驚怖伏地叔高神慮恬然如舊諸
人徐視之似人非人似獸非獸此所謂木石之怪䕫魍
魎者乎其伐樹年中叔高辟司空御史兖州刺史(出法苑珠)
(林)
翟宣
王莽居攝東郡太守翟義知其將篡也謀舉兵兄宣教
授諸生滿堂羣鴈數十中庭有狗從而齧之皆驚比救
之皆斷頭狗走出門求不知處宣大惡之數日莾夷其
三族(出搜神記)
臧仲英
扶風臧仲英為侍御史家人作食有塵垢在焉炊熟不
知釡處兵弩自行火從箧中起衣盡燒而箧簏如故兒
婦女婢使一旦盡亡其鏡數日後從堂下投庭中言還
汝鏡女孫年四歲亡失求之不知處二三日乃於圃中
糞下嗁若此非一許季山卜之曰家當有青狗内中御
者名蓋喜與共為之誠欲絶之殺其狗遣蓋喜歸鄉里
從之遂絶仲英遷太尉長史魯相(出搜神記)
頓丘人
黃初中頓丘界騎馬夜行者見道中有物大如兔兩眼
如鏡跳梁遮馬令不得前人遂驚懼墮馬魅便就地犯
之人懼驚怖良久得解遂失魅不知所往乃更上馬前
行數里逢一人至問訊因說向者之事變如此今相得
甚懽人曰我獨行得君為伴快不可言君馬行疾前我
在後相隨也遂共行乃問向者物何如乃令君如此怖
對曰身如兔眼如鏡形狀可惡人曰試顧我眼又觀視
之猶復是也魅就跳上馬人遂墮地怖死家人怪馬獨
歸即行推索於道邊得之宿昔乃蘇說事如此狀(出搜神記)
王基
安平太守王基家數有怪使管輅筮之卦成輅曰君之
卦當有一賤人生一男墮地便走入竈中死又牀上當
有一大蛇銜筆大小共視須臾便去又烏來入室與燕
鬭燕死烏去有此三怪王基大驚曰精義之致乃至於
此幸為處其吉凶輅曰非有他禍直以官舍久遠魑魅
魍魎共為妖耳兒生入灶宋無忌之為也大蛇者老書
佐也烏與燕鬭者老鈴下也夫神明之正者非妖能亂
也萬物之變非道所止也久遠之浮精必能之定數也
今卦中不見其凶故知假託之𩔖非咎妖之徵昔高宗
之鼎非雉所雊太戊之階非桑所生然而妖並至二年
俱興安知三事不為吉祥願府君安神養道勿恐於神
姦也後卒無他遷為安南將軍(出搜神記)
應璩
朱建平善相相應璩曰君年六十二位為常伯先此一
年當獨見白狗也璩年六十一為侍中直内省忽見白
狗衆人悉不見乃急遊觀飲讌自娱六十二卒(出魏志)
公孫淵
魏司馬太傅懿平公孫淵斬淵父子先時淵家有犬著
朱幘綘衣襄平城北市生肉有頭目無手足而動搖占
者曰有形不成有體無聲其國滅亡(出搜神記)
諸葛恪
諸葛恪為丹陽太守出獵兩山之間有物如小兒伸手
欲引人恪令伸之仍引去故地去故地即死既而參佐
問其故以為神明恪曰此事在白澤圖内曰兩山之間
其精如小兒見人則伸手欲引人名曰俟引去故地則
死無謂神明而異之諸君偶未之見耳(出搜神記)
零陵太守女
零陵太守史(闕其名)有女悦書吏乃密使侍婢取吏盥殘
水飲之遂有孕十月而生一子及晬太守令抱出門兒
匍匐入吏懷吏推之仆地化為水窮問之省前事太守
遂以女妻其吏(出搜神記)
滎陽廖氏
滎陽郡有一家姓廖累世為蠱以此致富後取新婦不
以此語之曾遇家人咸出唯此婦守舍忽見屋中有大
缸婦試發之見有大蛇婦乃作湯灌殺之及家人歸婦
具白某事舉家驚惋未幾其家疾疫死亡略盡又有沙
門曇遊戒行清苦時剡縣有一家事蠱人噉其食飲無
不吐血而死曇遊曾詣之主人不食遊便呪焉見一雙
蜈蚣長尺餘於盤中走出因飽食而歸竟無他(出靈鬼志及搜)
(神記)
陶璜
盧王將陶璜掘地於土穴中得一物白色形似蠶長數
丈大十圍餘蝡蝡而動莫能名剖腹内如猪肪遂以為
&KR0796;甚香美璜啗一杯於是三軍盡食之臨海異物志云
土内正黑如小兒臂長大五寸中有腸無目有三十足
如釵股大者一頭長尺餘中肉味又有陽遂虫其背青
黑腸下白有五色長短大小皆等不知首尾所在生時
體軟死則乾脆(出感應經)
趙王倫
永康初趙王倫篡位京師得一鳥莫能名倫使人持出
周旋城邑以問人積日有一小兒見之自言曰鵂鶹即
還白倫倫使更求又見之乃將入宫密籠鳥并閉小兒
明日視之封閉如故悉不見時倫有目瘤之疾故言鵂
鶹倫尋被誅(出廣古今五行記)
張騁
晉大安中江夏功曹張騁乘車周旋牛言曰天下方亂
吾甚極為乘我何之騁及從者數人皆驚懼因紿之曰
令汝還勿復言乃中道還至家未釋駕牛又言曰歸何
也騁益憂懼袐而不言安樂縣有善卜者騁從之卜之
曰大凶非一家之禍天下將有起兵一郡之内皆破亡
乎騁還家牛又人立而行百姓聚觀其秋張昌賊起先
略江夏誑曜百姓以漢祚復興有鳳凰之瑞聖人當世
從軍者皆綘抹額以彰火德之祥百姓波蕩從亂如歸
騁兄弟並為將軍都尉未期而敗於是一郡殘破死傷
者半而騁家族矣京房易妖曰牛能言如其言占吉凶
(出搜神記)
懷瑶
晉元康中吳郡婁縣懷瑶家聞地中有犬子聲隱隱其
聲上有小穿大如螾林以杖刺之入數尺覺如有物及
掘視之得犬雌雄各一穴猶未開形大如常犬也哺之
而食左右咸往觀焉長老或云此名犀犬得之者家富
昌宜當養活以為目未開還置穿中覆以磨礱宿昔發
視左右無孔而失所在瑶家積年無他福禍也(出搜神記)
裴楷
晉裴楷家中炊黍在甑或變為拳或化為血或作蕪菁
子未幾而卒(出五行記)
衞瓘
衞瓘家人炊飯墮地悉化為螺出足而行尋為賈后所
誅(出五行記)
賈謐
賈謐字長淵元康九年六月夜暴雷電謐齋柱陷壓毁
牀帳飄風吹其服上天數百丈久乃下(出異苑)
劉嶠
永嘉末有劉嶠居晉陵其兄蚤亡嫂寡居夜嫂與婢在
堂中眠二更中嫂忽大哭走往其房云嫂屋中及壁上
奇怪不可看劉嶠便持刀然火將婦至見四壁上如人
面張目吐舌或虎或龍千變萬形視其面長丈餘嫂即
亡(出廣古今五行記)
王敦
元帝時王敦在於武昌鈴下儀仗生花如蓮花五六日
而萎落干寳曰榮華之盛如狂花之不可久也敦以逆
命自死加戮其屍焉(出廣古今五行記)
王獻
王獻失鏡鏡在罌中罌纔數寸而鏡尺餘以問郭璞曰
此乃邪魅所為使燒車轄以擬鏡鏡即出焉(出搜神記)
劉寵
東陽劉寵字道弘居姑孰每夜門庭自有血數斗不知
所從來如此三四日後寵為折衝將將軍見遣北征將
行而炊飯盡變為虫其家人蒸炒亦為虫火愈猛而虫
愈壯寵遂北征軍敗於檀邱為徐龕之所殺(出搜神記)
桓温府參軍
穆帝末年桓温府參軍夜坐忽見屋梁上有伏兔張目
切齒向之兔來轉近以刀砟之見正中兔而實反傷膝
流血復以刀重砟又還自傷㚔刀不利不至於死(出幽明錄)
郭氏
畢修之外祖母郭氏嘗夜獨寢喚婢應而不至郭屢喚
猶爾後聞塌牀聲甚重郭厲聲呵婢又應諾諾不至俄
見屏風上有一面如方相兩目如升光明一屋手中如
簸箕指長數寸又挺動其耳目郭氏道精進一心至念
凡物乃去久之婢輩悉來云向欲應如有物鎮壓之者
體輕便來(出幽明記)
太平廣記卷三百五十九
