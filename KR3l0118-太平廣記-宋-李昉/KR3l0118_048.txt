太平廣記卷四十八
神仙四十八
李吉甫李紳白樂天
軒轅先生李元韋卿材
李吉甫
李太師吉甫在淮南州境廣疫李公不飲酒不聽樂會
有制使至不得已而張筵憂慘見色醼合謂諸客曰弊
境疾厲亡殁相踵諸賢傑有何術可以見救下坐有一
秀才起應曰某近離楚州有王鍊師自云從太白山來
濟拔江淮疾病休糧服氣神骨甚清得力者已衆李公
大喜延於上坐復問之便令作書并手札遣人馬往迎
旬日至館於州宅稱弟子以祈之王生曰相公但令於
市内多聚龜殼大鑊巨甌病者悉集無慮不瘥李公遽
遣備之既得王生往令濃煎重者恣飲之輕者稍減既
汗皆愈李公喜既與之金帛不受不食寡言唯從事故
山南節帥相國王公起王生見必坐笑以語若舊相識
李公因令王公邀至宅宿問其所欲一言便行深夜從
容曰判官有仙骨學道必白日上昇如何王公無言良
久曰此是塵俗態縈縛耳若住人世官職無不得者王
公請以兄事之又曰本師為在白鹿與判官亦當家能
與某同往一候謁否意復持疑曰仙公何名曰師不敢
言索筆書鶴字王生從此不知所詣王公果富貴(出逸史)
李紳
故淮海節度使李紳少時與二友同止華隂西山舍一
夕林叟有賽神者來邀適有頭痃之疾不往二友赴焉
夜分雷雨甚紳入止深室忽聞堂前有人祈懇之聲徐
起窺簾乃見一老叟眉鬚皓然坐東床上青童一人執
香爐拱立於後紳訝之心知其異人也具衫履出拜老
父曰年小識我乎曰小子未嘗拜覩老父曰我是唐若
山也亦聞吾名乎曰嘗於仙籍見之老父曰吾處北海
久矣今夕南海羣仙會羅浮山將往焉及此遇華山龍
闘散雨滿空吾服藥者不欲令霑服故憩此耳子非李
紳乎對曰某姓李不名紳老父曰子合名紳在籍矣能
隨我一遊羅浮乎紳曰平生之願也老父喜有頃風雨
霽青童告可行叟乃袖出一簡若笏形縱拽之長丈餘
横拽之闊數尺緣卷底㘭宛若舟形父登居其前令紳
居其中青童坐其後叟戒紳曰速閉目慎勿偷視紳則
閉目但覺風濤洶湧似泛江海逡巡舟止叟曰開視可
也已在一山前樓殿参差藹若天外簫管之聲寥亮雲
中端雅士十餘人喜迎叟指紳曰何人也叟曰李紳耳
羣士曰異哉公垂果能來人世凡濁苦海非淺自非名
繫仙籙何路得來叟令紳遍拜之羣士曰子能我從乎
紳曰紳未立家不獲辭恐若黃初平貽憂於兄弟未言
間羣士已知子念歸不當入此居也子雖仙籙有名而
俗塵尚重此生猶沉幻界耳美名崇官外皆得之守正
修静來生既冠遂居此矣勉之勉之紳復遍拜叟歸辭
訖遂合目有一物若驢狀近身乘之又覺走於風濤之
上頃之悶甚思見其異纔開目已墮地而失所乘者仰視
星漢近五更矣似在華山北徐行數里逢旅舍乃羅浮
店也去所止二十餘里緩步而歸明日二友與僕夫方
奔訪覓之相逢大喜問所往詐云夜獨居偶為妖狐所
惑隨造其居將曙悟而歸耳自是改名紳字公垂果登
甲科翰苑歷任郡守兼將相之重(出續玄怪錄)
白樂天
唐會昌元年李師稷中丞為浙東觀察使有商客遭風
飄蕩不知所止月餘至一大山瑞雲奇花白鶴異樹盡
非人間所覩山側有人迎問曰安得至此具言之令維
舟上岸云須謁天師遂引至一處若大寺觀通一道入
道士鬚眉悉白侍衞數十坐大殿上與語曰汝中國人
兹地有緣方得一到此蓬萊山也既至莫要看否遣左
右引於宫内遊觀玉臺翠樹光彩奪目院宇數十皆有
名號至一院扃鏁甚嚴因窺之衆花滿庭堂有裀褥焚
香階下客問之答曰此是白樂天院樂天在中國未來
耳乃潛記之遂别之歸旬日至越具白廉使李公盡錄
以報白公先是白公平生唯修上乘業及覽李公所報
乃自為詩二首以記其事及答李浙東云近有人從海
上回海山深處見樓臺中有仙籠開一室皆言此待樂
天來又曰吾學空門不學仙恐君此語是虛傳海山不
是吾歸處歸即應歸兜率天然白公脱屣煙埃投棄軒
冕與夫昧昧者固不同也安知非謫仙哉(出逸史)
軒轅先生
羅浮先生軒轅集年過數百顔色不衰立於床前則髮
垂至地坐於闇室則目光可長數尺每採藥於深巖峻
谷則有毒龍猛虎護衛或民家具齋飯邀之雖一日百
處無不分體而至若與人飲即袖出一壺纔容三二升
縱賓客滿座而傾之彌日不竭或人命飲則百斗不醉
夜則垂髮於盆中其酒瀝瀝而出麯藥之香輒無減耗
與獵人同羣有非朋遊者俄而見十數儀貌無所間别
或飛朱篆於空中則可届千里病者以布巾拭之無不
應手而愈唐宣宗召入内廷遇之甚厚因問曰長生之
道可致乎集曰輟聲色去滋味哀樂如一德施無偏自
然與天地合德日月齊明致堯舜禹湯之道而長生久
視之術何足難哉又問先生道孰愈於張果曰臣不知
其他但少於果耳及退上遣嬪御取金盆覆白鵲以嘗
之而集方休於所舍忽謂其中貴人曰皇帝安能更令
老夫射覆乎中貴皆不諭其言于時宣宗召令速至而
纔及玉階謂曰盆下白鵲宜早放之宣宗笑曰先生早
已知矣坐於御榻前宣宗命宫中人傳湯茶有笑集貌
古布素者而縝髮朱唇年始二八須臾變成老嫗雞皮
鮐背鬢髮如絲於宣宗前涕泗交下宣宗知宫人之過
遂令謝先生而貌復故宣宗因話京師無荳寇荔枝花
俄頃二花皆連葉各近百數鮮明芳潔如纔折下更嘗
賜柑子曰臣山下者有味逾於此宣宗曰朕無得矣集
遂取御前碧玉甌以寳盤覆之俄而徹盤即柑子至矣
芬馥滿殿其狀甚大宣宗食之歎其甘美無匹更問曰
朕得幾年作天子即把筆書曰四十年但十字跳脚宣
宗笑曰朕安敢望四十年乎及晏駕乃十四年也初辭
歸山自長安至江陵於布囊中探金錢以施貧者約數
十萬中使從之莫知其故忽然亡其所在使臣惶恐不
自安後數日南海奏先生歸羅浮山矣(出杜陽雜編)
李元
李元諫議嘗𨼆於嵩山茅舍冬寒當戸熾火有老人戴
大帽子直入炙脚良久問李公曰頗能同去否知君有
志因自言某秦時閹人避禍得道乃去帽鬚髯偉甚曰
此皆山中所長也李公思之良久乃答曰家事未了更
數日得否老人揭然而起曰公意如此遂出門徑去李
公牽衣媿謝不可暫止明日尋訪悉無其跡(出逸史)
韋卿材
盧元公奉道暇日與賓友話言必及神仙之事云某有
表弟韋卿材太和中選授江淮縣宰赴任出京日親朋
相送離灞滻時已曛暮矣行一二十里外覺道路漸異
非常日經過之處既望其中有燈燭熒煌之狀林木葱
蒨似非人間頃之有謁於馬前者如州縣候吏問韋曰
自何至此此非俗世俄頃復有一人至謂前謁者曰既
至矣則須速報上公韋問曰上公何品秩也吏亦不對
却走而去逡巡遽聲連呼曰上公屈韋下馬趨走入門
則峻宇雕墻重廊複閣侍衛嚴肅擬於王侯見一人年
可四十歲平上幘衣素服遙謂韋曰上階韋拜而上命
坐慰勞久之亦無肴酒湯菓之設徐謂韋曰某因世亂
百家相糺竄避於此衆推為長強謂之上公爾來數百
年亦無號令約束但任之自然而已公得至此塵俗之
幸也不可久留當宜速去命取絹十疋贈之韋出門上
馬却尋舊路廻望亦無所見矣半夜朧月信足而行至
明則已在官路逆旅暫歇詢之於人且無能知者取絹
視之光白可鑑韋遂裹却入京詣親友具述其事因以
絹分遺親愛韋云約其處乃在驪山藍田之間蓋地仙
也(出尚書故實)
太平廣記卷四十八
