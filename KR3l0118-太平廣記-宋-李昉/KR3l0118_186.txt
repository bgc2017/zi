太平廣記卷一百八十六
銓選二
斜封官盧從愿韋抗
張仁愿杜暹魏知古
盧齊卿王丘崔琳
裴光庭薛據李林甫
張說張奭楊國忠
陸贄鄭餘慶裴遵慶
李絳李建崔安潛
斜封官
唐景龍年中斜封得官者二百人從屠販而踐高位景
雲踐祚尚書宋璟御史大夫畢構奏停斜封人官璟構
出後見鬼人彭卿受斜封人賄賂奏云見孝和怒曰我
與人官何因奪却於是斜封皆復舊職偽周革命之際
十道使人天下選殘明經進士及下村教童蒙博士皆
被搜揚不曾試練並與美職塵黷士人之品誘悅愚夫
之心庸才者得官以為榮有才得官以為辱昔趙王倫
之簒也天下孝廡秀才茂異並不簡試雷同與官市道
屠沽亡命不軌皆封侯略盡太府之銅不供鑄印至有
白版侯者朝會之服貂者大半故謠云貂不足狗尾續
小人多幸君子恥之無道之朝一何連𩔖也惜哉(出朝野僉)
(載)
慮從愿
景雲元年盧從愿為侍郎精心條理大稱平允其有冒
名為選虚增功狀之𩔖皆能擿發其事典選六年頗有
聲稱時人曰前有裴馬後有盧李裴即行儉馬謂戴李
謂朝𨼆(出唐會要)
韋抗
景雲二年御史中丞韋抗加京畿桉察使舉奉天縣尉
梁昇卿新豐尉王倕金城縣尉王水華原縣尉王燾為
判官其後皆著名位(出唐會要)
張仁愿
景雲二年朔方總管張仁愿奏用監察御史張敬忠何
奕長安縣尉寇泚鄠縣尉王易從始平縣主簿劉體微
分判軍事義烏縣尉晁良貞為隨軍後皆至大官(出唐會要)
杜暹
景雲二年盧從愿為吏部侍郎杜暹自婺州參軍調集
補鄭縣尉後暹為戶部尚書從愿自益州長史入朝暹
立在盧上謂之曰選人定何如盧曰亦由僕之藻鑑遂
使明公展千里足也(出唐會要)
魏知古
先天元年侍中魏知古嘗表薦洹水縣令吕太一蒲州
司功參軍齊澣右内率府騎曹柳澤及為吏部尚書又
擢密縣尉宋遙左補闕袁暉封希顔伊闕縣尉陳希烈
其後咸居清要(出唐會要)
盧齊卿
開元元年盧齊卿為幽州刺史時張守珪為果毅特禮
接之謂曰十年内當節度果如其言也(出唐會要)
王丘
開元八年七月王丘為吏部侍郎擢山隂尉孫逖桃林
尉張鏡微湖城丞張晉明進士王泠然李昂等不數年
登禮闈掌綸誥焉(出唐會要)
崔琳
十一年十二月吏部侍郎崔琳銓日收選殘人盧怡裴
敦復于號卿等十數人無何皆入臺省衆以為知人(出唐會要)
裴光庭
開元十八年蘇晉為侍郎而侍中裴光庭每過官應批
退者但對衆披簿以朱筆點頭而已晉遂牓𨕖院門下
點頭者更引注擬光庭以為侮已不悅時有門下主事
閻鱗之為光庭腹心專主吏部過官每鱗之裁定光庭
隨口下筆時人語曰鱗之口光庭手(出唐會要)
薛據
開元中薛據自恃才名於吏部參𨕖請授萬年錄事諸
流外官共見宰執訴云錄事是某等清要官今被進士
欲奪則某等色人無措手足矣遂罷(出摭言)
李林甫
自開元二十年吏部置南院始懸長名以定畱放時李
林甫知選寕王私謁林甫曰就中乞一人林甫責之於
是榜云據其書判自合得畱緣屬寕王且放冬集(出國史𥙷)
張說
中書舍人張均知考父左相張說知京官考特注曰父
教子忠古之善訓祁奚舉子義不務私至如潤色王言
章施帝載道參墳典例絶常功恭聞前烈尤難其任豈
以嫌疑敢撓綱紀考上下(出玄宗實錄)
張奭
苗晉卿典選御史中丞張倚男奭參選晉卿以倚子思
悅附之考等第凡六十四人奭在其首蘇考蘊者為薊
令乃以選事告祿山祿山奏之玄宗乃集登科人於花
萼樓前重試升第者十無一二奭手持試紙竟日不下
一字時人謂之拽白上大怒貶倚敕曰庭闈之間不能
訓子選調之際乃以托人天下為戲談晉卿貶安康(出盧)
(氏雜說)
楊國忠
天寳十載十一月楊國忠為右相兼吏部尚書奏請兩
京選人銓日便定畱放無少長各於宅中引注虢國姊
妹垂簾觀之或有老病醜陋者皆指名以笑雖士大夫
亦遭斥恥故事兵吏部注官訖於門下過侍中給事中
省不過者謂退量國忠注官呼左相陳希烈於坐隅給
事中行列於前曰既對注擬即是過門下了希烈等腹
誹而已侍郎韋見素張倚皆衣紫與本曹郎官藩屏外
排比案牘趨走語事乃謂簾中楊氏曰兩箇紫袍主事
何如楊乃大噱選人鄭某附會其旨與二十餘人率錢
於勤政樓設齋簾為國忠立碑於尚書省南所注吏部
三銓選人專務鞅掌不能躬親皆委典及令史孔目官
為之國忠但押一字猶不可遍(出唐續會要)
陸贄
貞元八年春中書侍郎平章事陸贄始復令吏部每年
集選人舊事吏部每年集人其後遂三數年一置選選
人併至文書多不可尋勘眞偽紛雜吏因得大為奸巧
選人一蹉跌或十年不得官而官之闕者或累歲無人
贄命吏部分内外官員為三分計闕集人歲以為常其
弊十去七八天下稱之(出唐會要)
鄭餘慶
宣平鄭相之銓衡也選人相賀得入其銓劉禹錫
曰予從弟某在鄭銓注湖州一尉唱唯而出鄭呼
之却迴曰如公所試場中無五六人一唱便受之此而
不奬何以銓衡公要何官去家穏便曰家住常州乃注
武進縣尉選人翕然畏而愛之及後作相過官又稱第
一其有後於魯也又云陳諷張復元各注畿縣請換縣
允之既而張却請不換鄭牓子引張纔入門已定不可
改時人服之(出嘉話錄)
裴遵慶
裴遵慶罷相知選朝廷優其年德令就第注官自宣平
坊牓引士子以及東市兩街時人以為盛事(出國史補)
李絳
長慶初吏部尚書李絳議置郎官十人分判南曹吏人
不便旬日出為東都畱守自是選曹成狀常速畢(出國史補)
李建
李建為吏部郎中常曰方今秀茂皆在進士使僕得志
當令登第之歲集于吏部使尉緊縣既罷復集稍尉望
縣既罷乃尉畿縣而升於朝大凡中人三十成名四十
乃至清列遲速為宜既登第遂食祿既食祿必登朝誰
不欲也無淹翔以守常限無紛競以來奔捷下曹得其
循舉上位得其更歷就而言之其利甚博議者多之(出國)
(史補)
崔安潛
崔安潛東洛掌選時選人中不能顯其名姓竊顧雲啓
事投獻者崔公不之知大賞嘆召之與語便注一超資
縣令後有人白崔公方悔(出盧氏雜說)
太平廣記卷一百八十六
