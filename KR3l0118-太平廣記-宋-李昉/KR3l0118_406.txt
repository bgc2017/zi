太平廣記卷四百六宋李昉等編
草木一
木
夫子墓木五柞白銀樹
合離樹玉樹豫樟
荔枝木酒樹娑羅綿樹
刺桐黃漆樹木蘭樹
椰子樹菩提樹婆羅樹
獨梪樹波斯皂荚樹木龍樹
貝多樹沒樹槃碧穡波𣗳
齊暾樹通脫木山桂
五鬛松三鬛松魚甲柏
合掌柏黃楊木青楊木
俱那衛山茶夏州槐
赤白檉楷木御名楮
文理木
宗廟文木文木簡古文柱
三字薪天尊薪太平木
天王槐色陵木馬文木
木
夫子墓木
魯曲阜孔子墓上時多楷木(出述異記)
又曰曲阜城顔回墓上有石柟二株可三四十圍土人
云顔回手植之木(出述異記)
五柞(青梧附說)
漢五柞宫有五柞樹皆連抱上枝覆蔭數十里宫西有
青梧觀觀前有三梧桐樹樹下有石麒麟二枚判其脇
為文字是秦始皇驪山墓上物也頭高一丈三尺東邊
左脚折折處有赤如血父老謂有神皆含血屬筋焉(出西)
(京雜記)
白銀樹
平原郡高苑城西晉寧州刺史辟閭允墓前有白銀樹
二十株
合離樹
終南山多合離樹葉似江離而紅綠相雜莖皆紫色氣
如羅勒其樹直上百尺無枝上結叢條狀如車蓋一青
一丹斑駁如錦繡長安謂之丹青樹亦云華蓋樹亦生
於熊耳山中(出西京雜記)
玉樹
雲陽縣累多漢離宫故地有樹似槐而葉細土人謂之
玉樹楊子雲甘泉賦云玉樹菁葱後左思以為假稱珍
蓋未詳也(出國史纂異)
豫樟
豫樟之為木也生七年而後可知也漢武寳鼎二年立
豫樟宫於昆眀池中作豫樟木殿(出述異記)
荔枝木
南海郡多荔枝樹荔枝為名者以其結實時枝條弱而
蔕牢不可摘取以刀斧劙取其枝故以為名凡什具以
木製者率皆荔枝(出扶南記)
酒樹
頓遜國有酒樹如安石榴華汁停杯中數日成酒美而
醉人博物志酒樹出典遜國名榐酒(出扶南志)
娑羅綿樹
黎州通璧縣有銷樟院在縣西一百步内有天王堂前
古柏樹下有大池池南有娑羅綿樹三四人連手合抱
方匝先生花而後生葉其花盛夏方開謝時不背而墮
宛轉至地其花蘂有綿謂之娑羅棉善政鬱茂違時枯
凋古老相傳云是肉齒和尚住持之靈跡也縣界有和
尚山和尚廟皆肉齒也(出黎州通璧縣圖經)
刺桐
蒼桐不知所謂蓋南人以桐為蒼桐因以名郡刺桐南
海至福州皆有之叢生繁茂不知福建梧州子城外有
三四株憔悴不榮未嘗見花反用名郡亦未喻也(出嶺南異)
(物志)
黃漆樹
日濟國西南海中有三島各相去數十里其島出黃漆
似中夏漆樹彼土六月破樹腹承取汁以漆器物若黃
金其光奪目(出洽聞記)
木蘭樹
七里洲中有魯班刻木蘭為舟舟至今在洲中詩家所
云木蘭舟出於此也木蘭舟在潯陽江中多木蘭樹昔
吳王闔閭植木蘭於此用構宫殿也(出述異記)
椰子樹
椰子樹葉類海㯶實名椰子大如甌盂外有粗皮如大
腹子次有硬殼圓而且堅厚二三分有圓好者即截開
頭砂石摩之去其皴皮其爛斑錦文以白金裝之以為
水罐子珍奇可愛殼中有液數合如乳亦可飲之而動
氣
菩提樹(自此木下凡二十三種木並見酉陽雜俎)
菩提樹出摩伽陁國在摩訶菩提樹寺蓋釋迦如来成
道時樹一名思惟樹莖榦黃白枝葉青翠經冬不凋至
佛入滅日變色凋落過已還生此日國王人民大小作
佛事收葉而歸以為瑞也樹高四百尺下有銀塔周迴
遶之彼國人四時常焚香散花遶樹下作禮唐貞觀中
頻遣使往於寺設供并施袈裟至高宗顯慶五年於寺
立碑以紀聖德此樹有梵名二一曰賓撥梨婆刀義二
曰阿濕曷咃婆刀義西域記謂之卑鉢羅以佛於其下
成道即以道為稱故號菩提婆刀義漢飜為道樹昔中
天無憂王翦伐之令事大婆羅門積薪焚焉熾燄之中
忽生兩樹無憂王因懴悔號灰菩提樹遂周以石垣至
賞設迦王復掘之至泉其根不絶坑火焚之以甘樜汁
其焦爛後摩揭陁國滿胄王無憂之曾孫也乃以千牛
乳澆之信宿樹生如舊更增石垣高二丈四尺玄奘至
西域見樹出石垣上二丈餘
婆羅𣗳
巴陵有寺僧房牀下忽生一木隨伐隨長外國僧見曰
此婆羅也元嘉初出一花如蓮唐天寳初安西進婆羅
枝狀言臣所管四鎮有拔汗那最為密近木有婆羅樹
特為奇絶不庇凡草不止惡禽聳榦無慚於松栝成陰
不愧於桃李近差官拔汗那使令採得前件樹枝二百
莖如得託根長樂擢穎建章布葉垂陰隣月中之丹桂
連枝接影對天上之白榆
獨梪樹
獨梪樹頓邱南有應足山山上有一樹高十丈餘皮青
滑似流碧枝榦上聳子若五綵囊葉如亡子鏡世名之
仙人獨梪樹
波斯皂荚樹
波斯皂荚出波斯國呼爲忽野詹默拂林呼為阿梨去
伐樹長三四丈圍五六尺葉似枸綠而短小經寒不凋
不花而實其荚長二尺中有隔隔内各有一子大如指
赤色至堅硬中黑如墨甜如飴可噉亦宜藥用
木龍樹
徐之高冡城南有木龍寺寺有三層轉塔高丈餘塔側
生一大樹縈繞至塔頂枝榦交横上平容十餘人坐枝
杪四向下垂如百子帳莫有識此木者僧呼為龍木梁
武曾遣人圖寫焉
貝多樹
貝多出摩伽陀國長六七尺經冬不凋此樹有三種一
者多羅婆刀義多二者多梨婆刀義貝多三者部婆刀
義多羅多梨並書其葉部闍一色取其皮書之貝多是
梵語漢翻為葉貝多婆刀義者漢言樹葉也西域經書
用此三種皮葉若能保護亦得五六百年嵩山記稱貝
多葉似枇杷並&KR0861;交趾近出貝多枝林中第一
没樹
沒樹出波斯國拂林呼為阿縒長一丈許皮青白色葉
如槐而長花似橘而大子黑色大如山茱萸其味酸甜
可食
槃碧穡波樹
槃碧穡波樹出波斯國亦出拂林國拂林呼為羣漢樹
長三丈圍四五尺葉似細榕經寒不凋花似橘白色子
綠大如酸棗其味甜膩可食西域人壓為油以塗身可
出風痒
齊暾樹
齊暾樹出波斯國亦出拂林呼為齊&KR0146;(陽兮反)樹長二三
丈皮青白花似柚極芳香子似楊桃六月熟西域人壓
為油以煮餅果如中國之巨勝也
通脫木
通脫木如蜱麻生山側花上粉主治惡瘡如空中有瓤
輕白可愛女工取以飾物
山桂
山桂葉如麻細花紫色黃葉簇生與慎火草出丹陽山
中
五鬛松
松凡言兩粒五粒粒當言鬛段成式修行里私第大堂
前有五鬛松兩株大才如椀結實味與新羅者不别五
鬛松皮不鱗唐中使仇士良水磑亭子有兩鬛皮不鱗
者又有七鬛者不知自何而得俗謂孔雀三鬛松也松
命根下遇石則偃蓋不必千年也
三鬛松
唐衞公李德裕言三鬛松與孔雀松别又云欲松不長
以石抵其直下根便不必千年方偃
魚甲柏
洛中有魚甲柏
合掌柏
唐太常博士崔石云汝西有練溪多異柏及暮秋葉斂
俗呼合掌柏
黃楊木
黃楊木性難長世重黃楊以無火或曰以水試之沈則
無火取此木以隂晦夜無一星則伐之為枕不裂
青楊木
青楊木出峡中為牀卧之無蚤
俱那衛
俱那衞葉如竹三莖一層莖端分條如貞桐花小類木
檞出桂州
山茶
山茶似海石榴出桂州蜀地亦有
夏州槐
夏州唯一郵有槐樹數株鹽州或要葉行牒求之
赤白檉
赤白檉出涼州大者無炭人以灰汁煮銅可以為銀
楷木
蜀中有木類柞衆木榮時如枯枿隆冬方萌芽布陰蜀
人呼為楷木
御名楮
殼田久廢必生葉有瓣大曰楷小曰構
文理木(凡八種並見酉陽雜俎)
宗廟文木
宗廟地中生赤木人君禮各得其宜也
文木簡
齊建元初延陵季子廟舊有湧井井北忽有金石聲掘
深二丈得沸泉泉中得木簡長尺廣一寸二分𨼆起字
曰廬山道士張陵再拜謁木堅而白字色黃
古文柱
齊建元二年夏廬陵長溪水衝擊山麓崩長六七尺下
得柱千餘根皆十圍長者一丈短者八九尺頭題古文
字不可識江淹以問王儉儉云江東不閑隸書秦漢時
柱也
三字薪
齊永眀九年秣陵安時寺有古樹伐以為薪木理自然
有法天德三字
天尊薪
唐都官員外陳修古言西川一縣不記名吏因換獄卒
木為薪有天尊形像存焉
太平木
異木唐大歷中成都百姓郭遠因樵獲瑞木一莖理成
字曰天下太平詔藏於祕閣
天王槐
長安持國寺寺門前有槐樹數株金監買一株令所使
巧工解之及入内迴工言木無他異金大嗟惋令膠之
曰此不堪矣但使爾知予工也及别理解之每片一天
王塔戟成就焉
色陵木
臺山有色陵木理如綾窠百姓取為枕呼為色陵枕
馬文木
鳳翔知客郭璩其父曾主作坊將解一木其間疑有鐵
石鋸不可入遂以新鋸兼焚香祝之其鋸乃行及破木
文有二馬形一黑一赤相齧其口鼻鬃尾蹄脚筋骨與
生無異(出聞奇錄)
太平廣記卷四百六
