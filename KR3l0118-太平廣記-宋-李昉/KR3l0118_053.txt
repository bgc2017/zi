太平廣記卷五十三
神仙五十三
麒麟客王法進維揚十友
金可記楊真伯
麒麟客
麒麟客者南陽張茂實客傭僕也茂實家於華山下唐
大中初偶遊洛中假僕於南市得一人焉其名曰王夐
年可四十餘傭作之直月五百勤幹無私出於深誠苟
有可為不待指使茂實器之易其名曰大歴將倍其直
固辭其家益憐之居五年計酬直盡一旦辭茂實曰夐
本居山家業不薄適與厄會須傭作以禳之固非無資
而賣力者今厄盡矣請從此辭茂實不測其言不敢留
聽之去日暮入白茂實曰感君恩宥深欲奉報夐家去
此甚近其中景趣亦甚可觀能相逐一遊乎茂實喜曰
何幸然不欲令家人知潛一遊可乎夐曰甚易於是截
竹杖長數尺其上書符授茂實曰君杖此入室稱腹痛
左右人悉令取藥去後潛置竹於衾中抽身出來可也
茂實從之夐喜曰君眞可遊吾居者也相與南行一里
餘有黃頭執青麒麟一赤文虎二候於道左茂實驚欲
迴避夐曰無苦但前行既到前夐乘麒麟茂實與黃頭
各乘一虎茂實懼不敢近曰夐相隨請不須畏且此物
人間之極俊者但試乘之遂憑而上穩不可言於是從
之上仙掌峰越壑凌山舉意而過殊不覺峻險如到三
更計數百里矣下一山物衆鮮媚松石可愛樓臺宮觀
非世間所有將及門引者揖曰阿郎何來紫衣吏數百
人羅拜道側既入青衣數十人容色皆殊衣服鮮華不
可名狀各執樂器引拜遂於中堂宴食畢且命茂實坐
夐入更衣返坐衣裳冠冕儀貌堂堂然實真仙之風度
也其忩戶階闥屏幃茵褥之盛固非人世所有歌鸞舞
鳳及諸聲樂皆所未聞情意高逸不復思人寰之事歡
極主人曰此乃仙居非世人所到以君宿緣合一到此
故有逃厄之遇仙俗路殊塵靜難雜君宜歸修其心三
五劫後當復相見夐比者塵緣將盡上界有名得遇太
清眞人召入小有洞中示以九天之樂復令下指生死
海波且曰樂雖難求苦亦易遣如為山者掬土增高不
掬則止穿則陷夫昇高者不上難而下易乎自是修習
經六七劫乃證此身迴視委骸積如山岳曰大海水半
是吾宿世父母妻子别泣之淚然念念修之倏已一世
形骸雖遠此不忘修致其功即亦非遠亦時有心遠氣
清一言而悟者勉之遺金百鎰為營身之助復乘麒麟
令黃頭執之夐步送到家家人方環泣茂實投金於井
中夐抽去竹杖令茂實潛卧衾中夐曰我當至蓬萊謁
大仙伯明旦蓮花峰上有綵雲車去我之乘也遂揖而
去茂實忽呻吟衆驚而問之茂實紿之曰初腹痛時忽若
有人見召遂奄然耳不知其多少時也家人曰取藥既
迴呼之不應已七日矣唯心頭尚暖故未歛也明日望
之蓮花峰上果有綵雲遂棄官遊名山後歸出井中金
與眷屬再出遊山後不知所在也(出續玄怪錄)
王法進
王法進者劔州臨津人也幼而好道家近古觀雖無道
士居之其嬉戲未嘗輕侮於像設也十餘歲有女冠自
劔州歴外邑過其家父母以其慕道託女冠以保護之
與授正一延生小籙名曰法進而專勤香火齋戒護持
亦茹柏絶粒時有感降時三川饑儉斛㪷翔貴死者十
五六多採野葛山芋以充饑忽三青童降於其庭謂法
進曰上帝以汝夙禀仙骨歸心精誠不忘於道勅我迎
汝受事於上京也不覺騰空逕達大帝之所命以玉杯
霞漿賜之徐謂曰人處三才之大體天地之和得人形
生中土甚不易也天運四時之氣地禀五形之秀生五
榖百果以養於人而人不知天地養育之恩輕棄五榖
厭捨絲麻使耕農之夫紡績之婦身勤而不得飽力竭
而不禦寒徒施其勞曾無愛惜者斯固神明所責天地
不佑矣近者地司岳瀆所奏以世人厭擲五榖不貴衣
食之本我已勅太華之府收五榖之神所種不成下民
饑餓因示罰責以懲其心然旋奉太上慈旨以大道好
生務先救物雖天地神明責之愚民不知其過所自固
無懴請首原之路汝當為上宮侍童入侍天府今且令
汝下歸於世告喻下民使其悔罪寳愛農桑此亦汝之
陰功也命侍女以靈寳清齋告謝天地儀一軸付之使
傳行於世曰令世人相率於幽山高靜之所致齋悔謝
一年再為之則宿罪可除榖父𧖟母之神為致豐衍矣
龍虎之年復當召汝即今清齋天公告謝之法是也法
進以天寳十二年壬辰遂復昇天(出仙傳拾遺)
維揚十友
維揚十友者皆家産麤豐守分知足不干祿位不貪貨
財慕玄知道者也相約為友若兄弟焉時海内大安民
人胥悅遽以酒食為娛自樂其志始於一家周於十室
率以為常忽有一老叟衣服滓弊氣貌羸弱似貧窶不
足之士也亦著麻衣領十人來以造其會衆既適情亦
皆憫之不加斥逐醉飽自去莫知所之一旦言於衆曰
余力困之士也幸衆人許陪坐末不以為責今十人置
宴皆得預之席既周畢亦願力為一會以答厚恩約以
他日願得同往至期十友如其言相率以待凌晨貧叟
果至相引徐步詣東塘郊外不覺為遠草莽中苑屋兩
三間傾側欲摧引入其下有丐者數輩在焉皆是蓬髮
鶉衣形狀穢陋叟至丐者相顧而起牆立以俟其命叟
令掃除舍下陳列籧篨布以菅席相邀環坐日既旰矣
咸有饑色久之各以醯鹽竹筯置於客前逡巡數輩共
舉一巨板如案長四五尺設於席中以油帊幕之十友
相顧謂必濟饑甚以為喜既撒油帊氣燑燑然尚未可
辨久而視之乃是蒸一童兒可十數歲已糜爛矣耳目
手足半已墮落叟揖譲勸勉使衆就食衆深嫌之多託
以飫飽亦有忿恚逃去都無肯食者叟縱意飡啖似有
盈味食之不盡即命諸丐擎去令盡食之因謂諸人曰
此所食者千歲人參也頗甚難求不可一遇吾得此物
感諸公延遇之恩聊欲相報且食之者白日昇天身為
上仙衆既不食其命也夫衆驚異悔謝未及叟促問諸
丐令食訖即來俄而丐者化為青童玉女幡蓋導從與
叟一時昇天十友刳心追求更莫能見(出神仙感遇傳)
金可記
金可記新羅人也賓貢進士性沉靜好道不尚華侈或
服氣鍊形自以為樂博學強記屬文清麗美姿容舉動
言談迥有中華之風俄擢第隐於終南山子午谷葺居懷
隱逸之趣手植奇花異果極多常焚香靜坐若有思念
又誦道德及諸仙經不輟後三年思歸本國航海而去
復來衣道服却入終南務行陰德人有所求初無阻拒
精勤為事人不可偕也唐大中十一年十二月忽上表
言臣奉玉皇詔為英文臺侍郎明年二月二十五日當
上昇時宣宗極以為異遣中使徵入内固辭不就又求
玉皇詔辭以為别仙所掌不留人間遂賜宮女四人香
藥金綵又遣中使二人專伏侍者可記獨居靜室宮女
中使多不接近每夜聞室内常有客談笑聲中使竊窺
之但見仙官仙女各坐龍鳳之上儼然相對復有侍衞
非少而宮女中使不敢輒驚二月二十五日春景妍媚
花卉爛漫果有五雲唳鶴翔鸞白鵠笙簫金石羽蓋瓊
輪幡幢滿空仙仗極衆昇天而去朝列士庶觀者填隘
山谷莫不瞻禮歎異(出續仙傳)
楊眞伯
弘農楊眞伯幼有文性耽翫書史以至忘寢食父母不
能禁止時或奪其脂燭匿其詩書真伯頗以為患遂逃
過洪饒間於精舍空院肄習半年餘中秋夜習讀次可
二更已來忽有人扣學窗牖間真伯淫於典籍不知也
俄然有人啟扉而入乃一䨇鬟青衣言曰女郎久棲幽
隱服氣茹芝多往來洞庭雲水間知君子近至此又骨
氣清淨志操堅白願盡欵曲真伯殊不應青衣自返三
更後聞戶外珩璜環珮之聲異香芳馥俄而青衣報女
郎且至年可二八冠碧雲鳳翼冠衣紫雲霞日月衣精
光射人逡巡就坐眞伯殊不顧問一言久之於真伯案
取硯青衣薦牋女郎書札數行㥏然而去眞伯因起乃
視其所留詩曰君子竟執逆無由達誠素明月海上山
秋風獨歸去其後亦不知女郎是何人也豈非洞庭諸
仙乎觀其詩思豈人間之言歟(出博異志)
太平廣記卷五十三
