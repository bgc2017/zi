太平廣記卷二百四十八
詼諧四
侯白盧嘉言陸操
薛道衡劉焯山東人
吃人趙小兒長孫無忌
任瓌李勣李榮
侯白
隋侯白州舉秀才至京機智辯捷時莫之比嘗與僕射越
國公楊素並馬言話路傍有槐樹顦顇死素乃曰侯秀
才理道過人能令此樹活否曰能素云何計得活曰取
槐樹子於樹枝上懸著即當自活素云因何得活答曰
可不聞論語云子在回何敢死素大笑開皇中有人姓
出名六斤欲參素齎名紙至省門遇白請為題其姓乃
書曰六斤半名既入素召其人問曰卿姓六斤半答曰
是出六斤曰何為六斤半曰向請侯秀才題之當是錯
矣即召白至謂曰卿何為錯題人姓名對云不錯素曰
若不錯何因姓出名六斤請卿題之乃言六斤半對曰
白在省門會卒無處見稱既聞道是出六斤斟酌只應
是六斤半素大笑之素關中人白山東人素嘗卒難之
欲其無對而關中下俚人言音謂水為霸山東亦言擎
將去為操(音其朝反)刀去素嘗戲白曰山東固多仁義借一
而得兩曰若為得兩答曰有人從其借弓者乃曰操刀
去豈非借一而得兩白應聲曰關中人亦甚聰明問一
知二素曰何以得知白曰有人問比來多雨渭水漲否
答曰霸長豈非問一知二素於是伏其辯捷白在散官
隸屬楊素愛其能劇談每上番日即令談戲弄或從旦
至晩始得歸纔出省門即逢素子玄感乃云侯秀才可
為玄感說一箇好話白被留連不獲已乃云有一大蟲
欲向野中覓肉見一刺蝟仰臥謂是肉臠欲銜之忽被
蝟卷着鼻驚走不知休息直至山中困乏不覺昏睡刺
蝟乃放鼻而去大蟲忽起歡喜走至橡𣗳下低頭見橡
斗乃側身語云旦來遭見賢尊願郎君且避道素與白
劇談因曰今有一深坑可有數百尺公入其中若為得
出白曰入中不須餘物唯用一針即出素曰用針何為
答曰針頭中令水飽坑拍浮而出素曰頭中何處有爾
許水白曰若無爾許水何因肯入爾許深坑素又謂白
曰僕為君作一謎君射之不得遲便須罰酒素曰頭長
一分眉長一寸未到日中已打兩頓白應聲曰此是道
人素曰君須作謎亦不得遲白即云頭長一分眉長一
寸未到日中已打兩頓素曰君因何學吾作道人謎白
曰此是阿歴素大笑白仕唐嘗與人各為謎白云必須
是實物不得虚作解釋浪惑衆人若解訖無有此物即
須受罰白即云背共屋許大肚共椀許大口共盞許大
衆人射不得皆云天下何處有物共盞許大口而背共
屋許大者定無此物必須共賭白與衆賭訖解云此是
胡鷰窠衆皆大笑又逢衆宴衆皆笑白後至俱令作謎
必不得幽隱難識及詭譎希竒亦不假合而成人所不
見者白即應聲云有物大如狗面貌極似牛此是何物
或云是麞或云是鹿皆云不是即令白解云此是犢子
白又與素路中遇胡負青草而行素曰長安路上乃見
青草湖須臾又有兩醉胡衣孝重服騎馬而走俄而一
胡落馬白曰眞所謂孝乎唯孝有之矣白初未知名在
本邑令宰初至白即謁謂知識曰白能令明府作狗吠
曰何有明府得遣作狗吠誠如言我輩輸一會飲食若
妄君當輸於是入謁知識俱門外伺之令曰君何須得
重來相見白曰公初至民間有不便事望諮公公未到
前甚多賊盜請命各家養狗令吠驚自然賊盜止息令
曰若然我家亦須養能吠之狗若為可得白曰家中新
有一羣犬其吠聲與餘狗不同曰其聲如何答曰其吠
聲怮怮者令曰君全不識好狗吠聲好狗吠聲當作號
號怮怮聲者全不是能吠之狗伺者聞之莫不掩口而
笑白知得勝乃云若覓如此能吠者當出訪之遂辭而
出(出啓顔錄)
盧嘉言
隋盧嘉言就寺禮拜因入僧房一僧善於論議嘉言即
與談話因相戲弄此僧理屈同坐二僧即助此僧酬對
往復數廻三僧並屈嘉言乃笑謂曰三箇阿師並不解
樗蒲僧未喻嘉言即報言可不聞樗蒲人云三箇秃不
敵一箇盧觀者大笑僧無以應(出啓顏錄)
陸操
隋七兵尚書河間陸操無姿貌有辯嘗新婚太子少保
趙郡李(闕)謂之曰屢逢射雉幾度啓顏操曰息媯二子
不言不笑(出談藪)
薛道衡
隋前内史侍即薛道衡以醴和麥粥食之謂盧思道曰
禮之用和為貴先王之道斯為美思道答曰知和而和
不以禮節之亦不可行也(出談藪)
劉焯
隋河間郡劉焯與從姪炫並有儒學俱犯法被禁縣吏
不知其大儒也咸與之枷著焯曰終日枷中坐而不見
家炫曰亦終日負枷坐而不見婦(出啓顔錄)
山東人
山東人娶蒲州女多患癭其妻母項癭甚大成婚數月
婦家疑壻不慧婦翁置酒盛會親戚欲以試之問曰某
郎在山東讀書應識道理鴻鶴能鳴何意曰天使其然
又曰松栢冬青何意曰天使其然又曰道邊樹有骨&KR1633;
何意曰天使其然婦翁曰某郎全不識道理何因浪住
山東因以戲之曰鴻鶴能鳴者頸項長松栢冬青者心
中強道邊樹有骨&KR1633;者車撥傷豈是天使其然壻曰請
以所聞見奉酬不知許否曰可言之壻曰蝦蟇能鳴豈
是頸項長竹亦冬青豈是心中強夫人項下癭如許大
豈是車撥傷婦翁羞愧無以對之(出啓顔錄)
吃人
隋朝有人敏慧然而口吃楊素每閑悶即召與劇談嘗
歲暮無事對坐因戲之曰有大坑深一丈方圓亦一丈
遣公入其中何法得出此人低頭良久乃問云有梯出
否素云只論無梯若論有梯何須更問其人又低頭良
久問曰白白白白日夜夜夜夜地素云何須云白日夜
地若為得出乃云若不是夜地眼眼不瞎為甚物入入
裏許素大笑又問云忽命公作軍將有小城兵不滿一
千已下糧食唯有數日城外被數萬人圍若遣公向城
中作何謀計低頭良久問云有有救救兵否素云只緣
無救所以問公沈吟良久舉頭向素云審審如如公言
不免須敗素大笑又問云計公多能無種不解今日家
中有人蛇咬足若為醫治此人即應聲報云取取五月
五日南墻下雪雪塗塗即即治素云五月何處得有雪
答云若五月五日無雪臘月何處有蛇咬素笑而遣之
(出啓顏錄)
趙小兒
隋有三藏法師父本商胡法師生於中國儀容面目猶
作胡人行業極高又有辯捷嘗以四月八日設齋講說
時朝官及道俗觀者千餘人大德名僧官人辯捷者前
後十餘人論議法師隨難即對義理不窮最後有小兒
姓趙年十三即出於衆中法師辯捷既已過人又復向
來皆是高明舊德忽見此兒欲來論議衆咸怪笑小兒
精神自若即就座大聲語此僧昔野狐和尙自有經文
未審狐作阿闍黎出何典語僧語云此即子聲高而身
小何不以聲而補身兒即應聲報云法師以弟子聲高
而身小何不以聲而補身法師眼深而鼻長何不截鼻
而補眼衆皆驚異起立大笑是時暑月法師左手把如
意右手搖扇衆笑聲未定法師又思量答語以所搖扇
掩面低頭兒又大聲語云團圓形如滿月不藏顧兔飜
掩雄狐衆大笑法師即去扇以如意指麾别送問並語
未得盡忽如意頭落兒即起謂法師曰如意既折義鋒
亦摧即於座前長揖而去此僧既怒且慙更無以應無
不驚歎稱笑(出啓顔錄)
長孫無忌
唐太宗宴近臣戲以嘲謔趙公長孫無忌嘲歐陽詢曰
聳膞成山字埋肩不出頭誰家麟閣上畫此一獮猴詢
應曰縮頭連背煖&KR0008;當畏肚寒只因心溷溷所以面團
團帝斂容曰歐陽詢汝豈不畏皇后聞趙公皇后之兄
也(出國朝雜記)
任瓌
唐管國公任瓌酷怕妻太宗以功賜二侍子瓌拜謝不
敢以歸太宗召其妻賜酒謂之曰婦人妬忌合當七出
若能改行無妬則無飲此酒不爾可飲之曰妾不能改
妬請飲酒遂飲之比醉歸與其家死訣其實非鴆也既
不死他日杜正倫譏弄瓌瓌曰婦當怕者三初娶之時
端居若菩薩豈有人不怕菩薩耶既長生男女如養兒
大虫豈有人不怕大虫耶年老面皺如鳩盤荼鬼豈有
人不怕鬼耶以此怕婦亦何怪焉聞者歡喜(出御史臺記)
李勣
曹左司郎中封道弘身形長大而臋甚闊道弘將入閣
奏事英公李勣在後謂道弘曰封道弘你臋斟酌坐得
即休何須爾許大(出啓顔錄)
李榮
唐有僧法軌形容短小於寺開講李榮往共論議往復
數番僧有舊作詩詠榮於高座上誦之云姓李應須李
言榮又不榮此僧未及得道下句李榮應聲接曰身長
三尺半頭毛猶未生四座歡喜伏其辯捷(出啓顔錄)
太平廣記卷二百四十八
