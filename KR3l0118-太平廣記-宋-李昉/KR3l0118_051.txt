太平廣記卷五十一
神仙五十一
侯道華宜君王老陳師
陳金
侯道華
河中永樂縣道淨院居蒲中之勝境道士寓居有以十
數唐文宗時道士鄧太玄鍊丹於藥院中藥成疑功未
究留貯院內人共掌之太玄師門徒周悟仙主院事時
有蒲人侯道華事悟仙以供給使諸道士皆奴畜之灑
掃隸役無所不為而道華愈欣然又常好子史手不釋
卷一覽必誦之於口衆或問之要此何為答曰天上無
愚懵仙人咸大笑之蒲中多大棗天下人傳歲中不過
一二無核者道華比三年輙得㗖之一旦道華執斧科
古松枝垂且盡如削院中人無喻其意明日昧爽衆晨
起道華房中亡所見古松下施案致一杯水仍脫䨇履
案前道華衣掛松上院中視之中留一首詩云帖裏大
還丹多年色不移前宵盜喫却今日碧空飛慙愧深珍
重珍重鄧天師他年鍊得藥留著與內芝吾師知此術
速鍊莫為遲三清專相待大羅的有期下列細字稱去
年七月一日蒙韓君賜姓李名內芝配住上清善進院
以次十數言時唐大中五年五月二十一日院中人方
驗道華竊太玄藥仙去因相率白節度使尚書鄭公光
按視蹤跡不誣即以其事聞奏詔齎絹五百疋並賜御
衣修飾廊殿賜名昇仙院(出宣室志)
宜君王老
王老坊州宜君縣人也居於村墅頗好道愛客務行陰
德為意其妻亦同心不倦一旦有藍縷道士造其門王
老與其妻俱延禮之居月餘間日與王老言談杯酌甚
相歡狎俄患遍身惡瘡王老乃求醫藥看療益加勤切
而瘡日甚逮將逾年道士謂王老曰此瘡不煩以凡藥
相療但得數斛酒浸之自愈於是王老為之精潔釀酒
及熟道士言以大瓮盛酒吾自加藥浸之遂入瓮三日
方出鬚髮俱黑面顔復少年肌若凝脂王老闔家視之
驚異道士謂王老曰此酒可飲能令人飛上天王老信
之初瓮酒五斛餘及窺二三斗存耳清冷香美異常時
方打麥王老與妻子並打麥人共飲皆大醉道士亦飲
云可上天去否王老願隨師所適於是祥風忽起綵雲
如蒸屋舍草樹全家人物雞犬一時飛去空中猶聞打
麥聲數村人共觀望驚歎唯猫棄而不去風定其傭打
麥二人乃遺在别村樹下後亦不食皆得長年宜君縣
西三十里有昇仙村存焉(出續仙傳)
陳師
豫章逆旅梅氏頗濟惠行旅僧道投止皆不求直恒有
一道士衣服藍縷來止其家梅厚待之一日謂梅曰吾
明日當設齋從君求新瓷碗二十事及匕筯君亦宜來
會可於天寳洞前訪陳師也梅許之道士持碗渡江而
去梅翌日詣洞前問其村人莫知其處久之將迴偶得
一小逕甚明淨試尋之果見一院有青童應門問之乃
陳之居也入見道士衣冠華楚延與之坐命具食頃之
食至乃熟蒸一嬰兒梅懼不食良久又進食乃蒸一犬
子梅亦不食道士歎息命取昨所得椀贈客視之乃金
椀也謂梅曰子善人也然不得仙千歲人參枸杞皆不
肯食乃分也謝而遣之比不復見矣(出稽神錄)
陳金
陳金者少為軍士隸江西節度使劉信圍虔州金私與
其徒五人發一大冢開棺見一白髯老人面如生通身
白羅衣衣皆如新開棺即有白氣衝天墓中有非常香
氣金獨視棺蓋上有物如粉微作硫黃氣金素聞棺中
硫黃為藥即以衣襟掬取懷歸墓中無他珍寳即共掩
塞之而出既至營中營中人皆驚云今日那得有香氣
金知硫黃之異旦輒汲水服之至盡城中入舍僧寺偶
與寺僧言之僧曰此城中富人之遠祖也子孫相傳其
祖好道有異人教餌硫黃云數盡當死死後三百年墓
當開即解化之期也今正三百年矣即相與復視之棺
中空唯衣尚存如蟬蛻之狀金自是無病今為清海軍
小將年七十餘矣形體枯瘦輕健如故(出稽神錄)
太平廣記卷五十一
