太平廣記卷七十四
道術四
俞叟陳季卿陳生
張定石旻唐武宗朝術士
俞叟
尚書王公潜節度荆南時有吕氏子衣敝舉策有飢寒
之色投刺來謁公不為禮甚怏怏因寓扵逆旅月餘窮
乏益甚遂鬻所乘驢扵荆州市有市門監俞叟者召吕
生而語且問其所由吕生曰吾家扵渭北家貧親老無
以給旨甘之飬府帥公吾之重表丈也吾不遠而來冀
哀吾貧而周之入謁而公不一顧豈非命也叟曰某雖
貧無資食以賙吾子之急然向者見吾子有飢寒色甚
不平今夕為吾子具食幸宿我宇下生無以辭焉吕生
既諾扵是延入一室湫隘卑陋摧簷壊垣無牀榻茵褥
致敝蓆扵地與吕生坐語久命食以陶器進脱粟飯而
已食訖夜既深謂吕生曰吾早年好道常隐居四明山
從道士學却老之術有志未遂自晦迹扵此僅十年而
荆人未有知者以吾子困扵羈旅得無動扵心耶今夕
為吾子設一小術以致歸路裹糧之費不亦可乎吕生
雖疑誕妄然甚覺其異叟因取一缶合扵地僅食頃舉
而視之見一人長五寸許紫綬金腰帶俛而拱焉俞叟
指曰此乃尚書王公之魂也吕生熟視其狀貌果𩔖王
公心默而異之因戒曰吕乃汝之表姪也家苦貧無以
給旦夕之膳故自渭北不遠而來汝宜厚給館榖盡親
親之道汝何自矜曾不一顧豈人心哉今不罪汝宜厚
貲之無使為留滯之客紫衣僂而揖若受教之狀叟又
曰吕生無僕馬可致一匹一僕縑二百疋以遺之紫衣
又僂而揖扵是却以缶合扵上有頃再啓之已無見矣
明旦天將曉叟謂吕生曰子可疾去王公旦夕召子矣
及歸逆旅王公果使召之方見且謝曰吾子不遠見訪
属軍府務殷未果一日接言深用為愧幸吾子察之是
日始館吕生驛亭與宴遊累日吕生告去王公贈僕馬
及縑二百吕生益竒之然不敢言及歸渭北後數年因
與友人數軰會宿語及靈怪始以其事說扵人也(出宣室志)
陳季卿
陳季卿者家于江南辭家十年舉進士志不能無成歸
羈棲輦下鬻書判給衣食常訪僧扵青龍寺遇僧他適
因息扵暖閣中以待僧還有終南山翁亦伺僧歸方擁
爐而坐揖季卿就爐坐久謂季卿曰日已晡矣得無餒
乎季卿曰實飢矣僧且不在為之奈何翁乃扵肘後解
一小嚢出藥方寸止煎一杯與季卿曰粗可療飢矣季
卿啜訖充然暢適飢寒之苦洗然而愈東壁有寰瀛圖
季卿乃尋江南路因長嘆曰得自渭泛于河遊扵洛泳
于淮濟于江達于家亦不悔無成而歸翁笑曰此不難
致乃命僧童折階前一竹葉作葉舟置圖中渭水之上
曰公但注目扵此舟則如公向來所願耳然至家慎勿
久留季卿熟視久之稍覺渭水波浪一葉漸大蓆帆既
張恍然若登舟始自渭及河維舟扵禪窟蘭若題詩扵
南楹云霜鐘鳴時夕風急亂鴉又望寒林集此時輟棹
悲且吟獨向蓮花一峯立明日次潼關登岸題句扵關
門東普通院門云度關悲失志萬緒亂心機下坂馬無
力掃門塵滿衣計謀多不就心口自相違已作羞歸計
還勝羞不歸自陕東凡所經歷一如前願旬餘至家妻
子兄弟拜迎扵門側有江亭晚望詩題于書齋云立向
江亭滿目愁十年前事信悠悠田園已逐浮雲散鄉里
半随逝水流川上莫逢諸釣叟浦邊難得舊沙鷗不緣
齒髮未遲暮吟對遠山堪白頭此夕謂其妻曰吾試期
近不可久留即當返棹乃吟一章别其妻云月斜寒露
白此夕去留心酒至添愁飲詩成和淚吟離歌凄鳳管
别鶴怨瑶琹明夜相思處秋風吹半衾將登舟又留一
章别諸兄弟云謀身非不早其柰命來遲舊友皆霄漢
此身猶路岐北風微雪後晚景有雲時惆悵清江上區
區趁試期一更後復登葉舟泛江而逝兄弟妻属慟哭
於濱謂其鬼物矣一葉漾漾遵舊途至扵渭濱乃賃乘
復遊青龍寺宛然見山翁擁褐而坐季卿謝曰歸則歸
矣得非夢乎翁笑曰後六十日方自知而日將晚僧尚
不至翁去季卿還主人後二月季卿之妻子賫金帛自
江南來謂季卿厭世矣故來訪之妻曰某月某日歸是
夕作詩扵西齋并留别二章始知非夢明年春季卿下
第東歸至禪窟及關門蘭若見所題兩篇翰墨尚新後
年季卿成名遂絶粒入終南山去(出纂異記)
陳生
茅山陳生者休糧服氣所居草堂數間偶至延陵到傭
作坊求人負擔藥物却歸山居以價錢多不肯有一夫
壯力然神少頗若癡者疥瘡滿身前拜曰去得遂令挈
嚢而從行其直多少亦不問也既至因願留採薪都不
計其價與陳生約日五束陳生曰吾辟榖無飯與飡曰
某是貧窮人何處得食但㔉草根飡亦可矣遂每日斫
柴十束五束留扵房内自燒五束供陳生會山下有衣
冠家妻患齒詣陳生覓藥其家日求之又令小婢送棃
果餅子之𩔖陳生休糧果食亦不食也每至則被傭者
接而食之仍笑謂曰明日更送來我當有藥如此者數
四一日傭者并送柴十束納陳生處為兩日用夜後遂
扃門熾火擕一小鍋入陳生密窺之見扵葫蘆中瀉水
銀數合煎之攪如稀餳投一丸藥乃為金矣傭者撚兩
丸以紙裹置懷中餘作一金餅密賫出門去明日日高
起求藥者已至乃持丸者付之令患齒者含之一丸未
半乃平復矣痛止第出蟲數十陳生伺傭者出于房内
搜而觀之得書二卷不喻其旨遂藏之傭者至大怒罵
陳生生不敢隐却還之曰某今去矣遂出門入水沐浴
乃變為美少年無復瘡疥也拜訖跳入深澗中遂不知
所之(出逸史)
張定
張定者廣陵人也童幼入學天寒月曉起早街中無人
獨行百餘步有一道士行甚急顧見之立而言曰此可
教也因問汝何所好荅曰好長命耳道流曰不難致汝
有仙骨求道必成且教汝變化之術勿泄于人十年外
吾自迎汝因以口訣教之定謹訥小心扵家甚孝亦曾
私為此術召鬼神化人物無不能者與父母往連水省
親至縣有音樂戲劇衆皆觀之定獨不往父母曰此戱
甚盛親表皆去汝何獨不看耶對曰恐尊長要看兒不
得去父母欲往定曰此有青州大設可亦看也即提一
水瓶可受二斗以來空中無物置扵庭中禹步遶三二
匝乃傾扵庭院内見人無數皆長六七寸官僚將吏士
女看人喧闐滿庭即見無比設廳戲場局筵隊仗音樂
百戲樓臺車棚無不精審如此宴設一日父母與看之
至夕復側瓶扵庭人物車馬千羣萬隊邐迤俱入瓶内
父母取瓶視之亦復無一物又能自以刀劍剪割手足
刳剔五臟分掛四壁良久自復其身晏然無苦每見圖
障屏風有人物音樂者以手指之皆能飛走歌舞言笑
趨動與真無異父母問其從何學之曰我師姓藥海陵
山神仙也已錫昇天之道約在十年今七年矣辭家入
天柱潜山臨去白父母曰若有意念兒自歸來無深慮
也如是父母念之即便還家尋復飛去一日謂父母曰
十六年後廣陵為瓦礫矣可移家海州以就福地留丹
三粒與父母曰服之百餘年無疾自此不復歸父母服
丹神氣輕爽飲食嗜好倍扵少壯者遂移居海州乾符
中父母猶在(出仙傳拾遺)
石旻
有石旻者不知何許人也浪迹江湖之間有年數矣道
術玄妙殆不可測長慶中客扵宛陵郡有雷氏子常為
宣城部將一日與友人數輩會飲于郡南别墅旻亦在
座其家僮網得一魚長數尺致扵舍是日雷生與客俱
深醉諸客盡去獨旻宿雷氏别墅時夏暑方盛及明日
視其魚已敗爛不可食矣家僮將棄之旻謂之曰此魚
雖敗吾有良藥尚可活之安可棄耶雷生笑曰先生妄
矣誠有良劑安能活此魚耶曰吾子幸觀之于是衣中
出一小嚢嚢有藥數粒投扵敗魚之上僅食頃其魚鮮
潤如初俄而搖鬛振鱗若在洪流中雷生驚異再拜謝
曰先生之術可謂神矣某輩塵俗聾瞽望先生高蹤若
井鮒之與雲禽焉得而為伍乎先是雷生有癥疾積年
既而求旻衣中之丹餌欲冀瘳其久苦旻不可且曰吾
之丹至清至廉爾曹俗人嗜好無節臟腑之内腥羶委
集設使以吾丹餌求置其中則臟腑之氣與藥力相攻
若水火之交戰寧有全人乎慎不可食旻又言神仙不
難得但塵俗多累若檻猿籠鳥徒有騫翔超騰之心安
可致乎會昌中卒扵吳郡也(出宣室志)
唐武宗朝術士
唐武宗皇帝好神仙異術海内道流方士多至輦下趙
歸真探賾玄機以制鉛汞見之者無不竦敬請扵禁中
築望仙臺高百尺以為驂鸞馭鶴可刻期而往常云飛
鍊須得生銀詔使扵樂平山收採既而大役工徒所出
者皆頑石礦無從而得歸真乃齋醮數朝以御札致扵
巖穴俄有老人杖策而至曰山川寳物蓋為有道而出
況明主以修真為念是何感應不臻尊師無復懷憂明
日當從請語罷而出莫知所之是夕有聲如雷山礦豁
開數十丈銀液坌然而湧與入用之數相符禁中修煉
至多外人不知其術復有金陵人許元長王瓊者善書
符幻變近于役使鬼神會昌中召至京國出入宫闈武
皇謂之曰吾聞先朝有明崇儼善扵符籙常取羅浮柑
子以資御果萬里往来止扵旬日我師得不建先朝之
術比美崇儼乎元長起謝曰臣之受法未臻玄妙若涉
越山海恐誣聖德但千里之間可不日而至武宗曰東
都常進石榴時已熟矣卿是今夕當致十顆元長奉詔
而出及旦寢殿始開以金盤貯石榴置扵御榻俄有中
使進奏亦以所失之數上聞靈騐變通皆此𩔖也王瓊
妙扵祝物無所不能方冬以藥封桃杏數株一夕繁英
盡發芳芬穠豔月餘方謝及武皇厭代歸真與瓊俱竄
逐嶺表唯元長逸去莫知所在(出列仙譚錄)
太平廣記卷七十四
