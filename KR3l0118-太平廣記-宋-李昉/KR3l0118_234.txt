太平廣記卷二百三十四
食
吳饌御厨五侯鯖
劉孝儀䱉議䱉表
熱洛河名食敗障泥
尚食令大餅
能食
范汪宋明帝苻堅三將
菲食
茅容陸機羊曼
食
吳饌
吳郡獻海鮸乾鱠四瓶瓶容一斗浸一斗可得徑尺數盤并
狀奏作乾鱠法帝示羣臣云昔術人介象于殿庭釣得海
魚此幻化耳亦何足為異今日之鱠乃是真海魚所作來
自數千里亦是一時奇味虞世基對曰術人之魚既幻其
鱠固亦不真出數盤以賜達官作乾鱠之法當五六月盛
熱之日于海取得鮸魚大者長四五尺鱗細而紫色無細
骨不腥者捕得之即于海船之上作鱠去其皮骨取其精
肉縷切隨成隨曬三四日須極乾以新白甆瓶未經水者
盛之密封泥勿令風入經五六十日不異新者取啖之時開
出乾鱠以布裹大甕盛水漬之三刻久出帶布瀝却水則
皦然散置盤上如新鱠無别細切香柔葉鋪上筯撥令調
勻進之海魚體性不腥然鱕鮸魚肉軟而白色經乾又和
以青葉晳然極可噉又獻海蝦子三十梃梃長一尺闊一
寸厚一寸許甚精美作之法取海白蝦有子者每三五
斗置密竹籃中于大盆内以水淋洗蝦子在蝦腹下赤如
覆盆子則隨水從籃目中下通計蝦一石可得子五升從盆
内漉出縫布作小袋子如徑寸半竹大長二尺以蝦子滿
之急繫頭隨袋多少以末鹽封之周厚數寸經一日夜出
曬夜則平板壓之明旦又出曬夜依前壓十日乾則拆破
袋出蝦子梃色如赤琉璃光徹而肥美鹽于鯔魚數倍
又獻鮸魚含肚千頭極精好作之法當六月七月盛熱
之時取鮸魚長二尺許去鱗淨洗停二日待魚腹脹起
方從口抽出腸去腮畱目滿腹納鹽竟即以末鹽封周
徧厚數寸經宿乃以水淨洗日則曝夜則收還安平板
上又以板置石壓之明日又曬夜還壓如此五六日乾
即納乾甆甕封口經二十日出之其皮色光徹有如黃
油肉則如糗又如沙棋之蘇者微醎而有味味美于石
首含肚然石首含肚亦年常入獻而肉彊不及此法出
自隨口味使大都督杜濟濟會稽人能别味善于鹽梅
亦古之符朗今之謝諷也(出大業拾遺)
又吳郡獻松江鱸魚乾鱠六瓶瓶容一斗作鱠法一同
鮸魚然作鱸魚鱠須八九月霜降之時收鱸魚三尺以
下者作乾鱠浸漬訖布裹瀝水令盡散置盤内取香柔
花葉相間細切和鱠撥令調勻霜後鱸魚肉白如雪不
腥所謂金虀玉鱠東南之佳味也紫花碧葉間以素鱠
亦鮮潔可觀吳郡又獻蜜蠏三千頭作如糖蠏法蜜擁
劍四甕擁劍似蠏而小二螯偏大吳郡賦所謂烏賊擁
劍是也(出大業拾遺)
御厨
御厨進饌凡器用有少府監進者用九飣食以牙盤九
枚装食味于其間置上前亦謂之看食見京都人說兩
軍每行從進食及其宴設多食鷄鵝之𩔖就中愛食子
鵝鵝每隻價値二三千每有設據人數取鵝燖去毛及
去五臟釀以肉及糯米飯五味調和先取羊一口亦燖
剥去腸胃置鵝于羊中縫合炙之羊肉若熟便堪去却
羊鵝鵝渾食之謂之軍羊殁忽翰林學士每遇賜食有
物若畢羅形麄大滋味香美呼為諸王從事(出盧氏雜說)
五侯鯖
婁護字君卿歴游五侯之門每旦五侯家各遺餉之君
卿口壓滋味乃試合五侯所餉之鯖而食甚美世所謂
五侯鯖君卿所致(出語林)
或云護兼善五侯不偏食故合而為之鯖也(出世說)
又五侯不相能賓客不得往來護豐辭辯傅會五侯問
各得其心競致竒膳護乃合以為鯖世稱五侯鯖以為
竒味焉(出西京雜記)
劉孝儀
梁劉孝儀食鯖鮓曰五侯九伯今盡征之魏使崔劼李
騫在坐劼曰中丞之任未應已得分陕騫曰若然中丞
當至穆陵劉孝儀曰鄴中鹿尾乃酒餚之最劼曰
生魚熊掌孟子所稱雞跖猩唇吕氏所向鹿尾乃有竒
味竟不載書籍每用為恨孝儀曰實自如此或古今好
尚不同梁賀季曰青州蠏黃乃為鄭氏所記此物不書
未解所以騫曰鄭亦稱益州鹿但未是珍味(出酉陽雜俎)
䱉議
何胤侈于味食必方丈後稍欲去其甚者猶食白魚䱉
腊糖蟹使門人議之學士鍾岏議曰䱉之就腊驟于屈
申蟹之將糖躁擾彌甚仁人用意深懷惻怛至于車螯
蚶蠣眉目内缺慙渾淪之竒唇吻外緘非金人之愼不
榮不悴曾草木之不若無馨無臭與瓦礫而何異故宜
長充庖厨永為口實(出酉陽雜俎)
䱉表
後梁韋琳京兆人南遷于襄陽天保中為舍人涉獵有
才藻善劇談嘗為䱉表以譏刺時人其詞曰臣䱉言伏
見除書以臣為糝熬將軍油蒸挍尉臛州刺史脯腊如
故肅承將命含灰屏息憑籠臨鼎載戰載兢臣美愧夏
鱣味慙冬鯉常恐鮐腹之譏懼貽鼈巖(五甘反)之誚是以
𠻳流湖底枕石泥中不意高賞殊臨曲蒙鈞拔遂得超
昇綺席忝預玉盤遠厠玳筵猥頒𧰼箸澤覃紫腴恩加
黃腹方當鳴姜動桂紆蘇佩欓輕瓢纔動則樞盤如烟
濃汁暫停則蘭餚成列宛轉綠虀之中逍遙朱唇之内
銜恩噬澤九殞弗辭無任屏營之誠謹詣銅鐺門奉表
致謝以聞詔答曰省表具悉卿池沼縉紳陂渠俊乂穿
蒲入荇肥滑有聞允堪兹選無勞致謝(出酉陽雜俎)
熱洛河
玄宗命射生官射鮮鹿取血煎鹿腸食之謂之熱洛河
賜安祿山及哥舒翰(出盧氏雜說)
名食
今衣冠家名食有蕭家餫飩漉去其湯不肥可以瀹茗
庾家粽子白瑩如玉韓約能作櫻桃饆饠其色不變又
能造冷胡突鱠鱧魚臆連蒸麞麞皮索餅將軍曲良翰
能為驢[騣-凶+(鬯-匕)]駝峯炙(出酉陽雜俎)
敗障泥
貞元中有一將軍家出飯食每說無物不堪喫唯在火
候善五味嘗取敗障泥胡盝修理食之其味佳(出酉陽雜俎)
尚食令
馮給事入中書祇候宰相見一老官人衣緋在中書門
立候通報時夏譙公為相留坐論事多時及出日勢已
晩其官人猶尚在乃遣人問是何官官人近前相見曰
某新除尚食局令有事相見相公因令省官通之官人
入給事偶未去官人見宰相子出謝云若非給事恩遇
某無因得見相公某是尚食局造䭔子手不知給事宅
在何處曰在親仁坊曰欲試薄藝但不知給事何日在
宅曰來日當奉候然欲相訪要何物曰要大臺盤一隻
木楔子三五十枚及油鐺炭火好麻油一二斗南棗爛
麵少許給事素精于飲饌歸宅便令排比仍垂簾家口
同觀之至日初出果秉簡而入坐飲茶一甌便起出廳
脱衫靴帶小帽子青半肩三幅袴花襜袜肚錦臂韝遂
四面看臺盤有不平處以一楔填之候其平正然後取
油鐺爛麵等調停袜肚中取出銀盒一枚銀篦子銀笊
籬各一候油煎熱于盒中取䭔子豏以手于爛麵中團
之五指間各有麵透出以篦子刮卻便置䭔子于鐺中
侯熟以笟籬漉出以新汲水中良久郤投油鐺中三五
沸取出抛臺盤上旋轉不定以太圓故也其味脆美不
可名狀(出盧氏雜說)
大餅
王蜀時有趙雄武者衆號趙大餅累典名郡為一時之
富豪嚴潔奉身精于飲饌居常不使膳夫六局之中各
有二婢執役當厨者十五餘&KR1200;皆着窄袖鮮潔衣装事
一餐邀一客必水陸俱備雖王侯之家不得相倣焉又
能造大餅每三斗麵擀一枚大於數間屋或大内宴聚
或豪家有廣筵多于衆賓内獻一枚裁剖用之皆有餘
矣雖親密懿分莫知擀造之法以此得大餅之號(出北夢瑣言)
能食
范汪
晉范汪能噉生梅有人致一斛汪食之湏臾而盡(出晉書)
宋明帝
宋明帝諱彧能食蜜漬&KR0008;鮧一食數升噉猪肉炙常至
二百臠(出宋書)
苻堅三將
苻堅以乞伏夏默為左鎮郎胡人護磨那為右鎮郎奄
人申香為拂蓋郎並身長一丈三尺多力善射三人每
食飯一石肉三十斤(出前秦錄)
菲食
茅容
後漢茅容字季偉郭林宗曾寓宿焉及明旦容殺雞為饌
林宗初以為已設既而容獨以供母自以草蔬與客同飯林
宗因起拜之曰卿賢乎哉勸之就學竟以成德(出陳畱耆舊𫝊)
陸機
陸機詣王武子有數斛羊酪指示陸曰卿江東無敵此
曰有千里蓴羹但未下鹽豉耳(出世說)
羊曼
晉羊曼為丹陽尹時朝士過江初拜官必飾供饌曼拜
丹陽尹客來早者得佳設日晏即漸罄不復精珍隨客
早晩不問貴賤有羊固者拜臨海太守備饌竟日皆精
雖晩至者猶有盛饌論者以固之豐腆不如曼之眞率
也(出晉書)
太平廣記卷二百三十四
