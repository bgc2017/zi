太平廣記卷四十七
神仙四十七
唐憲宗皇帝李球宋玄白
許棲巖韋善俊
唐憲宗皇帝
唐憲宗好神仙不死之術元和五年内給事張惟則自
新羅國廻云於海中泊山島間忽聞雞犬鳴吠似有烟
火遂乘月閒步約及一二里則見花木樓臺殿閣金戶
銀關其中有數公子戴章甫冠衣紫霞衣吟嘯自若惟
則知其異遂請謁公子曰汝何所從來惟則具言其故
公子曰唐皇帝乃吾友也當汝旋去願為傳語俄而命
一青衣捧出金龜印以授惟則乃置之於寳匣復謂惟
則曰致意皇帝惟則遂持之還舟中廻顧舊路悉無蹤
跡金龜印長五寸上負黃金玉印面方一寸八分其篆
曰鳳芝龍木受命無疆惟則至京師即具以事上進憲
宗曰朕前生豈非仙人乎及覽金龜印歎異良久但不
能諭其文耳因緘以紫泥玉鏁置於帳内其後往往見
五色光可長丈餘是月寢殿前連理樹上生靈芝二株
宛如龍鳳憲宗因歎曰鳳芝龍木寧非此兆乎時又有
處士伊祁玄解縝髮童顔氣息香潔常乘一黃牝馬纔
三尺高不㗖芻粟但飲醇酎不施韁轡惟以青氊藉其
背常遊歷青兖間若與人欵曲話千百年事皆如目擊
帝知其異人遂令密詔入宫内館於九華之室設紫茭
之席飲龍膏之酒紫茭席類茭葉光軟香静夏凉冬温
龍膏酒黑如純漆飲之令人神爽此本烏弋山離國所
獻也烏弋山離國已見班固西京傳也帝每日親自訪
問頗加敬仰而玄解魯朴未嘗嫻人臣禮帝因問之曰
先生春秋高而顔色不老何也玄解曰臣家于海上種
靈草食之故得然也即於衣間出三等藥實為帝種於
殿前一曰雙麟芝二曰六合葵三曰萬根藤雙麟芝色
褐一莖兩穗穗形如麟頭尾悉具其中有子如瑟瑟焉
六合葵色紅而葉類於茙葵始生六莖其上合為一株
共生十二葉内出二十四花花如桃花而一朵千葉一
葉六影其成實如相思子萬根藤子一子而生萬根枝
葉皆碧鈎連盤屈蔭一畝其狀類芍藥而蘂色殷紅細
如絲髮可長五六寸一朵之内不啻干莖亦謂之絳心
藤靈草既成人乃莫見而玄解請帝自采餌之頗覺神
驗由是益加禮重焉遇西域有進美玉者一圓一方徑
各五寸光彩凝冷可鑒毛髮時玄解方坐於帝前熟視
之曰此一龍玉也一虎玉也驚而問曰何謂龍玉虎玉
也玄解曰圓者龍也生於水中為龍所寳若投之於水
必有霓虹出焉方者虎也生於巖谷為虎所寳若以虎
毛拂之紫光迸逸而百獸攝服帝異其言遂令嘗之各
如所說詢得玉之由使人曰一自漁者得一自獵者獲
帝因命取龍虎二玉以錦囊盛之於内府玄解將還東
海亟請於帝未許之遇宫中刻木作海上三山絲繪華
麗間以珠玉帝元日與玄解觀之帝指蓬萊曰若非上
仙朕無由得及是境玄解笑曰三島咫尺誰曰難及臣
雖無能試為陛下一遊以探物𧰼妍醜即踴體於空中
漸覺微小俄而入於金銀闕内左側連聲呼之竟不復
有所見帝追思歎恨近成羸疹因號其山為藏真島每
詰旦於島前焚鳳腦香以崇禮敬後旬日青州奏云玄
解乘黃牝馬過海矣
李球
李球者燕人也寳歷二年與其友劉生遊五臺山山有
風穴遊人稍或諠呼及投物擊觸即大風震發揭屋拔
木必為物害故登山之時互相戒勅不敢觸球至穴口
戲投巨石於穴中良久石聲方絶果有奔風迅發有一
木如柱隨風飛出球性軒悍無所顧忌遂力扳其木却
墜入穴中球為木所載亦不得出良久至地見一人形
如獅子而人語引球入洞中齋内見二道士奕碁道士
見球喜問球所修之道球素不知通修行之事默然無
以為對二仙責引者曰吾至道之要當授有骨相之士
習道之人汝何妄引凡庸入吾仙府耶速引去之因以
一杯水遺令飲謂之曰汝雖凡流得覩吾洞府踐吾真
境將亦有少道分矣所恨素不習道不可語汝修行之
要耳但去苟有希生之心出世之志他日可復來也飲
此神漿亦延年壽矣球飲水拜謝訖引者將球至向來
洞側示以别路曰此山道家紫府洞也五峰之上皆籍
四海奇寳以鎮峰頂亦如茅山洞鎮以安息金墉城之
寳春山雜玉環水香瓊以固上真之宅此山東峰有離
岳火球西峰有麗農瑤室南峰有洞光珠樹北峰有玉
澗瓊芝中峰有自明之金環光之璧每積隂將散久暑
將雨即衆寳交光照灼巖嶺春曉秋旦則九色之氣屬
天光輝爍乎雲表太帝命韓司少卿東方君與紫府先
生統六年仙寮神王力士以鎮於此故謂神仙之府也
洞有三門一徑西通崑崙一徑出北巖之下一向來風
穴是洞之端門也皆有龍蛇守之先生有勅曰有巨石
投於洞門中吾柱者是世間將有得道之人受事於此
即使我引進我亦久遠學道當證仙品而積功之外口
業不除以宿功所廕得守此洞穴之口後三百年亦當
超昇矣以口業之故假此形耳我守先生之命適聞投
石中柱依教引子誠不知子戲投石耳然數百年來投
石者少亦未嘗中柱神仙之宫不易一至子亦將有所
得於玄妙之津矣此有北巖之徑可使子得速還人間
因衣帶解藥三丸貫一槁枝之末謂球曰路側如見異
物以藥指之不為害此藥食之可以無病球持此藥行
於洞中黑處藥有光如火有數巨蛇張口向球以藥指
之伏不敢動因出洞門門外古樹半朽洞欲堙塞球摧
壤土朽樹久方得出已在寺門之外矣先是劉生既失
球子方執誣劉生疑害其父欲訟於官寺有大齋未得
便去既見球還衆皆忻喜具話所見之異因以三丸藥
與劉及子各餌一丸乾符中進士司徒鐵與球相别三
十餘年别時球年六十鬚已垂白於河東見球年九十
餘容狀如三十許人話所遇之事云服藥至今老而復
壯性不食其子亦如三十歲許銳志修道與其子入王
屋山去(出仙傳拾遺)
宋玄白
宋玄白不知何許人也為道士身長七尺餘眉目如畫
端美肥白言談秀麗人見皆愛之有道術多遊名山自茅
山出潤州希玄觀復遊括蒼仙都辟穀服氣然嗜酒或
食彘肉五斤以蒜虀一盆手撮肉吃畢即飲酒二斗用
一白梅人有求得其一片蒜食之者言不作蒜氣味有
如異香終日在齒舌間香不歇人間得蒜食者頗多而
畢身無病壽皆八九十玄白到處住則以金帛求置三
二美妾行則捨之人皆以為有老彭補腦還元之術又
遊越州適大旱方暴尫禜龍以祈雨涉旬亢陽愈甚玄
白見之以為凡所降雨須俟天命非上奏無以致之遂
於所止玄真觀焚香上祝經夕大㴻雨告足越人極神
異之復南遊到撫州又逢天旱祈禱有道士知玄白能
致雨州人請之遽作術飛釘城隍神雙目刺史韋德隣
怪其貯婦女復釘城隍神此𩔖狂也將加責辱健步輩欲
向之手脚皆不能動悉自仆倒枷杖亦自摧折玄白笑
謂德隣曰使君干忤劉根欲見誅罰祖禰耶德隣方懼
祈謝須臾致雨禮而遣之其靈術屢施不可備錄後之
南城縣白日上昇而去(出續神仙傳)
許棲巖
許棲巖岐陽人也舉進士習業於昊天觀每晨夕必瞻
仰真像朝祝靈仙以希長生之福時南康韋臯太尉鎮
蜀延接賓客遠近慕義遊蜀者甚多巖將為入蜀之計
欲市一馬而力不甚豐自入西市訪之有蕃人牽一馬
瘦削而價不高因市之而歸以其將遠涉道途日加芻
秣而肌膚益削疑其不達前所試詣卜肆筮之得乾卦
九五道流曰此龍馬也宜善寳之洎登蜀道危棧棲巖
與馬俱墜岸下積葉承之幸無所損仰不見頂四面路
絶計無所出乃解鞍去衛任馬所往於槁葉中得栗如
拳棲巖食之亦不饑矣尋其崖下見一洞穴行而乘之
或下或高約十餘里忽爾及平川花木秀異池沼澄澈
有一道士臥於石上二女侍之巖進而求見問二玉女
云是太乙真君巖即以行止告玉女玉女憫之白於真
君曰爾於人世亦好道乎曰讀莊老黃庭而已曰三景
之中得何句也答曰老子云其精甚真莊子云息之以
踵黃庭云但思以郤壽無窮笑曰去道近矣可教也命
坐酌小杯以飲之曰此石髓也嵇康不能得近爾得之
矣乃邀入别室有道士云是潁陽尊師為真君布算言
今夕當東遊十萬里巖熟視之乃卜馬道士也是夕巖
與潁陽從太乙君登東海西龍山石橋之上以赴羣真
之會座内仙客有東黃君見棲巖喜曰許長史孫也有
仙相矣及明復從太乙君歸太白洞中居半月思家求
還太乙曰汝飲石髓已壽千歲無輸泄無荒淫復此來
再相見也以所乘馬送之將行謂曰此馬吾洞中龍也
以作怒傷稼謫其負荷子有仙骨故得值之不然此太
白洞天瑤華上宮何由而至也到人間放之渭曲任其
所適勿復留之既别逡巡已達虢縣則無復故居矣問
鄉人年代已六十年出洞時二玉女託買虢縣田婆針
乃市之杖繫馬鞍上解鞍放之化龍而去棲巖幼在鄉
里已見田婆至此惟田婆容狀如舊蓋亦仙人也棲巖
大中末年復入太白山去(出傳奇)
韋善俊
韋善俊者京兆杜陵人也訪道周遊遍尋名岳遇神仙
授三皇檄召之文得神化之道或静棲林野或醉臥道
途常攜一犬號之曰烏龍所至之處必分己食以飼之
犬復病疥毛盡秃落無不嫌惡之其兄為僧久居嵩寺
最為長老善俊將欲昇天忽謂人曰我有少債未償耳
遂入山見兄衆僧以師長之弟多年忽歸彌加敬奉每
昇堂齋食即牽犬於其側分食與之衆既惡之白於長
老長老怒召而責之笞擊十數遣出寺善俊禮謝曰某
宿債已還此去不復來矣更乞一浴然後乃去許之及
浴移時牽犬而去犬已長六七尺行至殿前犬化為龍
長數十丈善俊乘龍昇天拏其殿角蹤跡猶在(出仙傳拾遺)
太平廣記卷四十七
