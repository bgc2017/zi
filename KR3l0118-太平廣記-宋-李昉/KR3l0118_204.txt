太平廣記卷二百四
樂二
大酺梨園樂太眞妃
天寶樂章韋臯于頔
文宗沈阿翹懿宗
王令言寧王獻王仁裕
歌
秦青韓娥戚夫人李龜年
李衮韓會米嘉榮
笛
昭華管唐玄宗漢中王瑀
李謩許雲封吕鄉筠
觱篥
李蔚
樂二
大酺
唐玄宗在東洛大酺於五鳳樓下命三百里内縣令刺
史率其聲樂來赴闕者或謂令較其勝負而賞罰焉時
河内郡守令樂工數百人於車上皆衣以錦繡伏廂之
牛蒙以虎皮及為犀象形状觀者駭目時元魯山遣樂
工數十人聯袂歌于蒍于蒍魯山之文也玄宗聞而異
之徵其詞乃歎曰賢人之言也其後上謂宰臣曰河内
之人其在塗炭乎促命徵還而授以散秩每賜宴設酺
會則上御勤政樓金吾及四軍兵士未明陳仗盛列旗
幟皆被黃金甲衣短後繡袍太常陳樂衛尉張幕後諸
蕃酋長就食府縣教坊大陳山車旱船尋撞走索丸劍
角抵戲馬闘雞又令宮女數百飾以珠翠衣以錦繡自
帷中出擊雷鼓為破陣樂太平樂上元樂又引大象犀
牛入場或拜舞動中音律每正月望夜又御勤政樓觀
作樂貴臣戚里官設看樓夜闌即遣宮女於樓前歌舞
以娛之(出明皇雜錄)
梨園樂
天寶中玄宗命宫女數百人為梨園弟子皆居宜春北
院上素曉音律時有馬仙期李龜年賀懷智皆洞知律
度安禄山自范陽入覲亦獻白玉簫管數百事皆陳於
梨園自是音響殆不𩔖人間(出譚賓錄)
太眞妃
太眞妃多曲藝最善擊磬拊搏之音玲玲然多新聲雖
太常梨園之能人莫能加也玄宗令採藍田綠玉琢為
磬尚方造簨簴流蘇之屬皆以金鈿珠翠珍怪之物雜
飾之又鑄金為二獅子拏攫騰奮之状各重二百餘斤
以為趺其他綵繪縟麗製作精妙一時無比也及上幸
蜀回京師樂噐多亡失獨玉磬偶在上顧之悽然不忍
置於前促令載送太常寺至今藏於太樂署正聲庫者
是也(出開天𫝊信記)
天寶樂章
天寶中樂章多以邊地為名若涼州甘州伊州之𩔖是
焉其曲遍繫聲名入破後其地盡為西蕃所没破乃其
兆矣(出傳載錄)
韋臯
韋臯鎮西川進奉聖樂曲兼與舞人曲譜同進到京於
留邸按閱教坊數人潛窺因得先進(出盧氏雜說)
于頔
于司空頔因韋太尉奉聖樂亦撰順聖樂以進每宴必
使奏之其曲將半行綴皆伏而一人舞於中央幕客韋
緩笑曰何用窮兵獨舞雖詼諧亦各有為也頔又令女
妓為佾舞雄健壮妙號孫武順聖樂(出國史補)
文宗
文宗善吹小管時法師文溆為入内大德一日得罪流
之弟子入内收拾院中籍入家具輩猶作法師講聲上
採其聲為曲子號文溆子(出盧氏雜說)
沈阿翹
文宗時有宮人沈阿翹為上舞河滿子聲詞風態率皆
宛暢曲罷上賜金臂環即問其從來阿翹曰妾夲吳元
濟之妓元濟敗因以聲得為宮娥遂自進白玉方響云
夲吳元濟所有也光明潔泠可照十數步言其槌即犀
也凡物有聲乃響其中焉架則云檀香也而文彩若雲
霞之状芬馥著人則彌月不散製度精妙故非中國所
有上因令阿翹奏凉州曲音韻清越聽者無不愴然上
謂之曰天上樂仍𨕖内人與阿翹為弟子(出杜陽雜編)
懿宗
懿宗一日召樂工上方奏樂為道調弄上遂拍之故樂
工依其節奏曲子名道調子十宅諸王多解音聲倡優
雜戲皆有之以備上幸其院迎駕作樂禁中呼為音聲
郎君(出盧氏雜說)
王令言
隋煬帝幸江都時樂工王令言子自内歸令言問其子
今日所進曲子何曰安公子令言命其子奏之曰汝不
須隨駕去此曲子無宮聲上必不廻果如其言(出盧氏雜說)
寧王獻
西涼州俗好音樂製新曲曰涼州開元中列上獻之上
召諸王於便殿同觀焉曲江諸王拜賀蹈舞稱善獨寧
王不拜上顧問之寧王進曰此曲雖佳臣有所聞焉夫
音也始之於宮散之於商成之於角徵羽莫不根蔕而
襲於宮商也斯曲也宮離而少徵商亂而加暴臣聞宮
君也商臣也宮不勝則君勢卑商有餘則臣事僣卑則
逼下僣則犯上發於忽微形於音聲播之於詠歌見之
於人事臣恐異日有播越之禍悖逼之患莫不兆於斯
曲也上聞之默然及安史亂作華夏鼎沸所以見寧王
審音之妙也(出開天傳信記)
王仁裕
後唐清泰之初王仁裕從事梁苑時范公延光師之春
正月郊野尚寒引諸幕寮餞朝客于折柳亭樂則於羽
而響鐵獨有宮聲洎將慘執竟不諧和王獨訝之私謂
戎判李大夫式管記唐員外獻曰今日必有譸張之事
蓋樂音不和今諸音舉羽而獨扣金有宮聲且羽為水
宮為土水土相剋得無憂乎于時筵散朝客西歸范公
引賓客紲鷹犬獵于王婆店北為奔馬所墜不救于荒
陂自辰巳至午後絶而復蘇樂音先知良可騐矣(出玉堂閒)
(話)
歌
秦青韓娥
薛談學謳於秦青未窮青之技自謂盡之遂辭去歸秦
青弗止餞於郊衢撫節悲歌聲振林木響遏行雲談謝
求返終身不敢言歸秦青顧謂其友曰昔韓娥東之齊
匱糧過雍門鬻歌假食既去而餘音繞梁三日不絶左
右以其人弗去過逆旅旅人辱之韓娥因曼聲哀哭一
里老幼悲愁涕泣相對三日不食遽追而謝之娥復曼
聲長歌一里老幼歡喜抃舞弗能自禁乃厚賂而遣之
故雍門之人至今善歌善哭效娥之遺聲也(出博物志)
戚夫人
漢戚夫人善為翹袖拆腰之舞歌出塞入塞望歸之曲
侍婢數百人皆為之後宮齊唱常入雲霄(出西京雜記)
李龜年
唐開元中樂工李龜年彭年鶴年兄弟三人皆有才學
盛名彭年善舞鶴年龜年能歌尤妙製渭川特承顧遇
於東都大起第宅僣侈之制踰於公侯宅在東都通遠
里中堂制度甲於都下(今裵晉公移於定鼎門南别墅號綠野堂)其後龜年
流落江南每遇良辰勝賞為人歌數闋座中聞之莫不
掩泣罷酒則杜甫嘗贈詩所謂岐王宅裏尋常見崔九
堂前幾度聞正値江南好風景落花時節又逢君崔九
堂殿中監崔滌中書令湜之弟也(出明皇雜錄)
又
開元中禁中初重木芍藥即今牡丹也(開元天寶花木記云禁中呼木)
(芍藥為牡丹)得四夲紅紫淺紅通白者上因移植於興慶池
東沈香亭前會花方繁開上乘照夜白太眞妃以步輦
從詔特𨕖梨園弟子中尤者得樂十六部李龜年以歌
擅一時之名手捧檀板押衆樂前將歌之上曰賞名花
對妃子焉用舊樂詞為遂命龜年持金花牋宣賜李白
立進清平調辭三章白欣然承旨猶苦宿酲未解因援
筆賦之辭曰雲想衣裳花想容春風曉拂露華濃若非
羣玉山頭見會向瑶臺月下逢一枝紅豔露凝香雲雨
巫山枉斷腸借問漢宮誰得似可憐飛燕倚新粧名花
傾國兩相歡長得君王帶笑看解釋春風無限恨沉香
亭北倚欄杆龜年遽以辭進上命棃園弟子約略調撫
絲竹遂促龜年以歌太眞妃持玻瓈七寶盞酌西涼州
蒲桃酒笑領歌意甚厚上因調玉笛以倚曲每曲遍將
換則遲其聲以媚之太眞飲罷斂繡巾重拜上龜年常
語於五王獨憶以歌得自勝者無出於此抑亦一時之
極致耳上自是顧李翰林尤異於他學士會高力士終
以脱鞾為深耻異日太眞妃重吟前詞力士戲曰此為
妃子怨李白深入骨髓何反拳拳如是太眞因驚曰何
翰林學士能辱人如斯力士曰以飛鷰指妃子是賤之
甚矣太真頗深然之上嘗三欲命李白官卒為宮中所
捍而止(出松窗錄)
李衮
李衮善歌於江外名動京師崔昭入朝密載而至乃邀
賓客請第一部樂及京邑之名倡以為盛會昭言有表
弟請登末座令衮敝衣而出滿座嗤笑之少頃命酒昭
曰請表弟歌座中又笑及喉囀一聲樂人皆大驚曰是
李八郎也羅拜之(出國史補)
韓會
韓會善歌絶妙名輩號為四䕫會為䕫頭(出國史補)
米嘉榮
歌曲之妙其來久矣元和中國樂有米嘉榮何戡近有
陳不嫌不嫌子意奴一二十年來絶不聞善唱盛以拍
彈行於世拍彈起於李可久懿宗朝恩澤曲子别趙十
哭趙十之名劉尚書禹錫與米嘉榮詩云三朝供奉米
嘉榮能變新聲作舊聲于今後軰輕前輩好染髭鬚事
後生又自貶所歸京聞何戡歌曰二十年來别帝京重
聞天樂不勝情舊人唯有何戡在更請殷勤唱渭城(出盧)
(氏雜說)
笛
昭華管
秦咸陽宮有玉笛長二尺三寸二十六孔吹之則見車
馬山林隱隱相次息亦不見名曰昭華之管(出西京雜記)
唐玄宗
玄宗嘗坐朝時以手指上下按其腹朝退高力士進曰
陛下向來數以手指按其腹豈非聖體小不安耶元宗
曰非也吾昨夜夢遊月宮諸仙娛余以上清之樂流亮
清越殆非人所聞也酣醉久之合奏清樂以送吾歸其
曲淒楚動人杳杳在耳吾向以玉笛尋盡得矣坐朝之
際慮或遺忘故懷玉笛時以上下尋之非不安也力士
再拜賀曰非常之事也願陛下為臣一奏之上試奏其
音寥寥然不可名也力士又奏拜且請其名上笑曰此
曲名紫雲廻載於樂章今太常刻石在焉(出開天傳信記)
漢中王瑀
漢中王瑀為太卿早起朝聞永興里人吹笛問是太常
樂人否曰然已後因閱樂而喚之問曰何得某日卧吹
笛耶(出傳記)
李謩
李舟好事嘗得村舍烟竹截為笛堅如鐵石以遺李謩
謩吹笛天下第一月夜泛江與同舟人吹寥亮逸發俄
有客於岸呼舟請載既至請笛而吹甚為精妙山石可
裂謩平生未嘗見及入破呼吸盤擗應指粉碎客散不
知所之舟人著記疑其蛟龍也謩嘗秋夜吹笛於瓜洲
檝載甚隘初發調羣動皆息及數奏微風颯然立至有
頃舟人賈客有怨歎悲泣之聲(出國史補)
又
謩開元中吹笛為第一部近代無比有故自教坊請假
至越州公私更醼以觀其妙時州客舉進士者十人皆
有資業乃醵二千文同會鏡湖欲邀李生湖上吹之想
其風韻尤敬人神以費多人少遂相約各召一客會中
有一人以日晚方記得不遑他請其鄰居有獨孤生者
年老久處田野人事不知茅屋數間嘗呼為獨孤丈至
是遂以應命到會所澄波萬頃景物皆竒李生拂笛漸
移舟於湖心時輕雲蒙籠微風拂浪波瀾陡起李生捧
笛其聲始發之後昏曀齊開水木森然髣髴如有鬼神
之來坐客皆更贊詠之以為鈞天之樂不如也獨孤生
乃無一言會者皆怒李生為輕己意甚忿之良久又静
思作一曲更加妙絶無不賞駭獨孤生又無言鄰居召
至者甚慚悔白於衆曰獨孤村落幽處城郭稀至音樂
之𩔖率所不通會客同誚責之獨孤生不答但微笑而
已李生曰公如是是輕薄為復是好手獨孤生乃徐曰
公安知僕不會也坐客皆為李生改容謝之獨孤曰公
試吹涼州至曲終獨孤生曰公亦甚能妙然聲調雜夷
樂得無有龜兹之侶乎李生大駭起拜曰丈人神絶某
亦不自知夲師實龜兹人也又曰第十二叠誤入水調
足下知之乎李生曰某頑蒙實不覺獨孤生乃取吹之
李生更有一笛拂拭以進獨孤視之曰此都不堪取執
者粗通耳乃換之曰此至入破必裂得無恡惜否李生
曰不敢遂吹聲發入雲四座震慄李生蹙踖不敢動至
第十三叠揭示謬誤之處敬伏將拜及入破笛遂敗裂
不復終曲李生再拜衆皆帖息乃散明旦李生并會客
皆往候之至則唯茅舍尚存獨孤生不見矣越人知者
皆訪之竟不知其所去(出逸史)
許雲封
許雲封樂工之笛者貞元初韋應物自蘭臺郎出為和
州牧非所宜願頗不得志輕舟東下夜泊靈璧驛時雲
天初瑩秋露凝冷舟中吟瓢將以屬詞忽聞雲封笛聲
嗟歎良久韋公洞曉音律謂其笛聲酷似天寶中棃園
法曲李謩所吹者遂召雲封問之乃是李謩外孫也雲
封曰某任城舊土多年不歸天寶改元初生一月時東
封廻駕次至任城外祖聞某初生相見甚喜乃抱詣李
白學士乞撰令名李公方坐旗亭高聲命酒當壚賀蘭
氏年且九十餘邀李置飲於樓上外祖送酒李公握管
醉書某胸前曰𣗳下彼何人不語眞吾好語若及日中
烟霏謝成寶外祖辭曰夲於李氏乞名今不解所書之
語李公曰此即名在其間也𣗳下人是木子木子李字
也不語是莫言莫言謩也好是女子女子外孫也語及
日中是言午言午是許也烟霏謝成寶是雲出封中乃
是雲封也即李謩外孫許雲封也後遂名之某纔始十
年身便孤立因乘義馬西入長安外祖憫以遠來令齒
諸舅學業謂某性知音律教以横笛每一曲成必撫背
賞歎値棃園法部置小部音聲凡三十餘人皆十五以
下天寶十四載六月日時驪山駐蹕是貴妃誕辰上命
小部音聲樂長生殿仍奏新曲未有名會南海進荔枝
因以曲名荔枝香左右歡呼聲動山谷其年安禄山叛
車駕還京自後俱逢離亂漂流南海近四十載今者近
訪諸親將抵龍丘韋公曰我有乳母之子其名千金嘗
於天寶中受笛李供奉藝成身死每所悲嗟舊吹之笛
即李君所賜也遂囊出舊笛雲封跪捧悲切撫而觀之
曰信是佳笛但非外祖所吹者乃為韋公曰竹生雲夢
之南鑒在柯亭之下以今年七月望前生明年七月望
前伐過期不伐則其音窒未期而伐則其音浮浮者外
澤中乾乾者受氣不全氣不全則其竹夭凡發揚一聲
出入九息古之至音者一叠十二節一節十二敲今之
名樂也至如落梅流韻感金谷之遊人折柳傳情悲玉
關之戍客誠為清響但異至音無以降神而祈福也其
已夭之竹遇至音必破所以知非外祖所吹者韋公曰
欲旌汝鑒笛破無傷雲封乃捧笛吹六州遍一叠未盡
騞然中裂韋公驚歎久之遂禮雲封於曲部(出甘澤謠)
吕鄉筠
洞庭賈客吕鄉筠常以貨殖販江西雜貨逐什一之利
利外有羡即施貧親戚次及貧人更無餘貯善吹笛每
遇好山水無不維舟探討吹笛而去嘗於中春月夜泊
於君山側命罇酒獨飲飲一杯而吹笛數曲忽見波上
有漁舟而來者漸近乃一老父鬢眉皤然去就異常鄉
筠置笛起立迎上舟老父維漁舟於鄉筠舟而上各問
所宜老父曰聞君笛聲嘹亮曲調非常我是以來鄉筠
飲之數杯老父曰老人少業笛子可教乎鄉筠素所躭
味起拜願為末學老父遂於懷䄂間出笛三管其一大
如合拱其次大如常人之蓄者其一絶小如細筆管鄉
筠復拜請老父一吹老父曰其大者不可發次者亦然
其小者為子吹一曲不知得終否鄉筠曰願聞其不可
發者老父曰其第一者在諸天對諸上帝或元君或上
元夫人合上天之樂而吹之若於人間吹之人消地拆
日月無光五星失次山岳崩圯不暇言其餘也第二者
對諸洞府仙人蓬萊姑射昆邱王母及諸眞君等合仙
樂而吹之若人間吹之飛沙走石翔鳥墜地走獸腦裂
五星内錯稚幼振死人民纏路不暇言餘也其小者是
老身與朋儕可樂者庶𩔖雜而聽之吹的不安未知可
終曲否言畢抽笛吹三聲湖上風動波濤沆瀁魚鼈跳
噴鄉筠及童僕恐聳讋慄五聲六聲君山上鳥獸呌噪
月色昏昧舟檝大恐老父遂止引滿數杯乃吟曰湘中
老人讀黃老手援紫藟坐翠草春至不知湘水深日暮
忘却巴陵道又飲數杯謂鄉筠曰明年社與君期於此
遂棹漁舟而去隱隱漸沒於波間至明年秋鄉筠十旬
於君山伺之終不復見也(出博異志)
觱篥
李蔚
咸通中丞相李蔚拜端揆日自大梁移鎮淮海政績日
聞未朞周榮加水土移風易俗甚洽羣情洎彭門亂常
之後藩鎮瘡痍未平公按轡恭已而治之補綴穨毁整
葺壊綱功無虛日以其郡寡勝遊之地且風亭月觀既
以荒涼花圃釣臺未惬深旨一旦命於戲馬亭西連玉
鉤斜道開剏池沼搆葺亭臺揮斤既畢號曰賞心栽培
花木蓄養遠方竒禽異畜畢萃其所芳春九旬居人士
女得以遊觀一旦聞浙右小挍薛陽陶監押度支運米
入城公喜其姓名有同曩日朱崖李相左右者遂令試
詢之果是舊人矣公甚喜如獲古物乃命衙庭小將代
押運糧留止别館一日公召陽陶遊詢其所聞及往日
蘆管之事薛因獻朱崖李相陸暢元白所撰歌一軸公
益喜之次出蘆管於茲亭奏之(其管絶微每於一觱篥中常容三管也)聲
如天際自然而來情思寬閑公大加賞之(亦贈其詩不記終篇云虛)
(心纖質雁銜餘鳳吹龍吟定不如)於是錫賚甚豐出其二子皆授牢盆
倅職初公搆池亭畢未有嘉名因目曰賞心諸從事以
公近諱(蓋賞字有尚字也)公曰宣父言徵不言在言在不言徵
且非内官宮妾何避其疑哉遂不改作其亭自秦畢亂
逆乃為芻豢之地嗟乎公孫弘之東閣劉屈釐後為馬
廐亦何異哉(出桂苑叢譚)
太平廣記卷二百四
