太平廣記卷一百五十八
定數十三
成汭楊蔚歐陽澥
伊璠顧彦朗李甲
房知温竇夢徵許生
楊鼎夫牛希濟隂君文字
貧婦支戩
成汭
唐天祐中淮師圍武昌杜洪中令乞師於梁王梁與荆
方睦乃諷成中令汭帥兵援之汭欲往親征乃力造巨
艦一艘三年而成號曰和州載艦上列廳宇洎司局有
若衙府之制又有齊山截海之名其餘華壯即可知也
飾非拒諫斷自其意幕寮俛仰不措一辭唯孔目吏楊
厚贊成之舟次破軍山下為吳師縦燎而焚之汭竟溺
死兵士潰散先是改名曰汭字即水内也水内之死豈
前兆乎湖南及朗州軍入江陵俘載軍民職掌伎巧僧
道伶官並歸長沙成汭之名和州之號前定矣(出北夢𤨏言)
楊蔚
唐楊蔚使君典洋源道者陳休復每到州多止於紫極
宫弘農甚思一見而潁川輒便他適乃謂諸道士曰此
度更來便須申報或一日再至遽令申白俄而州將擁
旆而至遂披揖楊公曰嚮風久矣幸獲祗奉敢以將來
祿筭為請勿訝造次潁川呼人為卿乃謂州牧曰卿三
為刺史了更無言楊不懌以其曾典兩郡至此三也自
是常以見任為終焉之所邇後秩滿無恙不諭其言無
何又授此州亦終考限罷後又除是郡凡三任竟殞於
是邦即三為刺史之說果在於此乎楊公季弟玭為愚
話之(出北夢𤨏言)
歐陽澥
歐陽澥者四門之孫也薄善詞賦出入場中近二十年
善和韋中令在閣下澥則行卷及門凡十餘載未嘗一
面而澥慶弔不虧韋公雖不言而意甚憐之中和初公
隨駕至西川命相時澥寓居漢南公訪知行止以私書
令襄帥劉巨容俾澥計偕巨容得書大喜待以厚禮首
薦之外資以千餘緡復大宴於府幕既而撰日遵路無
何一夕心病而卒巨容因籍澥答書呈於公公覽之憮
然因曰十年不見灼然不錯(出摭言)
伊璠
黃巢汙踐宫闕與安朱之亂不侔其間尤異各為好事
傳記軒裳農賈挈妻孥潜跡而出者不可勝記至有積
月陷寇終日逃避竟不覩賊鋒者獨前涇陽令伊璠為
戎所得屢脱命於刃下其後血屬相失村服晦行及藍
關為猛獸搏而食之患禍之來其可苟免(出唐闕史)
顧彦朗
東州顧彦朗以蔡叔向為副使感微時之恩推為戎倅
而嘗加敬其弟彦暉嗣襲酷好潔淨嘗嫌人臭左右薰
香而備給使幕寮皆中朝子弟亦涉輕薄韋太尉昭度
收復蜀城以彦暉為招討副使在軍中每旦率幕官同
謁掌武而蜀先主預焉共輕忽之雖昭度亦嫌其不恭
彦暉襲兄位爾後為蜀主所破手刃一家郎官温術等
斃焉先是蔡叔向職居元寮乃顧氏之心膂與所辟朝
士優游罇俎不相侔矣小顧既是尊崇嫌其掣肘王先
主因其隙宣言以間之且曰拈却蔡中丞看爾得否由
是叔向辭職閒居王乃舉軍而伐之在蜀有術士朱洽
者常謂人曰二顧雖位尊方鎮生無第宅死無墳墓人
莫諭之或曰二顧自天德軍小將際會立功便除東川
弟兄迭據大顧相薨遺命焚骸歸葬豐州會多事未果
至小顧狼狽之日送終之禮又闕焉即朱氏言於斯驗
矣(出北夢𤨏言)
李甲
唐天祐初有李甲本常山人逢歲饑饉徙家邢臺西南
山谷中樵採鬻薪以給朝夕曾夜至大明山下值風雨
暴至遂入神祠以避之俄及中宵雷雨方息甲即寢於
廟宇之間松栢之下須臾有呵殿之音自遠而至見旌
旗閃閃車馬闐闐或擐甲胄者或執矛戟者或危冠大
履者或朝衣端簡者揖讓升階列坐於堂上者十數輩
方且命酒進食歡語良久其東榻之長即大明山神也
體貌魁梧氣岸高邁其西榻之首即黃澤之神也其狀
疎而瘦其音清而朗更其次者云是漳河之伯餘即不
知其名坐談論商㩁幽明之事其一曰稟命玉皇受符
金闕太行之面清漳之湄數百里間幸為人主不敢逸
豫怠惰也不敢曲法而徇私也不敢恃尊而害下也兢
兢惕惕以承上帝用治一方故歲有豐登之報民無扎
瘥之疾我之所治今兹若是其一曰清泠之域泱&KR1071;之
區西聚大巔東漸巨浸連陂湊澤千里而遙余奉帝符
宅兹民庶雖雷電之作由已也風波之起由已也鼔怒
馳驟人罔能制予予亦非其詔命不敢有為也非其時
會不敢沿泝也正而御之靜而守之遂致草木茂焉魚
鼈蕃焉鹹鹵磊塊而滋殖&KR0841;蒲蓊鬱而發生上天降鑒
亦幸無横沴爾又一曰岑崟之地岞崿之都分坱圠之
一隅總飛馳之衆𩔖熊羆虎豹烏鵲鵰鶚動止咸若罔
敢害民此故予之所職耳何假乎備言座上僉曰唯唯
大明之神忽揚目盱衡咄嗟長歎而謂衆賓曰諸公鎮
撫方隅公理疆野或水或陸各有所長然而天地運行
之數生靈厄會之期巨盜將興大難方作雖羣公之善
理其奈之何衆咸問言何謂也大明曰余昨上朝帝所
竊聞衆聖諭將來之事三十年間兵戎大起黃河之北
滄海之右合屠害人民六十餘萬人當是時也若非積
善累仁忠孝純至者莫能免焉兼西北方有華胥遮毘
二國待兹人衆用實彼土焉豈此生民寡祐當其殺戮
乎衆皆嚬蹙相視曰非所知也食既畢天亦將曙諸客
各登車而去大明之神亦不知所在及平旦李甲神思
怳然有若夢中所遇既歸具以始末書而誌之言於鄰
里之賢者自後三十餘載莊皇與梁朝對壘河岸戰陣
相尋及晉宋戎虜亂華干戈不息被其塗炭者何啻乎
六十萬焉今詳李生所說殆天意乎非人事乎(出劉氏耳目記)
房知温
故青帥房公知温少年與外弟徐(闕)為盜於兗鄆之境
晝則匿於古冢一夕遇雨未出聞二鬼至一鬼曰此有
節度上主宜緩之與外弟俱聞之二人相問曰適聞外
面語否徐曰然房曰吾與汝未知孰是來宵汝當宿於
他所吾獨在此以驗之迨夕二鬼又至一鬼復曰昨夜
貴人尚在矣房聞之喜後果節制數鎮官至太師中書
令東平王則知晉書說魏陽元聞鬼以三公呼之為不
謬矣(出玉堂閒話)
竇夢徵
朱梁翰林竇學士夢徵以文學稱於世時兩浙錢尚父
有元帥之命竇以錢公無功於本朝僻在一方坐邀渥
澤不稱是命乃抱麻哭於朝翌日竇謫掾於東州及失
意被譴嘗鬱鬱不樂曾夢有人謂曰君無自苦不久當
復故職然將來慎勿為丞相苟有是命當萬計避之其
後竇復居禁職有頃遷工部侍郎竇忽憶夢中所言深
惡其事然已受命不能遜避未幾果卒(出玉堂閒話)
許生
汴州都押衙朱仁忠家有門客許生暴卒隨使者入冥
經歷之處皆如郡城忽見地堆粟千石中植一牌曰金
吾將軍朱仁忠食祿生極訝之洎至公署使者引入一
曹司主吏按其簿曰此人乃誤追之矣謂生曰汝可止
此吾將白於隂君然慎勿窺吾簿吏既出生潛目架上
有簽牌曰人間食料簿生潛憶主人朱仁忠不食醬可
知其由遂披簿求之多不曉其文逡巡主吏大怒已知
其不慎瞋目責之生恐懼謝過告吏曰某乙平生受朱
仁忠恩知其人性不食醬是敢竊食簿驗之願恕其罪
吏怒稍解自取食簿於仁忠名下注大豆三合吏遂遣
前使者引出放還其徑路微細隨使者而行忽見一婦
女形容顦顇衣服繿縷抱一孩子拜於道傍謂生曰妾
是朱仁忠亡妻頃年因産而死竟未得受生飢寒尤甚
希君濟以資緡數千貫生以無錢辭之婦曰所求者楮
貨也君還魂後可致而焚之兼望仁忠與寫金光明經
一部懴之可指生路也既而先行直抵相國寺將踰其
閾為使者所推踣地而寤仁忠既悲喜問其冥間之事
生曰君非久必任金吾將軍言其牌粟之事又話見君
亡妻言其形實無差後與仁忠同食乃言自君亡後忽
覺醬香今嗜之頗甚乃是注大豆三合之驗也自爾朱
寫經畢許生燔紙數千其婦於寐中辭謝而去朱果為
金吾將軍顯晦之事不差毫釐矣(出玉堂閒話)
楊鼎夫
進士楊鼎夫富於詞學為時所稱頃歲會遊青城山過
皂江同舟者約五十餘人至於中流遇暴風漂蕩其船
扺巨石傾覆於洪濤間同濟之流盡沉沒底獨鼎夫似
有物扶助既達岸亦困頓矣遽有老人以杖接引且笑
云元是鹽裏人本非水中物鼎夫未及致謝旋失老人
所之因作詩以記後歸成都話與知己終莫究鹽裏人
之義後為權臣安思謙幕吏判搉鹽院事遇疾暴亡男
文則以屬分料鹽百餘斤裹束將上蜀郊營葬至是鹽
裏之詞方驗鼎夫舊記詩曰青城山峭皂江寒欲度當
時作等閒棹逆狂風趨近岸舟逢怪石碎前灣手㩦弱
杖倉皇處命出洪濤頃刻間今日深恩無以報令人羞
記雀銜環(出北夢𤨏言)
牛希濟
蜀御史中丞牛希濟文學繁贍超於時輩自云早年未
出學院以詞科可以俯拾或夢一人介金曰郎君分無
科名四十五已上方有官祿覺而異之旋遇喪亂流寓
於蜀依季父也(大阮即給事中嶠也)仍以氣直嗜酒為季父所責
旅寄巴南旋聆開國不預勸進又以時輩所排十年不
調為先主所知召對除起居郎累加至憲長是知向者
之夢何其神也(出北夢𤨏言)
隂君文字
頃歲有一士人嘗於寢寐間若被官司追攝因隨使者
而去行經一城云是鎮州其間人物稀少又經一城云
是幽州其間人物衆廣士人乃詢使者曰鎮州蕭疎幽
州繁盛何其異乎使者曰鎮州雖然少人不日亦當似
幽州矣有頃至一處有若公府中有一大官見士人至
前即曰誤追此人來宜速放去士人知是隂司乃前啓
隂官曰某雖蒙放還願知平生官爵所至隂官命取紙
一幅以筆墨畫紙作九箇圍子别取青筆於第一箇圍
子中點一點而與之士人置諸懷袖拜謝而退及寤其
隂君所賜文字則宛然在懷袖間士人收藏甚秘其後
鎮州兵士相繼殺傷甚衆故知隂間鎮州即日人衆當
不謬耳其士人官至冀州錄事參軍繿縷而卒隂官畫
九圍子者乃九州也冀州為九州之第一故點之其點
青者言士人只止於錄事參軍綠袍也(出玉堂閒話)
貧婦
諺云一飲一啄繫之於分斯言雖小亦不徒然常見前
張賓客澄言頃任鎮州判官日部内有一民家婦貧且
老平生未嘗獲一完全衣或有哀其窮賤形體袒露遺
一單衣其婦得之披展之際而未及體若有人自後掣
之者舉手已不知衣所在此蓋為鬼所奪也(出玉堂閒話)
支戩
江左有支戩者餘千人世為小吏至戩獨好學為文竊
自稱秀才會正月望夜時俗取飯箕衣之衣服插箸為
嘴使畫盤粉以卜戩見家人為之即戲祝曰請卜支秀
才他日至何官乃畫粉宛成司空字又戩嘗夢至地府
盡閱名簿至已籍云至司空年五十餘他人籍不可記
唯記其友人鄭元樞云貧賤無官年四十八元樞後居
浙西廉使徐知諫賓禮之將薦於執政行有日矣暴疾
而卒實年四十八戩後為金陵觀察判官檢校司空恒
以此事話於親友竟卒於任年五十一(出稽神錄)
太平廣記卷一百五十八
