太平廣記卷四百四宋李昉等編
寶五
肅宗朝八寶靈光豆萬佛山
玳瑁盆辟塵巾重明枕
三寳村火玉馬腦櫃
岑氏
肅宗朝八寶
開元中有李氏者嫁於賀若氏賀若氏卒乃捨俗為尼
號曰眞如家於鞏縣孝義橋其行高潔遠近宗推之天
寳元年七月七日眞如於精舍戸外盥濯之間忽有五
色雲氣自東而來雲中引手不見其形徐以囊授真如
曰寳之慎勿言也眞如謹守不敢失墜天寳末祿山作亂
中原鼎沸衣冠南走真如展轉流寓於楚州安宜縣肅宗
元年建子月十八日夜眞如所居忽見二人衣皂衣引眞
如東南而行可五六十步値一城樓觀嚴飾兵衛整肅皂
衣者指之曰化城也城有大殿一人衣紫衣戴寳冠號為
天帝復有二十餘人衣冠亦如之呼為諸天諸天坐命眞
如進既而諸天相謂曰下界喪亂時久殺戮過多腥穢之
氣達於諸天不知何以救之一天曰莫若以神寳壓之又
一天曰當用第三寶又一天曰今厲氣方盛穢毒凝固第
三寶不足以勝之須以第二寶則兵可息亂世可清也天
帝曰然因出寶授眞如曰汝往令刺史崔侁進達於天子
復謂眞如曰前所授汝小囊有寶五段人臣可得見之今
者八寳唯王者所宜見之汝愼勿易也乃具以寶名及所
用之法授真如已而復令皂衣者送之翼日眞如詣縣攝
令王滔之以狀聞州州得滔之狀會刺史將行以縣狀示
從事盧恒曰安宜縣有妖尼之事怪之甚也亟往訊之恒
至縣召真如欲以王法加之眞如曰上帝有命誰敢廢墜
且寶非人力所致又何疑焉乃以囊中五寶示恒其一曰
玄黃天符形如笏長可八寸餘闊三寸上圓下方近圓有
孔黃玉也色比蒸栗潭若凝脂辟人間兵疫邪癘其二曰玉
雞毛文悉備白玉也王者以孝理天下則見其三曰穀
璧白玉也徑五六寸其文粟粒自生無異雕鐫之狀王
者得之則五穀豐稔其四曰王母玉環二枚亦白玉也
徑六寸好倍於肉王者得之能令外國歸嚮其玉色光彩
溢發特異於常盧恒曰玉信玉矣安知寶乎眞如乃悉
出寳盤向空照之其光皆射日仰望不知光之所極也
恒與縣吏同視咸異之翼日侁至恒白於侁曰寶蓋天
授非人事也侁覆驗無異歎駭久之即具事白報節度
使崔圓圓異之徵眞如詣府欲歷觀之眞如曰不可圓
固強之眞如不得已又出八寶一曰如意寳珠其形正
圓大如雞卵光色瑩澈置之堂中明如滿月其二曰紅
靺鞨大如巨栗赤爛若朱櫻視之可應手而碎觸之則
堅重不可破也其三曰琅玕珠其形如環四分缺一徑
可五六寸其四曰玉印大如半手其文如鹿陷之印中
著物則形見其五曰皇后採桑鈎二枚長五六寸其細
如筯屈其末似金又似銀又𩔖熟銅其六曰雷公石二
枚斧形長可四寸闊寸許無孔膩如青玉八寶置之日
中則白氣連天措諸隂室則燭耀如月其所壓勝之法
眞如皆祕不可得而知也圓為錄表奏之眞如曰天命
崔侁事為若何圓懼而止侁乃遣盧恒隨眞如上獻時
史朝義方圍宋州又南陷申州淮河道絶遂取江路而
上抵商山入關以建巳月十三日達京時肅宗寢疾方
甚視寶促召代宗謂曰汝是楚王為皇太子今上天賜
寶獲於楚州天許汝也宜保愛之代宗再拜受賜得寶
之故即日改為寶應元年上既登位乃昇楚州為上州
縣為望縣改縣名安宜為寳應焉刺史及進寶官皆有
超擢號眞如為寳和大師寵錫有加自後兵革漸偃年
穀豐登封域之内幾至小康寶應之符驗也眞如所居
之地得寶河壖高厰境物潤茂遺址後為六合縣尉崔
珵所居西堂之間相傳云西域胡人過其傍者至今莫
不望其處而瞻禮焉(出杜陽編)
靈光豆
代宗大歷中日林國獻靈光豆龍角釵因其國在海東
北四萬里國西怪石方數百里光明澄澈可鑒人五藏
六腑亦謂之仙人鏡國人有疾輒照之使知起於某臟
某腑即自採神草餌之無不愈焉靈光豆大小𩔖中華
之菉豆其色殷紅而光芒可長數尺本國亦謂之詰多
珠和石上菖蒲葉煮之即大如鵝卵其中純紫稱之可
重一觔帝㗖一丸歎其香美無比而數日不復言饑渴
龍角釵𩔖玉紺色上刻蛟龍之形精巧奇麗非人所製
帝賜獨孤妃子與帝同汎舟於龍池有紫雲自釵上而
生俄頃滿於舟中帝由是命置之於掌内以水噴之化
為二龍騰空飛去矣(出杜陽編)
萬佛山
上崇釋氏教乃舂百品香和銀粉以塗佛室遇新羅國
獻五色氍毹及萬佛山可高一丈上置於佛室以氍毹
藉其地氍毹之巧麗亦冠絶於一時每方寸之内即有歌
舞之樂列國山川之狀或微風入室其上復有蜂蝶動
搖鷰雀飛舞俯而視之莫辨其眞假萬佛山雕沉檀珠
玉以成之其佛形大者或逾寸小者八九分其佛之首
有如黍米者有如菽者其眉目口耳螺髻毫相悉具而
辮縷金玉水精為幡蓋流蘇菴蘿薝蔔等樹搆百寶為
樓閣臺殿其狀雖微勢若飛動前有行道僧不啻千數
下有紫金鐘閣三寸以蒲牢銜之每擊鐘行道僧禮拜
至地其中𨼆𨼆謂之梵聲蓋關綟在乎鐘也其山雖以
萬佛為名其數則不可勝計上置九光扇於巖巘間四
月八日召兩街僧徒入内道場禮萬佛山是時觀者歎
非人工及見有光出於殿中咸謂之佛光即九光扇也
由是上命三藏僧不空念天竺密語千口而退(出杜陽雜編)
玳瑁盆
寶歷元年南昌國獻玳瑁盆浮光裘夜明犀云其國有
酒山紫海而山有泉其味如酒飲之甚醉則經日不醒
紫海大色如爛椹可以染衣其魚龍龜鼈砂石草木無
不紫焉玳瑁盆可容十斛外以金玉飾之及盛夏上置
於殿内貯水令滿遣嬪御持金銀杓酌水相沃以為嬉
戲浮光裘即紫海色染其地也以五彩絲蹙成龍鳳各
一千三百仍綴以九色眞珠上衣之以獵於北苑為朝
日所照而光彩動搖觀者皆眩其目上亦不為之貴一
日馳馬從禽忽際暴雨而裘無纖毫霑濡方歎為異物
夜明犀其狀𩔖通天犀夜則光明可照百步覆繪十重
終不能掩其耀煥上遂命解為腰帶每遊獵夜則不施
其蠟炬有如晝日(出杜陽編)
辟塵巾
高瑀在蔡州有軍將甲知迴易折欠數百萬迴之外縣
去州二百餘里高方令錮身勘甲甲憂迫計無所出其
𩔖因為設酒食間解之客坐十餘中有稱處士皇甫玄
眞者衣白若鵝羽貌甚都雅衆皆有寬勉之辭皇甫但
微笑曰此亦小事衆散乃獨留謂甲曰余嘗遊東獲二
寶物當為君解此難甲謝之請具車馬悉辭行甚疾其
晩至州舍於店中遂晨謁高高一見不覺敬之因謂高
曰玄眞此來特從尚書乞甲性命高遂曰甲欠官錢非
瑀私財如何皇甫請避左右言某於新羅獲巾子可辟
塵欲獻此贖甲即於懷探出授高高纔執已覺體中清
涼驚曰此非人臣所有且無價矣甲之性命恐足醻也
皇甫請試之翼日因宴於郭外時久旱埃塵且甚高顧
視馬尾鬛及左右騶卒數人並無纖塵監車使覺問高
何事尚書獨不霑塵坌豈遭逢異人獲至寶乎高不敢
𨼆監軍故求見處士高乃與俱往監車戲曰道者獨知
有尚書乎更有何寶願得一觀皇甫具述救甲之意且
言藥出海東今餘一針力差不及巾可令一身無塵監
軍拜請曰獲此足矣皇甫即於巾上抽與之針色如金
監軍乃劄巾試之驟於塵中唯身及馬[騣-凶+(鬯-匕)]尾無塵高與
監軍旦具禮往謁將請其道霎一夕忽失所在(出酉陽雜俎)
重明枕
有海外國貢重明枕長一尺二寸高六寸潔白𩔖於水
精中有樓臺之形四面有十道士持香執簡循環無已
謂之行道眞人其鏤木丹青眞人之首簪帔無不悉具
仍通瑩焉(出廣德神異錄)
三寶村
扶風縣之西南有三寶村故老相傳云建村之時有胡
僧謂村人曰此地有寶氣而今人莫得之其啓發將自
有時耳村人曰是何寶也曰此交趾之寶數有三焉故
因以三寶名其村蓋識其事開成元年春村中民夜夢
一丈夫者黑簪幘被廣袂之衣腰佩長劍儀狀峻古謂
民曰吾嘗仕東漢當光武時與飛將馬公同征交趾嘗
得南人之寶其後馬公遭謗以為多掠南貨盡載以歸
光武怒將命索其家吾懼且及禍故埋於此地言未訖
而寤民即以所夢具告於隣伍中是歲仲夏夕雲月陰
晦有牧竪望見西京原下烱然有光若曳練焉久而不
滅牧竪驚告其父即馳往視之其光愈甚至明夕亦然
於是里人數輩夜尋其光俯而觀之其光自土而出若
熖薪火里人乃相與植準以表之其明日攜插具窮表
之下深約丈餘得一金龜長二寸許製度奇妙代所未
識又得寶劍一長二尺有四寸又得古鏡一徑一尺餘
皆塵跡蒙然里人得之遂持以詣縣時縣令沛國劉隨
得之發硎其劍澹然若水波之色雖利如切玉無以加
焉其長二尺四寸者蓋古以八寸為尺乃古三尺其鏡
皆文跡繁會有異獸環繞鏡鼻而年代緜邈形理無缺
乃命磨瑩其清若上水之潔真天下之奇寶也縣令劉
君曰此為古之珍玩宜歸王府可與天球和璧焜燿於
上庠遂緘膠其事聞岐陽帥願表獻天子時陳君亦節
度岐隴得而愛之因有其寶由是無人知者(出宣室志)
火玉
會昌元年扶餘國貢三寳曰火玉曰澄明酒及風松石
火玉色赤長半寸上尖下圓光照數十步積之可以燃
鼎置之室内冬則不復思挾纊宫人常用澄明酒亦異
方所貢也色紫如膏飲之令人骨香風松石方一丈瑩
澈如玉其中有樹形若古松偃蓋颯颯焉而凉飈生於
其間至盛夏上令置於殿内稍秋氣颼颼即令徹去(出宣)
(室志)
馬腦櫃
武宗好神仙術遂起望仙臺以崇朝禮更修隆真室舂
百寶屑以塗地瑤楹金栱銀檻玉砌晶熒炫燿看之不
足内設玳瑁之帳火齊之床焚龍光之香薦無憂之酒
此皆他國所獻也帝每齋戒沐浴召道士趙歸眞以下
用探希夷之理由是室内生靈芝二株皆如紅玉更遇
渤海貢馬腦櫃方三尺深色如茜所作工巧無以為比
帝用貯神仙之書置之帳側紫瑰盆量容半斛内外通
瑩其色純紫厚可一寸舉之則若鴻毛帝嘉其光潔遂
處於仙室以和藥餌後王才人擲玉環悞缺其半菽上
猶歎息久之(出杜陽編)
岑氏
臨川人岑氏嘗遊山谿水中見二白石大如蓮實自相
馳逐捕而獲之歸置巾箱中其夕夢二白衣美女自言
姊妹來侍左右既寤蓋知二石之異也恒結於衣帶中
後至豫章有波斯胡人邀而問之君有寳乎曰然即出
二石示之胡人求以三萬為市岑雖寶之而無用得錢
喜即以與之以錢為生資遂致殷贍而恨不能問其石
與其所用云耳(出稽神錄)
太平廣記卷四百四
