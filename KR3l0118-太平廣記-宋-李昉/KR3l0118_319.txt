太平廣記卷三百一十九宋李昉等編
鬼四
張子長桓道愍周臨賀
胡茂迴阮瞻臨湘令
顧氏江州錄事陳素
胡章蘇韶夏侯愷
劉也王戎王仲文
張子長
晉時武都太守李仲文在郡喪女年十八權假葬郡城
北有張世之代爲郡世之男字子長年二十侍從在廨
中夢一女年可十七八顔色不常自言前府君女不幸
早亡會今當更生心相愛樂故来相見就如此五六夕
忽然晝見衣服薰香殊絶遂爲夫妻寢息衣皆有汙如
處女焉後仲文遣婢視女墓因過世之婦相問入廨中
見此女一隻履在子長牀下取之啼泣呼言發冢持履
歸以示仲文仲文驚愕遣問世之君兒何由得亡女履
耶世之呼問兒具陳本末李張並謂可怪發棺視之女
體已生肉顔姿如故惟右脚有履子長夢女曰我比得
生今爲所發自爾之後遂死肉爛不得生矣萬恨之心
當復何言泣涕而别(出法苑珠林)
桓道愍
晉桓道愍譙人也隆安四年喪婦内顧甚篤纏痛無已
其年夜始寢視屏風復見一人手擎起秉燭照屏風外
乃其婦也形貌粧飾具如生道愍了不畏懼遂引共臥
言語往還陳敘存亡道愍曰卿亡来初無音影今夕那
得忽還答曰欲還何極人神道殊各有司屬自由自任
耳新婦生時差無餘罪止恒疑君憐愛婢使以此妬忌
之心受報地獄始獲免脫今當受生爲人故来與君别
也道愍曰當生何處可得尋之不答曰但知當生不測
何處一爲世人無容復知宿命何由相尋求耶至曉辭
去涕泗而别道愍送至步廊下而歸已而方大怖懼恍
惚積時(出法苑珠林)
周臨賀
晉義興人姓周永和年中出郭乘馬從兩人行未至村
日暮道邊有一新小草屋見一女子出門望年可十六
七姿容端正衣服鮮潔見周過謂曰日已暮前村尚遠
臨賀詎得至周便求寄宿此女爲然火作食向一更聞
外有小兒喚阿香聲女應曰諾尋云官喚汝推雷車女
乃辭行云今有事當去夜遂大雷雨向曉女還周既上
馬看昨所宿處止見一新冢冢口有馬尿及餘草周甚
驚惋至後五年果作臨賀太守(出法苑珠林)
胡茂迴
晉淮南胡茂迴能見鬼雖不喜見而不可止後行至揚
州還歴陽城東有神祠正值民將巫祝祀之至須臾有
羣鬼相叱曰上官来各奔走出祠去茂迴顧見二沙門
来入祠中諸鬼兩兩三三相抱持在祠邊草中望見沙
門皆有怖懼須臾沙門去後諸鬼皆還祠中茂迴於是
精誠奉佛(出法苑珠林)
阮瞻
阮瞻素秉無鬼論有一鬼通姓名作客詣之寒温談諸
名理客甚有才情末及鬼神事反覆甚苦客遂屈之仍
作色曰鬼神古今聖賢所共傳君何獨言無即變爲異
形須臾便滅阮嘿然意色大惡年餘病死(出幽明錄)
臨湘令
隆安初陳郡殷氏爲臨湘令縣中一鬼長三丈餘跂上
屋猶垂脚至地殷入便来命之每搖屏風動窗戶病轉
甚其弟觀亦見恒拔刀在側與言争鬼語云勿罵我當
打汝口破鬼忽隱形打口流血後遂口偏成殘廢人(出幽)
(明錄)
顧氏
吳中人姓顧往田舍晝行去舍十餘里但聞西北隱隱
因舉首見四五百人皆赤衣長二丈倏忽而至三重圍
之顧氣奄奄不通輾轉不得旦至晡圍不解口不得語
心呼北斗又食頃鬼相謂曰彼正心在神可捨去豁如
霧除顧歸舍疲極臥其夕戶前一處火甚盛而不燃鬼
紛紜相就或往或来呼顧談或入去其被或上頭而輕
於鴻毛開晨失(出幽明錄)
江州錄事
晉桓豹奴爲江州時有甘錄事者家在臨川郡治下兒
年十三遇病死埋著家東羣冢之間旬日忽聞東路有
打鼓倡樂聲可百許人徑到甘家問錄事在否故来相
詣賢子亦在此止聞人聲亦不見其形也乃出數甖酒
與之俄頃失去兩甖皆空始聞有鼓聲臨川太守謂是
人戲必来詣已既而寂爾不到聞甘說之大驚(出幽明錄)
陳素
晉昇平元年剡縣陳素家富娶婦十年無兒夫欲娶妾
婦禱祠神明忽然有身鄰家小人婦亦同有因貨鄰婦
云我生若男天願也若是女汝是男者當交易之便共
將許鄰人生男此婦後三日生女便交取之素忻喜養
至十三當祠祀家有老婢素見鬼云見府君家先人来
至門首便住但見一羣小人来座所食噉此祭父甚疑
怪便迎見鬼人至祠時轉令看言語皆同素便入問婦
婦懼且說言此事還男本家喚女歸(出幽明錄)
胡章
剡縣胡章與上虞管雙喜好干戈雙死後章夢見之躍
刃戲其前覺甚不樂明日以符帖壁章欲近行已汎舟
理檝忽見雙来攀留之云夫人相知情貫千載昨夜就
卿戲值眠吾即去今何故以符相厭大丈夫不體天下
之理我畏符乎(出稽神錄)
蘇韶
蘇韶字孝先安平人也仕至中牟令卒韶伯父承爲南
中郎軍司而亡諸子迎喪還到襄城第九子節夜夢見
鹵簿行列甚肅見韶使呼節曰卿犯鹵簿罪應髠刑節
俛受剃驚覺摸頭即得斷髮明暮與人共寢夢見韶曰
卿髠頭未竟即復剃如前夕其日暮自備甚謹明燈火
設符刻復夢見韶髠之如前夕者五節素美髮五夜而
盡間六七日不復夢見後節在車上晝日韶自外入乘
馬著黑介幘黃練單衣白襪幽履憑節車轅節謂其兄
弟曰中牟在此兄弟皆愕視無所見問韶君何由来韶
曰吾欲改葬即求去曰吾當更来出門不見數日又来
兄弟遂與韶坐節曰若必改葬别自敕兒韶曰吾將爲
書節授筆韶不肯曰死者書與生者異爲節作其字像
胡書也乃笑即喚節爲書曰古昔魏武侯浮於西河而
下中流顧謂吳起曰美哉河山之固此魏國之寶也吾
性愛好京洛每往来出入瞻視邙上樂哉萬世之墓也
北背孟津洋洋之河南望天邑濟濟之盛此志雖未言
銘之於心矣不圖奄忽所懷未果前志卜日便速改葬
在軍司墓次買數畝地便足矣節與韶語徒見其口動
亮氣高聲終不爲旁人所聞延韶入室設坐祀之不肯
坐又無所饗謂韶曰中牟平生好酒魚可少飲韶手執
杯飲盡曰佳酒也節視杯空既去杯酒乃如故前後三
十飲来兄弟狎翫節問所疑韶因言天上及地下事亦
不能悉知也顔淵卜商今見在爲修文郎修文郎凡有
八人鬼之聖者今項梁成賢者吳季子節問死何如生
韶曰無異但死者虚生者實此其異也節曰死者何不
歸屍體韶曰譬如斷卿一臂以投地就剝削之於卿有
患不死之去屍骸如此也節曰厚葬以墳壟死者樂此
不韶曰無在也節曰若無在何故改葬韶曰今我誠無
所在但欲述生時意耳弟曰兒尚小嫂少門戶坎軻君
顧念不韶曰我無復情耳節曰有夀命不韶曰各有節
曰節等夀命君知之不曰知語卿也節曰今年大疫病
何韶曰劉孔才爲太山公欲反擅取人以爲徒衆北帝
知孔才如此今已誅滅矣節曰前夢君剪髮君之鹵簿
導誰也韶曰濟南王也卿當死吾念護卿故以刑論卿
節曰能益生人不韶曰死者時自發意念生則吾所益
卿也若此自無情而生人祭祀以求福無益也節曰前
夢見君豈實相見不韶曰夫生者夢見亡者亡者見之
也節曰生時仇怨復能害之不韶曰鬼重殺不得自從
節下車韶大笑節短云似趙麟舒趙麟舒短小是韶婦
兄弟也韶欲去節留之閉門下鎖鑰韶爲之少住韶去
節見門故閉韶已去矣韶與節别曰吾今見爲修文郎
守職不得来也節執手手軟弱捉覺之乃别自是遂絶
(出王隱晉書)
夏侯愷
夏侯愷字萬仁病亡愷家宗人兒狗奴素見鬼見愷數
歸欲取馬及其弟阮公將去阮逃狗奴家解喻及冬得
止愷長子統向其家說昨夢人見縛與力大争爾乃得
解語訖閤門忽有光明如晝見愷著平上幘單衣入坐
如生平坐西壁大牀悲笑如生時聲訖便切齒作聲言
人易我門戶誣統藏人袒衫見縛賴我遣人救之得解
將數十人大者在外小行隨愷阮牽牀離壁愷見語阮
何取牀又說家無主不成居阮答何不娶妻愷曰卿與
共居爾許年而作此語也諸鬼中當有一人達阮問誰
愷曰兒輩意不足悅也呼見孫兒云少者氣弱勿令近
我又說大女有相勿輒嫁之愷問阮欲見亡女可呼之
阮曰女亡已久不願見也愷曰數欲見父而禁限未得
見又說我本未應死尚有九年官記室缺總召十人不
職書不中皆得出我書中遂逼留補缺(出王隱晉書)
劉他
劉他在夏口居忽有一鬼来住劉家初因闇髣髴見形
如人著白布袴自爾後數日一来不復隱形便不去喜
偷食不以爲患然且難之初不敢呵罵吉翼子者強梁
不信鬼至劉家謂主人卿家鬼何在喚来今爲卿罵之
即聞屋梁作聲時大有客共仰視便紛紜擲一物下正
著翼子面視之乃主人家婦女䙝衣惡猶著焉衆共大
笑爲樂吉大慙洗面而去有人語劉此鬼偷食乃食盡
必有形之物可以毒藥中之劉即於他家煮野葛取二
升汁密齎還向夜令作糜著於几上以盆覆之後聞鬼
外来發盆取糜既吃擲破甌出去須臾聞在屋頭吐瞋
怒非常便棒打窗戶劉先已防備與鬭亦不敢入戶至
四更中然後遂絶(出續搜神記)
王戎
安豐侯王戎嘗赴人家殯歛主人治棺未竟者悉在廳
事上安豐車中臥忽見空中有一異物如鳥熟視轉大
漸近見一乘赤馬車一人在中著幘赤衣手持一斧至
地下車徑入王車中迴几容之謂王曰君神明清照物
無隱情亦有身故来相從然當贈君一言凡人家殯歛
葬送苟非至親不可急往良不獲已可乘青牛令髯奴
御之及乘白馬則可禳之謂戎君當致位三公語良久
主人内棺當殯衆客悉入此鬼亦入既入戶鬼便持斧
行棺牆上有一親趣棺欲與亡人訣鬼便以斧正打其
額即倒地左右扶出鬼於棺上視戎而笑衆悉見鬼亦
持斧而出(出續搜神記)
王仲文
王仲文爲河南郡主簿居緱氏縣北得休應歸道經水
澤見後有一白狗仲文甚愛之欲便取忽變如人長六
尺狀似方相目赤如火磋齒嚼舌甚有憎惡欲擊之或
却或欲上車仲文大怖便使奴打不能奈何因下車佐
奴共又打亦不禁並力盡不能復打於是捨走告人家
合十餘人持刀捉火自来視之便不知所在月餘日仲
文忽復見之與奴並走未到人家伏地俱死(出續搜神記)
太平廣記卷三百一十九
