太平廣記卷二百六十九
酷暴三
胡元禮誣劉如璿惡黨
宋昱韋儇蕭穎士李希烈
盧把襄樣節度史牟
李紳胡淛韋公幹
趙思綰安道進
胡元禮
唐胡元禮定城人也進士擢第累授洛陽尉則天朝右
臺員外監察尋即眞加朝請大夫丁憂免起復尋檢校
秋官即中累遷司刑少卿滑州刺史廣州都督性殘忍
深刻不可以情祈時李日知任司刑丞每按獄務從寬
元禮屢折之日知終不易嘗出一死囚元禮欲判殺之
與日知往復至于再三元禮怒命府吏謂曰元禮不離
刑曹此囚無活法日知命報曰日知不離刑曹此囚無
死法竟以兩狀申日知果直時人忌元禮之苛刻嘗于
宣仁門外爲冤家羅辱于泥中幸金吾救助敕榜仇者
百臺中罰元禮五千以其辱臺也(出御史臺記)
誣劉如璿惡黨
劉如璿事親以孝聞解褐唐昌尉累遷乾封尉爲侍御
史轉吏部員外則天朝自夏官郎中左授都城令轉南
鄭令遷司僕司農少卿秋官侍郎時來俊臣黨人與司
刑府史姓樊者不協誣以反誅之其子訟冤于朝堂無
敢理者乃援刀自刳其腹朝士莫不目而悚惕璿不覺
唧唧而淚下俊臣奏云黨惡下詔獄璿訴曰年老因遇
風而淚下俊臣劾之曰目下涓涓之淚乍可因風口稱
唧唧之聲如何取雪處以絞刑則天特流于瀼州子景
憲訟冤得徵還復秋官侍郎辭疾授兗州都督好著述
文集四十卷行於代俊臣但苛虐無文其劾乃鄭愔之
詞也(出御史臺記)
宋昱韋儇
李林甫是姜皎外甥楊國忠是張易之外甥楊國忠爲
劒南召募使遠赴瀘南糧少路險韋先回者其劒南行
人每歲令宋昱韋儇爲御史迫促郡縣徵之人知必死
郡縣無以應命乃設詭計詐令僧設齋或于要路轉變
其衆中有單貧者即縛之置密室中授以絮衣連枷作
隊急逓赴役(出譚賓錄)
蕭穎士
蕭穎士性異常嚴酷昔有一僕事之十餘載穎士每一
箠楚百餘不堪其苦人或激之擇木其僕曰我非不能
他從遲留者乃愛其才耳(出摭言)
李希烈
建中中李希烈攻汴州城未陷驅百姓婦女及輜重
以實壕塹謂之濕梢(出傳載)
盧杞
殿中侍御史鄭詹與張鎰厚善每伺盧杞晝寢輙詣鎰
把知之他日把假寐佯熟伺詹果來知與鎰偶語把遽
至鎰閣中詹趨避杞遂言密事鎰曰殿中鄭侍御在此
杞佯愕曰向者所言非他人所宜聞也後深劾詹之罪
以排嚴郢三司使方按二人獄猶未具而把已奏殺詹
黜郢中外側目(出談賓錄)
襄樣節度
襄陽人善爲漆器天下取法謂之襄樣及于司空爲帥
多暴鄭元鎮河中亦暴遠近呼爲襄樣節度(出國史補)
史牟
史牟𣙜鹽於解縣初變𣙜法以中朝廷有外甥十餘歲
從牟檢畦拾鹽一顆以歸牟知立杖殺之其姊哭而出
救已不及矣(出國史補)
李紳
李紳以舊宰相鎮一方恣威權凡戮有罪猶待秋分永
寧吳尉弟湘無辜盛夏被殺崔元藻銜德裕斥巳即翻
其辭因言御史覆獄還皆對天子别白是非權軋天子
使不得對詔獄不付有司但用紳奏而寘湘死是時德
裕已失權李宗閔故黨令狐綯崔鉉白敏中皆當路因
是逞憾以利誘動元藻等使三司結紳杖鉞作藩虐殺
良平凖神龍詔書酷吏殁者官爵皆奪子孫不得進宦
紳雖亡請從春秋戮死者之詔削紳三官子孫不得仕
貶德裕等擢汝納左拾遺元藻武功令始紳以文藝節
操見用然所至務爲威烈或陷暴刻故卒坐湘冤云(闕)
胡淛
潘之南七十里至辦州爲陵水郡辦之守曰胡淛故淮
西吳少誠之卒䲭張荒陬多法河朔叛將所爲且好蹴
鞠南方馬痺小不善馳騁淛每召將吏鞠且患馬之不
習便更命夷民十餘輩肩輿淛輦揮杖肩者且走且擊
旋環如風稍怠淛即以策叩其背亟(紀力反)鞭亟走用爲
笑樂嘻淛一叛卒耳彼雖夷獠天子之民也天意豈使
可封者受毒痛於可誅者乎淛之不道彈人刳孕斯近
之矣豈命吏者以遠人爲芻狗耶何其用斯人也毒虐
一方之民哉後一歲淛以罪聞詔流於九眞自辦五十
里至羅州爲招義郡郡旁海海有煮海場三然郡民盜
煮亦不能禁郡多蜜潔白如雪(出投荒雜錄)
韋公幹
崖州東南四十里至瓊山郡太守統兵五百人兼儋崖
振萬安五郡招討使凡五郡租賦一供於招討使四郡
之隸於瓊瓊隸廣海中五州歲賦廉使不得有一緡悉
以給瓊軍用軍食仍仰給於北海諸郡每廣州易帥仍
賜錢五十萬以犒飫瓊守雖海渚歲得金錢南邊經略
使不能及郡守韋公幹者貪而且酷掠良家子為臧獲
如驅犬豕有女奴四百人執業者大半有織花縑文紗
者有伸角爲器者有鎔鍜金銀者有攻珍木爲什具者
其家如市日考月課唯恐不程公幹前爲愛州刺史境
有馬援銅柱公幹摧鎔貨與賈胡土人不知伏波所鑄
且謂神物哭曰使君果壞是吾屬爲海神所殺矣公幹
不聽百姓奔訴於都護韓約約遺書責辱之乃止既牧
瓊多烏文呿&KR0008;皆竒木也公幹驅木工㳂海採伐至有
不中程以斤自刃者前一歲公幹以韓約壻受代命二
大舟一實烏文器雜以銀一實呿陁器雜以金浮海東
去且令徤卒護行將抵廣木既堅密金且重未數百里
二舟俱覆不知幾萬萬也書曰貨悖而入亦悖而出公幹
不道殘人以得貨竭夷獠之膏血以自厚徒穢其名曾
不得少有其利隂禍隂匿苟脱人誅將鬼得誅也(出投荒雜)
(錄)
趙思綰
賊臣趙思綰自倡亂至敗凡食人肝六十六無非面剖
而膾之至食欲盡猶宛轉呌呼而戮者人亦一二萬嗟
乎倘非名帥仗皇威而勦之則孰能剪滅黔黎之猰㺄
(出玉堂閒話)
安道進
有安道進者即故雲州帥重霸季弟河東人也性凶險
莊宗潜龍時爲小挍常佩劍列於翊衛忽一日拔而玩
之謂人曰此劍也可以刜鐘切玉孰敢當吾鋒鋩旁有
一人曰此又是何利器妄此誇譚假使吾引頸承之安
能快斷乎道進曰眞能引頸乎此人以爲戲言乃引頸
而前遂一揮而斷旁人皆驚散道進㩦劍日夜南馳投
于梁主梁主壯之俾隸淮之鎮戍有掌庾吏進謂曰古
人謂洞其七札爲能吾之銛鏃可徹其十札矣爾輩安
知之吏輕之曰使我開襟俟之能徹吾腹乎安曰試敢
開襟否吏即開其襟道進一發而殪之利鏃逕過植于
墻上安蓄一犬一婢遂挈而南奔晝則從于蘆荻中夜
則望星斗而竄又時看眼中神光光多處爲利方光少
處爲不利既能服氣遂絶粒經時抵江湖間左挈婢右
㩦犬而輒浮渡殊無所損淮帥得之擢爲裨將賜與甚
豐時兄重霸事蜀亦爲列校聞弟在吳乃告王蜀主王
嘉其意發一介以請之迨至蜀亦爲主將後領兵戍于
天水營長道縣重霸爲招討馬步使駐于秦亭縣民有
愛子託之于安命之曰廳子道進適往戸外廳子偶經
行於寢之前安疑之大怒遂腰斬而投于井其家號訴
於霸傳送招討使王公至于南梁王公不忍加害表救
活之反憾其元昆又欲害其家族兄家閑小戸防之蜀
破道進東歸明宗補爲諸州馬步軍都指揮使後有過
鞭背卒(出玉堂閒話)
太平廣記卷二百六十九
