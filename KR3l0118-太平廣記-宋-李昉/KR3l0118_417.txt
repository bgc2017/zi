太平廣記卷四百十七
草木十二
花卉怪下
光化寺客僧智𧦬鄧珪
劉皂田布梁生
蘇昌遠
藥怪
上黨人田登孃趙生
菌怪
郭元振宣平坊官人豫章人
花卉怪下
光化寺客
兖州徂徕山寺曰光化客有習儒業者堅志棲焉夏日
凉天因閱壁畫于廊序忽逢白衣美女年十五六&KR1086;貌
絶異客詢其来笑而應曰家在山前客心知山前無是女
子亦未疑妖但心以殊尤貪其觀視且挑且悦因誘致
于室交歡結義情欵甚密白衣曰幸不以村野見鄙誓
當永奉恩顧然今晚須去復来則可以不别矣客因留
連百端徧盡而終不可素寳白玉指環因以遺之曰幸
視此可以速還因送行白衣曰恐家人迎接願且回去
客即上寺門樓隱身目送白衣行計百步許奄然不見
客乃識其滅處徑尋究寺前舒平數里纖木細草毫髮
無隱履歴詳熟曾無蹤跡暮將回草中見百合苖一枝
白花絶偉客因斸之根本如拱瑰異不𩔖常者及歸乃
啟其重付百疊既盡白玉指環宛在其内乃驚歎每恨
恍惚成病一旬而斃(出集異記)
僧智𧦬
上元中蜀郡有僧智𧦬在寳相寺持經夜久忽有飛蟲
五六大如蠅金色迭飛赴燈熖或蹲于燈花上鼓翅與
火一色久乃滅于熖中如此數夕童子擊墮其一乃董
陸花也亦無形狀自是不復見(出酉陽雜俎)
鄧珪
晉陽西有童子寺在郊牧之外貞元中有鄧珪者寓居
于寺是歲秋與朋友數軰會宿既闔扉後忽見一手自
牖間入其手色黃而瘦甚衆視之俱慄然獨珪無所懼
反開其牖聞有唫嘯之聲珪不之怪訊之曰汝為誰對
曰吾隱居山谷有年矣今夕縱風月之遊聞先生在此
故来奉謁誠不當列先生之席願得坐牖下聽先生與
客談足矣珪許之既坐與諸客談笑極歡久之告去將
行謂珪曰明夕當再来願先生勿見擯既去珪與諸客
議曰此必鬼也不窮其跡且將為患矣于是緝絲為緡
數百尋候其再来系之明夕果来又以手出于牖間珪
即以緡系其臂牢不可解聞牖外問何罪而見縛其議
安在得無悔邪遂引緡而去至明日珪與諸客俱窮其
跡至寺北百餘步有蒲桃一株甚蕃茂而緡系其枝有
葉𩔖人手果牖間所見者遂命掘其根而焚之(出宣室志)
劉皂
靈石縣南嘗夜中妖怪由是里中人無敢夜經其地者
大初年董叔經為西河守時有彭城劉皂假孝義尉皂
頃嘗以書忤董叔怒甚遂棄職入汾水關夜至靈石南
逢一人立于路旁其狀絶異皂馬驚而墜久之乃起其
路旁立者即解皂衣袍而自衣之皂以為劫不敢拒既
而西走近十餘里至逆旅因言其事逆旅人曰邑南夜
中有妖怪固非賊爾明日有自縣南来者謂皂曰縣南
野中有蓬蔓狀𩔖人披一青袍不亦異乎皂往視之果
已之袍也里中人始悟為妖者乃蓬蔓耳由是盡焚其
妖遂絶(出宣室志)
田布
唐田布田悦之子也元和中嘗過蔡北路側有草如蒿
莖大如指其端聚葉若鷦鷯巢在葦折視之葉中有小
鼠數十纔若皂莢子目猶未開啾啾有聲(出酉陽雜俎)
梁生
唐興平之西有梁生别墅其後園有梨𣗳十餘株大和
四年冬十一月初雪霽其梨忽有花發芳而且茂梁生
甚竒之以為吉兆有韋氏謂梁生曰夫木以春而榮冬而
瘁固其常矣今反是焉可謂之吉兆乎生聞之不悦後
月餘梁生父卒(出宣室志)
蘇昌遠
中和中有士人蘇昌遠居蘇州屬邑有小莊去官道十
里吴中水鄉率多荷芰忽一日見一女郎素衣紅臉容
質艷麗閱其色恍若神仙中人自是與之相狎以莊為
幽會之所蘇生惑之既甚嘗以玉環贈之結系殷勤或
一日見檻前白蓮花開敷殊異俯而玩之見花房中有
物細視乃所贈玉環也因折之其妖遂絶(出北夢瑣言)
藥怪
上黨人
隋文帝時上黨有人宅後每夜有人呼聲求之不見去
宅一里但見一人參枝掘之入地五尺如人體狀掘去
之後呼聲遂絶時晉王廣隂有奪宗之計謟事權要上
君也黨與也言朋黨比而譖太子竟見廢隋室因此而
亂(闕)
田登孃
陜州西北白徑嶺上邏村村之田氏嘗穿井得一根大
如臂節中粗皮若茯苓香氣似木其家奉釋有𧰼設數
十遂寘于像前田氏女名登孃十六七有容質其父常
令供香火焉經歲餘女嘗日見一少年出入佛堂中白
衣躡屐女遂私之精神舉止有異于常矣其物根每歲
至春萌芽其女有妊乃具白于母母疑其怪嘗有衲僧
過門其家因留之供養僧將入佛宇輙為物拒之一日
女隨母他出僧入佛堂門纔啟有一鴿拂僧飛去其夕
女不復見其怪視其根亦成朽蠧女娠纔七月産物三
節其形如像前根也田氏併火焚之其怪亦絶舊說枸
杞茯苓人參术形有異服之獲上夀或不葷血不色慾
遇之必能降真為地仙矣田氏非冀故見怪而去之宜
乎(出酉陽雜俎)
趙生
天寳中有趙生者其先以文學顯生兄弟數人俱以進
士明經入仕獨生性魯鈍雖讀書然不能分句詳義由
是年壯尚不得為郡貢常與兄弟友生會宴盈座朱綠
相接獨生白衣甚為不樂及酒酣或誚之生益慙且怒
後一日棄其家遁去隱晉陽山葺茅為舍生有書百餘
編笈而至山中晝習夜息雖寒熱切饑食粟襲紵不憚
勞苦而生蒙懵力愈勤而功愈少生愈恚怒終不易其
志後旬餘有翁衣褐来造之因謂生曰吾子居深山中
讀古人書豈有志于禄仕乎雖然學愈久而卒不能分
句詳義何蔽滯之甚邪生謝曰僕不敏自度老且無用
故入深山讀書自悦雖不能達其精微然必欲死于志
業不辱先人又何及于仕禄也翁曰吾子之志甚堅老
夫雖無術能有補于郎君但幸一謁我耳因徵其所止
翁曰吾段氏子家于山西大木之下言訖忽亡所見生
怪之以為妖遂徑往山西尋其跡果有椴𣗳蕃茂生曰
豈非段氏子乎因持插發其下得人參長尺餘甚肖所
遇翁之貌生曰吾聞人參能為怪者可愈疾遂瀹而食
之自是醒然明悟目所覽書盡能窮奥後歲餘以明經
及第歴官數任而卒(出宣室志)
菌怪
郭元振
郭元振嘗山居中夜有人面如盤瞚目出于燈下元振
了無懼色徐染翰題其頰曰久戍人偏老長征馬不肥
元振之警句也題畢唫之其物遂滅久之元振隨樵閒
步見巨木上有白耳大如數斗所題句在焉(出酉陽雜俎)
宣平坊官人
京宣平坊有官人夜歸入曲有賣油者張帽馱桶不避
道導者搏之頭隨而落遂遽入一大宅門官人異之隨
入至一大槐𣗳下遂滅因告其家其家即掘之深數尺
並𣗳枯根下有大蝦蟇如疊挾二筆錔𣗳溜津滿其中
也又有巨白菌如殿門浮漚釘其蓋已落蝦蟇乃驢也
筆錔乃油桶也菌則其人矣里人有買其油者月餘怪
其油好而賤及怪發食者悉病嘔(出酉陽雜俎)
豫章人
豫章人好食蕈有黃姑蕈者尤為美味有民家治舍烹
此蕈以食工人工人有登屋施瓦者下視無人唯釜煮
物以盆覆之俄有小兒裸身繞釜而走倏忽沒于釜中
頃之主人說蕈工獨不食亦不言既暮食蕈者皆卒(出稽)
(神錄)
太平廣記卷四百十七
