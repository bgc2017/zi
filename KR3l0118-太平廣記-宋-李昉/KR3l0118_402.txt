太平廣記卷四百二宋李昉等編
寳三
隋侯燕昭王漢高后
後漢章帝梁武帝火珠
鯨魚目珠池少城珠
青泥珠徑寸珠寳珠
水珠李勉李灌
上清珠守船者嚴生
張文規衛慶鬻餅胡
隋侯
隋侯行見大蛇被傷而治之後銜珠以報其珠徑寸純
白夜有光明如月之照一名隋侯珠一名明月珠(出搜神記)
燕昭王
燕昭王坐握日臺時有黑鳥白頸集王之所銜洞光之
珠圓徑一尺此珠色黑如漆而懸照如雲日百神不能
𨼆其精靈此珠出陰泉之底泉在寒山之北圓水之中
言波瀾常圓轉而流有黑蜯飛翔而來去於五山黃帝
時務成子遊寒山得黑蜯在高崖之上故知驗矣昭王時
其國來獻王取瑶璋水洗其泥沙而歎曰懸日月已來
見黑蜯生珠已八九千迴此蜯千歲一生珠漸輕細昭
王常懷握此珠當盛暑之月體自輕涼號曰銷暑招涼
珠焉(出王子年拾遺記)
漢高后
漢高后時下書求三寸珠仙人朱仲在會稽市販珠乃
獻之賜金百斤魯元公主私以金七百斤從仲求珠復
獻四寸者(出列仙傳)
漢章帝
後漢章帝元和元年明珠出館陶大如李有明耀三年
明月珠出豫章海昏大如雞子圓四寸八分(出列仙傳)
梁武帝
梁大同中驟雨殿前有雜色寶珠梁武有喜色虞寄上
瑞雨頌(出酉陽雜俎)
火珠
貞觀初林邑獻火珠狀如水精云於羅刹國得其人朱
髮黑身獸牙鷹爪(出國史纂異)
鯨魚目
南海有珠即鯨目瞳夜可以鑒謂之夜光凡珠有龍珠
龍所吐也蛇珠蛇所吐也南海俗云蛇珠千枚不及一
玫瑰言蛇珠賤也玫瑰亦珠名越人俗云種千畝木奴
不如一龍珠越俗以珠為上寶生女謂之珠娘生男名
珠兒吳越閒俗說明珠一斛貴如玉者合浦有珠市(出述)
(異記)
珠池
廉州邊海中有洲島島上有大池謂之珠池每年刺史
修貢自監珠戶入池採以充貢賦耆舊傳云太守貪即
珠逸去皆採老蚌剖而取珠池在海上疑其底與海通
又池水極深莫測也珠如豌豆大常珠也如彈丸者亦
時有得徑寸照室之珠但有其說不可遇也又取小蚌
肉貫之以篾曝乾謂之珠母容桂率將脯燒之以薦酒
也肉中有細珠如粱粟乃知珠池之蚌隨其大小悉胎
中有珠矣(出嶺表錄異)
少城珠
蜀石笋街夏中大雨往往得雜色小珠俗謂地當海眼
莫知其故蜀僧惠嶷曰前史說蜀少城飾以金璧珠翠
桓温惡其太侈焚之合在此地今拾得小珠時有孔者
得非是乎(出酉陽雜俎)
青泥珠
則天時西國獻毗婁博義天王下頷骨及辟支佛舌并
青泥珠一枚則天懸額及舌以示百姓額大如胡床舌
青色大如牛舌珠𩔖拇指微青后不知貴以施西明寺
僧布金剛額中後有講席胡人來聽講見珠縱視目不
暫捨如是積十餘日但於珠下諦視而意不在講僧知
其故因問故欲買珠耶胡云必若見賣當致重價僧初
索千貫漸至萬貫胡悉不醻遂定至十萬貫賣之胡得
珠納腿肉中還西國僧尋聞奏則天敕求此胡數日得
之使者問珠所在胡云以吞入腹使者欲刳其腹胡不
得已於腿中取出則天召問貴價市此焉所用之胡云
西國有青泥泊多珠珍寳但苦泥深不可得若以此珠
投泊中泥悉成水其寶可得則天因寳持之至玄宗時
猶在(出廣異記)
徑寸珠
近世有波斯胡人至扶風逆旅見方石在主人門外盤
桓數日主人問其故胡云我欲石擣帛因以錢二千求
買主人得錢甚悦以石與之胡載石出封外剖得徑寸
珠一枚以刀破臂腋藏其内便還本國隨船汎海行十
餘日船忽欲没舟人知是海神求寶乃徧索之無寶與
神因欲溺胡胡懼剖腋取珠舟人呪云若求此珠當有
所領海神便出一手甚大多毛捧珠而去(出廣異記)
寶珠
咸陽岳寺後有周武帝冠其上綴冠珠大如瑞梅歴代
不以為寶天后時有士人過寺見珠戲而取之天大熱
至寺門易衣以底褁珠放金剛脚下因忘收之翼日便
往揚州收債途次陳留宿於旅邸夜聞胡鬭寶攝衣從
而視之因說冠上綴珠諸胡人駭曰久知中國有此寶
方欲往求之士人言已遺之胡等歎恨苦云若能致此
當有金帛相答今往揚州所債幾何士人云五百千諸
胡乃率五百千與之令還取珠士人至金剛脚下珠猶
尚存持還見胡胡等喜抃飲樂十餘日方始求市因問
士人所求幾何士人極口求一千緡胡大笑云何辱此
珠與衆定其價作五萬緡羣胡合錢市之及邀士人同
往海上觀珠之價士人與之偕行東海上大胡以銀鐺
煎醍醐又以金瓶盛珠於醍醐中重煎甫七日有二老
人及徒黨數百人齎持寶物來至胡所求贖故執不與
後數日復持諸寶山積云欲贖珠胡又不與至三十餘
日諸人散去有二龍女潔白端麗投入珠瓶中珠女合
成膏士人問所贖悉何人也胡云此珠是大寶合有二
龍女衛護羣龍惜女故以諸寶來贖我欲求度世寧顧
世閒之富耶因以膏塗足步行水上捨舟而去諸胡各
言共買此珠何為獨專其利卿既往矣我將安歸胡令
以所煎醍醐塗船當得便風還家皆如其言大胡竟不
知所之(出廣異記)
水珠
大安國寺睿宗為相王時舊邸也即尊位乃建道場焉
王嘗施一寶珠令鎮常住庫云直億萬寺僧納之櫃中
殊不為貴也開元十年寺僧造功德開櫃閱寶物將貨
之見函封曰此珠直億萬僧共開之狀如片石赤色夜
則微光光高數寸寺僧議曰此凡物耳何得直億萬也
試賣之於是市中令一僧監賣且試其醻直居數日貴
人或有問者及觀之則曰此凡石耳瓦礫不殊何妄索
直皆嗤笑而去僧亦恥之十日後或有問者知其夜光
或醻價數千價益重矣月餘有西域胡人閱寺求寶見
珠大喜偕頂戴於首胡人貴者也使驛問曰珠價値幾
何僧曰一億萬胡人撫弄遲迴而去明日又至譯謂僧
曰珠價誠直億萬然胡客久今有四千萬求市可乎僧
喜與之謁寺主寺主許諾明日納錢四千萬貫市之而
去仍謂僧曰有虧珠價誠多不貽責也僧問胡從何而
來而此珠復何能也胡人曰吾大食國人也王貞觀初
通好來貢此珠後吾國常念之募有得之者當授相位
求之七八十歲今幸得之此水珠也每軍行休時掘地
二尺埋珠於其中水泉立出可給數千人故軍行常不
乏水亡珠後行軍每苦渴乏僧不信胡人命掘土藏珠
有頃泉湧其色清泠流汎而出僧取飲之方悟靈異胡
人乃持珠去不知所之(出紀聞)
李勉
司徒李勉開元初作尉浚儀秩滿㳂汴將遊廣陵行及
睢陽忽有波斯胡老疾杖策詣勉曰異鄉子抱恙甚殆
思歸江都知公長者願托仁蔭皆異不勞而獲護焉勉
哀之因命登艫仍給饘粥胡人極懷慙愧因曰我本王
貴種也商販於此已逾二十年家有三子計必有求吾
來者不日舟止泗上其人疾亟因屏人告勉曰吾國内
頃亡傳國寶珠募能獲者世家公相吾衒其鑒而貪其
位因是去鄉而來尋近已得之將歸即富貴矣其珠價
當百萬吾懼懷寶越鄉因剖肉而藏焉不幸遇疾今將
死矣感公恩義敬以相奉即抽刀決股珠出而絶勉遂
資其衣衾瘞於淮上掩坎之際因密以珠含之而去即
抵維揚寓目旗亭忽與羣胡左右依隨因得言語相接
傍有胡雛質貌肖逝者勉即詢訪果與逝者所叙契會
勉即究問事迹乃亡胡之子告瘞其所胡雛號泣發墓
取而去(出集異記)
李灌
李灌者不知何許人性孤静常次洪州建昌縣倚舟於
岸岸有小蓬室下有一病波斯灌憫其將盡以湯粥給
之數日而卒臨絶指所卧黑氊曰中有一珠可徑寸將
醻其惠及死氊有微光溢耀灌取視得珠買棺葬之密
以珠内胡口中植木誌墓其後十年復過舊邑時楊平
為觀察使有外國符牒以胡人死於建昌逆旅其粥食
之家皆被梏訊經年灌因問其罪囚具言本末灌告縣
寮偕往郭墦伐樹樹已合拱矣發棺視死胡貌如生乃
於口中探得一珠還之其夕棹舟而去不知所往(出獨異志)
又尚書故實載兵部員外郎李約葬一商胡得珠以含
之與此二事略同
上清珠
肅宗為兒時常為玄宗所器每坐於前熟視其貌謂武
惠妃曰此兒甚有異相他日亦吾家一有福天子因命
取上清玉珠以絳紗裹之繫於頸是開元中罽賓國所
貢光明潔白可照一室視之則仙人玉女雲鶴絳節之
形搖動於其中及即位寶庫中往往有神光異日掌庫
者具以事告帝曰豈非上清珠耶遂令出之絳紗猶在
因流泣遍示近臣曰此我為兒時明皇所賜也遂令貯
之以翠玉函置之於卧内四方忽有水旱兵革之災則
虔懇祝之無不應驗也(出酉陽雜俎)
守船者
蘇州華亭縣有陸四官廟元和初有鹽船數十隻於廟
前守船者夜中雨過忽見廟前光明如火乃窺之見一
物長數丈大如屋梁口弄一團火或吞之船者不知何
物乃以竹篙遙擲之此物驚入草光遺在地前視之乃
一珠徑寸光耀射目此人得之恐光明為人所見以衣
裹之光透出因思寶物怕穢乃脱䙝衣裹之光遂不出
後無人知者至揚州胡店賣之獲數千緡問胡曰此何
珠也胡人不告而去(出原化錄)
嚴生
馮翊嚴生者家於漢南嘗遊峴山得一物其狀若彈丸
色黑而大有光視之潔徹若輕冰焉生持以示於人或
曰珠也生因以彈珠名之常置於箱中其後生遊長安
乃於春明門逢一胡人叩馬而言衣槖中有奇寶願求
得一見生即以彈珠示之胡人捧之而喜曰此天下之
奇貨也願以三十萬為價曰此寶安所用而君厚其價
如是哉胡人曰我西國人此乃吾國之至寶國人謂之
清水珠若置於濁水泠然洞徹矣自亡此寶且三歲吾
國之井泉盡濁國人俱病故此越海踰山來中夏以求
之今果得於子矣胡人即命注濁水於缶以珠投之俄
而其水澹然清瑩纖毫可辨生於是以珠與胡獲其價
而去(出宣室志)
張文&KR1169;
張文&KR1169;牧弘農日捕獲伐墓盜十餘輩中有一人請問
言事公因屏吏獨問對曰某願以他事贖死盧氏縣南
山堯女塜近亦曾聞人開發獲一大珠并玉盌人亦不
能計其直餘寶器極多世莫之識也公因遣吏按驗即
塜果有開處旋獲其盜考訊與前言無異及牽引其徒
稱皆在商州冶務中時商牧名卿也州移牒公致書皆
怒而不遣竊知者云珠玉之器皆入京師貴人家矣後
自京東出過盧氏復問邑中具如所說(出尚書故實)
衛慶
衛慶者汝墳編戶也其居在温泉家世游惰至慶乃服
田嘗戴月耕於村南古項城之下倦憩荒陌忽見白光
熖熖起於隴畝中若流星慶掩而得之遂藏諸懷曉歸
視之乃大珠也其徑寸五分瑩無纖翳乃裹以縑嚢緘
以漆匣曾示博物者曰此合浦之寶也得蓄之縱未貴
而當富矣慶愈寶之常置於卧内自是家産日滋飯牛
四百蹄墾田二千畝其餘絲枲他物稱是十年間鬱為
富家翁至乾符末慶忽疾雖醫巫並進莫有徵者踰月
病且亟忽聞枕前鏗然有聲慶心動使開匣珠有璺若
縷色如墨矣數日而卒珠亦亡去自是家日削子復不
肖貨鬻以供蒲酒之費未釋服室已如懸磬矣(出三水小牘)
鬻餅胡
有舉人在京城隣居有鬻餅胡無妻數年胡忽然病生
存問之遺以湯藥既而不愈臨死告曰某在本國時大
富因亂遂逃至此本與一鄉人約來相取故久於此不
能别適遇君哀念無以奉答其左臂中有珠寶惜多年
今死無用矣特此奉贈死後乞為殯瘞郎君得此亦無
用處今人亦無别者但知市肆之間有西國胡客至者
即以問之當大得價生許之既死破其左臂果得一珠
大如彈丸不甚光澤生為營葬訖將出市無人問者已
經三歲忽聞新有胡客到城因以珠市之胡見大驚曰
郎君何得此寶珠此非近所有請問得處生因說之胡
乃泣曰此是某鄉人也本約同問此物來時海上遇風
流轉數國故愆五六年到此方欲追尋不意已死遂求
買之生見珠不甚珍但索五十萬耳胡依價醻之生詰
其所用之處胡云漢人得法取珠於海上以油一石煎
二㪷其則削以身入海不濡龍神所畏可以取寳一六
度也(出原化記)
太平廣記卷四百二
