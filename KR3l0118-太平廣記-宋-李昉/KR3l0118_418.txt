太平廣記卷四百十八
龍一
蒼龍曹鳳張魯女
江陵姥甘宗南鄩國
龍場五色石震澤洞
梁武后劉甲宋雲
蔡玉李靖
蒼龍
孔子當生之夜二蒼龍亘天而下来附徵在之房因而生
夫子有二神女擎香露空中而来以沐浴徵在(出王子年拾遺)
曹鳳
後漢建武中曹鳳字仲理為北地太守政化尤異黃龍
見于九里谷高岡亭角長二丈大十圍稍至十餘丈天
子嘉之賜帛百匹加秩中二千石(出水經注)
張魯女
張魯之女曾浣衣于山下有白霧濛身因而孕焉恥之
自裁將死謂其婢曰我死後可破腹視之婢如其言得
龍子一雙遂送于漢水既而女殯于山後數有龍至其
墓前成蹊(出道家雜記)
江陵姥
江陵趙姥以沽酒為業義熙中居室内忽地隆起姥察
為異朝夕以酒酹之嘗見一物出頭似驢而地初無孔
穴及姥死家人聞土下有聲如哭後人掘地見一異物
蠢然不測大小須臾失之俗謂之土龍(出渚宫舊事)
甘宗
秦使者甘宗所奏西域事云外國方士能神咒者臨川
禹步吹氣龍即浮出初出乃長數十丈方士吹之一吹
則龍輙一縮至長數寸乃取置壺中以少水養之外國
常苦旱災于是方士聞有旱處便賫龍往出賣之一龍
直金數十觔舉國會歛以顧之直畢乃發壺出龍置淵
中復禹步吹之長數十丈須臾雨四集矣(出抱朴子)
南鄩國
南鄩國有洞穴隂源其下通地脉中有毛龍毛魚時蜕
骨于曠澤之中魚龍同穴而處其國獻毛龍一于殷殷
置豢龍之官至夏代不絶因以命族至禹導川及四海
會同乃放于洛汭(出拾遺錄)
龍場
王子年拾遺曰方丈山東有龍場地方千里龍皮骨如
山阜布散百餘頃述異記晉寧縣有龍葬洲父老云龍
蜕骨于此洲其水今猶多龍骨按山阜岡岫能興雲雨
者皆有龍骨或深或淺多在土中齒角尾足宛然皆具
大者數十丈或盈十圍小者纔一二尺或三四寸體皆
具焉嘗因採取見之論衡云蟬生于腹中開背而出必
因雨而蜕蛇之蜕皮亦然近蒲洲人家拆草屋于棟上
得龍骨長一丈許宛然皆具(出感應經)
五色石
天目山人全文猛于新豐後湖觀音寺西岸獲一五色
石大如斗文彩盤蹙如有夜光文猛以為神異抱獻之
梁武梁武喜命置于太極殿側將年餘石忽光照廊廡
有聲如雷帝以為不祥召杰公示之對曰此上界化生
龍之石也非人間物若以洛水赤礪石和酒合藥煮之
百餘沸柔輭可食琢以為飲食之器令人延夀福德之
人所應受用有聲者龍欲取之帝令馳取赤石如其法
命工琢之以為甌各容五斗之半以盛御膳香美殊常
以其餘屑置于舊處忽有赤龍揚鬚鼓鬣掉尾入殿擁
石騰躍而去帝遣推驗乃是普通二年始平郡石鼓村
鬭龍所競之石其甌遭侯景之亂不知所之(出梁四公記)
震澤洞
震澤中洞庭山南有洞穴深百餘尺有長城乃仰公馳
誤墮洞中旁行升降五十餘里至一龍宫周圍四五里
下有青泥至膝有宫室門闕龍以氣闢水霏如輕霧晝
夜光明遇守門小蛟龍張鱗奮爪拒之不得入公馳在
洞百有餘日食青泥味若粳米忽彷彿識得歸路尋出
之為吴郡守時乃具事聞梁武帝帝問杰公公曰此洞
穴有四枝一通洞庭湖西岸一通蜀道青衣浦北岸一
通羅浮兩山間穴谿一通枯桑島東岸蓋東海龍王第
七女掌龍王珠藏小龍千數衞護此珠龍畏蠟愛美玉
及空青而嗜燕若遣使信可得寳珠帝聞大嘉乃詔有
能使者厚賞之有會稽郡鄮縣白水鄉即庾毗羅請行
杰公曰汝五世祖燒殺鄮縣東海潭之龍百餘頭還為
龍所害汝龍門之仇也可行乎毗羅伏實乃止于是合
浦郡洛黎縣甌越羅子春兄弟二人上書自言家代於
陵水羅水龍為婚遠祖矜能化惡龍晉簡文帝以臣祖
和化毒龍今龍化縣即是臣祖住宅也象郡石龍剛猛
難化臣祖化之化石龍縣是也東海南天台湘川彭蠡
銅鼓石頭等諸水大龍皆識臣宗祖亦知臣是其子孫
請通帝命杰公曰汝家制龍石尚在否答曰在在謹賫
至都試取觀之公曰汝石但能制微風雨召戎虜之龍
不能制海王珠藏之龍又問曰汝有西海龍腦香否曰
無公曰奈之何御龍帝曰事不諧矣公曰西海大船求
龍腦香可得昔桐栢真人敷揚道義許謐茅容乘龍各
贈制龍石十觔今亦應在請訪之帝勅命求之于茅山
華陽隱居陶弘景得石兩片公曰是矣帝勅百工以于
闐舒河中美玉造小函二以桐木灰發其光取宣州空
青汰其甚精者用海魚膠之成二缶大船之龍腦香尋
亦繼至杰公曰以蠟塗子春等身及衣佩又乃賫燒燕
五百枚入洞穴至龍宫守門小蛟聞蠟氣俯伏不敢動
乃以燒燕百事賂之令其通問以其上上者獻龍女龍
女食之大嘉又上玉函青缶具陳帝旨洞中有千歲龍
能變化出入人間有善譯時俗之言龍女知帝禮之以
大珠三小珠七雜珠一石以報帝命子春乘龍載珠還
國食頃之間便至龍辭去子春薦珠帝大喜得聘通靈
異獲天人之寳以珠示杰公杰公曰三珠其一是天帝
如意珠之下者其二是驪龍珠之中者七珠二是蟲珠
五是海蚌珠人間之上者雜珠是蚌蛤等珠不如大珠
之貴帝遍示百僚朝廷咸謂杰公虚誕莫不詰之杰公
曰如意珠上上者夜光照四十餘里中者十里下者一
里光之所及無風雨雷電水火刀兵諸毒厲驪珠上者
夜光百步中者十步下者一室光之所及無蛇虺豸之
毒蟲珠七色而多赤六足二目當其凹處有舊如鐡鼻
蚌珠五色皆有夜光及數尺無瑕者為之上有瑕者為
下珠蚌五于時與月盈虧蛇珠所致隋侯噲參即其事
也又問蛇鶴之異對曰使其自適帝命杰公記蛇鶴二
珠斗餘雜珠散于殿前取大黃蛇玄鶴各十數處布珠
中間于是鶴㘅其珠鳴舞徘徊蛇㘅其珠盤曲宛轉羣
臣觀者莫不歎服帝復出如意龍蟲等珠光之遠近七
八九數皆如杰公之言子春在龍宫得食如花如藥如
膏如飴食之香美賫食至京師得人間風日乃堅如石
不可咀咽帝令秘府藏之拜子春為奉車都尉二弟為
奉朝請賜布帛各千匹追訪公馳往不為龍害之由為
用麻油和蠟以作照魚衣乃身有蠟氣故也(出梁四公記)
梁武后
梁武郗皇后性妒忌武帝初立未及册命因忿怒忽投
殿庭井中衆趨井救之后已化為毒龍烟熖衝天人莫
敢近帝悲歎久之因册為龍天王便于井上立祠(出兩京記)
劉甲
宋劉甲居江陵元嘉中女年十四姿色端麗未常讀佛
經忽能暗誦法華經女所住屋尋有竒光女云已得正
覺宜作二七日齋家為置高座設寳帳女登座講論詞
玄又說人之災祥諸事皆驗遠近敬禮解衣投寳不可
勝數衡陽王在鎮躬率參佐觀之經十二日有道士史
玄真曰此怪邪也振褐往焉女即已知使人守門云魔
邪尋至凡著道服咸勿納之真變服奄入女初猶喝罵
真便直前以水灑之即頓絶良久乃甦問以諸事皆云
不識真曰此龍魅也自是復常嫁為宣氏妻(出渚宫舊記)
宋雲
後魏宋雲使西域至積雪山中有池毒龍居之昔五百
商人止宿池側值龍忿怒汎殺商人果阤王聞之捨位
與子向鳥場國學婆羅門咒四年之中善得其術還復
王位就池咒龍龍化為人悔過向王王即從之(出洛陽伽藍記)
蔡玉
弘農郡太守蔡玉以國忌日於照敬寺設齋忽有黑雲
甚密從東北而上正臨佛殿雲中隱隱雷鳴官屬猶未
行香並在殿前聚立仰看見兩童子赤衣兩童子青衣
俱從雲中下来赤衣二童子先至殿西南角柱下抽出
一白蛇身長丈餘仰擲雲中雷聲漸漸大而下来少𨕖
之間向白蛇從雲中直下還入所出柱下於是雲氣轉
低着地青衣童子乃下就住一人捧殿柱離地數寸一
童子從下又拔出一白蛇長二丈許仰擲雲中于是四
童子亦一時騰上入雲而去雲氣稍高布散遍天至夜
雷雨大霪至晚方霽後看殿柱根乃蹉半寸許不當本
處寺僧謂此柱腹空乃鑿柱至心其内果空為龍藏隱
(出大業拾遺)
李靖
唐衞國公李靖微時嘗射獵靈山中寓食山中村翁竒
其為人每豐饋焉歲久益厚忽遇羣鹿乃逐之會暮欲
捨之不能俄而隂晦迷路茫然不知所歸悵悵而行因
悶益甚極目有燈火光因馳赴焉既至乃朱門大第墻
宇甚峻扣門久之一人出問靖告迷道且請寓宿人曰
郎君已出獨太夫人在宿應不可靖曰試為咨白乃入
告復出曰夫人初欲不許且以隂黑客又言迷不可不
作主人邀入廳中有頃一青衣出曰夫人来年可五十
餘青裙素襦神氣清雅宛若士大夫家靖前拜之夫人
答拜曰兒子皆不在不合奉留今天色隂晦歸路又迷
此若不容遣將何適然此乃山野之居兒子還時或夜
到而喧勿以為愳既而食頗鮮美然多魚食畢夫人入
宅二青衣送牀席裀褥衾被香潔皆極鋪陳閉戶繫之
而去靖獨念山野之外夜到而閙者何物也懼不敢寢
端坐聽之夜將半聞扣門聲甚急又聞一人應之曰天
符報大郎子當行雨周此山七百里五更須足無慢滯
無暴厲應者受符入呈聞夫人曰兒子二人未歸行雨
符到固辭不可違時見責縱使報之亦已晚矣僮僕無
任專之理當如之何一小青衣曰適觀廳中客非常人
也盍請乎夫人喜因自扣其門曰郎覺否請暫出相見
靖曰諾遂下階見之夫人曰此非人宅乃龍宫也妾長
男赴東海婚禮小男送妹適奉天符次當行雨計兩處
雲程合踰萬里報之不及求代又難輙欲奉煩頃刻間
如何靖曰靖俗人非乘雲者奈何能行雨有方可教即
唯命耳夫人曰苟從吾言無有不可也遂勅黃頭鞲青
驄馬来又命取雨器乃一小瓶子繫于鞍前戒曰郎乘
馬無漏銜勒信其行馬跑地嘶鳴即取瓶中水一滴滴
馬鬃上慎勿多也于是上馬騰騰而行倏忽漸高但訝
其隱疾不自知其雲上也風急如箭雷霆起于步下于
是隨所躍輙滴之既而電掣雲開下見所憩村思曰吾
擾此村多矣方德其人計無以報今久旱苗稼將悴而
雨在我手寧復惜之顧一滴不足濡乃連下二十滴俄
頃雨畢騎馬復歸夫人者泣于廳曰何相誤之甚本約
一滴何私下二十尺之雨此一滴乃地上一尺雨也此
村夜半平地水深二丈豈復有人妾已受譴杖八十矣
但視其背血㾗滿焉兒子亦連坐奈何靖慙怖不知所
對夫人復曰郎君世間人不識雲雨之變誠不敢恨只
恐龍師来尋有所驚恐宜速去此然而勞煩未有以報
山居無物有二奴奉贈總取亦可取一亦可唯意所擇
於是命二奴出来一奴從東廊出儀貌和悦怡怡然一
奴從西廊出憤氣勃然拗怒而立靖曰我獵徒以鬭猛
事今但取一奴而取悦者人以我為怯也因曰兩人皆
取則不敢夫人既賜欲取怒者夫人微笑曰郎之所欲
乃爾遂揖與别奴亦隨去出門數步回望失宅顧問其
奴亦不見矣獨尋路而歸及明望其村水已極目大𣗳
或露梢而已不復有人其後竟以兵權静寇難功蓋天
下而終不及于相豈非取奴之不得乎世言關東出相
關西出將豈東西喻邪所以言奴者亦下之𧰼向使二
奴皆取即極將相矣(出續玄怪錄)
太平廣記卷四百十八
