太平廣記卷三百七十四宋李昉等編
靈異
鼈靈玉梁觀湘穴
耒陽水孫堅得葬地聶友
八陣圖海畔石龜釣臺石
汾水女子波斯王女程顔
文水縣墜石玄宗聖容渝州蓮花
玉馬華山道侣鄭仁本表弟
楚州僧胡氏子王蜀先主
廬山漁者桂從義金精山木鶴
賣餅王老桃林禾王延政
洪州樵人
鼈靈
鼈靈於楚死屍乃泝流上至汶山下忽復更生乃見望
帝望帝立以為相時巫山壅江蜀民多遭洪水靈乃鑿
巫山開三峡口蜀江陸處後令鼈靈為刺史號曰西州
皇帝以功高禪位與靈號開明氏(出蜀記)
玉梁觀
漢武帝時玉笥山民感山之靈異或愆旱災蝗祈之無
不應乃相謂曰可置一觀彰表靈跡既搆殿闕中梁一
條邑民將選竒材經數旬未獲忽一夜震雷風烈達曙
乃晴天降白玉梁一條可以尺度嚴安其上光彩瑩目
因號為玉梁觀至魏武帝時遣使取之至其山門去觀
數里亭午之際雷電大震裂殿脊化為白龍擘煙霧而
去沒觀之東山下晉永嘉中有戴氏不知其誰之子每
好遊巖谷偶入郁木山下見兩座青石榰一條白玉梁
於巖下戴氏俯近看之以手捫摸其上見赤書五行皆
天文雲篆試以手斧敲之聲如鐘又如𨼆雷之聲鱗甲
張起戴氏驚異奔走告人再求尋之不知其所唐大歴
初有無猺黃生因獵亦見後數數有人見之皆𨼆而不
聞於人自玉梁飛去後其處莫能居之皆為猛獸毒蛇
所逼(出玉笥山錄)
湘穴
湘穴中有黑土歲旱人則共壅水以塞此穴穴淹則大
雨立至(出干寶搜神記)
耒陽水
耒陽縣有雨瀨此縣時旱百姓共壅塞之則甘雨普降
若一鄉獨壅雨亦徧應隨方所祈信若符刻(出盛弘之荆州記)
孫堅得葬地
孫堅喪父行葬地忽有一人曰君欲百世諸侯乎欲四
世帝乎答曰欲帝此人因指一處喜悅而沒堅異而從
之時富春有沙漲暴出及堅為監丞鄰黨相送於上父
老謂曰此沙狹而長子後將為長沙矣果起義兵於長
沙(出異苑)
聶友
新淦聶友少時貧嘗獵見一白鹿射中後見箭著梓樹
八陣圖
䕫州西市俯臨江岸沙石下有諸葛亮八陣圖箕張翼
舒鵝形鸛勢象石分布宛然尚存峽水大時三蜀雪消
之際&KR1043;湧混瀁可勝道哉大樹十圍枯槎百丈破磑巨
石隨波塞川而下水與岸齊人奔山上則聚石為堆者
斷可知也及乎水落川平萬物皆失故態唯諸葛陣圖
小石之堆標聚行列依然如是者僅已六七百年年年
淘灑推激迨今不動(出嘉話錄)
海畔石龜
海畔有大石龜俗云魯班所作夏則入海冬則復止於
山上陸機詩云石龜常懷海我寧忘故鄉(出述異記)
又
臨邑縣北有華公墓碑碑尋失唯龜趺存焉石趙世此
龜夜常負碑入水至曉方出其上常有萍藻有伺之者果
見龜將入水因呌呼龜乃走墜折碑焉(出酉陽雜俎)
釣臺石
大業七年二月初造釣臺之時多運石者將船兵丁困
弊於役嗟嘆之聲聞於道路時運石者將船至江東岸
山下取石累構為釣臺之基忽有大石如牛十餘自山
頂飛下直入船内如人安置船無傷損(出大業拾遺)
汾州女子
隋末築汾州城惟西南隅不合朝成夕敗如此數四焉
城中一童女年十二三告其家人云非吾入築城終無
合理家人莫信鄰里哂之此後築城敗如初童女曰吾
今日死死後甕盛吾埋於築處言訖而終如其言瘞之
瘞訖即板築城不復毁(出廣古今五行記)
波斯王女
吐火羅國縛底野城古波斯王烏&KR0034;多習之所築也王
初築此城即壞歎曰吾今無道天令築此城不成矣有
小女名那息見父憂恚問曰王有鄰敵乎王曰吾是波
斯國王領千餘國今至吐火羅中欲築此城垂功萬代
既不遂心所以憂耳女曰願王無憂明旦令匠視我所
履之跡築之即立王異之至明女起步西北自截右手
小指遺血成蹤匠隨血築之城不復壞女遂化為海神
其海至今猶在堡下水澄清如鏡周五百餘步(出酉陽雜俎)
程顔
程顔税居新昌里調選不集貧而復病有老嫗謂曰君
貧病吾能救之復能與君致妻言訖而去是夜三更果
有人云陳尚令持禮來顔莫測其由開關乃送綾絹數
十束顔問陳尚何人也使者曰醫也乃附藥一丸令帶
之能愈一切疾顔帶之果疾愈數日後夕有大旋風入
顔居須臾風定見擔輿三乘有一女三青衣從之問其
故曰越州扶餘縣趙明經之女父母配事前扶餘尉程
顔適為大風飄至此顔無所遣因納之既而以其事驗
之信然而越州自有人與顔姓名同(出聞竒錄)
文水縣墜石
唐貞觀十八年十月文水縣天大雷震雲中落一石下
大如碓觜脊高腹平縣丞張孝静奏時有西域摩伽陁
菩提寺長年師到西京頗持博識敕問之是龍食二龍
相争故落下耳(出法苑珠林)
玄宗聖容
玄宗皇帝御容夾紵作木在盩厔縣貞元中忽有僧如
狂負之置於武功潛龍宫宫即神堯故第也今為佛宇
御容唯衣絳紗衣幅巾而已寺僧云莊宗入汴明宗入
洛洎清泰東赴依瀍之歲額上皆有汗流學士張沆嘗
聞之而未之信及經武功乃細視之果如其說又意其
雨漏所致而幅巾之上則無自天福之後其汗遂絶高
陵縣又有神堯先世莊田今亦為宫觀矣有栢樹焉相
傳云高祖在襁褓之時母即置放栢樹之陰而往餉田
比餉迴日斜而樹影不移則今栢樹是也史𫝊不載而
故老言之(出玉堂閒話)
渝州蓮華
渝州西百里相思寺北石山有佛跡十二皆長三尺許
闊一尺一寸深九寸中有魚文在佛堂北十餘步貞觀
二十年十月寺側泉内忽出紅蓮花面廣三尺遊旅往
還無不歎訝經月不滅昔齊荆州城東天子井出錦
于時士女取用與常錦不異經月乃歇亦此𩔖也(見吳均齊)
(春秋)
玉馬
沈傅師為宣武節度使堂前忽馬嘶其聲甚近求之不
得他日嘶聲極近似在堂下掘之深丈餘遇小空洞其
間得一玉馬高三二寸長四五寸嘶則如壯馬之聲其
前致碎硃砂貯以金槽糞如菉豆而赤如金色沈公恒
以硃砂餵之(出聞竒錄)
華山道侣
處士元固言貞元初嘗與道侣遊華山谷中見一人服
襪履甚新斷處如膝頭初無痕迹(出酉陽雜爼)
鄭仁本表弟
唐太和中鄭仁本表弟不記姓名常與一王秀才遊嵩
山捫蘿越澗境極幽夐忽迷歸路將暮不知所之徙倚
間忽覺叢中鼾聲披榛窺之見一人布衣衣甚潔白枕
一襆物方眠熟即呼之曰某偶入此徑迷路君知向官
道無其人舉首略視不應復寢又再三呼之乃起坐顧
曰來此二人因就之且問其所自其人笑曰君知月七
寶合成乎月勢如丸其影多為日爍其凸處也常有八
萬二千戶修之予即一數因開襆有斤鑿數事玉屑飯兩
裹授與二人曰分食此雖不足長生無疾耳乃起與二
人指一岐徑曰但由此自合官道矣言已不見(出酉陽雜俎)
楚州僧
楚州界有小山山上有室而無水僧智一掘井深三丈
遇石鑿石穴及土又深五十尺得一玉長尺二闊四寸
赤如琥珀每面有六龜子朱霞燦耀中若可貯水狀僧
偶擊一角視之遂瀝血半月日方止(出酉陽雜俎)
胡氏子
洪州胡氏子亡其名胡本家貧有子五人其最小者氣
狀殊偉此子既生家稍充給農桑營贍力漸豐足鄉里
咸異之其家令此子主船載麥泝流詣州市未至間江
岸險絶牽路不通截江而渡船勢抵岸力不制沙摧岸
崩穴中得錢數百萬乃棄麥載錢而歸由是其家益富
市置僕馬營飾服裝咸言此子有福不欲久居村落因
令來往城市稍親狎人事行及中道所乘之馬跑地不
進顧謂其僕曰船所抵處得錢今馬跑地亦恐有物因
令左右斸之得金五百兩齎之還家他日復詣城市因
有商胡遇之知其頭中有珠使人誘而狎之飲之以酒
取其珠而去初額上有肉𨼆起如毬子形失珠之後其
肉遂陷既還家親友眷屬咸共嗟訝之自是此子精神
減耗成疾而卒其家生計亦漸亡落焉(出錄異記)
王蜀先主
唐僖宗皇帝播遷漢中蜀先主建為禁軍都頭與其儕
於僧院擲骰子六隻次第相重自么至六人共駭之他
日霸蜀因幸興元訪當時僧院其僧尚在問以舊事此
僧具以骰子為對先主大悅厚賜之(出北夢瑣言)
廬山漁者
廬山中有一深潭名落星潭多漁釣者後唐長興中有
釣者得一物頗覺難引迤邐至岸見一物如人狀戴鐵
冠積歲莓苔裹之意其木則太重意其石則太輕漁者
置之潭側後數日其物上有泥滓莓苔為風日所剝落
又經雨淋洗忽見兩目俱開則人也歘然而起就潭水
盥手靧面衆漁者驚異共觀之其人即語是漁者本處
土地山川之名及朝代年月甚詳審問訖却入水中寂
無聲跡然竟無一人問彼所從來者南中吏民神異之
為建祠壇于潭上(出玉堂閒話)
桂從義
池陽建德縣吏桂從義家人入山伐薪常所行山路忽
有一石崩倒就視之有一室室有金漆栢牀六張茭薦
芒簟皆新金翠積叠其人坐牀上良久因揭簟下見一
角柄小刀取内懷中而出扶起崩石塞之以物為記歸
呼家人共取及至則石壁如故了無所見(出稽神錄)
金精山木鶴
虔州虔化縣金精山昔長沙王吳芮時女張麗英飛昇
之所道館在焉巖高數百尺有二木鶴二女仙乘之鐵
鎖懸於巖下非榜道所及不知其所從其二鶴恒隨四
時而轉初不差忒順義道中百勝軍小將陳師粲者能
卷簟為牛躍而出入嘗與隣里女子遇於巖下求娶焉
女子曰君能射中此鶴目即可師粲即一發而中臂即
無力歸而病卧如夢非夢見二女道士繞牀而行每過
輒以手拂師粲之目數四而去竟失明而卒所射之鶴
自爾不復轉其一猶轉如故辛酉歲其女子猶在師粲
之子孫亦為軍(出稽神錄)
賣餅王老
廣陵有賣餅王老無妻獨與一女居王老晝日自賣餅
所歸家見其女與他少年共寢於北戶下王老怒持刀
逐之少年躍走得免王老怒甚遂殺其女而少年行至
中路忽流血滿身吏呵問之不知所對拘之以還王老
之居鄰伍方案驗其事王老見而識之遂抵罪(出稽神錄)
桃林禾
閩王審知初為泉州刺史州北數十里地名桃林光啓
初一夕村中地震有聲如鳴數百面鼓及明視之禾稼
方茂了無一莖試掘地求之則皆倒懸在土下其年審
知尅晉安盡有甌閩之地𫝊國六十年至於延羲立桃
林地中復有鼓聲時禾已收惟餘梗在田及明視之亦
無一莖掘地求之則亦倒懸土下其年延羲為左右所
殺王氏遂滅(出稽神錄)
王延政
王延政為建州節度延平村人夜夢人告之曰與汝富
旦入山求之明日入山終無所得爾夕復夢如前村人
曰旦已入山無所得也其人曰但求之何故不得於是
明日復入向暮息大樹下見方丈之地獨明淨試掘之
得赤土如丹既無他物則負之歸以塗牆壁煥然可愛人
聞者競以善價從此人求市延政聞之取以飾其宫室
署其人以牙門之職數年建州亦敗(出稽神錄)
洪州樵人
洪州樵人入西山巖石之下藤蘿甚密中有一女冠姿
色絶世閉目端坐衣帔皆如新衆觀之不能測或為整
其冠髻即應手腐壞衆懼散去復尋之不能得(出稽神錄)
太平廣記卷三百七十四
