太平廣記卷一百五十
定數五
玄宗喬琳張去逸
李泌劉邈之張仁褘
裴諝道昭李揆
玄宗
唐德宗降誕三日玄宗肅宗次之代宗又次之保母襁
褓德宗來呈德宗色不白晳龍身仆前肅宗代宗皆不
悦二帝以手自下遞傳呈上玄宗玄宗一顧之曰真我
兒也謂肅宗曰汝不及他又謂代宗曰汝亦不及他髣
髴似我既而在位二十七年六十三崩肅宗登位五年
代宗登位十五年是不及也後明皇幸蜀至中路曰&KR0034;
郎亦一遍到此來裏及德宗幸梁是驗也乃知聖人應
天授命享國年深豈是徒然(出嘉話錄)
喬琳
喬琳以天寶元年冬自太原赴舉至大梁舍於逆旅時
天寒雪甚琳馬死傭僕皆去聞浚儀尉劉彦莊喜賓客
遂往告之彦莊客申屠生者善鑒人自云八十已上頗
箕踞傲物來客雖知名之士未嘗與之揖讓及琳至則
言欵甚狎彦莊異之琳既出彦莊謂生曰他賓客賢與
不肖未嘗見先生之一言向者喬生一布衣耳何詞之
密歟生笑曰此固非常人也且當為君之長吏宜善視
之必獲其報向與之言盖為君結歡耳然惜其情反於
氣心不稱質若處極位不至百日年過七十當主非命
子其志之彦莊遂館之數日厚與車馬遂至長安而申
屠生亦告去且曰吾辱君之惠今有以報矣請從此辭
竟不知所在琳後擢進士第累佐大府大歷中除懷州
刺史時彦莊任修武令誤斷獄有死者為其家訟冤詔
下御史劾其事及琳至竟獲免建中初徵拜中書侍郎
平章事在位八十七日以疾罷後朱泚搆逆琳方削髮
為僧泚知之竟逼受逆命及收復亦陳其狀太尉李晟
欲免其死上不可遂誅之時年七十一(出前定錄)
張去逸
肅宗張皇后祖母竇氏玄宗之姨母也玄宗先后早薨
竇有鞠養之恩景雲中封鄧國夫人帝甚重之其子去
惑去盈去奢去逸依倚恩寵頗極豪華一日弟兄同獵
渭曲忽有巨蛇長二丈騰趠草上迅捷如飛去逸因蹤
轡彎弧一發而中則命從騎挂之而行俄頃霧起於渭
上咫尺昏晦驟雨驚電無所遁逃偶得野寺去逸即棄
馬徑依佛廟烈火震霆隨而大集方霆火交下之際則
聞空中曰勿驚僕射霆火遽散俄而復臻又聞空中曰
勿驚司空霆火登止俄復藂集又聞空中曰勿驚太尉
既而陰翳廓然終無所損然死蛇從馬則已失矣去逸
自負坐須富貴不數年染疾而卒官至太僕卿天寶中
其女𨕖東宮充良媛及肅宗收復兩京良媛頗有輔佐
之力至德二載冊為淑妃乾元元年詔中書令崔圓持
節冊為皇后而去逸以后父前後三贈官皆如空中之
告耳(出紀聞)
李泌
天寶十四載李泌三月三日自洛乘驢歸别墅從者未
至路旁有車門而驢徑入不可制遇其家人各將乘驢
馬羣出之次泌因相問遂並入宅邀泌入既坐又見妻
子出羅拜泌莫測之疑是妖魅問姓竇潛令僕者問鄰
人知實姓竇泌問其由答曰竇廷芬且請宿續言之勢
不可免泌遂宿然甚懼廷芬乃言曰中橋有筮者葫蘆
生神之久矣昨因筮告某曰不出三年當有赤族之禍
須覓黃中君方免問如何覓黃中君曰問鬼谷子又問
安得鬼谷子言公姓名是也宜三月三日全家出城覓
之不見必籍死無疑若見但舉家悉出哀祈則必免矣
適全家方出訪覓而卒遇公乃天濟其舉族命也供待
備至明日請去且言歸潁陽莊廷芬堅留之使人往潁
陽為致所切取季父報而還如此住十餘日方得歸自
此獻遺不絶及祿山亂肅宗收西京將還秦收陜府獲
刺史竇廷芬肅宗令誅之而籍其家又以玄宗外家而
事賊固囚誅戮泌因具其事且請使人問之令其手疏
騐之肅宗乃遣使使迴具如泌說肅宗大驚遽命赦之
因問黃中君鬼谷子何也廷芬亦云不知而葫蘆生已
卒肅宗深感其事因曰天下之事皆前定矣(出感定錄)
劉邈之
劉邈之天寶中調授岐州陳倉尉邈之從母弟吳郡陸
康自江南同官來有主簿楊豫尉張穎者聞康至皆來
賀邈之時冬寒因飲酒方酣適有魏山人琮來邈之命
下簾帷迎於庭且問其所欲琮曰某將入門請一食而
去邈之顧左右命具芻米於館琮曰館則慮不及請於
此食而過邈之以方飲有難色琮曰某能知人若果從
容亦有所獻邈之聞之而喜遽命褰帷而坐客亦樂聞
其說咸與揖讓而坐時康以醉卧於東榻邈之乃具饌
既食之有所請琮曰自此當再名聞官止二邑宰而不
主務二十五年而終言訖將去豫穎固止之皆有所問
謂豫曰君後八月勿食驢肉食之遇疾當不可救次謂
穎曰君後政官宜與同僚善如或不叶必為所害豫穎
不悦琮知其意乃曰某先知者非能為君禍福也因指
康曰如醉卧者不知為誰明年當成名歷官十餘政壽
考祿位諸君子不及也言訖遂去亦不知所往明年逆
胡陷兩京玄宗幸蜀陳倉當路時豫主郵務常念琮之
言記之於手板及驛騎交至或有與豫舊者因召與食
誤啗驢腸數臠至暮脹腹而卒穎後為臨濮丞時有寇
至郡守不能制為賊所陷臨濮令薛景元率吏及武士
持兵與賊戰賊退郡平節度使以聞即拜景為長史領
郡務而穎果常與不叶及此因事答之遂陰汚而卒邈
之後某下登科拜汝州臨汝縣令轉潤州上元縣令在
任無政皆假掾以終考明年康明經及第授祕書省正
字充隴右巡官府罷調授咸陽尉遷監察御史盩厔令
比部員外郎連典大郡歷官二十二考(出前定錄)
張仁褘
唐沈君亮見冥道事上元年中吏部員外張仁褘延坐
問曰明公看褘何當遷亮曰臺郎坐不煖席何慮不遷
俄而褘如厠亮謂諸人曰張員外總十餘日活何暇憂
官職乎後七日而褘卒(出朝野僉載)
裴諝
寶應二年戸部郎中裴諝出為廬州刺史郡有二遷客
其一曰武徹自殿中侍御史貶為長史其一曰于仲卿
自刑部員外郎貶為别駕諝至郡三日二人來候謁諝
方與坐俄而吏持一刺云寄客前巢縣主簿房觀請謁
諝方與二客話舊不欲見觀語吏云謝房主簿相訪方
對二客請俟他日吏以告觀觀曰某以使君有舊宜以
今日謁固不受命吏又入白諝諝曰吾中外無有房氏
為舊者乃令疏其父祖官諱觀具以對又於懷中探一
紙舊書以授吏諝覽之愀然遽命素服引於東廡而弔
之甚哀既出未及易服顧左右問曰此有府職月請七
八千者乎左右曰有名逐要者是也遽命吏出牒以署
觀時二客相顧甚異之而莫敢發問諝既就榻歎息因
謂二客曰君無為復患遷謫事固已前定某開元七年
罷河南府文學時至大梁有陸仕佳為浚儀尉某往候
之仕佳座客有陳留尉李揆開封主簿崔器方食有前
襄州功曹參軍房安禹繼來時坐客聞其善相人皆請
安禹無所讓先謂仕佳曰官當再易後十三年而終次
謂器曰君此去二十年當為府寺官長有權位而不見
曹局亦有壽考次謂揆曰君今歲名聞至尊十三年間
位極人臣後十二年廢棄失志不知其所以然也次謂某
曰此後歷踐清要然無將相年至八十言訖將去私謂
某曰少間有以奉託幸一至逆旅安禹既歸某即繼往
至則言欵甚密曰君後二十八年當從正郎為江南郡
守某明年當有一子後合為所守郡一官君至三日當
令奉謁然此子命薄不可厚祿願假俸十千已下此即
安禹子也徹等咸異其事仕佳後再受監察御史卒器
後為司農丞肅宗在靈武以策稱旨驟拜大司農及歸
長安累奉使後十餘年竟不至本曹局揆其年授右拾
遺累至宰相後與時不叶放逐南中二十年除國子祭
酒充吐蕃會盟使既將行而終皆如其言安禹開元二
十一年進士及第官止南陽令(出前定錄)
李揆
李相國揆以進士調集在京師聞宣平坊王生善易筮
往問之王生每以五百文決一局而來者雲集自辰及
酉不絶而有空反者揆時持一縑晨往生為之開卦曰
君非文章之𨕖乎當得河南道一尉揆負才華不宜為
此色悒忿而去王生曰君無怏怏自此數月當為左拾
遺前事固不可涯也揆怒未解生曰若果然幸一枉駕
揆以書判不中第補汴州陳留尉始以王生之言有徵
後詣之生於几下取一緘書可十數紙以授之曰君除
拾遺可發此緘不爾當大咎揆藏之既至陳留時採訪
使倪若水以揆才華族望留假府職會郡有事須上請
擇與中朝通者無如揆乃請行開元中郡府上書姓李
者皆先謁宗正時李璆為宗長適遇上尊號揆既謁璆
璆素聞其才請為表三通以次上之上召璆曰百官上
表無如卿者朕甚嘉之璆頓首謝曰此非臣所為是臣
從子陳留尉揆所為乃下詔召揆時揆寓宿於懷遠坊
盧氏姑之舍子弟聞召且未敢出及知上意欲以推擇
遂出既見乃宣命宰臣試文詞時陳黃門為題目三篇
其一曰紫絲盛露囊賦二曰答吐蕃書三曰代南越獻
白孔雀表揆自午及酉而成既封請曰前二首無所遺
恨後一首或有所疑願得詳之乃許拆其緘塗八字旁
注兩句既進翌日授左拾遺旬餘乃發王生之緘視之
三篇皆在其中而塗注者亦如之遽命駕往宣平坊訪
王生則竟不復見矣(出前定錄)
道昭
永泰中有沙門道昭自云蘭州人俗姓康氏少時因得
疾不救忽寤云冥司見善惡報應之事遂出家住太行
山四十年戒行精苦往往言人將來之事初若隱晦後
皆明驗嘗有二客來一曰姚邈舉明經其二曰張氏以
資蔭不記名僧謂張曰君授官四政慎不可食祿范陽
四月八日得疾當不可救次謂邈曰君不利簪笏如能
從戎亦當三十年無乏有疾勿令胡人療之其年張授
官於襄鄧間後累𨕖常求南州亦皆得之後又赴𨕖果
授虢州盧氏縣令到任兩日而卒卒之日果四月八日
也後方悟范陽即盧氏望也邈後舉不第從所知於容
州假軍守之名三十年累轉右職後因别娶婦求為儐
者因得疾服嫗黃氏之藥而終後訪黃氏本末乃洞主
所放出婢是胡女也(出前定錄)
太平廣記卷一百五十
