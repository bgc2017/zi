太平廣記卷一百八十九
將帥一
關侯簡文李密
劉文靜李金才李靖
郭齊宗唐休璟李盡忠
封常清李光弼
關侯
蜀將關侯善撫士卒而輕士大夫張飛敬禮士大夫而
輕卒伍二將俱不得其中亦不得其死(出獨異志)
簡文
晉簡文道光武云漢世祖雄豪之中最有俊令之體賢
達之風高祖則倜儻疎達魏武則猜忌狹吝(出簡文談疏)
李密
唐高祖報李密書曰天生蒸人必有司牧當今為牧非
子而誰老夫年餘知命願不及此欣戴大弟攀鱗附翼
唯冀早膺圖籙以寧兆庶宗盟之長屬籍見容復封於
唐斯榮足矣殪商辛於牧野所不忍言執子嬰於咸陽
非敢聞命密得書甚悦示其部下曰唐公見推天下不
足可定後密兵敗王伯當保河陽密以輕騎歸之謂伯
當曰兵敗矣久苦諸君我今自刎請以謝衆伯當抱密
號呌密復曰諸公幸不相棄當共歸關中密身雖媿無
功諸君必保富貴伯當贊其計從入關者尚二萬人高
祖遣使迎勞相望於道密大喜謂其徒曰吾雖舉事不
成而恩結百姓山東連城數百知吾至盡當歸唐比於
竇融勲亦不細豈不以一台司見處乎及至京禮數益
薄執政者又來求財意甚不平尋拜光祿卿封邢國公
未幾聞其所部將帥皆不附世充高祖復使密領本兵
往黎陽招其將士故時者以經略王充王伯當為左武
衛亦令副密行至桃林高祖復徵之密懼謀叛伯當止
密不從密據桃林縣城驅掠畜産直趨南山乘險而東
遣人使告張善相令應接時史萬寳留鎮熊州遣盛彦
師率步騎數十追躡至陸渾縣南七十里彦師伏兵山
谷密軍半度横出擊之遂斬密年三十七時徐勣在黎
陽為密堅守高祖遣使將密首以招之勣發喪行服備
君臣之禮表請收葬大具威儀三軍皆縞素葬於黎陽
山南五里故人哭之多有嘔血者(出談賓錄)
劉文靜
劉文靜者為晉陽令坐與李密連姻隋煬帝繋於郡獄
太宗以文靜可與謀議入禁所視之文靜大喜曰天下
大亂非湯武高光之才不能定也太宗曰卿安知無人禁
所非兒女之情相憂而已故來與君圖舉大計文靜曰乘
虛入關號令天下不盈半歲帝業可成太宗笑曰君言正
合人意後使於突厥文靜謂曰願與可汗兵馬同入京師
人衆土地入唐公財帛金寳入突厥即遣騎二千隨文靜
而至高祖每引重臣同座共食文靜奏曰宸極位尊帝座
嚴重乃使太陽俯同萬物臣下震恐無以措身(出談賓錄)
李金才
太宗嘗進白高祖曰代𫝊李氏姓膺圖籙李金才位望
崇貴一朝族滅大人受命討捕其可得乎誠能平賊即
又功當不賞以此求免其可得乎高祖曰我一夜思量
汝言大有理今日破家滅身亦由汝化家為國亦由汝
(出譚賓錄)
李靖
貞觀十四年侯君集薛萬鈞等破高昌降其王麴智盛
執之獻捷於觀德殿以其地為西州置交河柳中等縣
其界東西八百里南北五百里漢戊巳校尉之地初突
厥屯兵浮圖城於高昌為影響至是懼而來降其地為
延州突厥頡利可汗使執失思力入朝謝罪請為藩臣
太宗遣唐儉等持節出塞安撫之李靖張公謹於定襄
謀曰詔使到彼虜必自寬選精騎齎二十日糧乘間掩
襲遇其斥候皆以俘隨奄到縱擊遂滅其國獲義城公
主虜男女十萬頡利乘千里馬奔於西偏靈州行軍張
寳相擒之以獻(出譚賓錄)
郭齊宗
高宗問兵書所云天陣地陣人陣各何謂也員半千越
次對曰臣覩載籍此事多矣或謂天陣星宿孤虛也地
陣山川向背也人陣偏伍彌縫也郭齊宗對曰以臣愚
見則不然夫師出以義有若時雨此天陣也兵在足食
足兵且耕且戰得地之利此地陣也卒乘輕利將帥和
睦此人陣也若用兵使三者去一其何以戰高宗嗟賞
之擢拜左衞胄曹郎(出盧氏雜說)
唐休璟
西突厥諸蕃不和舉兵相攻安西道絕表奏相繼天后
命唐休璟與宰相商度事勢俄頃間草奏使施行後十
餘日安西諸州表奏兵馬應接程期一如休璟所畫天
后謂休璟曰恨用卿晩因任之為相(出譚賓錄)
李盡忠
唐天后中契丹李盡忠萬榮之破營府也以地牢囚漢
俘數百人聞麻仁節等諸軍欲至乃令守囚霫等紿之
曰家口饑寒不能存活求待國家兵到吾等即降其囚
日别與一頓粥引出安慰曰吾此無飲食養汝又不忍
殺汝總放歸若何衆皆拜伏乞命乃紿放去至幽州具
說饑凍逗留兵士聞之爭欲先入至黃麞峪賊又令老
者投官軍送遺老牛瘦馬於道側麻仁節等三軍棄步
卒將馬先爭入被賊設伏横截軍將被索䌈之生擒節
等死者填山谷罕有一遺(出朝野僉載)
封常清
封常清細瘦目纇脚短而跛高僊芝為夫蒙靈詧都知
兵馬使常清為僊芝傔會達覽部落皆叛自黑山北向
西趨碎葉使僊芝以騎二千邀截之常清於幕中潜作
捷書僊芝所欲言無不周悉僊芝異之軍廻僊芝見判
官劉眺獨孤峻等遂問曰前有捷書何人所作副大使
何得有此人僊芝曰即傔人封常清也見在門外馬邊
眺等揖僊芝命常清進坐與語如舊相識後僊芝為安
西節度使奏常清為節度判官僊芝每出征討常令常
清知留後事常清有才學果決僊芝乳母子鄭德詮已
為郎將威望動三軍德詮見常清出其門素易之走馬
突常清而去常清至使院命左右密引至廳經數重門
皆隨後閉之常清案後起謂之曰常清起自細微預中
丞傔中丞再不納郎將豈不知乎今中丞過聽以常清
為留後使郎將何得無禮對中使相凌因叱之命勒廻
即杖六十面仆地曳出僊芝妻及乳母於門外號哭救
之不得後僊芝見常清遂無一言常清亦不之謝後充
安西節度使天寳十四載朝於華清宫玄宗問以兇逆
之事計將安出常清乃大言以慰玄宗之意曰臣請挑
馬箠渡河計日取逆胡首懸於闕下玄宗憂而壯其言
至東都旬朔召募六萬頻戰不利遂與高僊芝退守潼
關僊芝副榮王琬領五萬人進擊十二月十日至陜州
十一日常清敗於東京十三日祿山入東京常清奔至
陜州以賊鋒不可當乃燒太原倉引兵退趨潼關繕修
守具賊尋至關不能入僊芝之力乃削常清官爵令白
衣於僊芝軍效力監軍邊令誠每事干之僊芝多不從
令誠入奏事具言奔敗之狀玄宗怒遣令誠斬之常清
臨刑上表既刑陳其屍於籧篨之上令誠謂僊芝曰大
夫亦有恩命僊芝遽下至常清所刑處僊芝曰我退罪
也死不敢辭然以為我減截兵糧及賜物則誣我也謂
令誠曰上是天下是地兵士皆在豈不知乎兵士齊呼
曰枉其聲殷地僊芝目常清屍曰封二子從微至著我
引拔子代我為節度今日又與子同死於此豈命也乎
遂斬之(出譚賓錄)
李光弼
李光弼討史思明師於野水渡既夕還軍留其卒一千
人謂雍顥曰賊將高暉李日越喻文景皆萬人敵也思
明必使一人劫我我且去之子領卒待賊於此至勿與
戰降則俱來其日思明召日越曰李君引兵至野水此
成擒也汝以鐡騎宵濟為我取之命曰必獲李君不然
無歸日越引騎五百晨壓顥軍顥阻濠休卒吟嘯相視
日越怪之問曰太尉在乎曰夜去矣兵幾何曰千人將
謂誰曰雍顥也日越沉吟久謂其下曰我受命必得李
君今獲顥不塞此望必見害不如降之遂請降顥與之
俱至光弼又嘗伏軍守河陽與史思明相持經年思明
有戰馬千匹每日洗馬於河南以示其多光弼乃於諸
營檢獲牝馬五百匹待思明馬至水際盡驅出之有駒
縶於城中羣牝嘶鳴無復間斷思明戰馬悉浮渡河光
弼盡驅入營光弼又嘗在河陽聞史思明已過河遠廻
趨東京至謂留守韋陟曰賊乘我軍之敗難與爭鋒洛
城無糧又不可守公計若何陟曰加兵陜州退守潼關
光弼曰此蓋兵家常勢非用竒之策也不若移軍河陽
北阻澤潞據三城以抗之勝即擒之敗即自守表裡相
應使賊不敢西侵此則猿臂之勢也思明至偃師光弼
悉令將士赴河陽獨以麾下五百餘騎為殿軍當石橋
路秉燭徐行賊不敢逼乙夜達城遲明思明悉衆來攻
諸將决死而戰殺賊萬餘衆生擒八十人器械糧儲萬
計擒其大將徐璜王李秦思明大懼退築城以相拒光
弼將戰謂左右曰凡戰危事勝負繫之光弼位為三公
不可死於賊手事之不捷誓投於河適城上見河稍遠
恐或急事難至遂置劒於鞾中有必死之志及是戰勝
於城西西望拜舞三軍感動移鎮臨淮舁疾而行徑赴
泗州光弼之未至河南也田神功平劉展後逗留於楊
府尚衡殷仲卿相攻於兖鄆來瑱旅拒而還襄陽朝廷
患之及光弼至徐州史朝義退走田神功遽歸河南尚
衡殷仲卿來瑱皆懼其威名相繼赴關吐蕃將犯上都
手詔追光弼率衆赴長安光弼與程元振不叶觀天下
之變遷延不至初光弼用師嚴整天下服其威名凡所
號令諸將不敢仰視及其後田神功等諸軍皆不受其
制因此不得志愧耻成疾薨於徐州年五十七其母衰
老莊宅使魚朝恩弔問(出譚賓錄)
太平廣記卷一百八十九
