太平廣記卷四百八十五宋李昉等編
雜傳記二
東城老父傳柳氏傳
東城老父傳(陳鴻譔)
老父姓賈名昌長安宣陽里人開元元年癸丑生元和
庚寅歲九十八年矣視聽不衰言甚安徐心力不耗語
太平事歷歷可聽父忠長九尺力能倒曳牛以材官為
中宫幕士景龍四年持幕竿随玄宗入大明宫誅韋氏
奉睿宗朝羣后遂為景雲功臣以長刀備親衛詔徙家
東雲龍門昌生七歲趫捷過人能摶柱乘梁善應對解
鳥語音玄宗在藩邸時樂民間清明節闘雞戲及即位
泊雞坊於兩宫間索長安雄雞金毫銕距高冠昂尾千
數養於雞坊𨕖六軍小兒五百人使馴擾教飼上之好
之民風尤甚諸王世家外戚家貴主家侯家傾帑破産
市雞以償雞直都中男女以弄雞為事貧者弄假雞帝
出遊見昌弄木雞於雲龍門道旁召入為雞坊小兒衣
食右龍武軍三尺童子入雞羣如狎羣小壮者弱者勇
者怯者水榖之時疾病之候悉能知之舉二雞雞畏而
馴使令如人護雞坊中謁者王承恩言於玄宗召試殿
庭皆中玄宗意即日為五百小兒長加之以忠厚謹密
天子甚愛幸之金帛之賜日至其家開元十三年籠雞
三百從封東岳父忠死太山下得子禮奉尸歸葬雍州
縣官為葬器喪車乘𫝊洛陽道十四年三月衣闘雞服
會玄宗於温泉當時天下號為神雞童時人為之語曰
生兒不用識文字闘雞走馬勝讀書賈家小兒年十三
富貴榮華代不如能令金距期勝負白羅繡衫随軟轝
父死長安千里外差夫持道輓喪車昭成皇后之在相
王府誕聖於八月五日中興之後制為千秋節賜天下
民牛酒樂三日命之曰酺以為常也大合樂於宫中歲
或酺於洛元會與清明節率皆在驪山每至是日萬樂
具舉六宫畢從昌冠雕翠金華冠錦袖繡襦袴執鐸拂
道羣雞叙立於廣場顧眄如神指揮風生樹毛振翼礪
吻磨距抑怒待勝進退有期随鞭指低昂不失昌度勝
負既决強者前弱者後随昌鴈行歸于雞坊角觝萬夫
跳劍尋撞蹴毬踏繩舞于竿顛者索氣沮色逡巡不敢
入豈教猱擾龍之徒歟二十三年玄宗為娶梨園弟子
潘大同女男服珮玉女服繡襦皆出御府昌男至德至
信天寳中妻潘氏以歌舞重幸于楊貴妃夫婦席寵四
十年恩澤不渝豈不敏於伎謹於心乎上生於乙酉雞
辰使入朝服闘雞兆亂於太平矣上心不悟十四載胡
羯䧟洛潼關不守大駕幸成都奔衛乘轝夜出便門馬
踣道穽傷足不能進杖入南山每進雞之日則向西南
大哭禄山往年朝於京師識昌於横門外及亂二京以
千金購昌長安洛陽市昌變姓名依於佛舍除地擊鐘
施力於佛洎太上皇歸興慶宫肅宗受命于别殿昌還
舊里居室為兵掠家無遺物布衣顦顇不復得入禁門
矣明日復出長安南門道見妻兒於招國里菜色黯焉
兒荷薪妻員故絮昌聚哭訣於道遂長逝息長安佛寺
學大師佛旨大歷元年依資聖寺大德僧運平住東市
海池立陁羅尼石幢書能紀姓名讀釋氏經亦能了其
深義至道以善心化市井人建僧房佛舍植美草甘木
晝把土擁根汲水灌竹夜正觀於禪室建中三年僧運
平人夀盡服禮畢奉舍利塔於長安東門外鎮國寺東
偏手植松柏百株搆小舍居於塔下朝夕焚香灑掃事
師如生順宗在東宫捨錢三十萬為昌立大師影堂及
齋舍又立外屋居游民取傭給昌因日食粥一杯漿水
一升卧草席䋈衣過是悉歸于佛妻潘氏後亦不知所
往貞元中長子至信衣并州甲随大司徒燧入覲省昌
於長夀里昌如己不生絶之使去次子至德歸販繒洛
陽市來往長安間歲以金帛奉昌皆絶之遂俱去不復
來元和中穎川陳洪祖携友人出春明門見竹柏森然
而香烟聞於道下馬覲昌於塔下聽其言忘日之暮宿
鴻祖於齋舍話身之出處皆有條貫遂及王制鴻祖問
開元之理亂昌曰老人少時以闘雞求媚於上上倡優
畜之家於外宫安足以知朝廷之事然有以為吾子言
者老人見黃門侍郎杜暹出為磧西節度攝御史大夫
始假風憲以威遠見哥舒翰之鎮凉州也下石堡戌青
海城出白龍逾葱嶺界鐵關總管河左道七命始攝御
史大夫見張說之領幽州也每歲入關輒長轅輓輻車
輦河間薊州傭調繒布駕轊連軏坌入關門輸於王府
江淮綺縠巴蜀錦繡後宫玩好而已河州燉煌道歲屯
田實邊食餘粟轉輸靈州漕下黃河入太原倉備關中
凶年關中粟米蔵於百姓天子幸五嶽從官千乘萬騎
不食於民老人歲時伏臘得歸休行都市間見有賣白
衫白疊布行隣比鄽間有人禳病法用皂布一匹持重
價不克致竟以幞頭羅代之近者老人扶杖出門閱街
衢中東西南北視之見白衫者不滿百豈天下之人皆
執兵乎開元十二年詔三省侍郎有缺先求曾任刺史
者郎官缺先求曾任縣令者及老人見四十三省郎吏
有理刑才名大者出刺郡小者鎮縣自老人居大道旁
往往有郡太守休馬於此者惨然不樂朝廷沙汰使治
郡開元取士孝弟理人而已不聞進士宏詞拔萃之為
其得人也大略如此因泣下復言曰上皇北臣穹盧東
臣雞林南臣滇池西臣昆夷三歲一來會朝覲之禮容
臨照之恩澤衣之錦絮飼之酒食使展事而去都中無
留外國賓今北胡與京師雜處娶妻生子長安中少年
有胡心矣吾子視首飾鞾服之制不與向同得非物妖
乎鴻祖默不敢應而去
柳氏傳(許堯佐譔)
天寳中昌黎韓翊有詩名性格頗落托羈滯貧甚有李
生者與翊友善家累千金負氣愛才其幸姬曰柳氏豔
絶一時喜談謔善謳詠李生居之别第與翊為宴歌之
地而館翊于其側翊素知名其所候問皆當世之彦柳
氏自門窺之謂其侍者曰韓夫子豈長貧賤者乎遂屬
意焉李生素重翊無所恡惜後知其意乃具膳請翊飲
酒酣李生曰柳夫人容色非常韓秀才文章特異欲以
柳薦枕於韓君可乎翊驚慄避席曰蒙君之恩解衣輟
食久之豈宜奪所愛乎李堅請之柳氏知其意誠乃再
拜引衣接席李坐翊於客位引滿極歡李生又以資三
十萬佐翊之費翊仰柳氏之色柳氏慕翊之才兩情皆
獲喜可知也明年禮部侍郎楊度擢翊上第屏居閒歲
柳氏謂翊曰榮名及親昔人所尚豈宜以濯浣之賤稽
採蘭之美乎且用器資物足以待君之來也翊於是省
家於清池歲餘乏食鬻粧具以自給天寳末盜覆二京
士女奔駭柳氏以豔獨異且懼不免乃剪髮毁形寄跡
法靈寺是時侯希逸自平盧節度淄青素藉翊名請為
書記洎宣皇帝以神武返正翊乃遣使間行求柳氏以
練囊盛麩金題之曰章臺柳章臺柳昔日青青今在否
縱使長條似舊垂亦應攀折他人手柳氏捧金嗚咽左
右悽憫答之曰楊柳枝芳菲節所恨年年贈離别一葉
随風忽報秋縱使君來豈堪折無何有蕃將沙吒利者
初立功竊知柳氏之色劫以歸第寵之專房及希逸除
左僕射入覲翊得從行至京師已失柳氏所止歎想不
已偶於龍首岡見蒼頭以駮牛駕輜軿從兩女奴翊偶
随之自車中問曰得非韓員外乎某乃柳氏也使女奴
竊言失身沙吒利阻同車者請詰且幸相待於道政里
門及期而往以輕素結玉合實以香膏自車中授之曰
當遂永訣願寘誠念乃回車以手揮之輕袖搖搖香車
轔轔目斷意迷失於驚塵翊大不勝情會淄青諸將合
樂酒樓使人請翊翊強應之然意色皆喪音韻悽咽有
虞候許俊者以材力自負撫劍言曰必有故願一效用
翊不得已具以告之俊曰請足下數字當力致之乃衣
縵胡佩雙鞬從一騎徑造沙吒利之第候其出行里餘
乃被衽執轡犯關排闥急趨而呼曰將軍中惡使召夫
人僕侍辟易無敢仰視遂升堂出翊扎示柳氏挾之跨
鞍馬逸塵斷鞅倏忽乃至引裾而前曰幸不辱命四座
驚歎柳氏與翊執手涕泣相與罷酒是時沙吒利恩寵
殊等翊俊懼禍乃詣希逸希逸大驚曰吾平生所為事
俊乃能爾乎遂獻狀曰檢校尚書金部員外郎兼御史
韓翊久列参佐累彰勲效頃從鄉賦有妾柳氏阻絶凶
寇依止名尼今文明撫運遐邇率化將軍沙吒利兇恣
撓法憑恃微功驅有志之妾于無為之政臣部將兼御
史中丞許俊族本幽薊雄心勇决却奪柳氏歸於韓翊
義切中抱雖昭感激之誠事不先聞固乏訓齊之令尋
有詔柳氏宜還韓翊沙吒利賜錢二百萬柳氏歸翊翊
後累遷至中書舍人然即柳氏志防閑而不克者許俊
慕感激而不達者也向使柳氏以色𨕖則當熊辭輦之
誠可繼許俊以才舉則曹柯澠池之功可建夫事由跡
彰功待事立惜欎堙不偶義勇徒激皆不入於正斯豈
變之正乎蓋所遇然也
太平廣記卷四百八十五
