太平廣記卷三百九十五宋李昉等編
雷三
百丈泓楊詢美從子高郵人
王忠政史無畏張應
天公壇申文緯法門寺
陳絢彭城佛寺歐陽氏
廬山賣油者李誠茅山牛
番禺村女江西村嫗甘露寺
南康縣
百丈泓
唐河東郡東南百餘里有積水謂之百丈泓清澈纖毫
必鑒在驛路之左槐柳環擁烟影如束途出於此者乃
為憩駕之所大和五年夏有徐生自洛陽抵河東至此
水困殆既甚而暫息且吟且望將午忽聞水中有細聲
若蠅蚋之噪俄而纖光發其音稍響輷若擊轂其光如
索而曳焉生始異之聲久益繁遂有雷自波間起震光
為電接雲氣至旅次遽話其事答曰此百丈泓也歲旱
未嘗不指期而雨今旱且甚巫師命巫屬禱焉巫者曰某
日當有甚雨果是日矣(出宣室志)
楊詢美從子
唐御史楊詢美居廣陵郡從子數人皆幼始從師學嘗
一夕風雨雷電震耀諸子俱出戶望且笑且詈曰我聞
雷有鬼不知鬼安在願得而殺之可乎既而雷聲愈震
林木傾靡忽一聲轟然若在於廡諸子驚甚即馳入戶
負壁而立不敢輒動復聞雷聲若天呵地吼廬舍搖動
諸子益懼近食頃雷電方息天月清霽庭有大古槐擊
拔其根而劈之諸子覺兩髀痛不可忍具告詢美家僮
執燭視之諸髀咸有赤文横布十數状𩔖杖痕似雷鬼
之所為也(出宣室志)
高郵人
唐進士鄭翬家在高郵親表盧氏莊近水鄰人數家共
殺一白蛇未久忽大震雷雨發數家陷溺無遺盧宅當
中唯一家無恙(出因話錄)
王忠政
唐泗州門監王忠政云開城中曾死十二日却活始見
一人碧衣赤幘引臂登雲曰天召汝行汝隸於左落隊
其左右落隊各有五萬甲馬簇於雲頭俯向下重樓深
室嚢櫃之内纖細悉見更異者見米粒長數尺凡兩隊
一隊於小項缾子貯人間水一隊所貯如馬牙硝謂之
乾雨皆在前風車為殿每雷震多為促龍龍有過者謫
作蛇魚數滿千則能淪山行雨時先下一黃旗次下四
方旗乃隨龍所在或霆或雷或雨或雹若吾傷一物則
刑以鐵杖忠政役十一日始服湯三甌不復飢困以母
老哀求得歸(出唐年小錄)
史無畏
唐史無畏曹州人也與張從真為友無畏止耕壠畆衣
食窘困從真家富乃為曰弟勤苦田園日夕區區奉假
千緡貨易他日但歸吾本無畏忻然齎緡父子江淮射
利不數歲已富從真繼邅焚爇及罹劫盗生計一空遂
詣無畏曰今日之困不思弟千緡之報可相濟三二百
乎聞從真言輒為拒扞報曰若言有負但執券来從真
怨恨填臆乃歸庭中焚香泣淚詛之言詞慷慨聞者戰
慓午後東西有片黑雲驟起須臾霔雨雷電兼至霹靂
一震無畏遽變為牛朱書腹下云負心人史無畏經旬
而卒刺史圖其事而奉奏焉(出會昌解頥錄)
張應
唐張應自榮陽被命至河内郡涉九鼎渡所乘小駟驚
逸及北岸視後足有物縈繞状如大螾絳色乃抽佩刀
斷於地輒復相續堅縮如白角櫛紅影若縷横絡之遂
寘諸嚢中事畢而還復渡河至平隂天景歊蒸憩于園
井就之盥濯因與園叟話之取角櫛置盆水上忽然黑
氣勃興濃雲四合狂電震霆雨雹交下食頃方霽盆涸
而櫛已亡(出三水小牘)
天公壇
巴蜀間於高山頂或潔地建天公壇祈水旱蓋開元中
上帝所降儀法以示人也其壇或羊牛所犯及預齋者
飲酒食肉多為震死新繁人王蕘因往别業村民烹豚
待之有一人自天公齋㢠廻乃即席食肉王謂曰爾不懼
雷霆耶曰我與雷為兄弟何懼之有王異之乃詰其所
謂曰我受雷公籙與雷同職因取其籙驗之果如其說
仍有數卷或畫壮夫以拳扠地為井號拳扠井或畫一
士負薪枿號一谷柴或以七手撮三簸之號七山簸江
陵東村李道士舍亦有此籙或云三洞法籙外有一百
二法為天師子嗣師所禁唯許救物苟邪用必上帝考
責隂誅也(出北夢瑣言)
申文緯
尉氏尉申文緯嘗話頃以事至洛城南玉泉寺時盛夏
寺左有池大旱村人祈禱未嘗不應池之陽有龍廟時
文緯俯池而觀有物如敗花葉大如蓋因以瓦礫擲之
僧曰切不可恐致風雷之怒申亦不以介意逡巡白霧
自水面起才及山趾寺在山上石路七盤大雨霆電震
擊北至平地已數尺溪壑暴漲驢乘洎僕夫随流漂蕩
莫能植足晝日如暮霆震不已申之口吻皆黑怖懼非
常俄至一村尋亦開霽果中傷寒病將曉有微汗比明
無恙豈龍之怒幾為所斃也(出玉堂閒話)
法門寺
長安西法門寺乃中國伽藍之勝境也如来中指節在
焉照臨之内奉佛之人罔不歸敬殿宇之盛寰海無倫
僖昭播遷後為賊盗燬之中原盪栟人力既殫不能復
搆最須者材之與石忽一夕風雷驟起暴澍連宵平曉
諸僧闚望見寺前良材巨石阜堆山積亘十餘里首尾
不斷有如人力置之於是鳩集民匠復搆精藍至於貌
備人謂鬼神送来愈更欽其聖力育王化塔之事豈虚
也哉(出玉堂閒話)
陳絢
偽蜀王氏彭王𫝊陳絢常為卭州臨溪令縣署編竹為
藩而塗之署久泥忽陊落唯露其竹侍婢秉炬而照一
物蟠於竹節中文彩爛然小蛇也俄而雷聲𨼆𨼆絢疑
其乖龍懼罹震厄乃易衣炷香抗聲祈於雷曰苟取龍
幸無急遽雖狂電若晝自初夜迨四更𨼆𨼆不發既發
一聲俄然開霽向物已失人無震驚有若雷神祐乎祈
禱(出北夢瑣言)
彭城佛寺
國某楊汀自言天祐初在彭城避暑於佛寺雨雹方甚
忽聞大聲震地走視門外乃下一大雹於街中其高廣
與寺樓等入地可丈餘頃之雨止則炎風赫日經月雹
乃消盡(出稽神錄)
歐陽氏
廣陵孔目吏歐陽氏某者居決定寺前其妻少遇亂失
其父母至是有老父詣門使白其妻我汝父也妻見其
貧陋不悦拒絶之父又言其名字及中外親族甚悉妻
竟不聽又曰吾自遠来今無所歸矣若爾權寄門下信
宿可乎妻又不從其夫勸之又不可父乃去曰吾將訟
爾矣左右以為公訟耳亦不介意明日午暴風雨從南
方来有震霆入歐陽氏之居牽其妻至中庭擊殺之大
水平地數尺鄰里皆震蕩不自持後數日歐陽之人至
后土廟神座前得一書即老父訟女文也(出稽神錄)
廬山賣油者
廬山賣油者養其母甚孝謹為暴雷震死其母自以無
罪日號泣於九天使者之祠願知其故一夕夢朱衣人
告曰汝子恒以魚膏雜油中以圖厚利且廟中齋醮恒
用此油腥氣薰蒸靈仙不降震死宜矣母知其事遂止
(出稽神錄)
李誠
江南軍使蘇建雄有别墅在毘陵恒使傔人李誠来往
檢視乙夘歲六月誠自墅中迴至句容縣西時盛暑赫
日持傘自覆忽值大風飛石拔木卷其傘蓋而去唯持
傘柄行數十步雲雨大至方憂濡濕忽有飄席至其所
因取覆之俄而雷震地道傍數家之中卷一家屋室向
東北而去頃之遂霽其居蕩然無復遺者老幼十餘皆
聚桑林中一無所傷舍前有足跡長三尺誠又西行數
里遇一人求買所覆席即與之又里餘復遇一人求買
所持傘柄誠乃異之曰此物無用爾何為者而買之其
人但求乞甚切終不言其故隨行數百步與之乃去(出稽)
(神錄)
茅山牛
庚寅歲茅山有村中兒牧牛取所著汗衫暴於草上而
假寐及寤失之唯一鄰兒在傍以為竊去因相喧競鄰
兒父見之怒曰生兒為盗將安用之即投水中鄰兒匍
匐出水呼天稱冤者數四復欲投之俄而雷雨暴至震
死其牛汗衫自牛口中嘔出兒乃得免(出稽神錄)
番禺村女
庚申歲番禺村中有老姥與其女餉田忽雲雨晦冥及
霽乃失其女姥號哭求訪鄰里相與尋之不能得後月
餘復雲雨晝晦及霽而庭中陳列筵席有鹿脯乾魚果
實酒醢甚豐潔其女盛服而至姥驚喜持之女自言為
雷師所娶將至一石室中親族甚衆婚姻之禮一同人
間今使歸返而他日不可再歸矣姥問雷郎可得見耶
曰不可留數宿一夕復風雨晦冥遂不復見(出稽神錄)
江西村嫗
江西村中霆震一老婦為電火所燒一臂盡傷既而空
中有呼曰誤矣即墜一缾缾有藥如膏曰以此傅之即
差如其言隨傅而愈家人共議此神藥也將收蔵之數
人共舉其瓶不能動頃之復有雷雨收之而去又有村
人震死既而空中呼曰誤矣可取蚯蚓搗爛覆臍中當
差如言傅之遂蘇(出稽神錄)
甘露寺
道士范可保夏月獨遊浙西甘露寺出殿後門將登北
軒忽有人衣故褐衣自其傍入肩帔相拂范素好潔衣
服新心不悦俄而牽一黃狗又駕肩而出范怒形於色
褐衣回顧張目其光如電范始畏懼頃之山下人至曰
向山下霹靂取龍不知之乎范故不聞也(出稽神錄)
南康縣
辛酉五月四日有使過南康縣令胡侃置酒於縣南蓮
花館水軒忽有暴風吹沙從南来因手掩目開盤中器
物蔌蔌有聲若有物過良久開目見食器微仄其銀酒
杯與杯之舟皆挾長如東西形壁傍大桐𣗳亦拔出牆
外時一里外皆此風雨常遥聞館中迅雷而館中初不
聞也胡亦無恙(出稽神錄)
太平廣記卷三百九十五
