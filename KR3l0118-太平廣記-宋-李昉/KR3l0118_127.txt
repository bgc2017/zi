太平廣記卷一百二十七
報應二十六
蘇娥涪令妻諸葛元崇
呂慶祖元徽李義琰
岐州寺主館陶主簿僧曇暢
午橋民盧叔敏鄭生
蘇娥
漢何敞爲交趾刺史行部蒼梧郡高要縣暮宿鵲奔亭
夜猶未半有一女從樓下出自云妾姓蘇名娥字始珠
本廣信縣修理人早失父母又無兄弟夫亦久亡有雜
繒帛百二十疋及婢一人名致富孤窮羸弱不能自振
欲往傍縣賣繒就同縣人王伯賃牛車一乘直錢萬二
千載妾并繒令致富執轡以前年四月十日到此亭外
于時已暮行人既絶不敢前行因即留止致富暴得腹
痛妾往亭長舍乞漿取火亭長龔壽操刀持戟來至車
傍問妾曰夫人從何所來車上何載丈夫安在何故獨
行妾應之曰何勞問之壽因捉臂欲汙妾不從壽即以
刀刺脇妾立死又殺致富壽掘樓下埋妾并婢取財物
去殺牛燒車杠及牛骨投亭東空井中妾死痛酷無所
告訴故來告於明使君敞曰今欲發汝屍骸以何爲驗
女子曰妾上下皆著白衣靑絲履猶未朽也掘之果然
敞乃遣吏捕壽拷問具服下廣信縣驗問與娥語同收
壽父母兄弟皆繋獄敞表壽殺人於常律不至族誅但
壽爲惡隱密經年王法所不能得鬼神自訴千載無一
請皆斬之以助陰誅上報聽之(出還冤錄)
涪令妻
漢王忳字少琳爲郿縣令之邰亭亭素有鬼忳宿樓上
夜有女子稱欲訴冤無衣自進忳以衣與之進曰妾本
涪令妻也欲往官過此亭宿亭長殺妾大小十口埋在
樓下取衣裳財物亭長今爲縣門下游徼忳曰當爲汝
報之無復妄殺良善也鬼投衣而去忳旦召游徼問即
服收同時十餘人並殺之掘取諸喪歸其家葬之亭永
清寧(闕)
諸葛元崇
瑯琊諸葛覆宋永嘉年爲九眞太守家累悉在揚都唯
將長子元崇赴職覆於郡病亡元崇始年十九送喪欲
還覆門生何法僧貪其資與伴共推元崇墮水而死因
分其財元崇母陳氏夢元崇還具敘父亡及身被殺委
曲尸骸流漂怨酷無雙奉違累載一旦長辭銜悲茹恨
如何可說歔欷不能自勝又云行速疲極因卧窗下牀
上以頭枕窗明日視兒眠處足知非虚矣陳氏悲怛驚
起把火照兒眠處沾濕猶如人形於是舉家號泣便如
發聞于時徐森之始除交州徐道立爲長史道立即陳
氏從姑兒也具疏夢託二徐驗之徐道立遇諸葛喪船
驗其父子亡日悉如鬼語乃收行兇二人即皆欵服依
法殺之差人送喪還揚都(出還冤記)
呂慶祖
宋永康人呂慶祖家甚殷富常使一奴名教子守視墅
舍慶祖自往案行忽爲人所殺族弟無期先貸舉慶祖
錢咸謂爲害無期便齎酒脯至柩所而祝曰君荼酷如
此乃謂是我魂而有靈使知其主既還至三更見慶祖
來云近履行見奴教子畦疇不理許當痛治奴遂以斧
砍我背將帽塞口因得齧奴三指悉皆破碎便取刀刺
我頸曳著後門初見殺時從行人亦在其中而不同執
罪之失也奴今欲叛我已釘其頭著壁言卒而遂滅無
期具以告其父母潛視奴所住壁果有一把髮以竹釘
之又看其指並見傷破錄奴詰驗承伏又問汝既反逆
何以不叛奴曰頭如被繋欲逃不得諸同見者事相符
即焚教子并其二息(出還冤記)
元徽
後魏莊帝永安中北海王顥入洛莊帝北巡城陽王徽
捨宅爲宣中寺爾朱兆擒莊帝徽投前洛陽令寇祖仁
祖仁聞爾朱兆購徽乃斬徽首送兆兆夢徽曰我有金
二百斤馬一百匹在祖仁家卿可取之兆於是懸祖仁
首於高樹以大石墜其足鞭箠之問得金及馬而祖仁
死時以爲禍報(出廣古今五行記)
李義琰
唐隴西李義琰貞觀年中爲華州縣尉此縣忽失一人
莫知所在其父兄疑一讐家所害詣縣陳情義琰案之
不能得決夜中執燭委細窮問至夜義琰據案俛首不
覺死人即至猶帶被傷之狀云某乚打殺置於某所井
中公可早驗不然恐被移向他處不可尋覓義琰即親
往果如所陳而讐家始具欵伏當聞見者莫不驚歎(出法)
(苑珠林)
岐州寺主
唐貞觀十三年岐州城内有寺主共都維那爲隙遂殺
都維那解爲十二段置於厠中寺僧不見都維那久遂
告别駕楊安共來驗檢都無蹤跡别駕欲出諸僧送别
駕見寺主左臂上袈裟忽有些鮮血别駕勘問云當殺
之夜不著袈裟有其鮮血是諸佛菩薩所爲竟伏誅(出廣)
(古今五行記)
館陶主簿
唐冀州館陶縣主簿姓周忘其名字顯慶中奉使於臨
渝關牙市當去之時佐史等二人從往周將錢帛稍多
二人乃以土囊壓而殺之所有錢帛咸盜將去唯有隨
身衣服充斂至歲暮妻夢具說被殺之狀兼言所盜財
物藏之處妻乃依此訴官官司案辨具得實狀錢帛並
獲二人皆坐處死相州智力寺僧慧永云嘗親見明庭
觀道士劉仁寬說之(出法苑珠林)
僧曇暢
唐乾封年中京西明寺僧曇暢將一奴二騾向岐州稜
法師處聽講道逢一人著衲帽弊衣掐數珠自云賢者
五戒講夜至馬嵬店宿五戒禮佛誦經半夜不歇暢以
爲精進一練至四更即共同發去店十餘里忽袖中出
兩刃刀子刺殺暢其奴下馬入草走其五戒騎騾驅䭾
即去主人未曉夢暢告云昨夜五戒殺貧道須臾奴走
到告之如夢時同宿三衛子披持弓箭乘馬趁四十餘
里以弓箭擬之即下騾乞死縛送縣決殺之(出朝野僉載)
午橋民
唐衛州司馬杜某嘗爲洛陽尉知捕寇時洛陽城南午
橋有人家失火七人皆焚死杜某坐廳事忽有一人為
門者所執狼狽至前問其故門者曰此人適來若大驚
恐狀再馳入縣門復馳出故執之其人曰某即殺午橋
人家之賊也故來歸命嘗結伴五人同劫其家得財物
數百千恐事泄則殺其人焚其室如自焚死者故得人
不疑將財至城舍於道德里與其伴欲出外輙坎軻不
能去今日出道德坊南行忽見空中有火六七團大者
如瓠小者如杯遮其前不得南出因北走有小火直入
心中爇其心腑痛熱發狂因爲諸火遮繞驅之令入縣
門及入則不見火心中火亦盡於是出門火又盡在空
中遮不令出自知不免故備言之由是命盡取其黨及
財物於府殺之(出紀聞)
盧叔敏
唐盧叔敏居緱氏縣即故太傅文貞公崔祐甫之表姪
時祐甫初拜相有書與盧生令應明經舉生遂自緱氏
赴京行李貧困有驢兩頭叉袋一奴纔十餘歲而已初
發縣有一紫衣人擎小幞與生同行云送書狀至城辭
氣甚謹生以僮僕小甚利其作侶扶接鞍乘每到店必
分以茶酒紫衣者亦甚知媿至鄂嶺早發十餘里天纔
明紫衣人與小奴驅驢在後忽聞奴呌呼聲云被紫衣
毆擊生曰奴有過但言必爲科決何得便自打也言訖
見紫衣人懷中抽刀刺奴洞腸流血生乃驚走初尚乘
驢行數十步已見紫衣人趁在後棄驢并靴馳十數步
紫衣逐及以刀刺倒與奴同死於嶺上時緱氏尉鄭楚
相與生中外兄弟晨起於廳中忽困睡夢生被髮血汚
面目謂尉曰某已被賊殺矣因問其由曰某枉死然此
賊今捉未得乃牽白牛一頭來跛左脚曰兄但記此牛
明年八月一日平明賊從河中府與同黨買牛來於此
過入西郭門最後驅此者即是鄭君驚覺遂言於同僚
至明日府牒令捉賊方知盧生已爲賊所殺於書帙中
得崔相手札河南尹捕捉甚急都無蹤跡至明年七月
末鄭君與縣宰計議至其日五更潛布弓矢手力於西
郭門外鄭君領徒自往伏於路側至日初出果有人驅
牛自西來者後白牛跛脚行遲不及其隊有一人驅之
其牛乃鄭君夢中所見盧生牽者遂擒掩之并同黨六七
盡得驅跛牛者乃殺盧生賊也問之悉伏云此郎君於
某有恩某見其囊中書謂是綾絹遂劫殺之及開之知
非也唯得絹兩疋耳自此已來常髣髴見此郎君在側如
未露尚欲歸死已就執豈敢隱諱乎因具言其始末與
其徒皆死於市(出逸史)
鄭生
唐滎陽鄭生善騎射以勇悍趫捷聞家于鞏雒之郊嘗
一日乘醉手弓腰矢馳健馬獨驅田野間去其居且數
十里會天暮大風雨生庇於大木下久之及雨霽已夕
矣迷失道縱馬行見道傍有門宇乃神廟也生以馬繋
門外將止屋中忽慄然心動即匿身東廡下聞廟左空
舍中窣窣然生疑其鬼因引弓震弦以伺之俄見一丈
夫身長衣短後皂衣負囊仗劍自空舍中出既而倚劍
揚言曰我盜也爾豈非盜乎鄭生曰吾家於鞏雒之郊
向者獨驅田間適遇大風雨迷而失道故匿身於此仗
劍者曰子既不爲盜得無害我之心乎且我遁去道必
經東廡下願解弓弦以授我使我得去不然且死於竪
子矣先是生常别以一弦致䄂中既解弦投于劍客前
密以袖中弦繋弓上賊既得弦遂至東廡下將殺鄭生
以滅口急以矢繋弦賊遂去因曰吾子果智者某罪固
當死矣生曰我不爲害爾何爲疑我賊再拜謝生即去
西廡下以避賊既去生懼其率徒再來於是登木自匿
久之星月始明忽見一婦人貌甚冶自空舍中出泣於
庭問之婦人曰妾家於村中爲盜見誘至此且利妾衣
裝遂殺妾空舍中棄其尸而去幸君子爲雪其冤又曰
今夕當匿於田橫墓願急逐之無失生諾之婦人謝而
去及曉生視之果見尸即馳馬至洛具白於河南尹鄭
叔則尹命吏捕之果得賊於田橫墓中(出宣室志)
太平廣記卷一百二十七
