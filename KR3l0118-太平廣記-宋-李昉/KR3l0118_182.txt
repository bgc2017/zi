太平廣記卷一百八十二
貢舉五
崔蠡盧肇丁稜
顧非熊李德裕張濆
宣宗盧渥劉蛻
苗台符張讀許道敏崔殷夢
顔標温庭筠盧彖
翁彦樞劉虚白封定卿
馮藻趙琮
崔蠡
唐崔蠡知制誥日丁太夫人憂居東都里第時尚清苦
儉嗇四方寄遺茶藥而已不納金帛故朝賢家不異寒
素雖名姬愛子服無輕細崔公卜兆有期居一日宗門
士人有謁請于蠡者閽吏拒之告曰公居喪未嘗見他
客乃曰某崔家宗門子弟又知尊夫人有卜遠之日願
一見公公聞之延入與語直云知公居縉紳間清且約
太夫人喪事所須不能無費某以辱孫姪之行又且貲
用稍給願以錢三百萬濟公大事蠡見其慷慨深竒之
但嘉納其意終却而不受此人調舉久不第亦頗有屈
聲蠡未幾服闋拜尚書右丞知禮部貢舉此人就試蠡
第之為狀元衆頗驚異謂蠡之主文以公道取士崔之
獻藝由善價成名一第則可矣首冠未為得以是人有
告於蠡者答曰崔某固是及第人但狀頭是某私恩所
致耳具以前事告之於是中外始服名益重焉(出芝田錄)
盧肇
李德裕抑退浮薄奬拔孤寒於時朝貴朋黨德裕破之
由是結怨而絶於附會門無賓客唯進士盧肇宜春人
有竒才德裕嘗左宦宜陽肇投以文卷由此見知後隨
計京師每謁見待以優禮舊例禮部放榜先呈宰相會
昌三年王起知舉問德裕所欲答曰安用問所欲為如
盧肇丁稜姚鵠豈可不與及第邪起於是依其次而放
(出玉泉子)
丁稜
盧肇丁稜之及第也先是放牓訖則須謁宰相其導啓
詞語一出榜元者俯仰疾徐尤宜精審時肇首冠有故
不至次乃稜也稜口吃又形體小陋迨引見即俛而致
詞意本言稜等登科而稜赬然發汗鞠躬移時乃曰稜
等登稜等登竟不能發其後語而罷左右皆笑翌日友
人戲之曰聞君善筝可得聞乎稜曰無之友人曰昨日
聞稜等登稜等登非筝聲耶(出玉泉子)
顧非熊
顧非熊况之子滑稽好辯凌轢氣焰子弟為衆所怒非
熊既為所排在舉場垂三十年屈聲聒人耳會昌中陳
商放牓上怪無非熊名召有司追牓放及第時天下寒
進皆知勸矣詩人劉得仁賀詩曰愚為童稚時已解念
君詩及得高科晚須逢聖主知(出摭言)
李德裕
李德裕以己非由科第恒嫉進士舉者及居相位貴要
束手德裕嘗為藩府從事日同院李評事以詞科進適
與德裕官同時有舉子投文軸誤與德裕舉子既誤復
請之曰某文軸當與及第李評事非與公也由是德裕
志在排斥(出玉泉子)
張濆
張濆會昌五年陳商下狀元及第翰林覆落濆等八人
趙渭南貽濆詩曰莫向春風訴酒杯謫仙真箇是仙才
猶堪與世為祥瑞曾到蓬山頂上來(出摭言)
宣宗
宣宗酷好進士及第每對朝臣問及第苟有科名對者
必大喜便問所試詩賦題目并主司姓名或有人物稍
好者偶不中第嘆惜移時常於内自題鄉貢進士李道
龍(出盧氏雜說)
盧渥
唐陜州廡使盧渥在舉場甚有時稱曾於滻水逆旅遇
宣宗皇帝微行意其貴人斂身迴避帝揖與相見乃自
稱進士盧渥帝請詩卷袖之乘驢而去他日對宰臣語
及盧渥令主司擢第渥不自安恐僭冒之辱宰相問渥
與主上有何階緣渥乃具陳因由時亦不以為忝蓋事
業亦得之矣渥後自廉察入朝知舉遇黃寇犯闕不及
終場趙崇大夫戲之曰出腹不生養主司也然盧家未
嘗知舉盧相攜恥之拔為主文章不果也(出北夢𤨏言)
劉蛻
荆南解比號天荒大中四年劉蛻以是府解及第時崔
鉉作鎮以破天荒錢七十萬資蛻蛻謝書略曰五十年
來自是人廢一千里外豈曰天荒(出摭言)
苗台符張讀
苗台符六歲能屬文聰悟無比十餘歲博覽羣籍著皇
心三十卷年十六及第張讀亦幼擅詞賦年十八及第
同年進士又同佐鄭薰少師宣州幕二人常列題於西
明寺東廊或竊注之曰一雙前進士兩箇阿孩兒台符
十七不祿讀位至禮部侍郎(出摭言)
許道敏
許道敏隨鄉薦之初獲知於時相是冬主文者將蒞事
於貢院謁於相門相大稱其卓苦藝學宜在公𨕖主文
受命而去許潛知其旨則磨礪以須屈指試期大掛人
口俄有張希復員外結婚於丞相竒章公之門親迎之
夕辟道敏為儐道敏乘其喜氣縦酒飛章搖珮高譚極
歡而罷無何時相敷奏不稱旨移秩他郡人情恐異主
文不敢第於甲乙自此晦昧壈坎不復振舉繼丁家故
垂二十載至大中六年崔璵知舉方擢於上科時有同
年張讀一舉成事年十有九乃道敏敗於垂成之冬儐
導張希復之子牛夫人所生也(出唐闕史)
崔殷夢
崔殷夢宗人瑶門生也夷門節度使龜從之子同年首
冠於壤壤白瑤曰夫一名男子飾身世以為美他不可
以等將也近歲關試内多以假為名求適他處甚無謂
也今乞侍郎不可循其舊轍瑶大以為然一日壤等率
集同年詣瑤起居既坐瑶笑謂壤等曰昨得大梁相公
書且欲崔先輩一到駿馬健僕往復當不至稽滯幸諸
先輩畱意壤以坐主之命無如之何(出玉泉子)
顔標
鄭侍郎薰主文舉人中有顔標者薰誤謂是魯公之後
時徐方未寕志在激勸忠烈即以標為狀元及謝恩日
從容問及廟院標曰標寒進也未嘗有廟院薰始大悟
塞默而已尋為無名子所嘲曰主司頭腦太冬烘錯認
顔標作魯公(出摭言)
温庭筠
温庭筠燈燭下未嘗起草但籠袖凭几每賦一韻一吟
而已故場中號為温八吟(出摭言)
盧彖
崔沆及第年為主罰錄事同年盧彖俯近關讌堅請假
往洛下拜慶既而淹緩久之及同年讌於曲江亭子彖
以雕幰載妓微服嚲鞚縦觀於側遽為團司所發沆判
之略曰深攙席帽密映氊車紫陌尋春便隔同年之面
青雲得路可知異日之心(出摭言)
翁彦樞
翁彦樞蘇州人應進士舉有僧與彦樞同鄉里出入故
相國裴公坦門下以其年耄優惜之雖中門内亦不禁
其出入手持貫珠閉目以誦佛經非寢食未嘗輟也坦
主文柄入貢院子勛質日議牓于私室僧多處其間二
子不之虞也其擬議名氏迨與奪進退僧悉熟之矣歸
寺而彦樞訪焉僧問彦樞將來得失之耗彦樞具對以
無有成遂狀僧曰公成名須第幾人彦樞謂僧戲已答
曰第八人足矣即復往裴氏之家二子所議如初僧忽
張目謂之曰侍郎知舉邪郎君知舉邪夫科第國家重
事朝廷委之侍郎意者欲侍郎剗革前弊孤平得路今
之與奪率由郎君侍郎寕偶人邪且郎君所與者不過
權豪子弟未嘗以一平人藝士議之郎君可乎即屈其
指自首至末不差一人其豪族私讎曲折畢中二子所
諱勛等大懼即問僧所欲且以金帛啗之僧曰貧僧老
矣何用金帛為有鄉人翁彦樞者徒要及第耳勛等曰
即列在丙科僧曰非第八人不可也勛不得已許之僧
曰與貧僧一文書來彦樞其年及第竟如其言(出玉泉子)
劉虚白
劉虚白與裴坦早同硯席坦主文虚白猶是舉子試雜
文日簾前獻一絶句云二十年前此夜中一般燈燭一
般風不知歲月能多少猶著麻衣待至公孟棨年長於
魏公放牓日棨出行曲謝沆泣曰先輩吾師也沆泣棨
亦泣棨出入場籍三十年長孫籍與張公舊交公兄呼
籍公嘗諷其改圖籍曰朝聞道夕死可矣(出摭言)
封定卿
大中後進士尤盛封定卿丁茂珪舉子與其交者必先
登第而二公各二十舉方成名何進退之相懸也先是
李都崔雍孫瑝鄭嵎四君子蒙其眄睞者因是進昇故
曰欲得命通問瑝嵎都雍(出北夢瑣言)
馮藻
唐馮藻常侍宿之子涓之叔父世有科名藻文彩不高
酷愛名第已十五舉有相識道士謂曰某曾入静觀之
此生無名第但有官職也亦未之信更應十舉已二十
五舉矣姻親勸令罷舉且謀官藻曰譬如一生無成更
誓五舉無成遂三十舉方就仕宦歷卿監峽牧終於騎
省(出北夢𤨏言)
趙琮
趙琮妻父為鍾陵大將琮以久隨計不第窮悴甚妻族
益相薄雖妻父母不能不然也一日軍中高會州郡謂
之春設者大將家相率列棚以觀之其妻雖貧不能無
往然所服故敝衆以帷隔絶之設方酣廉使忽馳吏呼
將將驚且懼既至廉使臨軒手持一書笑曰趙琮得非
君子壻乎曰然乃告之適報至已及第矣即授所持書
乃牓也將遽以榜歸呼曰趙即及第矣妻之族即撤去
帷障相與同席競以簪服而慶遺焉(出玉泉子)
太平廣記卷一百八十二
