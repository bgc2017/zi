太平廣記卷七十六
方士一
子韋趙廓樊英
楊由介象郭璞
庾詵張子信管輅
籌禪師李淳風袁天綱
安禄山術士桑道茂鄉校叟
相骨人田良逸蔣含弘
子韋
子韋宋景公之史當景公之世有善星文者許以上大
夫位處於層樓延閣之上以望氣象設以珍食施以珍
衣食則有渠蒼之鳬煎以桂醴叢庭之鷃承以蜜渠淇
漳之醴脯以青茄九江之珠穟爨以蘭蘇華清夏潔漉
以纖縞(華清井水之澄華也)饔人視時而扣鐘伺食而擊磬(言每食輒)
(擊鐘磬也)懸四時之衣春夏以金玉為飾秋冬以翡翠為温
燒異香于壇臺之上忽有野人被草笈扣關而進曰聞
君愛隂陽五行玄象經緯之祕請見景公延之崇堂語
則及未來之兆次及已往之事萬不失一夜則觀星望
氣晝則執算披圖不服寳衣不甘竒食景公謝曰今宋
國喪亂微君何以輔之野人曰德之不均亂將及矣修
德以乘仁則天應之祥人仰其化景公服其言賜姓曰
子氏名之曰韋也錄曰宋子韋世司天部妙觀星律抑
亦梓慎禆竈之徒也景公待之若神禮以上列服以絶
世之衣膳以殊方之味雖復三清天厨之旨華蕤龍袞
之服斯固為陋矣春秋生以賜姓亦緣事顯族乃號為
司星氏至國之末著隂陽之書其事出班固藝文志也
(出王子年拾遺記)
趙廓
武昌趙廓齊人也學道於吳永石公三年廓求歸公曰
子道未備安可歸哉乃遣之及齊行極方止息同息吏
以為法犯者將收之廓走百餘步變為青鹿吏逐之遂
走入曲巷中倦甚乃蹲憩之吏見而又逐之復變為白
虎急奔見聚糞入其中變為鼠吏悟曰此人能變斯必
是也遂取鼠縛之則廓形復矣遂以付獄法應棄市永
石公聞之歎曰吾之咎也乃往見齊王曰吾聞大國有
囚能變形者王乃召廓勒兵圍之廓按前化為鼠公從
坐翻然為老鴟攫鼠而去遂飛入雲中(出列仙傳)
樊英
漢樊英善圖緯洞逹幽微永太中見帝因向西南噀之
詔問其故對曰成都今日火後蜀郡言火災正符其日
又云時有雨從東北來故火不大為害英嘗忽被髮拔
刀斫擊舍中妻怪問其故英曰郗生遇賊郗生者名廵
是英弟子時遠行後還說於道中逢賊頼一被髮老人
相救故得全免永建時殿上鍾自鳴帝甚憂之公卿莫
能觧乃問英英曰蜀岷山崩母崩子故鳴非聖朝災也
尋奏蜀山崩(出英别傳)
楊由
後漢楊由善占候為郡文學掾由嘗從人飲御者曰酒若
三行便宜嚴駕既而趨去後主人舍忽有鬭相殺者或
問何以先知之由曰向者社木上鳩鬭此鬪兵之象也
其言多𩔖此(出後漢書)
介象
吳介象字元則與吳王論膾何者最美象曰海中鯔魚
為上請於殿前作方坎汲水滿之象垂綸於坎中食頃
得鯔魚作膾(出建康實錄)
郭璞
晉陳述字嗣祖有美名為大將軍掾甚見愛重及亡郭
璞往哭之甚哀乃呼曰嗣祖焉知非福俄而大將軍作
亂如其言(出世說新語)
庾詵
齊新野庾詵少孤以讀書自業玄象算數皆所妙絶武
獻公蕭穎胄疾篤謂詵曰推其歴數當無辜否答曰鎮
星在襄陽荆州自少福明府歸終於亂代齊名伊霍足
貴子孫有何恨哉公曰君得之矣但昏主狂虐人思堯
舜恨不見清廓天下息馬華山也歔欷而終果如其言
穎胄赤斧之子(出談藪)
張子信
齊瑯琊王儼殺和士開也武衛奚永洛與河内人張子
信對坐忽有鵲鳴鬪于庭而堕焉子信曰鵲聲不善向
夕若有風從西南來歴樹間拂堂角必有口舌事今夜
若有人相召慎不得往子信既去果有風至儼使召永
洛且云敕喚永洛欲赴其妻勸令勿出因稱馬墜折腰
遂免於難(出三國典略)
管輅
魏管輅曾至郭恩家忽有飛鳩來止梁上鳴甚悲切輅
云當有客從東來相探候擕豕及酒因有小故耳至晚
一如其言恩令節酒慎燔既而射雞作食箭發從籬間
誤中數歲女子流血驚怖(出魏志)
籌禪師
隋煬帝宴祕書少監諸葛穎於觀文殿帝分御杯以賜
穎乃曰朕昔有籌禪師為之合諸藥總納一竹筒内取
以帽簮插筒藥中七日乃拔取以對賓客飲酒杯至取
簮以畫酒中斷飲一邊盡一邊尚滿以勸賓客觀者皆
以為大聖稀有之事(出大業拾遺)
李淳風
唐太史李淳風挍新歴太陽合朔當蝕既於占不吉太
宗不悦曰日或不蝕卿將何以自處曰如有不蝕臣請
死之及期帝候於庭謂淳風曰吾放汝與妻子别之對
曰尚早刻日指影于壁至此則蝕如言而蝕不差毫髮
太史與張率同侍帝更有暴風自南至李以為南五里
當有哭者張以為有音樂左右馳馬觀之則遇送葬者
有鼓吹又嘗奏曰北斗七星當化為人明日至西市飲
酒宜令候取太宗從之乃使人往候有婆羅門僧七人
入自金光門至西市酒肆登樓命取酒一石持椀飲之
湏臾酒盡復添一石使者登樓宣敕曰今請師等至宫
胡僧相顧而笑曰必李淳風小兒言我也因謂曰待窮
此酒與子偕行飲畢下樓使者先下回顧已失胡僧因
奏聞太宗異焉初僧飲酒未入其直及收具於座下得
錢二千(出國史異纂及紀聞)
袁天綱
唐則天之在襁褓也益州人袁天綱能相士彠令相妻
楊氏天綱曰夫人當生貴子乃盡召其子相之謂元慶
元爽曰可至刺史終亦屯否見韓國夫人曰此女大貴
不利其夫則天時在懷抱衣男子衣服乳母抱至天綱
舉目一視大驚曰龍睛鳳頸貴之極也若是女當為天
下主(出感定錄)
安禄山術士
唐安禄山多置道術人謂術士曰我對天子亦無恐懼
惟見李相則神機悚戰即李林甫術士曰公有隂兵五
百人皆銅頭鐡額常在左右何得畏李相公又謂禄山
曰吾安得見之禄山因表請宴宰相令術士於簾下窺
之驚曰吾初見報相公來有雙鬟二青衣捧香爐先入
僕射侍衞銅頭鐡額之𩔖皆穿屋踰垣而走某亦不知
其故當是仙官暫謫居人間也(出逸史)
桑道茂
唐盛唐令李鵬通桑道茂曰長安只此一邑而已賢郎
二人大者位極人臣次者殆於數鎮子孫百世後如其
言長子石出入將相子孫二世及第至次子福歴七鎮
終於使相凡八男三人及第至尚書給諫郡牧諸孫皆
朱紫建中元年道茂請城奉天為王者居列象龜别内
分六街德宗素神道茂言遂命京尹嚴郢發衆數千與
六軍士雜往城之時屬盛夏而土功大起人不知其故
至播遷都彼乃驗朱泚之亂德宗幸奉天時沿邊藩鎮
皆已舉兵扈蹕泚自率兇渠直至城下有西明寺僧陷
在賊中性甚機巧教造攻城雲梯高九十餘尺上施板
屋樓櫓可以下瞰城中渾瑊李晟奏曰賊鋒既盛雲梯
甚壯若縱近城恐不能禦及其尚遠請以銳兵挫之遂
率王師五千列陣而出于時束藴居後約戰酣而燎風
勢不便火莫能舉二公酹酒祝詞曰賊泚包藏禍心竊
弄凶德敢以狂孽來犯乘輿今擁衆脅君將逼城壘某
等誓輸忠節志殄妖氛若社稷再安威靈未冺當使雲
梯就爇逆黨冰消於是詞情慷慨人百其勇俄而風勢
遽迴鼓噪而進火烈風猛煙埃漲天梯燼賊奔德宗御
城樓以觀中外咸稱萬歲及克京國二公勲績為首寵
錫茅土匡扶社稷終始一致李西平有子四人皆分節
制忠崇榮顯初晟於左賁效職久未遷超聞桑道茂善
相賫絹一疋凌晨而往時傾信者甚衆造詣多不即見
之聞李在門親自迎接施設殽醴情意甚專既而謂曰
他日建立勲庸貴甚無比或事權在手當以性命為託
李莫測其言但慚唯而已請回所貺絹換李公身上汗
衫仍請於衿上書名云他日見此相憶及泚叛道茂陷
賊庭既克京師從亂者悉皆就戮時李受命斬决道茂
將欲就刑請致詞遂以汗衫為請李公奏以非罪特原
之司徒杜佑曾為楊炎判官故盧杞見忌欲出之杜見
道茂曰年内出官則福壽無疆既而自某官九十餘日
出為某官官名遺忘福壽果然(出劇談錄)
鄉校叟
唐宰相竇易直初名祕家貧就鄉校授業而叟有道術
人不之知一日向暮風雪暴至學徒歸不得宿于漏屋
下寒爭附火惟竇寢于側夜分叟自扶竇起曰竇祕君
後為人臣貴壽之極勉勵自愛也及德宗幸奉天方舉
進士亦隨駕而西乘蹇驢至開遠人稠路隘城扉將闔
公懼勢不可進忽一人叱驢兼捶其後得疾馳而出顧
見二黑衣卒呼曰秀才已後莫忘閭情及升朝訪得其
子提挈于吏中甚逹(出因話錄)
相骨人
唐貞元末有相骨山人瞽雙目人求相以手捫之必知
貴賤房次卿方勇於趨進率先訪之及出戶時後謁者
盈巷覩次卿已出迎問之曰如何答曰不足言不足言
且道箇瘦長杜秀才位極人臣何必更云或有退者後
杜循果帶相印鎮西蜀也(出嘉話錄)
田良逸蔣含弘
唐元和初南嶽道士田良逸蔣含弘皆道業絶高遠近
欽敬時號田蔣君以虛無為心和煦待物不事浮飾而
天格清峻人見者褊恡盡去侍郎呂渭楊憑相繼廉問
湖南皆北面師事潭州大旱祈雨不獲或請邀致楊曰
田先生豈為人祈雨者耶不得已迎之先生蓬首弊服
欣然就車到郡亦終無言即日雨降所居岳觀建黃籙
壇場法具已陳列而天隂晦弟子請祈晴田亦無言岸
幘垂髮而坐及行齋左右代整冠履扶升壇天即開霽
常有村姥持碧綃襦以奉對衆便服之坐者竊笑不以
介意楊常迎至潭州田方洗足使至乘小舟便行侍者
以履襪追及於衙門即坐階砌着襪傍若無人楊再拜
亦不止之時喜飲酒而言不及吉凶是非及楊自京尹
謫臨賀尉使候田遺銀器受之便悉付門人作法會使
還曰報汝阿郎勿深憂也未幾量移杭州長史未嘗干
人人至亦不逆性不多記人官位姓第與呂渭分最深
後郎中呂温刺衡州因來謁之左右先告以使君是侍
郎之子及温入下牀拊其背曰你是呂渭兒子耶温泫
然降階田亦不止其眞朴如此母為喜王寺尼尼衆皆
呼先生為師常日負薪兩束奉母或有故不及往即弟
子代送之或傳寺尼早起見一虎在田媪門外走因以
告媪曰止應是小師使送柴來不足畏也蔣君混元之
器雖不及田而修持趣尚亦相𩔖兄事於田號為莫逆
蔣始善符術自晦其道人莫之知後居九眞觀曾命弟
子至縣市齋物不及期還詰其故云於山口見一巨獸
當路良久不去以故遲滯蔣曰我在此庇伊已多時何
敢如是即以一符置所見處明日獸踣符下蔣聞之曰
我本以符却之使其不來豈知不能自脱既以害物安
用術為取符本焚之自此絶不復留意有歐陽平者行
業亦高又兄事蔣於田君即隣入室平一夕夢三金爐
自天而下若有所召既寤潛告人曰二先生不久去矣
我繼之俄而田蜕去蔣次之平亦遊桐栢山陳寡言徐
靈府馮雲翼三人皆田之弟子衡山周混沌蔣之門人
陳徐在東南品第比田蔣而馮在歐陽之列周自幼入
道利法清嚴今為南嶽首冠(出因話錄)
太平廣記卷七十六
