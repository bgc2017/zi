太平廣記卷六十五
女仙十
姚氏三子趙旭虞鄉女子
蕭氏乳母
姚氏三子
唐御史姚生罷官居于蒲之左邑有子一人外甥二人
各一姓年皆及壯而頑駑不肖姚之子稍長於二生姚
惜其不學日以誨責而怠遊不悛遂於條山之陽結茅
以居之冀絶外事得專藝學林壑重深囂塵不到將遣
之日姚誡之曰每季一試汝之所能學有不進必檟楚
及汝汝其勉焉及到山中二子曾不開卷但樸斵塗塈
為務居數月其長謂二人曰試期至矣汝曹都不省書
吾為汝懼二子曾不介意其長攻書甚勤忽一夕子夜
臨燭凭几披書之次覺所衣之裘後裾為物所牽襟領
漸下亦不之異徐引而襲焉俄而復爾如是數四遂㢠廻
視之見一小豚藉裘而伏色甚潔白光潤如玉因以壓
書界方擊之豚聲駭而走遽呼二子秉燭索于堂中牖
戶甚密周視無隙而莫知豚所往明日有蒼頭騎扣門
搢笏而入謂三人曰夫人問訊昨夜小兒無知誤入君
衣裾殊以為慙然君擊之過傷今則平矣君勿為慮三
人俱遜詞謝之相視莫測其故少頃向來騎僮復至兼
抱持所傷之兒并乳褓數人衣襦皆綺紈精麗非尋常
所見復傳夫人語云小兒無恙故以相示逼而觀之自
眉至鼻端如丹縷焉則界方稜所擊之迹也三子愈恐
使者及乳褓皆甘言慰安之又云少頃夫人自來言訖
而去三子悉欲潛去避之惶惑未决有蒼頭及紫衣宫
監數十奔波而至前施屏幃茵蓆炳煥香氣殊異旋見
一油壁車青牛丹轂其疾如風寳馬數百前後導從及
門下車則夫人也三子趨出拜夫人微笑曰不意小兒
至此君昨所傷亦不至甚恐為君憂故來相慰耳夫人
年可三十餘風姿閒整俯仰如神亦不知何人也問三
子曰有家室未三子皆以未對曰吾有三女殊姿淑德
可以配三君子三子拜謝夫人因留不去為三子各創
一院指顧之間畫堂延閣造次而具翌日有輜軿至焉
賓從粲麗逾於戚里車服炫晃流光照地香滿山谷三
女自車而下皆年十七八夫人引三女昇堂又延三子
就座酒餚珍備果實豐衍非常世所有多未之識三子
殊不自意夫人指三女曰各以配君三子避席拜謝復
有送女數十若神仙焉是夕合巹夫人謂三子曰人之
所重者生也所欲者貴也但百日不泄於人令君長生
度世位極人臣三子復拜謝但以愚昧扞格為憂夫人
曰君勿憂斯易耳乃敕地上主者令召孔宣父須臾孔
子具冠劍而至夫人臨階宣父拜謁甚恭夫人端立微
勞問之謂曰吾三壻欲學君其引之宣父乃命三子指
六籍篇目以示之莫不了然解悟大義悉通咸若素習
既而宣父謝去夫人又命周尙父示以玄女符玉璜秘
訣三子又得之無遺復坐與言則皆文武全才學究天
人之際矣三子相視自覺風度夷曠神明開爽悉將相
之具矣其後姚使家僮饋糧至則大駭而走姚問其故
具對以屋宇幃帳之盛人物艷麗之多姚驚謂所親曰
是必山鬼所魅也促召三子三子將行夫人戒之曰慎
勿泄露縱加楚撻亦勿言之三子至姚亦訝其神氣秀
發占對閒雅姚曰三子驟爾皆有鬼物憑焉苦問其故
不言遂鞭之數十不勝其痛具道本末姚乃幽之别所
姚素館一碩儒因召而與語儒者驚曰大異大異君何
用責三子乎向使三子不泄其事則必為公相貴極人
臣今泄之其命也夫姚問其故而云吾見織女婺女須
女星皆無光是三女星降下人間將福三子今泄天機
三子免禍幸矣其夜儒者引姚視三星星無光姚乃釋
三子遣之歸山至則三女邈然如不相識夫人讓之曰
子不用吾言既泄天機當於此訣因以湯飯三子既飲
則昏頑如舊一無所知儒謂姚曰三女星猶在人間亦
不遠此地分密謂所親言其處或云河東張嘉貞家其
後將相三代矣(出神仙感遇傳)
趙旭
天水趙旭少孤介好學有姿貌善清言習黃老之道家
于廣陵嘗獨葺幽居唯二奴侍側嘗夢一女子衣青衣
挑笑牖間及覺而異之因祝曰是何靈異願覿仙姿幸
賜神契夜半忽聞窗外切切笑聲旭知其神復祝之乃
言曰吾上界仙女也聞君累德清素幸因寤寐願託清
風旭驚喜整衣而起曰襄王巫山之夢洞簫秦女之契
乃今知之靈鑒忽臨忻歡交集乃㢠廻燈拂席以延之忽
有清香滿室有一女年可十四五容範曠代衣六銖霧
綃之衣躡五色連文之履開簾而入旭載拜女笑曰吾
天上青童久居清禁幽懷阻曠位居末品時有世念帝
罰我人間隨所感配以君氣質虚爽體洞玄默幸託清
音願諧神韻旭曰蜉蝣之資假息刻漏不意高真俯垂
濟度豈敢妄興俗懷女乃笑曰君宿世有道骨法應仙
然已名在金格相當與吹洞簫於紅樓之上撫雲璈于
碧落之中乃延坐話玉皇内景之事夜鼓乃令施寢具
旭貧無可施女笑曰無煩仙郎乃命備寢内須臾霧暗
食頃方收其室中施設珍竒非所知也遂擕手于内其
瓌姿發越希世罕傳夜深忽聞外一女呼青夫人旭駭
以問之答曰同宫女子相尋爾勿應乃扣柱歌曰月露
飄颻星漢斜獨行窈窕浮雲車仙郎獨邀青童君結情
羅帳連心花歌甚長旭唯記兩韻謂青童君曰可延入
否答曰此女多言慮洩吾事於上界耳旭曰設琴瑟者
由人調之何患乎乃起迎之見一神女在空中去地丈
餘許侍女六七人建九明蟠龍之蓋戴金精舞鳳之冠
長裙曳風璀璨心目旭載拜邀之乃下曰吾嫦娥女也
聞君與青君集會故捕逃耳便入室青君笑曰卿何已
知吾處也答曰佳期不相告誰過耶相與笑樂旭喜悦
不知所裁既同歡洽將曉侍女進曰雞鳴矣巡人案之
女曰命車答曰備矣約以後期答曰慎勿言之世人吾
不相棄也及出戶有五雲車二乘浮於空中遂各登車
訣别靈風颯然凌虛而上極目乃滅旭不自意如此喜
悦交甚但灑掃焚名香絶人事以待之隔數夕復來來
時皆先有清風肅然異香從之其所從仙女益多歡娛
日給為旭致行厨珍膳皆不可識甘美殊常每一食經
旬不饑但覺體氣冲爽旭因求長生久視之道密受隱
訣其大抵如抱朴子内篇修行旭亦精誠感通又為旭
致天樂有仙妓飛奏&KR0585;楹而不下謂旭曰君未列仙品
不合正御故不下也其樂唯笙簫琴瑟略同人間其餘
並不能識聲韻清鏘奏訖而雲霧霏然已不見矣又為
旭致珍寳竒麗之物乃曰此物不合令世人見吾以卿
宿世當仙得肆所欲然仙道密妙與世殊途君若洩之
吾不得來也旭言誓重叠後歲餘旭奴盜琉璃珠鬻於
市適值胡人捧而禮之酧價百萬奴驚不伏胡人逼之
而相擊官勘之奴悉陳狀旭都未知其夜女至愴然無
容曰奴洩吾事當逝矣旭方知失奴而悲不自勝女曰
甚知君心然事亦不合長與君往來運數然耳自此訣
别努力修持當速相見也其大要以心死可以身生保
精可以致神遂留仙樞龍席隱訣五篇内多隱語亦指
驗於旭旭洞曉之將旦而去旭悲哽執手女曰悲自何
來旭曰在心所牽耳女曰身為心牽鬼道至矣言訖竦
身而上忽不見室中簾幃器具悉無矣旭恍然自失其
後寤寐彷彿猶尙往來旭大歴初猶在淮泗或有人於
益州見之短小美容範多在市肆商貨故時人莫能辨
也仙樞五篇篇後有旭紀事詞甚詳悉(出通幽記)
虞鄉女子
唐貞元初虞鄉里人女年十餘歲臨井治魚魚跳墮井
逐之亦墮其内有老父接抱入旁空百十步見堂宇甚
妍潔明敞老姥居中坐左右極多父曰汝可拜呼阿姑
留連數日珍食甘果都不欲歸姥曰翁母憶汝不可留
也老父捧至井上贈金錢二枚父母見驚往接之女乃
瞑目拳手疾呼索二盤及至嫌腥令以灰洗乃瀉錢各
於一盤遂復舊自此不食唯飲湯茶數日嫌居處臭穢
請就觀中修行歲餘有過客避暑於院門因而熟寐忽
夢金甲朱戈者叱曰仙官在此安敢衝突驚覺流汗而
走後不知所之(出逸史)
蕭氏乳母
蕭氏乳母自言初生遭荒亂父母度其必不全遂將往
南山盛於被中棄於石上衆迹罕及俄有遇難者數人
見而憐之相率將歸土龕下以泉水浸松葉點其口數
日益康強歲餘能言不復食餘物但食松柏耳口鼻拂
拂有毛出至五六歲覺身輕騰空可及丈餘有少異兒
或三或五引與遊戲不知所從肘腋間亦漸出綠毛近
尺餘身稍能飛與異兒羣遊海上至王母宫聽天樂食
靈果然每月一到所養翁母家或以名花雜藥獻之後
十年賊平本父母來山中將求其餘骨葬之見其所養
者具言始末涕泣累夕伺之期得一見頃之遂至坐&KR0585;
上不肯下父望之悲泣所養者謂曰此是汝真父母何
不一下來看也掉頭不答飛空而去父母回及家憶之
不已乃買果栗揭糧復往以俟其來數日又至遣所養
姥招之遂自空際而下父母走前抱之號泣良久喻以
歸還曰某在此甚樂不願歸也父母以所持果飼之逡
巡異兒等十數至息於&KR0585;樹呼曰同遊去天宫正作樂
乃出將奮身復墮於地諸兒齊聲曰食俗物矣苦哉遂
散父母挈之以歸嫁為人妻生子二人又屬饑儉乃為
乳母(出逸史)
太平廣記卷六十五
