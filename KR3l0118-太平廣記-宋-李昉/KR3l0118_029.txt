太平廣記卷二十九
神仙二十九
九天使者十仙子二十七仙
姚泓李衛公
九天使者
唐開元中玄宗夢神仙羽衛千乘萬騎集於空中有一
人朱衣金冠乘車而下謁帝曰我九天採訪巡糾人間
欲於廬山西北置一下宫自有木石基址但須工力而
已帝即遣中使詣山西北果有基跡宛然信宿有巨木
數千叚自然而至非人所運堂殿廊宇隨類致木皆得
足用或云此木昔九江王所採擬作宫殿沉在江州湓
浦至是神人運來以供所用廟西長廊柱礎架虚在巨
澗之上其下汨流奔響泓窅不測久歴年歲曾無危墊
初作廟時材木并至一夕巨萬皆有水痕門殿廊宇之
基自然化出非人版築常有五色神光照燭廟所常如
晝日揮斤運工略無餘暇人力忘倦旬日告成畢工之
際中使夢神人曰赭堊丹綠廟北地中尋之自得勿須
遠求於是訪之採以充用略無所闕既而建昌渡有靈
官五百餘人若衣道士服者皆言詣使者廟今圖像存
焉初玄宗夢神人日因召天台道士司馬承禎以訪其
事承禎奏曰今名山岳瀆血食之神以主祭祠太上慮
其妄作威福以害烝黎分命上真監蒞川岳有五岳真
君焉又青城丈人為五岳之長潛山九天司命主九天
生籍廬山九天使者執三天之符彈劾萬神皆為五嶽
上司盍各置廟以齋食為饗玄宗從之是歲五岳三山
各置廟焉(出錄異記)
十仙子
唐玄宗常夢仙子十餘輩御卿雲而下列於庭各執樂
器而奏之其度曲清越真仙府之音也及樂闋有一仙
人前而言曰陛下知此樂乎此神仙紫雲曲也今願傳
授陛下為聖唐正始音與夫咸池大夏固不同矣玄宗
喜甚即傳受焉俄而寤其餘響猶若在聽玄宗遽命玉
笛吹而習之盡得其節奏然嘿不泄及曉聽政於紫宸
殿宰臣姚崇宋璟入奏事于御前玄宗俛若不聞二相
懼又奏之玄宗即起卒不顧二相二相益恐趨出時高
力士侍於玄宗即奏曰宰相請事陛下宜面決可否向
者崇璟所言皆軍國大政而陛下卒不顧豈二相有罪
乎玄宗笑曰我昨夕夢仙人奏樂曰紫雲曲因以授我
我失其節奏由是嘿而習之故不暇聽二相奏事即於
衣中出玉笛以示力士是日力士至中書以事語於二
相二相懼少解曲後傳於樂府(出神仙感遇傳)
二十七仙
唐開元中玄宗皇帝晝景宴居昏然思寐夢二十七仙
人云我等二十八宿也一人寓直在天不下我等寄羅
底間三年矣與陛下鎮護國界不令戎虜侵邊衆仙每
易形混迹遊處耳既寤敇天下山川郡縣有羅底字處
訪之竟不能得他夕又夢云有音樂處是也詔訪焉於
寧州東南五里有地名羅川川上有縣縣以川名有羅
州山相傳有洞穴而翳薈不通樵牧者聞音樂之聲詔
使尋之久而不見忽有白兔出於林中逕入崖下尋所
入而得嵌竇焉石室寬博中有石像二十七真得之以
進乃於内殿設位晨夕焚香躬自瞻謁命夾紵工作二
十七像送於本洞於其處置通聖觀改縣為真寧以旌
之賜寳香及爐爐今猶在鄉里之人言昔年有底老者
不知所來龐眉皓髮異於他叟或出或處鄉俗咸敬之
於山下賣酒常有異人來飲或藥童樵父來往其家一
旦衆異人謂底老曰加其醖更一飲不復來矣如其言
加釀以待焉釀熟羣仙果至飲酣居下者一人與坐云
我請刻衆仙之形以留於世乃取石二十七片刻成二
十七人俄頃之間備得衆仙真容置於洞中依飲時列
坐皆志仙之名氏於其背安訖而散去底老亦不復知
所之時人咸謂仙舉也底老者疑其氐宿耳後著作郎
東門誥為贊序以紀之(出神仙感遇傳)
姚泓
唐太宗年有禪師行道精高居於南岳忽一日見一物
人行而來直至僧前綠毛覆體禪師懼謂為梟之屬也
細視面目即如人也僧乃問曰檀越為山神耶野獸耶
復乃何事而特至此貧道禪居此地不擾生靈神有知
無相惱也良久其物合掌而言曰今是何代僧曰大唐
也又曰和尚知晉宋乎自爾至是復幾載僧曰從晉及
今向四百年矣其物乃曰和尚博古知今寧不知有姚
泓乎僧曰知之物曰我即泓也僧曰吾覽晉史言姚泓
為劉裕所執遷姚宗于江南而斬泓於建康市據其所
記泓則死矣何至今日子復稱為姚泓耶泓曰當爾之
時我國實為裕所滅送我於建康市以徇天下奈何未
及肆刑我乃脱身逃匿裕既求我不得遂假一人貌類
我者斬之以立威聲示其後耳我則實泓之本身也僧
因留坐語之曰史之說豈虚言哉泓笑曰和尚豈不聞
漢有淮南王劉安乎其實昇仙而遷固狀以叛逆伏誅
漢史之妄豈復逾於後史耶斯則史氏妄言之證也我
自逃竄山野肆意遊行福地静廬無不探討既絶火食
遠陟此峯樂道逍遙唯餐松栢之葉年深代久遍身生
此綠毛已得長生不死之道矣僧又曰食松栢之葉何
至生毛若是乎泓曰昔秦宫人遭亂避世入太華之峯
餌其松栢歲祀寖久體生碧毛尺餘或逢世人人自驚
異至今謂之毛女峯且上人頗信古豈不詳信之乎僧
因問請須所食泓言吾不食世間之味久矣唯飲茶一
甌仍為僧陳晉宋歴代之事如指諸掌更有史氏闕而
不書者泓悉備言之既而辭僧告去竟不復見耳(出逸史)
李衛公
蘇州常熟縣元陽觀單尊師法名以清大歷中常往嘉
興入船中聞香氣頗甚疑有異人遍目舟中客皆賈販
之徒唯船頭一人顔色頗殊旨趣恬静單君至中路告
船人令易席座船頭就與言也既並席之後香氣亦甚
單君因從容問之答曰某本此地人也少染大風眉髮
皆落自惡不已遂私逃於深山意任虎豹所食數日山
路轉深都無人跡忽遇一老人問曰子何人也遠入山
谷某具述本意老人哀之視曰汝疾得吾今能差矣可
隨吾行因隨老人行入山十餘里至一澗過水十餘步
豁然廣闊有草堂數間老人曰汝未可便入且於此堂
中待一月日後吾自來看汝因遺丸藥一裹令服之又
云此堂中有黃精百合茯苓薯蕷棗栗蘇蜜之類恣汝
所食某入堂居老人遂行更入深去某服藥後亦不饑
渴但覺身輕如是凡經兩月日老人方至見其人笑曰
爾尚在焉不亦有心哉汝疾已差知乎曰不知老人曰
於水照之鬢眉皆生矣色倍少好老人曰汝未合久居
此既服吾藥不但祛疾可長生人間矣且修行道術與
汝二十年後為期因令却歸人間臨別某拜辭曰不審
仙聖復何姓名願垂告示老人曰子不聞唐初衛公李
靖否即吾身是也乃辭出山今以所修恐未合聖旨年
限將及再入山尋師耳單君因記其事為人說之(出原仙記)
太平廣記卷二十九
