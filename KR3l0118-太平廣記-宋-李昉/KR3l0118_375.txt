太平廣記卷三百七十五宋李昉等編
再生
史姁范明友奴陳焦
崔圅柳萇劉凱
石涵中人杜錫家婢漢宫人
李娥河間女子徐玄方女
蔡支妻陳朗婢干寳家婢
韋諷女奴鄴中婦人李仲通婢
崔生妻東萊人女
史姁
漢陳留考城史姁字威明年少時嘗病臨死謂母曰我
死當復生埋我以竹杖柱於瘞上若杖折掘出我及死
埋之柱如其言七日往視杖果折即掘出之已活走至
井上浴平復如故後與鄰船至下邳賣鋤不時售云欲
歸人不信之曰何有千里暫得歸耶答曰一宿便還即
不相信作書取報以為驗實一宿便還果得報考城令
江夏[邱-丘+覃]賈和亦病在鄰里欲急知消息請往省之路遙
三千再宿還報(出搜神記)
范明友奴
漢末人范明友家奴猶活明友是霍光女壻說光家事
廢立之際多與漢書相應此奴常遊走民間無止住處
竟不知所在(出博物志)
陳焦
孫休永安四年吳民陳焦死埋之六日更生穿土而出
(出五行記)
崔涵
後魏菩提寺西域人所立也在慕義沙門達多發墓取
塼得一人以送時太后與孝明帝在華林園以為妖異
謂黃門郎徐紇曰上古以來頗有此事不紇曰昔魏時
發塜得霍光女壻范明友家奴說漢朝廢立於史書相
符此不足為異也后令紇問其姓名死來幾年何所飲
食荅曰臣姓崔名涵字子洪博陵安平人父名暢母姓
魏家在城西阜財里死時年十五今乃二十七在地下
十二年常似醉卧無所食時復遊行或遇飲食如夢中
不甚辨了后即遣門下錄事張雋詣阜財里訪涵父母
果有崔暢其妻魏雋問暢曰卿有兒死不暢曰有息子
涵年十五而亡雋曰為人所發今日蘇活主上在華林
園遣我來問暢聞驚怖曰實無此兒向者謬言雋具以
實聞后遣送涵向家暢聞涵至門前起火手持刀魏氏
把桃杖拒之曰汝不須來吾非汝父汝非我子急速去
可得無殃涵遂捨去遊於京師嘗宿寺門下汝南王賜
黃衣一通性畏日不仰視天又畏水火及兵刃之屬常
走於路疲則止不徐行也時人猶謂是鬼洛陽大市北
有奉終里里内之人多賣送死之具及諸棺槨涵謂曰
栢棺勿以桑木為榱人問其故涵曰吾在地下見發鬼
兵有一鬼稱是栢棺應免兵吏曰爾雖栢棺桑木為榱
遂不免兵京師聞此栢木湧貴人疑賣棺者化涵故發
此言(出塔寺)
柳萇
梁承聖二年二月十日司徒府主簿柳萇卒子褒葬於
九江三年因大雨塜壞移葬换棺見父棺中目開心有
暖氣良久乃謂褒曰我生已一歲無因令汝知九江神
知我横死遣地神以乳飼我故不死今雨壞我塜亦江
神之所為也扶出更生三十年卒(出窮神祕苑)
劉凱
唐貞觀二年陳留縣尉劉全素家于宋州父凱曾任衞
縣令卒於官葬于郊三十餘年全素丁母憂護喪歸衞
將合葬既至啓發其尸儼然如生稍稍而活其子踊躍
舉扶將夕能言曰别久佳否全素泣而敘事乃曰勿言
吾盡知之速命東流水為湯既至沐浴易衣飲以糜粥
神氣屬乃曰吾在幽途蒙署為北鄷主者三十年考治
幽滯以功業得再生恐汝有疑故粗言之仍戒全素不
得泄於人全素遂呼為季父後半年之蜀不還不知所
終(出通幽記)
石函中人
上都務本坊貞元中有一人家因打牆掘地遇一石函
發之見物如絲滿函飛出於外視之次忽有一人起於
函中被髮長丈餘振衣而起出門失所在其家亦無他
前記中多言此事蓋道太隂鍊形日將滿人必露之(出酉)
(陽雜俎)
杜錫家婢(此已下婦人再生)
漢杜錫家葬而婢誤不得出後十餘年開塜袝葬而婢
尚生問之曰其始如瞑目自謂當一再宿耳初婢埋時
年十五六及開塜後姿質如故更生十五六年嫁之有
子(出搜神記)
漢宫人
漢末關中大亂有發前漢時宫人冡者人猶活既出平
復如舊魏郭后愛念之錄置宫中常在左右問漢時宫
内事說之了了皆有次敘郭崩哭泣過禮遂死(出博物記)
李娥
漢末武陵婦人李娥年六十歲病卒埋於城外已半月
娥鄰舍有蔡仲聞娥富乃發塜求金以斧剖棺娥忽棺
中呼曰蔡仲護我頭仲驚便為縣吏所收當棄市娥兒
聞母活來迎出之太守召娥問狀娥對曰誤為司命所
召到時得遣出門外見内兄劉文伯驚相對泣娥曰我
誤為所召今復得歸既不知道又不能獨行為我求一
伴我在此已十餘日已為家人所葬那得自歸也文伯
即遣門卒與戶曹相聞荅曰今武陵西界有男子李黑
亦得還便可為伴兼敕黑過娥鄰舍令蔡仲發出於是
文伯作書與兒娥遂與黑同歸太守聞之即赦蔡仲仍
遣馬吏於西界推問李黑如娥所述文伯所寄書與子
子識其紙是父亡時所送箱中之書矣(出窮神祕苑)
河間女子
晉武帝時河間有男女相悅許相配適而男從軍積年
不歸女家更以適人女不願行父母逼之而去尋病死
其夫戍還問女所在其家具說之乃至家欲哭之敘哀
而不勝情遂發冢開棺女即蘇活因負還家將養平復
後夫聞乃詣官争之郡縣不能決以讞廷尉奏以精誠
之至感於天地故死而更生是非常事不得以常理斷
請還開棺者(出搜神記)
徐玄方女
晉東馮孝將廣州太守兒名馬子年二十歲餘獨卧廏
中夜夢見女子年十八九言我是太守北海徐玄方女
不幸早亡亡來出入四年為鬼所枉殺案生錄當年八
十餘聽我更生要當有依憑乃得活又應為君妻能從
所委見救活不馬子答曰可爾與馬子尅期當出至期
日牀前有頭髮正與地平令人埽去愈分明始悟所夢
者遂屏左右便漸額面出次頭形體俱出馬子便令坐
對榻上陳說語言竒妙非常遂與馬子寢息每戒云我
尚虚借問何時得出答曰出當待本生生日尚未至遂
往廏中言語聲音人皆聞之女計生日至教馬子出已
養之方法語畢拜去馬子從其言至日以丹雄鷄一隻
黍飯一盤清酒一升醊其喪前去廏十餘步祭訖掘棺
出開視女身體完全如故徐徐抱出著氊帳中唯心下
微暖口有氣令婢四守養護之常以青羊乳汁瀝其兩
眼始開口能咽粥積漸能語二百日持杖起行一朞之
後顔色肌膚氣力悉復常乃遣報徐氏上下盡來選吉
日下禮聘為夫婦生二男長男字元慶嘉和初為祕書
郎小男敬度作太傅掾女適濟南劉子彦徵士延世之
孫(出法苑珠林)
蔡支妻
臨淄蔡支者為縣吏曾奉書謁太守忽迷路至岱宗山
下見如城郭遂入致書見一官儀衞甚嚴具如太守乃
盛設酒殽畢付一書謂曰掾為我致此書與外孫也吏
答曰明府外孫為誰答曰吾太山神也外孫天帝也吏
方驚乃知所至非人間耳掾出門乘馬所之有頃忽達
天帝座太微宫殿左右侍臣具如天子支致書訖帝命
坐賜酒食仍勞問之曰掾家屬幾人對父母妻皆已物
故尚未再娶帝曰君妻卒經幾年矣支曰三年帝曰君
欲見之否支曰恩唯天帝帝即命戶曹尚書勅司命輟
蔡支婦籍於生錄中遂命與支相隨而去歸家因發妻
塜視其形骸果有生驗須臾起坐語遂如舊(出列異𫝊)
陳朗婢
義熙四年琅邪人陳朗婢死已葬府史夏假歸行塜前
聞土中有人聲怪視之婢曰我今更活為我報家其日
已暮旦方開土取之彊健如常(出五行記)
干寶家婢
干寶字令升父瑩為丹陽丞有寵婢母甚妬之及瑩亡
葬之遂生持婢於墓干寶兄弟尚幼不之審也後十餘
年母喪開墓而婢伏棺如生載還經日乃蘇言其父恩
情如舊地中亦不覺為惡既而嫁之生子(出五行記)
韋諷女奴
唐韋諷家于汝潁常虚默不務交朋誦習時暇緝園林
親稼植小童薙草鋤地見人髮鋤漸深漸多而不亂若
新梳理之狀諷異之即掘深尺餘見婦人頭其肌膚容
色儼然如生更加鍬鍤連身臂全唯衣服隨手如紛其
形氣漸盛頃能起便前再拜言是郎君祖之女奴也名
麗容初有過娘子多妬郎不在便生埋於園中託以他
事亡去更無外人知某初死被二黑衣人引去至一處
大闕廣殿賁勇甚嚴拜其王略問事故黑衣人具述端
倪某亦不敢訴娘子須臾引至一曹司見文案積屋吏
人或三或五檢尋甚閙某初一吏執案而問檢案言某
命未合死以娘子巨蠹非理強殺其斷減娘子十一年
祿以與某又經一判官案問亦見娘子判官尋别有故
被罰去職某案便被寢絶九十餘年矣彼此散行昨忽
有天官來搜求幽繫冥司積滯者皆決遣某方得處分
如某之流亦甚多數蓋以下賤之人冥官不急故也天
官一如今之道士絳服朱冠羽騎隨從方決幽滯令某
重生亦不失十一年祿諷問曰魂既有所詣形何不壞
答曰凡事未了之人皆地界主者以藥傅之遂不至壞
諷驚異之乃為沐浴易衣貌如二十許來其後潛道幽
冥中事無所不至諷亦洞曉之常曰修身累德天報以
福神仙之道宜勤求之數年後失諷及婢所在親族於
其家得遺文紀在生之事時武德二年八月也(出通幽記)
鄴中婦人
竇建德常發鄴中一墓無他物開棺見婦人顔色如生
姿容絶麗可年二十餘衣物形制非近世者候之似有
氣息乃收還軍養之三日而生能言云我魏文帝宫人
隨甄皇后在鄴死葬於此命當更生而我無家屬可以
申訴遂至幽隔不知今乃何時也說甄后見害了了分
明建德甚寵愛之其後建德為太宗所滅帝將納之乃
具以事白且辭曰妾幽閉黃壤已三百年非竇公何以
得見今日死乃妾之分也遂飲恨而卒帝甚傷之(出神異錄)
李仲通婢
開元中李仲通者任鄢陵縣令婢死埋於鄢陵經三年
遷蜀郫縣宰家人掃地見髮出土中頻掃不去因以手
拔之鄢陵婢隨手而出昏昏如醉家人問婢何以致此
乃曰適如睡覺仲通以為鬼乃以桃湯灌洗書符禦之
婢殊不懼喜笑如故乃閉於别室以餅哺之餐啖如常
經月餘出之驅使如舊便配與奴妻生一男二女更十
七年而卒(出驚聽錄)
崔生妻
元和間有崔生者前婚蕭氏育一兒卒後婚鄭氏蕭卒
十二年託夢於子曰吾已得却生於陽間為吾告汝母
能發吾邱乎子雖夢不能言後三日又夢如此子終不
能言鄭氏有賢德蕭乃下語於老家人云為吾報鄭夫
人速出我更兩日即不及矣老家人呌曰娘子却活也
夫人卜之曰無生象即罷來日家人又曰娘子却活也
鄭夫人再占卜人曰有生象即開墳果活動矣舁歸鄭
夫人以粥飲之氣通能言具說幽途知撫育賢德之恩
又說初有一龜環遶某遺骸而去數日又來環遶將去
復來囓某足指則知前卜無生象者龜止環遶而已後
云有生象者是龜咬足指也蕭氏與鄭氏為姊妹共居
情若骨肉得十年而終(出芝田錄)
東萊人女
東萊人有女死已葬女至冥司以枉見捕得還乃勅兩
吏送之鬼送墓中雖活而無從出鬼亦患之乃問女曰
家中父母之外誰最念汝女曰獨季父耳一鬼曰吾能
使來劫墓季父見汝活則遂生也女曰季父仁惻未嘗
有過豈能發吾冢耶鬼曰吾易其心也留鬼守之一鬼
去俄而季父與諸劫賊發意開棺女忽從棺中起季父
驚問之具以前白季父大加慙恨諸賊欲遂殺之而季
父號泣哀求得免負之而歸(出廣異記)
太平廣記卷三百七十五
