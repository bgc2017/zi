太平廣記卷二百八十四
幻術一
客𨼆遊身毒國道人騫霄國畫工
營陵人扶婁國人徐登
周眕奴趙侯天竺胡人
鞫道龍陽羨書生侯子光
客𨼆遊
魏安釐王觀翔鵠而樂之曰寡人得如鵠之飛視天
下如芥也客有𨼆遊者聞之作木鵠而獻王王曰此有
形無用者也夫作無用之器世之奸民也召𨼆遊欲加刑焉
𨼆遊曰大王知有用之用未悟無用之用也今臣請為
大王翔之乃取而騎焉遂翻然飛去莫知所之也(出異苑)
身毒國道人
燕昭王七年沐骨之國來朝則身毒國之一名也有道
術人名尸羅問其年云百四十歲荷錫持瓶云發其國
五年乃至燕都喜衒惑之術於其指端出浮圖十層高
三尺乃諸天神仙巧麗特絶列幢蓋鼓舞繞塔而行人
皆長五六分歌唱之音如真人矣尸羅歕水為雰霧闇
數里間俄而復吹為疾風雰霧皆止又吹指上浮圖漸
入雲裏又於左耳出青龍右耳出白虎始入之時纔一
二寸稍至八九尺俄而風至雲起即以一手揮之即龍
虎皆入耳中又張口向日則見人乘羽蓋駕螭鵠直入
於口内復以手抑胷上而聞衣袖之中轟轟雷聲更張
口則向見羽蓋螭鵠相隨從口中而出尸羅常坐日中
漸漸覺其形小或化為老叟或變為嬰兒倏忽而死香
氣盈室時有清風來吹之更生如向之形呪術衒惑神
怪無窮(出王子年拾遗記)
騫霄國畫工
秦始皇元年騫霄國獻刻玉善畫工名裔使含丹青以
潄地即成魑魅及鬼怪羣物之象刻玉為百獸之形毛
髮宛若真矣皆銘其臆前記以年月工人以絹畫地方
寸之内寫四瀆五岳列國之圖又為龍鳳騫翥若飛皆
不得作目作必飛走也始皇嗟曰刻畫之形何能飛走
使以淳漆各點兩玉虎一眼睛旬日則失之不知何所
在山澤人云見二白虎各無一眼相隨而行毛色形相
異於常見者至明年西方獻兩白虎皆無一眼始皇發
檻視之疑是先所失者乃刺殺之檢其臆前果是元年
所刻玉虎也(出王子年拾遺記)
營陵人
漢北海營陵有道人能令人與已死人相見其同郡人婦
死已數年聞而往見之曰願令我一見亡婦死不恨矣
道人曰卿可往見之若聞鼓聲即出勿留乃語其相見
之術於是與婦言語悲喜恩情如生良久聞鼓聲恨恨
不能得往當出戶時奄忽其衣裾戶間掣絶而去至後
歲餘此人身亡室家葬之開塜見婦棺蓋下有衣裾(出搜)
(神記)
扶婁國人
南垂有扶婁之國其人善能機巧變化易形改服大則
興雲霧小則入纖毫綴金玉毛羽為衣服能吐雲噴火
鼓腹則如雷霆之聲或為巨象獅子龍蛇犬馬之狀或
為虎口中生人或於掌中備百獸之樂宛轉屈曲於指
間人形或長數分或復數寸神怪倏忽佳麗於時樂府
皆𫝊此伎至宋代猶學焉得粗得精代代不絶乃俗謂
之婆侯伎則扶婁之音訛耳(出拾遺錄)
徐登
閩中有徐登者女子化為丈夫與東陽趙昞並善方術
時遭兵亂相遇於溪各矜其所能登先禁溪水為不流
昞次禁枯柳為生稊二人相視而笑登年長昞師事之
後登身故昞東入長安百姓未知昞乃昇茅屋據鼎而
㸑主人驚怪昞笑而不應屋亦不損又嘗臨水求渡船
人不許昞乃張蓋坐中長嘯呼風亂流而濟於是百姓
敬服從者如歸長安令惡殺之民立祠於永寧而蚊蚋
不能入(出水經)
周眕奴
魏時尋陽縣北山中蠻人有術能使人化作虎毛色爪
身悉如真虎鄉人周眕有一奴使入山伐薪奴有婦及
妹亦與俱行既至山奴語二人云汝且上高樹去我欲
有所為如其言既而入草須臾一大黃斑虎從草出奮
越哮吼甚為可畏二人大怖良久還草中少時復還為
人語二人歸家慎勿道後遂向等輩說之周頗疑之乃
以醇酒飲之令熟醉使人解其衣服乃身體事事詳視
了無異唯於髻髮中得一紙畫作虎虎邊有符周密取
錄之奴既喚醒問之見事已露遂具說本末云先嘗於
蠻中告糴有一蠻師云有此符以三尺布一斗米一隻
雞一斗酒受得此法(出冥祥記)
趙侯
晉趙侯少好諸術姿形顇陋長不滿數尺以盆盛水作
禁魚龍立見侯有白米為鼠所盗乃披髮持刀畫作地
獄四面為門向東嘯羣鼠俱到呪之曰凡非噉者過去
盗者令止止者十餘剖腹看臟有米在焉曾徒跣須屐
因仰頭微吟雙屐自至人有笑其形容者便陽設以酒
杯向日即掩鼻不脱仍稽顙謝過着地不舉永康有騎
石山山上有石人騎石馬侯以印指之人馬一時落首
今猶在山下(出異苑)
天竺胡人
晉永嘉中有天竺胡人來渡江南有幻術能斷舌吐火
所在人士聚觀將斷舌先吐以示衆然後刀截血流覆
地乃燒取置噐中傳以示人視之舌半猶在既而還取
合續之有頃如故不知其實斷否也嘗取絹布與人各
執一頭中斷之已而取兩叚合祝之絹布還連續故一
體也又取書紙及繩縷之屬投火中衆共視之見其燒
爇了盡乃撥灰舉而出之故向物也(出法苑珠林)
鞫道龍
葛洪云余少所知有鞫道龍善為幻術向余說古時事
有東海人黃公少時能乘龍御虎佩步金為刀以絳繒
束髮立興雲霧坐成山河及衰老氣力羸憊飲酒過度
不能行其術秦末有白虎見於東海黃公以赤刀厭之
術既不行為虎所殺三輔人俗用以為戲漢朝亦取以
為角抵之戲焉(出西京雜記)
陽羡書生
東晉陽羡許彦於綏安山行遇一書生年十七八卧路
側云脚痛求寄彦鵝籠中彦以為戲言書生便入籠籠
亦不更廣書生亦不更小宛然與雙鵝並坐鵝亦不驚
彦負籠而去都不覺重前息樹下書生乃出籠謂彦曰
欲為君薄設彦曰甚善乃於口中吐一銅盤奩子奩子
中具諸饌殽海陸珍羞方丈其噐皿皆是銅物氣味芳
美世所罕見酒數行乃謂彦曰向將一婦人自隨今欲
暫要之彦曰甚善又於口中吐一女子年可十五六衣
服綺麗容貎絶倫共坐宴俄而書生醉卧此女謂彦曰
雖與書生結妻而實懷外心向亦竊將一男子同來書
生既眠暫喚之願君勿言彦曰甚善女人於口中吐出
一男子年可二十三四亦穎悟可愛乃與彦敘寒温書
生卧欲覺女子吐一錦行障書生仍留女子共卧男子
謂彦曰此女子雖有情心亦不盡向復竊將女人同行
今欲暫見之願君勿泄言彦曰善男子又於口中吐一
女子年二十許共讌酌戲調甚久聞書生動聲男曰二
人眠已覺因取所吐女子還内口中須臾書生處女子
乃出謂彦曰書生欲起更吞向男子獨對彦坐書生然
後謂彦曰暫眠遂久君獨坐當悒悒耶日已晩便與君
别還復吞此女子諸銅噐悉内口中留大銅盤可廣二
尺餘與彦别曰無以藉君與君相憶也至太元中彦為
蘭臺令史以盤餉侍中張散散看其題云是漢永平三
年所作也(出續齊諧記)
侯子光
安定人侯子光弱冠美姿儀自稱佛太子從大秦國來
當王小秦國易姓名為李氏依鄘爰赤眉家頗見其妖
怪事微有驗赤眉信之妻以二女轉相扇惑京兆樊綏
竺龍謹諶謝樂等衆聚數千於杜陽山稱大皇帝改元
龍興立官屬大將軍鎮西石廣斬平之子光頸無血十
餘日面色如生(出錄異記)
太平廣記卷二百八十四
