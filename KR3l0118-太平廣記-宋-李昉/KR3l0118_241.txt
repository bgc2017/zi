太平廣記卷二百四十一
諂佞三
王承休
王承休
蜀後主王衍宧官王承休後主以優笑狎䁥見寵有美
色恒侍少主寝息久而專房承休多以邪僻姦穢之事
媚其主主愈寵之與韓昭為刎頸之交所謀皆互相表
裏承休一日請從諸軍揀選官健得驍勇數千號龍武
軍承休自為統帥並特加衣糧日有優給因乞秦州節
度使且云願與陛下於秦州採掇美麗且說秦州之風
土多出國色仍請幸天水少主甚悦即遣仗節赴鎮應
所選龍武精銳並充衙隊從行到方鎮下車當日毁折
衙庭發丁夫採取材石創立公署使宅一如宫殿之制
兼以嚴刑峻法婦女不免土木之役又密令彊取民間
子弟使教歌舞伎樂被獲者令畫工圖眞及錄名氏急
遞中送韓昭昭又密呈少主少主覩之不覺心狂遂决
幸秦之計因下制曰朕聞前王廵狩觀土地之慘舒歴
代省方慰黎元之傒望西秦封域遠在邊隅先皇帝畫
此山河歴年征討雖歸王化未浹惠風今耕稼既屬有
年軍民頗聞望幸用安疆場聊議省巡朕選取今年十
月三日幸秦州布告中外咸使聞知由是中外切諫不
從母后泣而止之以至絶食前秦州節度判官蒲禹卿
叩馬泣血上表諫曰臣聞堯有敢諫之鼓舜有誹謗之
木湯有司過之士周有誡愼之鞀蓋古者明君克全帝
道欲知已過要納讜言將引咎而責躬庶理人而修德
陛下自承祧秉禄正位當天愛聞逆耳之忠言每犯顔
而直諫且先皇帝許昌發跡閬苑起身歴艱辛於草昩
之中受危險於虎爭之際腁胝戈甲寢寤風霜申武力
而拘諸原立戰功而平多壘亡軀致命事主勤王方得
成家至于開國今日鴻基覇盛大業雄崇地及雍凉界
連南北德通吳越威定蠻陬郡府頗多關河漸廣人物
秀麗土地繁華當四海輻裂之秋成萬代龍興之業陛
下生居富貴坐得乾坤但好歡娱不思機變臣欲望陛
下以名教而自節以禮樂而自防循道德之規受師傅
之訓知社稷之不易想稼穡之最難惜高祖之基扃似
太宗之臨御賢賢易色孜孜為心無稽之言勿聽弗詢
之謀勿用聽五音而受諫以三鏡而照懷少止息於諸
處林亭多觀覽於前王經史别修上德用卜遠圖莫遣
色荒毋令酒惑常親政事勿恣閒遊臣竊聞陛下欲出
成都往巡邊壘且天水地遠峻惡難行險棧欹雲危峰
插漢微雨則吹摧閣道稍泥則沮滑山程豈可鳴鑾那
堪叱馭又復敵京咫尺塞邑荒凉民雜蕃戎地多嵐瘴
别無華風異景不可選勝尋幽隴水聲悲胡笳韻咽營
中止帶甲之士城上宿枕戈之人看探虜於孤峯朝朝
疑慮覩望旗於峻嶺日日隄防是多山足水之鄉即易
動難安之地麥積崖無可瞻戀米谷峽何亞連知路遇
嗟山程通怨水秦穆圉馬之地隗囂僭位之邦是以一
人出行百司參從千羣霧擁萬衆星馳當路州縣摧殘
所在館驛隘少止宿尚猶不易供須固是為難縱若就
中指揮自破屬省錢物未免因依擾踐觸處凌遲以此
商論不合輕動其𩔖蒼龍出海雲行雨施豈教浪靜風
恬必見傷苗損稼所以鑾輿須止天步難移况頃年大
駕只到山南猶不關進發兵士此時直至天水未審如
何制宜自當初打破梁原城池擄掠義寧戸口截腕者
非一斬首者甚多匪惟生彼人心抑亦損兹聖德今去
洛京不遠復聞大駕重來若彼預有計謀此則更須征
討况鳳翔久為進敵必貯姦謀切慮妄搆妖詞致生釁
隙又陛下與唐主始申歡好信幣交馳但慮聞道聖駕
親行别懷疑忌其必特差使命請陛下境上會盟未審
聖躬去與不去若去則相似秦趙爭強彼此難屈若不
去即便同魯衞不睦戰伐尋興酌彼未萌料其先見願
陛下思忖臣伏聞自古帝王省方巡狩弔民伐罪展義
觀風然後便歸九重别安萬姓今陛下累曾游歴未聞
一件教條止於䟦涉山川驅策人馬秦則舟船幾溺青
城則嬪綵將沈自取驚憂為何切事却還京輦不悦軍
民但鬱衆情莫彰帝德憶昔先皇在日未嘗無故巡遊
陛下纂承已来率意頻離宫闕勞心費力有何所為此
際依前整蹕又擬遠别宸居昔秦皇之鸞駕不㢠廻煬帝
之龍舟不返陛下聖逾秦帝明甚隋皇且無北築之虞
焉有南遊之弊寬仁大度篤孝深慈知稼穡之艱難識
古今之成敗自防得失不縱襟懷忍教致却宗言將道
斷使烝民以何託令慈母以何辜若何慮以危亡但恐
乖於仁孝况玉京金闕寶殿珠樓内苑上林瓊池環圃
香風滿檻瑞露盈盤鈞天之樂奏九韶㢠廻雪之舞呈八
佾簇神仙於清虛之境列歌舞於閬苑之中人間勝致
天下所無時或賞遊足觀竒趣何必須於遠塞看彼荒
山不惜聖軀有何裨益方今岐陽不順梁園已亡中原
有人大事未了且當國生靈受弊盗賊横行縱邊廷無
烽火之危而内地有腹心之患陛下千年膺運一國稱
尊文德武功經天緯地孝逾於舜仁甚於湯百行皆全
萬機不擾聰明博逹識量變通深負智謀獨懷英傑方
居大寳正是少年既承社稷之基復把山河之險但不
遠聽深察安居慮危闢四門以求賢總萬邦而行事咸
有一德端坐九重使恩威並行賞罰必當平分雨露遍
及瘡痍令表裏以寬舒使子孫以昌盛布臨人之惠化
立濟衆之玄功選揀雄師思量大計振彼鴟張之勢壮
兹虎視之威秣馬訓兵豐糧利器彼若稍有微釁此即
直下平吞正取時機大行王道自然百靈垂祜四海歸
仁衆心成城天下治理即目蜀都強盛諸國不如賢士
滿朝聖人當極臣願百姓樂於貞觀萬乘明於太宗采
藥石之言聽芻蕘之說愛惜社稷醫療軍民似周武諤
諤而昌知辛紂唯唯而滅無飾非拒諫之事有面折廷
爭之人因我睿朝益我皇化陛下莫見居人稠疊謂言
京輦繁華蓋是外處凌殘住止不得所以競来臻湊貴
且偷安今諸州虐理處多百姓失業欲盡荒田不少盜
賊成羣乞陛下廣布腹心特令聞見且蜀國從来創業
多乏永謀或德不及於兩朝或祚不延於七代劉禪俄
降於鄧艾李勢遽歸於桓温皆為不取直言不恤政事
不行王道不念生靈以至國人之心無一可保山河之
險不足可憑陛下至聖至明如堯如舜豈後主之相匹
豈子仁之比倫有寬慈至孝之名有遠見長謀之策不
信諂媚不恣躭荒出入而有所可徵動靜而無非經久
必致萬年之業終為四海之君臣願陛下且住鑾輿莫
離京國候中原無事八表来王天下人心咸歸我主若
羣流赴海衆蟻慕羶有道自彰無思不服匪惟要看天
水直可便坐長安是微臣之至懇舉國之深願臣聞天
子有諍臣七人雖無道不失其天下是以輒傾丹懇仰
諫聖明不藉官榮不沽名譽情非訕上理直憂君雖無
折檻之能但有觸鱗之罪不避誅殛輒扣天庭臣死如
萬𩔖之中去一螻蟻陛下或全無忖度須向邊陲遺聖
母以憂心令庶寮以懷慮全迷得失自取疲勞事有不
虞悔將何在臣願陛下稍開諫路微納臣言勿違聖后
之情且允國人之望俯存大計勿出遠邊後主竟不從
之韓昭謂禹卿曰我取汝表章候秦州㢠廻日下獄逐節
勘之勿悔至十月三日發離成都四日到漢州鳳州王
承捷飛驛騎到秦云東朝差興聖令公統軍十餘萬来
九月到鳳州少主猶謂臣下設計要沮其東行曰朕恰
要親看相殺又何患乎不顧而進上梓潼山少主有詩
云喬巖簇冷煙幽逕上寒天下瞰峨嵋嶺上窺華岳巔
驅馳非取樂按幸為憂邊此去將登陟歌樓路幾千宣
令從官繼和中書舍人王仁裕和曰綵仗拂寒煙鳴騶
在半天黃雲生馬足白日下松巔盛德安疲俗仁風扇
極邊前程問成紀此去尚三千成都尹韓昭翰林學士
李浩弼徐光浦並繼和亡其本至劒州西二十里已来
夜過一磎山忽聞前後數十里軍人行旅振革鳴金連
山呌噪聲動溪谷問人云將過視人傷懼有鷙獸搏人
是以噪之其乘馬皆咆哮恐懼箠之不肯前進衆中有
人言曰適有大駕前鷙獸自路左叢林間躍出於萬人
中攫將一夫而去其人銜到溪洞間尚聞唱救命之聲
况天色未曉無人敢捕逐者路人罔不溜汗遲明有軍
人尋之草上委其餘骸矣少主至行宮顧問臣僚皆陳
恐懼之事尋命從臣令各賦詩王仁裕詩曰劒牙釘舌
血毛腥窺算勞心豈暫停不與大朝除患難惟於當路
食生靈從来戸口資嚵口未委三丁税幾丁今日帝皇
親出狩白雲巖下好藏形翰林學士李浩弼進詩曰巖
下年年自寝訛生靈餐盡意如何爪牙衆後民隨減溪
壑深来骨已多天子紀綱猶被弄客人窮獨固難過長
途莫怪無人蹟盡被山王税殺他少主覽此二篇大笑
曰此二臣之詩各有旨也朕亦於馬上搆思三十餘里
終不就於是命各官從臣翰林學士徐光浦水部員外
王巽亦進詩至劒門少主乃題曰緩轡踰雙劒行行躡
石稜作千尋壁壘為萬祀依憑道德雖無取江山粗可
矜㢠廻看城闕路雲疊樹層層後侍臣繼成都尹韓昭和
曰閉關防外宼孰敢振威稜險固疑天設山河自古憑
三川奚所頼雙劒最堪矜鳥道微通處煙霞鏁百層王
仁裕和曰孟陽曾有語刊在白雲稜李杜常挨托孫劉
亦恃憑庸才安可守上德始堪矜暗指長天路濃巒蔽
幾層又命制秦中父老望幸賦一首進之今亡其本過
白衛嶺大尹韓昭進詩曰吾王廵狩為安邊此去秦亭
尚數千夜照路岐山店火曉通消息戍瓶煙為雲巫峽
雖神女跨鳳秦樓是謫仙八駿似龍人似虎何愁飛過
大漫天少主和曰先朝神武力開邊畫斷封疆四五千
前望隴山屯劒戟後憑巫峽鏁峰煙軒皇尚自親平宼
嬴政徒勞愛學仙想到隗宮尋勝處正應鸎語暮春天
王仁裕和曰龍旆飄颻指極邊到時猶更二三千登高
曉蹋巉巗石冐冷朝衝斷續煙自學漢皇開土宇不同
周穆好神仙秦民莫遣無恩及大散關東别有天洎至
利州已聞東師下固鎮矣旬日内又聞金牛敗卒塞峽
而至其時蜀師十餘萬自綿漢至于深渡千餘里首尾
相繼皆無心鬭敵遣使臣逼促則㢠廻槍刺之曰請換取
龍武軍相戰不惟勇敢况且偏請衣糧我等揀退不堪
何能相殺實無奈何十月二十九日狼狽而歸於棧閣
懸險溪巖壑之中連夜繼晝却入成都康延孝與魏王
繼踵而入少主於是樹降東軍未入前王宗弼殺韓昭
樞密使宋光嗣景潤澄宣徽州使李周輅歐陽冕等王
承休握銳兵於天水兵刃不舉既知東軍入蜀遂擁麾
下之師及婦女孩幼萬餘口金銀繒帛於西蕃買路歸
蜀㳂路為左袵擄奪并經溪山凍餓相踐而死迨至蜀
存者百餘人唯與田宗汭等脱身而至魏王使人詰之
曰親握銳兵何得不戰曰憚大王神武不敢當其鋒曰
何不早降曰蓋緣王師不入封部無門輸欵曰其初入
蕃部幾許人同行曰萬餘口今存者幾何曰纔及百數
魏王曰汝可償此萬人之命遂盡斬之蜀師不戰坐取
亡滅者蓋承休韓昭之所致也人多不知之(出王氏聞見錄)
太平廣記卷二百四十一
