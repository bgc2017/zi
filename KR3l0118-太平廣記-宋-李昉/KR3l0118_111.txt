太平廣記卷一百十一
報應十
竺惠慶卞悦之張暢
王玄謨釋道冏伏萬夀
彭子喬釋慧和齊建安王
毛德祖李儒俊沈甲
張達孫敬德高荀
史雋東山沙彌徐善才
杜智楷張氏許儼
僧道憲成珪王琦
竺惠慶
宋沙門竺惠慶廣陵人也經行修明元嘉十二年荆揚
大水惠慶將入廬山船至江而暴風忽起同旅已得依
浦唯惠慶舫飄颺中江風疾浪湧唯待淪覆惠慶正心
端意誦觀世音經洲際之人望見其舫迎飈截流如有
數十人牽挽之者逕到其岸一舫全濟(出法苑珠林)
卞悦之
宋居士卞悦之濟陰人也作朝請居在潮溝行年五十
未有子息婦為取妾復積載不孕將祈求繼嗣發願誦
觀音經千遍其數垂竟妾即有娠遂生一男時即元嘉
十四年也(出冥祥記)
張暢
宋張暢常奉持觀音南譙之搆逆也暢不從王欲害之
夜夢觀世音曰汝不可殺暢遂不敢害及王敗暢繫獄
誦觀世音經千遍鏁寸寸斷獄司易之復斷吏白曰釋
之(出談藪)
王玄謨
宋太原王玄謨爽邁不羣北征失律軍法當死夢人謂
之曰汝誦觀世音千遍可得免禍謨曰命懸旦夕千遍
何可得乃授云觀世音南無佛與佛有因與佛有緣佛
法相緣常樂我情朝念觀世音暮念觀世音念念從心
起念佛不離心既而誦滿千遍將就戮將軍沈慶之諫
遂免歷位尚書金紫豫州刺史
釋道冏
姚秦沙門釋道冏弘始十八年師道懿遣至河南霍山
采鍾乳與同道道朗等四人共行持炬深穴入且三里
遇一深流横木而過冏最先濟後輩墜水而死時火又
滅冥然昏闇冏生念已盡慟哭而已猶固一心呼觀世
音誓願若蒙出路供百人會表報威神經一宿而見小
光烱然狀若螢火倏忽之間穴中盡明於是見路得出
岩下由此信悟彌深屢覩靈異元嘉十九年臨川王作
鎮廣陵請冏供養其年九月於西齋中作十日觀世音
齋已得九日夜四更盡衆僧皆眠冏起禮拜謝欲坐禪
忽見四壁有無數沙門悉半身出見一佛螺髻分明了
了有一長人著平上幘布袴褶手把長刀貌極雄異捻
香授道冏道冏時不肯受壁中沙門語云冏公可為受
香以覆護主人俄而霍然無所復見當此之時都不見
衆會諸僧唯覩置釋迦文行像而已(出法苑珠林)
伏萬夀
伏萬夀平昌人宋元嘉十九年在廣陵為衞府參軍乞
假返州四更初涉江長波安流至中而風起如箭時又
夜莫知所向萬夀先奉法唯一心歸命觀世音念無間
倏爾與船中數人同覩北岸有光狀如村火喜曰此必
是陽火也迴船趨之未旦而至問彼人皆云昨夜無燃
火者於是方悟神力焉(出法苑珠林)
彭子喬
宋彭子喬者益陽縣人也任本郡主簿事太守沈文龍
建元元年以罪被繫子喬少年嘗出家還俗後常誦觀
世音經時文龍盛怒防械稍急必欲殺之子喬憂懼無
復餘計唯至誠誦經至百餘遍疲而晝寢同繫者有十
許人亦俱睡有湘西縣吏杜道榮亦繫在獄乍寐乍寤
不甚得熟忽有雙白鶴集子喬屏風上有頃一鶴下至
子喬邊時復覺如美麗人道榮起見子喬雙械脱在脚
外而械㾗猶在焉道榮驚視子喬亦寤共視械咨嗟問
道榮曰有所夢不答曰不夢道榮以所見說之子喬雖
知必已尚慮獄家疑其欲叛乃取械著之經四五日而
蒙釋放(出法苑珠林)
釋慧和
宋慧和沙門者京師衆造寺僧也元嘉之難和猶為白
衣屬劉胡部下胡常遣將士數十人作諜東和亦預行
行至鵲渚而值臺軍西上諜衆離散各逃草澤和得竄
下至新林見野老衣服縷弊和乃以貌整袴褶易其衣
提籃負擔若𩔖田人時諸遊軍捕此散諜視和形色疑
而問之和答對謬略因被笞掠登時見斬和自散走便
恒誦念觀世音經至將斬時祈懇彌至既而軍人揮刃
屢跌三舉三折並驚而釋之和於是出家遂成精業(出法)
(苑珠林)
齊建安王
齊建安王患瘡念觀音不息夜夢見觀音手為傅藥明
旦瘡愈也(出感應傳)
毛德祖
滎陽人毛德祖初投江南偷道而過道逢虜騎所追伏
在路側蓬蒿半身猶露分意受死合家念觀世音俄然
雲起雨注得免死也(出辨正論)
李儒俊
隊主李儒俊鎮虎牢為魏虜所圍危急欲降夜踰城出
見賊縱横並卧儒俊乃一心念觀世音便過賊處趨空
澤賊即隨來儒俊便入草未及藏伏賊掩至儒俊驚恐
一心專念觀音經忽得馬馳去因此遂得脱(出辨正論)
沈甲
吳郡人沈甲被繫處死臨刑市中日誦觀音名號心口
不息刀刃自斷因而被放一云吳人陸暉繫獄分死乃
令家人造觀音像冀得免死臨刑三刀其刀皆折官問
之故答云恐是觀音慈力及看像項上乃有三刀痕現
因奏獲免(出宣驗記)
張達
張達有罪繫獄分當受死乃專念觀世音鏁械自脱因
遂獲免終身齋戒(出張氏傳)
孫敬德
東魏孫敬德天平中定州募士奉釋教嘗造觀音像自
加禮敬後為劫賊所引不勝拷楚忽夢一沙門令誦救
生觀世音千遍執縛臨刑誦念數滿刀自折為三段膚
頸不傷三易其刀終折如故所司以狀奏聞丞相高歡
表請免死及歸覩其家觀音像項有刃迹三敕寫其經
布於世今謂高王觀世音經自晉宋梁陳秦趙國觀音
地藏彌勒彌陀稱名念誦得救者不可勝紀(出冥祥記)
高荀
滎陽高荀年已五十為殺人被收鏁頓地牢分意必死
同牢人云努力共念觀音荀云我罪至重甘心受誣何
由可免同禁勸之曰始發心誓當捨惡行善專念觀音
不離造次若得免脱願起五層浮圖捨身作奴供養衆
僧旬日用心鉗鏁自解監司驚懼語荀云若佛神憐汝
斬應不死臨刑之日舉刀刃斷奏得原免(出宣驗記)
史雋
史雋有學識奉道而慢佛常語人云佛是小神不足事
也每見尊像恒輕誚之後因病脚攣種種祈福都無效
驗其友人趙文謂曰經道福中第一可試造觀音像雋
以病急如言鑄像像成夢觀音果得差(出宣驗記)
東山沙彌
隋開皇初有揚州僧忘其本名誦通湼槃自矜其業岐
州東山下村中沙彌誦觀世音經二俱暴死同至閻羅
王所乃處沙彌金高座甚敬之處湼槃僧銀高座敬心
稍惰僧情大恨問沙彌住處既蘇從南來至岐州訪得
沙彌具問所由沙彌云每誦觀音於别所衣淨衣燒名
香咒願然後乃誦斯法不怠更無他術謝曰吾罪深矣
所誦湼槃威儀不整身口不淨於今驗矣(出法苑珠林)
徐善才
唐武德中醴泉縣人徐善才常修齋戒誦觀世音經逾
千遍曾往京城延興寺修營功德及還家道逢胡賊賊
所掠漢人千百將向洪崖次第殺之善才知不免唯至
心念觀音經當殺之時了不自覺至初夜方悟身在深
澗樹枝上去岸三百餘尺以手摩項覺微痛而無傷漸
下樹循澗南行可五六十里天漸曉去賊已遠得官路
遂還家琬法師嘗說此事(出法苑珠林)
杜智楷
杜智楷曹州離狐人少好釋典不仕不娶被僧衣𨼆居
太山以讀誦為事唐貞觀二十一年於山中還忽患疾
垂死以袈裟覆體昏然如夢見老人及美女十數屢來相
擾智楷端然不動漸相逼斥並云輿智楷擲置北澗裏
遂總近前同執捉有攬著袈裟者忽齊聲念佛却後懴
悔請為造阿彌陀佛誦觀音菩薩三十餘遍少間遂覺
體上大汗即愈離狐今濟陰也(出法苑珠林)
張氏
陳玄範妻張氏精心奉佛恆願自作一金像終身供養
有願莫從專心日久忽有觀世音金像連光五尺現高
座上衆歎其精感所致(出辨正論)
許儼
唐龍朔麟德中京師永興坊許儼取魚為業後患疾冥
然若死身赤如火痛似火炙自云但見火車來燒身官
府責取魚多遣生受罪已經數日乍生乍死親戚勸作
功德遂造觀音像兩軀仍令合家不食酒肉病遂差(出法)
(苑珠林)
僧道憲
唐聖善寺僧道憲俗姓元氏開元中住持於江州大雲
寺法侣稱之時刺史元某欲畫觀世音七座以憲練行
委之勾當憲令畫工持齋潔已諸綵色悉以乳頭香代
膠備極清淨元深嘉之事畢往預寧斫排造文殊堂排
成將還忽然墮水江流湍急同侣求拯無由憲墮水之
際便思念觀世音見水底有異光久而視之見所畫七
菩薩立在左右謂憲曰爾但念南無菩薩憲頂禮如常
猶知在水底懼未免死乃思計云念阿彌陀佛又念阿
彌佛其七菩薩並來捧足將至水上衣服無所汚染與
排相隨俱行四十餘里憲大寶初滅度今江州大雲寺
七菩薩見在兼畫落水事云耳(出廣異記)
成珪
成珪者唐天寶初為長沙尉部送河南橋木始至揚州
累遭風水遺失差衆揚州所司謂珪盜賣其木拷掠行
夫不勝楚痛妄云破用揚州轉帖潭府時班景倩為潭
府嚴察之吏也長沙府别將錢堂楊覲利其使與景倩
左右搆成景倩使覲來收珪等覲至揚州以小枷枷珪
陸路遞行至寧江方入船乃以連鏁鏁枷附於船梁四
面悉皆釘塞唯開小孔出入飰食等珪意若至潭府必
死發揚州便心念救苦觀世音菩薩恆一日一食或時
不食但飲水清齋經十餘日至滁口夕暮之際念誦懇
至其枷及鏁忽然開解形體蕭然無所累著伺夜深舟
人盡卧珪乃拆所釘拔除出船背至覲房上呼曰楊覲
汝如我何覲初驚起問何得至此珪曰當葬江魚腹中
豈與汝輩成功耶因決意赴水初至潭底須臾遇一浮
木中有竪枝珪騎木抱得至水面中夜黑暗四顧茫然
木既至潭底又復浮出珪意至心念觀世音乃漂然忽
爾翻轉隨水中木而行知已至岸便蘆中潛伏又江邊
多猛獸往來顧視亦不相害至明投近村村中為珪裝
束送至滁州州官寮歎美為市驢馬糧食等珪便入京
於御史臺申理初楊覲既失珪一時潰散覲因此亦出
家焉(出卓異記)
王琦
唐王琦太原人也居榮陽自童孺不茹葷血大歴初
為衢州司戶性好善常持誦觀音經自少及長數患
重病其於念誦無不差愈念誦之時必有異𩔖譎詭
之狀來相觸惱以琦心正不能干初琦年九歲時患
病五六日因不能言忽聞門外一人呼名云我來追
汝因便隨去行五十里許至一府舍舍中官長大驚云
何以誤將此小兒來即宜遣還旁人云凡召人來不合
放去當合作使方可去爾官云有狗合死令琦取狗訴
幼小不任獨行官令與使者同去中路使者授一丸與
琦狀如毬子令琦擊狗家門狗出乃以擲之狗吞丸立
死官云使畢可還後又遇病忽覺四支内有八十二人
眉眼口鼻各有所守其在臂脚内者往來攻其血肉每
至腕節之間必有相衝擊病悶不可忍琦問汝輩欲殺
我耶答云為君理病何殺之有琦言若理病當致盛饌
哺爾鬼等大喜叫肉中翌日為設食食畢皆去所病亦
愈琦先畜一淨刀子長尺餘每念誦即持之及患天行
恆置刀牀頭以自衞護後疾甚暗中乃力起念觀世音
菩薩暗忽如晝見刀刃向上有僧來與琦偶坐問琦此
是何刀琦云是殺魔刀僧遂奄滅俄有鐵鎚空中下擊
刀累擊二百餘下鎚悉破碎而刀不損又見大鐵鍱水
罐可受二百餘石覆向下有二大人執杵旁問琦君識
此否琦答云不識人云此鐵鍱獄也琦云正要此獄禁
魔鬼言畢並滅又見牀舁珍饌可百牀從門而出又見
數百人皆炫服列在宅中因見其亡父手持一刀怒云
無屋處汝其人一時潰散頃之疾愈乾元中在江陵又
疾篤復至心念觀音遥見數百鬼乘船而至遠來飢餓
就琦求食遂令家人造食施於庭中羣鬼列坐琦口中
有二鬼躍出就坐食訖初云未了琦云非要衣耶鬼言
正爾乃令家人造紙衣數十對又為緋綠等衫庭中焚
之鬼著而散疾亦尋愈永泰中又病篤乃於燈下澄心
誦多心經忽有一聲如鳥飛從坐處肉中寖淫向上因
爾口呿不得合心念此必有魔相惱乃益澄定須臾如
故復見牀前死屍胮脹有蛇大如甕兼諸鬼多是先識
死人撩亂爍已琦閉目至心誦經二十四遍寂然而滅
至三十九遍懈而獲寐翌日復愈又其妻李氏曾遇疾
疫癘琦燈下至心為誦多心經得四五句忽見燈下有
三人頭中間一頭是李氏近死之婢便聞李氏口中作
噫聲因自扶坐李瞪目不能言但以手指東西及上下
狀如見物琦令奴以長刀隨李所指斬之久乃寤云王
三郎耶盖以弟呼琦琦問所指云何李云見窗中一人
鼻長數尺復見牀前二物狀如駱駝又見屋上悉張朱
簾幕皆被奴刀斫獲斷破一時消散琦却誦經四十九
遍李氏尋愈也(出廣異記)
太平廣記卷一百十一
