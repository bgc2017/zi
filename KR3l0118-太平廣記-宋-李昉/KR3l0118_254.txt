太平廣記卷二百五十四
嘲誚二
趙神德賈嘉隐歐陽詢
高士廉裴略劉行敏
竇昉狄仁傑楊茂直
左右臺御史杜文範御史裏行
張元一吉頊朱隨侯
李詳
趙神德
唐初梁寳好嘲戲曾因公行至貝州憩客舘中閑問貝
州佐史云此州有趙神德甚能嘲即令召之寳顔甚黑
廳上憑案以待須臾神德入兩眼俱赤至階前梁寳即
云趙神德天上既無雲閃電何以無准則答云向者入
門來案後唯見一挺墨寳又云官裏料朱砂半眼供一
國又答云磨公小拇指塗得太社北寳更無以對媿謝
遣之(出啓顔錄)
賈嘉隐
唐賈嘉隐年七歲以神童召見長孫無忌徐世勣於朝
堂立語徐戲之曰吾所倚者何樹曰松樹徐曰此槐也
何得言松嘉隐曰以公配木何得非松邪長孫復問之
吾所倚何樹曰槐樹長孫曰汝不復矯邪嘉隐曰何煩
矯對但取其鬼對木耳年十一二貞觀年被舉雖有俊
辯儀容醜陋嘗在朝堂取進止朝堂官退朝並出俱來
就看餘人未語英國公李勣先即諸宰貴云此小兒恰
似獠面何得聰明諸人未報賈嘉隐即應聲答之曰胡
頭尚為宰相獠面何廢聰明舉朝人皆大笑(出國史纂異)
歐陽詢
唐宋國公蕭瑀不解射九月九日賜射瑀箭俱不著垜
一無所獲歐陽詢詠之曰急風吹緩箭弱手馭彊弓欲
高翻復下應西還更東十廻俱著地兩手併擎空借問
誰為此乃應是宋公(出啓顔錄)
高士廉
唐高士廉掌選其人齒高有選人自云解嘲謔士廉時
著木履令嘲之應聲云刺鼻何曾嚏踏面不知嗔高生
兩箇齒自謂得勝人士廉笑而引之(出朝野僉載)
裴略
唐初裴略宿衞考滿兵部試判為錯一字落第此人即
向僕射溫彦博處披訴彦博當時共杜如晦坐不理其
訴此人即云少小以來自許明辯至於通傳言語堪作
通事舍人并解作文章兼能嘲戲彦博始廻意共語時
廳前有竹彦博即令嘲竹此人應聲嘲曰竹風吹青肅
肅凌冬葉不凋經春子不熟虚心未能待國士皮上何
須生節目彦博大喜即云既解通傳言語可傳語與
廳前屏牆此人走至屏牆大聲語曰方今聖上聰明闢
四門以待士君是何物久在此妨賢路即推倒彦博云
此意著博此人云非但著膊亦乃著肚當為杜如晦在
坐有此言彦博如晦俱大歡笑即令送吏部與官(出啓顔錄)
劉行敏
唐有人姓崔飲酒歸犯夜被武侯執縛五更初猶未解
長安令劉行敏鼓聲動向朝至街首逢之始與解縛因
詠之曰崔生犯夜行武侯正嚴更幞頭拳下落高髻掌
中擎杖迹胸前出繩文腕後生愁人不惜夜隨意曉參
横武陵公楊文瓘任戸部侍郎以能飲令宴蕃客渾王
遂錯與延陀兒宴行敏詠曰武陵敬愛客終宴不知疲
遣共渾王飲錯宴延陀兒始被鴻臚識終蒙御史知精
神既如此長嘆傷何為李叔愼賀蘭僧伽面甚黑杜善
賢為長安令亦黑行敏詠之曰叔慎騎烏馬僧伽把漆
弓喚取長安令共獵北山熊(出啓顔錄)
竇昉
唐許子儒舊任奉禮郎永徽中造國子學子儒經祀當
設有階級後不得階竇昉詠之曰不能專習禮虚心彊
覓階一年辭爵弁半歲履麻鞋瓦惡頻蒙&KR0008;(音國)牆虚屢
被杈(初皆反)映樹便側睡過匱即放乖歲暮良功畢言是
越朋儕今日綸言降方知愚計喎(音口懷反出啓顔錄)
狄仁傑
唐狄仁傑倜儻不羇嘗授司農員外郎每判事多為正
員卿同異仁傑不平之乃判曰員外郎有同側室正員
卿位擅嫡妻此難曲事女君是終不蒙顔色正員頗亦
慙悚時王及善豆盧欽望拜左右相仁傑以才望時議
歸之頗冀此命每戲王豆盧略無屈色王豆盧俱善長
行既拜謂時宰曰某無材行濫有此授狄謂曰公二人
並能長行何為無材行或白左相事云適已白右相狄
謂曰不審喚為右相合呼為有相王豆盧問故狄曰公
不聞聰明兒不如有相子公二人可謂有相子也二公
強笑意亦悒悒(出御史臺記)
楊茂直
唐楊茂直任拾遺有補闕姓王精九經不練時事每自
言明三教時有僧名道儒妖訛則天捕逐甚急所在題
云訪僧道儒茂直與薛兼金戲謂曰敇捕僧道儒足下
何以安閒云何關吾事茂直曰足下明三教僧則佛教
道則老教何不關吾事乃驚懼興寢不安遂不敢歸寓
於曹局數宿祈左右慎其事意復共誑之憂懼不已遇
人但云實不明三教事茂直等方寬慰云别訪人非三
教也乃敢去(出御史臺記)
左右臺御史
唐孝和朝左右臺御史有遷南省仍内供奉者三墨敕
授者五臺譏之為五墨三仍左臺呼右臺為高麗僧言
隨漢僧赴齋不咒願嘆唄但飲食受䞋而已譏其掌外
臺在京輦無所彈劾而俸禄同也自右臺授左臺號為
出蕃自左臺授右臺號為没蕃每相遇必相嘲謔不已
也(出御史臺記)
杜文範
唐杜文範襄陽人也自長安尉應舉擢第拜監察御史
選殿中授刑部員外以承務郎特授西臺舍人先時與
高上智俱任殿中為侍御史張由古宋之順所排蹙與
上智遷員外既五旬由古之順方入省文範衆中謂之
曰張宋二侍御俱是俊才由古問之答曰若非俊才那
得五十日騎土牛趁及殿中舉衆歡笑(出御史臺記)
御史裏行
武后初稱周恐下心未安乃令人自舉供奉官正員外
多置裏行有御史臺令史將入臺值裏行御史數人聚
立門内令史不下驢衝過諸御史大怒將杖之令史云
今日之過實在此驢乞先數之然後受罰許之謂驢曰
汝技藝可知精神機鈍何物驢畜敢於御史裏行於是
御史羞慙而止(出國朝雜記)
張元一
周則天朝蕃人上封事多加官賞有為右臺御史者因
則天嘗問郎中張元一曰在外有何可笑事元一曰朱
前疑着綠逯仁傑著朱閭知微騎馬馬吉甫騎驢將名
作姓李千里將姓作名吳栖梧左臺胡御史右臺御史
胡胡元禮也御史胡蕃人為御史者尋改他官周革命
舉人貝州趙廓𦕈小起家監察御史時人謂之臺穢李
昭德詈之為中霜穀束元一目為梟坐鷹架時同州魯
孔邱為拾遺有武夫氣時人謂之外軍主帥元一目為
鶖入鳳池蘇味道才學識度物望攸歸王方慶體質鄙
陋言詞魯鈍智不逾俗才不出凡俱為鳳閣侍郎或問
元一曰蘇王孰賢答曰蘇九月得霜鷹王十月被凍蠅
或問其故答曰得霜鷹俊捷被凍蠅頑怯時人伏能體
物也契丹賊孫萬榮之寇幽河内王武懿宗為元帥引
兵至趙州圍賊駱務整從北數千騎來王乃棄兵甲南
走荆州軍資器械遺於道路聞賊已退方更向前軍廻
至都置酒高會元一於御前嘲懿宗曰長弓短度箭蜀
馬臨階騙去賊七百里隈牆獨自戰甲杖摠抛却騎猪
向南䞼上曰懿宗有馬因何騎猪對曰騎猪夾豕走也
上大笑懿宗曰元一宿構不是卒辭上曰爾付韻與之
懿宗曰請以菶韻元一應聲曰裹頭極草草掠鬢不菶
菶未見桃花面皮漫作杏子眼孔則天大悦王極有慙
色懿宗形貌短醜故曰長弓短度箭周靜樂縣主河内
王懿宗妹懿宗短醜武氏最長時號大哥縣主與則天
並馬行命元一詠曰馬帶桃花錦裙銜綠草羅定知幃
帽底儀容似大哥則天大笑縣主極慙納言婁師德長
大而黑一足蹇元一目為行轍方相亦號為衛靈公言
防靈柩方相也天官侍郎吉頊長大好昂頭行視高而
望遠目為望柳駱駝殿中侍御史元本竦髆傴身黑而
且瘦目為嶺南考典駕部郎中朱前疑粗黑肥短身體
垢膩目為光禄掌膳東方虬身長衫短骨面粗眉目為
外軍校尉唐波若矮短目為鬱屈蜀馬目李昭德卒(子銳)
(反)歲胡孫修文學士馬吉甫𦕈一目為端箭師郎中長
儒子視望陽目為呷醋漢氾水令蘇徵舉止輕薄目為
失孔老鼠(出朝野僉載)
吉頊
周張元一腹粗而脚短項縮而眼跌吉頊目為逆流蝦
蟇(出朝野僉載)
朱隨侯
周韶州曲江令朱隨侯女夫李逖遊客爾朱九並姿相
少媚廣州人號為三穛(七肖反)人歌之曰奉敇追三穛隨
侯傍道走廻頭語李郎喚取爾朱九張鷟目隨侯臛亂
土梟(出朝野僉載)
李詳
周李詳河内人氣俠剛勁初為梓州監示尉主書考日
刺史問平已否詳獨曰不平刺史曰不平君把筆書考
詳曰請考使君即下筆曰怯斷大事好勾小稽自隐不
清疑人總濁考中下刺史默然而罷(出朝野僉載)
太平廣記卷二百五十四
