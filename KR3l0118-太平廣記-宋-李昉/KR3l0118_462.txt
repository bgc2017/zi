太平廣記卷四百六十二宋李昉等編
禽鳥三
鵝(鴨附)
史悝姚略鵝溝
祖錄事周氏子平固人
海陵鬭鵝鴨
鷺
馮法錢塘士人黎州白鷺
雁
南人捕雁海陵人
鸜鵒
勾足能言桓豁
廣陵少年
雀
雀目夕昏弔烏山楊宣
烏
越烏臺何潛之烏君山
魏伶三足烏李納
吕生妻梁祖
梟
鳴梟(鴟附)鵂鶅目夜明夜行遊女
穰梟張率更雍州人
韋顓
鵝
史悝
晉太元中章安郡史悝家有駮雄鵝善鳴悝女常養飼
之鵝非女不食荀僉苦求之鵝輒不食乃以還悝又數
日晨起失女及鵝鄰家聞鵝向西追至一水唯見女衣
及鵝毛在水邊今名此水為鵝溪(出廣古今五行記)
姚略
義熙中羌主姚略壊洛陽溝取磚得一雙雄鵝並金色
交頸長鳴聲聞九臯養之此溝(出幽明錄)
鵝溝
濟南郡張公城西北有鵝溝南燕世有漁人居水側常聽
鵝聲而衆鵝中有鈴聲甚清亮候之見一鵝咽頸極長因
羅得之項上有銅鈴綴以銀鏁有𨼆起元鼎元年字(出酉陽雜爼)
祖錄事
久視年中越州有祖錄事不得名早出見擔鵝向市中
者鵝見錄事頻顧而鳴祖乃以錢贖之至僧寺令放為
長生鵝竟不肯入寺但走逐祖後經坊歴市稠人廣衆
之處一步不放祖收養之左丞張錫親見說(出朝野僉載)
周氏子
汝南周氏子吳郡人也亡其名家於崑山縣元和中以
明經上第調選得尉崑山既之官未至邑數十里舍於
逆旅中夜夢一丈夫衣白衣儀狀甚秀而血濡衣襟若
傷其臆者即拜而泣謂周生曰吾家於林泉者也以不
尚塵俗故得安其所有年矣今以偶行田野間不幸值
君之家僮有繋吾者吾本逸人也既為所繋心甚不樂
又縱狂犬噬吾臆不勝其憤願君子憫而宥之不然則
死在朝夕矣周生曰謹受教不敢忘言訖忽寤心竊異
之明日至其家是夕又夢白衣來曰吾前以事訴君幸
君憐而諾之然今尚為所繋願君不易仁人之心疾為
我解其縛使不為君家囚幸矣周即問曰然則爾之名
氏可得聞乎其人曰我鳥也言已遂去又明日周生乃
以夢語家僮且以事訊之乃家人因適野遂獲一鵝乃
籠歸前夕有犬傷其臆周生即命放之是夕又夢白衣
人辭謝而去(出宣室志)
平固人
處州平固人訪其親家因留宿夜分聞寢室中有人語
聲徐起聽之乃羣鵝語曰明旦主人將殺我善視諸兒
言之甚悉既明客辭去主人曰我有鵝甚肥將以食子
客具告之主人於是舉家不復食鵝頃之舉鄉不食矣
(出稽神錄)
海陵鬭鵝
乙卯歲海陵郡西村中有二鵝鬭於空中久乃墮地其
大可五六尺雙足如驢蹄村人殺而食之者皆卒明年
兵䧟海陵(出稽神錄)
鴨(附)
晉周昉少時與商人泝江俱行夕止宫亭廟下同侣相
語誰能入廟中宿昉性膽果決因上廟宿竟夕晏然晨
起廟中見有白頭老翁昉遂擒之化為雄鴨昉捉還船
欲烹之因而飛去後竟無他(出述異記)
鷺
馮法
晉建武中剡縣馮法作賈夕宿荻塘見一女子著縗服白晳
形狀短小求寄載明旦船欲發云暫上取行資既去法失絹一
匹女抱二束芻寘船中十上失十絹法疑非人乃縛兩足女
云君絹在前草中化形作大白鷺烹食之肉不甚美(出幽明錄)
錢塘士人
錢塘士人姓杜船行時大雪日暮有女子素衣來杜曰
何不入船遂相調戲杜闔船載之後成白鷺去杜惡之
便病死也(出續搜神記)
黎州白鷺
黎州通望縣每歲孟夏有白鷺鷥一雙墜地古老傳云衆
鳥避瘴臨去留一鷺祭山神又每郡主將有除替一日前
須有白鷺鷥一對從大渡河飛往州城盤旋棲泊三五日
却㢠廻軍州號為先至鳥便迎新送故更無誤焉(出黎州圖經)
雁
南人捕雁
雁宿於江湖之岸沙渚之中動計千百大者居其中令雁
奴圍而警察南人有採捕者俟其天色陰暗或無月時於瓦
罐中藏燭持棒者數人屏氣潛行將欲及之則略舉燭便藏
之雁奴驚呌大者亦驚頃之復定又欲前舉燭雁奴又驚如
是數四大者怒啄雁奴秉燭者徐徐逼之更舉燭則雁奴懼
啄不復動矣乃高舉其燭持棒者齊入羣中亂擊之所獲甚
多昔有淮南人張凝評事話之此人親曾採捕(出玉堂閒話)
海陵人
海陵縣東居人多以捕雁為業恒養一雁去其六翮以
為媒一日羣雁㢠廻塞時雁媒忽人語謂主人曰我償爾
錢足放我㢠廻去因騰空而去此人遂不復捕雁(出稽神記)
鸜鵒
勾足
鸜鵒交時以足相勾促鳴鼓翼如鬭狀往往墮地俗取
其勾足為媚藥(出酉陽雜爼)
能言
鸜鵒舊言可使取火效人言勝鸚鵡取其目精和人乳
研滴眼中能見烟霄外物(出酉陽雜爼)
桓豁
晉司空桓豁之在荆州也有參軍五月五日剪鸜鵒舌
教語無所不名後於大會悉效人語聲無不相𩔖時有
參佐齆鼻因内頭甕中效之有主典盜牛肉乃白參軍
以新荷裹置屏風後搜得罰盜者(出劉義慶幽明錄)
廣陵少年
廣陵有少年畜一鸜鵒甚愛之籠檻八十日死以小棺
貯之將瘞於野至城門閽吏發視之乃人之一手也執
而拘諸吏凡八十日復為死鸜鵒乃獲免(出稽神錄)
雀
雀目夕昏
雀皆至夕而不見物人有至夕昏不見物者謂雀盲是
也鵂鶹夜察毫末晝瞑目不見邱山殊性也(出感應經)
弔烏山
蜀弔烏山至雉雀來弔最悲百姓夜燃火伺取之其無
嗉不食似特悲者以為義則不殺(出酉陽雜爼)
楊宣
楊宣守河内行縣有羣雀鳴桑樹上宣曰前有覆車粟(出益都耆舊𫝊)
烏
越烏臺
越王入國丹烏夾王而飛故句踐得入國也起越烏臺
言烏之異也(出王子年拾遺記)
何潛之
晉時營道縣令何潛之於縣界得烏大如白鷺膝上髀
下自然有銅鐶貫之(出酉陽雜爼)
烏君山
烏君山者建安之名山也在縣西一百里近世有道士徐仲山
者少求神仙專一為志貧居苦節年久彌勵與人遇於道修
禮無少長皆讓之或果榖新熟輒祭先獻虚空次均宿老鄉
人有偷者坐而誅死仲山詣官承其偷罪白偷者不死無辜
而誅情所不忍乃免冠解帶抵承嚴法所司疑而赦之仲山
又嘗山行遇暴雨苦風雷迷失道徑忽於電光之中見一舍
宅有𩔖府州因投以避雨至門見一錦衣人顧仲山乃稱此
鄉道士徐仲山拜其錦衣人稱監門使者蕭衡亦拜因叙風
雨之故深相延引仲山問曰自有鄉無此府舍監門曰此神
仙之所處僕即監門官也俄有一女郎梳綰雙鬟衣絳赭裙
青文羅衫左手執金柄麈尾幢旄𫝊呼曰使者外與何
人交通而不報也荅云此鄉道士徐仲山須臾又𫝊呼
云仙官召徐仲山入向所見女郎引仲山自廊進至堂
南小庭見一丈夫年可五十餘膚體鬚髮盡白戴紗搭
腦冠白羅銀鏤帔而謂仲山曰知卿精修多年超越凡
俗吾有小女頗閑道教以其夙業合與卿為妻今當吉
辰耳仲山降言謝幾回起而復請謁夫人乃止之曰吾
喪偶已七年吾有九子三男六女為卿妻者最小女也
乃命後堂備吉禮既而陳酒殽與仲山對食訖漸夜聞
環珮之聲異香芬郁熒煌燈燭引去别室禮畢三日仲
山悦其所居廵行屋室西向厰舍見衣竿上懸皮羽十
四枚是翠碧皮餘悉烏皮耳烏皮之中有一枚是白烏
皮又至西南有一厰舍衣竿之上見皮羽四十九枚皆
鵂鶹仲山私怪之却至室中其妻問其夫曰子適遊行
有何所見乃沈悴至此仲山未之應其妻曰夫神仙輕
舉皆假羽翼不爾何以倏忽而致萬里乎因問曰烏皮
羽為誰曰此大人之衣也又問曰翠碧皮羽為誰曰此
常使通引婢之衣也又餘烏皮羽為誰曰新婦兄弟姊
妹之衣也又問鵂鶹皮羽為誰曰司更廵夜者衣即監
門蕭衡之倫也語未畢忽然舉宅驚懼問其故妻謂之
曰村人將獵縱火燒山須臾皆云竟未與徐郎造得衣
今日之别可謂邂逅矣乃悉取皮羽隨方飛去即向所
見舍屋一無其處因號其地為烏君山(出建安記)
魏伶
唐魏伶為西市丞養一赤嘴烏每於人衆中乞錢人取
一文而銜以送伶處日收數百時人號為魏丞烏(出朝野僉)
(載)
三足烏
天后時有獻三足烏左右或言一足偽耳天后笑曰但
令史冊書之安用察其真偽唐書云天授元年有進三
足烏天后以為周室之瑞睿宗云烏前足偽天后不悦
須臾一足墜地(出酉陽雜爼)
李納
貞元十四年鄭汴二州羣烏飛入田緒李納境内銜木
為城高至二三尺方十餘里緒納惡而命焚之信宿如
舊烏口皆流血(出酉陽雜爼)
吕生妻
東平吕生魯國人家於鄭其妻黃氏病將死告於姑曰
妾病且死然聞人死當為鬼妾常恨人鬼不相通使存
者益哀今姑念妾深妾死必能以夢告於姑矣及其死
姑夢見黃氏來泣而言曰妾平生時無狀今為異類生
於鄭之東野叢木中黰其翼嗷其鳴者當是也後七日
當來謁姑願姑念平生時無以異類見阻言訖遂去後
七日果一烏自東來至吕氏家止於庭樹哀鳴久之其
姑泣而言曰果吾之夢矣汝無昩平素直來吾之居也
其烏即飛入堂中迴翔哀唳僅食頃方東向而去(出宣室志)
梁祖
梁祖親征鄆州軍次衛南時築新壘工畢因登眺其上
見飛烏止於峻堞之間而噪其聲甚厲副使李璠曰是
烏鳥也將不利乎其前軍朱友裕為朱瑄所掩拔軍南
去我軍不知因北行遇朱瑄軍至梁祖策馬南走入村
落聞為賊所迫前有溝坑頗極深廣匆遽之際忽見溝
内蜀黍稈積以為道正在馬前遂騰躍而過副使李璠
都將高行思為賊所殺張歸宇為殿騎援戈力戰僅得
生還身被十五箭乃知衛南之烏先見之驗也(出北夢𤨏言)
梟
鳴梟
夏至隂氣動為殘殺蓋賊害之候故惡鳥鳴於人家則有死
亡之徵又云鳴梟食母眼睛乃能飛郭璞云伏土為梟漢書
郊祀志云古昔天子嘗以春祠黃帝用一梟破鏡(出曹植惡鳥論)
鴟(附)
鴟相傳鶻生三子一為鴟肅宗張皇后專權每進酒常
以鴟腦和酒令人久醉健忘(出酉陽雜爼)
又
世俗相傳鴟不飲泉及井水唯遇雨濡翮方得水飲(並出)
(酉陽雜爼)
鵂鶹目夜明
鵂鶹即鴟也為關(由)可以聚諸鳥鵂鶹晝日目無所見
夜則飛撮蚊䖟鵂鶹乃鬼車之屬也皆夜飛晝藏或好
食人爪甲則知吉凶凶者輒鳴於屋上其將有咎耳故
人除指甲埋之戶内蓋忌此也亦名夜行遊女與嬰兒
作祟故嬰孩之衣不可置星露下畏其祟耳又名鬼車
春夏之間稍遇隂晦則飛鳴而過嶺外尤多愛入人家
爍人魂氣或云九首曾為犬囓其一常滴血血滴之家
則有凶咎荆楚歲時記云聞之當喚犬耳又曰鴞大如
鴆惡聲飛入人家不祥其肉美堪為炙故莊子云見彈
思鴞炙又云古人重鴞炙尚肥美也說文梟不孝鳥食
母而後能飛漢書曰五月五日作梟羹以賜百官以其
惡鳥故以五日食之古者重鴞炙及梟羹蓋欲滅其族
類也(出嶺表錄異)
又
或云鵂鶹食人遺爪非也蓋鵂鶹夜能拾蚤虱耳爪蚤
聲相近故誤云也(出感應經)
夜行遊女
又云夜行遊女一曰天帝女一名釣星夜飛晝𨼆如鬼
神衣毛為飛鳥脫毛為婦人無子喜取人子胸前有乳
凡人飴小兒不可露處小兒衣亦不可露曬毛落衣中當
為鳥祟或以血點其衣為誌或言産死者所化(出酉陽雜爼)
禳梟
常騫為齊景公以周禮之法禳梟梟乃布翼伏於地死
(出感應經)
張率更
有梟晨鳴於張率更庭樹其妻以為不祥連唾之張云
急灑掃吾當改官言未畢賀客已在門矣(出朝野僉載)
雍州人
貞觀初雍州有人夜行聞梟鳴甚急仍往來拂其頭此
人惡之以鞭擊之梟死以土覆之而去可行數里逢捕
賊者見其衣上有血問其何血遂具告之諸人不信將
至埋梟之所先是有賊殺人斷其頭瘞之而去又尋不
得及撥土取梟遂得人頭咸以為賊執而訊之大受艱
苦(出異聞錄)
韋顓
大中歲韋顓舉進士詞學贍而貧窶滋甚歲暮饑寒無
以自給有韋光者待以宗黨輟所居外舍館之放榜之
夕風雪凝沍報光成事者絡繹而至顓略無登第之耗
光延之於堂際小閣備設酒饌慰安見女僕抖擻衣裝
僕者排比車馬顓夜分歸所止擁爐愁歎而坐候光成
名將修賀禮顓坐逼於壊牖以横竹掛席蔽之簷際忽
有鳴梟頃之集於竹上顓神魂驚駭持策出戶逐之飛
起復還久而方去語候者曰我失意亦無所恨妖禽作
怪如此兼恐横罹禍患俄而禁鼓忽鳴榜放顓已登第
光服用車馬悉將遺焉(出劇談錄)
太平廣記卷四百六十二
