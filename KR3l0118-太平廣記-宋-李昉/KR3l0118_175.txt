太平廣記卷一百七十五
幼敏
賈逵李百藥王勃
元嘉毛俊男蘇頲
劉晏林傑高定
李德裕白居易崔鉉
李琪劉神童路德延
韋莊
賈逵
漢賈逵五歲神明過人其姊韓瑤之婦嫁瑤無嗣而歸亦
以貞明見稱聞鄰里諸生讀書日抱逵隔籬而聽逵靜
聽無言姊以為喜年十歲乃闇誦六經姊謂逵曰吾家
窮困不曾有學者入門汝安知天下有三墳五典而誦
無遺句邪逵曰憶姊昔抱逵往籬下聽鄰家讀書今萬
不失一乃剥庭中桑皮以為牒或題於扉屏且誦且記
朞年經文通遍門徒來學不遠萬里或襁負子孫舍於
門側皆口授經文贈獻者積粟盈倉或云賈逵非力耕
所得誦經口倦世謂舌耕(出王子年拾遺記)
李百藥
唐李百藥七歲能屬文齊中書舍人陸乂常遇其父德
林宴集有說徐陵文者云刈琅邪之稻坐客並稱無其
事百藥進曰傳稱鄅人籍稻注云鄅國在琅邪開陽縣
人皆驚喜云此兒即神童百藥幼多疾祖母以百藥為
名名臣之子才行相繼四海名流莫不宗仰藻思沉鬱
尤長五言雖樵童牧豎亦皆吟諷及懸車告老怡然自
得穿地築山文酒譚賓以盡平生之志年八十五先是
和太宗帝京篇手詔曰卿何身之老而才之壯何齒之
宿而意之新乎子安期永徽末遷中書舍人三代皆掌
制誥安期孫羲仲又為中書(出譚賓錄)
王勃
王勃字子安六歲能屬文清才濬發構思無滯年十三
省其父至江西會府帥宴於滕王閣時帥府有壻善為
文章帥欲誇之賓友乃宿構滕王閣序俟賓合而出之
為若即席而就者既會帥果授牋諸客諸客辭次至勃
勃輒受帥既拂其意怒其不讓乃使人俟其下筆初報
曰南昌故郡洪都新府帥曰此亦老生常談耳次曰星
分翼軫地接衡廬帥沈吟移晷又曰落霞與孤鶩齊飛
秋水共長天一色帥曰斯不朽矣(出摭言)
元嘉
元嘉少聰俊左手畫圓右手畫方口誦經史目數羣羊
兼成四十字詩一時而就足書五言絶六事齊舉代號
神仙童子(出朝野僉載)
毛俊男
并州人毛俊誕一男四歲則天召入内試字千字文皆
能暗書賜衣裳放還人皆以為精魅所託其後不知所
終(出朝野僉載)
蘇頲
蘇瓌初未知頲常處頲於馬廐中與傭保雜作一日有
客詣瓌候聽事頲擁篲趨庭遺墮文書客取視之乃詠
崑崙奴詩也其詞云指頭十頲墨耳朵兩張匙客心異
之久而瓌出與客淹留客笑語之餘因詠其詩并言形
貌問瓌何人非足下宗族庶孽邪瓌備言其事客驚賀
之請瓌加禮收舉必蘇氏之令子也瓌自是稍親之適
有人獻瓌兔懸於廊廡之下瓌乃召頲詠之頲立呈詩
曰兔子死蘭彈持來掛竹竿試將明鏡照何異月中看
瓌大驚竒驟加顧禮由是學問日新文章蓋代(出間天𫝊信記)
劉晏
玄宗御勤政樓大張樂羅列百技時教坊有王大娘者
善戴百尺竿竿上施木山狀瀛州方丈令小兒持絳節
出入於其間歌舞不輟時劉晏以神童為秘書正字年
方十歲形狀獰劣而聰悟過人玄宗召於樓中簾下貴
妃置於膝上為施粉黛與之巾櫛玄宗問晏曰卿為正
字正得幾字晏曰天下字皆正唯朋字未正得貴妃復
令詠王大娘戴竿晏應聲曰樓前百戲競爭新唯有長
竿妙入神誰得綺羅翻有力猶自嫌輕更著人玄宗與
貴妃及諸嬪御歡笑移時聲聞於外因命牙笏及黃文
袍以賜之(出明皇雜錄)
林傑
林傑字智周幼而聰明秀異言發成文音調清舉年六
歲請舉童子時父肅為閩府大將性樂善尤好聚書又
妙於手譚當時名公多與之交及有是子益大其門廉
使崔侍郎千亟與遷職鄉人榮之傑五歲父因攜之門
脚至王仙君霸壇戲問童子能是乎傑遂口占云羽客
已歸雲路去丹爐草木盡彫殘不知千載歸何日空使
時人埽舊壇父初不謂藐歲之作遽臻於此羣親益所
驚異逓相傳諷鄉里喧然自此日課所為未幾盈軸明
年遂獻唐中丞扶唐既伸幅窺吟聳耳皆歎命子弟延
入學院時會七夕堂前乞巧因試其乞巧詩傑援毫曰
七夕今朝看碧霄牽牛織女渡河橋家家乞巧望秋月
穿盡紅絲幾萬條唐驚曰眞神童也以是鄉人羣來求
看填塞門巷傑又精於琴碁及草隸書俱自天然不假
師受唐因與賓從碁或全局輸者令罩之勿觸取童子
來繼終其事傑必指蹤出竒往往返勝曲盡玄妙時謂
神助後復業詞賦頗振聲聞有仙客入壺中賦云仙客
以變化隨形逍遙放情處於外則一壺斯在入其中則
萬象俱成飛閣重樓不是人間之壯竒花異木無非物
外之名至九歲謁盧大夫貞黎常侍殖無不嘉奬尋就
賓見日在讌筵李侍御遠趙支使容深所知仰不捨斯
須和趙支使詠荔枝詩尤佳云金盤摘下排朱果紅殼
開時飲玉漿鄭副使立作竒童傳劉制使重為序以貽
之至年十七方結束琴書將決西邁無何七月中一旦
天氣澄爽書堂前忽有異香氛氲竒音響亮家人出戶
觀見雙鶴嘹唳盤空而下雪翎朱頂徘徊庭際傑欣然
捨筆躍下庭前抱得一隻其父驚訝恐非嘉兆令促放
逡巡遡空而去親鄰聞兹咸來賀肅曰家藏書櫛比乃
𩔖筵鱣之表祥也及夕傑偶得疾數日而終則知傑乃
神仙謫下人世魂靈已蛻於鶴耳不然者何亡之速也
(出閩川名士𫝊)
高定
高定真公郢之子為易合八出以畫八卦上圓下方八
則為重轉則為演七轉而六十四卦六甲八節備焉著
外傳二十二篇定小字董二時人多以小字稱初年七
歲讀尚書至湯誓問父曰奈何以臣伐君答曰應天順
人又問曰用命賞于祖不用命戮于社豈是順人父不
能對(出國史補)
李德裕
李德裕神俊憲宗賞之坐于膝上父吉甫每以敏辯誇
於同列武相元衡召之謂曰吾子在家所嗜何書意欲
探其志也德裕不應翌日元衡具告吉甫因戲曰公誠
陟大癡耳吉甫歸責之德裕曰武公身為帝弼不問理
國調陰陽而問所讀書書者成均禮部之職也其言不
當所以不應吉甫復告元衡大慙由是振名(出北夢瑣言)
白居易
白居易季庚之子始生未能言默識之無二字乳媪試
之能百指而不誤間日復試之亦然既能言讀書勤敏
與他兒異五六歲識聲韻十五志詩賦二十七舉進士
貞元十六年中書舍人高郢掌貢闈居易求試一舉擢
第明年拔萃甲科由是習性相近遠求玄珠斬白蛇等
賦為時楷式新進士競相傳於京師矣會憲宗新即位
始用為翰林學士(出元禎長慶集序)
崔鉉
魏公崔相鉉元略之子也為童兒時隨父訪于韓公滉
滉見而憐之父曰此子爾來詩道頗長滉乃指架上鷹
命詠焉遂命牋筆略無佇思於是進曰天邊心性架頭
身欲擬飛騰未有因萬里碧霄終一去不知誰是解縧
人滉益竒之歎曰此兒可謂前程萬里也大歷三年侍
郎崔郾下及第果久居廊廟三擁節旄大中咸通之中
時推清名重德宣宗皇帝常朝罷謂侍臣曰崔鉉眞貴
人裴休眞措大初李石鎮江陵辟為戎卒一旦拂袖而
去既入京登上第俄昇翰苑李未離荆渚崔既秉鈞衡
李乃馳牋賀之曰某早拜光塵叨承眷與深蒙異分屢
接清言幸曾顧於厚恩俯見循於末契去載分麾南楚
拜節西秦思賢方詠於嘉魚棲止實慙於威鳳賓筵初
啓曾陪樽俎之歡將幕未移已存陶鎔之下光生鄰部
喜溢轅門豈惟九土獲安斯亦一方多幸乃掌記李隲
之詞也于今播於衆口(出南楚新聞)
李琪
李琪名族也父敬唐廣明中佐王鐸滑州幕琪生而敏
異十歲通六籍遂博覽文史如寤宿習十三詞賦詩頌
大為時賢親賞府帥王鐸聞而異之然每見所作亦有
疑志鐸嘗留其父敬及幕府帥飲密遣人以漢祖三傑
賦題試之俟畢持去賦尾云得士則昌非賢罔共龍頭
之友斯貴鼎足之臣可重宜哉項氏之所以亡一范增
而不能用鐸駭曰此兒大器也將欲發其文價乃以賦
示坐客一席稱奬他日總角謁鐸鐸顧曰適蜀中詔到
用夏州拓跋思恭為京北收復都統可作一詩否即秉
筆立製云飛騎經巴棧鴻恩及夏臺將從天上去人自
日邊來此處金門遠何時玉輦迴早平關右賊莫待詔
書催鐸益竒之因執琪手曰此眞鳳毛也時年十四明
年丁母憂因流寓青齊間然糠照薪俾夜作晝覽書數
千卷間為詩賦唐僖宗再幸梁洋竊賦云哀痛不下詔
登封誰上書至昭宗朝聯中科第又忽忽不樂恨未得
轉四體為訓誥之語及梁祖受禪琪始自前殿中侍御
史擢翰林學士(出李琪集序)
劉神童
劉神童者昭宗朝以鄉薦擢第時年六歲矣帝召於便
殿復試之神童朗諷經書初無微誤帝大稱因掇御盤
果實賜之左右侍臣俱有羨色故都官鄭谷贈之詩曰
習讀在前生僧譚足可明還家雖解苦登第未知榮時
果曾沾賜春關不任情燈前猶惡卧寱語誦書聲(出鄭谷詩)
(集)
路德延
路德延儋州巖相之猶子也數歲能為詩居學舍中嘗
賦芭蕉詩曰一種靈苗異天然體性虛葉如斜界紙心
似倒抽書詩成翌日𫝊於都會儋州坐事誅故德延久
不能振光化初方就舉擢第大有詩價又為感舊詩曰
初騎竹馬詠芭蕉嘗忝名卿誦滿朝五字便容過絳帳
一枝尋許折丹霄豈知流落萍蓬遠不覺推遷歲月遥
國境永寧身未立至今顔巷守簞瓢天祐中授左拾遺
會河中節度使朱友謙領鎮辟掌書記友謙初頗禮待
之然德延性浮薄驕慢動多忤物友謙稍解體德延乃
作孩兒詩五十韻以刺友謙友謙聞而大怒有以掇禍
乃因醉沈之黃河詩實佳作也爾後雖繼有和者皆去
德延遠矣詩曰情態任天然桃紅兩頰鮮乍行人共看
初語客多憐臂膊肥如瓠肌膚軟勝綿長頭纔覆額分
角漸垂肩散誕無塵慮逍遙占地仙排衙朱榻上喝道
畫堂前合調歌楊柳齊聲踏採蓮走堤衝細雨奔巷趁
輕烟嫩竹乘為馬新蒲掉作鞭鸚雛金鏇繋猧子綵絲
牽擁鶴歸晴島驅鵝入暖泉楊花爭弄雪榆葉共收錢
錫鏡當胸掛銀珠對耳懸頭依蒼鶻裹袖學拓枝揎酒
殢丹砂暖茶催小玉煎頻邀壽花插時乞繡針穿寶匣
拿紅豆粧奩拾翠鈿短袍披案褥劣帽戴靴氊展畫趨
三聖開屛笑七賢貯懷青杏小垂額綠荷圓驚滴沾羅
淚嬌流汚錦涎倦書饒婭姹憎藥巧遷延弄帳鸞綃映
藏衾鳳結纏指敲迎使鼓筯撥賽神絃簾拂魚鉤動箏
推鴈柱偏碁圖添路畫笛管欠聲鐫惱客初酣睡驚僧
半入禪尋蛛窮屋瓦探雀遍樓椽抛果忙開口藏鉤亂
出拳夜分圍榾柮朝聚打鞦韆折竹裝泥鷰添絲放紙
鳶互誇輪水磑相效放風旋旗小裁紅絹書幽截碧牋
遠鋪張鴿綱低控射蠅弦吉語時時道謠歌處處𫝊匿
忩肩乍曲遮路臂相連鬭草當春逕爭毬出晚田柳旁
慵獨坐花底困横眠等鵲潛籬畔聽蛩伏砌邊傍枝拈
舞蝶偎樹捉鳴蟬平島跨蹻上層崖逞捷緣嫩苔車跡
小深雪履痕全競指雲生岫齊呼月上天蟻窠尋逕斸
蜂穴遶階填樵唱迴深嶺笙歌下遠川壘材為屋木和
土作盤筵險砌高臺石危挑峻塔磚忽昇鄰舍樹偷上
後池船項橐稱師日甘羅作相年明時方在德勸爾減
狂顚(闕)
韋莊
韋莊幼時常在華州下邽縣僑居多與鄰巷諸兒會戲
及廣明亂後再經舊里追思往事但有遺蹤因賦詩以
記之又途次逢李氏諸昆季亦嘗賦感舊詩下邽詩曰
昔為童稚不知愁竹馬閒乘遶縣遊曾為看花偷出郭
也因逃學暫登樓招他邑客來還醉纔得先生去始休
今日故人無處問夕陽衰草盡荒坵又逢李氏弟兄詩
曰御溝西面朱門宅記取當時好弟兄曉傍柳隂騎竹
馬夜偎燈影弄先生巡街趁蝶衣裳破上屋探雛手脚
輕今日相逢俱老大憂家憂國盡公卿(闕)
太平廣記卷一百七十五
