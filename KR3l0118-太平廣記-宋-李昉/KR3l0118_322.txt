太平廣記卷三百二十二宋李昉等編
鬼七
陶侃謝尚襄陽軍人
吕順庾崇曹公船
王志都唐邦王矩
周義袁乞王坦之
劉遁王思規華逸
張君林蠻兵陳臯
袁無忌新蔡王昭平遠學諸生
陶侃
陶侃字士行曾如厠見數十人悉持大印有一人單衣
平上幘自稱後帝云君長者故出見三載勿言富貴至
極侃便起旋失所在有大印作公字當其穢所雜五行
書曰厠神曰後帝也(出異苑)
謝尚
夏侯弘自云見鬼與共言語鎮西謝尚所乘馬忽死憂
惱甚至謝曰卿若能令此馬生者卿真爲見鬼也弘去
良久還曰廟神樂君馬故取之當活尚對死馬坐須臾
馬忽自門外走還至馬尸間便滅應時能動起行謝曰
我無嗣是我一身之罰弘經時無所告曰頃所見小鬼
耳必不能辨此源由後忽逢一鬼乘新車從十許人著
青絲布袍弘前提牛鼻車中人謂弘曰何以見阻弘曰
欲有所問鎮西將軍謝尚無兒此君風流令望不可使
之絶祀車中人動容曰君所道正是僕兒年少時與家
中婢通誓約不再婚而違約今此婢死在天訴之是故
無兒弘具以告尚曰吾少時誠有此事弘於江陵見一
大鬼提矛戟有小鬼隨從數人弘畏懼下路避之大鬼
過後捉得一小鬼問此何物曰殺人以此矛戟若中心
腹者無不輒死弘曰治此病有方否鬼曰以烏雞薄之
即差弘又曰今欲何行也鬼曰當至荆揚二州爾時比
戶行心腹病無有不死者弘乃教人殺烏雞以薄之十
不失八九今有中惡輒用烏雞薄之弘之由也(出志怪錄)
襄陽軍人
晉太元初苻堅遣將楊安侵襄陽其一人於軍中亡有
同鄉人扶喪歸明日應到家死者夜與婦夢云所送者
非我尸倉樂面下者是也汝昔爲吾作結髮猶存可解
看便知迄明日送喪者果至婦語母如此母不然之婦
自至南豐細撿他家尸髮如先分明是其手迹(出幽明錄)
吕順
吕順喪婦更娶妻之從妹因作三墓搆累垂就輒無成
一日順晝臥見其婦来就同寢體冷如冰順以死生之
隔語使去後婦又見其妹怒曰天下男子復何限汝乃
與我共一壻作冢不成我使然也俄而夫婦俱殪(出幽明錄)
庾崇
庾崇者建元中於江州溺死爾日即還家見形一如平
生多在妻樂氏室中妻初恐懼每呼諸從女作伴於是
作伴漸疎時或暫来輒恚罵云貪與生者接耳反致疑
惡豈副我歸意耶從女在内紡績忽見紡績之具在空
中有物撥亂或投之於地從女怖懼皆去鬼即常見有
一男纔三歲就母求食母曰無錢食那可得鬼乃悽愴
撫其兒頭曰我不幸早世令汝窮乏愧汝念汝情何極
也忽見將二百錢置妻前云可爲兒買食如此經年妻
轉貧苦不立鬼云卿既守節而貧苦若此直當相迎耳
未幾妻得疾亡鬼乃寂然(出幽明錄)
曹公船
濡須口有大船船覆在水中水小時便出見長老云是
曹公船常有漁人夜宿其旁以船繋之但聞竽笛絃歌
之音又香氣非常漁人始得眠夢人驅遣云勿近官妓
傳云曹公載妓船覆於此至今在焉(出廣古今五行記)
王志都
馬仲叔王志都並遼東人也相知至厚叔先亡後年忽
形見謂曰吾不幸早亡心恒相念念卿無婦當爲卿得
婦期至十一月二十日送詣卿家但埽除設牀席待之
至日都密埽除施設天忽大風白日晝昏向暮風止寢
室中忽有紅帳自施發視其中牀上有一婦花媚莊嚴
臥牀上纔能氣息中表内外驚怖無敢近者唯都得往
須臾便蘇起坐都問卿是誰婦曰我河南人父爲清河
太守臨當見嫁不知何由忽然在此都具語其意婦曰
天應令我爲君妻遂成夫婦往詣其家大喜亦以爲天
相與也遂與之生一男後爲南郡太守(出幽明錄)
唐邦
恒山唐邦義熙中聞扣門者出視見兩朱衣吏云官欲
得汝遂將至縣東岡殷安冢中冢中有人語吏云本取
唐福何以濫取唐邦敕鞭之遣將出唐福少時而死(出異)
(苑)
王矩
衡陽太守王矩爲廣州矩至長沙見一人長丈餘著白
布單衣將奏在岸上呼矩奴子過我矩省奏爲杜靈之
入船共語稱敘希闊矩問君京兆人何時發来答矩朝
發矩怪問之杜曰天上京兆身是鬼見使来詣君耳矩
大懼因求紙筆曰君必不解天上書乃更作折卷之從
矩求一小箱盛之封付矩曰君今毋開比到廣州可視
耳矩到數月悁悒乃開視書云令召王矩爲左司命主
簿矩意大惡因疾卒(出幽明錄)
周義
汝南周義取沛國劉旦孫女爲妻義豫章艾縣令弟路
中得病未至縣十里義語弟必不濟便留家人在後先
與弟至縣一宿死婦至臨尸義舉手别婦婦爲梳頭因
復拔婦釵殮訖婦房宿義乃上牀謂婦曰與卿共事雖
淺然情相重不幸至此兄不仁離隔人室家終沒不得
執别實爲可恨我向舉手别又拔卿釵因欲起人多氣
逼不果自此每夕来寢息與平生無異(出述異記)
袁乞
吳興袁乞妻臨亡把乞手云我死君再婚否乞曰不忍
後遂更娶白日見其婦語云君先結誓何爲負言因以
刀割隂雖不致死人理永廢也(出異苑)
王坦之
沙門竺法師會稽人與北中郎王坦之周旋甚厚共論
死生罪福報應之事茫昧難明因便共要若有先死當
相報語後王於廟中忽見法師来曰貧道以某月日命
過罪福皆不虚應若影響檀越當勤修道德以升躋神
明耳先與君要先死者相報故来相語言訖不復見(出續)
(搜神記)
劉遁
安帝義熙中劉遁母憂在家常有一鬼来住遁家搬徙
牀几傾覆器物歌哭罵詈好道人之隂私僕役不敢爲
非遁令弟守屋遁見繩繋弟頭懸著屋梁狼狽下之因
失魂踰月乃差遁每爨欲熟輒失之遁密市野葛煑作
糜鬼復竊之於屋北乃聞吐聲從此寂滅故世傳劉遁
藥鬼遁後爲劉毅參軍爲宋高祖所殺(出廣古今五行記)
王思規
長沙王思規爲海鹽令忽見一吏思規問是誰吏云命
召君爲主簿因出版置牀前吏又曰期限長遠在十月
若不信我到七月十五日日中時視天上當有所見思
規敕家人至期看天聞有哭聲空中見人垂旐羅列狀
如送葬(出甄異錄)
華逸
廣陵華逸寓居江陵亡後七年来還初聞語聲不見其
形家人苦請求得見之答云我困悴未忍見汝問其所
由云我本命雖不長猶應未盡坐平生時罰撻失道又
殺卒反奴以此減算云受使到長沙還當復過如期果
至教其二子云我既早亡汝等當勤自勗勵門戶淪沒
豈是人子又責其兄不垂教誨色甚不平乃曰孟禺已
名配死錄正餘百日限耳爾時禺氣強力壯後到所期
暴亡(出甄異錄)
張君林
吳縣張君林居東鄉楊里隆安中忽有鬼来助驅使林
原有舊藏器物中破甑已無所用鬼使撞甕底穿為甑
比家人起飯已熟此鬼無他須唯啗甘蔗自稱高褐或
云此鬼爲反器高褐者葛號丘壟累積尤多古冢疑此
物是其鬼也林每獨見之形如少女年可十七八許面
青黑色遍身青衣乃令林家取白甖盛水覆頭明旦視
之有物在中林家素貧遂致富嘗語毋惡我日月盡自
去後果去(出甄異錄)
蠻兵
南平國蠻兵義熙初隨衆來姑熟便有鬼附之聲呦呦
細長或在簷宇之際或在庭樹上若占言凶輒先索琵
琶隨彈而言於時郄倚爲府長史問當遷官云不久持
節也尋爲南蠻校尉轉爲國郎中親領此土荆州俗語
云是老鼠所作名曰鬼侯(出靈鬼志)
陳臯
平原陳臯於義熙中從廣陵樊梁後乘船出忽有一赤
鬼長可丈許首戴絳冠形如鹿角就臯求載倏爾上船
臯素能禁氣因歌俗家南地之曲鬼乃吐舌張眼以杖
竿擲之即四散成火照於野臯無幾而死(出靈鬼志)
袁無忌
晉陳國袁無忌寓居東平永嘉初得疫癘家百餘口死
亡垂盡徙避大宅權住田舍有一小屋兄弟共寢板牀
薦席數重夜眠及曉牀出在戶外宿昔如此兄弟怪怖
不能得眠後見一婦人来在戶前知忌等不眠前却戶
外時未曙月明共窺之綵衣白粧頭上有花插及銀釵
象牙梳無忌等共逐之初繞屋走而倒頭髻及花插之
屬皆墮無忌悉拾之仍復出門南走臨道有井遂入其
中無忌還眠天曉視花釵牙梳並是真物遂壊井得一
楸棺俱已朽壊乃易棺并服遷於高燥處葬之遂斷(出志)
(怪錄)
新蔡王昭平
晉世新蔡王昭平犢車在廳事上夜無故自入齋室中
觸壁而後出又數聞呼噪攻擊之聲四面而來昭乃聚
衆設弓弩戰鬭之備指聲弓弩俱發而鬼應聲接矢數
枚皆倒入土中(出搜神記)
遠學諸生
有諸生遠學其父母夜作兒忽至歎息曰今我但魂魄
耳非復生人父母問之兒曰此月初病以今日某時亡
今在琅邪任子成家明日當殮来迎父母父母曰去此
千里雖復顛倒那得及汝兒曰外有車乘但乘之自得
至矣父母從之上車忽若睡比雞鳴已至所在視其駕
乘但魂車木馬遂與主人相見臨兒悲哀問其疾消息
如其言(出續搜神記)
太平廣記卷三百二十二
