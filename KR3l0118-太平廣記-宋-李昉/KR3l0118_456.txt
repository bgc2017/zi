太平廣記卷四百五十六宋李昉等編
蛇一
率然蛇邱崑崙西北山
綠蛇報冤蛇毒蛇
種麥來蛇蚺蛇蚺蛇膽
雞冠蛇爆身蛇黃領蛇
藍蛇巴蛇蠻江蛇
兩頭蛇顔回蜀五丁
昭靈夫人張寬竇武
楚王英女張承母馮緄
魏舒杜預吳猛
顔含司馬軌之章苟
太元士人慕容熙邛都老姥
天門山忻州刺史餘干縣令
王真妻朱覲
率然
西方山中有蛇頭尾差大有色五彩人物觸之者中頭
則尾至中尾則頭至中腰則頭尾並至名曰率然會稽
常山最多此蛇孫子兵法曰將之三軍勢如率然也(出神)
(異經)
蛇邱
東海有蛇邱地險多漸洳衆蛇居之無人民蛇或人頭
而蛇身(出方中記)
崑崙西北山
崑崙西北有山周廻三萬里巨蛇繞之得三周蛇為長
九萬里蛇常居此山飲食滄海(出玄中記)
綠蛇
顧渚山頳石洞有綠蛇長可三尺餘大𩔖小指好棲樹
杪視之若鞶帶纏於柯葉間無螫毒見人則空中飛(出顧)
(渚山記)
報冤蛇
嶺南有報冤蛇人觸之即三五里隨身即至若打殺一
蛇則百蛇相集將蜈蚣自防乃免(出朝野僉載)
毒蛇
山南五溪黔中皆有毒蛇烏而反鼻蟠於草中其牙倒
勾去人數步直來疾如激箭螫人立死中手即斷手中
足則斷足不然則全身腫爛百無一活謂蝮蛇也有黃
喉蛇好在舍上無毒不害人唯善食毒蛇食飽垂頭直
下滴沫地噴起變為沙虱中人為疾額上有大王字衆
蛇之長常食蝮蛇(出朝野僉載)
種黍來蛇
種黍來蛇燒羖羊角及頭髮則蛇不敢來(出朝野僉載)
蚺蛇
蚺蛇大者五六丈圍五六尺以次者亦不下三四丈圍
亦稱是身斑文如錦纈里人云春夏多於山林中等麂
鹿過則銜之自尾而吞唯頭角礙於口外即深入林樹
間閣其首伺鹿壊頭角墜地鹿身方嚥入腹如此後蛇
極羸弱及其鹿消壯俊悦澤勇徤於未食鹿者或云一
年則食一鹿(出嶺表錄異)
又
一說蚺蛇常吞麂鹿消盡乃繞樹出骨養瘡時肪腴甚
美或以婦人衣投之則蟠而不起其膽上旬近頭中旬
近尾(出酉陽雜俎)
蚺蛇膽
泉建州進蚺蛇膽五月五日取時膽兩柱相去五六尺
擊蛇頭尾以杖於腹下來去扣之膽即聚以刀刲取藥
封放之不死復更取看胸下有痕即放(出朝野僉載)
鷄冠蛇
鷄冠蛇頭如雄鷄有冠身長尺餘圍可數寸中人必死
會稽山下有之(出錄異記)
爆身蛇
爆身蛇長一二尺形如灰色聞人行聲林中飛出狀若
枯枝横來擊人中者皆死(出錄異記)
黃領蛇
黃領蛇長一二尺色如黃金居石縫中欲雨之時作牛
吼聲中人亦死四明山有之(出錄異記)
藍蛇
藍蛇首有大毒尾能解毒出梧州陳家洞南人以首合
毒藥謂之藍藥藥人立死取尾脂反解毒藥(出酉陽雜俎)
巴蛇
巴蛇食象三歲而出其骨食之無心腹之疾(出博物志)
蠻江蛇
南安蠻江蛇至五六月有巨蛇泛流登岸首如張帽萬
萬蛇隨之入越王城(出酉陽雜俎)
兩頭蛇
韶州多兩頭蛇為蟻封以避水蟻封者蟻子聚土為臺
也蒼梧亦多兩頭蛇長不過一二尺或云蚯蚓所化(出嶺)
(南異物志)
顔回
顔回子路共坐於夫子之門有鬼魅求見孔子其目若
合其形甚偉子路失魄口禁不得言顔淵乃納履杖劔
前捲握其腰於是形化成蛇即斬之孔子出觀歎曰勇
者不懼智者不惑智者必有勇勇者不必有智(出小說)
蜀五丁
周顯王三十二年蜀使使朝秦秦惠王數以美女進蜀
王感之故朝惠王知蜀王好色許嫁五女於蜀蜀遣五
丁迎之還到梓潼見一蛇入穴中一人攬其尾拽之不
禁至五人相助大呼拔蛇山崩同時壓殺五丁及秦五
女而山分為五嶺直上有平石蜀王痛復乃登之因命
曰五女塚山於平石上為望婦候作思妻臺今其山或
名五丁塚(出華陽國志)
昭靈夫人
小黃縣者宋地黃鄉也沛公起兵野戰喪皇妣于黃鄉
天下平定乃使使者以梓宫招魂幽野於是有丹蛇在
水自灑濯入于梓宫其浴處有遺髮故謚曰昭靈夫人
(出陳留風俗傳)
張寬
漢武帝時張寬為揚州刺史先是有老翁二人爭地山
詣州訟疆界連年不决寬視事復來寬窺二翁形狀非
人令卒持戟將入問汝何等精翁走寬呵格之化為二
蛇(出搜神記)
竇武
後漢竇武母産武而并産一蛇送之野中後母卒及葬
未窆有大蛇捧草而出徑至喪所以頭擊柩涕血皆流
俯仰詰屈若哀泣之容有頃而去時人知為竇氏之祥
(出搜神記)
楚王英女
魯少千者得仙人符楚王英少女為魅所病請少千少
千未至數十里止宿夜有乘龞盖車從數千騎來自稱
伯敬侯少千遂請内酒數榼肴饌數案臨别言楚王女
病是吾所為君若相為一還我謝君二十萬少千受錢即
為還從他道詣楚為治之於女舍前有排戶者但聞云
少千欺汝翁遂有風聲西北去視處有血滿盆女遂絶
氣夜半乃蘇王使人尋風於城西北得一死蛇長數丈
小蛇千百伏死其旁後詔下郡縣以其日月大司農失
錢二十萬大官失案數具少千載錢上書具陳說天子
異之(出列異傳)
張承母
張承之母孫氏懷承之時乘輕舟遊於江浦之際忽有
白蛇長三丈騰入舟中母呪曰君為吉祥勿毒噬我乃
篋而將還置諸房内一宿視之不復見蛇嗟而惜之鄰
人相謂曰昨見張家有一白鶴聳翮凌雲以告承母使
筮之卜人曰此吉祥也蛇鶴延年之物從室入雲自卑
升高之象昔吳王闔閭葬其妹殉以美女名劔寳物窮
江南之富未及十七年雕雲覆于溪谷美女遊于街上
白鶴翔于林中白虎嘯于山側皆是昔之精靈今出世
當使子孫位超臣極擅名江表若生子可以為名及生
承名曰鶴承生昭位至丞相為輔吳將軍年踰九十蛇
鶴之祥也(出王子年拾遺記)
馮緄
車騎將軍巴郡馮緄為議郎發綬笥有二赤蛇可長三
尺分南北走大用憂怖卜云此吉祥也君後當為邊將
以東為名後五年果為大將軍尋拜遼東太守(出風俗通)
魏舒
晉咸寧中魏舒為司徒府中有蛇二其長十丈屋廳事
平脊之上止之數年而人不知但怪府中數失小兒及
鷄犬之屬後一蛇夜出經柱側傷於刃病不能登於是
覺之發徒數百共攻擊移時始得殺之視所居骨骼盈
宇之間於是毁府舍更立之(出搜神記)
杜預
杜預為荆州刺史鎮襄陽時有讌集大醉閉齋獨眠不
聽人前後嘗醉卧有齋中嘔吐其聲甚苦莫不悚慄有
一小吏私開戶看之正見牀上一大蛇垂頭牀邊吐都
不見人出密道如此(出劉氏小說)
吳猛
永嘉末豫章有大蛇長十餘丈斷道經過者蛇輙吸取
之吞噬已百數道士吳猛與弟子殺蛇猛曰此是蜀精
蛇死而蜀賊當平既而果杜弢滅也(出豫章記)
顔含
晉顔含嫂病須蚺蛇膽不能得含憂歎累日有一童子
持青囊授含含視乃蛇膽也童子化為青鳥飛去(出晉中興)
(書)
司馬軌之
司馬軌之字道援善射雉太元中將媒下翳此媒雊野
雉亦應試令尋覓所應者頭翅已成雉半身故是蛇晉
中朝武庫内忽有雉時人或謂為怪張司空云此蛇所
化耳即使搜庫中果得蛇蜕(出異苑)
又
太元中汝南人入山見一竹中蛇形已成上枝葉如故
吳都相慮人嘗伐餘遺竹一宿見竿為雉頭頸盡就身
猶未變化亦竹為蛇之化(出異苑)
章苟
吳興章苟於田中耕以飯置菰裡每晚取食飯亦已盡
如此非一後伺之見一大蛇偷食苟逐以鈠叉之蛇走
苟逐之至一穴但聞啼聲云斫傷我矣或言付雷公令
霹靂殺須臾雷雨霹靂覆苟上苟乃跳梁大罵曰天使
我貧窮展力耕墾蛇來偷食罪當在蛇反更霹靂我耶
乃是無知雷公雷公若來吾當以鈠斫汝腹須臾雲雨
漸散轉霹靂於蛇穴中蛇死者數十(出搜神記)
太元士人
晉太元中士人有嫁女於近村者至時夫家遣人來迎
女家好發遣又令女弟送之既至重門叠閣擬於王侯
廊柱下有燈火一婢子嚴粧直守後房帷帳甚美至夜
女抱乳母涕泣而口不得言乳母密於帳中以手潛摸
之得一蛇如數圍柱纏其女從足至頭乳母驚走出柱
下守燈婢子悉是小蛇燈火是蛇眼(出續搜神記)
慕容熙
西晉末慕容熙光始三年熙出遊還城南有柳樹如人
呼曰大王止熙惡之伐其樹下有蛇長一丈至六年熙
為馮政所滅(出廣古今五行記)
卭都老姥
益州卭都縣有老姥家貧孤獨每食輙有小蛇頭上有
角在柈之間姥憐而飼之後漸漸長大丈餘縣令有馬
忽被蛇吸之令因大怒收姥姥曰在牀下遂令人發掘
愈深而無所見縣令乃殺姥其蛇因夢於令曰何故殺
我母當報仇耳自此每常聞風雨之聲三十日是夕百
姓咸驚相謂曰汝頭何得戴魚相逢皆如此言是夜方
四十里與城一時俱䧟為湖土人謂之卭河亦卭池其
母之故宅基獨不没至今猶存魚人採捕必止宿艾言
此水清其底猶見城郭樓檻宛然矣(出窮神祕苑)
天門山
天門山山多峻秀巖谷逶邐有大巖壁直上數千仞草
木交連雲霧擁蔽其下有逕途微細行人往忽然上飛
而出林表若昇仙遂絶世如此者漸不可勝紀往來南
北號為仙谷時有樂於道者不遠千里而來洗浴巖畔
以求昇仙至林下無不飛去會一夕有智能者謂他人
曰此必妖怪非是仙道因以石自繫而牽一犬入其谷
犬復飛去然知是妖邪之氣以噏之乃遣近山鄉里募
年少者數百人執兵器持大棒而先縱火燒其草及伐
竹木至山畔觀之遙見一物長數十丈高下隠隠垂頭
下望及更漸逼乃一大蟒蛇於是命少年鼓躍擊射然
後斫刺而口張尺餘尚欲害人力不加衆久乃卒其所
吞人骨與他獸之骸積在左右如阜焉又有人出行墜
深泉澗者無出路饑餓分死左右見龜蛇甚多朝暮引
頸向東方人因伏地學之遂不復饑體加輕便能登巖
岸數年後試竦身舉臂遂超出澗上即得還家顔色悅
懌頗更黠慧勝故還食榖啖滋味百餘日中復其本質
(出博物志)
忻州刺史
唐忻州刺史是天荒闕前後歴任多死高宗時有金吾
郎將來試此官既至夜獨宿廳中二更後見簷外有物
黑色狀如大船兩目相去數丈刺史問為何神答云我
是大蛇也刺史令其改貎相與語蛇遂化作人形來至
廳中乃問何故殺人蛇云初無殺心其客自懼而死爾
又問汝無殺心何故數見形軀曰我有屈滯當須府主
謀之問有何屈曰昔我幼時曾入古冡邇來形體漸大
求出不得狐兔狸狢等或時入冡方得食之今長在土
中求死不得故求於使君爾問若然者當掘出之如何
蛇云我逶迤已十餘里若欲發掘城邑俱䧟今城東有
王村村西有楸樹使君可設齋戒人掘樹深二丈中有
鐡函開函視之我當得出言畢辭去及明如言往掘得
函歸廳開之有青龍從函中飛上天逕往殺蛇首尾中
分蛇既獲死其怪絶矣(出廣異記)
餘干縣令
鄱陽餘干縣令到官數日輙死後無就職者宅遂荒先
天中有士人家貧來為之既至吏人請令居别𪠘中令
因使治故宅剪薙榛草完葺墻宇令獨處其堂夜列燭
伺之二更後有一物如三斗白囊跳轉而來牀前直躍
升几上令無懼色徐以手振觸之真是韋囊而盛水也
乃謂曰為吾徙燈直西南隅言訖而燈已在西南隅又
謂曰汝可為吾按摩囊轉側身上而甚便暢又戲之曰
能使我牀居空中否須臾已在空中所言無不如意將
曙乃躍去令尋之至舍池旁遂滅明日於滅處視之見
一穴纔如蟻孔掘之長丈許而孔轉大圍三尺餘深不
可測令乃敕令多具鼎鑊樵薪悉汲池水為湯灌之可
百餘斛穴中雷鳴地為震動又灌百斛乃帖然無聲因
併力掘之數丈得一大蛇長百餘尺旁小者巨萬計皆
併命穴中令取大者脯之頒賜縣中後遂平吉(出廣異記)
王真妻
華隂縣令王真妻趙氏者燕中富人之女也美容貌少
適王真洎随之任近半年忽有一少年每伺真出即輙
至趙氏寢室既頻往來因戲誘趙氏私之忽一日王真
自外入乃見此少年與趙氏同席飲酌歡笑甚大驚訝
趙氏不覺自仆氣絶其少年化一大蛇奔突而去真乃
令侍婢扶掖起之俄而趙氏亦化一蛇奔突俱去王真
遂逐之見随前出者俱入華山久之不見(出瀟湘錄)
朱覲
朱覲者陳蔡遊俠之士也旅遊于汝南栖逆旅時主人
鄧全賓家有女姿容端麗常為鬼魅所幻惑凡所醫療
莫能愈之覲時過友人飲夜艾方歸乃憩歇於庭至二
更見一人着白衣衣甚鮮潔而入全賓女房中逡廵聞
房内語笑甚歡不成寢執弓矢於黑處以伺其出候至
雞鳴見女送一少年而出覲射之既中而走覲復射之
而失其跡曉乃聞之全賓遂與覲尋血跡出宅可五里
已來其跡入一大枯𣗳孔中令人伐之果見一蛇雪色
長丈餘身帶二箭而死女子自此如故全賓遂以女妻
覲(出集異記)
太平廣記卷四百五十六
