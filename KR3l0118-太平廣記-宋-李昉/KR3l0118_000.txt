太平廣記小說家𩔖二(異聞之屬)
提要
(臣)等謹案太平廣記五百卷宋李昉奉勅監
修同修者扈蒙李穆湯悦徐鉉宋白王克貞
張洎董淳趙隣陳鄂吕文仲吳淑十二人也
以太平興國三年八月表進六年正月𠡠雕
板印行凡分五十五部所采書三百四十五
種古来軼聞𤨏事僻笈遺文咸在焉卷帙輕
者往往全部收入盖小說之家淵海也後以
言者謂非後學所急收板貯之太清樓故崇
文總目不載鄭樵號為博洽亦未見其書通
志藝文略中遂謂太平廣記乃太平御覽中
别出廣記一書專記異事悞矣其書雖多談
神怪而采摭繁富名物典故錯出其間詞章
家恒所取資又如皇覽三輔决錄三國典略
晉陽秋晉中興書齊春秋唐歴益部耆舊傳
汝南先賢傳會稽先賢傳古文𤨏語琴清英
世語符子金樓子諸書世所不傳者斷簡殘
編尚間存其什一尤足貴也此本為明嘉靖
中右都御史談愷所刊卷頁間有闕佚無從
校補今亦仍之焉乾隆四十四年二月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
