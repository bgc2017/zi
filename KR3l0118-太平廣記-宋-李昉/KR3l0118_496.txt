太平廣記卷四百九十六宋李昉等編
雜錄
趙存嚴震盧把
韋臯陸暢馬暢
吳凑袁傪李勉
于公異邢君牙張造
呂元膺李章武元稹
于頔薛尚衍
趙存
馮翊之東窟谷有𨼆士趙存者元和十四年壽逾九十服
精朮之藥體甚輕健自云父諱君乘亦享遐夀嘗事兗公
陸象先言兗公之量固非凡可以測度兗公崇信内典弟
景融竊非曰家兄溺此教何利乎象先曰若果無冥道津
梁百歲之後吾固當與汝等萬一有罪福吾則分數勝汝
及為馮翊太守恭軍等多名族子弟以象先性仁厚於是
與府寮共約戲賭一人曰我能旋笏于廳前硬努眼眶衡
揖使君唱喏而出可乎衆皆曰誠如是其輸酒食一席其
人便為之象先視之如不見又一參軍曰爾所為全易吾
能於使君廳前墨塗其面着衫子作神舞一曲慢趨而
出羣寮皆曰不可誠敢如此吾輩當歛俸錢五千為所輸
之費其二參軍便為之象先亦如不見皆賽所賭以為戲
笑其第三參軍又曰爾之所為絶易吾能于使君廳前作
女人梳粧學新嫁女拜舅姑四拜則如之何衆曰如此不
可仁者一怒必遭叱辱倘敢為之吾輩願出俸錢十千充
所輸之費其第三參軍遂施粉黛高髻笄釵女人衣疾入
深拜四拜象先又不以為怪景融大怒曰家兄為三輔刺
史今乃成天下笑具象先徐語景融曰是渠參軍兒等笑
具我豈為笑哉初房琯嘗尉馮翊象先下孔目官党芬于
廣衢相遇避馬遲琯拽芬下决脊數十下芬訴之象先曰
汝何處人芬曰馮翊人又問房琯何處官人芬曰馮翊尉
象先曰馮翊尉决馮翊百姓告我何也琯又入見訴其事
請去官象先曰如党芬所犯打亦得不打亦得官人打
了去亦得不去亦得後數年琯為弘農湖城令移攝閔
鄉値象先自江東徵入次閔鄉日中遇琯留迨至昏黑
琯不敢言忽謂琯曰携衾裯來可以賓話琯從之竟不
交一言到闕日薦琯為監察御史景融又曰比年房琯
在馮翊兄全不知之今别四五年因途次會不交一詞
到闕薦為監察御史何哉公曰汝不自解房琯為人百
事不欠只欠不言今則不言矣是以為用之班行間大
服其量矣(出乾&KR0871;子)
嚴震
嚴震鎮山南有一人乞錢三百千去就過活震召子公
弼等問之公弼曰此誠不可旨輒如此乃患風耳大人
不足應之震怒曰爾必墜吾門只可勸吾力行善事奈
何勸吾恡惜金帛且此人不辨向吾乞三百千的非凡
也命左右准數與之於是三川之士歸心恐後亦無造
次過求者(出紀聞)
盧把
盧把為相令李揆入蕃揆對德宗曰臣不憚遠恐死于
道路不逹君命帝惻然憫之謂盧曰李揆莫老無把曰
和戎之使且須諳練朝廷事非揆不可且使揆去則羣
臣少于揆年者不敢辭遠使矣揆既至蕃蕃長曰聞唐
家有第一人李揆公是否揆曰非也他那李揆争肯到
此恐為拘留以慢之也揆門戸第一文學第一官職第
一揆致仕歸東都司徒杜佑羅淮海入洛見之言及第
一之說揆曰若道門戶門戶有所自承餘裕也官職遭
遇耳今形骸凋悴看即下世一切為空何第一之有(出嘉)
(話錄)
韋臯
韋臯在西川凡軍士將吏有婚嫁則以熟錦衣給其夫
氏以銀泥衣給其女氏各給錢一萬死喪稱是訓練稱
是内附者富贍之遠遊者將迎之極其賦歛坐有餘力
以故軍府盛而黎甿重困及晚年為月進終致劉闢之
亂天下譏之(出國史𥙷)
陸暢
李白嘗為蜀道難歌曰蜀道難難於上青天白以刺嚴
武也後陸暢復為蜀道易曰蜀道易易於履平地暢佞
韋臯也初暢受知於臯乃為蜀道易獻之臯大喜贈羅
八百疋及韋薨朝廷欲繩其既往之事復閱先所進兵
噐刻定秦二字不相與者因欲搆成罪名暢上疏理之
云臣在蜀日見造所進兵噐定秦者匠名也由是得釋
(出尚書故實)
馬暢
馬燧之子暢以第中大杏饋竇文場以進德宗德宗未
嘗見頗怪之令中使就封杏樹暢懼進宅廢為奉誠園
屋木皆拆入内(出國史𥙷)
吳湊
德宗非時召拜吳湊為京兆尹便令赴上湊疾驅諸客
至府已列筵矣或問曰何速吏曰两市日有禮席舉鐺
釜而取之故三百人饌常可立辦(出國史𥙷)
袁傪
袁傪之破袁晁擒其偽公卿數十人州縣大具桎梏謂
必生致闕下傪曰此惡百姓何足煩人乃遣笞臋逐之
(出國史𥙷)
李勉
故相李勉任江西觀察使時部人有父病蠱乃為木偶
人置勉名位瘞于其壟或發以告勉勉曰為父禳災是
亦可矜也捨之或曰李勉失守梁城亦宜貶黜議曰不
然當李希烈之怙亂其鋒不可當天方厚其罪而降之
罰也矧應變非長援軍不至又其時關輔已俶擾矣人
心搖動矣以文吏之才當虎狼之隧乃全師南奔非量
力者能乎(出談賓錄)
于公異
李晟平朱泚之亂德宗覽收城露布曰臣已肅清宫禁
祗謁寢園鐘簴不移廟貎如故上感涕失聲左右六宫
皆嗚咽露布乃于公異之辭也議者以朝廷捷書露布
無如此者公異後為陸䞇所忌誣以家行不謹賜孝經
一卷故坎坷而終(出國史補)
邢君牙
元貞初邢君牙為隴右臨洮節度進士劉師老許堯佐
往謁焉二客方坐一人儀形甚異頭大足短衣麻衣而
入都不待賓司引報直入見君牙拱手于額曰進士張
汾不敢拜君牙從戎多年殊不以為怪乃揖汾曾不顧
堯佐師老汾坐俄而有吏過接宴設司所失錢物君牙
閱歴簿書有五十餘千散落為所由𨼆漏君牙大怒方
令分折去處汾乃拂衣而起曰且奉辭君牙謝曰某適有
公事略須次遣來有所失于君子不知遽告辭何也汾
對曰汾在京之日每聞京西有邢君上柱天下柱地今
日于汾前與設吏論三五十千錢此漢爭中君牙甚
怪便放設吏與汾相親汾謂君牙曰某在京應舉每年
常用二千貫文皆出往還劒南韋二十三徐州張十三
一日之内客有數等上至給舍即須法味中至𥙷遺即
須煮鷄豚或生或鱠既而指師老堯佐云如舉子此公
之徒遠相訪即&KR2512;胡而已何不如此耶堯佐矍然逡巡
二客告辭而退君牙各贈五縑張汾洒掃内廳安置留
連月餘贈五百縑汾却至武功堯佐方臥病在館汾都
不相揖後二年及第又不肯選遂患腰脚疾武元衡鎮
四川哀其龍鍾奏充安撫巡官仍攝廣都縣令一年而
殂(出乾&KR0871;子)
張造
貞元中度支欲取兩京道中槐樹為薪更栽小樹先下
符牒華隂華尉張造判牒曰召伯所憩尚不翦除先皇
舊遊豈宜斬伐乃止(出國史𥙷)
呂元膺
呂元膺為鄂岳團練夜登城女墻已鎻守者曰軍法夜
不可開乃告之曰中丞自登守者又曰夜中不辨是非
中丞亦不可元膺乃歸及明擢為大職(出國史𥙷)
李章武
李章武學識好古有名于時唐太和末敕僧尼試經若
干紙不通者勒還俗章武時為成都少尹有山僧來謁
云禪觀有年未嘗念經今被追試前業棄矣願長者念
之章武贈詩曰南宗向許通方便何處心中更有經好
去苾芻雲水畔何山松栢不青青主者免之(出本事詩)
元稹
元稹為御史奉使東川于襄城題黃明府詩其序云昔
年曾于解縣飲酒余恒為觥錄事嘗于竇少府廳有一
人後至頻犯語令連飛十數觥不勝其困逃席而去醒
後問人前虞卿黃丞也此後絶不復知元和四年三月
奉使東川十六日至裒城望驛有大池樓榭甚盛逡廵
有黃明府見近瞻其形容彷彿以識問其前銜即曩日
之逃席黃丞也說向事黃生惘然而悟因饋酒一尊&KR0712;
舟邀余同載余時在諸葛所征之路次不勝感今懷古
遂作贈黃明府詩云昔年曾痛飲黃令困飛觥席上當
時走馬前今日迎依稀迷姓字即漸識平生故友身皆
遠他鄉眼暫明便邀聯榻坐兼共刺船行酒思臨風亂
霜稜拂地平不堪深淺酌還愴古今情邐迤七盤路坡
陁數丈城花疑褒女笑棧想武侯征一種埋幽石老閒
千載名(出本事詩)
于頔
丞相牛僧孺應舉時知于頔竒俊特詣襄陽求知住數
日兩見以游客遇之牛怒而去去後忽召客將問曰累
日前有牛秀才發未曰已去何以贈之曰與錢五百受
乎曰擲於庭而去于大怒謂賓佐曰某事繁總蓋有闕
遺者立命小將齎絹五百疋書一函追之曰未出界即
領來如已出界即以書付小將界外追及牛不拆書揖
回(出幽閒鼓吹)
薛尚衍
于頔方熾於襄陽朝廷以大閹薛尚衍監其軍尚衍至
頔初不厚待尚衍晏如也後旬日請出遊及暮歸第幄
幕茵毯什器一以新矣又列犢車五十乘實以綵綾尚
衍頷之亦不言頔歎曰是何祥也(出國史𥙷)
太平廣記卷四百九十六
