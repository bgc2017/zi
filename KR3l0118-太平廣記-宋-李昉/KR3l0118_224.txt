太平廣記卷二百二十四
相四
王正君黃霸賣䭔媪
蘇氏女武后李淳風
楊貴妃姜皎常衮
劉禹錫鄭朗令狐綯門僧
僧處弘范氏尼任之良
殷九霞相手板庾道敏
李參軍龍復本
王正君(相婦人)
漢王莽姑正君許嫁至期當行時夫輒死如此者再乃
獻之趙王未取又薨後有與正君父穉君善者過相正
君曰貴爲天下母是時宣帝世元帝爲太子穉君乃因
魏郡尉納之太子太子幸之生子宣帝崩太子立正君
爲皇后上爲太子元帝崩太子立是爲成帝正君爲皇
太后竟爲天下母(出論衡)
黃霸
黃霸爲陽夏游徼與善相者同車俱行見一婦人年十
七八相者指之曰此婦人當富貴為封侯者夫人公止
車審視之相者曰令此婦人不富貴卜書不用也次公
問之乃其傍里人巫家子也即娶爲妻其後次公果大
富貴位至丞相封爲列侯(出論衡)
賣䭔媪
唐馬周字賓王少孤貧明詩𫝊落魄不事産業不爲州
里所重補博州助教日飲酒刺史達奚怒屢加咎責周
乃拂衣南遊曹汴之境因酒後忤浚儀令崔賢又遇責
辱西至新豐宿旅次主人唯供設諸商販人而不顧周
周遂命酒一斗獨酌所飲餘者便脫靴洗足主人竊竒
之因至京停於賣䭔媪肆數日祈覓一館客處媪乃引
致於中郎將常何之家媪之初賣䭔也李淳風袁天綱
嘗遇而異之皆竊云此婦人大貴何以在此馬公尋取
爲妻後有詔文武五品官已上各上封事周陳便宜二
十條事遣何奏之乃請置街鼔及文武官緋紫碧綠等
服色并城門左右出入事皆合旨太宗怪而問何所見
何對曰乃臣家客馬周所爲也召見與語命直門下省
仍令房玄齡試經及策拜儒林郎守監察御史以常何
舉得其人賜帛百匹周後轉給事中中書舍人有機辯
能敷奏深識事端動無不中岑文本見之曰吾見馬君
令人忘倦然鳶肩火色騰上必速但恐不能久耳數年
内官至宰相其媪亦爲夫人後爲吏部尚書病消渴彌
年不瘳年四十八而卒追贈右僕射高唐公(出定命錄)
蘇氏女
蘇某信都富人有女十人爲擇良壻張文成往見焉蘇
曰此雖有才不能富貴幸得五品即當死矣魏知古時
已及第然未有官蘇云此雖形質黑小然必當貴遂以
長女嫁之其女髮長七尺黑光如漆諸妹皆不及有相
者云此女當不囓宿食諸妹笑知古曰只是貧漢得米
旋煮故無宿飯其後魏爲宰相每食一物已上官供(出定)
(命錄)
武后
武士彠之爲利州都督也敕召袁天綱詣京師途經利
州士彠使相其妻楊氏天綱曰夫人骨法非常必生貴
子遍召其子令相元慶元爽曰可至刺史終亦屯否見
韓國夫人曰此女大貴然不利其夫武后時衣男子之
服乳母抱於懷中天綱大驚曰此郎君男子神彩奥澈
不易知遂令后試行牀下天綱大驚曰日角龍顔龍睛
鳳頸伏犧之相貴人之極也更轉側視之又驚曰若是
女當爲天下主也(出談賓錄)
李淳風
武后之召入宫李淳風奏云後宫有天子氣太宗召宫
人閱之令百人爲一隊問淳風淳風云在某隊中太宗
又分爲二隊淳風云在某隊中請陛下自揀擇太宗不
識欲盡殺之淳風諫不可陛下若畱雖皇祚暫缺而社
稷延長陛下若殺之當變爲男子即損滅皇族無遺矣
太宗遂止(出定命錄)
楊貴妃
貴妃楊氏之在蜀也有野人張見之云當大富貴何以
在此或問至三品夫人否張云不是一品否曰不是然
則皇后耶曰亦不是然貴盛與皇后同見楊國忠云公
亦富貴位當秉天下權勢數年後皆如其言(出定命錄)
姜皎(僧善相)
姜皎之未貴也好弋獵獵還入門見僧姜曰何物道人
在此僧云乞飯姜公令取肉食與之僧食訖而去其肉
並在姜公使人追問僧云公大富貴姜曰如何得富貴
僧曰見眞人即富貴矣姜曰何時得見眞人僧舉目看
曰今日即見眞人姜手臂一鷂子直二十千與僧相隨
騎馬出城偶逢上皇亦獵時爲臨淄王見鷂子識之曰
此是某之鷂子否姜云是因相隨獵俄而失僧所在後
有女巫至姜問云汝且看今日有何人來女巫曰今日
天子來姜笑曰天子在宫裏坐豈來看我耶俄有叩門
者云三郎來姜出見乃上皇自此倍加恭謹錢馬所須
無敢惜者後上皇出潞府百官親舊盡送唯不見姜上
皇怪之行至渭北於路側獨見姜公供帳盛相待上皇
忻然與别便定君臣之分後姜果富貴(出定命錄)
常袞
常袞之任福建也有僧某者善占色言事若神袞惜其
老命弟子就學其術僧云此事天性非可造次爲𫝊某
嘗於君左右見一人可教遍招得小吏黃徹焉袞命就
學老僧遂於闇室中致五色綵於架令自取之曰世人
皆用眼力不盡但熟看之旬日後依稀認其白者後半
歲看五色即洞然而得矣命之曰以若闇中之視五綵
廻之白晝占人因𫝊其方訣且言後代當無加也李吉
甫云黃徹之占袁許之亞也(出傳載)
劉禹錫
賓客劉禹錫爲屯田員外郎時事稍異旦夕有騰趠之
勢知一僧術數極精寓直日邀之至省方欲問命報韋
秀才在門公不得已且見令僧坐簾下韋秀才獻卷已
略省之意氣殊曠韋覺之乃去却與僧語僧不得已吁
嘆良久乃曰某欲言員外必不愜如何公曰但言之僧
曰員外後遷乃本行正郎也然須待適來韋秀才知印
處置公大怒揖出之不旬日貶官韋秀才乃處厚相也
後二十餘年在中書爲轉屯田郎中(出幽閒鼓吹)
鄭朗
鄭朗相公初舉遇一僧善占色謂曰即君貴極人臣然無
進士及第之分若及第則一生厄塞既而狀元及第賀
客盈門唯此僧不至及重試退黜唁者甚衆而此僧獨
賀曰富貴在裏既而竟如所卜(出摭言)
令狐綯門僧
令狐趙公綯在相位馬舉爲澤潞小將因奏事到宅會
公有一門僧善聲色偶窺之謂公曰適有一軍將參見
相公是何人公以舉名語之僧曰竊視此人他日當與
相公爲方鎮交代公曰此邊方小將縱有軍功不過塞
垣一鎮奈何與老夫交代僧曰相公第更召與語貧道
爲細看公然之既去僧曰今日看更親切并恐是揚汴
公於是稍接之矣咸通九年公鎮維揚舉破龐勛有功
先是懿宗面許功成與卿揚州既而難於爽信却除舉
淮南行軍司馬公聞之即處分所司排比迎新使羣下
皆曰此一行軍耳公乃以其事白之果如所言(出摭言)
僧處弘
僧處弘習禪於武當山王建微時販鹺於均房間仍行
小竊號曰賊王八處弘見而勉之曰子他日位極人臣
何不從戎别圖功業而夜遊晝伏沽賊之號乎建感之
投忠武軍後建在蜀弘擁門徒入蜀爲搆精舍以安之
即弘覺禪院也江西鍾傅微時亦以販鹺爲事遇上藍
和尚教其作賊而尅洪井自是加敬至於軍府大事此
僧皆得參之也(出北夢瑣言)
范氏尼
天寳中有范氏尼乃衣冠流也知人休咎魯公顔眞卿
妻黨之親也魯公尉于醴泉因詣范氏尼問命曰某欲
就制科再乞師姨一言范氏曰顔郎事必成自後一兩
月必朝拜但半年内愼勿與外國人爭競恐有譴謫公
又曰某官階盡得及五品否范笑曰鄰於一品顔郎所
望何其卑耶魯公曰官階盡得五品身著緋衣帶銀魚
兒子補齋郎某之望滿也范尼指坐上紫絲布食單曰
顔郎衫色如此功業名節稱是夀過七十已後不要苦
問魯公再三窮詰范尼曰顔郎聰明過人問事不必到
底逾月大酺魯公是日登制科高等授長安尉不數月
遷監察御史因押班中有諠譁無度者命吏錄奏次即
哥舒翰也翰有新破石堡城之功因泣訴玄宗玄宗坐
魯公以輕侮功臣貶蒲州司倉驗其事跡歴歴如見及
魯公爲太師奉使於蔡州乃歎曰范師姨之言吾命懸
於賊必矣(出戎幕閒談)
任之良
任之良應進士舉不第至關東店憩食遇一道士亦從
西來同主人歇之良與語問所從來云今合有身名稱
意何不却入京任子辭以無資糧到京且無居處道士
遂資錢物并與一帖令向肅明觀本院中停之良至京
詣觀安置偶見一道士讀經謂良曰太上老君二月十
五日生因上表請以玄元皇帝生日燃燈上皇覽表依
行仍令中書召試使與一官李林甫拒乃與别敕出身
(出定命錄)
殷九霞
張侍即某爲河南烏重裔從亊同幕皆是名輩有道流
殷九霞來自青城山有知人之鑒烏公問已年夀官禄
九霞曰司徒貴任藩服所望者秉持鈞軸封建茅土唯
在保守庸勲苞貯仁義享福隆厚殊不可涯既而遍問
賓僚九霞曰其間必有台輔時烏公重一裴副使應聲
曰裴中丞是宰相否九霞曰若以目前人事言之當如
尊旨以某所觀却不在此時夏侯相孜爲館驛巡官且
形質低瘁烏因戲曰莫是夏侯巡官對曰司徒所言是
矣烏公撫掌而笑曰尊師莫錯否九霞曰某山野之人
早修直道無意於名宦金玉蓋以所見任眞而道耳烏
公曰如此則非某所知也然其次貴達者爲誰曰張支
使雖不居廊廟履歴清途亦至榮顯既出遂造張侍即
所居從容謂曰支使神骨清爽氣韻高邁若以紱冕累
身止於三二十年居於世俗儻能擺脫囂俗相隨學道
即二十年内白日上昇某之此行非有塵慮實亦尋訪
修眞之士耳然閱人甚多無如支使者張以其言意浮
闊但唯唯然將去復來情甚懇至審知張意不廻頗甚
嗟惜因畱藥數粒并黃紙書一緘而别云藥服之可以
無疾書紀宦途所得每一遷轉密自啓之書窮之辰當
自相憶其後譙公顯赫令名再居台鉉張果踐朝列出
入臺省佩服朱紫廉察數州書載之言靡不詳悉年及
三紀時爲戶部侍郎紙之所存蓋亦無幾雖名位通顯
而齒髮衰退每以道流之事話於親知追想其風莫能
及也(出劇談錄)
相手板庾道敏
宋山陽王休祐屢以言話忤顔有庾道敏者善相手板
休祐以手板託言他人者庾曰此板乃貴然使人多忤
休祐以褚淵詳密乃換其手板别白褚於帝前稱下官
帝甚不悅(出酉陽雜俎)
李參軍
唐李參軍者善相笏知休咎必驗皆呼爲李相笏鹽鐵
院官陸遵以笏視之曰評事郎君見到陸遵笑曰是子
姪否曰是評事即君陸君曰足下失聲名矣某且無兒
乃更將出簾下看必有錯陸君甚薄之以爲詐陸君先
有歌姬在任處其月有姙分娩果男子也(闕)
龍復本
開成中有龍復本者無目善聽聲揣骨每言休咎無不
必中凡有象簡竹笏以手捻之必知官祿年夀宋祁補
闕有盛名於世縉紳之士無不傾屬屈指翹足期於貴
達時永樂蕭相寘亦居諫署同日詣之授以所持竹笏
復本執蕭公笏良久置於案上曰宰相笏次至宋補闕
者曰長官笏宋聞之不樂蕭曰無憑之言安足介意經
月餘同列於中書候見宰相時李朱崖方秉鈞軸威鎮
朝野未見間佇立閒談互有諧謔頃之丞相遽出宋以
手板障面笑未巳朱崖目之㢠廻顧左右曰宋補闕笑某
何事聞之者莫不心寒股慄未旬日出爲清河縣令歲
餘遂終所任其後蕭公揚歴清途自浙西觀察使入判
戶部非久遂居廊廟俱如復本之言也(出劇談錄)
太平廣記卷二百二十四
