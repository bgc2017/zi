太平廣記卷一百二十六
報應二十五
程普羊聃劉毅
張和思梁元帝竇軌
武攸寧崔進思祁萬壽
郭霸曹惟思邢璹
萬國俊王瑤陳峴
蕭懷武李龜禎陳潔
程普
程普字嘉謀吳孫權將也領江夏太守盪寇將軍嘗殺
叛者數百人皆使投火即日普病熱百餘日便死(闕)
羊聃
羊聃字彭祖晉廬江太守爲人剛克麤暴恃國姻親縱
恣尤甚睚眦之嫌輒加刑戮征西大將軍庾亮檻送具
以狀聞右司馬奏聃殺郡將吏及民簡良等二百九十
人徙謫一百餘人應棄市依八議請宥顯宗詔曰此事
古今所未有此而可忍孰不可忍何八議之有下獄所
賜命聃兄子賁先尚南郡公主自表解婚詔不許瑯琊
孝王妃山氏聃之甥也苦以爲請於是司徒王導啓聃
罪不容恕宜極重法山太妃憂感動疾陛下罔極之恩
宜蒙生全之宥於是詔下曰山太妃唯此一舅發言摧
鯁乃至吐血情慮深重朕丁荼毒受太妃撫育之恩同
於慈親若不堪難忍之痛以致頓斃朕亦何顔自處今
便原聃生命以慰太妃渭陽之恩於是除名爲民少時
聃病疾恒見簡良等曰枉豈可受今來相取自由黃泉
經宿死(出還冤記)
劉毅
宋高祖平桓玄後以劉毅爲撫軍荆州刺史到州便收
牧牛寺主云藏桓家兒慶爲沙彌併殺四道人後夢見
此僧來云君何以枉殺貧道貧道已白於天帝恐君亦
不得久因遂得疾不食日彌羸瘦當毅發揚都時多有
爭競侵凌宰輔宋高祖因遣人征之毅敗後夜單騎突
投牧牛寺僧僧曰撫軍昔枉殺我師我道人自無報仇
之理然何宜來此主師屢有靈驗云天帝當收撫軍於
寺殺之毅便歎吒出寺因上大樹自縊而死(出還冤記)
張和思
北齊張和思斷獄囚無問善惡貴賤必被枷鎖杻械困
苦備極囚徒見者破膽喪魂號生羅刹其妻前後孕男
女四人臨産即悶絶求死所生男女皆著肉鏁手脚並
有肉杻束縛連絆墮地後和思爲縣令坐法杖死(闕)
梁元帝
後周文帝宇文泰初爲魏丞相值梁朝喪亂梁孝元帝
爲湘東王時在荆州遣使通和禮好甚至與泰斷金立
盟結爲兄弟後平侯景孝元即位泰猶人臣頗行凌侮
又求索無厭乃不愜意遂遣兵襲江漢虜係朝士至於
民庶百四十萬口而害孝元又魏文帝先納茹茹主郁
久閭阿那瓌女爲后親愛殊篤害梁主之明年瓌爲齊
國所敗因率餘衆數千奔魏而突厥舊與茹茹怨讐即
遣餉泰馬三千匹求誅瓌等泰許諾伏突厥兵馬與瓌
醼會醉便縛之即日滅郁久閭姓五百餘人茹茹臨死
仰天而訴明年冬泰獵於隴石得病見孝元及瓌爲祟
泰發怒肆罵命索酒食與之兩月泰卒(闕)
竇軌
唐洛州都督酇國公竇軌太穆皇后三從兄性剛嚴好
殺爲益州行臺僕射多殺將士又害行臺尚書韋雲起
貞觀二年在洛病甚忽言有人餉我瓜來左右報之冬
月無瓜軌曰一盤好瓜何謂無耶既而驚視曰非瓜並
是人頭軌曰從我償命又曰扶我起見韋尚書言畢而
薨(闕)
武攸寧
唐建昌王武攸寧任置勾任法外枉徵財物百姓破家
者十而九告冤於天吁嗟滿路爲大庫長百步二百餘
間所徵獲者貯在其中天火燒之一時蕩盡衆口所咒
攸寧尋患足腫麤於甕其酸楚不可忍數月而終(闕)
崔進思
唐虔州參軍崔進思恃郎中孫尚容之力充綱入都送
五千貫每貫取三百文裹頭百姓怨歎號天哭地至瓜
步江遭風船没無有孑遺家資田園貨賣並盡解官落
職求活無處此所謂聚歛之怨(闕)
祁萬壽
唐乾封縣錄事祁萬壽性好殺人縣官每決罰人皆從
索錢時未得與間即取麤杖打之如此死者不可勝數
囚徒見之皆失魂魄有少不稱心即就獄打之困苦至
垂死其妻生子或著肉枷或有肉杻或無口鼻或無手
足生而皆死(闕)
郭霸
唐侍御史郭霸奏殺宋州三百人暴得五品經月患重病
臺官問疾見老巫曰郭公不可救也有數百鬼遍體流
血攘袂&KR0008;齒皆云不相放有一碧衫人喝緋衣人曰早
合去何因許時答曰比緣未得五品未合放俄而霸以
刀子自刺乳下攪之曰大快家人走問之曰御史孫容
師刺我其子詣御史顧琮訟容師琮以荒亂言不理其
夜而卒容師以明年六月霸死日而終皆不知其所以
司勲郎中張元一云自春大旱至霸死雨足天后問在
外有何事元一曰外有三慶旱降雨一慶中橋新成萬
代之利二慶郭霸身死百姓皆歡三慶也天后笑曰霸
見憎如此耶(闕)
曹惟思
唐蜀郡法曹參軍曹惟思當章仇兼瓊之時爲西山運
糧使甚見委任惟思白事於兼瓊瓊與語畢令還運惟
思妻生男有疾因以情告兼瓊請留數日兼瓊大怒叱
之令出集衆斬之其妻聞之乘車擕兩子與之訣惟思
已辮髮束縛兼瓊出監斬之惟思二男叩頭乞命來抱
馬足馬爲不行兼瓊爲之下泣云業已斬矣猶未釋郡
有禪僧道行至高兼瓊母師之禪僧乃見兼瓊曰曹法
曹命且盡請不須殺免之兼瓊乃赦惟思明日使惟思
行瀘府長史事賜緋魚袋專知西山轉運使仍許與其
妻行惟思至瀘州因疾夢僧告之曰曹惟思一生中負
心殺人甚多無分毫善事今冤家債主將至爲之奈何
惟思哀祈甚至僧曰汝能度兩子爲僧家中錢物衣服
盡用施寺仍合家素飡堂前設道場請名僧晝夜誦經
禮懴可延百日之命如不能即當死矣惟思曰諸事易
耳然苦不食若之何僧曰取羊肝水浸加以椒醬食之
即能飡矣既覺具告其妻妻贊之即僧二子又如言置
道場轉經且食羊肝即飯矣如是月餘晨坐其亡母亡
姊皆來視之惟思大驚趨走迎候有一鬼子手執綘旛
前引昇自西階植綘旛焉其亡姊不言但於旛下舞僛
僛不輟其母泣曰惟思在生不知罪殺人無數今冤家
欲來吾不忍見汝受苦辛故來視汝惟思命設祭母母
食之其姊舞更不已不交一言母食畢與姊皆去惟思
疾轉甚於是羊肝亦不食常卧道場中晝日眠覺有二
靑衣童子其長等僬僥也一坐其頭一坐其足惟思問
之童子不與語而童子貌甚閒暇口有四牙出於脣外
明日食時惟思見所殺人或披頭潰腸斷截手足或斬
首流血盛怒來詬惟思曰逆賊與我同事急反殺我滅
口我今訴於帝故來取汝言畢昇階而二童子推之不
得進但慢罵曰終須去惟思知不免具言其事如此每
日常來皆爲童子所推不得至惟思所月餘忽失二童
子惟思大懼與妻子别於是死者大至衆見惟思如被
曳狀墜於堂下遂卒惟思不臧人也自千牛備身爲澤
州相州判司常養賊徒數十人令其所在爲盜而館之
及事發則殺之以滅口前後殺百餘人故禍及也(闕)
邢璹
唐邢璹之使新羅也還歸泊于炭山遇賈客百餘人載
數船物皆珍翠沈香象犀之屬直數千萬璹因其無備
盡殺之投於海中而取其物至京懼人知也則表進之
敇還賜璹璹恣用之後子縡與王鉷謀反邢氏遂亡亦
其報也(闕)
萬國俊
唐侍御史萬國俊令史出身殘忍爲懷楚毒是務奏六
道使誅斬流人殺害無數後從臺出至天津橋南有鬼
滿路遮截馬足不得前進口云叩頭緩我連聲忍痛俄
而據鞍舌長數寸遍身靑腫輿至宅夜半而卒(闕)
王瑤
會昌中有王瑤者自云遠祖本靑州人事平盧節使時
主公姓李不記其名常患背疽衆醫莫能愈瑤祖請以
牲幣禱於岱宗遂感現形留連顧問瑤祖因叩頭泣血
願垂矜憫岳神言曰爾之主帥位居方伯職在養民而
虐害生靈廣爲不道淫刑濫罰致冤魂上訴所患背瘡
蓋鞭笞之驗必不可愈也天法所被無能宥之瑤祖因
拜乞一見主公洎歸靑丘主公已殂殁矣瑤祖具以泰
山所覩之事白於主公夫人云何以爲驗瑤祖曰某當
在冥府之中亦慮歸之不信請謁主公備窺縲絏主公
遂裂近身衣袂方圓寸餘以授某曰爾歸將此示吾家
其衣袂見在夫人得之遂驗臨終服之衣果有裁裂之
處瘡血猶在知其言不謬矣(出耳目記)
陳峴
閩王審知初入晉安開府多事經費不給孔目吏陳峴
獻計請以富人補和市官恣所徵取薄酬其直富人苦
之峴由是寵遷爲支計官數年有二吏執文書詣峴里
中問陳支計家所在人問其故對曰渠獻計置和市官
坐此破家者衆凡破家者祖考皆訴於水西大王王使
來追爾峴方有勢人懼不敢言翌日峴自府馳歸急召
家人設齋置祭意色張惶是日里中復見二吏入峴家
遂暴卒初審知之起事其兄潮首倡及審知據閩中爲
潮立廟於水西故俗謂之水西大王云(闕)
蕭懷武
僞蜀有尋事團亦曰中團小院使蕭懷武主之蓋軍巡
之職也懷武自所團捕捉賊盜年多官位甚隆積金巨
萬第宅亞於王侯聲色妓樂爲一時之冠所管中團百
餘人每人各養私名十餘輩或聚或散人莫能别呼之
曰狗至于深坊僻巷馬醫酒保乞丐傭作及販賣童兒
輩並是其狗民間有偶語者官中罔不知又有散在州
郡及勲貴家當庖看廐御車執樂者皆是其狗公私動
靜無不立達于懷武是以人懷恐懼常疑其肘臂腹心
皆是其狗也懷武殺人不知其數蜀破之初有與已不
相協及積金藏鏹之夫日夜捕逐入院盡殺之冤枉之
聲聞於街巷後郭崇韜入蜀人有告懷武欲謀變者一
家百餘口無少長戮于市(出王氏見聞)
李龜禎
乾德中僞蜀御史李龜禎久居憲職嘗一日出至三井
橋忽覩十餘人摧頭及被髮者呌屈稱冤漸來相逼龜
禎慴懼迴馬徑歸說與妻子仍誡其子曰爾等成長筮
仕愼勿爲刑獄官以吾清愼畏懼猶有冤枉今欲悔之
何及自此得疾而亡(闕)
陳潔
僞蜀御史陳潔性慘毒讞刑定獄嘗以深刻爲務十年
内斷死千人因避暑行亭見蟢子懸絲面前公引手接
之成大蜘蛛銜中指拂落階下化爲厲鬼云來索命驚
訝不已指漸成瘡痛苦十日而死(闕)
太平廣記卷一百二十六
