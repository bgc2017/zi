太平廣記卷四百三十四宋李昉等編
畜獸一
牛
金牛銀牛青牛
牛鬭潛牛涼州人牛
洛水牛
牛拜
桓冲光祿屠者朱氏子
牛償債
卞士瑜路伯逹戴文
河内崔守王氏老姥
牛傷人
邵桃根
牛異
洛下人寗茵仲小小
牛
大月支及西胡有牛名曰白及今日割取其肉明日其
瘡即愈故漢人有至其國者西胡以此牛示之漢人對
曰吾國蟲名為蠶為人衣食樹葉而吐絲外國人復不
信有蠶(出金樓子)
新昌穴出山犢似秦牛常與蛇同穴人以鹽著手夜入
坎中取之其舌滑者是蛇其舌燥者則牛也因引之而
出焉(出交州志)
野牛高丈餘其頭若鹿其角了戾長一丈白毛尾似鹿
出西域(出酉陽雜俎)
唐先天中有田父牧牛嵩山而失其牛求之不得忽見
山穴開中有錢焉不知其數田父入穴負十千而歸到
家又往取之迷不知道逢一人謂曰汝所失牛其直幾
耶田父曰十千人曰汝牛為山神所將已付汝牛價何
為妄尋言畢不知所在田父乃悟遂歸焉(出紀聞)
金牛
長沙西南有金牛岡漢武帝時有一田父牽赤牛告漁
人曰寄渡江漁人云船小豈勝得牛田父曰但相容不
重君船于是人牛俱上及半江牛糞於船田父曰以此
相贈既渡漁人怒其汚船以橈撥糞棄水欲盡方覺是
金訝其神異乃躡之但見人牛入嶺隨而掘之莫能及
也今掘處猶存(出湘中記)
增城縣東北二十里深洞無底北岸有石周圍三丈漁
人見金牛自水出盤于此石義熙中縣人常於此潭石
得金鏁尋之不已俄有魚從水中引之握不禁以刀扣
斷得數段人遂致富年登上夀其後義興周靈甫常見
此牛宿伏石上旁有金鏁如繩焉靈甫素驍勇往掩之
此牛掣斷其鏁得二丈許遂以財雄也(出十道記)
銀牛
太原縣北有銀牛山漢建武二十四年有一人騎白牛
蹊人田田父訶詰之乃曰吾北海使將看天子登封遂
乘牛上山田父尋至山上唯見牛迹遺糞皆銀也明年
世祖封禪焉(出酉陽雜俎)
青牛
桓玄在南常出詣殷荆州於鸛穴逢一老翁羣驅青牛
形色瓌異玄即以所乘牛易取乘之至靈溪駿駃非常
玄息駕飲牛牛走入水不出桓使覘守經日絶迹當時
以為神物(出渚宮故事)
又
京口居人晚出江上見石公山下有二青牛腹嘴皆紅
戲於水際一白衣老翁長可三丈執鞭於其旁久之翁
廻顧見人即鞭二牛入水翁即跳躍而上倏忽漸長一
舉足徑上石公山頂遂不復見(出稽神錄)
牛鬭
九真&KR0008;牛乃生谿上&KR0008;時時怒共鬭即海沸湧或出鬭
岸上家牛皆怖人或遮捕即霹靂號曰神牛(出異物志)
潛牛
勾漏縣大江中有潛牛形似水牛每上岸鬭角軟還入
江水角堅復出(出酉陽雜俎)
涼州人牛
天寶時涼州人家生牛多力而大及長不可拘制因爾
縱逸他牛從之者甚衆恒於城西數十里作羣人不能
制其後牛漸凌暴至數百鄉里不堪其弊都督謀所以
擊之會西胡獻一&KR0743;獸狀如大犬而色正青都督問胡
獻此何用胡云搏噬猛獸都督以狂牛告之曰但有賞
錢當為相取於是以三百千為賞胡乃撫獸呪願如相
語之狀獸遂振迅跳躍解繩縱之逕詣牛所牛見獸至
分作三行已獨處中埋身於土獸乃前鬭揚塵暗野須
臾便還百姓往視坌成潭竟不知是何獸初隨望其鬭
見獸大如蜀馬鬭畢牛已折項而死胡割牛腹取其五
臟盆盛以飼獸累啖之漸小如故也(出廣異記)
洛水牛
咸通四年秋洛中大水苑囿廬舍靡不淹没厥後香山
寺僧某其日將暮見暴雨水自龍門川北下有如決海
潰江鼔怒之間殷若雷震有二黑牛於水上掉尾躍空
而進衆僧與居人憑高望之謂城中悉為魚矣俄見定
鼎長夏二門隂曀間有二青牛奮勇而出相去約百步
黑牛奔走而廻向之怒浪驚瀾翕然遂低(出廣異記)
牛拜
桓冲
桓冲鎮江陵正會當烹牛牛忽熟視帳下都督目中淚
下都督呪之曰汝若向我跪當啟活也牛應聲而拜衆
皆異之都督復曰謂汝若須活遍拜衆人牛涕淚如雨
遂遍拜值冲醉不得啟遂殺牛冲聞大怒都督痛加鞭
罰也(出渚宫故事)
光祿屠者
太和中光祿厨欲宰牝牛牛有胎非久合生或曰既如
此可換却屠者操刀直前略不介意牛乃屈膝拜之亦
不肯退此牛與子遂殞於刀下屠者忽狂惑失常每日
作牛啼食草少許身入泥水以頭觸物良久乃定(出原化記)
朱氏子
廣陵有朱氏子家世勲貴性好食黃牛所殺無數常以
暑月中欲殺一牛其母止之曰暑熱如此爾已醉所食
幾何勿殺也子向牛言曰汝能拜我我赦汝牛應聲下
淚而拜朱反怒曰畜生安能會人言立殺之數日乃病
恒見此牛為厲竟作牛聲死(出稽神錄)
牛償債
卞士瑜
卞士瑜者其父以平陳功授儀同慳吝常顧人築宅不
還其價作人求錢卞父鞭之曰若實負錢我死當與爾
作牛須臾之間卞父死作人有牛産一黃犢腰下有黑
文横給周匝如人腰帶右胯有白紋斜貫大小正如笏
形牛主呼之曰卞公何為負我犢即屈前膝以頭著地
瑜以錢十萬贖之牛主不許死乃收葬(出法苑珠林)
路伯逹
永徽中汾州義縣人路伯逹負同縣人錢一千文後共
錢主佛前為誓曰我若未還公吾死後與公家作牛畜
話訖逾年而卒錢主家牸牛生一犢子額上生白毛成
路伯達三字其子姪耻之將錢五千文求贖主不肯與
乃施與隰成縣啟福寺僧真如助造十五級浮圖人有
見者發心止惡競投錢物以布施焉(出法苑珠林)
戴文
貞元中蘇州海鹽縣有戴文者家富性貪每鄉人舉債
必須收利數倍有鄰人與之交利剝刻至多鄉人積恨
乃曰必有神明照鑒數年後戴文病死鄰人家牛生一
黑犢脇下白毛字曰戴文閭里咸知文子耻之乃求鄰
人以物熨去其字鄰人從之既而文子以牛身無騐乃
訟鄰人妄稱牛有犢字縣追鄰人及牛至則白毛復出
成字分明但呼戴文牛則應聲而至鄰人恐文子盜去
則夜閉於别廡經數年方死(出原化記)
河内崔守
有崔君者貞元中為河内守崔君貪而刻河内人苦之
常於佛寺中假佛像金凡數鎰而竟不酧直僧以太守
竟不敢言未幾崔君卒於郡是日寺有牛産一犢其犢
頂上有白毛若縷出文字曰崔某者寺僧相與觀之且
嘆曰崔君常假此寺中佛像金而竟不還今日事果何
如哉崔君家聞之即以他牛易其犢既至命剪去文字
已而復生及至其家雖豢以芻粟卒不食崔氏且以為
異竟歸其寺焉(出宣室志)
王氏老姥
廣陵有王氏老姥病數日忽謂其子曰我死必生西磎
浩氏為牛子當尋而贖我腹下有王字是也頃之遂卒
西磎者海陵之西地名也其民浩氏生牛腹有白毛成
王字其子尋而得之以束帛贖之而去(出稽神錄)
牛傷人
邵桃根
梁末邵桃根襄陽人家有一犢肥充可愛桃根恒自飼
之此犢恒逐桃根遊行每往官府聚會犢雖繫在家而
吼喚終不住後一日桃根晨起開門犢忽從後觝根肋
穿流血舉家打去已復嗔目復來觝傷數日氣絶(出廣古今)
(五行記)
牛異
洛下人
唐先天年洛下人牽一牛腋下有一人手長尺餘廵坊
而乞(出朝野僉載)
寗茵
大中年有寗茵秀才假大寮莊于南山下棟宇半墮墻
垣又缺因夜風清月朗吟咏庭際俄聞叩門聲稱桃林
斑特處士相訪茵啟關睹處士形質瓌瑋言詞廓落曰
某田野之士力耕之徒向畎畆而辛勤與農夫而齊𩔖
巢居側近睹風月皎潔聞君吟咏故來奉謁茵曰某山
林甚僻農具為鄰蓬蓽既深輪蹄罕至幸此見訪頗慰
羈懷遂延入語曰然處士之業何如願聞其說特曰某
少年之時兄弟競生頭角每讀春秋之潁考叔挾輈以
走恨不得佐輔其間讀史記至田單破燕之計恨不得
奮擊其間讀東漢至於新野之戰恨不得騰躍其間此
三事俱快意俱不能逢今恨恨耳今則老倒又無嗣子
空懷䑛犢之悲况又慕徐孺子弔郭林宗言曰生芻一
束其人如玉即不敢當生芻一束堪令諷咏俄又聞人
扣關曰南山斑寅將軍奉謁茵遂延入氣貎嚴聳旨趣
剛猛及二斑相見亦甚忻慰寅曰老兄知得姓之根本
否特曰昔吳太伯為荆蠻斷髮文身因兹遂有斑姓寅
曰老兄太妄殊不知根本且斑氏出自鬭榖於莵有文
斑之像因以命氏遠祖固婕妤好詞章大有稱於漢朝
又皆有𫝊於史其後英傑間生蟬聫不絶後漢有班超
投筆從戎相者曰君當封侯萬里外超詰之曰君燕頷
虎頭飛而食肉萬里公侯相也後果守玉門關封定遠
侯某世為武賁中郎在武班因有過竄於山林晝伏夜
遊露跡𨼆形但偷生耳適聞松吹月高墻外閒步聞君
吟咏因來追謁况遇當家尤增慰悦寅因覩碁局在牀
謂特曰願接老兄一局特遂欣然為之良久未有勝負
茵翫之教特一兩著寅曰主人莫是高手否茵曰若管
中窺豹時見一斑兩斑笑曰大有微機真一發兩中茵
傾壺請飲及局罷而飲數廵寅請備脯修以送酒寅設
鹿脯寅嚙决須臾而盡特即不茹茵詰曰何故不茹特
曰無上齒不能咀嚼故也數廵後特稱小疾便不敢過
飲寅曰談何容易有酒如澠方學紂為長夜之飲覺面
已赤特曰弟大是鐘鼎之戶一坐耽更不動後二斑飲
過語紛拏特曰弟倚是爪牙之士而苦相凌何也特曰
弟誇猛毅之軀若值人如卞莊子當為粉矣寅曰兄誇
壯勇之力若值人如庖丁當為頭皮耳茵前有削脯刀
長尺餘茵怒而言曰寗老有尺刀二客不得喧競但且
飲酒二客悚然特吟曹植詩曰箕在釡下燃豆在釡中
泣此一聫甚不惡寅曰鄙諺云鵓鳩樹上鳴意在麻子
地俱大笑茵曰無多言各請賦詩一章茵曰曉讀雲水
静夜吟山月高焉能履虎尾豈用學牛刀寅繼之曰但
得居林嘯焉能當路蹲渡河何所適終是怯劉琨特曰
無非悲寗戚終是怯庖丁若遇龔為守蹄涔向北溟茵
覽之曰大是竒才寅怒拂衣而起曰寗生何黨此輩自
古即有班馬之才豈有斑牛之才且我生三日便欲噬
人此人况偷我姓氏但未能共語者盖惡傷其𩔖而遂
怒曰終不能搖尾於君門下乃長揖而去特亦怒曰古
人重者白眉君今白額豈敢有人言譽耳何相怒如斯
特遂告辭及明視其門外唯虎跡牛蹤而已寗生方悟
尋之數百步人家廢莊内有一老牛卧而猶帶酒氣虎
即入山矣茵後更不居此而歸京矣(出傳竒)
仲小小
臨洮之境有山民曰仲小小衆號仲野牛平生以採獵
為務臨洮已西至於疊宕嶓岷之境數郡良田自祿山
以來陷為荒徼其間多産竹牛(一名野牛)其色純黑其一可
敵六七駱駝肉重千萬斤者其角二壯夫可勝其一每
飲齕之處則拱木叢竹踐之成塵獵人先縱火逐之俟
其奔迸則毒其矢向便射之洎中鏃則挈鍋釡負糧糗
躡其蹤緩逐之矢毒既發即斃踣之如山積肉如阜(一牛)
(致肉數千金新鮮者甚美縷如紅絲線)乾寧中小小之獵遇牛羣于石家
山嗾犬逐之其牛驚擾奔一深谷谷盡南抵一懸崕犬
逐既急牛相排蹙居其首者失脚墮崕居次者不知其
偶墮累累接跡而進三十六頭皆斃于崖下積肉不知
紀極秦成階三州士民荷擔之不盡(出玉堂閒話)
太平廣記卷四百三十四
