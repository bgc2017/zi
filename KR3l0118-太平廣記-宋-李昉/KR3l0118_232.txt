太平廣記卷二百三十二
器玩四
符載破山劍揚州貢
鄭雲逵張存百合花
浙右漁人元稹李德裕
甘露僧令狐綯(以下六條原闕)裴岳
苟諷紅沬鐵頭
虔州刺史周邯貞陽觀
陴湖漁者文谷
符載
唐符載文學武藝雙絶常畜一劍神光照夜為晝客游
至淮浙遇巨商舟艦遭蛟作梗不克前進擲劍一揮血
灑如雨舟舸安流而逝後遇寒食于人家裹秬粽麄如
桶食刀不可用以此劍斷之訖其劍無光若頑鐵無所
用矣古人云千鈞之弩不為鼷鼠發機其此劍之謂乎
(出芝田錄)
破山劍
近世有士人耕地得劍磨洗詣市有胡人求買初還一
千累上至百貫士人不可胡隨至其家愛玩不捨遂至
百萬已尅明日持直取劍會夜佳月士人與其妻持劍
共視笑云此亦何堪至是貴價庭中有搗帛石以劍指
之石卽中斷及明胡載錢至取劍視之嘆曰劍光已盡
何得如此不復買士人詰之胡曰此是破山劍唯可一
用吾欲持之以破寳山今光鋩頓盡疑有所觸士人夫
妻悔恨向胡說其事胡以十千買之而去(出廣異記)
揚州貢
揚州舊貢江心鏡五月五日揚子江所鑄也或言無百
煉者六七十煉則止易破難成往往有鳴者(出國史補)
鄭雲逵
唐鄭雲逵少時得一劍鱗鋏星鐔有時而吼常莊居横
膝玩之忽有一人從庭樹窣然而下紫衣朱幘被髮露
劍而立黑氣周身狀如重霧鄭素有膽氣佯若不見其
人因言我上界人知公有異劍願借一觀鄭謂曰此凡
鐵耳君居上界豈藉此乎其人求之不已鄭伺便良久
疾斫之不中刜墜黑氣著地數日方散(出酉陽雜俎)
張存
唐叚成式其友人温介云大歴中高郵百姓張存以踏
藕為業嘗于陂中見旱藕稍大如臂遂盡力掘之深二
丈大至合抱以不可窮乃斷之中得一劍長二尺色青
無刃存不之寳邑人有知者以十束薪獲焉其藕無絲
(出酉陽雜俎)
百合花
唐元和末海陵夏侯一庭前生百合花大如常數倍異
之因發其下得臂匣十三重各匣一鏡至第七者光不
蝕照日光環一丈其餘規銅而已(出酉陽雜俎)
浙右漁人
唐李德裕長慶中廉問浙右會有漁人于秦淮垂機網
下深處忽覺力重異于常時及斂就水次卒不獲一鱗
但得古銅鏡可尺餘光浮于波際漁人取視之歴歴盡
見五臟六腑血縈脉動竦駭氣魄因腕戰而墜漁人偶
話于旁舍遂聞之于德裕盡周歲萬計窮索水㡳終不
復得(出松窗錄)
元稹
唐丞相元稹之鎮江夏也常秋夕登黃鶴樓遙望其江
之湄有光若殘星焉遂令親信一人往視之其人棹小
舟直詣光所乃釣船中也詢彼漁者云適獲一鯉光則
無之其人乃㩦鯉而來既登樓公命庖人剖之腹中得
鏡二如錢大而面相合背則隱起雙龍雖小而鱗鬛爪
角悉具精巧且澤常有光耀公寳之置卧内巾箱之中
及相國薨鏡亦亡去(出三水小牘)
李德裕
唐太尉衞公李德裕嘗有老叟詣門引五六輩舁巨桑
木請謁焉閽者不能拒之德裕異而出見叟曰此木某
家寳之三世矣某今年耄感公之仁德且好竒異是以
獻耳木中有竒寳若能者斷之必有所得洛邑有匠計
其年齒已老或身已殁子孫亦當得其旨設非洛匠無
有能斷之者公如其言訪于洛下匠已殂矣子隨使而
至玩視良久曰可徐而斷之因解為二琵琶槽自然有
白鴿羽翼嘴足巨細畢備匠料之微失厚薄不中一鴿
少其翼公以形全者進之自留其一今猶在民間水部
員外盧延譲見太尉之孫道其事(出錄異記)
甘露僧
唐潤州甘露寺僧某者道行孤高名重江左李衞公德
裕廉問日常與之遊及罷任以方竹杖一枝留贈焉方
竹出大宛國堅實而正方節眼鬚牙四面對出實衞公
之所寳也及再鎮浙右其僧尚在公問曰前所奉竹杖
無恙否僧對曰已規圓而漆之矣公嗟惋彌日(出桂苑叢談)
令狐綯
唐丞相令狐綯因話竒異之物自出鐵筩徑不及寸長四寸
内取小卷書於日中視之乃九經並足其紙即蠟蒲團其文
勻小首尾相似其精妙難以言述又傾其中復展看輕絹一
匹度之四丈無少秤之纔及半兩視之似非人世所有(闕)
返報太守懼追叟欲加刑叟曰乞使君不
草草某知書禇輩只須此筆乞先見相公書跡然後創
製太守示之叟笑曰若如此不消使君破三十錢者且
更寄五十管如不穪甘鼎鑊之罪仍乞械繫俟使回期
太守怒稍解且述叟事云覩相公神翰宜此等筆相府
得之試染翰甚佳復書云筆大可意宜優賜匠人也太
守喜以束帛贈叟而遣之(出芝田錄)
周邯
唐周邯自蜀沿流嘗市得一奴名曰水精善于探水乃
崑崙白水之屬也邯疑瞿塘之深命水精探之移時方
出云其下有關不可越渡但得金珠而已每遇深水潭
洞皆命奴探之多得寳物聞汴州八角井多有龍神時
有異手出於井面欲使水精探之而猶豫未果其友邵
澤有利劍常自神之解劍授奴遣之入井邯與澤于外
以俟之悄然經久忽見水精高躍出井未及投岸有大
金手拿之復入劍與奴自此並失邯悲其水精澤恨其
寳劍終莫窮其事他日有人謂邯曰此井乃龍神所處
水府靈司豈得輒犯可祭而謝之邯乃祭謝而去(出原化記)
眞陽觀
新淦縣有眞陽觀者即許眞君弟子曾眞人得道之所
其常住有莊田頗為邑民侵據唐僖宗朝南平王鍾傳
據江西八州之地時觀内因修元齋忽有一香爐自天
而下其爐高三尺下有一盤盤内出蓮花一枝花有十
二葉葉間隱出一物即十二屬也爐頂上有一仙人戴
遠遊之冠着雲霞之衣相儀端妙左手搘頤右手垂膝
坐一小磐石石上有花竹流水松檜之狀雕刊竒怪非
人工所及也其初降時凡有邑民侵據本觀莊田即蜚
于田所放大光明邑民驚懼即以其田還觀莫敢逗留
南平王聞其靈異遣使取爐至江西供養忽一夕失爐
尋之却至舊觀道俗目之為瑞爐故丞相樂安公孫偓
南遷路經此觀留題末句云好是步虚明月夜瑞爐蜚
下醮壇前其瑞爐比如金色輕重不定尋常舉之只可
及六七斤會有一盜者竊之雖數人亦不能舉至今猶
在本觀而不能復蜚矣(出玉堂閒話)
陴湖漁者
徐宿之界有陴湖周數百里兩州之莞葪&KR0841;葦迨芰荷
之𩔖頼以資之唐天祐中有漁者于網中獲鐵鏡亦不
甚澁光猶可鑒面闊五六寸㩦以歸家忽有一僧及門
謂漁者曰君有異物可相示乎答曰無之僧曰聞君獲
鐵鏡即其物也遂出之僧曰君但却將往所得之處照
之看有何覩如其言而往照見湖中無數甲兵漁者大
駭復沉于水僧亦失之耆老相傳湖本陴州淪陷所致
圖籍亦無載焉
文谷
偽蜀詞人文谷好古之士也嘗詣中書舍人劉光祚喜
曰今日方與二客為約看予桃核杯文方欲問其由客
至乃青城山道士劉雲次乃昇仙宫客沈默也劉謂之曰
文員外亦竒士因令取桃核杯出視之杯闊尺餘紋彩
燦然眞蟠桃之實也劉云予少年時常游華岳逢一道
士以此核取瀑泉盥漱予覩之驚駭道士笑曰爾意欲
之耶即以半片見授予寳之有年矣道士劉雲出一白
石圓如雞子其上有文彩隱出如畫乃是二童子持節
引仙人眉目毛髮冠履衣帔纖悉皆具云於麻姑洞石
穴中得之沈默亦出一石闊一寸餘長二寸五分上隱
出盤龍鱗角爪鬛無不周備云于巫峽山中得之文谷
一日盡覩此竒物幸矣(出野人閒話)
太平廣記卷二百三十二
