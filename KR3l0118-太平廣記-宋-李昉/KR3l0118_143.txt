太平廣記卷一百四十三
徵應九
徐慶周仁軌徐敬業
杜景佺黑齒常之顧琮
路敬淳張易之鄭蜀賓
劉希夷崔玄暐宋善威
李處鑒麴先沖吕崇粹
源乾曜母旻楊愼矜
王儦崔曙元載
彭偃劉沔韓滉
嚴震李德裕李師道
韋温
徐慶
唐高宗時徐慶爲征遼判官有一典不得姓名慶在軍
忽夢巳化爲羊爲典所殺覺後悸懼流汗至曉此典詣
慶慶問夜來有所夢否典云夢公爲羊手加屠割意甚
不願爲官所使制不自由慶自此不食羊肉矣至則天
時慶累加至司農少卿雍州司馬時典已任大理獄丞
後慶被誣與内史令裴炎通謀應節英公徐敬業揚州
反被執送大理忽見此丞押獄慶便流涕謂之曰征遼
之夢今當應之及被殺戮之日竟是此丞引出(出廣古今五行)
(記)
周仁軌
唐周仁軌京兆萬年人也孝和皇后韋氏母黨累遷金
吾大將軍除并州長史性殘酷好殺在州忽於堂階下
見一人臂如新斷來血流&KR0377;&KR0377;仁軌令人送去州二十
餘里外數日令看其臂尚在時盛暑毒肉色無變人咸
怪之其月孝和崩仁軌以韋氏黨伏誅介士抽刀斫之
仁軌舉臂承刃斫中其臂墮地與比見者無異又馳騎
往於先送處看之至彼一無所見(出廣古今五行記)
徐敬業
唐徐敬業舉兵有大星蓬蓬如筐籠經三宿而失俄而
敬業敗(出朝野僉載)
杜景佺
唐司刑卿杜景佺授并州長史馳驛赴任其夜有大星
如斗落於庭前至地而沒佺至并州祁縣界而卒羣官
迎祭迴所上食爲祭盤(出朝野僉載)
黑齒常之
唐將軍黑齒常之鎮河源軍城極嚴峻有三口狼入營
繞官舍不知從何而至軍士射殺黑齒惡之移之外奏
討三曲党項奉敕許遂差將軍李謹行充替謹行到軍
旬日病卒(出朝野僉載)
顧琮
唐天官侍郎顧琮新得三品有子壻來謁時大門造成
琮乘馬至門鼔鼻踣地不進鞭之跳躍而入從騎亦如
之有頃門無故自倒琮不悦遂病郎中員外已下來問
疾琮云未合入三品爲諸公成就至此自知不起矣旬
日而薨(出朝野僉載)
路敬淳
唐則天如意中著作郎路敬淳莊在濟源有水碾碾上
柱去水五六尺一柱將壞已易之家人取充樵柱中有
一鮎魚尺餘尚活至數年敬淳坐罪被殺(出廣古今五行記)
張易之
唐張易之初造一大堂甚壯麗計用數百萬紅粉泥壁
文栢帖柱琉璃沉香爲飾夜有鬼書其壁曰能得幾時
易之令削去明日復書之前後六七削易之乃題其下
曰一月即令足自是不復更書經半年易之籍沒入官
(出朝野僉載)
鄭蜀賓
唐長壽中有滎陽鄭蜀賓頗善五言竟不聞達老年方
授江左一尉親朋餞别於上東門蜀賓賦詩留别曰畏
途方萬里生涯近百年不知將白首何處入黃泉酒酣
自詠聲調哀感滿座爲之流涕竟卒於官(出唐新語)
劉希夷
唐劉希夷一名庭芝汝州人少有文華好爲宫體詩詞
旨悲苦不爲時人所重善彈琵琶嘗爲白頭翁詠云今
年花落顔色改明年花開復誰在既而自悔曰我此詩
䜟與石崇白首同所歸何異也乃更作一聯云年年歲
歲花相似歲歲年年人不同既而歎曰此句復似向䜟
矣然生死由命豈復由此乃兩存之詩成未周歲爲姦
人所殺或云宋之問害之後孫昱撰正聲集以希夷詩
爲集中之最由是大爲時人所稱(出唐新語)
崔玄暐
唐崔玄暐初封博陵王身爲益府長史受封令所司造
輅初成有大風吹其蓋傾折識者以爲不祥無何弟暈
爲雲陽令部人殺之雍州衙内暐三從以上長流嶺南
斯亦咎徵之先見也(出朝野僉載)
宋善威
唐瀛州饒陽人宋善威曾任一縣尉嘗晝坐忽然取靴
衫笏走出門迎接拜伏引入諸人不見但聞語聲威命
酒饌樂飲仍作詩曰月落三株樹日映九重天良夜歡
宴罷暫别庚申年後威果至申年而卒(出朝野僉載)
李處鑒
唐開元三年有熊晝日入廣府城内經都督門前過軍
人逐十餘里射殺之後月餘都督李處鑒死自後長史
朱思賢被告反禁身半年纔出即卒司馬宋慶賓長史
竇崇嘉相繼而卒(出朝野僉載)
麴先沖
唐開元四年尚書考功院廳前一雙桐樹忽然枯死旬
日考功員外郎卲某卒尋而麴先沖爲郎中判卲舊案
月餘西邊樹又枯死省中憂之未幾而先沖又卒(出朝野僉)
(載)
吕崇粹
唐開元中諫議大夫吕崇粹東平人美秀魁梧薄有詞
彩宅在京永崇坊於家忽見數箇小兒脚脛自膝下自
踝已上流血淋&KR0377;如新截來旬日粹遇疾而卒(出廣古今五行)
(記)
源乾曜
唐源乾曜爲宰相移政事牀時姚元崇歸休及假滿來
見牀移忿之曜懼下拜玄宗聞之而停曜宰相諱移牀
移則改動曜停後元崇罷此其應也(出朝野僉載)
母旻
唐右補闕母旻博學有著述才上表請修右史先撰目
錄以進玄宗稱善賜絹一百疋性不飲茶著代飲茶序
其略曰釋滯消壅一日之利暫佳瘠氣侵精終身之累
斯大獲益則歸功茶力貽患則不謂茶災豈非福近易
知禍遠難見云後直集賢無何以熱疾暴終初嘗夢著
衣冠上北邙山親友相送及至山頂迴顧不見一人意
甚惡之及卒僚友送葬北邙果如初夢玄宗聞而悼之
贈朝散大夫(出唐新語)
楊愼矜
唐楊愼矜隋室之後其父崇禮太府卿葬少陵原封域
之内草木皆流血守者以告愼矜大懼問史敬忠忠有
術謂愼矜可以禳之免禍乃於愼矜後園大陳法事罷
朝歸則裸袒桎梏坐於叢棘如是者數旬而流血亦止
敬忠曰可以免禍愼矜媿之遺侍婢明珠明珠有美色
路由八姨門貴妃妹也姨方登樓臨大道姨與敬忠相
識使人謂曰何得從車乎敬忠未答使人去簾觀之姨
於是固留邀敬忠坐樓乃曰後車美人請以見遺因駕
其車以入敬忠不敢拒姨明日入宫以侍婢從帝見而
異之問其所來明珠曰楊愼矜家人也近贈史敬忠帝
曰敬忠何人而愼矜輒遺其婢明珠乃具言厭勝之事
上大怒以告林甫林甫素忌愼矜才必爲相以吉温隂
害有憾於愼矜遂搆成其事下温案之温求得敬忠於
汝州誣愼矜以自謂亡隋遺裔潛謀大逆將復宗祖之
業於是賜自盡皆不全其族(出明皇雜錄)
王儦
唐太子僕通事舍人王儦肅宗克復後降官爲人所告
繫御史臺儦未繫之前年九月儦與嬖妾夜坐堂下有
流星大如盎光明照曜墜於井中在井久猶光明使人
求之無所得儦懼出宅竟徙播州儦殊不意行至鳳州
疽背裂死(出紀聞)
崔曙
唐崔曙舉進士作明堂火珠詩試帖曰夜來雙月滿曙
後一星孤當時以爲警句及來年曙卒唯一女名星星
人始悟其自䜟也(出本事詩)
元載
唐元載爲相時正晝有書生詣焉既見拜語曰聞公高
義好事輒獻詩一篇以寄其意詞曰城南路長無宿處
荻花紛紛如柳絮海鷰銜泥欲作窠空屋無人却飛去
載亦不曉其意既出門而沒後歲餘載被法家破矣(出通)
(幽錄)
彭偃
唐大歷中彭偃未仕時嘗有人謂曰君當得珠而貴後
且有禍尋爲官得罪謫爲澧州司馬既至以江中多蚌
偃喜以爲珠可取即命人採之獲蚌甚多而卒無有應
及朱泚反召偃爲僞中書舍人偃方悟得珠乃朱泚也
後誅死(出宣室志)
劉沔
唐貞元中淮西用兵時劉沔爲小將每捉生蹋伏沔必
在數前後重創將死數四後因月黑風甚又令捉生沔
憤激深入意必死行十餘里因坐將睡忽有人覺之授
以雙燭曰君方大貴但心存此燭在即無憂也沔後拜
將常見燭影在雙旌上後不復見燭乃輿疾歸京卒(出酉)
(陽雜俎)
韓滉
唐丞相韓滉自金陵入朝歲餘後於揚子江中有龜鼈
滿江浮下而悉無頭當此時滉在城中薨人莫知其故
(出戎幕閒談)
嚴震
唐司空嚴震梓州鹽亭縣人所居枕釡戴山但有鹿鳴
即嚴氏一人必殞或一日有親表對坐聞鹿鳴其表曰
釡戴山中鹿又鳴嚴曰此際多應到表兄其表兄遽對
曰表兄不是嚴家子合是三兄與四兄不日嚴氏子一
人果亡是何異也(出北夢瑣言)
李德裕
唐衛公李德裕初爲太原從事覩公牘中文水縣解牒
稱武士彠文水縣墓前有碑元和中忽失龜頭所在碑
上有武字十一處皆鐫去之其碑大高於華嶽者非人
力攀削所及不經半年武相遇害(出戎幕閒談)
李師道
唐李師道既以青齊叛章武帝將討之凡數年而王師
不勝師道益驕嘗一日坐於堂其榻前有銀鼎忽相鼓
其一鼎耳足盡墜後月餘劉悟手刃師道青齊遂平蓋
銀鼎相鼔之兆也(出宣室志)
韋温
唐韋温爲宣州病瘡於首因託後事於女壻且曰予年
二十九爲校書郎夢渡滻水中流見二吏齎牒相召一
吏言彼墳至大功須萬日今未也今正萬日予豈免乎
累日而卒(出酉陽雜俎)
太平廣記卷一百四十三
