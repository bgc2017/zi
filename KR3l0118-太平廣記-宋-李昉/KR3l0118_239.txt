太平廣記卷二百三十九
諂佞一
安祿山成敬竒陳少游
裴延齡薛盈珍畫鵰
馮道明杜宣猷李德裕
韓全誨蘇循蘇楷
樂朋龜孔謙
安祿山
玄宗命皇太子與安祿山相見祿山不拜因奏曰臣胡
人不閑國法不知太子是何官玄宗曰是儲君朕萬歲
後代朕君汝者祿山曰臣愚比者只知有陛下不知有
太子左右令拜祿山乃拜玄宗嘉其志誠尤憐之(出談賓錄)
成敬奇
成敬奇有俊才文章立而可就為大理正與姚崇有姻
親崇嘗寢疾敬竒造宅省焉對崇涕泣懷中寘生雀數
枚一一持出請崇手執而後放之祝云願令公速愈崇
勉強從之敬竒既去崇惡其諛媚謂其子弟曰此淚從
何而來自兹不復接遇(出大唐新語)
陳少遊
唐陳少遊檢挍職方員外郎充回紇使檢挍官自少遊
始也而少遊為理長于權變峕推幹濟然厚歛財貨交
結權右尋除管桂觀察使峕中官董秀用事少遊乃宿
于里候下直際獨謁之從容曰七郎家中人數幾何每
日所費幾何秀曰久沗近職累重又屬峕物騰貴一月
須千餘貫少遊曰據此所費俸錢不能足其數此外常
須求于人方可取濟倘有輸誠供應者但留心庇護之
固易為力耳少遊雖不才請以一身獨備七郎之費用
每歲願送錢五萬貫今見有大半請即收受餘到官續
送免費心勞慮不亦可乎秀既踰于所望忻悦頗甚因
與之相厚少遊言訖泣曰南方毒瘴深僻但恐不得生
還再覩顔色秀遽曰中丞美才不當遠官從容旬日冀
竭蹇分峕少遊已納賄于元載子仲武矣秀載内外引
薦數日拜宣歙觀察使改浙東觀察使遷淮南節度使
十餘年間三總大藩徵求貨易且無虛日歛積財寶累
巨萬億視文雅清流之士蔑如也初結元載每歲饋十
萬貫後以載漸見忌少遊亦稍疎之及載子伯和貶官
揚州少遊外與之深交而隂使人伺其過密以上聞代
宗以為忠待之益厚關播嘗為少遊賓客盧杞早年與
之同在僕固懷恩幕府故驟加其官德宗幸奉天後遂
奪包佶財摠八百萬貫復使參謀温述送欵于李希烈
曰濠舒廬等州已令罷壘韜戈捲甲佇候指揮後鑾輿
歸京包佶入朝具奏財賦事状少遊上表以所取財皆
是供軍費用今請據數郤納乃重徵管内百姓以進後
劉洽收汴州得希烈起居注某月日陳少遊上表歸順
少遊聞之慚愧而卒(出談賓錄)
裴延齡
唐裴延齡累轉司農少卿尋以本官權判度支自揣不
通食貨之務乃設鈎距召度支老吏與謀以求恩顧乃
奏言天下出入錢物新陳相因而常不减六七千萬貫
唯在一庫差殊散失莫可知之請于左藏庫中分置别
建欠負耗賸等庫及季庫月給納諸色錢物德宗從之
但貴欲張名目以惑上聽其實錢物更無增加唯虚費
簿書人吏又奏請令京兆府兩税青苗錢市草百萬團
送苑中宰臣議以為若市草百萬團則一方百姓自冬
歴夏搬運不了又妨奪農務其事得止京西有汙池卑
濕處蘆葦叢生焉不過數畝延齡忽奏云廐馬冬月合
在槽櫪秣飼夏中即須有牧放處臣近尋訪得長安咸
陽兩縣界有陂地百頃請以為内廐牧馬之地且去京
城十數里德宗信之言于宰臣宰臣堅執云恐必無此
及差官閱視悉皆虛妄延齡既慚且怒又因對敭德宗
曰朕所居浴堂殿院一栿以年多故致損壊而未能換
延齡曰宗廟事重殿栿事輕陛下自有本分錢物德宗
驚曰本分錢何名也曰此是經義愚儒常才不足與言
陛下正合問臣臣能知之准禮經云天下賦税分為三
分一分充乾豆一分充賓客一分充君之庖厨乾豆供
宗廟也今陛下奉宗廟雖至嚴至豐至厚亦不能用一
分財賦也只如鴻臚禮賓諸國番客至于回紇馬價用
一分錢物尚有&KR1151;羡甚多況陛下御膳宫厨皆極簡儉
所用外以賜百官充俸料餐錢等猶未能盡據此而言
庖厨之用其數尚少皆陛下本分也用修十殿亦不合
疑何況一栿上曰經義如此人未曾言頷之而已後因
計料造神龍寺須用長七十尺松木延齡奏云臣近于
同州檢得一谷有數千株皆長七八十尺德宗曰人云
開元天寶中近處求覓五六丈木尚未易得皆須于嵐
勝州採造如今何為近處便有此木延齡對曰賢者珍
寶異物皆處處有之但遇聖君即出今此木生自關輔
蓋為聖君豈開元天寶合得有也延齡既銳情于苛刻
剝下附上為功奏對之際皆恣騁詭怪虛妄他人莫敢
言者延齡言之不疑亦人之所未嘗聞上頗欲知外事
故特優遇之(出談賓錄)
薛盈珍
姚南仲為鄭滑節度使峕監軍薛盈珍怙勢于奪軍政
南仲不從數為盈珍搆讒于上上頗疑之後盈珍遣小
使程務盈馳表奏南仲不法讒搆頗甚南仲禆將曹文
洽峕奏事赴京師竊知盈珍表中語文洽私懷怒遂晨
夜兼道追務盈至長樂驛及之與同舍宿中夜殺務盈
沉盈珍表于厠中乃自殺日旰驛吏開門見血流滿地
旁得文洽二緘一緘告盈珍罪一緘表理南仲冤且陳
謝殺務盈德宗聞其事頗駭異南仲慮釁深遂入朝初
至上曰盈珍擾卿甚也南仲曰盈珍不擾臣自隳陛下
法耳如盈珍軰所在雖羊杜復生撫百姓御三軍必不
成愷悌父母之政師律善陣之制矣德宗默然久之(出談)
(賓錄)
畫雕
裴延齡恃恩輕躁同列懼之唯顧少連不避延齡嘗畫
一雕羣鳥噪之以獻德宗知衆怒益信之(出談賓錄)
馮道明
雍陶蜀人也以進士登第後稍薄于親黨其舅雲安劉
敬之罷舉歸三岐素事篇章讓陶不寄書曰山近衡陽
雖少鴈水連巴蜀豈無魚陶得詩愧赧方有狐首之思
後為簡州牧自比之謝宣城柳吳興也賓至則折挫之
閽者亦怠投贄者稀得見忽有馮道明下第請謁云與
員外故舊閽者以道明言啓之及引進陶呵曰與君昩
平生何言相識道明曰誦員外詩仰員外德詩集中日
得見何乃隔平生也遂吟曰立當青草人先見行近白
蓮魚未知又曰江聲秋入寺雨氣夜侵樓又曰閉門客
到常疑病滿院花開不似貧陶聞吟欣然待道明如曩
昔之交君子以雍君矜持而好媚馮子匪藝而求知其
兩違之(出雲溪友議)
杜宣猷
杜宣猷大夫自陶中除宣城中官之力也諸道每歲進
閹人所謂私白者閩為首焉且多任用以故大閹以下
桑梓多係于閩峕以為中官藪澤宣猷既至每寒食節
輒散遣將吏荷挈食物祭于諸閹塜墓所謂灑掃者也
故峕號為敕使看墓(出玉泉子)
李德裕
李德裕鎮揚州監軍使楊欽義追入必為樞近而德裕
致禮皆不越尋常欽義心銜之一日中堂設宴更無他
賓而陳設寶器圖畫數床皆殊絶一席祗奉亦竭情禮
宴罷皆以贈之欽義大喜過望旬日西行至汴州有詔
卻令監淮南欽義即至具以前峕所贈歸之德裕笑曰
此無所直奈何拒焉悉卻與之欽義心感數倍後竟作
樞密使唐武宗一朝之柄皆欽義所致也(出幽閒鼓吹)
韓全誨
唐昭宗以宦官怙權驕恣難制常有誅剪之意宰相崔
胤嫉忌尤甚上敕胤凡有密奏當進囊封勿于便殿面
奏以是宦官不能知韓全誨等乃訪京城美女數十以
進密求宫中隂事天子不之悟胤謀漸洩中官以重賂
甘言請藩臣為城社視崔胤皆裂肘因伏臘宴聚則相
向流涕辭旨諂諛會汴人寇同華知崔胤之謀於是韓
全誨引禁軍陳兵仗逼帝幸鳳翔他日崔胤與梁祖恊
謀以誅閹官未久禍亦及之致族絶滅識者歸罪于崔
胤先是其季父安潛常謂所親曰滅吾族者必緇兒也
緇兒即胤小字河東晉王李克用聞胤所為謂賓佐曰
賊為虐者其崔胤乎破國亡家必在此人也(出北夢瑣言)
蘇循
唐末尚書蘇循諂媚苟且梁太祖鄙之他日至并州謁
晉王峕張承業方以匡復為意而循忽獻晉王畫敕筆
一對承業愈鄙薄之(出唐書)
蘇楷
昭宗先諡聖穆景文孝皇帝廟號昭宗起居即蘇楷等
駁議請改為恭靈莊閔皇帝廟號襄宗蘇楷者禮部尚
書蘇循之子乾寧二年應進士楷人才寝陋兼無德行
昭宗惡其濫進率先黜落由是怨望專幸邦國之災其
父循奸邪附會無譽于峕故希旨苟進梁祖識其險詖
滋不悦大為敬翔李振所鄙梁祖建號詔曰蘇楷高貽
休蕭聞禮皆人才寝陋不可塵汚班行並停見任放歸
田里蘇循可令致仕河朔士人目蘇楷為衣冠梟獍(出北)
(夢瑣言)
樂朋龜
舊例士子不與内官交遊十軍軍容田令孜擅回天之
力唐僖皇播遷行至洋源百官未集缺人掌誥樂朋龜
侍郎亦及行在因謁中尉仍請中外由是薦之充翰林
學士張濬相自處士除起居郎亦出令孜之門皆申中
外之敬洎車駕到蜀朝士畢集一日中尉為宰相開筵
學士洎張起居同預焉張公恥于對衆設拜乃先謁中
尉便施謝酒之敬中尉訝之俄而賓至即席坐定中尉
白諸官曰某與起居清濁異流曾蒙中外既慮玷辱何
憚改更今日暗地謝酒即不可張公慚懼交集自此甚
為羣彦所薄樂公舉進士初陳啓事謁李昭侍郎自媒
云别于九經書史及老莊行都賦外著八百卷書請垂
比試誠有學問也然于制誥不甚簡當峕人或未之可
也(出北夢瑣言)
孔謙
後唐明宗即位之初誅租庸使孔謙歸德軍節度使元
行欽鄧州節度温韜太子少保叚凝汴州麴務辛廷蔚
李繼宣等孔謙魏州孔吏目莊宗圖覇以供饋軍食謙
有力焉既為租庸使曲事嬖倖奪宰相權專以聚歛為
意剝削萬端以犯衆怒伏誅元行欽為莊宗愛將出入
宮禁曾無間隔害明宗之子從景以是伏誅叚凝事梁
以奸佞進身至節將末年綰軍權束手歸朝温韜凶惡
發掘西京陵寝莊宗中興不証其罪厚賂伶官閹人與
叚凝皆賜國姓或擁旄鉞明宗採衆議而誅之辛廷蔚
開封尹王瓚之牙將也朱友貞峕廷蔚依瓚勢曲法亂
政汴人惡之李繼宣汴將孟審澄之子亡命歸莊宗劉
皇后畜為子峕宮掖之間穢聲流聞此四凶帝在藩邸
峕惡其為人故皆誅之莊宗皇帝為唐雪恥號為中興
而温韜毁發諸帝陵寝宜加大辟而賜國姓付節旄由
是知中興之說謬矣(出北夢瑣言)
太平廣記卷二百三十九
