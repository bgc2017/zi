太平廣記卷九十八
異僧十二
李德裕齊州僧抱玉師
束草師惠寬素和尚
懷信佛陁薩興元上座
趙蕃懷濬智者禪師
法本
李德裕
唐相國李德裕為太子少保分司東都嘗召一僧問己
之休咎僧曰非立可知願結壇設佛像僧居其中凡三
日謂公曰公災戾未已當萬里南去耳公大怒叱之明
日又召其僧問焉慮所見未子細請更觀之即又結壇
三日告公曰南行之期不旬月矣不可逃公益不樂且
曰然則吾師何以明其不妄耶僧曰願陳目前事為驗
庶表某之不誣也公曰果有說也即指其地曰此下有
石函請發之即命窮其下數尺果得石函啓之亦無覩
焉公異而稍信之因問南去誠不免矣然乃遂不還乎
僧曰當還耳公訊其事對曰相國平生當食萬羊今食
九千五百矣所以當還者未盡五百羊耳公慘然而歎
曰吾師果至人且我元和十三年為丞相張公從事於
北都嘗夢行於晉山見山上盡目皆羊有牧者十數迎
拜我我因問牧者牧者曰此侍御平生所食羊吾嘗記
此夢不洩於人今者果如師之說耶乃知冥數固不誣
也後旬日振武節度使米暨遣使致書於公且饋五百
羊公大驚即召告其事僧歎曰萬羊將滿公其不還乎
公曰吾不食之亦可免耶曰羊至此已為相國所有公
戚然旬日貶潮州司馬連貶崖州司戶竟没於荒裔也
(出宣室志)
齊州僧
史論在齊州時出獵至一縣界憩蘭若中覺桃香異常
訪其僧僧不及隱言近有一人施二桃因從經案下取
出獻論大如飯碗論時飢盡食之核大如雞卵論因詰
其所自僧笑曰向實繆言之此桃去此十餘里道路危
險貧僧偶行脚見之覺異因掇數枚論曰願去騎從與
和尚偕往僧不得已𨗳論出荒榛中經五里許抵一水
僧曰恐中丞不能渡此論志訣往乃依僧解衣載之而
浮登岸又經西北涉二水上山越澗數里至一處竒泉
怪石非人境也有桃數百株枝幹掃地高二三尺其香破
鼻論與僧各食一蔕腹飽矣論解衣將盡力包之僧曰
此域靈境不可多取貧僧常聽長老說昔有人亦嘗至
此懷五六枚迷不得出論亦疑生非常取兩顆而返僧
切戒論不言論至州使召僧僧已逝矣(出酉陽雜俎)
抱玉師
抱玉師以道行聞居長安中師而事者千數每夕獨處
一室闔戶撤燭嘗有僧於門隙視之見有慶雲自口中
出後年九十卒時方大暑而其尸無萎敗唐宰相第五
琦與師善及卒來治喪將以香乳灌其口已而有祥光
自口出晃然四照公甚竒之或曰佛有慶祥光今抱玉
師有之眞佛矣(出宣室志)
束草師
長安平康坊菩提寺先有僧不言姓名常負束藁坐卧
於寺西廊下不肯住院經數年寺綱維或勸其住房曰
爾厭我耶其夕遂以束藁焚身至明唯灰燼耳無血膋
之臭衆方知為異人遂塑灰為僧於佛殿上世號為束
草師(出酉陽雜俎)
惠寬
綿州淨慧寺僧惠寬先時年六歲隨父設黃籙齋衆禮
石天尊像惠寬時在不肯禮曰禮則石像遂倒不勝致
也既禮而天尊像果倒腰已折矣後出家在寺寺近池
人多捕魚為業惠寬與受戒且曰爾輩不當以此為給
吾能令汝所得不失於舊因指其池畔盡生菌蕈漁人
採之省力得利後人呼為和尚蕈也(出成都記)
素和尚
長安興善寺素和尚院庭有青桐數株皆素之手植唐
元和中卿相多遊此院桐至夏有汗汚人衣如輠脂不
可浣昭國鄭相嘗與丞郎數人避暑惡其汗謂素曰弟
子為和尚伐此桐各植一松也及暮素戲祝樹曰我種
汝二十餘年汝以汗為人所惡來歲若復有汗我必薪
之自是無汗矣素公不出院轉法華經三萬七千部夜
常有狼子聽經齋時有烏鵲就案取食長慶初有僧玄
幽題此院詩云三萬華經三十春半生不蹋院門塵當
時以為佳句也(出酉陽雜俎)
懷信
揚州西靈塔中國之尤峻峙者唐武宗末拆寺之前一
年有淮南詞客劉隱之薄游明州夢中如泛海見塔東
渡海時見門僧懷信居塔三層凭闌與隱之言曰暫送
塔過東海旬日而還數日隱之歸揚州即訪懷信信曰
記海上相見時否隱之了然省記數夕後天火焚塔俱
盡白雨如瀉旁有草堂一無所損(出獨異志)
佛陀薩
有佛陀薩者其籍編於岐陽法門寺自言姓佛氏陀薩
其名也常獨行岐隴間衣黃持錫年雖老然其貌𩔖童
騃好揚言於衢中或詬辱羣僧僧皆怒焉其資膳裘紵
俱乞於里人里人憐其愚厚與衣食以故資用獨饒於
羣僧陀薩亦轉均於里中窮餓者焉里人益憐其心開
成五年夏六月陀薩召里中民告曰我今夕死矣汝為
吾塔瘞其尸果端坐而卒於是里中之人建塔於岐陽
之西岡上漆其尸而瘞焉後月餘或視其首髮僅寸餘
弟子即剃去已而又生里人大異遂扃其戶竟不開焉
(出宣室志)
興元上座
興元縣西墅有蘭若上座僧常飲酒食肉羣輩皆效焉
一旦多作大餅招羣徒衆入尸陁林以餅裹腐尸肉而
食數啖不已衆僧掩鼻而走上座曰汝等能食此肉方
可食諸肉自此緇徒因成精進也(出雲溪友議)
趙蕃
唐國子祭酒趙蕃太和七年為南宫郎忽一日有僧乞
食於門且謂其家僮曰吾願見趙公可乎家僮告蕃蕃
即命延入與坐僧乃曰君將有憂然亦可禳去蕃即拜
而祈之僧曰遺我裁刀一千五百庶可脫君之禍不然
未旬日當為東南一郡耳蕃許之約來日就送焉且訪
其名暨所居僧曰吾居青龍寺法安其名也言已遂去
明日蕃即辦送之使者至寺以物色訪羣僧僧皆不𩔖
且詢法安師所止周徧院宇無影響蹤跡後數日蕃出
為袁州刺史(出宣室志)
懷濬
秭歸郡草聖僧懷濬者不知何處人唐乾寧初到彼知
來藏往皆有神驗愛草書或經或釋或老至於歌詩鄙
瑣之言靡不集其筆端與之語即阿唯而已里人以神
聖待之刺史于公以其惑衆繫而詰之乃以詩代通狀
曰家在閩川西復西其中歲歲有鶯啼如今不在鶯啼
處鶯在舊時啼處啼又詰之復有詩曰家住閩川東復
東其中歲歲有花紅而今不在花紅處花在舊時紅處
紅郡牧異而釋之詳其詩意似在海中得非杯渡之流
乎行旅經過必維舟而禮謁告其吉凶唯書三五行終
不明言事往果驗荆南大校周崇賓謁之書字遺之曰
付皇都勘爾後入貢因王師南討遂縶於南府竟就戮
也押衙孫道能謁之書字曰付竹林寺其年物故營葬
乃古竹林寺之基也皇甫鉉知州乃畫一人荷挍一女
子在旁後為娶民家女遭訟錮身入府波斯穆昭嗣幼
好藥術隨其父謁之乃畫一道士乘雲把胡盧書云指
揮使高牒衙推穆生後以醫藥有效南平王高從誨與
巾裹攝府衙推王師伐荆州師寄南平王詩云馬頭漸
入揚州路親眷應須洗眼看是歲輸誠淮海獲解重圍
其他不可殫記或一日題庭前芭蕉葉上云今日還債
幸州縣無更勘窮來日為人所害尸首宛然刺史高公
為之荼毗之(出北夢瑣言)
智者禪師
唐越州山隂縣有智禪師院内有池恒贖生以放之有
一鼉長三尺恒食其魚禪師患之取鼉送向禹王廟前
池中至夜還來禪師咒之曰汝勿食我魚即從汝在此
鼉於是出外放糞皆是青泥禪師每至池上喚鼉即出
於師前伏地經數十年漸長七八尺禪師亡後鼉亦不
復見(出朝野僉載)
法本
晉天福中考功員外趙洙言近日有僧自相州來云貧
道於襄州禪院内與一僧名法本同過夏朝昏共處心
地相洽法本常言曰貧道於相州西山中住持竹林寺
寺前有石柱他日有暇請必相訪其僧追念此言因往
彼尋訪洎至山下村中投一蘭若寄宿問其村僧曰此
去竹林寺近遠僧乃遙指孤峰之側曰彼處是也古老
相傳者聖賢所居之地今則但有名存焉故無院舍僧
疑之詰朝而往既至竹林叢中果有石柱罔然不知其
涯涘當法本臨别云但扣其柱即見其人其僧乃以小
杖扣柱數聲乃風雨四起咫尺莫窺俄然耳目割開樓
臺對峙身在三門之下逡巡法本自内出而見之甚喜
問南中之舊事乃引其僧度重門升袐殿參其尊宿尊
宿問其故法本云早年相州同過夏期此相訪故及山
門也尊宿曰可飯後請出在此無座位食畢法本送至
山門相别既而天地昏暗不知所進頃之宛在竹叢中
石柱之側餘並莫覩即知聖賢之在世隱顯難涯豈金
粟如來獨能化見者乎(出玉堂閒話)
太平廣記卷九十八
