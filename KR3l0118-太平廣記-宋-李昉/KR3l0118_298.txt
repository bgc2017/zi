太平廣記卷二百九十八
神八
柳智感李播狄仁傑
王萬徹太學鄭生趙州參軍妻
柳智感
唐河東柳智感以貞觀初爲長舉縣令一夜暴死明旦
而蘇說云始忽爲冥官所追入官府使者以智感見謂
感曰今有一官闕故枉君任之智感辭以親老且自陳
福業未應便死王使勘籍信然因謂曰君未當死可權
判錄事智感許諾謝吏引退至曹有五判官感爲第六
其廳事是長官人坐三間各有牀案務甚繁擁西頭一
坐處無判官吏引智感就空坐羣吏將文書簿帳來趣
智感署於案上退立階下智感問之對曰氣惡逼公但
遙以案中事答智感省讀如人間者於是爲判句文有
頃食來諸判官同食智感亦欲就之諸判官曰君既權
判不宜食此感從之日暮吏送智感歸家蘇而方曉自
歸家中日暝吏復來迎至彼旦故知幽顯晝夜相反矣
於是夜判冥事晝臨縣職歲餘智感在冥曹因起至厠
於堂西見一婦女年三十許姿容端正衣服鮮明立而
掩涕智感問何人答曰興州司倉參軍之婦也攝來此
方别夫子是以悲傷智感以問吏吏曰官攝來有所案
問且以證其夫事智感因謂婦人曰感長舉縣令也夫
人若被勘問幸自分就無爲牽引司倉俱死無益婦人
曰誠不願引之恐官相逼耳感曰夫人幸勿相牽可無
逼廹之慮婦人許之既而還州先問司倉婦有疾司倉
曰吾婦年少無疾智感以所見告之說其衣服形貌且
勸令作福司倉走歸家見婦在機中織無患也不甚信
之後十餘日司倉婦暴死司倉始懼而作福禳之又與
州官二人考滿當赴京選謂智感曰君判冥道事請問
吾選得何官智感至冥以某姓名問小錄事曰名簿並
封左右函中檢之二日方可得後日乃具告二人二人
至京選吏部擬官皆與報不同州官聞之以語智感後
問小錄事覆檢簿云定如所檢不錯也既而選人過門
下門下審退之吏部重送名果是名簿檢報者於是衆
咸信服智感每於冥簿見其親識名狀及死時日月報
之使修福多得免智感權判三年其吏部來告曰已得
隆州李司戶授正官以代公不復判矣智感至州因告
刺史李德鳳遣人往隆州審爲其司戶已卒問其死日
即吏來告之時也從此遂絶州司遣智感領囚送至鳳
州界囚四人皆逃智感憂懼捕捉不獲夜宿𫝊舍忽見
其故部吏來告曰囚盡得矣一人死三人在南山西谷
中並已擒縛願公勿憂言畢辭去智感即請共入南山
西谷果得四囚知走不免因來拒抗智感格之殺一囚
三囚受縳果如所告智感今存任慈州司法光禄卿柳
亨說之亨爲卭州刺史見智感親問之然御史裴同節
亦云見數人說如此(出冥報錄)
李播
高祖將封東嶽而天久霖雨帝疑之使問華山道士李
播爲奏玉京天帝播淳風之父也因遣僕射劉仁軌至
華山問播封禪事播云待問泰山府君遂令呼之良久
府君至拜謁庭下禮甚恭播云唐皇帝欲封禪如何府
君對曰合封後六十年又合一封播揖之而去時仁軌
在播側立見府君屢顧之播又呼迴曰此是唐宰相不
識府君無宜見怪既出謂仁軌曰府君薄怪相公不拜
令左右錄此人名恐累盛德所以呼迴處分耳仁軌惶
汗久之播曰處分了當無苦也其後帝遂封禪(出廣異記)
狄仁傑
高宗時狄仁傑爲監察御史江嶺神祠焚燒略盡至端
州有蠻神仁傑欲燒之使人入廟者立死仁傑募能焚
之者賞錢百千時有二人出應募仁傑問往復何用人
云願得敕牒仁傑以牒與之其人持往至廟便云有敕
因開牒以入宣之神不復動遂焚毁之其後仁傑還至
汴州遇見鬼者曰侍御後有一蠻神云被焚舍常欲報
復仁傑問事竟如何鬼云侍御方須台輔還有鬼神二
十餘人隨從彼亦何所能爲久之其神還嶺南矣(出廣異記)
王萬徹
武太后暮年宫人多死一月之間已數百人太后乃召
役鬼者王萬徹使視宫中徹奏曰天皇以陛下久臨萬
國神靈不樂以致是也太后曰可奈何徹曰臣能禳之
乃施席於殿前持刀噀水四向而呪有頃曰皇帝至徹
乃廷詰帝曰天道有去就時運有廢興昔皇帝佐陛下
毋臨四海大弘姜嫄文母之化遂見推戴萬國歸心此
天意非人事也陛下聖靈在天幽明理隔何至不識機
會損害生人若此之酷哉帝乃空中謂之曰殆非我意
此王皇后訴冤得申耳何止後宫將不利於汝君太后
及左右了了聞之太后默然改容乃命撤席明年而五
王援立中宗遷太后於上陽宮以幽崩(出廣異記)
太學鄭生
垂拱中駕在上陽宫太學進士鄭生晨發銅駞里乘曉
月度洛橋下有哭聲甚哀生即下馬察之見一豔女翳
然蒙袂曰孤養於兄嫂嫂惡苦我今欲赴水故留哀須
臾生曰能逐我歸乎應曰婢御無悔遂載與之歸所居
號曰汜人能誦楚詞九歌招魂九辯之書亦常擬詞賦
爲怨歌其詞豔麗世莫有屬者因撰風光詞曰隆往秀
兮昭盛時播薰綠兮淑華歸故室荑與處萼兮潛重房
以飾姿見耀態之韶華兮蒙長靄以爲幃醉融光兮𦕈
眇瀰瀰遠千里兮涵煙眉晨陶陶兮暮熙熙無婑娜之
穠條兮娉盈盈以披遲酡遊顔兮倡蔓卉縠流倩電兮
髮隨旎生居貧氾人嘗出輕繒一端賣之有胡人酬千
金居歲餘生將遊長安是夕謂生曰我湖中蛟室之妹
也謫而從君今歲滿無以久留君所乃與生訣生留之
不能竟去後十餘年生兄爲岳州刺史會上巳日與家
徒登岳陽樓望鄂渚張宴樂酣生愁思吟曰情無限兮
蕩洋洋懷佳期兮屬三湘聲未終有畫艫浮漾而來中
爲綵樓高百餘尺其上帷帳欄籠盡飾帷囊有彈弦鼓
吹者皆神仙蛾眉被服煙電裾袖皆廣尺中一人起舞
含嚬怨慕形𩔖汜人舞而歌曰泝清風兮江之隅拖湖
波兮裊綠裾荷拳拳兮來舒非同歸兮何如舞畢斂袖
索然須臾風濤崩怒遂不知所往(出異聞集)
趙州參軍妻
趙州盧參軍新婚之任其妻甚美數年罷官還都五月
五日妻欲之市求續命物上於舅姑車已臨門忽暴心
痛食頃而卒盧生號哭畢往見正諫大夫明崇儼扣門
甚急崇儼驚曰此端午日欵關而厲是必有急遂趨而
出盧氏再拜具問其事明云此泰山三郎所爲遂書三
符以授盧還家可速燒第一符如人行十里不活更燒
其次若又不活更燒第三符横死必當復生不來眞死
矣盧還如言累燒三符其妻遂活頃之能言初云被車
載至泰山頂别有宫室見一年少云是三郎令侍婢十
餘人擁入别室侍妝梳三郎在堂前與他少年雙陸候
妝梳畢方擬宴會婢等令速妝已緣眷戀故人尚且悲
淚有頃聞人欵門云是上利功曹適奉都使處分令問
三郎何以取盧家婦宜即遣還三郎怒云自取他人之
妻預都使何事呵功曹令去相與往復其辭甚惡須臾
又聞欵門云是直符使者都使令取盧家婦人對局勸
之不聽對局曰非獨累君當禍及我又不聽尋有疾風
吹黑雲從崖頂來二使唱言太一直符今且至矣三郎
有懼色風忽卷宅高百餘丈放之人物糜碎唯盧氏獲
存三使送還至堂上見身臥牀上意甚悽恨被推入形
遂活(出廣異記)
太平廣記卷二百九十八
