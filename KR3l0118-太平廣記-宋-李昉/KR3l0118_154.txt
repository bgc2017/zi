太平廣記卷一百五十四
定數九
李顧言元和二相李源
鄭權樊陽源吳少誠
陳彦博陸賓虞王璠
崔玄亮韋貫之
李顧言
唐監察御史李顧言貞元末應進士舉甚有名稱歲暮
自京西客遊迴詣南省訪知己郎官適至日已晚省吏
告郎官盡出顧言竦轡而東見省東南北街中有一人
挈小囊以烏紗蒙首北去徐吟詩曰放牓只應三月暮
登科又較一年遲又稍朗吟若令顧言聞顧言策馬逼
之於省北有驚塵起遂失其人所在明年京師自冬雨
雪甚畿内不稔停舉貞元二十一年春德宗皇帝晏駕
果三月下旬放進士牓顧言元和元年及第(出續命錄)
元和二相
元和中宰相武元衡與李吉甫齊年又同日為相及出
鎮又分領揚益至吉甫再入元衡亦還吉甫前一年以
元衡生月卒元衡以吉甫生月遇害年五十八先長安
忽有童謠云打麥麥打三三三既而旋其袖曰舞了也
解者曰以為打麥刈麥時也麥打謂暗中突擊也三三
三謂六月三日也舞了謂元衡卒也至元和六月盜殺
元衡批其顱骨而去元衡初從蜀歸熒惑犯上相星云
三相皆不利始輕末重月餘李絳以足疾免明年十月
李吉甫暴卒又一年元衡遇害(出感定錄)
李源
李源洛城北惠林寺住以其父憕為祿山所害誓不履
人事不婚不役僮僕暮春之際蔭樹獨處有一少年挾
彈而至源愛其風秀與之馴狎問其氏行但曰武十三
甚依阿不甚顯揚訊其所居或東或西或南或北不定
源叔父為福建觀察使源修覲禮武生亦云有事東去
同舟共載行及宋之穀熟橋攜手登岸武曰與子訣矣
源驚訊之即曰某非世人也為國掌陰兵百有餘年凝
結此形今夕託質於張氏為男子十五得明經後終邑
令又云子之祿亦薄年登八十朝廷當以諫議大夫徵
後二年當卒矣我後七年復與君相見言訖抵村戸執
手分袂既而張氏舉家驚喜新婦誕一男源累載放跡
閩南及還省前事復詣村戶見一童兒形貌𩔖武者乃
呼曰武十三相識耶答曰李七健乎其後憲宗讀國史
感歎李憕盧奕之事有薦源名遂以諫議大夫徵不起
明年源卒於惠林寺張終於宣州廣德縣令(出獨異志)
鄭權
初有日者夢滄州衙門署牓皆作權字以告程執恭遂
奏請改名未幾朝命鄭權代之時人深異其事(出廣德神異錄)
樊陽源
唐山南節判殿中侍御史樊陽源元和中入奏岐下諸
公攜樂於岐郊漆方亭餞飲從事中有監察陳庶獨孤
乾禮皆在幕中六七年各歎淹滯陽源乃曰人之出處
無非命也某初名源陽及第年有人言至西府與取事
某時閒居洛下約八月間至其年七月有表兄任密縣
令使人招某驟到密縣某不得已遂出去永通門宿夜
夢見一高塜上一著蔴衣人似欲鄉飲之禮顧視左右
又有四人塜上其人乃以手招陽源陽源不樂去次一
人從陽源前而上又一人躡後而上左右四人皆上陽
源意忽亦願去遂繼陟之比及五人見塜上袖一文書
是河南府送舉解第六人有樊陽源時無樊源陽矣及
覺甚異之不日到密縣便患痢疾聯綿一月困憊甚稍
間徑歸洛中謂表兄曰兩府取解舊例先須申某或恐
西府不得兄當與首送密宰矣曰不可處但令密縣海
送固不在託及到洛中已九月半洛中還往乃勸不如
東府取解已與西府所期違矣陽源心初未決忽見密
縣解申府陽源作第六人不名源陽處士石洪曰陽源
實勝源陽遂話夢於洪洪曰此夢固佳塜者丘也豈非
登塜為丘徒哉於此大振亦未可知况縣申名第一如
夢中未必不為祥也是歲許孟容為川守又謔陽源密
縣第六人某已處分試官更升三兩路比府牓出陽源
依縣申第六人孟容怒責試官陽源具以夢告明年權
侍郎下及第(出續定命錄)
吳少誠
吳少誠貧賤時為官健逃去至上蔡凍餒求丐於儕輩
上蔡縣獵師數人於中山得鹿本法獲巨獸者先取其
腑臟祭山神祭畢獵人方欲聚食忽聞空中有言曰待
吳尚書衆人驚駭遂止良久欲食又聞曰尚書即到何
不且住逡巡有一人是脚力㩦小襆過見獵者揖而坐
問之姓吳衆皆驚食畢獵人起賀曰公即當貴幸記某
等姓名具述本末少誠曰某輩軍健兒苟免擒獲效一
卒之用則足矣安有富貴之事大笑執别而去後數年
為節度使兼工部尚書使人求獵者皆厚以錢帛齎之
(出續定命錄)
陳彦博
陳彦博與謝楚同為太學廣文生彦博將取解忽夢至
都堂見陳設甚盛若行大禮然庭中幃幄飾以錦綉中
設一榻陳列几案上有尺牘望之照耀如金字彦博私
問主事曰此何禮也答曰明年進士人名將送上界官
司閱視之所彦博驚喜因求一見其人引至案傍有一
紫衣執象簡彦博見之斂袵而退紫衣曰公有名矣可
以視之遂前見有三十二彦博名在焉從上二人皆姓
李而無謝楚既悟獨喜不以告人及與楚同策試有自
中書見名者密以告楚而不言彦博彦博聞之不食而
泣楚乃諭曰君之能豈後於我設使一年未利何若是
乎彦博方言其夢且曰若果無驗吾恐終無成矣太學
諸生曰誠如說事未可知明旦視牓即果如夢中焉彦
博以元和五年崔樞侍郎及第上二人李顧行李仍叔
謝楚明年於尹躬下擢第(出前定錄)
陸賓虞
陸賓虞舉進士在京師常有一僧曰惟瑛者善聲色兼
知術數賓虞與之往來每言小事無不必驗至寶歷二
年春賓虞欲罷舉歸吳告惟瑛以行計瑛留止一宿明
旦謂賓虞曰若來歲成名不必歸矣但取京兆薦送必
在高等賓虞曰某曾三就京兆未始得意今歲之事尤
覺甚難瑛曰不然君之成名不以京兆薦送他處不可
也至七月六日若食水族則殊等與及第必矣賓虞乃
書於晉昌里之牖日省之數月後因於靖恭北門候一
郎官適遇朝客遂迴憩於從孫聞禮之舍既入聞禮喜
迎曰向有人惠雙鯉魚方欲候翁而烹之賓虞素嗜魚
便令作羹至則輒盡後日因視牖間所書字則七月六
日也遽命駕詣惟瑛且紿之曰將遊蒲關故以訪别瑛
笑曰水族已食矣遊蒲關何為賓虞深信之因取薦京
兆府果得殊等明年入省試畢又訪惟瑛瑛曰君已登
第名籍不甚高當在十五人之外狀元姓李名合曳脚
時有廣文生朱俅者時議當及第監司所送之名未登
科賓虞因問其非姓朱乎瑛曰三十三人無姓朱者時
正月二十四日賓虞言於從符符與石賀書壁後月餘
放牓狀頭李郃賓虞名在十六即三十人也惟瑛又謂
賓虞曰君成名後當食祿於吳越之分有一事甚速疾
賓虞後從事於越半年而暴終(出前定錄)
王璠
王璠以元和五年登科夢為河南尹平旦視事有二客
來謁一衣紫而東坐一衣緋而西坐緋者謂紫者曰崙
邦如何處置曰已決二十遞出界訖覺乃書於告牒之
後别紙上後二十年果除河南尹既上洛陽令與分司
郎官皆故人從容宴語郎官謂令曰崙邦如何處置令
曰已決二十遞出界璠聞之遽起還内良久不出二客
甚訝曰吾等向者對答率易王尹得非怒耶頃之璠持
告牒所記出示二客徐徵其人乃郎官家奴竊財而遁
擒獲送縣縣為斷之如此(出續定命錄)
崔玄亮
元和十一年監察御史段文昌與崔植同前入臺先是
御史崔玄亮察院之長每以二監察後至不由科名接
待間多所脱略段與崔深銜之元和十五年春穆宗皇
帝龍飛命二公入相段自翰長中書舍人拜植自御史
中丞拜同在中書時玄亮罷密州刺史謁宰相二相相
顧搯玄亮名曰此人不久往他役而有心求官時門下
侍郎蕭俛亦在長安因問二相二相具以事對蕭相曰
若如此且令此漢閒三五年可矣不數日宣州奏歙州
刺史闕其日印在段相宅便除歙州刺史明日段入朝
都忘前事到中書大怒責吏房主事陽述云威權在君
更須致宰相必是此賊納賄除官若不是人吏取錢崔
玄亮何由得歙州刺史述惶怖謝罪云文書都不到本
房昨日是相公手書擬名進黃及檢勘飜省述忘實是
自書植欲改擬覆奏段曰安知不是天與假吾手耳遂
放敕下(出續定命錄)
韋貫之
武元衡與韋貫之同年及第武拜門下侍郎韋罷長安
尉赴𨕖元衡以為萬年丞過堂日元衡謝曰某與先輩
同年及第元衡遭逢濫居此地使先輩未離塵土元衡
之罪也貫之嗚咽流涕而退後數月除補闕是年元衡
帥西川三年後入相與貫之同日宣制(出續定命錄)
太平廣記卷一百五十四
