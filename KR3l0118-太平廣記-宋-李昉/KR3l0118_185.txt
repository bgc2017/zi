太平廣記卷一百八十五
銓選一
蔡廓謝莊劉林甫
張說溫彥博戴胄
唐皎楊師道高季輔
薛元超楊思玄張仁禕
裴行儉三人優劣劉奇
狄仁傑鄭杲薛季昶
鄧渴李至遠張文成
鄭愔崔湜糊名
蔡廓
宋廢帝時以蔡廓為吏部尚書錄尚書徐羡之謂中書
令傅亮曰黃門已下悉委蔡吾徒不復歷懷自此已上
故宜共參同異廓聞之曰我不能為徐羡之署紙尾也
遂辭不拜(出建康實錄)
謝莊
宋謝莊字希逸侍中微之子黃門思之孫美儀容善談
論工書屬文好言玄理少為文帝所賞帝一見之輒嘆
曰藍田生美玉豈虚也哉莊代顔竣為吏部尚書竣容
貎嚴毅常有不可犯之色莊風姿溫美人有喧訴嘗歡
笑答之故時人語曰顏吏部瞋而與人官謝吏部笑不
與人官莊遷中書令侍中諡曰憲莊家世無年五十者
莊年四十二祖四十七曾祖四十三高祖三十子朏瀹
並知名(出談藪)
劉林甫
唐武德初因隋舊制以十一月起選至春即停至貞觀
二年劉林甫為吏部侍郎以選限促多不究悉遂奏四
時聽選隨到注擬當時以為便(出唐會要)
張說
武德七年高祖謂吏部侍郎張說曰今年選人之内豈
無才用者卿可簡試將來欲縻之好爵於是說以張行
成張知運等數人應命時以為知人(出唐會要)
溫彥博
貞觀元年溫彥博為吏部郎中知選意在沙汰多所擯
抑而退者不伏囂訟盈庭彥博惟騁辯與之相詰終日
喧擾頗為識者所嗤(出唐會要)
戴胄
貞觀四年杜如晦臨終請委選舉於民部尚書戴胄遂
以兼檢挍吏部尚書及在銓衡頗抑文雅而奬法吏不
適輪轅之用物以是刺之(出唐會要)
唐皎
唐貞觀八年十一月唐皎除吏部侍郎常引人入銓問
何方穏便或云其家在蜀乃注與吳復有云親老先住
江南即唱之隴右論者莫測其意有一信都人希河朔
因紿云願得江淮即注與河北一尉由是大被選人紿
言欺之(出唐會要)
楊師道
貞觀十七年楊師道為吏部尚書貴公子四海人物未
能委練所署多非其才深抑勢貴及親黨將以避嫌時
論譏之(出唐會要)
高季輔
貞觀十七年吏部侍郎高季輔知選凡所銓綜時稱允
愜至十八年於東都獨知𨕖事上賜金鏡一面以表清
鑒(出唐會要)
薛元超
永徽元年中書舍人薛元超好汲引寒俊嘗表薦任希
古高智周郭正一王義方孟利真等十餘人時論稱美
(出唐會要)
楊思玄
龍朔二年司列少常伯楊思玄恃外戚貴侍選流多不
以禮而排斥之為𨕖者夏侯彪所訟御史中丞郎餘慶
彈奏免官時中書令許敬宗曰必知楊吏部之敗或問
之對曰一彪一狼共著一羊不敗何待(出唐會要)
張仁褘
唐總章二年十一月吏部侍郎李敬玄委事於員外張
仁褘有識略幹能始造姓歷改修狀抹銓替等程式敬
玄用仁褘之法銓總式序仁褘感國士見委竟以心勞
嘔血而死(出唐會要)
裴行儉
咸亨二年有楊烱王勃盧照鄰駱賓王並以文章見稱
吏部侍郎李敬玄咸為延譽引以示裴行儉行儉曰才
名有之爵祿蓋寡楊應至令長餘並鮮能令終是時蘇
味道王勮未知名因調選遂為行儉深禮異仍謂曰有
晚生子息恨不見其成長二公十數年當居衡石願識
此輩其後果如其言行儉嘗所引偏禆將有程務挺張
虔勖崔智𧦬王方翼党金毘劉敬同郭待封李多祚黑
齒常之盡為名將(出唐會要)
三人優劣
長夀二年裴子餘為鄠縣尉同列李𨼆朝程行諶皆以
文法著稱子餘獨以詞學知名或問雍州長史陳崇業
三人優劣孰先崇業曰譬之春蘭秋菊俱不可廢(闕)
劉奇
證聖元年劉奇為吏部侍郎注張文長司馬鍠為監察
御史二人因申屠瑒以謝之奇正色曰舉賢本自無私
二君何為見謝(出唐會要)
狄仁傑
聖歷初狄仁傑為納言頗以藻鑒自任因舉桓彥範敬
暉崔玄暐張柬之袁恕己等五人後皆有大勲復舉姚
元崇等數十人悉為公相聖歷中則天令宰相各舉尚
書郎一人仁傑獨薦其子光嗣由是拜地官員外蒞事
有聲則天謂之曰祁奚内舉果得人也(出唐會要)
鄭杲
聖歷二年吏部侍郎鄭杲注韓思復為太常博士元希
聲京兆士曹嘗謂人曰今年掌選得韓元二子則吏部
不負朝廷矣(出唐會要)
薛季昶
長安三年則天令雍州長史薛季昶擇僚吏堪為御史
者季昶以問錄事參軍盧齊卿齊卿舉長安縣尉盧懷
慎李體光萬年縣尉李義崔湜咸陽縣丞倪若水盩厔
縣尉田崇壁新豐縣尉崔日用後皆至大官(出唐會要)
鄧渴
弘道元年十二月吏部侍郎魏克已銓綜人畢放長榜
遂出得留人名於是衢路喧嘩大為冬集人援引指擿
貶為太子中允遂以中書舍人鄧玄挺替焉又無藻鑒
之目及患消渴選人因號鄧渴(出唐會要)
李至遠
如意元年九月天官郎中李至遠權知侍郎事時有選
人姓刁又有王元忠並被放乃密與令史相知滅其點
畫刁改為丁王改為士擬授官後即添成文字至遠一
覽便覺曰今年銓覆萬人總識姓名安有丁士者哉此
刁某王某也省内以為神明(出唐會要)
張文成
唐張文成曰乾封以前選人每年不越數千垂拱以後
每歲常至五萬人不加衆選人益繁者蓋有由矣嘗試
論之祗如明經進士十周三衞勲散雜色國官直司妙
簡實材堪入流者十分不過一二選司考練總是假手
冒名勢家囑請手不把筆即送東司眼不識文被舉南
館正員不足權補試攝撿挍之官賄貨縦横贓汚狼籍
流外行署錢多即畱或帖司助曹或員外行案更有挽
郎輦脚營田當屯無尺寸功夫並優與處分皆不事學
問唯求財賄是以選人冗冗甚於羊羣吏部喧喧多於
蟻聚若銓實用百無一人積薪化薪所從來遠矣(出朝野僉)
(載)
鄭愔崔湜
唐鄭愔為吏部侍郎掌選贓汚狼藉引銓有選人繫百
錢於靴帶上愔問其故答曰當今之選非錢不行愔默
而不言時崔湜亦為吏部侍郎掌銓有選人引過分疏
云某能翹關負米湜曰若壯何不兵部選答曰外邊人
皆云崔侍郎下有氣力者即得(出朝野僉載)
糊名
武后以吏部選人多不實乃令試日自糊其名暗考以
定等第判之糊名自此始也武后時投匭者或不陳事
而有嘲謔之言於是乃置使先閱其書奏然後投之匭
院有司自此始也(出國史異纂)
太平廣記卷一百八十五
