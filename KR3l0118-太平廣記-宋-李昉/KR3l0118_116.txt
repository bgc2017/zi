太平廣記卷一百十六
報應十五
謝晦尼智通王襲之
周宗沈僧復僧道志
唐文伯崔平業王鎮惡
郭祖深衞元宗姜勝生
傅奕并州人薛孤訓
嶲州縣令丁零唐武宗
王義逸贅肉西明寺
明相寺僧義孚開照寺盜
僧紹明潼江軍
謝晦
宋尚書謝晦為荆州刺史謂塔寺不宜在人間當移之
郭外乃自率部下至新寺門遣隊士八十持刀斧毁壞
浮圖尊像縱横瓦木傾墜俄而雲霧暗天風塵勃起晦
冥即怖走隊人驚散莫知所以晦等夜夢咸見沙門飛
騰空中光明顯赫又見二人形悉丈餘容姿甚偉厲聲
嗔曰所行反道尋當自知其後隊人滿身著癩疾經時
而死餘人竝犯法就終謝晦連年患瘠病後因謀叛合
家被誅皆非命而卒(出辨正論)
尼智通
宋尼智通京師簡靜尼也年貌殊少信道不篤元嘉九
年師死罷道嫁為魏郡梁甫妾生一男年七歲家甚貧
窮無以為衣智通為尼時有數卷素無量壽法華等經
悉練擣之以衣其兒居一年而得病恍惚驚悸肌體壞
爛狀若火瘡有細白蟲日去升餘慘痛煩毒晝夜號呌
常聞空中語云壞經為衣得此報也旬餘而死(出冥祥記)
王襲之
宋吳興太守瑯琊王襲之有學問愛老莊而不信佛惟
事宰殺初為晉西省郎中性好賓客於内省前養一雙
鵝甚愛翫之夜忽夢鵝口銜一卷經可十紙許取看皆
說罪福之事明且果見乃是佛經因是不敢宰殺篤信
過人(出辨正論)
周宗
周宗者廣陵郡人也宋元嘉七年隨到彦之北伐王師
失利與同邑六人逃竄間行於彭城北遇一空寺無有
僧徒中有形像以水晶為相因共竊取之乃出村貸食
其一人羸病等輩皆輕之獨不得分與既而各還家三
四年中宗等五人相繼病癩而死不得分者獨獲免(出冥)
(祥記)
沈僧復
宋吳興沈僧復大明末本土飢荒逐食至山陽晝入村
野乞食夜還寄寓寺舍左右時山陽諸小形銅像甚衆
僧復與其鄉里數人積漸竊取遂囊篋數四悉滿復因
將還家共鑄為錢事既發覺執送出都入船便云見人
以火燒之晝夜呌呼自稱楚毒不可忍未及刑坐而死
舉體皆拆裂狀如火燒吳郡朱亨親識僧復具見其事
(出冥祥記)
僧道志
宋沙門僧道志者北多寶僧也嘗為衆僧令知殿塔自
竊幡蓋等寶飾所取甚衆後遂偷像眉間珠相既而開
穿垣壁若外盜者故僧衆不能覺也積旬餘而得病便
見異人以戈矛刺之時來時去輒驚呌應聲流血初猶
目中一兩如此其後病甚刺者稍數瘡痍遍體呻呼
不能聲同寺僧衆頗疑其有罪欲為懴謝始問猶諱而
不言將盡二三日乃具自陳列泣涕請救曰吾愚悖不
通謂無幽途失意作罪招此殃酷生受楚拷死嬰刀鑊
已糜之身惟垂哀恕今無復餘物惟衣被氊履或足充
一會并頻請願具為懴悔者偷像相珠有二枚一枚已
屬嫗人不可復得一以質錢在陳昭家令贖取道志既
死諸僧合集贖得相珠并設齋懴初工人復相珠時展
轉迴趣終不安合衆僧復為禮拜燒香乃得著焉年餘
而同學等於昏夜間聞空中有語詳聽即道志聲也自
說云自死已來備嬰痛毒方累年劫未有出期賴蒙衆
僧哀憐救護贖像相珠故苦酷之中時有間息感恩無
已故暫來稱謝言此而已聞其語時腥腐臭氣苦痛難
過言終久之乃稍歇(出冥祥記)
唐文伯
宋唐文伯東海贛榆人也弟好蒲博家資都盡村中有
寺經過人或以錢上佛弟屢竊取後病癩卜者云祟由
盜佛錢父怒曰佛是何神乃令我兒致此吾當試更虜
奪若復能病可也前縣令何欣之婦上織成寶蓋帶四
枚乃盜取為腰帶不百日復得惡病發瘡之始起腰帶
處(出冥祥記)
崔平業
梁人崔平業者善弓馬為武士監軍一生以偷佛鎔銅
為業賣銅以供酒肉心無慚懼年五十妻子兄弟並死
業一身忽病目障飢寒並至餓死(出辨正論)
王鎮惡
梁人進士王鎮惡有學問而無善心出言多所非毁亦
為時人所嫌輕慢佛法見僧必侮誚後以教學為業時
有鹿溪寺僧法滿寄銅鐘一口於其學内未取之間鎮
惡盜以鑄錢後與僧法滿對誓經年重病而舌彎縮口
不得言既知負誓乃舍資鑄鐘贖罪至死口不得言(出王)
(氏戒)
郭祖深
梁人郭祖深上梁武一十八條事請廢郭内小寺及無
業僧尼梁武不納後夢見神唾之遂病癩雖悔不差(出辨)
(正論)
衞元宗
衞元宗毁法之後身著熱風委頓而死(出辨正論)
姜勝生
冀州故觀城人姜勝生唐武德末年忽遇惡疾遂入蒙
山醫療積年不損後始還家身體瘡爛手足指落夜眠
忽夢見一白石像可長三尺許謂之曰但為我續手令
爾即差至旦忽憶於武德初年在黍地裏打雀於故村
佛室中取維摩經裂破用繫杖頭嚇雀有人見者云盜
裂經大罪勝生反更惡罵遂入堂中打白石像右手落
夢中所見宛然舊像遂往佛前頭面作禮盡心悔過顧
匠續其像手造經四十卷營一精舍一年之内病得痊
鄉人號為聖像(出冥報記)
傅奕
唐太史令傅奕本太原人隋末徙至扶風少好博學善
天文歷數聰辯能劇談自武德貞觀中嘗為太史令性
不信佛法每輕僧尼至以石像為塼瓦之用貞觀十四
年秋暴病卒初奕與同伴傅仁均薛頤並為太史令頤
先負仁均錢五千未償而仁均死後頤夢見仁均言語
如平常頤因問曰先所負錢當付誰人仁均曰可以付
泥犂人問是誰答曰太史令傅奕是也既而寤是日夜
少府監馮長命又夢已在一處多見先亡人長命問經
文說罪福之報未知審定有否答曰皆悉有之又問如
傅奕者生平不信死受何報答曰罪福定有然𫝊奕已
配越州為泥犂矣(出地獄苦記)
并州人
并州有人解畫曾陷北虜突厥可汗遣畫佛像此人時
偷彩色恐被搜獲紙裹塞鼻中鼻中血出數升此人後
為僧唐貞觀中於山東住寺漸漸患鼻二三年後鼻中
生肉甚大如桃膿血狼藉酸疼不已後請僧靈顗懴悔
病亦不愈十年始亡靈顗嘗住慈恩寺說其事(出廣古今五行)
(記)
薛孤訓
唐貞觀二十年征龜兹有薛孤訓者為行軍倉曹軍及
屠龜兹後乃於精舍剝佛面金旬日之間眉毛盡落還
至伊州乃於佛前悔過以所得金皆為造功德未幾眉
毛復生(出冥祥記)
嶲州縣令
唐貞觀中有人任嶲州一縣令往高昌於寺得一真珠
像至京師諸大寺欲與千貫錢買之不肯遂毁破賣得
一千三百貫後月餘患腫寤寐之間見一僧云何因毁
壞尊像遂遣人拔其舌長尺餘苦痛呻吟數日而死德
安縣令薛逵備知此事(出冥祥記)
丁零
相州鄴城中有丈六銅立像一軀賊丁零者志性兇悖
無有信心乃彎弓射像箭中像面血下交流雖加瑩飾
血㾗猶在又選五百力士令挽仆地消鑄為銅擬充器
用乃口發大聲響烈雷震力士亡魂喪膽人皆仆地迷
悶宛轉怖不能起由是賊侣慙惶歸信者衆丁零後時
著疾被誅乃死(出宣驗記)
唐武宗
長安城北有古塚高十數丈傳云周穆王陵也唐會昌
六年正月十五日有人夜行至陵下聞人語於林間意
其盜也因匿於草莽中伺焉俄有人自空而來朱衣執
版宣曰塚尉何在二吏出曰在位因曰錄西海君使者
何時當至吏曰計程十八日方來朱衣曰何稽對曰李
某(武宗名)坐毁聖教減一紀算當與西海君同日錄其魂
忽有賈客鈴聲自東來朱衣與二吏俱不復見後數月
帝果晏駕帝英毅有斷勤於庶政至如迎貴主以破羌
族復内地而殱狡穴武功震耀肅憲之次也然金人之
教不可厚誣則秦時焚書坑儒後華山中有告祖龍之
死者事不謬矣(出稽神錄)
王義逸
唐會昌中有王義逸者護鳳翔軍值武宗斥毁佛刹義
逸以家財易諸瓦木取其精者遂大營市邸并治其第
為岐下之甲焉居三年一日有小吏入告有不便事且
泣曰某適方就室假寐有紫衣人招入一朱戶則𩔖將
軍之第也見絲竹綺羅賓客列坐滿堂獨無將軍紫衣
人指瑎下一徑曰此路可見公主人因北趨見荆棘滿
地其路纔可容人步至低屋排戶而入見將軍卧於牀
上繫其手足有人持火至方爇其髮因出涕言曰吾不
幸生好賈販僧寺材礎以貪其利今縶於此後三日當
死君歸為我告其家速毁邸第以歸佛寺不可輒留既
而熖熾不能盡言義逸怒而叱之明日果腦發癰三日
而卒(出傳記附錄)
贅肉
釋氏因果時有報應近歲有一男子既貧且賤於上吻
忽生一片贅肉如展兩手許大下覆其口形狀醜異殆
不可言其人每飢渴則揭贅肉以就飲啜頗甚苦楚或
問其所因則曰少年無賴曾在軍伍常於佛寺安下同
火共刲一羊分得少肉旁有一佛像上吻間可置之不
數日嬰疾遂生此贅肉焉(出玉堂閒話)
西明寺
長安城西明寺鐘寇亂之後緇徒流離閴其寺者數年
有貧民利其銅袖鎚鏨往竊鑿之日獲一二斤鬻於闤
闠如是經年人皆知之官吏不禁後其家忽失所在市
銅者亦訝其不來後官欲徙其鐘於别寺見寺鐘平墮
在閣上及仆之見盜鐘者抱鎚鏨儼然坐於其間即已
乾枯矣(出玉堂閒話)
明相寺
鳳州城南有明相寺佛數尊皆飾以金焉亂罹之後有
貧民刮金鬻而自給迨至時寧金彩已盡於是遍身生
癬癢不可忍常須以物自刮皮盡至肉肉盡至骨而死
焉毁佛之咎昭報如此(出冥祥記)
僧義孚
僧義孚青社人解琴寓於江陵龍興寺行止詭譎府主
優容之俾齎錢帛詣西川寫藏經或有人偷竊社戶所
造藏經出貨義孚以廉價贖之其羨財遂為所有一旦
發覺賣經者斃於枯木下此僧雖免罪未久得疾兩唇
反引有似驢口其熱痛不可忍也人皆畏見苦楚備極
而死同寺有數輩販鬻經像懼而捨財修功德以孚為
鑒戒(出冥報錄)
開照寺盜
偽蜀金堂縣三學山開照寺夜羣寇入寺劫掠緇徒罄
盡寺元有釋迦藕絲袈裟為千載之異物也賊曹分取
與其妻拆而易之夫妻當時手指節節墮落鬚鬢俱墜
尋事敗戮於市(出儆戒錄)
僧紹明
偽蜀大慈寺賜紫慈昭大師紹明主持文殊閣常教化
錢物稱供養菩薩聖像積有星歲所獲大半入已後染
病恒見火燒頂至足周而復始不勝其苦悔過懴謝唱
施衣竟不獲免(出儆戒錄)
潼江軍
偽蜀潼江起軍攻取閬州兵火燒劫閭里蕩盡佛寺有
一大鐘在地有一卒運大石擊鐘令碎而鬻之鐘破裂
流迸正中卒脛雙折而死(出儆戒錄)
太平廣記卷一百十六
