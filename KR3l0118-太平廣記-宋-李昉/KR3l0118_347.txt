太平廣記卷三百四十七宋李昉等編
鬼三十二
吳任生鄔濤曾季衡
趙合韋安之李佐文
胡濦
吳任生
吳郡任生者善視鬼廬於洞庭山貌常若童兒吳楚之
俗莫能䆒其甲子寶歷中有前崑山尉楊氏子僑居吳
郡常一日里中三數輩相與泛舟俱遊虎丘寺時任生
在舟中且語及鬼神事楊生曰人鬼殊途故鬼卒不可
見矣任生笑曰鬼甚多人不能識耳我獨識之乃顧一
婦人衣青衣擁嬰兒步於岸生指語曰此鬼也其擁者
乃嬰兒之生魂耳楊曰然則何以辨其鬼耶生曰君第
觀我與語即厲聲呼曰爾鬼也竊生人之子乎其婦人
聞而驚懾遂疾迴去步未十數遽亡見矣楊生且歎且
異及晩還去郭數里岸傍一家陳筵席有女巫鼓舞於
其左乃醮神也楊生與任生俱問之巫曰今日里中人
有嬰兒暴卒今則寤矣故設筵以謝遂命出嬰兒以視
則真婦人所擁者諸客驚歎之謝任生曰先生真道術
者吾不得而知也(出宣室志)
鄔濤
鄔濤者汝南人精習墳典好道術旅泊婺州義烏縣館
月餘忽有一女子侍二婢夜至一婢進曰此王氏小娘
子也今夕顧降於君濤視之乃絶色也謂是豪貴之女
不敢答王氏笑曰秀才不以酒色干懷妾何以奉託濤
乃起拜曰凡陋之士非敢是望王氏令侍婢施服翫於
濤寢室炳以銀燭又備酒食飲數巡王氏起謂濤曰妾
少孤無託今願事君子枕席將為可乎濤遜辭而許恩
意欵洽而王氏曉去夕至如此數月濤所知道士楊景
霄至館訪之見濤色有異曰公為鬼魅所惑宜斷之不
然死矣濤聞之驚以其事具告景霄曰此乃鬼也乃與
符二道一施衣帶一置門上曰此鬼來當有怨恨慎勿
與語濤依法施之女子是夕至見符門上大罵而去曰
來日速除之不然生禍濤明日訪景霄具言之景霄曰
今夜再來可以吾呪水洒之此必絶矣濤持水歸至夜
女子復至悲恚之甚濤乃以景霄呪水洒之於是遂絶
(出集異記)
曾季衡
大和四年春監州防禦使曾孝安有孫曰季衡居使宅
西偏院室屋壯麗而季衡獨處之有僕夫告曰昔王使
君女暴終於此乃國色也晝日其魂或見於此郎君慎
之季衡少年好色願覩其靈異終不以人鬼為間頻注
名香頗疎凡俗步遊閑處恍然凝思一日晡時有雙鬟
前揖曰王家小娘子遣某來傳達厚意欲面拜郎君言
訖瞥然而沒俄頃有異香襲衣季衡乃束帶伺之見向
雙鬟引一女而至乃神仙中人也季衡揖之問其姓氏
曰某姓王字麗真父今為重鎮昔侍從大人牧此城據
此室無何物故感君思深杳冥情激幽壤所以不間存
沒頗思神會其來久矣但非吉日良時今方契願幸垂
留意季衡留之欵會移時乃去握季衡手曰翌日此時
再會慎勿泄於人遂與侍婢俱不見自此每及晡一至
近六十餘日季衡不疑因與大父麾下將校說及艷麗
誤言之將校驚懼異其事曰郎君將及此時願一扣壁
某當與二三輩潛窺焉季衡亦終不能扣壁是日女郎
一見季衡容色慘怛語聲嘶咽握季衡手曰何為負約
而洩於人自此不可更接歡笑矣季衡慚悔無詞以應
女曰殆非君之過亦冥數盡耳乃留詩曰五原分袂真
吳越燕拆鶯離芳草竭年少烟花處處春北邙空恨清
秋月季衡不能詩恥無以酬乃強為一篇曰莎草青青
鴈欲歸玉腮珠淚洒臨歧雲鬟飄去香風盡愁見鶯啼
紅𣗳枝女遂於襦帶解蹙金結花合子又抽翠玉雙鳳
翹一隻贈季衡曰望異日覩物思人無以幽冥為隔季
衡搜書篋中得小金縷花如意酬之季衡曰此物雖非
珍異但貴其名如意願長在玉手操持耳又曰此别何
時更會女曰非一甲子無相見期言訖嗚咽而沒季衡
自此寢寐求思形體羸瘵故舊丈人王回推其方術療
以藥石數月方愈乃詢五原紉針婦人曰王使君之愛女
不疾而終於此院今已歸葬北邙山或隂晦而魂遊於
此人多見之則女詩云北邙空恨清秋月也(出傳竒)
趙合
進士趙合貌溫氣直行義甚高大和初遊五原路經沙
磧覩物悲歎遂飲酒與僕使並醉因寢於沙磧中宵半
醒月色皎然聞沙中有女子悲吟曰雲鬟消盡轉蓬稀
埋骨窮荒無所依牧馬不嘶沙月白孤魂空逐鴈南飛
合遂起而訪焉果有一女子年猶未笄色絶代語合曰
某姓李氏居於奉天有姊嫁洛源鎮帥因往省焉道遭
党羌所虜至此撾殺劫其首餙而去後為路人所悲掩
於沙内經今三載知君頗有義心儻能為歸骨於奉天
城南小李村即某家枌榆耳當有奉報合許之請示其
掩骼處女子感泣告之合遂收其骨包於橐中伺旦俄
有紫衣丈夫躍騎而至揖合曰知子仁而義信而廉女
子啓祈尚有感激我李文悅尚書也元和十三年曾守
五原為犬戎三十萬圍逼城池之四隅兵各厚十數里
連弩洒雨飛梯排雲穿壁决濠晝夜攻擊城中負戶而
汲者矢如蝟毛當其時禦捍之兵纔三千激厲其居人
婦女老幼負土而立者不知寒餒犬戎於城北造獨脚
樓高數十丈城中巨細咸得窺之某遂設竒計定中其
樓立碎羌酋愕然以為神功又語城中人曰慎勿拆屋
燒吾且為汝取薪積於城下許人釣上又天隂稍晦即
聞城之四隅多有人物行動聲言云夜攻城耳城中懾
慄不敢暫安某曰不然潛以鐡索下燭而照之乃空驅
牛羊行脅其城兵士稍安又西北隅被攻摧十餘丈將
入遇昏晦羣胡大喜縱酒狂歌云候明晨而入某以馬弩
五百張而擬之遂下皮牆障之一夕併工暗築不使有
聲滌之以水時寒來日冰堅城之瑩如銀不可攻擊又
羌酋建大將之旗乃贊普所賜立之於五花營内某夜
穿壁而奪之如飛衆羌號泣誓請還前擄掠之人而贖
其旗釣其長幼婦女百餘人得其盡歸然後擲旗而還
之時邠涇救兵二萬人臨其境股慄不進如此相持三
十七日羌酋乃遥拜曰此城内有神將吾今不敢欺遂
卷甲而去不信宿達宥州一晝而攻破其城老少三萬
人盡遭擄去以此利害則余之功及斯城不細但當時
時相使余不得仗節出此城空加一貂蟬耳余聞鍾陵
韋夫人舊築一隄將防水潦後三十年尚有百姓及廉
問周公感其功而奏立德政碑峩然若余當時守壁不
堅城中之人盡為羌胡之賤隸豈存今日子孫乎知子
有心請白其百姓諷其州尊與立德政碑足矣言訖長
揖而退合既受教就五原以語百姓及刺史俱以為妖
不聽惆悵而返至沙中又逢昔日神人謝合曰君為言
五原無知之俗刺史不明此城當有火災方與祈求幽
府吾言於五原之事不諧此意亦息其禍不三旬而及
矣言訖而沒果如期災生五原城饉死萬人老幼相食
合挈女骸骨至奉天訪得小李村而葬之明日道側合
遇昔日之女子來謝而言曰感君之義吾大父乃貞元
中得道之士有演參同契續混元經子能窮之龍虎之
丹不日而成矣合受之女子已沒合遂捨舉究其玄微
居於少室燒之一年皆使瓦礫為金寶二年能起斃者
三年餌之能度世今時有人遇之於嵩嶺耳(出傳竒)
韋安之
韋安之者河陽人時至陽翟擬往少室尋師至登封逢
一人問欲何往曰吾姓張名道家金鄉欲往少室山讀
書安之亦通姓字所往一志乃約為兄弟安之年長為
兄同入少室師李潛經一年張道博學精通為學流之
首一日語安之曰兄事業未全從今去五載方成名官
亦不過縣佐安之驚異曰弟何以知之道曰余非人乃
冥司主典也泰嶽主者欲重用為以才識尚寡給一年
假於人間學今年限已滿功業稍成將辭君去慎勿洩
於人言訖辭其師安之送道下山涕泣而别道曰君成
名之後有急當呼道必可救矣安之五年乃赴舉其年
擢第授杭州於潛縣尉被州遣部將抵河隂至淇澤浦
為淮盗來劫安之遂虔啓於道俄而雷雨暴至羣盗皆
溺安之為龍興縣丞卒(出靈異錄)
李佐文
南陽臨湍縣北界祕書郎袁測襄陽掾王汧皆止别業
大和六年客有李佐文者旅食二莊佐文琴棋之流頗
為袁王之所愛佐文一日向暮將止袁莊僕夫抱衾前
去不一二里隂風驟起寒埃昏晦俄而夜黑劣乘獨行
迷誤甚遠約三更晦稍息數里之外遥見火燭佐文向
明而至至則野中迥室卑狹頗甚中有田叟織芒屩佐
文遜辭請託久之方延入戶叟云此多豺狼客馬不宜
遠縶佐文因移簷下廹火而憩叟曰客本何詣而來此
佐文告之叟哂曰此去袁莊乖迂極矣然必俟曉方可
南歸而叟之坐後緯蕭障下時聞稚兒啼號甚痛每發
聲叟即曰兒可止事已如此悲哭奈何俄則復啼叟輒
以前語解之佐文不諭從而詰之叟則低回他說佐文
因曰孩幼苦寒何不攜之近火如此數四叟則攜致就
爐乃八九歲村女子耳見客初無羞駭但以物畫灰若
抱沈恨忽而怨咽驚號叟則又以前語解之佐文問之
終不得其情須臾平曉叟即遙指東南喬木曰彼袁莊
也去此十里而近佐文上馬四顧乃窮荒大野曾無人
迹獨田叟一室耳行三數里逢村婦攜酒一壺紙錢副
焉見佐文曰此是巨澤道無人客凌晨何自來也佐文
具白其事婦乃撫膺長號曰孰謂人鬼之殊途耶佐文
細詢之其婦曰若客云去夜所寄宿之室則我亡夫之
殯閭耳我傭居袁莊七年矣前春夫暴疾而卒翌日始
齓之女又亡貧窮無力父子同瘞焉守志嫠居官不免
稅孤窮無託遂意再行今夕將適他門故來夫女之瘞
告訣耳佐文則與同往比至昨暮之室乃殯宫也歴歴
蹤由分明可復婦乃號慟淚如綆縻因棄生業剪髮於
臨湍佛寺役力誓死焉其婦姓王開成四年客有見者
(出集異記)
胡濦
安定胡濦家於河東郡以文學知名大和七年春登進
士第時賈餗為禮部侍郎後二年文宗皇帝擢餗相國
事是歲冬十月京兆亂餗與宰臣濦以下俱遯去有詔
捕甚急時中貴人仇士良護左禁軍命部將執兵以窮
其跡部將謂士良曰胡濦受賈餗恩今當匿在濦所願
得驍健士五百環其居以取之士良可其請於是部將擁
兵至濦門召濦出厲聲曰賈餗在君家君宜立出不然
與餗同罪濦度其勢不可以理屈抗辭拒之部將怒執
濦詣士良戮於轅門之外時濦弟湘在河東郡是日湘
及家人見一人無首衣綠衣衣有血濡之迹自門而入
步至庭湘大怒命家人逐之遽不見後三日而濦之凶
問至(出宣室志)
太平廣記卷三百四十七
