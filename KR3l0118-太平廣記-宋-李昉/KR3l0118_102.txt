太平廣記卷一百二
報應一
盧景裕趙文若趙文昌
新繁縣書生蒯武安陸彦通
杜之亮慕容文策柳儉
蕭瑀趙文信劉弼
袁志通韋克勤沈嘉會
陸懷素
盧景裕
後魏盧景裕字仲儒節閔初為國子博士信釋氏註周
易論語從兄神禮據鄉人反叛逼其同力以應西魏繫
晉陽獄至心念金剛經枷鏁自脫齊神武作相特見原
宥(出報應記)
趙文若
隋趙文若開皇初病亡經七日家人初欲歛忽縮一脚
遂停既蘇云被一人來追即隨行入一宮城見王曰卿
在生有何功德答云唯持金剛經王曰此最第一卿算
雖盡以持經之故更為申延又曰諸罪中殺生甚重卿
以猪羊充飽如何即遣使領文若至受苦之處北行可
三二里至高墻下有穴才容身從此穴出登一高阜四
望遙闊見一城極高峻煙火接天黑氣溢地又聞楚痛
哀呌之聲不忍聽乃掩蔽耳目叩頭求出仍覺心破口
中出血使者引㢠廻見王曰卿既噉肉不可空㢠廻即索長
釘五枚釘頭及手足疼楚從此專持經更不食肉後因
公事至驛忽夢一青衣女子求哀試問驛吏曰有何物
食報云見備一羊甚肥嫩詰之云青牸也文若曰我不
喫肉遂贖放之(出報應記)
趙文昌
隋開皇十一年大府寺丞趙文昌忽暴卒唯心上微煖
家人不敢歛後復活說云吾初死有人引至閻羅王所
王問曰汝一生已來作何福業昌答云家貧無力可營
功德唯專心持誦金剛般若經王聞語合掌低首讃言
善哉汝既持般若功德甚大王即使人引文昌向經藏
内取金剛般若經文昌向西行五六里見數十間屋甚
華麗其中經典遍滿金軸寶帙莊飾精好文昌合掌閉
目信手抽取一卷開看乃是金剛般若文昌捧至王所
令一人執卷在西文昌東立面經讀誦一字不遺王大
歡喜即放昌還家令引文昌從南門出至門首見周武
帝在門側房内著三重鉗鏁喚昌云汝是我本國人暫
來至此要與汝語文昌即拜之帝曰汝識我否文昌答
云臣昔宿衛陛下武帝云卿即是我舊臣今還家為吾
向隋皇帝說吾諸罪並欲辯了唯滅佛法罪重未可得
免望與吾營少功德冀兹福祐得離地獄昌受辭而行
及出南門見一大糞坑中有人頭髮上出昌問之引人
答云此是秦將白起寄禁於此罪尤未了昌至家得活
遂以其事上奏帝令天下出口錢為周武帝轉金剛般
若經設大供三日仍錄事狀入於隋史(出法苑珠林)
新繁縣書生
益州新繁縣西四十里王李村隋時有書生姓苟氏善
王書而不顯迹人莫能知之嘗於村東室中四面書金
剛般若經數日便了云此經擬諸天讀誦人初不之覺
也後值雷雨牧牛小兒於書經處立而不沾濕其地乾
燥可有丈餘及暗村人怪之爾後每雨小兒常集其中
衣服不濕唐武德中有異僧語村人曰此地空中有金
剛般若經諸天於上設寶蓋覆之不可輕犯自爾於四
周設欄楯以阻人畜履踐每至齋日村人四遠就設佛
供常聞天樂聲震寥泬繁會盈耳(出三寶感通記)
蒯武安
隋蒯武安蔡州人有巨力善弓矢常射大蟲會嵩山南
為暴甚往射之漸至深山忽有異物如野人手開大蟲
皮冒武安身上因推落澗下及起已為大蟲矣惶怖震
駭莫知所為忽聞鐘聲知是僧居往求救果見一僧念
金剛經即閉目俯伏其僧以手摩頭忽爆作巨聲頭已
破矣武安乃從中出即具述前事又撫其背隨手而開
既出全身衣服盡在有少大蟲毛蓋先灸瘡之所粘也
從此遂出家專持金剛經(出報應記)
陸彦通
陸彦通隋人精持金剛經日課十遍李密盜起彦通宰
武牢邑人欲殺之以應義旗彦通先知之遂投城下賊
拔刀以逐之前至深澗迫急躍入如有人接右臂置盤
石上都無傷處空中有言曰汝為念經所致因得還家
所接之臂有竒香之氣累日不滅後位至方伯九十餘
終(出報應記)
杜之亮
隋杜之亮仁夀中為漢王諒府參軍後諒於并州舉兵
反敗亮與僚屬皆繫獄亮惶懼日夜涕泣忽夜夢一僧
曰汝但念誦金剛經即此厄可度至曉即取經專誠習
念及主者並引就戮亮身在其中唱者皆死唯無亮姓
名主典之者皆坐罰俄而會赦得免顯慶中卒於黃州
刺史(出報應記)
慕容文策
慕容文策隋人常持金剛經不喫酒肉大業七年暴卒
三日復活云初見二鬼把文牒追至一城門顧極嚴峻
入行四五里見有宮殿羽衛王當殿坐僧道四夷不可
勝數使者入見文策最在後一一問在生作善作惡東
西令立乃唱策名問曰作何善對曰小來持金剛經王
聞合掌嘆曰功德甚大且放還忽見二僧執火引策即
捉袈裟角問之僧云緣公持經故來相衛可隨燭行遂
出城門僧曰汝知地獄處否指一大城門曰此是也策
不忍看求速去二僧即領至道有一横垣塞路僧以錫
扣之即開云可從此去遂活(出報應記)
柳儉
唐邢州司馬柳儉隋大業十年任岐州岐陽宫監義寧
元年坐誣枉繫大理寺儉至心誦金剛般若經有兩紙
未通不覺眠睡夢一婆羅門僧報云檀越宜誦經令遍
即應得出儉忽寤勤誦不懈經二日忽有敕喚就朝堂
放免又儉别時夜誦經至三更忽聞有異香散漫滿宅
至曉不絶蓋感應所致也儉至終計誦經得五千餘遍
(出法苑珠林)
蕭瑀
蕭瑀梁武帝玄孫梁王巋之子梁滅入隋仕至中書令
封宋國公女煬帝皇后篤信佛法常持金剛經議伐高
麗不合旨上大怒與賀若弼高熲同禁欲寘於法瑀就
其所八日念金剛經七百遍明日桎梏忽自脫守者失
色復為著至殿前獨宥瑀二人即重罰因著般若經靈
驗一十八條乃造寶塔貯經檀香為之高三尺感一鍮
石像忽在庭中奉安塔中獲舍利百粒貞觀十一年見
普賢菩薩冉冉向西而去(出報應記)
趙文信
唐遂州人趙文信貞觀元年暴死三日後還蘇自說云
初死時被人遮擁驅逐同伴十人相隨至閻羅王所其
中有一僧王先問云師在世修何功德師答云道徒自
生以來唯誦金剛般若經王聞此語忽即驚起合掌讃
言善哉善哉師審誦般若當得昇天何因錯來至此言
未訖忽有天衣來下引師上天去王復喚遂州人前曰
汝在生有何功德其人報言臣一生以來不讀佛經唯
好庾信文章集王言庾信是大罪人見此受苦汝見庾
信頗識否答云雖讀渠文章然不識其人王即令引出
庾信乃見是龜身王又令引去少時復作人來語云我
為生時好作文章妄引佛經雜揉俗書又非謗佛法謂
言不及孔老之教今受罪報龜身苦也此人活已具述
其事遂州人多好捕獵及聞所說共相鑒戒永斷殺業
各發誠心受持般若迄今不絶(出法苑珠林)
劉弼
唐劉弼貞觀元年任江南縣尉忽一日有烏於房前𣗳
上鳴土人云是烏所止為不祥弼聞之恐懼思欲脩崇
功德不知何者為勝夜夢一僧偏讃金剛般若經令誦
百遍及寤依命即誦至百遍忽有大風從東北來拔此
𣗳隔舍遙擲巷外其拔處土坎縱廣一丈五尺察暴風
來處小枝纖葉並隨風廻靡風止還起如故乃知經力
不可思議(出法苑珠林)
袁志通
唐袁志通天水人常持金剛經年二十被驅為軍士敗
走巖嶮經日不得食而覺二童子持滿盂飯來與之志
通拜忽然不見既食訖累日不飢後得還鄉貞觀八年
病死兩日即蘇曰被人領見王王問在生善業答云常
持金剛經王甚喜曰且令送出遂活(出報應記)
韋克勤
唐韋克勤少持金剛經為中郎將從軍伐遼没高麗貞
觀中太宗征遼克勤少持金剛經望見官軍乃夜出投
之暗不知路乃至心念經俄見炬火前導克勤隨火而
去遂達漢軍(出報應記)
沈嘉會
唐沈嘉會貞觀中任校書郎以事配蘭州思歸甚切每
旦夕常東向拜太山願得生還積二百餘日永徽六年
十月三日夜見二童子儀服甚秀云是太山府君之子
府君媿公朝夕拜禮故遣奉迎嘉會云太山三千餘里
何能可去童子曰先生閉目勿憂道遠即依其言瞬息
之間便到宫殿宏麗童子引入謁拜府君即延入曲室
對坐談笑無所不知謂嘉會曰人之為惡若不為人誅
死後必為鬼得而治無有徼幸而免者也若日持金剛
經一遍即萬罪皆消鬼官不能拘矣又云前府君有過
天曹黜之某姓劉嘉會亦不敢問其他也嘗與嘉會雙
陸兼設酒肴嘉會起於小廳東見姑臧令慕容仁軌執
笏端坐云府君帖追到此已六十日未蒙處分嘉會坐
啓府君便令召仁軌入謂曰公縣下有婦人阿趙被縣
尉無狀拷殺阿趙來訴遂誤追公庭前有盆水府君令
洗面仍遣一小兒送歸嘉會亦辭復令二男送凡在太
山二十八日家人但覺其精神昏昩既還如舊嘉會話
仁軌於衆長史趙持滿令人驗之無不同自此常持金
剛經遇赦得歸(出報應記)
陸懷素
唐吴郡陸懷素貞觀二十年失火屋宇焚燒並從煙滅
惟金剛般若波羅密經獨存函及標軸亦盡惟經字竟
如故聞者莫不驚歎懷素即高陽許仁則妻之兄也仁
則當時目覩常與人言之(出冥報記)
太平廣記卷一百二
