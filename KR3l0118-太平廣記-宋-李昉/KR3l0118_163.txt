太平廣記卷一百六十三
䜟應
歷陽媪孫權高熲
神堯唐高祖太行山
桑條歌突厥鹽封中嶽
楊柳謠黃麞歌苾挈兒
安樂寺烏鵲窠鯉魚兒
挽天樞黃犢子駱賓王
天后閻知微長孫無忌
魏王武媚娘孝和
魏叔麟武三思孫佺
張易之飲酒令白馬寺
李蒙李遐周誌公詞
李懷光王鐸木成文
草重生唐國閏竹&KR2411;
歷陽媪
歷陽縣有一媪常為善忽有少年過門求食媪待之甚
恭臨去謂媪曰時往縣門見門閫有血可登山避難自
是媪日往之門吏問其狀媪具以少年所教答之吏即
戲以雞血塗門閫明日媪見有血乃㩦雞籠走上山其
夕縣陷為湖今和州歷陽湖是也(出獨異記)
孫權
湓口城漢高祖六年灌嬰所築建安中孫權經住此城
自標作井地遂得故井井中有銘石云漢六年潁隂侯
開此井卜云三百年當塞塞後不度百年當為應運者
所開權見銘欣悦以為己瑞人咸異之(出張僧鑒潯陽記)
高熲
西京朝堂北頭有大槐樹隋曰唐興村門首文皇帝移
長安城將作木匠高熲常坐此樹下檢挍後栽樹行不
正欲去之帝曰高熲坐此樹下不須殺之至今先天一
百三十年其樹尚在柯葉森竦根株盤礴與諸樹不同
承天門正當唐興村門首今唐家居焉(出朝野僉載)
神堯
隋煬帝與神堯高祖俱是獨孤外家然則神堯與煬帝
常悔恡每朝謁退煬帝背有詞然後因賜宴煬帝於衆
因戲神堯神堯高顔面皺帝目為阿婆面神堯忿恚不
樂洎歸就第怏悵不已見文皇已下告文皇皆無言次
告竇皇后曰某身世可悲今日更被上顯毁云阿婆面
據是兒孫不免飢凍矣竇后欣躍曰此言可以室家相
賀神堯不喻謂是解免之詞后曰公封於唐阿婆乃是堂主堂
者唐也神堯渙然冰釋喜悦與秦齊諸王私相賀焉(出芝田錄)
唐高祖
唐北京受瑞壇隋大業十三年高祖令齊王元吉留守
辛丑獲青石若龍形文有丹書四字曰李淵萬吉齊王
獻之文字映澈宛若龜形帝乃令水漬磨以驗之數日
其字愈明内外畢賀帝曰上天明命貺以萬吉宜以少
牢祀石龜而爵龜人因立受瑞壇(出太原事跡雜記)
太行山
唐武德初太行山大聲曰唐國興理萬年(出太原事跡雜記)
桑條歌
唐永徽年以後人唱桑條歌云桑條韋也女時韋也至神
龍年中逆韋應之諂佞者鄭愔作桑條樂詞十餘首進
之逆韋大喜擢為吏部侍郎賞縑百匹(出朝野僉載)
突厥鹽
唐龍朔已來人唱歌名突厥鹽後周聖歷年中差閻知
微和匈奴授三品春官尚書送武延秀娶成默啜女送
金銀器物錦綵衣裳以為禮聘不可勝紀突厥翻動漢
使並沒立知微為可汗突厥鹽之應(出朝野僉載)
封中嶽
唐調露中大帝欲封中嶽屬突厥叛而止後又欲封土
蕃入寇又停至永淳年又駕幸嵩嶽謠云嵩山凡幾層
不畏登不得只畏不得登三度徵兵馬傍道打騰騰嶽
下遘疫不愈迴至宫而崩(出朝野僉載)
楊柳謠
唐永淳之後天下皆唱楊柳楊柳漫頭駞後徐敬業犯
事出柳州司馬遂作偽敇自授揚州司馬殺長史陳敬
之據江淮反使李孝逸討之斬業首驛馬䭾入洛楊柳
楊柳漫頭駞此其應也(出朝野僉載)
黃麞歌
周如意年已來始唱黃麞歌其詞曰黃麞黃麞草裏藏
彎弓射你傷俄而契丹反叛殺都督趙翽營府陷沒差
總管曹仁師張玄遇麻仁節王孝傑前後百萬衆被賊
敗於黃麞谷諸軍並沒罔有孑遺黃麞之歌斯為驗矣
(出朝野僉載)
苾挈兒
周垂拱已來京都唱苾挈兒歌詞皆是邪曲後張易之
小名苾挈(出朝野僉載)
安樂寺
唐景龍年安樂公主洛州道光坊造安樂寺用錢數百
萬童謠曰可憐安樂寺了了樹頭懸後誅逆韋并殺安
樂斬首懸於竿上改為悖逆庶人(出朝野僉載)
烏鵲窠
唐神龍已後謠曰山南烏鵲窠山北金駱駝鎌柯不鑿
孔斧子不施柯此突厥彊盛百姓不得斫桑養蠶種禾
刈榖之應也(出朝野僉載)
鯉魚兒
唐景龍中謠曰可憐聖善寺身著綠毛衣牽來河裏飲
踏殺鯉魚兒至景雲中譙王從均州入都作亂敗走投
洛川而死(出朝野僉載)
挽天樞
唐景雲中謠曰一條麻線挽天樞絶去也神武即位敕
令推倒天樞收銅並入尚方此其應驗(出朝野僉載)
黃犢子
唐景龍中謠云黃牸犢子挽紖斷兩脚踏地鞋&KR0008;斷六
月平王誅逆韋挽紖斷者韋欲作亂鞋&KR0008;斷者事不成
阿韋是黃犢之後也(出朝野僉載)
駱賓王
唐明堂主簿駱賓王帝京篇曰倏忽摶風生羽翼須臾
失浪委泥沙賓王後與徐敬業興兵揚州大敗投江水
而死此其䜟也(出朝野僉載)
天后
唐太宗之代有祕記云唐三代之後即女主武王代有
天下太宗密召李淳風以詢其事淳風對曰臣據玄𧰼
推算其兆已成然其人已生在陛下宮内從今不踰四
十年當有天下誅殺唐氏子孫殆將殱盡帝曰求而殺
之如何淳風曰天之所命不可廢也王者不死雖求恐
不可得且據占已長成復在宮内已是陛下眷屬更四
十年又當衰老老則仁慈其於陛下子孫或不甚損今
若殺之即當復生更四十年亦堪御天下矣少壯嚴毒
殺之為血讐即陛下子孫無遺𩔖矣(出談賓錄)
閻知微
唐麟德已來百姓飲酒唱歌曲終而不盡者號為族鹽
後閻知微從突厥領賊破趙定後知微來則天大怒磔
於西市命百官射之河内王武懿宗去七步射三發皆
不中其怯懦也如此知微身上箭如蝟毛剉其骨肉夷
其九族疎親先不相識者皆斬之小兒年七八歲驅抱
向西市百姓哀之擲餅果與者仍相爭奪以為戲笑監
刑御史不忍害奏捨之其族鹽之言於斯應矣(出朝野僉載)
長孫無忌
唐趙公長孫無忌以烏羊毛為渾脱氊帽天下慕之其
帽為趙公渾脱後坐事長流嶺南渾脱之言於是效焉
(出朝野僉載)
魏王
唐魏王為巾子向前踣天下欣欣慕之名為魏王踣後
坐死至孝和時陸頌亦為巾子同此樣時人又名為陸
頌踣未一年而陸頌殞(出朝野僉載)
武媚娘
唐永徽後天下唱武媚娘歌後立武氏為皇后大帝崩
則天臨朝改號大周二十餘年武氏彊盛武氏三王梁
魏定等並開府自餘郡五十餘人幾遷鼎矣(出朝野僉載)
孝和
唐咸亨已後人皆云莫浪語阿婆嗔三叔聞時笑殺人
後果則天即位至孝和嗣之阿婆者則天也三叔者孝
和為第三也(出朝野僉載)
魏叔麟
唐魏僕射子名叔麟識者曰叔麟反語身戮也後果被
羅織而殺之(出朝野僉載)
武三思
梁王武三思唐神龍初改封德靖王識者言德靖鼎賊
也果有窺鼎之志被鄭克等斬之(出朝野僉載)
孫佺
唐孫佺為幽州都督五月北征時軍師李處郁諫五月
南方火北方水火入水必滅佺不從果沒八萬人昔竇
建德救王世充於牛口谷時謂竇入牛口豈有還期果
被秦王所擒其孫佺之北也處郁曰飱若入咽百無一
全山東人謂濕飯為飱(音孫)幽州以北並為燕地故云(出朝)
(野僉載)
張易之
天后時謠言曰張公喫酒李公醉張公者斥易之兄弟
也李公者言李氏太盛也(出朝野僉載)
飲酒令
唐龍朔年已來百姓飲酒作令云子母相去離連臺拗
倒子母者盞與盤也連臺者連盤拗盞倒也及天后永
昌中羅織事起有宿衞十餘人於清化坊飲為此令此
席人進狀告之十人皆棄市自後廬陵徙均州則子母
相去離也連臺拗倒者則天被廢諸武遷放之兆(出朝野僉載)
白馬寺
唐神武皇帝七月即位東都白馬寺鐵像頭無故自落
於殿門外自後捉搦僧尼嚴急令拜父母等未成者並
停革後出者科決還俗者十八九焉(出朝野僉載)
李蒙
開元五年春司天奏玄𧰼有謫見其災甚重玄宗震驚
問曰何祥對曰當有名士三十人同日冤死今新及第
進士正應其數其年及第李蒙者貴主家壻上不言其
事密戒主曰每有大遊宴汝愛壻可閉留其家主居昭
國里時大合樂音曲遠暢曲江漲水聯舟數艘進士畢集蒙
聞乃踰垣奔赴羣衆愜望才登舟移就水中暴風忽起畫舸
平沉聲妓篙工不知紀極三十進士無一生者(出獨異志)
李遐周
天寶中李遐周頗有道術多在禁署徙居宮觀於所居
院内題詩不啻千言皆預紀上皇幸蜀祿山僣位之事
初亦不悟後方豁然略舉一篇云燕市人皆去函關馬
不歸如逢山下鬼環上繫羅衣貴妃小字阿環山下鬼
嵬字也(出杼野情詩)
誌公詞
劉禹錫曰逆胡之將亂中原梁朝誌公大師已贈詞曰
兩角女子綠衣裳却背太行邀君王一止之月必消亡
兩角女子安字也綠者祿也一止正月也果正月敗亡
聖矣符誌公之寓言也(出劉公嘉話錄)
李懷光
馬燧討李懷光自太原引兵至寶鼎下營問其地名埋
懷村乃大喜曰擒賊必矣(出國史補)
王鐸
唐乾符中荆州節度使晉公王鐸後為諸道都統時木
星入南斗數夕不退鐸觀之問諸星者吉凶安在咸曰
金火土犯斗即為災惟木當為福耳或然之時有術士
邊岡洞曉天文精通歷數謂晉公曰惟斗帝王之宮宿
惟木為福神當以帝王占之然則非福於今必當有驗
於後未敢言之他日晉公屏左右密問岡曰木星入斗
當王之兆木在斗中朱字也識者言唐世嘗有緋衣之
䜟或言將來革運或姓裴或姓牛以裴字為緋衣牛字
著人即朱也所以裴晉公度牛相國僧孺每罹此謗李
衞公斥周秦行記乃斯事也安知鍾於碭山之朱乎(出北)
(夢𤨏言)
木成文
梁開平二年使其將李思安攻潞州營於壺口關伐木
為柵破一大木木中朱書隸文六字曰天十四載石進
思安表上之其羣臣皆賀以為十四年必有遠夷貢珍
寶者其司天少監徐鴻謂所親曰自古無一字為年號
者上天符命豈闕文乎吾以丙申之年當有石氏王此
地者移四字中兩豎畫置天字左右即丙字也移四之
外圍以十字貫之即申字也後至丙申歲晉高祖以石
姓起并州如鴻之言(出稽神錄)
草重生
初董昌未敗前狂人於越中旗亭客舍多題詩四句曰
日日草重生悠悠傍素城諸侯逐白兔夏滿鏡湖平初
人不曉其詞及昌敗方悟草重董字日日昌字素城越
城隋越國公楊素所築也諸侯者猴乃錢鏐申生屬也
白兔昌卯生屬也夏滿六月也鏡湖者越中也(出會稽錄)
唐國閏
偽蜀後主王衍以唐襲宅建上清宮於老君尊像殿中
列唐朝十八帝真乃備法駕謁之識者以為拜唐乃歸
命之先兆也先是司天監胡秀林進歷移閏在丙戌年
正月有向隱者亦進歷用宣明法閏乙酉年十二月既
有異同彼此紛訴仍於界上取唐國歷日近臣曰宜用
唐國閏月也因更改閏十二月街衢賣歷者云只有一
月也其年十二月二十八日國滅胡秀林是唐朝司天
少監仕蜀别造永昌正𧰼歷推步之妙天下一人然移
閏之事不爽歷議常人不可輕知之(出北夢瑣言)
竹&KR2411;
竹&KR2411;者食竹之鼠也生於深山溪谷竹林之中無人之
境非竹不食巨如野貍其肉肥脆山民重之每發地取
之甚艱岐梁睚眦之年秦隴之地無遠近巖谷之間此
物爭出投城隍及所在民家或穿墉壞城或自門閾而
入犬食不盡則並入人家房内秦民之口腹飫焉忽有
童謠曰&KR2411;&KR2411;引黑牛天差不自由但看戊寅歲揚在蜀
江頭智者不能議之庚午歲大梁同州節度使劉知俊
叛梁入秦家于天水天水破流入蜀居數年間蜀人又
謠曰黑牛無繫絆㯶繩一時斷偽蜀先主聞之懼曰黑
牛者劉之小字㯶繩者吾子孫之名也蓋前輩連宗字
後輩連承字為名㯶繩與宗承音同吾老矣得不為子
孫之患乎於是害劉公以厭之明年歲在戊寅先主不
豫合眼劉公在目前蜀人懼之遂粉劉之骨揚入于蜀
江先主尋崩議者方知&KR2411;者劉也黑牛者劉之小字戊
寅歲揚骨入于蜀江之應(出王氏見聞)
太平廣記卷一百六十三
