太平廣記卷三百二十五宋李昉等編
鬼十
王騁之孟襄司馬文宣
虞德嚴猛郭慶之薄紹之
索萬興郭秀之庾季隨
申翼之王懷之柳叔倫
劉廓王瑤王文明
夏侯文規
王騁之
瑯邪王騁之妻陳郡謝氏生一男小字奴子經年後王
以婦婢招利爲妾謝元嘉八年病終王之墓在會稽假
瘞建康東岡既窆反虞輿靈入屋憑几忽于空中擲地
便有嗔聲曰何不作輓歌令我寂寂而行耶騁之云非
爲永葬故不具儀耳(出法苑珠林)
孟襄
孟襄字寳稱元嘉十一年爲吳寧令其妻蔡氏在縣亡
未幾忽有推窗打戸長嘯歌吟撒擲燥土復于空中揮
運刀矛狀欲加人數數起火或發箱篋之内衣物燋而
外不覺因假作蔡氏言語一如平生襄因問曰卿何以
短壽答曰是天命耳然有一罪爲女時曾宰一雞被錄
到地獄三日聞人說鑄銅像者可以免因脫金指環一
雙以助之故獲解免時縣有巫覡者襄令召而看之鬼
即震懼良久巫者云見二物其一如豕一似雄雞兩目
直竪作亡人言是雞形者時又有慧蘭道人善于呪術
即召之令誦經呪鬼初猶學之有頃失所在(出法苑珠林)
司馬文宣
司馬文宣河内人也頗信佛元嘉元年丁母艱弟喪數
月朢旦見其弟在靈座上不異平日迴遑歎咤諷求飲
食文宣試與言曰汝平生勤修行善若如經言應得生
天或在人道何故乃墜此鬼中即沈吟俯仰默然無對
文宣即夕夢見其弟云生所修善蒙報生天靈牀之鬼
是魔魅耳非某身也恐兄疑怪故以白兄文宣明日請
僧轉首楞嚴經令人撲擊之鬼乃逃入牀下又走戶外
形稍醜惡舉家駭懼詈叱遣之鬼云飢乞食耳經日乃
去頃之母靈牀頭有一鬼膚體赤色身甚長壯文宣長
子孝祖與言往反答對周悉初雖恐懼久稍安習之鬼
亦轉相附狎居處出入殆同家人于京師轉相報告往
來觀者門限疊跡時南林寺有僧與靈珠寺僧舍沙門
與鬼言論亦甚款曲鬼元昔世嘗爲尊貴以犯衆惡受
報未竟果此鬼身云寅年有四百部鬼大行疾癘所應
罹災者不悟道人耳而犯横極衆多濫福善故使我來
監察之也僧以食與之鬼曰我自有糧不得進此食也
舍曰鬼多知我生來何因作道人答曰人中來出家因
緣本誓願也問諸存亡生死所趣略皆答對具有靈驗
條次繁多故不曲載舍曰人鬼道殊汝既不求食何爲
久留鬼曰此間有一女子應在收捕而奉戒精勤故難
可得比日稽留因此故也藉亂主人有愧不少自此已
後不甚見形復往視者但聞語耳時元嘉十年也至三
月二十八日語文宣云暫來寄住而汝傾家營福見畏
如此那得久留孝祖云聽汝寄住何故據人先亡靈筵
耶答曰汝家亡者各有所屬此座空設故權寄耳於是
辭去(出冥報記)
虞德嚴猛
武陵龍陽虞德流寓益陽止主人夏蠻舍中見有白紙
一幅長尺餘標蠻女頭乃起扳取俄頃有虎到戶而退
尋見何老母標如初德又取之如斯三返乃具以語蠻
於是相與執杖伺候須臾虎至即共格之同縣黃期具
說如此又會稽嚴猛婦出採薪爲虎所害後一年猛行
至蒿中忽見妻云君今日行必遭不善我當相免也既
而俱前忽逢一虎跳梁向猛婦舉手指撝狀如遮護須
臾有二胡人前過婦因指之虎即擊胡壻得無他(出異苑)
郭慶之
黃州治下有黃父鬼出則爲祟所著衣袷皆黃至人家
張口而笑必得疫癘長短無定隨籬高下自不出已十
餘年土俗畏怖廬陵人郭慶之有家生婢名採薇年少
有色宋孝建中忽有一人自稱山靈如人裸身長丈餘
臂腦皆有黃色膚貌端潔言音周正土俗呼爲黃父鬼
來通此婢婢云意事如人鬼遂數來常𨼆其身時或露
形形變無常乍大乍小或似煙氣或爲石或作小兒或
婦人或如鳥如獸足跡如人長二尺許或似鵝跡掌大
如盤開戸閉牖其入如神與婢戲笑如人(出述異記)
薄紹之
薄紹之嘗爲臧質參軍元嘉二十四年寄居東府之西
賓别宅中與祖法開鄰舍開母劉寢疾彌旬以二十二
年五月一日夜半亡二日紹之見羣鼠大者如豚鮮澤
五色或純或駁或著平上幘或著龍頭大小百數彌日
累夜至十九日黃昏内屋四簷上有一白鼠長二尺許
走入壁下入處起火以水灌之火不滅良久自滅其夜
見人修壯赤色身光如火從燒壁中出徑入牀下又出
壁外雖隔一壁當時光明洞徹了不覺有隔障四更復
有四人或與紹之言相佑或瞋目吐舌自暮迄旦後夕
復燒屋有二人長九尺許騎馬挾弓矢賓從數十人呼
爲將軍紹之問汝行何向答云被使往東邊病人還二
十一日羣黨又至家先有一白狗自有鬼怪暮常失之
至曉輒還爾夕試繫之須臾有一女子來云勿繫此狗
願以見乞答便以相與投繩竟不敢解倏然走出狗於
是呻喚垂死經日不能動有一人披錦袍彎弧注鏃直
向紹之謂汝是妖邪敢於恐人我不畏汝汝若不速去
令大道神尋收治汝鬼弛弦縱矢策馬而去(出述異記)
索萬興
燉煌索萬興晝坐廳事東間齋中一奴子忽見一人著
幘牽一驄馬直從門入負一物狀如烏皮𨼆囊置砌下
便牽馬出門囊自輪轉徑入齋中緣牀脚而上止於興
膝前皮即四處卷開見其中周匝是眼動瞬甚可憎惡
良久又還更舒合仍輪轉下牀落砌西去興令奴子逐
至廳事東頭滅惡之因得疾亡(出述異記)
郭秀之
郭秀之寓居海陵宋元嘉二十九年年七十三病止堂
屋北有大棗樹高四丈許小婢晨起開戶埽地見棗樹
上有一人修壯黑色著皂襆帽烏韋袴&KR0008;手操弧天正
立南面舉家出看見了秀之扶杖視之此人謂秀之曰
僕來召君君宜速裝日出便不復見積五十三日如此
秀之亡後便絶(出述異記)
庾季隨
庾季隨有節槩膂力絶人宋元嘉中得疾晝卧有白氣
如雲出於室内高五尺許有頃化爲雄雞飛集别牀季
隨斫之應手有聲形即滅地血滂流仍聞蠻嫗哭聲但
呼阿子自遠而來徑至血處季隨復斫有物類猴走出
戸外瞋目顧視季隨忽然不見至晡有二青衣小兒直
從門入唱云庾季隨殺官俄而有百餘人或黑衣或朱
衣達屋齊喚云庾季隨殺官季隨揮刀大呼鬼皆走出
滅形還步忽投寺中子忽失父所在至寺見父有鬼逐
後以皮囊收其氣數日遂亡(出述異記)
申翼之
廣陵盛道兒元嘉十四年亡託孤女於婦弟申翼之服
闋翼之以其女嫁北鄉嚴齊息寒門也豐其禮賂始成
道兒忽室中怒曰吾喘唾乏氣舉門戶以相託如何昧
利忘義結婚微族翼大惶愧(出搜神記)
王懷之
王懷之元嘉二十年丁母憂葬畢忽見樹上有嫗頭戴
大髮身服白&KR1596;裙足不踐柯亭然虚立還家敘述其女
遂得暴疾面乃變作向樹杪鬼狀乃與麝香服之尋如
常世云麝香辟惡此其驗也(出異苑)
柳叔倫
宋孝武大明初太尉柳叔倫住故衡陽王故第大明五
年忽見一脚跡長二寸倫有婢細辛使取水澣衣空中
有物傾器倒水倫拔刀喚婢在側聞有物行聲以刀斫
之覺有所中以火照之流血覆地後二十日婢病死倫
即移尸出外明日覓尸不知所在(出廣古今五行記)
劉廓
宋沈攸之在鎮朱道珍嘗爲孱陵令劉廓爲荆州戸曹
各相並居江陵皆好圍棋日夜相就道珍元徽三年六
日亡至數月廓坐齋中忽見一人以書授廓云朱孱陵
書題云每思棋聚非意致闊方有來緣想能近顧廓讀
畢失信所在寢疾尋卒(出渚宫舊事)
王瑤
王瑤宋大明三年在都病亡瑤亡後有一鬼細長黑色
袒著犢鼻褌恒來其家或歌嘯或學人語常以糞穢投
人食中又於東鄰庾家犯觸人不異王家時庾語鬼以
土石投我甚非所畏若以錢見擲此真見困鬼便以新
錢數十正擲庾額庾復言新錢不能令痛唯畏烏錢耳
鬼以烏錢擲之前後六七過合得百餘錢(出述異記)
王文明
王文明宋太始末江安令妻久病女於外爲母作粥將
熟變而爲血棄之更作復如初母尋亡其後兒女在靈
前哭忽見其母卧靈牀上如平生諸兒號戚奄然而滅
文明先愛其妻所使婢姙身將産葬其妻日使婢守屋
餘人悉詣墓所部伍始發妻便入戸打婢其後諸女爲
父辦食殺雞割洗巳竟雞忽跳起軒首長鳴文明尋卒
諸男相續喪亡(出述異記)
夏侯文規
夏侯文規居京亡後一年見形還家乘犢車賓從數十
人自云北海太守家設饌見所飲食當時皆盡去後器
滿如故家人號泣文規曰勿哭尋便來或一月或四五
十日輒來或停半日其所將赤衣騶導形皆短小坐息
籬間及廂屋中不知文規當去時家人每呼令起翫習
不爲異物文規有數歲孫念之抱來其左右鬼神抱取
以進此兒不堪鬼氣便絶不復識人文規索水噀之乃
醒見庭中桃樹乃曰此桃我所種子甚美好其婦曰人
言亡者畏桃君何爲不畏答曰桃東南枝長二尺八寸
向日者憎之或亦不畏見地有蒜殼令拾去之觀其意
似憎蒜而畏桃也(出甄異記)
太平廣記卷三百二十五
