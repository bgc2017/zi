太平廣記卷二百七十六
夢一
周昭王吳夫差漢武帝
司馬相如陰貴人張奐
鄭玄范邁許攸
薛夏蔣濟周宣
王戎鄒湛陳桃
吕蒙王穆張天錫
張駿索充宋桶苻堅
後趙宣咸張甲張茂
晉明帝馮孝將徐精
殷仲堪商靈均桓豁
司馬恬賈弼王奉先
宗叔林沙門法稱劉穆之
徐羡之沈慶之明&KR0034;之
劉誕袁愍孫劉沙門
諸仲務孫氏桓誓
張尋徐祖桓邈
周氏婢何敬叔
周昭王
昭王即位二十年王坐祇明之室晝而假寐忽白雲蓊
鬱而起有人衣服皆毛羽因名羽人王夢中與語問以
上仙之術羽人曰大王精智未開求長生久視不可得
也王跪而苦請絶欲之教羽人乃以指畫王心應手即
裂王乃驚悟而汗濕於衿席因患心疾即却膳徹樂移
於旬日忽見所夢者來語王曰先欲易王之心乃出方
寸綠囊中有藥名曰續脈丸補血精散以手摩王之臆
俄而即愈王即請此藥貯以玉缶緘以金繩以之塗足
則飛天地之外如游咫尺之内有得服之後天而死(出王)
(子年拾遺記)
吳夫差
吳王夫差夜夢三黑狗號以南以北炊甑無氣及覺召
羣臣言夢羣臣不能解乃召公孫聖聖被召與妻訣曰
以惡夢召我我豈欺心者必爲王所殺於是聖至以所
夢告之聖曰王無國矣犬號者宗廟無主炊甑無氣不
食矣王果怒殺之及越兵至王謂左右曰吾無道殺公
孫聖汝可呼之於是三呼三應吳卒爲越所滅(出越絶書)
漢武帝
漢武帝夢大魚求去口中鉤明日遊昆明池見一魚銜
鉤帝取鉤放之三日池濱得明珠一雙(出三秦記)
司馬相如
司馬相如字長卿將獻賦而未知所爲夢一黃衣翁謂
之曰可爲大人賦言神仙之事賦成以獻帝大嘉賞(出西)
(京雜記)
陰貴人
漢明帝陰貴人夢食瓜甚美時燉煌獻異瓜種名穹隆
父老云有道士從蓬萊得此種食之不饑(出王子年拾遺記)
張奐
後漢張奐爲武威太守其妻夢帝與印綬登樓而歌覺
以告奐奐令占之曰夫人方生男復臨此郡命終此樓
後生子猛建安中爲武威太守殺刺史邯鄲商州兵圍
急猛恥見擒乃登樓自焚而死(出搜神記)
鄭玄
鄭玄師馬融三載無聞融遣之玄過樹陰下假寐夢一
人以刀開其心謂曰子可學矣於是寤而即返遂洞精
典籍後東歸融曰詩書禮樂皆東矣(出異苑)
范邁
林邑謂紫磨金爲上金俗謂之楊邁金范邁母夢人鋪
楊邁金席與其生兒兒生席色昭晰後因生兒名曰楊
邁爲林邑王(出林邑記)
許攸
許攸夢烏衣吏奉漆案案上有六封文書拜跪曰府君
明年七月當為北斗君復有一案四封文書云陳康爲
主簿覺後陳康至曰今來當謁攸聞益懼問康曰我作
道師死不過作社公今日得北斗主簿余爲忝矣明年
七月二人同日而死(出幽明錄)
薛夏
薛夏天水人也博學絶倫母孕夏之時夢有人遺一篋
衣云夫人必生賢明之子爲帝王所宗母記其夢之時
及生夏年及弱冠才術過人魏文帝與之講論彌日不
息辭華旨暢應對如流無有凝滯帝曰昔公孫龍稱爲
辯捷而迂誕誣妄今子所說非聖人言不談則子游子
貢之儔不能過也若仲尼在魏復爲入室焉帝手製書
與夏題云入室生位至祕書丞居甚貧帝解御衣以賜
之果符先夢名冠當時爲一代高士(出王子年拾遺記)
蔣濟
魏蔣濟爲領軍時其妻夢亡兒涕泣言曰死生異路我
生時爲卿相子孫今在地下爲泰山伍伯憔悴困辱不
可復言今太廟西有孫阿者將召爲泰山令願母爲白
領軍囑阿轉我令得樂處言訖母遂驚寤以白濟濟曰
夢不足憑耳明日母復夢之言曰我今來迎新君止在
廟下未發之間暫得歸來新君明日日中當發臨發多
事不得復歸於此願重啓之何惜一試驗也遂說阿形
狀言甚備悉天明母又爲言之曰昨又夢如此雖知夢
不足憑何惜一驗之乎濟乃遣人詣太廟下推問孫阿
果得之形狀如其夢濟乃涕泣曰幾負我兒於是乃見
孫阿具語其事阿不懼當死而喜爲泰山令惟恐濟言
之不信也乃謂濟曰若誠如所言某之願也不知賢郎
欲得何職濟曰隨地下樂者與之阿許諾言訖遣還濟
欲速知其驗從領軍門下至廟下十步安一人以傳阿
之消息辰時傳阿心痛日中傳阿亡濟泣曰雖哀兒之
不幸見喜亡者之有知後月餘母復夢兒來告曰已得
轉爲錄事矣(出列異傳)
周宣
魏周宣字孔和善占夢或有問宣者吾夢芻狗宣曰君
當得美食未幾復云夢芻狗曰當墮車折脚尋而又云
夢芻狗宣曰當有火災後皆如所言其人曰吾實不夢
聊試君耳三占不同皆驗何也宣曰意形於言便占吉
凶且芻狗者祭神之物故君初言夢之當得美食也祭
祀既畢則爲所轢當墮車傷折車轢之後必載以樵故
云失火(出魏志)
王戎
王戎夢有人以七枚椹子與之著衣襟中既覺得之占
曰椹桑子也自後男女大小凡七喪(出異苑)
鄒湛
鄒湛夢一人拜自稱甄仲舒求葬湛覺思之曰舍西瓦
土中人也乃取葬之復夢其人來拜謝(出晉書)
陳桃
虞翻注易上奏曰臣郡吏陳桃夢臣與道士相遇散髮
麤裘付易六爻燒其三以飲臣臣乞盡吞之道士言易
在天上三爻足以豈臣受命應當知也(出夢雋)
吕蒙
吕蒙入吳王勸其學乃博覽羣籍以易爲宗常在孫策
座酣醉忽於眠中誦易一部俄而驚起衆人皆問之蒙
云向夢見伏羲文王周公與我言論世祚興亡之事日
月廣明之道莫不窮精極妙未該玄旨政空誦其文耳
皆云呂蒙囈語通周易(出王子年拾遺記)
王穆
洛陽王穆起兵酒泉西伐索嘏長史郭瑀諫不從夜夢
乘青龍上天至屋而止覺歎曰屋字尸至也龍飛屋上
尸至吾其死矣後果驗(出前凉錄)
張天錫
張天錫在涼州夢一綠色犬甚長從南來欲咋天錫上
牀避之乃墮地後苻堅遣苟萇者綠地錦袍從南來攻
入門大破之(出李産集異傳)
張駿
涼文王張駿夢一人鬢眉皓白自稱子瑜曰地上之事
付汝地下之事付我王寤問之有侯子瑜先死得其曾
孫亮爲祁連令矣(出燉煌錄)
索充宋桶
索充夢一虜脱上衣來詣充索紞占曰虜下男字也君
妻當生男已後果驗(闕)
又宋桶夢内中有一人著衣桶一手把兩杖極打之索
紞占曰内中有人是肉字也兩杖箸之象極打肉食也
過三日過三家皆得肉食矣(出劉彦明燉煌錄)
苻堅
苻堅將欲南伐夢滿城出菜又地東南傾其占曰菜多
難爲醬也東南傾江左不得平也(出夢書)
後趙宣咸
宣咸卒後五年石虎夢見咸涕泗囑其子奮曰非心慮
所逹也通夢之言而有徵奮今何在左右對曰爲趙郡
守於是即擢拜廷尉爲太常才力不及父因咸夢而登
列卿也(出趙書)
張甲
張甲者與司徒蔡謨有親僑住謨家暫數宿行過期不
及謨晝眠夢甲云暫行忽暴病患心腹痛病脹滿不得
吐下某時死謨曰何以治之甲曰蜘蛛生斷去脚吞之
則愈謨覺使人往甲行所驗之果死(出幽明錄)
張茂
會稽張茂嘗夢大象以問萬推曰君當爲大郡而不能
善終大象者大獸也取諸其音獸者守也象以齒焚其
身後必爲人所殺茂永昌中爲吳興太守値王敦問鼎
執正不移敦遣沈充滅之(出異苑)
晉明帝
晉明時獻馬者夢河神請之及至與帝夢同即投河以
奉神始太傅褚褒亦好此馬帝云已與河神及褚公卒
軍人見公乘此馬矣(出孔約志怪)
馮孝將
廣平太守馮孝將男馬子夢一女人年十八九歲言我
乃前太守徐元方之女不幸早亡亡來四年爲鬼所枉
殺按生籙乃壽至八十餘今聽我更生還爲君妻能見
聘否馬子掘開棺視之其女已活遂爲夫婦(出幽明錄)
徐精
晉咸和初徐精遠行夢與妻寢有身明年歸妻果産後
如其言矣(出幽明錄)
殷仲堪
殷仲堪在舟夢一人曰君有濟物之心豈能移我在高
燥處則恩及枯骨矣明日果有一棺逐水仲堪取而葬
之於高岡酹酒其夕夢見其人來拜謝(出夢雋)
商靈均
商靈均義熙中夢人來縛其身將去形神乖散復有一
人云且置之須作衡陽當取之耳後除衡陽守辭不得
免果卒官(出夢苑)
桓豁
荆州刺史桓豁所住齋中見一人長丈餘夢曰我龍山
之神來無好意使君既貞固我當自去耳(出述異記)
司馬恬
京口新城有鄧艾廟毁已久晉譙王司馬恬爲都督夢
一人自稱鄧公求治舍宇恬乃令與修造之(出異苑)
賈弼
河東賈弼爲琅琊參軍夜夢一人&KR1439;&KR4294;大鼻瞷目請曰
愛君之貌換君之頭可乎夢中不獲已遂被換去覺而
人見者悉驚走還家家人悉藏自此後能半面笑啼兩
手足及口中各題一筆書之詞翰俱美(出幽明錄)
王奉先
有貴人亡後永興令王奉先夢與之相對如平生奉先
問還有情色乎答云某日至其家問婢後覺問其婢云
此日其夢郎君來(出幽明錄)
宗叔林
晉陽守宗叔林得十頭鼈付廚曰每日以二頭作臛其
夜夢十丈夫皂布衣袴褶叩頭求哀不悟而食二枚明
夜又夢八人求命方悟乃放之後夢八人來謝(出搜神記)
沙門法稱
宋沙門法稱臨終曰有松山人告我江東劉將軍應受
天命吾以三十二璧一餅金爲信宋祖聞之命僧惠義
往松山七日七夜行道夢有一長鬚翁指示及覺分明
憶所在掘而得之(出冥祥記)
劉穆之
劉穆之常渡楊子江宿夢合兩船爲舫上施華蓋儀飾
甚盛以升天既曉有一姥問曰君昨夜有佳夢否穆之
乃具說之姥曰君必位居端揆言訖不見後官至僕射
丹陽尹以元功也(出異苑)
穆之又夢有人稱劉鎮軍相迎旦占之曰吾死矣今豈
有劉鎮軍耶後宋武帝遣人迎共定大業武帝時爲鎮
軍將軍(出續異記)
徐羡之
徐羡之爲王雄少傅主簿夢父作謂曰汝從今已後勿
渡朱雀桁當貴羡之後行半桁憶先人夢㢠廻馬而以此
除主簿後果為宰相(出幽明錄)
沈慶之
沈慶之元嘉中始夢牽鹵簿入厠中雖忻清道而甚惡
之或為之解曰君必貴然未也鹵簿者富貴之容厠中
所謂後帝也君富貴不在今主矣後果中焉(出拾遺錄)
明裔之
元嘉九年征北參軍明裔之有一從者夜眠大魘裔之
自往喚之頃閒不能應又失其頭髻三日乃寤說云被
三人捉足一人髠之忽夢見一道人以丸藥與之如桐
子令以水服之及悟手中有藥服之遂瘥(出幽明錄)
劉誕
竟陵劉誕在廣陵左右直眠夢人告之曰官須髮為矟
旄則覺已失髮矣如此數十人(出續異記)
袁愍孫
袁愍孫世祖出為海陵守夢日墮身上尋而追還與機
密(出拾遗記)
劉沙門
劉沙門居彭城病亡妻貧兒幼遭暴風雨牆宇破壊其
妻泣擁穉子曰汝爺若在豈至於此其夜夢沙門將數
十人料理宅舍明日完矣(出甄異傳)
諸仲務
諸仲務一女顯姨嫁為米元宗妻産亡於家俗聞産亡
者以墨點面其母不忍仲務密自點之無人見者元宗
為始新縣丞夢妻來上牀分明見新白粧面上有墨點
(出搜神記)
孫氏
有孫氏求官夢雙鳳集其兩拳以問占者宋董曰鳳凰
非梧桐不棲非竹實不食卿當大凶非苴杖即削杖後
孫氏果遭母喪(出集異記)
桓誓
桓誓字明期居豫章時梅元龍為太守先已病矣誓往
看之語元龍云吾昨夜忽夢見君着喪衣來迎我經數
日復夢如前云二十八日當拜二十七日桓忽中惡就
元龍索麝香丸聞令作凶具二十七日桓亡二十八日
龍卒(出續搜神記)
張尋
巴西張尋夢庭生一竹節相似都爲一門以問竺法度
云當暴貴但不得久耳後果如其所言(出述異記)
徐祖
嘉興徐祖幼孤叔隗養之如所生隗病祖營作甚勤是
夜夢二人來云汝叔應合死也祖叩頭祈請哀愍二人
云念汝如此為活之祖覺叔乃瘥(出搜神記)
桓邈
桓邈為汝南郡人齎四烏鴨作禮大兒夢四烏衣人請
命覺忽見鴨將殺遂救之買肉以代還夢四人來謝而
去(出幽明錄)
周氏婢
陳留周氏婢入山取樵倦寢忽夢一女子坐中謁之曰
吾目中有刺願乞拔之及覺忽見一棺中有髑髏眼中
草生遂與拔之後於路傍得雙金指環(出述異記)
何敬叔
何敬叔少奉法作一檀像未有木先夢一沙門衲衣杖
錫來云縣後何家桐甚良覺如夢求之果得(出冥祥記)
太平廣記卷二百七十六
