太平廣記卷二百八十五
幻術二
宋子賢胡僧祖珍儉
葉道士河南妖主凉州妖主
明崇儼劉靖妻鼎師
李慈德葉法善羅公遠
北山道者東明觀道士東巖寺僧
荆術士梵僧難陀太白老僧
宋子賢
隋煬帝大業九年唐縣人宋子賢善為幻術每夜樓上
有光明能變作佛形自稱彌勒佛出世又懸鏡於堂中
壁上盡為獸形有人來禮謁者轉其鏡遣觀來生像或
作蛇獸形子賢輒告之罪業當更禮念乃轉人形示之
遠近惑信聚數千百人遂潛作亂事洩官捕之夜至繞
其所居但見火炕兵不敢進其將曰此地素無坑止妖
妄耳及進復無火遂擒斬之(出廣古今五行記)
胡僧
唐貞觀中西域獻胡僧咒術能死人能生人太宗令于
飛騎中取壯勇者試之如言而死如言而生帝以告太
常少卿傅奕奕曰此邪法也臣聞邪不犯正若使咒臣
必不能行帝召僧咒奕奕對之無所覺須臾胡僧忽然
自倒若為所擊便不復蘇矣(出國朝雜記)
祖珍儉
唐咸亨中趙州祖珍儉有妖術懸小甕於梁上以刀斫
之繩斷而甕不落又於空房内密閉門置一甕水横刀
其上人良久入看見儉支解五段水甕皆是血人去之
後平復如初冬月極寒石臼冰凍呪之拔出賣卜於信
都市日取百錢蓋君平之法也後被人糺告引向市斬
之顔色自若了無懼命紙筆作詞精彩不撓(出朝野僉載)
葉道士
唐陵空觀葉道士呪刀盡力斬病人肚横桃柳於腹上桃
柳斷而肉不傷後將雙刀斫一女子應手兩段血流遍地家
人大哭道士取續之噴水而咒須臾平復如故(出朝野僉載)
河南妖主
唐河南府立德坊及南市西坊皆有胡妖神廟每歲商
胡祈福烹猪殺羊琵琶鼓笛酣歌醉舞酧神之後募一
胡為妖主看者施錢並與之其妖主取一横刀利同霜
雪吹毛不過以刀刺腹刃出於背仍亂擾腸肚流血食
頃噴水呪之平復如故此蓋西域之幻法也(出朝野僉載)
梁州妖主
唐梁州妖神祠至祈禱日妖主以利鐵從額上釘之直
洞腋下即出門身輕若飛須臾數百里至西妖神前舞
一曲即却至舊妖所乃拔釘一無所損卧十餘日平復
如初莫知其所以然也(出朝野僉載)
明崇儼
唐明崇儼有術法文帝試之為地窖遣妓奏樂引儼至
謂曰此地常聞絃管是何祥也卿能止之儼曰諾遂書
二桃符於其上釘之其聲寂然上笑喚妓人問云見二
龍頭張口向上遂怖懼不敢奏樂也上大悦(出朝野僉載)
劉靖妻
唐蜀縣令劉靖妻患疾正諫大夫明崇儼診之曰須得生
龍肝食之必愈靖以為不可得儼乃書符乘風放之上
天須臾有龍下入甕水中剔取肝食之而差文帝盛夏
須雪及枇杷龍眼子儼坐頃間往隂山取雪至嶺取果
子並到食之無别時瓜未熟上思之儼索百錢將去須
臾得一大瓜云緱氏老人園内得之上追老人至問之
云土埋一瓜擬進適賣唯得百錢耳儼獨卧堂中夜被
刺死刀子仍在心上敕求賊甚急竟無蹤緒或以為儼
役鬼勞苦被鬼殺之孔子曰攻乎異端斯害也已信哉
(出朝野僉載)
鼎師
唐則天朝有鼎師者瀛博野人有竒行太平公主進則
天試之以銀甕盛酒三斗一舉而飲盡又曰臣能食醬
即令以銀甕盛醬一斗鼎師以匙抄之須臾即竭則天
欲與官鼎曰情願出家即與剃頭後則天之復辟也鼎
曰如來螺髻菩薩寳首若能修道何必剃除遂長髮使
張潛決一百不廢行動亦無瘡痍時人莫測(出朝野僉載)
李慈德
唐大足年中有妖妄人李慈德自云能行符書厭則天
於内安置布豆成兵馬畫地為江河與給使相知削竹
為鎗纏被為甲三更於内反宫人擾亂相投者十二三
羽林將軍楊玄基聞内裏聲呌領兵斬關而入殺慈德
閹豎數十人惜哉慈德以厭為容以厭而喪(出朝野僉載)
葉法善
唐孝和帝令内道場僧與道士各述所能久而不決玄
都觀葉法善取胡桃二升並殼食之並盡僧仍不伏法
善燒一鐵鉢赫赤兩手欲合老僧頭上僧唱賊袈裟掩
頭而走孝和撫掌大笑(出朝野僉載)
羅公遠
唐道士羅公遠幼時不慧遂入梁山數年忽有異見言
事皆中敕追入京先天中皇太子設齋遠從太子乞金
銀噐物太子靳固不與遠曰少時自取太子自封署房
門須臾開視噐物一無所見東房先封閉往視之噐物
並在其中又借太子所乘馬太子怒不與遠曰已取得
來見於後園中放在太子急往櫪上檢看馬在如故侍
御史袁守一將食噐數枚就羅公遠看年命奴擎衣襆
在門外不覺須臾在遠公衣箱中諸人大驚莫知其然
(出朝野僉載)
北山道者
唐張守珪之鎮范陽檀州密雲令有女年十七姿色絶
人女病踰年醫不愈密雲北山中有道者衣黃衣在山
數百年稱有道術令自至山請之道人既至與之方女
病立已令喜厚其貨財居月餘女夜卧有人與之寢而
私焉其人每至女則昏魘及明人去女復如常如是數
夕女懼告母母以告令乃移牀近已夜而伺之覺牀動
掩焉擒一人遽命燈至乃北山道者令縛而訊之道者
泣曰吾命當終被惑乃爾吾居北山六百餘載未嘗到
人間吾今垂千歲矣昨蒙召殷勤所以到縣及見公女
意大悦之自抑不可於是往來吾有道術常晝日能隐
其形所以家人不見今遇此厄夫復何言令竟殺之(出紀)
(聞)
東明觀道士
唐開元中宫禁有美人忽夜夢被人邀去縱酒密會極
歡而歸歸輒流汗倦怠後因從容奏於帝帝曰此必術
士所為也汝若復往但隨宜以物識之其夕熟寐飄然
又往美人半醉見石硯在前乃密印手文於曲房屏風
之上寤而具啟帝乃潛以物色令於諸宫觀中求之果
於東明觀得其屏風手文尚在所居道士已遁矣(出開天𫝊)
(信記)
東巖寺僧
博陵崔簡少敏惠好異術嘗遇道士張元肅曉以道要
使役神物坐通變化唐天寳二載如蜀郡郡有吕誼者
遇簡而厚幣以遺意有所為簡問所欲乃曰繼代有女
未嘗見人閨帷之中一夕而失意者明公藴非常之術
願知所捕瞑目無恨矣簡曰易耳即於别室夜設几席
焚名香以降神靈簡令吕生伏劍於戶若胡僧來可執
之求女慎無傷也簡書符呵之符飛出食頃間風聲拔
樹發屋忽聞一甲卒進曰神兵備願王所用簡曰主人
某日失女可捕來卒曰唯東山上人每日以呪水取人
得非是乎簡曰若然可速捕來卒去須臾還曰東山上
人聞之駭怒將下金剛伐君奈何簡曰無苦又書符飛
之倏忽有神兵萬計皆竒形異狀執劍戟列庭俄而西
北上見一金剛來長數十丈張目叱簡兵兵俯伏不敢
動簡劍步於壇前神兵忽隐即見金剛駭矣久之無所
見忽有一物猪頭人形著豹皮水褌云上人願起居仙
官簡路坐而命之紫衣胡僧趨入簡讓曰僧盗主人女
安敢妄有役使初僧拒詐吕生忽於戶間躍出執而尤
之僧廹不隐即曰伏矣貧道行大力法蓋聖者致耳非
僧所求令即歸之無苦相逼向非仙官之命君豈望乎
願令聖者取來俄頃見猪頭負女至冥然如睡簡曰宜
取井花水為桃湯洗之即醒遂自陳云初睡中夢一物
猪頭人身攝去不知行近遠至一小房中見胡僧相淩
問何處乃云天上也便禁閉無得出是夜有兵騎造門
猪頭又至云崔真人有命方得歸然某來時私於僧房
門上塗少脂粉有三指跡若以此尋可獲吕生厚遗簡
而隂求僧門所記餘數月遊東巖寺入曲房忽見指跡
於門右扇遽追之僧宿昔已去莫知所之寺與吕生居
處可十里有餘耳(出通幽記)
荆術士
唐大歷中荆州有術士從南來止于陟圮寺好酒少有醒時
因寺中大齋會人衆數千術士忽曰余有一技可代柞
瓦㕎珠之歡也乃合彩色於一噐中驔步㧓目徐祝數
十言方飲水再三噀壁上成維摩問疾變相五色相宣
如新寫逮半日餘色漸薄至暮都滅惟金粟綸巾鶖子
衣上一花經兩日猶在(出酉陽雜爼)
梵僧難陀
唐丞相魏公張延賞在蜀時有梵僧難陀得如幻三昧
入水火貫金石變化無窮初入蜀與三尼俱行或大醉
狂歌戍將將斷之及僧至且曰某寄迹桑門别有藥術
因指三尼此妙於歌管戍將反敬之遂留連為辦酒夜
會客與劇飲僧假襔襠巾幗市鉛黛飾其三尼及坐含
睇調笑逸態絶世飲將闌僧謂尼曰可爲押衙踏某曲
也因徐進對舞曳緒廻雪迅赴摩趺技又絶倫也良久
曲終而舞不已僧喝曰婦女風耶忽起取戍將佩刀衆
謂酒狂驚走僧乃拔刀斫之皆踣於地血及數尺戍將
大懼呼左右縛僧僧笑曰無草草徐舉尼三枝笻枝也
血乃酒耳又嘗在飲會令人斷其頭釘耳於柱無血身
坐席上酒至瀉入脰瘡中面赤而歌手復抵節會罷自
起提首安之初無痕也時時預言人凶衰皆謎語事過
方曉成都有百姓供養數日僧不欲住閉關留之僧因
走入壁間百姓遽牽漸入惟餘袈裟角頃亦不見來日
壁上有畫僧焉其狀形似日月漸薄積七日空有黑跡
至八日黑跡亦滅已在彭州矣後不知所之(出酉陽雜爼)
太白老僧
大唐中有平陽路氏子性好竒少從道士遊後廬於太
白山嘗一日有老僧叩門路君延坐與語久之僧曰檀
越好竒者然未能臻玄奥之樞徒為居深山中莫若襲
輕裘馳駿馬遊朝市可不快平生志寧能與麋鹿為伍
乎路君謝曰吾師之言若真有道者然而不能示我玄
妙之跡何為張虚詞以自炫耶僧曰請弟子觀我玄妙
之蹤言訖即於衣中出一合子徑寸餘其色黑而光既
啟之即以身入俄而化為一鳥飛沖天(出宣室志)
太平廣記卷二百八十五
