太平廣記卷七十八
方士三
李秀才王山人王瓊
王固符契元白皎
賈躭茅安道駱山人
石旻
李秀才
唐虞部郎中陸紹元和中嘗謁表兄於定水寺因為院
僧具蜜餌時菓隣院僧亦陸所熟也遂令左右邀之良
久僧與李秀才偕至環坐笑語頗劇院僧顧弟子煑新
茗巡將匝而不及李陸不平曰茶初未及李秀才何也
僧笑曰如此秀才亦要知茶味且以餘茶飲之隣院僧
曰秀才乃術士座主不可輕言其僧又言不逞之子弟
何所憚秀才忽怒曰我與上人素未相識焉知予不逞
徒也僧復大言望酒旗翫變場者豈有佳者乎李乃白
座客某不免對貴客作造次矣因奉手袖中據兩膝叱
其僧曰麤行阿師爭敢輒無禮拄杖何在可擊之僧房
門後有笻杖子忽跳出連擊其僧時衆亦為蔽護杖伺
人隙捷中若有物執持也李復叱曰捉此僧向牆僧乃
負牆拱手色青短氣唯言乞命李又曰阿師可下階僧
又趨下自投無數衂鼻敗顙不已衆為請之李徐曰緣
對衣冠不能殺此為累因揖客而去僧半日方能言如
中惡狀竟不之測也(出酉陽雜俎)
王山人
唐太尉衛公李德裕為并州從事到任未旬月有王山
人詣門請謁與之及席乃曰某善按冥數初未之竒因
請虚正寢備几案紙筆香水而已令垂簾靜伺之生與
之偕坐於西廡下頃之王生曰可驗之矣紙上書八字
甚大且有楷注曰位極人臣壽六十四生遽請歸竟亦
不知所去及會昌朝三策至一品薨于海南果符王生
所按之年(出松窗錄)
王瓊
唐元和中江淮術士王瓊嘗在段君秀家令坐客取一
瓦子畫作龜甲懷之一食頃取出乃一龜放於庭中循
垣而行經宿却成瓦子又取花莟默封於密器中一夕
開花(出酉陽雜俎)
王固
唐于頔在襄州嘗有山人王固謁見頔性快見其拜伏
遲鈍不甚禮之别日遊讌復不得預王殊怏怏因至使
院造判官曾叔政頗禮接之王謂曾曰予以相公好竒
故不遠而来今實乖望予有一藝自古無者今將歸且
荷公之厚聊為一設遂詣曾所居懷中出竹一節及小
鼓規纔運寸良久去竹之塞折枝擊鼓筒中有蠅虎子
數十枚列行而出分為二隊如對陣勢擊鼓或三或五
隨鼓音變陣天衡地軸魚麗鶴列無不備也進退離附
人所不及凡變陣數十復作隊入筒中曾覩之大駭乃
言於于王已潜去于悔恨令物色求之不獲(出酉陽雜俎)
符契元
唐上都昊天觀道士符契元閩人也德行法術為時所
重長慶初中夏晨告門人曰吾習静片時慎無喧動乃
扃戶晝寢既而道流四人邀延出門心欲有詣身即輒
至離鄉三十餘年因思一到俄造其居室宇摧落園圃
荒蕪舊識故人孑遺殆盡時菓未熟乃有隣里小兒攀
緣採摘契元護惜咄叱曾無應者契元愈怒旁道流止
之曰熟與未熟同歸摘拾何苦掛意也又曾居條山鍊
藥乃亦思一遊忽已至矣恣意歷覽遍窮巖谷道流曰
日色晩可歸矣因同行入京道上忽逢鳴騶導引甚盛
契元遽即避路道流曰陽官不宜避隂官但遵路而行
須臾前導數輩望契元即狼狽奔迸及官至諦視之乃
僕射馬緫時方為刑部尚書素善契元馬亦無恙與契
元晤心獨異之日已夕矣遲明即詣開化坊訪馬而與
兵部韓侍即對奕因留連竟日而旁察辭氣神色曾無
少異私怪其故有頃聞中疾不旬日而殁又給事李忠
敏云此是陶天活有道術者中朝奉道者多歸之天活
本安南人非閩人也能于入静日多神遊諸岳馬公事
人皆知之(出集異記)
白皎
河陽從事樊宗仁長慶中客遊鄂渚因抵江陵途中頗
為駕舟子王升所侮宗仁方舉進士力不能制每優容
之至江陵具以事訴於在任因得重笞之宗仁以他舟
上峡發荆不旬日而所乘之舟汎然失纜篙櫓皆不能
制舟人曰此舟已為仇人之所禁矣昨水行豈常有所
忤哉今無術以進不五百里當歴石灘險阻艱難一江
之最計其奸心度我船適至則必觸碎沉溺不如先備
焉宗仁方與僕登岸以臣索摯舟循岸随之而行翌日
至灘所船果奔駭狂觸恣縱升沉須臾瓦解賴其有索
人雖無傷物則蕩盡峡路深僻上下數百里皆無居人
宗仁即與僕輩蔭於林下糧餼什具絶無所有羈危辛
苦憂悶備至雖發人告于土官去二日不見返飢餒逮
絶其夜因積薪起火宗仁洎僮僕皆環火假寢夜深忽
寤見山獠五人列坐態貌殊異皆挟利兵瞻顧睢盱言
語兇謾假令揮刃則宗仁輩束手延頸矣覩其勢逼因
大語曰爾輩家業應此山中吾不幸舟船破碎萬物俱
没涸然古岸俟為豺狼之餌爾輩圓首横目曾不傷急
而乃瞷然笑侮幸人危禍一至此哉吾今絶糧已逾日
矣爾家近者可遽歸營飲食以濟吾之將死也山獠相
視遂令二人起未曉負米肉鹽酪而至宗仁賴之以候
迴信因示舟破之由山獠曰峡中行此術者甚衆而遇
此難者亦多然他人或有以解唯王升者犯之非没溺
不已則不知果是此子否南山白皎者法術通神可以
延之遣召行禁我知皎處試為一請宗仁因懇祈之山
獠一人遂行明日皎果至黃冠野服杖策躡履姿狀山
野禽獸為匿宗仁則又示以窮寓之端皎笑曰瑣事耳
為君召而斬之因薙草剪木規地為壇仍列刀水而皎
立中央夜闌月曉水碧山青杉桂朦朧溪聲悄然時聞
皎引氣呼呌召王升發聲清長激響遼絶達曙無至者
宗仁私語僕使曰豈七百里王升而可一息致哉皎又
詢宗仁曰物沉舟碎果如所言莫不自為風水所害耶
宗仁暨舟子又實告皎曰果如是王升安所逃形哉又
謂宗仁所使曰然請郎君三代名諱方審其術耳僕人
告之皎遂入深遠别建壇墠暮夜而再召之長呼之聲
又若昨夕良久山中忽有應皎者咽絶因風始聞久乃
至皎處則王升之魄也皎於是責其奸蠧數以罪狀升
求哀俯伏稽顙流血皎謂宗仁曰已得甘伏可以行戮
矣宗仁曰原其奸兇尤甚實為難恕便行誅斬則又不
可宜加以他苦焉皎乃叱王升曰全爾腰領當百日血
痢而死升號泣而去皎告辭宗仁解衣以贈皎皎笑而
不受有頃舟船至宗仁得進發江陵詢訪王升是其日
皎召致之夕在家染血痢十旬而死(出異聞集)
賈躭
唐宰相賈躭秉政直道事君有未萌之禍必能制除至
於隂陽象緯無不洞曉有村人失牛詣桑國師卜之卦
成國師謂曰爾之牛是賈相國偷將置於巾帽笥中爾
但候朝時突前告之叟乃如其言祈請公詰之具以卜
者語告公公於馬上笑為發巾笥取式盤據鞍運轉以
視之良久謂失牛者曰相公不偷爾牛要相公知牛去
處但可於安國觀三門後大槐樹之梢鵲巢探取之村
叟逕詣三門上見槐樹杪果有鵲巢都無所獲乃下樹
低頭見失牛在樹根繫之食草草次是盗者家(出芝田錄)
茅安道
唐茅安道廬山道士能書符役鬼幻化無端從學者常
數百人曾授二弟子以隱形洞視之術有頃二子皆以
歸養為請安道遣之仍謂曰吾術傳示盡資爾學道之
用即不得逆情而衒其術也苟違吾教吾能令爾之術
臨事不驗耳二子受命而去時韓晉公滉在潤州深嫉
此輩二子徑往修謁意者脱為晉公不禮即當遁形而
去及召入不敬二子因弛慢縱誕攝衣登階韓大怒即
命吏卒縛之於是二子乃行其術而法果無驗皆被擒
縛將加誅戮二子曰我初不敢若是蓋師之見誤也韓
將併絶其源即謂曰爾但致爾師之姓名居處吾或釋
汝之死二子方欲陳述而安道已在門矣卒報公公大
喜謂得悉加戮焉遽召入安道龐眉美髯姿状高古公
望見不覺離席延之對坐安道曰聞弟子二人愚騃干
冒尊嚴今日命之短長懸于指顧然我請詰而愧之然
後俟公之行刑也公即臨以兵刀械繫甚堅召至階下
二子叩頭求哀安道語公之左右曰請水一器公恐其
得水遁術固不與之安道欣然遽就公之硯水飲之而
噀二子當時化為雙黑鼠亂走於庭前安道奮迅忽變
為臣鳶每足攫一鼠沖飛而去晉公驚駭良久終無奈
何(出集異記)
駱山人
唐田弘正之領鎮州三軍殺之而立王廷湊即王武俊
支屬也廷湊生於别墅嘗有鳩數十朝集庭樹暮集簷
下有里人駱德播異之及長駢脇喜隂符鬼谷之書歴
軍職得士心曾使河陽迴在中路以酒困寢於路隅忽
有一人荷策而過熟視之曰貴當列土非常人也僕者
寤以告廷湊馳數里及之致敬而問自云濟源駱山人
也向見君鼻中之氣左如龍而右如虎二氣交王應在
今秋子孫相繼滿一百年又云家之庭合有大樹樹及
於堂是其兆也是年果為三軍扶立後歸别墅而庭樹
婆娑暗庇舍矣墅有飛龍山神廷湊往祭之將及祠百
步有人具冠冕恭要於中路廷湊及入廟神像已側坐
因而面東廟宇至今尚存廷湊清儉公正勤於朝廷惠
於軍民子孫世嗣為鎮帥至朱梁時王鎔封趙王為部
將張文禮滅之(出北夢瑣言)
石旻
唐石旻有竒術在揚州段成式數年不隔旬必與之相
見至開成初在城親故間往往說石旻術不可測盛傳
寶歷中石隨尚書錢徽至湖州學院子弟皆在時暑月
獵者進一兔錢命作湯方共食叟笑曰可留兔皮聊志
一事遂釘皮於地壘墼塗之上朱書一符獨言曰恨挍
遲恨挍遲錢氏兄弟詰之石曰欲共請君共記卯年也
至太和九年錢可復鳳翔遇害歲在乙卯也(出集異記)
太平廣記卷七十八
