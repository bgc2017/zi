太平廣記卷一百七十四
俊辯二
陽玠薛道衡薛收
張後裔崔仁師盧莊道
許敬宗胡楚賓裴琰之
蘇頲王勮李白
柳芳王藻韓愈
李程李吉甫王生
辛丘度温庭筠柳公權
權德輿東方朔李彪
班蒙
幼敏
陳元方孫策鍾毓
孫齊由陸琇王絢
蕭遙欣房氏子張琇
渾瑊
俊辯
陽玠
隋京兆杜公瞻衛尉臺卿猶子也嘗邀陽玠過宅酒酣
因而嘲謔公瞻謂兄既姓陽陽貨實辱孔子玠曰弟既
姓杜杜伯嘗射宣王殿内將軍隴西牛子充寮友推其
機辯嘗謂玠曰君陽有玠恐不任厨玠曰君牛既充正
可烹宰又見玠食芥葅曰君身名玠何得復啖芥葅對
曰君既姓牛何得不斷牛肉有太倉令張策者在雲龍
門與玠議理屈謂玠曰卿本無德量忽共叔寶同名玠
抗聲曰爾既非英雄敢與伯符連諱太子洗馬蘭陵蕭
詡爽俊有才辯嘗謂玠曰流共工於幽州易北恐非樂
土玠曰放驩兜於崇山江南豈是勝地錄尚書晉昌王
唐邕問諸省官曰卿等宜道本州寶物定州人以綾綺
為寶滄州人以魚鹽為寶及至玠邕曰卿幽州人以何
物為寶答曰刺史嚴明文武奉法此幽州之寶也邕有
媿色(出談藪)
薛道衡
隋吏部侍郎薛道衡嘗遊鍾山開善寺謂小僧曰金剛
何為努目菩薩何為低眉小僧答曰金剛努目所以降
伏四魔菩薩低眉所以慈悲六道道衡憮然不能對(出談)
(藪)
薛收
唐薛收在秦府檄書露布多出於收占辭敏速皆同宿
搆馬上即成曾無點竄(出譚賓錄)
張後裔
張後裔在并州太宗就受春秋左氏傳後因召入賜讌
言及平昔從容謂曰今日弟子何如後裔對曰昔孔子
領徒三千逹者無子男之位臣翼贊一人即為萬乘主
計臣此功愈於先聖太宗大悦即賜馬五匹後為禮部
尚書陪葬昭陵(出譚賓錄)
崔仁師
崔仁師為度支郎中嘗陛奏度支錢物數千言手不執
本太宗怪之令杜正倫賫本仁師對唱一無差殊刑部
以反逆緣坐兄弟没官為輕改從死仁師議以為父子
天屬昆季同氣誅其父子足累其心此而不顧何愛兄
弟既欲改法請審商量竟從仁師議(出譚賓錄)
盧莊道
盧莊道范陽人也天下稱為名家聰慧敏悟冠於今古
父彥與高士廉有舊莊道少孤年十二造士廉廉以故
人子引令坐會有上書者莊道竊窺覽謂士廉曰此文
莊道所作士廉怪謂曰後生勿妄言為輕薄之行請誦
之果通復請倒誦又通士廉稱歎久之乃跪謝曰此文
實非莊道所作向傍窺而記耳士廉取他文及案牘命
讀之一覽而倒誦并呈示所撰文章士廉具以聞太宗
召見策試擢第年十六授河池尉滿二歲制舉擢甲科
召見太宗曰此是朕聰明小兒邪特授長安尉太宗將
省囚徒莊道年纔二十縣令以幼年懼不舉將以他尉
代之莊道不從時繫囚四百餘人俱預書狀莊道但閒
暇不之省也令丞等憂懼屢以為言莊道從容自若翌
日太宗召囚莊道乃徐書狀以進引諸囚入莊道對御
評其罪狀輕重留繫月日應對如神太宗驚嘆即日拜
監察御史(出御史臺記)
許敬宗
高宗東封竇德玄騎而從上問德玄曰濮陽古謂之帝
丘何也德玄不能對許敬宗策馬前對所問上意稱善
敬宗退而告人曰大臣不可無學吾向見德玄不能對
心實羞之德玄聞之曰人各有能有不能善守其拙不
彊所不知也李勣曰敬宗多聞信美矣德玄之言亦善
也(出譚賓錄)
胡楚賓
胡楚賓屬文敏速每飲酒半酣而後操筆高宗每令作
文必以金杯盛酒令飲便以杯賜之(出譚賓錄)
裴琰之
裴琰之作同州司戸年纔弱冠但以行樂為事略不為
案牘刺史譙國公李崇義怪之而問戸佐佐曰司戸達
官兒郎恐不閑書判既數日崇義謂琰之曰同州事物
固繁司戸尤甚公何不别求京官無為滯此司也琰之
唯諾復數日曹事委積諸竊議以為琰之不知書但遨
遊耳他日崇義召之厲色形言將奏免之琰之出謂其
佐曰文案幾何對曰遽者二百餘琰之曰有何多如此
逼人命每案後連紙十張仍命五六人以供研墨點筆
左右勉唯而已琰之不之聽語主案者略言事意倚柱
而斷之詞理縱横文華粲爛手不停綴落紙如飛傾州
官僚觀者如堵牆驚嘆之聲不已也案達於崇義崇義
初曰司戸解判邪戸佐曰司戸太高手筆仍未之竒也
比四五十案詞彩彌精崇義悚怍召琰之降階謝曰公
之詞翰若此何忍藏鋒成鄙夫之過是日名動一州數
日聞於京邑尋擢授雄州司戸(出御史臺記)
蘇頲
蘇頲聰悟過人日誦數千言雖記覽如神而父瓌訓勵
嚴至常令衣青布𥜗伏於牀下出其脛受榎楚及壯而
文學該博冠於一時性疎俊嗜酒及玄宗既平内難將
欲草制書甚難其人顧謂瓌曰誰可為詔試為思之瓌
曰臣不知其他臣男頲甚敏捷可備指使然嗜酒幸免
沾醉足以了其事玄宗遽命召來至時宿酲未解粗備
拜舞嘗醉嘔殿下命中人扶卧於御前玄宗親為舉衾
以覆之既醒授簡筆立成才藻縱横詞理典贍玄宗大
喜撫其背曰知子莫若父有如此邪由是器重已注意
於大用矣韋嗣立拜中書令瓌署官告頲為之辭薛稷
書時人謂之三絶頲纔能言有京兆尹過瓌命頲詠尹
字乃曰丑雖有足甲不全身見君無口知伊少人瓌與
東明觀道士周彥雲素相往來周時欲為師建立碑碣
謂瓌曰成某志不過煩相君諸子五郎文六郎書七郎
致石瓌大笑口不言而心服其公瓌子頲第五詵第六
冰第七詵善八分(出明皇雜錄)
王勮
王勮絳州人開元中任中書舍人先是五王出閣同日
受册有司忘載册文百官在列方知闕禮勮召小吏五
人各執管口授分寫一時俱畢(出摭言)
李白
開元中李翰林白應詔草白蓮花開序及宫詞十首時
方大醉中貴人以冷水沃之稍醒白於御前索筆一揮
文不加點(出摭言)
柳芳
李幼竒者開元中以藝干柳芳嘗對芳念百韻詩芳已
暗記便題之於壁不差一字謂幼竒曰此吾之詩也幼
竒大驚異之有不平色久之徐曰聊相戲耳此君所念
也因請幼竒更誦所著文章皆一遍能寫(出尚書故實)
王藻
王藻王素貞元初應舉齊名第十四每偕往還通家稱
十四郎或問曰藻素也(出傳載)
韓愈
李河南素替杜公兼時韓吏部愈為河南令除職方員
外歸朝問前後之政如何對曰將兼來比素(出𫝊載)
李程
李相國程執政時嚴謩嚴休皆在南省有萬年令闕人
多屬之李云二年不知謩(出𫝊載)
李吉甫
憲宗久親政事忽問京兆尹幾員李相吉甫對曰京兆
尹三員一員大尹二員少尹以為善對(出國史補)
王生
或問羅浮王生曰為政難易曰簡則易又問儒釋同否
曰直則同(出國史補)
辛丘度
元和十五年辛丘度紓杜元穎同時為遺補令史分直
故事但舉其姓曰丘杜當入(出傳載)
温庭筠
會昌毁寺時分遣御史檢天下所廢寺及收錄金銀佛
像有蘇監察者不記名巡檢兩街諸寺見銀佛一尺已
下者多袖之而歸人謂之蘇扛佛或問温庭筠將何對
好遽曰無以過蜜陀僧也(出尚書故實)
柳公權
柳公權武宗朝在内庭上嘗怒一宫嬪久之既而復召
謂公權曰朕怪此人然若得學士一篇當釋然矣目御
前蜀牋數十幅授之公權略不佇思而成一絶曰不分
前時忤主恩已甘寂寞守長門今朝却得君王顧重入
椒房拭淚痕上大悦賜錦綵二百匹令宫人上前拜謝
之(出摭言)
權德輿
權丞相德輿言無不聞又善廋詞嘗逢李二十六於馬
上廋詞問答聞者莫知其所說焉或曰廋詞何也曰𨼆
語耳語不曰人焉廋哉人焉廋哉此之謂也(出嘉話錄)
東方朔
漢武帝嘗以𨼆語召東方朔時上林獻棗帝以杖擊未
央前殿檻曰叱叱先生束束朔至曰上林獻棗四十九
枚乎朔見上以杖擊檻兩木兩木林也束束棗也叱叱
四十九也(出東方朔傳)
又
東方朔常與郭舍人於帝前射覆郭曰臣願問朔一事
朔得臣願榜百朔窮臣當賜帛曰客來東方歌謳且行
不從門入踰我垣牆遊戲中庭上入殿堂擊之拍拍死
者攘攘格鬭而死主人被創是何物也朔曰長喙細身
晝匿夜行嗜肉惡烟常所拍捫臣朔愚戇名之曰蟁舍
人辭窮當復脱褌(出東方朔傳)
李彪
後魏孝文皇帝嘗殿會羣臣酒酣歡極帝因舉巵屬羣
臣及親王等酒曰三三横兩兩縱誰能辨之賜金鍾御
史中尉李彪曰沽酒老嫗甕注𤬪屠兒割肉與稱同尚
書左丞甄琛曰吳人浮水自云工技兒擲袖在虛空彭
城王勰曰臣思解此是習字高祖即以金鍾賜彪朝廷
服彪聰明有知甄琛和之亦速(出伽藍記)
班蒙
唐太保令狐相綯出鎮淮南日支使班蒙與從事俱遊
大明寺之西廊忽觀前壁所題云一人堂堂二曜同光
泉深尺一點去冰傍二人相連不欠一邊三梁四柱列
火然除却雙勾兩日全諸賓幕顧之駐足良久莫之能
辨獨班蒙曰一人豈非大字乎二曜者日月非明字乎
尺一者十一寸非寺字乎點去冰水字二人相連天字
不欠一邊下字三梁四柱而列火然無字兩日除雙勾
比字得非大明寺水天下無比乎衆皆欣然曰黃絹之
竒智亦何異哉稱歎彌日詢之老僧曰頃年有客獨遊
題之而去不言姓氏(出桂苑叢談)
幼敏
陳元方
漢末陳太丘實與友人期行過期不至太丘捨去去後
乃至其子元方年七歲在門外戲客問元方尊君在否
答曰待君不至已去友人便怒曰非人與人期行相委
而去元方曰君與家君期日中時過申不來則是無信
對子罵父則是無禮友人慙下車引之元方遂入門不
顧(出商芸小說)
孫策
吳孫策年十四在壽陽詣袁術始至俄而劉豫州備到
便求去袁曰劉豫州何關君答曰不爾英雄忌人即出
下東階而劉備從西階上但轉顧視孫之行步殆不復
前(出語林)
鍾毓
鍾毓鍾會少有令譽年十三魏文帝聞之語其父繇曰
令卿二子來於是敕見毓面有汗帝問曰卿面何以汗
毓對曰戰戰惶惶汗出如漿復問會卿何以不汗出會
對曰戰戰慄慄汗不得出又値其父晝寢因共偷服散
酒其父時覺且假寐以觀之毓拜而後飲會飲而不拜
既問之毓曰酒以成禮不敢不拜又問會何以不拜會
曰偷本非禮所以不拜(出小說)
孫齊由
孫齊由齊莊二人小時詣庾公公問齊由何字曰齊由
公曰欲何齊邪曰齊許由又問齊莊何字答曰齊莊公
曰欲齊何邪曰齊莊周公曰何不慕仲尼而慕莊周答
曰聖人生知故難慕庾公大喜小兒答對(出世說新語)
陸琇
後魏東平王陸俟代人也聰悟有才略子馥有父風高
崇見而賞之謂朝臣曰吾常歎其父智過其軀此踰於
父矣為相州刺史遷太僕馥子琇年九歲馥謂曰汝祖
東平王有十二子我為嫡長承襲家業吾今年老屬汝
幼童詎堪為陸氏宗首乎琇對曰苟非鬭力何患童稚
馥竒之立為嫡(出談藪)
王絢
宋王景文僧朗之子美風貎善玄言與謝莊張暢何偃俱
有盛名於是景文本名彧與明帝名同故稱字長子絢
年五六歲警悟外祖何尚之賞異焉嘗教讀論語至郁
郁乎文哉因戲之曰可改耶耶乎文哉絢應聲答曰尊
者之名安可為戲便可道草翁風必舅論語曰草上
之風必偃偃尚之子也絢卒於秘書丞(出談藪)
蕭遙欣
南齊曲江公蕭遙欣少有神采幹局為童子時有一小
兒左右彈飛鳥未嘗不應弦而下遙欣謂之曰凡戲多
端何急彈此鳥自雲中翔何關人事小兒感之終身不
復捉彈爾時年十一士庶多競此戲遙欣一說旬月播
之遠近聞者不復為之(出談藪)
房氏子
唐韋陟有疾房尚書琯使子弟問之延入卧内行步悉
藉茵毯房氏子韈而登階侍婢皆笑之舉朝以為韋氏
貴盛房氏清儉俱為美談(出國史𥙷)
張琇
張童子者名琇審素之子也開元二十二年琇殺殿中
侍御史楊萬頃於闕下復父仇也初審素受賕事發詔
萬頃按之萬頃按審素過入故坐誅家屬徙邊琇會赦
得還時未冠乃追復前怨與其弟瑝手刃萬頃於都城
聞者駭之帝嘉其孝將釋之有司以專殺抗論琇坐死
時人哀之葬於邙山為疑冡焉蓋懼楊宗之所發也故
虞部員外郎顧雲誄之曰冒法復讐信難逃於刑典忘
身徇孝誠有契於禮經且從古以來誰人不死得其死
矣夫何恨歟(出顧雲文集)
渾瑊
渾太師瑊年十一隨父釋之防冬朔方節度張齊丘戲
問將乳母來否其年立跳盪功後二年拔石堡城收龍
駒島皆有竒效(出國史補)
太平廣記卷一百七十四
