太平廣記卷四百十二宋李昉等編
草木七
竹
叙竹𩔖涕竹棘竹
&KR1217;簩竹䈄&KR0034;竹慈竹
筋竹百葉竹桃枝竹
癭竹羅浮竹童子寺竹
竹花竹䈙竹實
五榖
雨稻雨粟雨麥
彫葫雨榖搖枝粟
鳳冠粟繞明豆延精麥
紫沉麻雨五榖野粟石殼
芋雀芋甘蔗
茶荈
叙茶獲神茗饗茗獲報
消食茶
竹
叙竹類
竹譜竹類有三十九(出酉陽雜俎)
涕竹
南方荒中有涕竹長數百丈圍三丈六尺厚八九寸可
以為船其笋甚美煑食之可止瘡癘(出神異經)
棘竹
棘竹一名笆竹節皆有刺數十莖為叢南夷種以為城
猝不可攻或自崩根出大如酒甕縱横相承狀如縲車
食之下人髮(出酉陽雜俎)
&KR1217;簩竹
&KR1217;簩竹皮薄而空多大者徑不逾二寸皮上有麄澁文
可為錯子錯甲利勝于鐵若鈍以漿水澆之還復快利
(出廣州記古林之竹勁而利削為刀割象皮如切芋出嶺表錄異)
䈄&KR0034;竹
䈄&KR0034;竹大如脚指腹中白幕攔隔狀如濕麪將成而筒
皮未落輙有細蟲齧處成赤跡似繡畫可愛(出酉陽雜俎)
慈竹
慈竹夏月經雨滴汁下地生蓐似鹿角色白食之已痢
(出酉陽雜俎)
筋竹
筋竹南方以為矛筍未成竹時堪為弩弦(出酉陽雜俎)
百葉竹
百葉竹一枝百葉有毒(出酉陽雜俎)
桃枝竹
東官郡漢順帝時屬南海西接高凉郡又以其地為司
監都尉東有蕪地西接臨大海有長洲多桃枝竹緣岸
而生(闕)
癭竹
東洛勝境有三溪張文規有莊近溪忽有竹一竿生癭
大如李(出酉陽雜俎)
羅浮竹
唐貞元中有鹽戶犯禁逃于羅浮山深入第十三嶺(南越)
(志云本只羅山忽海上有山浮来相合是謂羅浮山有十五嶺二十二峯九百八十瀑泉洞穴則山無出其右)
(也曾有詩曰四百餘崖海上排根連蓬島蔭天台百靈若為移中土嵩華都為一小堆)遇巨竹萬
千竿連直巖谷竹圍皆二丈餘有三十九節二丈許逃
者遂取竹一竿破以為篾會赦宥遂挈以歸有人得一
篾竒之獻於太守李復乃圖而紀之予嘗覽竹譜曰雲
邱帝竹(帝陵上所生竹)一節為船又何偉哉南海以竹為甑者
𩔖見之矣皆羅浮之竹也(出嶺表錄異)
童子寺竹
唐李衞公言北都惟童子寺有竹一窠纔長數尺相傳
其寺綱維每日報竹平安(出酉陽雜俎)
竹花
山海經曰竹生花其年便枯竹六十年易根易根必花
結實而枯死實落復生六年而成町子作穗似小麥(出感)
(應經)
竹䈙
竹復死曰䈙六十年一易根易根則結實枯死(出酉陽雜俎)
竹實
唐天復甲子歲自隴而西迨于褒梁之境數千里内亢
陽民多流散自冬經春飢民啖食草木至有骨肉相食
者甚多是年忽山中竹無巨細皆放花結子飢民採之
舂米而食珍于粳糯其子粗顔色紅纖與今紅粳不殊
其味尤更馨香數州之民皆挈眷入山就食之至于溪
山之内居人如市人力及者競置囤廩而貯之家有羡
糧者不貧者又取與葷茹血肉而同食者嘔噦如其中
毒十死其九其竹自此千蹊萬谷並皆立枯十年之後
復産此君可謂百萬圓顱活之于貞筠之下(出玉堂閑話)
五榖
雨稻
夏禹時天雨稻古詩云安得天雨稻飼我天下民(出述異記)
雨粟
吕后三年秦中天雨粟(出述異記)
雨麥
漢武帝時廣陽縣雨麥
彫葫
太液池邊皆是彫葫紫蘀綠節蒲叢之𩔖菰之有米者
長安人謂為彫葫葭蘆之未解葉者謂為紫蘀菰之有
首者謂為綠節其間鳬雛子布滿充積又多紫龜綠鼈
池邊多平沙沙上鵜鶘鸊&KR0008;鵁鶄鴻鶂動輙成羣(出西京雜)
(記)
雨榖
漢宣帝時江淮饑饉人相食天雨榖三日尋魏地奏亡
榖二千頃(出述異記)
搖枝粟
宣帝地節元年樂浪東有背明之國人至貢方物言其
鄉土在扶桑之東見日出于西方其國昏昏恒闇宜五
榖名曰融澤方三千里五榖皆良食者延年清腹一粒
歴年不饑有搖枝粟言其枝長而弱無風常搖食之益
髓(出王子年拾遺記)
鳳冠粟
鳳冠粟似鳳鳥之冠食者多力有遊龍粟枝葉屈曲如
遊龍有瓊膏色白如銀食此二粟令人骨輕(出王子年拾遺記)
繞明豆
繞明豆言其莖弱自相縈纏有挾劍豆言莢形似人挾
劍而横斜生有傾籬豆言見日則葉垂覆地食者不老
不疾(出王子年拾遺記)
延精麥
延精麥言延夀益氣有昆和麥調暢六腑有輕心麥食
者體輕有淳和麥麪以釀酒一醉累月食之凌冬不寒
有含露麥穟中有露甘如飴(出王子年拾遺記)
紫沉麻
紫沉麻其實不浮有雲水麻實冷而光宜為油澤有光
通麻食者行不待燭則巨勝也食之延夀後天而死(出王)
(子年拾遺記)
雨五榖
吴桓王時金陵雨五榖于貧民家富民家則不雨(出述異記)
野粟石殼
宋高宗之初當晉末饑饉之後既即位而江表二千餘
里野粟生焉又淮南諸山石殼生石上生殼也袁安云
石殼藥名穗之尤小者是也(出述異記)
芋
天芋生終南山中葉如荷而厚(出酉陽雜俎)
雀芋
雀芋狀如雀頭置乾地反濕置濕處反乾飛鳥觸之墮
走獸遇之僵(出酉陽雜俎)
甘蔗
南方山有&KR2464;&KR0008;(甘蔗二音)之林其高百丈圍三尺八寸促節
多汁甜如蜜咋嚙其汁令人潤澤可以節&KR0008;蟲人腹中
&KR0008;蟲其狀如蚓此消榖蟲也多則傷人少則榖不消是
甘蔗能滅多益少凡蔗亦然(出神異經)
茶荈
叙茶
茶之名器益衆劍南有蒙頂石花或小方或散芽號為
第一湖州有顧渚之紫笋東川神泉昌明硤州有碧澗
明月芳蕊茱萸簝福州有方山之生芽䕫州有香山江
陵有楠木湖南有衡山岳州有㴩湖之含膏常州有義
興紫笋婺州有来白睦州有鳩坑洪州有西山白露夀
州有霍山黃芽蘄州有蘄門團黃浮梁商賈不在焉(出國)
(史補)
獲神茗
神異記曰餘姚人虞茫入山採茗遇一道士牽三百青
羊飲瀑布水曰吾丹邱子也聞子善茗飲常思惠山中
有大茗可以相給祈子他日有甌檥之餘必相遺也因
立茶祠後與人往山獲大茗焉(出顧渚山記)
饗茗獲報
劉敬叔異苑曰剡縣陳婺妻少與二子寡居好飲茶茗
以宅中有古冢每飲先輙祀之二子恚之曰冢何知徒
以勞祀欲掘去之母苦禁而止及夜母夢一人曰吾止
此冢三百餘年母二子恒欲見毁賴相保護又饗吾嘉
茗雖泉壤朽骨豈忘翳桑之報及報于庭内獲錢十萬
似久埋者唯貫新母告二子二子慙之從是禱酹愈至
(出顧渚山記)
消食茶
唐有人授舒州牧李德裕謂之曰到彼郡日天柱峯茶
可惠三數角其人獻之數十觔李不受退還明年罷郡
用意精求獲數角投之德裕閱之而受曰此茶可以消
酒食毒乃命烹一甌沃于肉食内以銀合閉之詰旦開
視其肉已化為水矣衆伏其廣識也(出中朝故事)
太平廣記卷四百十二
