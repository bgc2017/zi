太平廣記卷二百八十三
巫
師舒禮女巫秦氏楊林
來俊臣唐武后阿來
雍文智彭君卿何婆
來婆勤曾阿馬婆
白行簡許至雍韋覲
高駢
厭呪
厭盗法雍益堅宋居士
巫
師舒禮
巴丘縣有巫師舒禮晉永昌元年病死土地神將送詣
太山俗常謂巫師為道人初過冥司福舍前土地神問
門吏此云何所門吏曰道人舍也土地神曰舒禮即道
人便以相付禮入門見千百間屋皆懸簾置榻男女異
處有念誦者唄唱者自然飲食快樂不可言禮名以送
太山而身不至忽見一人八手四眼提金杵逐禮禮怖
走出神巳在門外遂執禮送太山太山府君問禮卿在
世間何所為禮曰事三萬六千神為人解除祠祀府君
曰汝佞神殺生其罪應重付吏牽去禮見一物牛頭人
身持鐵义捉禮投鐵牀上身體燋爛求死不得經累宿
備極冤楚府君問主者知禮夀未盡命放歸仍誡曰勿
復殺生淫祀禮既活不復作巫師(出幽明記)
女巫秦氏
義熙五年宋武帝北討鮮卑大勝進圍廣固軍中將佐
乃遣使奉牲薦幣謁岱岳廟有女巫秦氏奉高人同縣
索氏之寡妻也能降靈宣教言無虛唱使使者設禱因
訪克捷之期秦氏乃稱神教曰天授英輔神魔所擬有
征無戰蕞爾小虜不足制也到來年二月五日當尅如
期而三齊定焉(出述異記)
楊林
宋世焦湖廟有一栢枕或云玉枕枕有小坼時單父縣
人楊林為賈客至廟祈求廟巫謂曰君欲好婚否林曰
幸甚巫即遣林近枕邊因入坼中遂見朱樓瓊室有趙
太尉在其中即嫁女與林生六子皆為秘書郎歷數十
年並無思歸之志忽如夢覺猶在枕傍林愴然久之(出幽)
(明錄)
來俊臣
唐載初年中來俊臣羅織告故庶人賢二子夜遣巫祈
禱星月呪詛不道栲楚酸痛奴婢妄證二子自誣並鞭
殺之朝野傷痛浮休子張鷟曰下里庸人多信厭禱小
兒婦女甚重符書藴慝崇姦搆虚成實埳土用血誠伊
戾之故為掘地埋桐乃江充之擅造也(出朝野僉載)
唐武后
唐武后將如洛至閿鄉東騎忽不進召巫者問之巫言
晉龍驤將軍王濬云臣墓在道南每為採樵者所苦聞
大駕至故來求哀后敕去墓百步禁耕植今荆棘森然
(出國朝雜記)
阿來
唐韋庶人之全盛日好厭禱并將昏鏡以照人令其迷
亂與崇仁坊邪俗師婆阿來專行厭魅平王誅之後往
往於殿上掘得巫蠱逆韋之輩為之也(出朝野僉載)
雍文智
唐韋庶人葬其父韋貞號鄷王葬畢葬官人賂見鬼師
雍文智詐宣鄷王教曰當作官人甚大艱苦宜與賞著
綠者與緋韋庶人悲慟欲依鬼教與之未處分間有告
文智詐受賄賂驗遂斬之(出朝野僉載)
彭君卿
唐中宗之時有見鬼師彭君卿被御史所辱他日對百
官總集詐宣孝和敕曰御史不存檢校去却巾帶即去
之曰有敕與一頓杖大使曰御史不奉正敕不合決杖
君卿曰若不合有敕且放却御史裹頭仍舞蹈拜謝而
去觀者駭之(出朝野僉載)
何婆
唐浮休子張鷟為德州平昌令大旱郡符下令以師婆
(闕)僧祈之二十餘日無效浮休子乃推土龍倒其夜雨
足江淮南好神鬼多邪俗病即祀之無醫人浮休子曾
於江南洪州停數日遂聞土人何婆善琵琶卜與同行
人郭司法質焉其何婆士女填門餉遺滿道顔色充悦
心氣殊高郭再拜下錢問其品秩何婆乃調絃柱和聲
氣曰箇丈夫富貴今年得一品明年得二品後年得三
品更後年得四品郭曰何婆錯品少者官高品多者官
小何婆曰今年減一品明年減二品後年減三品更後
年減四品忽更得五六年總没品郭大罵而起(出朝野僉載)
來婆
唐崇仁坊阿來婆彈琵琶卜朱紫填門浮休子張鷟曾
往觀之見一將軍紫袍玉帶甚偉下一匹細綾請一局
卜來婆鳴絃柱燒香合眼而唱東告東方朔西告西方
朔南告南方朔北告北方朔上告上方朔下告下方朔
將軍頂禮既告請甚多必望細看以決疑惑遂即隨意
支配(出朝野僉載)
勤曾
唐勤曾任魏州舘陶縣尉敕捕妖書人王直縣界藏失
敕史蔣欽緒奏請一百日捉不獲與中下考其時限已
過半有巫云少府必無事不用過憂後遇按察使邊冲
寂奏奉敕却奪敕史曹勤俸會十一月二十二日廵陵
恩赦遂得無事其時遣人分捕王直不得又有日者云
至某月某日必獲王直反縛送來果有人於相州界捉
得别一王直以月日反縛送到推問逗遛不是畜妖書
者遂却放之(出定命錄)
阿馬婆
唐玄宗東封次華隂見岳神數里迎謁帝問左右左右
莫見遂召諸巫問神安在獨老巫阿馬婆奏云在路左
朱鬕紫衣迎候陛下帝顧笑之仍敕阿馬婆敕神先歸
帝至廟見神櫜鞬俯伏殿庭東南大栢之下又召阿馬
婆問之對如帝所見帝加禮敬命阿馬婆致意而旋尋
詔先諸嶽封為金天王帝自書製碑文以寵異之其碑
高五十餘尺闊丈餘厚四五尺天下碑莫大也其隂刻
扈從太子王公已下官名制作壯麗鐫琢精巧無比倫
(出開天傳信記)
白行簡
唐郎中白行簡太和初因大醉夢二人引出春明門至
一新塜間天將曉而回至城門店有鬻餅䬪飥者行簡
餒甚方告二使者次忽見店婦抱嬰兒使者便持一小
土塊與行簡令擊小兒行簡如其言擲之小兒便驚啼
悶絶店婦曰孩兒中惡令人召得一女巫至焚香彈琵
琶召請曰無他故小魍魎為患耳都三人一是生魂求
酒食耳不為祟可速作䬪飥取酒逡廵陳設巫者拜謁
二人與行簡就坐食飽而起小兒復如故行簡既寤甚
惡之後逾旬而卒(出靈異記)
許至雍
許至雍妻某氏儀容淡雅早歲亡沒至雍頗感歎每風
景閑夜笙歌盡席未嘗不歎泣悲嗟至雍八月十五日
夜於庭前撫琴玩月已久忽覺簾屏間有人行吁嗟數
聲至雍問曰誰人至此必有異也良久聞有人語乃
是亡妻云若欲得相見遇趙十四莫惜三貫六百錢至
雍驚起問之乃無所見自此常記其言則不知趙十四
是何人也後數年至雍閒遊蘇州時方春見少年十餘
輩皆婦人裝乘畫船將謁吳太伯廟許君因問曰彼何
人也而衣裾若是人曰此州有男巫趙十四者言事多
中為土人所敬伏皆趙生之下輩也許生問曰趙生之
術所長者何也曰能善致人之魂耳許生乃知符其妻
之說也明日早詣趙十四具陳懇切之意趙生曰某之
所致者生魂耳今召死魂又令生人見之某久不為不
知召得否知郎君有重念之意又神理已有所白某安
得不為召之乃計其所費之直果三貫六百耳遂擇良
日於其内洒掃焚香施牀几於西壁下於簷外結壇場
致酒脯呼嘯舞拜彈胡琴至夕令許君處於堂内東隅
趙生乃於簷下垂簾卧不語至三更忽聞庭際有人行
聲趙生乃問曰莫是許秀才夫人否聞吁嗟數四應云
是趙生曰以秀才誠意懇切故敢相迎夫人無怪也請
夫人入堂中逡廵似有人揭簾見許生之妻淡服薄粧
拜趙生徐入堂内西向而坐許生涕泗嗚咽君行若此
無枉横否妻曰此皆命也安有枉横因問兒女家人及
親舊閭里等事往復數十句許生又問人間尚佛經呼
為功德此誠有否妻曰皆有也又問冥間所重何物妻曰春
秋奠享無不得然最重者漿水粥也趙生致之須臾粥
至向口如食收之復如故許生又曰要功德否妻云某
平生無惡豈有罪乎足下前與為者亦已盡得良久趙
生曰夫人可去矣恐多時即有譴謫妻乃出許生相隨
泣涕曰願惠一物可以為記妻泣曰幽冥唯有淚可以
傳於人代君有衣服可投一事於地許生脱一汗衫置
之於地其妻取之於庭樹前懸一樹枝以汗衫蔽其面
大哭良久揮手却許生掛汗衫樹枝間若乘空而去許
生取汗衫視之淚痕皆血也許生痛悼數日不食盧求
著幽居蘇州識趙生趙生名何蘇州人皆傳其事(出靈異記)
韋覲
唐太僕卿韋覲欲求夏州節度使有巫者知其所希忽
詣韋曰某善禱祝星辰凡求官職者必能應之韋不知
其誑詐令擇日夜深於中庭備酒果香燈等巫者乘醉
而至請韋自書官階一道虔啟於醮席既得手書官銜
仰天大呌曰韋覲有異志令我祭天韋合族拜曰乞山
人無以此言百口之幸也凡所玩用財物盡與之時崔
侃充京尹有府囚叛獄謂巫者是其一輩里胥詰其衣
裝忽異巫情窘乃云太僕卿韋覲曾令我祭天我欲陳
告而以家財求我非竊盗也既當申奏宣宗皇帝召覲
至殿前獲明冤狀復召宰臣論曰韋覲城南上族軒蓋
承家昨為求官遂招誣謗無令酷吏加之罪愆其師巫
便付京兆處死韋貶潘州司馬(出雲溪友議)
高駢
唐高駢嘗誨諸子曰汝曹善自為謀吾必不學俗物死
入四板片中以累於汝矣及遭畢師鐸之難與諸甥姪
同坎而瘞焉唯駢以舊氈苞之果符所言後吕用之伏
誅有軍人發其中堂得一石函内有桐人一枚長三尺
許身披桎口貫長釘背上疏駢鄉貫甲子官品姓名為
厭勝之事以是駢每為用之所制如有助焉(出妖亂志)
厭呪
厭盜法
厭盜法七日以鼠九枚置籠中埋于地秤九百斤土覆
坎深各二尺五寸築之令堅固雜五行書曰亭部地上
土塗竈水火盗賊不經塗屋四角鼠不食蠶塗倉廪鼠
不食稻以塞埳百鼠種絶(出酉陽雜爼)
雍益堅
唐雍益堅云主夜神呪持之有功德夜行及寐可以却恐
怖惡夢呪曰婆珊婆演底(出酉陽雜爼)
宋居士
唐宋居士說擲骰子呪云伊帝彌帝彌揭羅帝念滿十
萬遍彩隨呼而成(出酉陽雜爼)
太平廣記卷二百八十三
