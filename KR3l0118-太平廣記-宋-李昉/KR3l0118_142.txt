太平廣記卷一百四十二
徵應八
劉德願李鎮柳元景
向玄季滕景直王晏
留寵爾朱世隆劉敏
李廣王氏張雕虎
強練李密張鷟
唐望之
劉德願
宋太始中豫州刺史彭城劉德願鎮壽陽住内屋閉戶
未合輒有人頭進門扉窺看戶内是丈夫露髻團面内
人驚告把火搜覓了不見人劉明年被誅(出異苑)
李鎮
廬山自南行十餘里有雞山山上有石雞冠距如生道
士李鎮於此下住常寳玩之雞一日忽摧毁鎮告人曰
雞忽如此吾其終乎因與知故訣别後月餘遂卒(出幽明錄)
柳元景
宋驃騎大將軍河東柳元景大明八年少帝即位元景
乘車行還使人於中庭洗車卸轅曬之有飄風中門而
入直來衝車明年而闔門被誅(出神鬼傳)
向玄季
宋河南向玄季爲南郡太守其妻煮練忽爛如粥汁赤
如血夜有人扣閣而呼曰府君今可去矣俄而刺史南
郡王義宣作逆玄季力弱不能自固以附於逆父子並
伏法(出渚宫故事)
滕景直
宋滕景直家在廣州元徽中使婢炊釡中有聲如雷婢
驚白景直及家人走視釡聲更壯釡上花數十漸長如
蓮花而大赤色俄頃萎絶旬日景直病死(出廣古今五行記)
王晏
齊王晏字休默位勢隆極而驕盈怨望伏誅焉其將及
禍也見屋桷悉是大蛇就視之則滅焉晏惡之乃令以
紙裹桷猶紙内動搖簌簌有聲(出廣古今五行記)
留寵
東陽留寵字道弘居于湖熟每夜門庭自有血數升不
知所從來如此三四後寵爲折衝將軍受命北征將行
而炊飯盡變爲蟲其家人蒸麨亦變爲蟲其火逾猛其
蟲逾壯寵遂北征軍敗於壇丘爲徐龍所殺(出法苑珠林)
爾朱世隆
後魏僕射爾朱世隆晝寢妻奚氏忽見有一人攜世隆
頭去奚氏遽往視之隆寢如故及隆覺謂妻曰向夢見
有人斷我頭將去數日被誅(出廣古今五行記)
劉敏
梁侯景亂支江人劉敏於江中接得一豫章木大數十
圍敏求以施入寺陸法和曰此木正可與君家自用敏
不悟此語後十餘日敏婦亡即解用此木爲棺法和曰
猶未了更一月敏弟亡用此木僅足(出廣古今五行記)
李廣
北齊文宣天保年御史李廣勤學博物拜侍御史夜夢
見一人出於其身中謂廣曰君用心過苦非精神所堪
今辭君去因而惚怳數日便遇疾積年而終(出廣古今五行記)
王氏
北齊後主武平初平邑王氏與同邑人李家爲婚載羊
酒欲就親家宴會行不過三里日沒漸暗見東南五十
步外有赤物大如升若流星曳影直來著車輪牛即不
動見者並怖其妻遂下車向而再拜張裙引之便入裙
下昇車還家照看乃眞金遂盛於庫櫃每至良晨恒以
香火祈恩後四方異貨畢集其家田蠶每年百倍至春
其庭生一桑樹枝葉異於衆木數年之間遍滿一院竒
禽異鳥莫不棲集其家大富將三十年王氏妻以老病
終後凌朝有白鳥似鷺飛至桑樹側吐血久之墮地而
死日午後西北大旋風漲天而來遶旋此樹竦上其枝
柯如掃帚形不經十日奴婢逃走首尾相繼家資略盡
及開櫃取金唯見螢火蚰蜒腐草之餘耳(出廣古今五行記)
張雕虎
北齊末監吏待詔張雕虎未死一日前騎馬在路有人
望不見其頭俄而見殺(出廣古今五行記)
強練
後周武帝時有強練者岐山人佯狂號曰強練冢宰晉
國公宇文護未敗之日強練執一瓠到其門前撲破之
云瓠破憐你子苦護被殺護之諸子皆楚毒而卒時臯
公侯龍思兄弟被冢宰寵遇燻灼當時強練度其門思
妻嫗等遣婢呼入爲設飲食察其言語練謂思等云與
我作婢衆嫗大笑練又云作婢會不免他人將去安能
勝我未幾冢宰誅思兄弟亦同被戮(出廣古今五行記)
李密
隋李密既會衆屯洛口設壇大張旌旗告天即公位其
夜狐狸鳴於壇側翌日臨行事大風四起飛沙拔木旗
竿有折者其後果敗(出感定錄)
張鷟
唐永徽年中張鷟築馬槽厰宅正北掘一坑丈餘時隂
陽書云子地穿必有人墮井死鷟有奴名永進淘井土
崩壓死又鷟故宅有一桑高四五丈無故枯死尋而祖
亡沒後有明隂陽云喬木先枯衆子必孤此其驗也(出朝)
(野僉載)
唐望之
唐咸亨四年洛州司戶唐望之冬選科五品進止未出
聞有一僧來覓初不相識延之共坐少頃云貧道出家
人得飲食亦少以公名人故闇相托能設一頓鱠否司
戶欣然即處置買魚此僧云看有蒜否司戶家人云蒜
盡此僧云既蒜盡去也即起司戶留之云蒜盡遣買即
得僧云蒜盡不可更住者留不得司戶無疾至夜暴亡
蒜者算也年盡所以異僧告之(闕)
太平廣記卷一百四十二
