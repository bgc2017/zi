太平廣記卷九十三
異僧七
宣律師
宣律師
大唐乾封二年春二月西明寺道律師逐静在京師城
南故淨業寺修道律師積德高遠抱素日久忽有一人
來至律師所致敬申禮具敘暄涼律師問曰檀越何處
姓字誰耶答曰弟子姓王名璠是大吳之蘭臺臣也會
師初至建業孫主即未許之令感希有之瑞為立非常
之廟於時天地神祇咸加靈被於三七日遂感舍利吳
王手執銅瓶傾銅盤内舍利所衝盤即破裂乃至火燒
鎚試俱不能損闞澤張昱之徒亦是天人護助入其身
中令其神爽通敏答對諧允今業在天弘護佛法為事
弟子是南方天王韋將軍下之使者將軍事務極多擁
護三洲之佛法有鬭争凌危之事無不躬往和喻令解
今附和南天欲即至前事擁閙不久當至具令弟子等
共師言不久復有人來云姓羅氏是蜀人也言作蜀音
廣說律相初相見時如俗禮儀敘述緣由多有次第遂
用忽忘次又一人云姓費氏禮敬如前云弟子迦葉佛
時生在初天在韋將軍下諸天貪欲所醉弟子以宿願
力不交天欲清淨梵行偏敬毗尼韋將軍童眞梵行不
受天欲一王之下有八將軍四王三十二將周四天下
往還護助諸出家人四天下中北天一洲少有佛法餘
三天下佛法大弘然出家之人多犯禁戒少有如法東
西天下人少黠慧煩惱難化南方一洲雖多犯罪化令
從善心易調伏佛臨湼槃親受付囑並令守護不使魔
嬈若不守護如是破戒誰有行我之法教者故佛垂誡
不敢不行雖見毁禁愍而護之見行一善萬過不咎事
等忘瑕不存往失且人中臭氣上薰空界四十萬里諸
天清淨無不厭之但以受佛付囑令護佛法尚與人同
止諸天不敢不來韋將軍三十二將之中最存弘護多
有魔子魔女輕弄比丘道力微者並為惑亂將軍棲遑
奔至應機除剪故有事至須往四王所時王見皆起為
韋將軍修童眞行護正法故弟子性樂戒律如來一代
所制毗尼並在座中聽受戒法因問律中諸隱文義無
不决滯然此東華三寳素有山海水石往往多現但謂
其靈而敬之顧訪失由莫知投詣遂因此緣隨而諮請
且沈冥之相以理括之未曾持觀不可以語也宣師又
以感通記問天人云益州成都多寶石佛者何代時像
從地湧出答曰蜀都元基青城山上今之成都大海之
地昔迦葉佛時有人於西洱河造之擬多寳佛全身相
也在西洱河鷲山寺有成都人往彼興易請像將還至
今多寶寺處為海神蹋船所没初取像人見海神於岸
上遊謂是山鬼遂即殺之因爾神瞋覆没人像俱溺同
在一船其多寶舊在鷲頭山寺古基尚在仍有一塔常
有光明令向彼土道由郎州過大小不算三千餘里方
達西洱河河大闊或百里或五百里中有山洲亦有古
寺經像尚存而無僧住經同此文時聞鐘聲百姓殷實
每年二時供養古塔塔如戒壇三重石砌上有覆釡其
數極多彼土諸人但言神冡每發光明人以蔬食祭之
求其福祚也其地西北去嶲州二千餘里問去天竺非
遠往往有至彼者自下云云至晉時有僧於此地見土
墳隨出隨除怪不可平後見拆開深怪其爾乃深掘丈
餘獲像及人骨在船其髏骨肘脛悉皆麤大數倍過於
今人即迦葉佛時閻浮人壽二萬歲時人也今時劫減
命促人小固其常然不可怪也初出之時牽曳難得弟
子化為老人指撝方便須臾至周滅法暫隱到隋重興
更復出之蜀人但知其靈從地而出亦不測其根源見
其花趺有多寶字因遂名焉又名多寶寺又問多寶字
是其隸書出於亡秦之代如何迦葉佛時已有神州書
耶答曰亡秦李斯隸書此乃近代遠承隸書之興興於
古佛之世見今南洲四面千有餘洲莊嚴閻浮一方百
有餘國文字言音同今唐國但以海路遼遠動數十萬
里重譯莫傳故使此方封守株柱不足怪也師不聞乎
梁顧野王太學之大博也周訪字源出没不定故玉篇
序云有開春申君墓得其銘文皆是隸字檢春申是周
代六國同時隸文則非吞併之日也此國篆隸諸書尚
有茫昩寧知迦葉佛時之事决非其耳目之所聞見也
又問今西京城西高四土臺俗諺云是蒼頡造書臺如
何云隸書字古時已有答曰蒼頡於此臺上增土造臺
觀鳥跡者非無其事且蒼頡之傳此土罕知其源或云
黃帝之臣或云古帝王也鳥跡之書時變一途今所絶
有無益之言不勞述也又有天人姓陸名玄暢來謁律
師云弟子是周穆王時生在初天本是迦葉佛時天為
通化故周時暫現所問高四土臺者其本迦葉佛於此
第三會說法度人至穆王時文殊目連來化穆王從之
即列子所謂化人者是也化人示穆王云高四臺是迦
葉佛說法處因造三會道場至秦穆公時扶風獲一石
佛穆公不識棄馬坊中穢汚此像護像神瞋令公染疾
公又夢遊上帝極被責疏覺問侍臣由余便答云臣聞
周穆王時有化人來此土云是佛神穆王信之於終南
山造中天臺高千餘尺基址見在又於蒼頡臺造神廟
名三會道場公今所患殆非佛為之耶公聞大怖語由
余曰吾近獲一石人衣冠非今所製棄之馬坊得非此
是佛神耶由余聞往視之對曰此眞佛神也公取像澡
浴安清淨處像遂放光公又怖謂神瞋也宰三牲以祭
之諸善神等擎棄遠處公又大怖以問由余答曰臣聞
佛清淨不進酒肉愛重物命如護一子所有供養燒香
而已所可祭祀餅果之屬公大悅欲造佛像絶於工人
又問由余答曰昔穆王造寺之側應有工匠遂於高四
臺南村内得一老人姓王名安年百八十自云曾於三
會道場見人造之臣今年老無力能作所住村北有兄
弟四人曾於道場内為諸匠執作請追共造依言作之
成一銅像相好圓備公悅大賞賚之彼人得財並造功
德於土臺上造重閣高三百尺時人號之高四臺或曰
高四樓其人姓高大者名四或曰兄弟四人同立故也
或取大兄名以目之故有高四之名至今稱也又問目
連舍利弗佛在已終如何重見答曰同名六人此目連
非大目連也至宇文周時文殊師利化為梵僧來遊此
土云欲禮拜迦葉佛說法處并往文殊所住之處名清
涼山遍問道俗無有知者時有智猛法師年始十八反
問梵僧何因知有二聖餘迹答曰在秦都城南二十里
有蒼頡造書臺即其地也又云在沙河南五十里青山
北四十里即其處也又問沙河青山是何語答曰渭水
終南山也此僧便從渭水直南而步遂得高四臺便云
此是古佛說法處也於時智猛法師隨往禮拜不久失
梵僧所在智猛長大具為太常韋卿說之請其臺處依
本置寺遂奏周主名三會寺至隋大業廢入大寺因被
廢毁配入菩提今京城東市西平康坊南門東菩提寺
西堂佛首即是三會寺佛釋迦如來得度大迦葉後十
二年中來至此臺其下見有迦葉佛舍利周穆王遊大
夏佛告彼土見有古塔可返禮事王問何方佛答在鄗
京之東南也西天竺國具有别傳云歲長年是師子國
僧年九十九夏是三果阿那舍人聞斯勝迹躬至禮拜
又奏請欲往北代清涼山文殊師利菩薩坐處皇帝聞
喜敕給驛馬内使及弟子官佐二十餘人在處供給諸
官人弟子等並乘官馬唯長年一人少小已來精誠苦
行不乘雜畜既到代州清涼山即便肘行膝步而上至
中臺佛堂即是文殊廟堂從下至上可行三十餘里山
石勁利入肉到骨無血乳出至於七日五體投地布面
在上不起不食七日滿已忽起踴躍指揮四方上下空
界具見文殊師利菩薩聖僧羅漢從者道俗數十人有
見不見復有一蟒蛇身長數里從北而來直上長年長年
見喜銜師脚過變為僧形諸人懼怕皆悉四散唯長年
一人心不驚動種種靈應不可具述律師又問天人曰
自昔相傳文殊在清涼山領五百仙人說法經中明文
殊是久住娑婆世界菩薩娑婆則大千總號如何偏在
此方答曰文殊是諸佛之元帥隨緣利見應變不同大
士天功非人境界不勞評泊但知仰信多在清涼山五
臺之中今屬北代州西見有五臺縣清涼府皇唐已來
有僧名解脫在巖窟亡來三十餘年身肉不壞似如入
滅盡定復有一尼亦入定不動各經多年聖迹迦藍菩
薩聖僧仙人仙花屢屢人見具在别篇豈得不信又問
今五臺山中臺之東南三十里見有大孚靈鷲寺兩堂
隔澗猶存南有花園可二頃許四時發彩色𩔖不同四
周樹園人移花往别處種植皆悉不生唯在園内方得
久營人究年月莫知來由或云漢明所立或云魏孝文
帝裁植古老相傳互說不同如何為實答曰但是二帝
所作昔周穆之時已有佛法此山靈異文殊所居周穆
於中造寺供養及阿育王亦依置塔漢明之初摩騰法
師是阿羅漢天眼亦見有塔請帝立寺其山形像似靈
鷲山名曰大孚孚者信也帝深信佛法立寺勸人元魏
孝文北臺不遠常來禮謁見人馬行跡石上分明其事
可驗豈唯五臺獨驗今終南太白太華五嶽名山皆有
聖人為住持佛法令法久住有人設供感計徵應事在
别篇不煩此術也又問今涼州西番(音盤)和縣山裂像出
何代造耶答云迦葉佛時有利賓菩薩見此山人不信
業報以殺害為事於時住處有數萬家無重佛法者菩
薩救之為立迦藍大梵天王手造像身初成以後菩薩
神力能令如眞佛不異遊步說法教化諸人雖蒙此道
猶故不信於時菩薩示行怖畏手擎大石可於聚落欲
下壓之菩薩揚威勸化諸人便歘迴心敬信於佛所有
殺具變成蓮花隨處街巷華如種植瑞像方攝神力菩
薩又勸諸清信士令造七寺南北一百四十里東西八
十里彌山亘谷處處僧坊佛殿營造經十三年方得成
就同時出家者有二萬人在七寺住經三百年彼諸人
等現業力大昔所造惡當世輕受不入地獄前所害者
在惡趣中又發惡願彼害我者及未成聖我當害之若
不加害惡業便盡我無以報共吐大火焚燒寺舍及彼
聚落一時焚蕩縱盜得活又以大水漂溺殺之無一得
存時彼山神寺未破前收取此像遠在空中寺破已後
下内石室安置供養年月既久石生室滅至劉薩訶師
禮山逆示像出其薩訶者前身元是利賓菩薩身首别
處更在别篇也又問江表龍光瑞像人傳羅什將來有
言扶南所得如何為定答曰此非羅什所得斯乃宋孝
武帝征扶南獲之昔佛滅後三百年中北天竺大阿羅
漢優婆質那以神力加工匠後三百年中鑿大石山安
置佛窟從上至下凡有五重高三百餘尺請彌勒菩薩
指揮作檀室處之玄奘師傳云百餘尺聖跡記云高八
丈足趺八尺六齋日常放光明其初作時羅漢將工人
上天三往方成第二牛頭旃檀第三金第四玉第五銅
像凡夫今見止在下重上四重閉石窟暎徹見人臟腑
第六百年有佛柰遮阿羅漢生已母亡復生扶南國念
母重恩從上重中取小檀像令母供養母終生揚州出
家住新興寺獲得三果宋孝武征扶南獲此像來都亦
是羅漢神力母今見在時往羅浮天台西方諸處昔法
盛曇無謁者再往西方有傳五卷略述此緣何忽云羅
什法師背負而來耶宣律師因問什師一代所翻之經
人多偏樂受持轉盛何耶答曰其人聰明善解大乘已
下諸人同時翻譯者並儁乂一代之寳也絶後光前仰
之所不及故其所譯以悟達為先得佛遺寄之意也又
問俗中常論被秦姚興抑破重戒云何得佛意耶答曰
此非悠悠凡所籌度何須評論什師德行在三賢所在
通化那繁補闕隨機而作故大論一部十分略九自餘
經論例此可知冥祥感應歷代彌新深會聖旨罕逢難
遇又蒙文殊指受令其刪定特異恒倫豈以别室見譏
頓亡玄致者也又問邡州顯際寺山出石像者何代所
立答曰像是秦穆公所造像元出處是周穆王造寺處
也佛去世後育王第四女又造像塔於此供養於時此
寺有一二三果人住中秦相由余常所奉敬往者迦葉
佛時亦於此立寺是彼沙彌顯際造也仍將本名以顯
寺額又問金玉華宮南檀臺山上有塼塔面别四十步
下層極壯四面石龕傍有碎磚又有三十餘窑塼古老
莫知何代然每聞鐘聲答曰此穆王寺也名曰靈山至
育王時敕山神於此造塔西晉末亂五胡控權劉曜京
都長安數夢此山佛見在磚塔中坐語曜曰汝少飲酒
莫耽色欲黜去邪佞進用忠良曜不能從後於洛陽酒
醉落馬為石勒所擒初曜因夢所悟令人尋山訪之遂
見此像坐小塼塔與夢符同便毁小塔更造大者高一
十九級并造寺宇極存壯麗寺名法燈度三百僧住之
曜没趙後寺有四十三人修得三果山神於今塔後又
造一寺供三果僧神往太白採取芝草供養聖僧皆獲
延齡寺今現在凡人不見所聞鐘聲即是寺鐘也其塔
本基雖因劉曜仍是穆王立寺之處也又是迦葉如來
之古寺也至貞觀年於玉華北慈烏川山上常見羣鹿
來集其所逐去還來有人異之於鹿集處掘深一丈獲
一石像長一丈許見今供養又問荆州前大明寺旃檀
像者云是優填王所造依傳從彼摸來將至梁朝今京
師復有何者是本答曰大明是本像梁高既崩像來荆
渚至元帝承聖三年周平梁後收獲國寳皆入北周其
檀像者有僧珍師藏隱房内多以財物贈遺使人像遂
得停至隋開皇九年文帝遣使人柳顧言往迎寺僧又
求像令鎮荆楚顧是鄉人從之令别刻檀將往恭旨當
時訪匠得一婆羅門僧名眞達為造即今西京大興善
寺像是也亦甚靈異本像在荆州僧以漆布幔之相好
不及眞者大明本是古佛住處靈像不肯北遷故也近
有長沙義法師天人冥讚遂悟開發别除漆布眞容重
顯大動信心披覿靈儀令檀所作本無補接光趺殊異
𧰼牙雕刻卒非人工所成興善像身一一乖本又問涪
州相思寺側多有古迹篆銘勒之不識其緣此事云何
答曰此迦葉佛時有山神姓羅名子明蜀人也舊是持
戒比丘生憎破戒者發諸惡願令我死後作大惡鬼噉
破戒人因願受身作此山神多有眷屬所主土地東西
五千餘里南北二千餘里年噉萬人已上此神本僧為
迦葉佛兄後為弟子彼佛憐愍故來教化種種神變然
始調伏與受五戒隨識宿命因不噉人恐後心變故佛
留跡育王於上起塔在山頂神便藏於石中塔是白玉
所作其神現在其郭下寺塔育王所立見付囑儀中又
問南海循州北山興寧縣界靈龕寺多有靈跡何也答
曰此乃文殊聖者弟子為此山神多造惡業文殊愍之
便來教化遂識宿命請為留跡我常禮事得離諸惡文
殊為現今者是也於貞觀三年山神命終生兜率天别
有一鬼來居此地即舊神親家也大造諸惡生天舊神
憐之下請文殊為現小跡以化後神又從正法故今此
山大小跡現莫匪有由焉見付囑儀又問沁州北山石
窟佛常有光明此像出來久耶近耶答曰此窟迦葉佛釋
迦佛二時備有往昔周穆王弟子造迦葉佛像也又問
渭南終南二山有佛面山七佛澗者答曰此事同於前
南山庫谷天藏是迦葉佛自手所造之藏也今現有十
三緣覺在谷内住又問此土常傳有佛是殷時周昭莊
王等造互說不同如何取定答曰皆有所以弟子夏桀
時生天具見佛之垂化且佛有三身法報二身則非凡
見並化登地以上唯有化身被該三千百億釋迦隨人
所感前後不定或在殷末或在魯莊俱在大千之中前
後咸傳一化感見隨機前後何定若據法報常自湛然
不足歎也又問漢地所見諸瑞像多傳育王第四女所
造其事幽冥難得其實此事云何答曰此實不疑為育
王第四女厥貌非妍久而未出常恨其醜乃圖佛形相
還如自身成已發願佛之相好挺異於人如何同我之
形儀也以此苦邀彌經年月後感佛現忽異本形父具
問之述其所願今北山玉華荆州長沙楊都高悝及京
城崇敬寺像並是育王第四女造或有書其光趺依梵
本書漢人讀者罕識其文育王因將此像令諸鬼神隨
緣所感流傳開悟今覩像面莫非女形其崇敬寺地本
是戰場西晉將末有五胡大起兵戈相殺此地特多地
下人骨今掘猶得所殺無辜殘害酷濫故諸神鬼攜以
鎮之令諸冤魂得生善念周朝滅法神亦徙之隋祖載
隆佛還重起又問幽冥所感俗中常有神去形朽如何
重來或經七日多日如生不異答曰人稟七識各有人
心識為主主雖前去餘神守護不足怪也如五戒中一
戒五神五戒便有二十五神戒破五神去餘者仍在如
大僧受戒戒有二百五十神亦戒戒之中感得二百五
十防衛比丘若毁一重戒但二百五十神去餘者恒隨
律師又問天人曰其蜀地蘭州三學山寺空燈常照因
何而有答曰山有菩薩寺迦葉佛正法時初立有歡喜
王菩薩造之寺名法燈自彼至今常明室表有小菩薩
三百人斷粒遐齡常住此山此燈又是山神李特續後
供養故至正月處處燃燈以供佛寺云爾(出法苑珠林)
太平廣記卷九十三
