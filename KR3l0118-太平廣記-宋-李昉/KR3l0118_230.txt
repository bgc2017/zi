太平廣記卷二百三十
器玩二
蘇威王度
蘇威
隋僕射蘇威有鏡殊精好日月蝕旣鏡亦昏黑無所見
威以左右所汚不以為意他日月蝕半缺其鏡亦半昏
如之於是始寳藏之後櫃中有聲如雷尋之乃鏡聲無
何而子䕫死後又有聲而威敗其後不知所在(出傳䚰)
王度
隋汾隂侯生天下竒士也王度常以師禮事之臨終贈
度以古鏡曰持此則百邪遠人度受而寳之鏡横徑八
寸鼻作麒麟蹲伏之𧰼遶鼻列四方龜龍鳳虎依方陳
布四方外又設八卦卦外置十二辰位而具畜焉辰畜
之外又置二十四字周遶輪廓文體似隸點畫無缺而
非字書所有也侯生云二十四氣之𧰼形承日照之則
背上文畫墨入影内纖毫無失舉而扣之清音徐引竟
日方絕嗟乎此則非凡鏡之所同也宜其見賞高賢自
稱靈物侯生常云昔者吾聞黃帝鑄十五鏡其第一横
徑一尺五寸法滿月之數也以其相差各挍一寸此第
八鏡也雖歲祀攸遠圖書寂寞而高人所述不可誣矣
昔楊氏納環累代延慶張公喪劍其身亦終今度遭世
擾攘居常鬱怏王室如燬生涯何地寳鏡復去哀哉今
具其異跡列之於書後世數千載之下倘有得者知其
所由耳大業七年五月度自御史罷歸河東適遇侯生
卒而得此鏡至其年六月度歸長安至長樂坡宿於主
人程雄家雄新受寄一婢頗甚端麗名曰鸚鵡度旣稅
駕將整冠履引鏡自照鸚鵡遙見即便叩首流血云不
敢住度因召主人問其故雄云兩月前有一客擕此婢
從東來時婢病甚客便寄留云還日當取比不復來不
知其婢由也度疑精魅引鏡逼之便云乞命即變形度
即掩鏡曰汝先自叙然後變形當捨汝命婢再拜自陳
云某是華山府君廟前長松下千歲老狸大行變惑罪
合至死遂為府君捕逐逃於河渭之間為下邽陳思恭
義女蒙養甚厚嫁鸚鵡與同鄉人柴華鸚鵡與華意不
相愜逃而東出韓城縣為行人李无傲所執无傲麤暴
丈夫也遂將鸚鵡遊行數歲昨隨至此忽爾見留不意
遭逢天鏡隠形無路度又謂曰汝本老狐變形為人豈
不害人也婢曰變形事人非有害也但逃匿幻惑神道
所惡自當至死耳度又謂曰欲捨汝可乎鸚鵡曰辱公
厚賜豈敢忘德然天鏡一照不可逃形但久為人形羞
復故體願緘於匣許盡醉而終度又謂曰緘鏡於匣汝
不逃乎鸚鵡笑曰公適有美言尚許相捨緘鏡而走豈
不終恩但天鏡一臨竄跡無路惟希數刻之命以盡一
生之歡耳度登時為匣鏡又為致酒悉召雄家鄰里與
宴謔婢頃大醉奮衣起舞而歌曰寳鏡寳鏡哀哉予命
自我離形于今幾姓生雖可樂死必不傷何為眷戀守
此一方歌訖再拜化為老狸而死一座驚歎大業八年
四月一日太陽虧度時在臺直晝卧廳閣覺日漸昏諸
吏告度以日蝕甚整衣時引鏡出自覺鏡亦昏昩無復
光色度以寳鏡之作合於隂陽光景之妙不然豈合以
太陽失曜而寳鏡亦無光乎歎怪未巳俄而光彩出日
亦漸明比及日復鏡亦精朗如故自此之後每日月薄
蝕鏡亦昏昧其年八月十五日友人薛俠者獲一銅劍
長四尺劍連於靶靶盤龍鳳之状左文如火熖右文如
水波光彩灼爍非常物也俠持過度曰此劍俠常試之
每月十五日天地清朗置之暗室自然有光傍照數丈
俠持之有日月矣明公好奇愛古如飢如渴願與君今
夕一試度喜甚其夜果遇天地清霽密閉一室無復脫
隙與俠同宿度亦出寳鏡置于座側俄而鏡上吐光明
照一室相視如晝劍横其側無復光彩俠大驚曰請内
鏡於匣度從其言然後劍乃吐光不過一二尺耳俠撫
劍歎曰天下神物亦有相伏之理也是後每至月望則
出鏡於暗室光嘗照數丈若月影入室則無光也豈太
陽太隂之耀不可敵也乎其年冬兼著作郎奉詔撰國
史欲為蘇綽立傳度家有奴曰豹生年七十矣本蘇氏
部曲頗涉史傳略解屬文見度傳草因悲不自勝度問
其故謂度曰豹生常受蘇公厚遇今見蘇公言驗是以
悲耳郎君所有寳鏡是蘇公友人河南苖季子所遺蘇
公者蘇公愛之甚蘇公臨亡之歲戚戚不樂常召苗生
謂曰自度死日不久不知此鏡當入誰手今欲以蓍筮
一卦先生幸觀之也便顧豹生取蓍蘇公自揲布卦卦
訖蘇公曰我死十餘年我家當失此鏡不知所在然天
地神物動静有徵今河汾之間往往有寳氣與卦兆相
合鏡其往彼乎季子曰亦為人所得乎蘇公又詳其卦
云先入侯家復歸王氏過此以往莫知所之也豹生言
訖涕泣度問蘇氏果云舊有此鏡蘇公薨後亦失所在
如豹生之言故度為蘇公傳亦具言其事於末篇論蘇
公蓍筮絶倫默而獨用謂此也大業九年正月朔旦有
一胡僧行乞而至度家弟勣出見之覺其神彩不俗更
邀入室而為具食坐語良久胡僧謂勣曰檀越家似有
絶世寳鏡也可得見耶勣曰法師何以得知之僧曰貧
道受明錄秘術頗識寳氣檀越宅上每日常有碧光連
日綘氣屬月此寳鏡氣也貧道見之兩年矣今擇良日
故欲一觀勣出之僧跪捧欣躍又謂勣曰此鏡有數種
靈相皆常未見但以金膏塗之珠粉拭之舉以照日必
影徹牆壁僧又歎息曰更作法試應照見腑臟所恨卒
無藥耳但以金烟薰之玉水洗之復以金膏珠粉如法
拭之藏之泥中亦不晦矣遂留金烟玉水等法行之無
不獲驗而胡僧遂不復見其年秋度出兼芮城令令廳
前有一棗𣗳圍可數丈不知幾百年矣前後令至皆祠
謁此樹否則殃禍立及也度以為妖由人興淫祀宜絶
縣吏皆叩頭請度度不得已為之一祀然隂念此樹當
有精魅所託人不能除養成其勢乃密懸此鏡於樹之
間其夜二鼓許聞其廳前磊落有聲若雷霆者遂起視
之則風雨晦暝纏繞此樹電光晃耀忽上忽下至明有
一大蛇紫鱗赤尾綠頭白角額上有王字身被數創死
於樹下度便收鏡命吏出蛇焚於縣門外仍掘樹樹心
有一穴於地漸大有巨蛇蟠泊之跡既而填之妖怪遂
絶其年冬度以御史帶芮城令持節河北道開倉糧賑
給陜東時天下大飢百姓疾病蒲陜之間癘疫尤甚有
河北人張龍駒為度下小吏其家良賤數十口一時遇
疾度憫之齎此入其家使龍駒持鏡夜照諸病者見鏡
皆驚起云見龍駒持一月來相照光隂所及如冰著體
冷徹腑臟即時熱定至晩並愈以為無害於鏡而所濟
者衆令密持此鏡遍廵百姓其夜鏡於匣中泠然自鳴
聲甚徹遠良久乃止度心獨怪明早龍駒來謂度曰龍
駒昨忽夢一人龍頭蛇身朱冠紫服謂龍駒我即鏡精
也名曰紫珍常有德於君家故來相託為我謝王公百
姓有罪天與之疾奈何使我反天救物且病至後月當
漸愈無為我苦度感其靈怪因此誌之至後月病果漸
愈如其言也大業十年度弟勣自六合丞棄官歸又將
遍遊山水以為長往之策度止之曰今天下向亂盜賊
充斥欲安之乎且吾與汝同氣未嘗遠别此行也似將
高蹈昔尚子平遊五嶽不知所之汝若追踵前賢吾所
不堪也便涕泣對勣勣曰意已決矣必不可留兄今之
達人當無所不體孔子曰匹夫不奪其志矣人生百年
忽同過隙得情則樂失志則悲安遂其欲聖人之義也
度不得已與之決别勣曰此别也亦有所求兄所寳鏡
非塵俗物也勣將抗志雲路棲蹤烟霞欲兄以此為贈
度曰吾何惜於汝也即以與之勣得鏡遂行不言所適
至大業十三年夏六月始歸長安以鏡歸謂度曰此鏡
眞寳物也辭兄之後先遊嵩山少室降石梁坐玉壇屬
日暮遇一嵌巖有一石堂可容三五人勣棲息止焉月
夜二更後有兩人一貌胡鬚眉皓而瘦稱山公一面闊
白鬚眉長黑而矮稱毛生謂勣曰何人斯居也勣曰尋
幽探穴訪奇者二人坐與勣談久往往有異義出於言
外勣疑其精怪引手潛後開匣取鏡鏡光出而二人失
聲俯伏矮者化為龜胡者化為猿懸鏡至曉二身俱殞
龜身帶綠毛猿身帶白毛即入箕山渡潁水歴太和視
玉井井傍有池水湛然綠色問樵夫曰此靈湫耳村閭
每八節祭之以祈福祐若一祭有闕即池水出黑雲大
雹浸堤壊阜勣引鏡照之池水沸湧有雷如震忽爾池
水騰出池中不遺涓滴可行二百餘步水落於地有一
魚可長丈餘麄細大於臂首紅額白身作靑黃間色無
鱗有涎龍形蛇角嘴尖状如鱘魚動而有光在于泥水
困而不能遠去勣謂鮫也失水而無能為耳刃而為炙
甚膏有味以充數朝口腹遂出於宋汴汴主人張珂家
有女子患病入夜哀痛之聲所不忍聞勣問其故病來已
經年歲白日即安夜常如此勣停一宿及聞女子聲遂
開鏡照之痛者曰戴冠郎被殺其病者牀下有大雄雞
死矣乃是主人七八歲老雞也遊江南將渡廣陵揚子
江忽暗雲覆水黑風波湧舟子失容慮有覆没勣擕鏡
上舟照江中數步明朗徹底風雲四斂波濤遂息須臾
之間逹濟天塹躋攝山麴芳嶺或攀絶頂或入深洞逢
其羣鳥環人而噪數熊當路而蹲以鏡揮之熊鳥奔駭
是時利涉浙江遇潮出海濤聲振吼數百里而聞舟人
曰濤既近未可渡南若不㢠廻舟吾輩必葬魚腹勣出鏡
照江波不進屹如雲立四面江水豁開五十餘步水漸
清淺黿鼉散走舉帆翩翩直入南浦然後却視濤波洪
湧高數十丈而至所渡之所也遂登天台周覽洞壑夜
行佩之山谷去身百步四面光徹纖微皆見林間宿鳥
驚而亂飛還履會稽逢異人張始鸞授勣周髀九章及
明堂六甲之事與陳永同歸更遊豫章見道士許藏秘
云是旌陽七代孫有咒登刀履火之術說妖怪之次更
言豐城縣倉督李敬慎家有三女遭魅病人莫能識藏秘
療之無效勣故人曰趙丹有才器任豐城縣尉勣因過
之丹命祇承人指勣停處勣謂曰欲得倉督李敬愼家
居止丹遽命敬為主禮勣因問其故敬曰三女同居堂
内閤子每至日晩即靚粧衒服黃昏後即歸所居閤子
滅燈燭聽之竊與人言笑聲及至曉眠非喚不覺日日
漸瘦不能下食制之不令粧梳即欲自縊投井無奈之
何勣謂敬曰引示閤子之處其閤東有忩恐其門閉固
而難啓遂晝日先刻斷忩櫺四條却以物支拄之如舊
至日暮敬報勣曰粧梳入閤矣至一更聽之言笑自然
勣拔忩櫺子持鏡入閤照之三女呌云殺我壻也初不
見一物縣鏡至明有一鼠狼首尾長一尺三四寸身無
毛齒有一老鼠亦無毛齒其肥大可重五斤又有守宫
大如人手身披鱗甲煥爛五色頭上有兩角長可半寸
尾長五寸已上尾頭一寸色白並於壁孔前死矣從此
疾愈其後尋眞至廬山婆娑數月或棲息長林或露宿
草莽虎豹接尾豺狼連跡舉鏡視之莫不竄伏廬山處
士蘇賓竒識之士也洞明易道藏往知來謂勣曰天下
神物必不久居人間今宇宙喪亂他鄉未必可止吾子
此鏡尚在足下衞幸速歸家鄉也勣然其言即時北歸
便遊河北夜夢鏡謂勣曰我蒙卿兄厚禮今當捨人間
遠去欲得一别卿請早歸長安也勣夢中許之及曉獨
居思之恍恍發悸即時西首秦路今既見兄勣不負諾
矣終恐此靈物亦非兄所有數月勣還河東大業十三
年七月十五日匣中悲鳴其聲纖遠俄而漸大若龍咆
虎吼良久乃定開匣視之即失鏡矣(出異聞集)
太平廣記卷二百三十
