太平廣記卷一百九十一
驍勇一
甾丘訢朱遵趙雲
吕蒙任城王桓石虔
楊大眼麥鐵杖彭樂
高開道杜伏威尉遲敬德
柴紹弟秦叔寳薛仁貴
公孫武達程知節薛萬徹
李楷固王君㚟宋令文
彭博通李宏辛承嗣
甾丘訢
周世東海之上有勇士甾丘訢以勇聞於天下過神泉
令飲馬其僕曰飲馬於此者馬必死丘訢曰以丘訢之
言飲之其馬果死丘訢乃去衣拔劒而入三日三夜殺
二蛟一龍而出雷神隨而擊之十日十夜𦕈其左目要
離聞而往見之丘訢出送有喪者要離往見丘訢於墓
所曰雷神擊子十日十夜𦕈子左目夫天怨不旋日人
怨不旋踵子至今弗報何也叱之而去墓上振憤者不
可勝數要離歸謂人曰甾丘訢天下勇士也今日我辱
之於衆人之中必來殺我暮無閉門寢無閉戸丘訢至
夜半果來拔劔柱頸曰子有死罪三辱我於衆人之中
死罪一也暮無閉門死罪二也寢不閉戸死罪三也要
離曰子待我一言而後殺也子來不謁一不肖也拔劒
不刺二不肖也刃先詞後三不肖也子能殺我者是毒
藥之死耳丘訢收劒而去曰嘻天下所不若者唯此子
也(出獨異志)
朱遵
漢朱遵仕郡功曹公孫述僣號遵擁郡人不伏述攻之
乃以兵拒述埋車絆馬而戰死光武追贈輔漢將軍吳
漢表為置祠一曰遵失首退至此地絆馬訖以手摸頭
始知失首於是土人感而義之乃為置祠號為健兒廟
後改勇士祠(出新津縣圖經)
趙雲
蜀趙雲字子龍身長八尺姿容雄偉居劉備前鋒為曹
公所圍乃大開門偃旗鼓曹公引去疑有伏兵雲於後
射之公軍大駭死者甚多備明日自來視昨日戰處曰
子龍一身都是膽也(出趙雲别傳)
吕蒙
吳吕蒙隨姊夫鄧當擊賊時年十六呵叱而前當不能
禁歸言於母曰貧賤難可居設有功富貴可致又曰不
探虎穴安得虎子果成大名(出獨異志)
魏任城王
魏任城王彰武帝子也少而剛毅學隂陽緯候之術誦
六韜洪範之書數千言武帝謀伐吳問彰取其利師之
決王善左右射好擊劒百步中於懸髮時樂浪國獻彪虎
文如錦斑以鐵為檻驍勇之徒莫敢輕視彰曳虎尾以
繞臂虎弭耳無聲莫不伏其神勇時南越獻白象子在
帝前手頓其鼻象伏不動文帝鑄萬鈞鐘置崇華殿前
欲徙之力士百人引之不動彰乃負之而趨四方聞其
神勇皆寢兵自固帝曰以王權武吞併吳蜀如鴟銜腐
鼠耳彰薨如漢東平王葬禮及喪出空中聞數百人泣
聲送喪者皆言昔亂軍傷殺者皆無槨王之仁惠收其
朽骨死者歡於九土精靈知其懷感故人美王之德國
史撰任城舊事二卷至東晉初藏於秘閣(出拾遺錄)
桓石虔
晉桓石虔有材幹趫捷絕倫隨父豁在荆州於獵圍中
見猛獸被數箭而伏諸督將素知其勇戱令拔箭石虔
因急往拔一箭猛虎踞躍石虔亦跳高於猛獸復拔一
箭而歸時人有患疾者謂曰桓石虔來以怖之病者多
愈(出獨異志)
楊大眼
後魏楊大眼武都氐難當之孫少有膽氣跳走如飛高
祖南伐李冲典選征官大眼求焉冲不許大眼曰尚書
不見知為尚書出一技便以繩長三丈繋髻而走繩直
如矢馬馳不及見者莫不驚歎冲曰千載已來未有逸
材若此者遂用為軍主稍遷輔國將軍王肅初歸國也
謂大眼曰在南聞君之名以為眼如車輪今見乃不異
人眼大眼曰若旗鼓相望瞋眸奮發足使君亡魂喪膽
何必大如車輪當代推其驍果以為張關不過也(出談藪)
麥鐵杖
麥鐵杖韶州翁源人也有勇力日行五百里初仕陳朝
常執繖隨駕夜後多潜往丹陽郡行盗及明却趁仗下
執役往廻三百餘里人無覺者後丹陽頻奏盜賊蹤由
後主疑之而惜其材力捨而不問陳亡入隋委質於楊
素素將平江南諸郡使鐵杖夜泅水過楊子江為廵邏
者所捕差人防守送於姑蘇到庱亭遇夜伺守者寐熟
竊其兵刃盡殺守者走㢠廻乃口銜二首級攜劒復浮渡
大江深為楊素奬用後官至本郡太守今南海多麥氏
皆其後也(出嶺表錄異)
彭樂
北齊將彭樂勇猛無雙時神武率樂等十餘萬人於沙
苑與宇文護戰時樂飲酒乘醉深入被刺肝肚俱出内
之不盡截去之復入戰護兵遂敗相枕籍死者三萬餘
人(出獨異志)
高開道
隋末高開道被箭鏃入骨命一醫工拔之不得開道問
之云畏王痛開道斬之更命一醫云我能拔之以一小
斧子當刺下瘡際用小棒打入骨一寸以鉗拔之開道
飲㗖自若賜醫工絹三百匹後為其將張金樹所殺(出獨)
(異志)
杜伏威
隋大業末杜伏威與陳稜戰於齊州裨將射中伏威額
怒曰不殺射者終不拔此箭由是奮入獲所射者乃令
拔箭然後斬首稜乃大敗(出獨異志)
尉遲敬德
王充兄子琬使於竇建德軍中乘煬帝所御駿馬鎧甲
甚鮮太宗曰彼所乘眞良馬也尉遲敬德請往取之乃
與三騎直入賊軍擒琬引其馬以歸賊衆無敢當者敬
德常侍宴慶善宫時有班在其上者敬德怒曰汝有何
功合坐我上任城王道宗次其下解喻之敬德勃焉拳
毆道宗目幾至眇(出譚賓錄)
柴紹弟
唐柴紹之弟某有材力輕趫迅捷踊身而上挺然若飛
十餘步乃止太宗令取趙公長孫無忌鞍韀仍先報無
忌令其守備其夜見一物如鳥飛入宅内割雙鐙而去
追之不及又遣取丹陽公主鏤金函枕飛入内房以手
撚土公主面上舉頭即以他枕易之而去至曉乃覺嘗
著吉莫靴走上磚城且至女墻手無攀引又以足蹈佛
殿柱至簷頭捻椽覆上越百尺樓閣了無障礙太宗竒
之曰此人不可處京邑出為外官時人號為壁龍太宗
嘗賜長孫無忌七寳𢃄直千金時有大盜叚師子從屋
上椽孔間而下露拔刀謂曰公動即死遂於枕函中取
帶去以刀拄地踊身椽孔間出(出朝野僉載)
秦叔寳
唐太宗每臨陣望賊中驍將驍士炫燿人馬出入來去
者頗病之輒命秦叔寳取之叔寳應命躍馬負槍而進
必刺之於萬衆之中人馬俱倒及後叔寳居多疾病謂
人曰吾少長戎馬前後所經二百餘陣屢中重瘡計吾
出血亦數斛矣何能不病乎(出譚賓錄)
薛仁貴
唐太宗征遼東駐蹕于陣薛仁貴著白衣握戟槖鞬張
弓大呼所向披靡太宗謂曰朕不喜得遼東喜得卿也
後率兵擊突厥於雲州突厥先問唐將為何曰薛仁貴
也突厥曰吾聞薛仁貴流會州死矣安得復生仁貴脱
兜鍪見之突厥相視失色下馬羅拜稍遁去(出譚賓錄)
公孫武達
唐左武衛大將軍公孫武達有膂力嘗遇賊盡劫其衣
物逼武達索靴武達受足與之賊俯就引靴武達毆之
死於手下以其兵仗禦餘宼獲免(出譚賓錄)
程知節
唐裵行儼與王充戰先馳赴敵為流矢所中墜於地程
知節救之殺數人充軍披靡知節乃抱行儼重騎而還
為充騎所逐刺槊洞過知節廻身捩折其槊斬獲者與
行儼皆免(出譚賓錄)
薛萬徹
唐契苾阿力征遼東以騎八百遇賊合戰被槊中腰為
賊所窘尚輦奉御薛萬徹單馬入殺賊騎救阿力於羣
賊之中與之俱出阿力氣盡束瘡而戰賊乃退(出譚賓錄)
李楷固
唐天后時將軍李楷固契丹人也善用䌈索李盡忠之
敗也麻仁節張玄遇等並被䌈將麞鹿狐兔走馬遮截
放索䌈之百無一漏鞍馬上弄弓矢矛矟狀如飛仙天
后惜其材不殺用以為將稍貪財好色出為潭州喬口
鎮將憤恚而卒也(出朝野僉載)
王君㚟
唐王君㚟攝御史中丞判凉州都督事玄宗於廣達樓
引君㚟及妻夏氏宴設賜金帛夏氏亦勇決每君㚟臨
陣夏氏亦有戰功凉州有回紇契苾思結陣四部落為
酋長君㚟微時往來凉府為回紇所輕及君㚟為河西
節度使回紇等怏怏耻在麾下君㚟奏回紇等部落難
制潜有謀叛遂留四部都督後四部落黨與謀叛君㚟
以復怨會吐蕃間道往突厥君㚟率精騎往肅州掩之
還至甘州南鞏筆驛四部落伏兵突起君㚟與賊力戰
自朝至晡左右盡死遂殺君㚟(出譚賓錄)
宋令文
唐宋令文者有神力禪定寺有牛觸人莫之敢近築圈
以闌之令文怪其故遂袒裼而入牛竦角向前令文接
兩角拔之應手而倒頸骨皆折而死又以五指撮碓觜
壁上書得四十字詩為太學生以一手挾講堂柱起以
同房生衣於柱下壓之許重設酒乃為之出令文有三
子長之問有文譽次之愻善書次之悌有勇力之悌後
左降朱鳶會賊破驩州以之悌為總管擊之募壯士得
八人之悌身長八尺被重甲直前大呌曰獠賊動即死
賊七百人一時俱剉大破之(出朝野僉載)
彭博通
唐彭博通者河間人也身長八尺曾於講堂階上臨階
而立取鞋一輛以臂夾令有力者後拔之鞋底中斷博
通脚終不移牛駕車正走博通倒曳車尾却行數十步
横拔車轍深二尺皆縱横破裂曾游瓜步江有急風張
帆博通捉尾纜挽之不進(出朝野僉載)
李宏
唐定襄公李宏虢王之子身長八尺曾獵遇虎搏之踣
而卧虎坐其上奴走馬旁過虎跳攫奴後鞍宏起引弓
射之而斃宏及奴一無所傷(出朝野僉載)
辛承嗣
唐忠武將軍辛承嗣輕捷曾解鞍絆馬脱衣而卧令一
人百步走馬持鎗而來承嗣鞴馬解絆著衣擐甲上馬
盤鎗逆拒刺馬擒人而還承嗣後與將軍元帥奬馳騁
一手捉鞍撟雙足直上捺蜻蜓走馬二十里與中郎裴
紹業于青海被吐番所圍謂紹業曰將軍相隨共出紹
業懼不敢承嗣曰為將軍試之單馬持鎗所向皆靡却
迎紹業出承嗣馬被箭乃跳下奪賊壯馬乘之一無所
傷裴旻與幽州都督孫佺北征被奚賊所圍旻馬上立
走輪刀雷發箭若星流應刀而斷賊不敢取蓬飛而去
(出朝野僉載)
太平廣記卷一百九十一
