太平廣記卷七十二
道術二
張山人王旻陸生
輔神通孫甑生葉静能
袁隐居騾鞭客許君
杜巫
張山人
唐曹王貶衡州旹有張山人技術之士王常出獵因得
羣鹿十餘頭圍已合計必擒獲無何失之不知其處召
山人問之山人曰此是術者所隐遂索水以刀湯禁之
少頃扵水中見一道士長纔及寸負囊挂杖蹩蹩而行
衆人視之無不見者山人乃取布針就水中刺道士左
足遂見跛足而行即告曰此人易追止十餘里遂命走
向北逐之十餘里果見道士跛足而行與水中見者狀
貌同遂以王命邀之道士笑而來山人曰不可責怒但
以禮求請之道士至王問鹿何在曰鹿在矣向見諸鹿
無故即死故哀之所以禁隐亦不敢放今在山側耳王
遣左右視之諸鹿隐扵小坡而不動王問其患足之由
曰行數里忽患之王召山人與之相視乃舊識焉其足
尋亦平復乃是郴州連山觀侯生即從容遣之未期有
一客過郴州寄宿此觀縛馬扵觀門糞汚頗甚觀主見
而責之客大怒詬罵道士而去未十日客忽遇張山人
山人謂曰君方有大厄蓋有所觸犯客即說前日與道
士争罵之由山人曰此異人也為君致禍却速往辭謝
之不然不可脱也此為震厄君今夕所至當截一栢木
長與身齊致所卧處以衣衾盖之身别處一屋以棗木
作釘子七枝釘地依北斗狀仍建辰位身居第二星下
伏當免矣客大驚登旹却廻求得栢木來郴州宿扵山
館如言設法半夜忽大風雨雷電震扵前屋須臾電光
直入所止客伏扵星下不敢動電入屋數四如有搜獲
之狀不得而止比明前視栢木已為粉矣客益懼奔謝
觀主哀求生命久而方觧謂客曰人不可輕也毒蛇之
輩尚能害人豈合無狀相仵乎今已捨子矣客首罪而
去遂求張山人厚報之也(出原化記)
王旻
太和先生王旻得道者也常遊名山五岳貌如三十餘
人其父亦道成有姑亦得道道高扵父旻常言姑年七
百歲矣有人知其姑者常在衡岳或往來天台羅浮貌
如童嬰其行比陳夏姬唯以房中術致不死所在夫壻
甚衆天寳初有薦旻者詔徵之至則扵内道場安置學
通内外長扵佛教帝與貴妃楊氏旦夕禮謁拜扵牀下
訪以道術旻随事教之然大約在扵修身儉約慈悲為
本以帝不好釋典旻每以釋教引之廣陳報應以開其
志帝亦雅信之旻雖長扵服餌而常飲酒不止其飲必
小爵移晷乃盡一杯而與人言談随機應對亦神者也
人退皆得所未得其服飾随四時變改或食鯽魚每飯
稻米然不過多至葱韭葷辛之物鹹酢非飬生者未嘗
食也好勸人食蘆菔根葉云久食功多力甚飬生之物
也人有傳世世見之面貌皆如故蓋及千歲矣在京多
年天寳六年南岳道者李遐周恐其戀京不出乃宣言
曰吾將為帝師授以祕籙帝因令所在求之七年冬而
遐周至與旻相見請曰王生戀世樂不能出耶可以行
矣于是勸旻令出旻乃請扵高密牢山合煉玄宗許之
因改牢山為輔唐山許旻居之旻嘗言張果天仙也在
人間三千年矣姜撫地仙也夀九十三矣撫好殺生命
以折己夀是仙家所忌此人終不能白日昇天矣(出紀聞)
陸生
唐開元中有吳人陸生貢明經舉在京貧無僕從常早
欲試自駕其驢驢忽驚躍斷韁而走生追之出啓夏門
直至終南山下見一徑登山甚熟此驢直上生随之上
五六里至一處甚平曠有人家門庭整肅生窺之見茅
齋前有葡萄架其驢繫在樹下生遂叩門良久見一老
人開門延生入顔色甚異頗修敬焉遂命生曰坐生求
驢而歸主人曰郎君止為驢乎得至此幸會也某故取
驢以召君君且少留當自悟矣又延客入宅見華堂邃
宇林亭池沼盖仙境也留一宿饋以珍味飲酒歡樂聲
技皆仙者生心自驚駭未測其故明日將辭主人曰此
實洞府以君有道吾是以相召指左右童隸數人曰此
人本皆城市屠沽皆吾所教道成者能興雲致雨坐在
立亡浮游世間人不能識君當處此而夀與天地長久
豈若人間浮榮蠱菌之輩子願之乎生拜謝曰敬授教
老人曰授學師資之禮合獻一女度君無因而得今授
君一術求之遂令取一青竹度如人長授之曰君持此
入城城中朝官五品以上三品以下家人見之投竹扵
彼而取其女來但心存吾約無慮也然慎勿入權貴家
力或能相制伏生遂持杖入城生不知公卿第宅已入
數家皆無女而人亦無見其形者悮入戶部王侍郎宅
復入閣正見一女臨鏡晨粧生投杖於牀擕女而去比
下階顧見竹已化作女形殭卧在床一家驚呼云小娘
子卒亡生將女去會侍郎下朝旹權要請謁盈街宅門
重邃不得出隐扵中門側王聞女亡入宅省視左右奔
走不絶須臾公卿以下皆至門矣旹葉天師在朝奔遣
&KR0829;屈生隐扵戶下半日矣少頃葉天師至診視之曰此
非鬼魅乃道術者為之耳遂取水噴呪死女立變為竹
又曰此亦不遠搜尚在遂持刀禁呪遶宅尋索果扵門
側得生生既被擒遂被枷鎖捶拷訊其妖狀生遂述其
本情就南山同取老人遂令錮項領從人至山下往旹
小徑都已無矣所司益以為幻妄將領生歸生向山慟
哭曰老人豈殺我耶舉頭望見一徑見老人杖策而下
至山足府吏即欲前逼老人以杖畫地遂成一水闊丈
餘生叩頭哀求老人曰吾去日語汝勿入權貴家故違
我命患自掇也然亦不可不救爾從人驚視之次老人
取水一口噀之黑霧數里白晝如暝人不相見食頃而
散已失陸生所在而枷鎖委地山上小徑與水皆不復
見矣(出原化記)
輔神通
道士輔神通者家在蜀州幼而孤貧恒為人牧牛以自
給神通牧所恒見一道士往來因而致敬相識數載道
士謂神通曰能為弟子否荅曰甚快乃引神通入水中
謂通曰我入之時汝宜随之無憚為也既入使至其居
所屋宇嚴潔有藥嚢丹竈牀下悉大還丹遂使神通看
火兼教黃白之術經三年神通已年二十餘思憶人間
會道士不在乃盗還丹别貯一處道士歸問其丹何在
神通便推不見道士嘆息曰吾欲授汝道要汝今若是
曷足授我雖備解諸法然無益長生也引至他道逐去
便出神通甚悦﨑嶇洞穴以藥自資七十餘日方至人
間其後厭世事追思道士聞其往來在蜀州開元觀遂
請配度隸名于是其後聞道士至往候後輒云已出如
是數十度終不得見神通私以金百斤與房中奴令道
士來可馳報奴得金後頻來報更不得見蜀州刺史奏
神通曉黃白玄宗試之皆騐每先以土鍋煑水銀随帝
所請以少藥投之應手而變帝求得其術會禄山之亂
乃止(出廣異記)
孫甑生
唐天寳中有孫甑生者深扵道術玄宗召至京師甑生
善輳石累卵折草為人馬乘之東西馳走太真妃特樂
其術數召入宫試之及禄山之亂不知所之(出明皇雜錄)
葉静能
唐汝陽王好飲終日不亂客有至者莫不留連旦夕旹
術士葉静能常過焉王強之酒不可曰某有一生徒酒
量可為王飲客矣然雖侏儒亦有過人者明日使謁王
王試與之言也明旦有投刺曰道士常持滿王引入長
二尺既坐談胚渾至道次三皇五帝歷代興亡天旹人
事經傳子史歷歷如指諸掌焉王呿口不能對既而以
王意未洽更咨話淺近諧戱之事王則懽然謂曰觀師
風度亦常飲酒乎持滿曰唯所命耳王即令左右行酒
已數廵持滿曰此不足為飲也請移大器中與王自挹
而飲之量止則已不亦樂乎王又如其言命醇醪數石
置大斛中以巨觥取而飲之王飲中醺然而持滿固不
擾風韻轉高良久忽謂王曰某止此一杯醉矣王曰觀
師量殊未可足請更進之持滿曰王不知度量有限乎
何必見強乃復盡一杯忽倒視之則一大酒榼受五斗
焉(出河東記)
袁隐居
貞元中有袁隐居者家扵湘楚間善隂陽占訣歌一百
二十章旹故相國李公吉甫自尚書郎謫官東南一日
隐居來謁公公久聞其名即延與語公命算已之禄仕
隐居曰公之禄真將相也公之夀九十三矣李公曰吾
之先未嘗有及七十者吾何敢望九十三乎隐居曰運
算舉數乃九十三耳其後李公果相憲宗皇帝節制淮
南再入相而薨年五十六旹元和九年十月三日也校
其年月日亦符九十三之數豈非懸解之妙乎隐居著
隂陽占訣歌李公序其首(出宣室志)
騾鞭客
茅山黃尊師法籙甚高扵茅山側修起天尊殿講說教
化日有數千人旹講筵初合忽有一人排闥呌呼相貌
麤黑言辭鄙陋腰插騾鞭如随商客騾仗者罵曰道士
汝正熟睡耶聚衆作何物不向深山學修道還敢謾語
邪黃尊師不測下講筵遜詞衆人悉懼不敢牴牾良久
詞色稍和曰豈不是修一殿郤用幾錢曰要五千貫曰
盡搬破甑釡及雜鐵來約八九百斤掘地為爐以火銷
之探懷中取葫蘆瀉出兩丸藥以物攪之少頃去火已
成上銀曰此合得萬餘貫修觀計用有餘攪則所獲無
多但罷之黃生與徒弟皆相謝問其所欲笑出門去不
知所之後十餘年黃生奉詔赴京忽扵長街西見插騾
鞭者肩一幞子随騎驢老人行全無茅山氣色黃生欲
趨揖乃搖手指乘驢者復連叩頭黃生但遥搕禮而已
老人髮白如絲顔若十四五女子也(出逸史)
許君
仙人許君居世之時嘗因修觀功用既畢欲刻石記之
因得古碑文字刓缺不可復識因剗去舊文刊勒新記
自是恍惚不安暇日徐步庭砌聞空中言曰許君許君
速詣水官求救不然即有不測之釁許愕然異之又問
其事杳不復荅乃焚香虔祀願示求救之由良久復語
曰所刻碑舊文雖已磨沒而此時為文之人見詣水官
相訟云奪我之名顯己之名由此水官將有執對之命
速宜求之許君乃訝得舊文立石刊紀一夕夢神人相
謝再顕名氏無以相報請作水陸大醮普告山水萬靈
得三官舉名可以証道許君依教修之遂成道果自此
水陸醮法傳扵人間(出錄異記)
杜巫
杜巫尚書年少未達時曾扵長白山遇道士貽丹一丸
即令服訖不欲食容色悦懌輕徤無疾後任商州刺史
自以既登太守班位已崇而不食恐驚扵衆扵是欲去
其丹遇客無不問其法歲餘有道士至甚年少巫詢之
道士教以食猪肉仍吃血巫從之食訖道士命挲羅須
臾巫吐痰涎至多有一塊物如栗道士取之甚堅固道
士剖之若新膠之未乾者丹在中道士取以洗之置扵
手中其色綠瑩巫曰將來吾自收之暮年服也道士不
與曰長白吾師曰杜巫悔服吾丹今願出之汝可教之
收藥歸也今我奉師之命欲去其神物今既去矣而又
擬留至耄年縦收得亦不能用也自宜息心遂吞之而
去巫後五十餘年罄産燒藥竟不成(出玄怪錄)
太平廣記卷七十二
