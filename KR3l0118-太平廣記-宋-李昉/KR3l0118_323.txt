太平廣記卷三百二十三宋李昉等編
鬼八
張隆吉礐石富陽人
給使甄法崇謝晦
謝靈運梁清徐道饒
東莱陳氏謝道欣沈寂之
王胡陶繼之朱泰
戴承伯章授施續門生
張道虚
張隆
宋永初三年吳郡張隆家忽有一鬼云汝與我食當相
佑助後爲作食因以大刀斫其所食處便聞數十人哭
哭亦甚悲云死何由得棺又聞云主人家有破船奴甚
愛惜當取爲棺見取船至有斧鋸聲日既暝聞呼喚舉
尸置船中隆皆不見惟聞處分便見船漸升空入雲霄
中及滅後復聞如有數十人大笑云汝那能殺我也但
向以惡我憎汝故隱没汝船耳隆便回意奉事此鬼問
吉凶及將来之計語隆曰汝可以大甕著壁角中我當
爲覓物也十日一倒有錢及金銀銅鐵魚腥之屬(出幽明錄)
吉礐石
吉未翰從弟名礐石先作檀道濟參軍嘗病因見人著
朱衣前来揖云特来相迎礐石厚爲施設求免鬼曰感
君延接當爲少停乃不復見礐石漸差後丁艱還夀陽
復見鬼曰迎使尋至君便可束装礐石曰君前已留懷
今復得見愍否鬼曰前召欲相使役故停耳今泰山屈
君爲主簿又使隨至不可辭也便見車馬傳教油戟羅
列於前指示家人人莫見也礐石介書呼親友告别語
笑之中便奄然而盡(出幽明錄)
富陽人
宋元嘉初富陽人姓王於窮瀆中作蟹籪旦往視見一
材頭長二尺許在籪裂開蟹出都盡乃修治籪出材岸
上明往看之見材復在籪中敗如前王又治籪再往視
所見如初王疑此材妖異乃取納蟹籠中繋擔頭歸云
至家當破然之未之家三里聞中倅倅動轉顧見向材
頭變成一物人面猴身一手一足語王曰我性嗜蟹比
實入水破若蟹籪相負已多望君見恕開籠出我我是
山神當相佑助使全籪大得蟹王曰汝犯暴人前後非
一罪自應死此物轉頓請乞放又頻問君姓名爲何王
回顧不應答去家轉近物曰既不放我又不告我姓名
當復何計但應就死耳王至家熾火焚之後寂無復異
土俗謂之山魈云知人姓名則能中傷人所以勤問正
欲害人自免(出述異記)
給使
近世有人得一小給使頻求還家未遂後日久此使在
南窗下眠此人見門中有一婦人年五六十肥大行步
艱難使眠失覆婦人至牀邊取被以覆之回復出門去
使轉側衣落婦人復如初此人心怪明問使以何事求
歸使云母病次問狀貌及年皆如所見惟云形瘦不同
又問母何患答云病腫而即與使假使出便得家信云
母喪追計所見之肥乃是其腫狀也(出幽明錄)
甄法崇
宋甄法崇永初中爲江陵令在任嚴明其時南平繆士
爲江安令卒於官後一年崇在廳忽見一人從門而入
云繆士謹通法崇知其亡因問卿貌何故瘦答云我生
時所行善不補惡罹繋苦復勤劇理墨又云卿縣民某
甲負我米千餘石無券書悍不還今兒累窮弊乞為嚴
敕法崇曰卿可作詞士云向不賫紙且又不復書矣法
崇令省事取筆疏其語士口授其言歴歴辭成謝而去
法崇以事問繆家云有此登時攝問負米者畏怖依實
輸還(出渚宫舊事)
謝晦
謝晦在荆州壁角間有一赤鬼長可三尺来至其前手
擎銅盤滿中是血晦得乃紙盤須臾而没(出異苑)
謝靈運
謝靈運以元嘉五年忽見謝晦手提其頭来坐别牀血
流淋落不可忍視又所服貂裘血淹滿箧及爲臨川郡
飯中倏有大蟲遂被誅(出異苑)
梁清
宋文帝世天水梁清家在京師新亭臘日將祀使婢於
爨室造食忽覺空中有物操杖打婢婢走告清清遂往
見甌器自運盛飯斟羹羅列案上聞哺啜之聲清曰何
不見形乃見一人著平上幘烏皮袴褶云我京兆人亡
没飄寄聞卿好士故来相從清便席地共坐設肴酒鬼
云卿有祀事云云清圖某郡先以訪鬼鬼云所規必諧
某月某日除出果然鬼云郡甚優閒吾願周旋清答甚
善後停舟石頭待之五日鬼不来於是引路達彭城方
見至同在郡數年還都亦相隨而返(出述異記)
徐道饒
徐道饒以元嘉十年忽見一鬼自言是其先人於時冬
日天氣清朗先積稻屋下云汝明日可曝榖天將大雨
未有晴時饒從其教鬼亦助輦後果霖雨時有見者形
如獼猴饒就道士請符懸著窗戸鬼便大笑欲以此斷
我我自能從狗竇中入雖聞此語而不復進經數日歎
云徐叔寶来吾不宜見之後日果至於是遂絶(出異苑)
東莱陳氏
東莱有一家姓陳家百餘口朝炊釡不沸舉甑看之忽
有一白頭公從釡中出便詣師師云此大怪應滅門便
歸大作械械成使置門壁下堅閉門在内有馬騎麾蓋
來叩門者慎勿應乃歸合手伐得百餘械置門屋下果
有人至呼不應主帥大怒令緣門入從人窺門内見大
小械百餘出門還說如此帥大惶惋語左右云教速来
不速来遂無復一人當去何以解罪也從此北行可八
十里有一百三口取以當之後十日中此家死亡都盡
此家亦姓陳(出搜神記)
謝道欣
會稽郡常有大鬼長數丈腰大數十圍高冠玄服郡將
吉凶先於雷門示憂喜之兆謝氏一族憂喜必告謝弘
道未遭母艱數月鬼晨夕来臨及後將轉吏部尚書拊
掌三節舞自大門至中庭尋而遷問至謝道欣遭重艱
至離塘行墓地往向夜見離塘有雙炬須臾火忽入水
中仍舒長數十丈色白如練稍稍漸還赤散成數百炬
追逐車從而行悉見火中有鬼甚長大頭如五石籮其
狀如大醉者左右小鬼共扶之是年孫恩作亂會稽大
小莫不翼戴時以爲欣之所見亂之徵也禹會諸侯會
稽防風之鬼也(出志怪錄)
沈寂之
吳興沈寂之以元嘉中忽有鬼於空中語笑或歌或哭
至夜偏盛寂之有靈車鬼共牽走車爲壊寂之有長刀
乃以置甕中有大鏡亦攝以納器中(出異苑)
王胡
宋王胡者長安人也叔死數載元嘉二十三年忽形見
還家責胡以修謹有缺家事不理罰胡五杖傍人及鄰
里並聞其語及杖聲又見杖瘢而不見其形惟胡獨得
親接叔謂胡曰吾不應死神道須吾算諸鬼錄今大從
吏兵恐驚損鄰里故不將進耳胡亦大見衆鬼紛閙於
村外俄而辭去曰吾來年七月七日當復暫還欲將汝
行遊歴幽途使知罪福之報也不須費設若意不已止
可茶食耳至期果還語胡家人云吾今將胡遊觀觀畢
當還不足憂也胡即頓臥牀上泯然如盡叔於是將胡
遍觀羣山備觀鬼怪末至嵩高山諸鬼迎胡並有饌設
其品味不異世中惟薑甚脆美胡懷之將還左右人笑
云止可此食不得將遠也胡又見一處屋宇華曠帳筵
精美有二少僧居焉胡造之二僧爲設雜果梹榔等胡
遊歴久之備見罪福苦樂之報及辭歸叔謂云汝既已
知善之當修返家尋白足阿練此人戒行精高可師事
也長安道人足白故時人謂爲白足阿鍊也甚爲魏虜
所敬虜王事爲師胡既奉此訓遂與嵩山上年少僧者
遊學衆中忽見二僧胡大驚與敘乖闊問何時来此二
僧云貧道本住此寺往日不意與君相識胡復說嵩高
之遇衆僧云君謬耳豈有此耶至明日二僧不辭而去
胡乃具告諸沙門敘說往日嵩山所見衆咸驚怪即追
求二僧不知所在(出異苑)
陶繼之
陶繼之元嘉末爲秣陵令嘗枉殺樂伎夜夢伎来云昔
枉見殺訴天得理今故取君遂跳入陶口仍落腹中須
臾復出乃相謂曰今直取陶秣陵亦無所用更議王丹
陽耳言訖遂没陶未幾而卒王丹陽果亡(出述異記)
朱泰
朱泰家在江陵宋元徽中病亡未殯忽形見還坐尸側
慰勉其母衆皆見之指揮送終之具務從儉約謂母曰
家比貧泰又亡歿永違侍養殯殮何可廣費(出述異記)
戴承伯
宋戴承伯元徽中買荆州治下枇杷寺其額乃悞東空
地爲宅日暮忽聞恚罵之聲起視有人形狀可怪承伯
問之答曰我姓龔本居此宅君爲何強奪承伯曰戴瑾
賣地不應見咎鬼曰利身妨物何預瑾乎不速去當令
君知言訖而沒承伯性剛不爲之動旬日暴疾卒(出渚宫舊)
(事)
章授
丹陽郡吏章授使到吳郡經毘陵有一人年三十餘黃
色單衣從授寄載笥行數日略不食所過鄉里輒周旋
里中即聞有呼魂者良久還船授疑之伺行後發其笥
有文書數卷皆是吳郡諸人名又有針數百枚去或將
一管後還得升餘酒數片脯謂授曰君知我是鬼也附
載相煩求得少酒相與别所以多持針者當病者以針
針其神焉今所至皆此郡人丹陽别有使往今年多病
君勿至病者家授從乞藥答言我但能行病殺人不主
藥治病也元嘉末有長安僧釋曇爽来游江南具說如
此也(出法苑珠林)
施續門生
吳興施續有門生常秉無鬼論忽有一單衣白袷客與
共語遂及鬼神移日客辭屈乃曰君辭巧理不足僕即
是鬼何以云無問鬼何以来答曰受使来取君期盡明
日食時門生請乞酸苦鬼問有人似君者否云施續帳
下都督與僕相似便與俱往與都督對坐鬼手中出一
鐵鑿可尺餘按著都督頭便舉椎打之都督云頭覺微
痛向来轉劇食頃便亡(出搜神記)
張道虚
吳郡張道虚張順知名士也居在閶門遭母喪中買新
宅日暮聞人扣門云君是佳人何爲危人自安也答云
僕自買宅得君棺器爲市甓作冢相移有何負鬼曰移
身著吳將軍冢吾是小人日夜鬭不可堪忍不信君可
隨我視之於是二張恍惚便至閶門外二張聽之但聞
冢中淘淘打拍鬼便語云當令君知少時兄弟俱亡(出神)
(鬼錄)
太平廣記卷三百二十三
