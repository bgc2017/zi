太平廣記卷三十九
神仙三十九
劉晏崔希真韋老師
麻陽村人慈心仙人
劉晏
唐宰相劉晏少好道術精懇不倦而無所遇常聞異人
多在市肆間以其喧雜可混跡也後遊長安遂至一藥
舗偶問云常有三四老人紗帽拄杖來取酒飲訖即去
或兼覓藥看亦不多買其亦非凡俗者劉公曰早晚當
至曰明日合來劉公平旦往少頃果有道流三人到引
滿飲酒談謔極歡旁若無人良久曰世間還有得似我
軰否一人曰王十八遂去自後每憶之不可尋求及作
刺史往南中過衡山縣時春初風景和暖喫冷淘一盤
香菜茵陳之類甚為芳潔劉公異之告郵史曰側近莫
有衣冠居否此菜何所得答曰縣有官園子王十八能
種所以館中常有此蔬菜劉公忽驚記所遇道者之說
乃曰園近遠行去得否曰即館後遂往見王十八衣犢
鼻灌畦狀貌山野望劉公趨拜戰栗漸與同坐問其鄉
里家屬曰蓬飄不省亦無親族劉公異疑之命坐索酒
與飲固不肯却歸晏乃詣縣自請同往南中縣令都不
喻當時發遣王十八亦不甚拒破衣草履登舟而行劉
公漸與之熟令妻子見拜之同坐茶飯形容衣服日益
穢敝家人並竊惡之夫人曰豈兹有異何為如此劉公
不懈去所詣數百里患痢朝夕困極舟船隘窄不離劉
公之所左右掩鼻罷食不勝其苦劉公都無厭怠之色
但憂慘而已勸就湯粥數日遂斃劉公嗟歎涕泣送終
之禮無不精備乃葬於路隅後一年官替歸朝至衡山
縣令郊迎既坐曰使君所將園子去尋却回乃應是不
堪驅使劉公驚問何時歸曰後月餘日即歸云奉處分
放廻劉公大駭當時步至園中茅屋雖存都無所覩隣
人云王十八昨暮去矣怨悵加甚向屋再拜泣涕而返
審其到縣之日乃途中疾卒之辰也遣人往發其墓空
存衣服而已數月至京城官居朝列偶得重疾將至屬
纊家人妻子圍視號呌俄聞叩門甚急閽者走呼曰有
人稱王十八令報一家皆歡躍迎拜王十八微笑而入
其卧所疾已不知人久矣乃盡令去幛蔽等及湯藥自
於腰間取一葫蘆開之瀉出藥三丸如小豆大用葦筒
引水半甌灌而搖之少頃腹中如雷鳴逡廵開眼蹷然
而起都不似先有疾狀夫人曰王十八在此晏乃涕泗
交下牽衣再拜若不勝情妻女及僕使並泣王十八悽
然曰奉酬舊情故來相救此藥一丸可延十歲至期某
却來自取啜茶一椀而去劉公固請少淹留不可又欲
與之金帛復大笑後劉公拜相兼領鹽鐵坐事貶忠州
三十年矣一旦有疾王十八復來曰要見相公劉公感
歎頗極延入閣中又懇求王十八曰所疾即愈且還其
藥遂以鹽一兩投水令飲飲訖大吐吐中有藥三丸顏
色與三十年前服者無異王十八索香湯洗之劉公堂
姪侍疾在側遂攫其二丸吞之王十八熟視笑曰汝有
道氣我固知為汝掠也趨出而去不復言别劉公尋痊
復數月有詔至乃卒(出逸史)
崔希真
大歷初鍾陵客崔希真家于郡西善鼓琴工繪事好修
養之術二年十月初朔夜大雪希真晨出門見一老人
衣蓑戴笠避雪門下崔異之請入既去蓑笠見神色毛
骨非常人也益敬之問曰家有大麥麪聊以充飯叟能
是乎老父曰大麥受四時氣穀之善者也能沃以豉汁
則彌佳崔因命家人具之間又獻松花酒老父曰花澁
無味某野人也能令其醇美乃於懷中取一丸藥色黃
而堅老人以石碎之置於酒中則頓甘美矣復以數丸
遺希真希真請問老父笑而不答崔入宅於窗窺之見
老父於幃幄前所掛素上如有所塗瞬息而罷崔少頃
具饌獻受而不辭崔後入内出已去矣遂踐雪尋跡數
里至江入蘆洲中見一大船船中數人狀貌皆奇而樵
客在側其人顧笑曰葛三乃見逼於伊人廻謂崔曰尊
道嚴師之禮不必然也崔拜而謝之歸視幄中得圖焉
有三人二樹一白鹿一藥笈其二人蓋方外之狀手執
玄芝採藥者一仙樹似栢皆斷岌為風雨所敗枯槁之
狀根相連屬皆非常意所及後將圖并丸藥詣茅山問
李涵光天師天師曰此真人葛洪第三子所畫也李君
又曰寫神人形狀於朽木之下意若得道者壽過松栢
也其藥乃千歲松膠也(出原化記)
韋老師
嵩山道士韋老師者性沉默少語不知以何術得仙常
養一犬多毛黃色每以自隨或獨坐山林或宿雨雪中
或三日五日至岳寺求齋餘而食人不能知也唐開元
末歲牽犬至岳寺求食僧徒爭競怒問何故復來老師
云求食以與犬耳僧發怒慢罵令奴盛殘食與乞食老
道士食老師悉以與犬僧之壯勇者又慢罵欲毆之犬
視僧色怒老師撫其首久之衆僧稍引去老師乃出於
殿前池上洗犬俄有五色雲遍滿溪谷僧駭視之雲悉
飛集池上頃刻之間其犬長數丈成一大龍老師亦自
洗濯服綃衣騎龍坐定五色雲捧足冉冉昇天而去僧
寺作禮懴悔已無及矣(出驚聽錄)
麻陽村人
辰州麻陽縣村人有猪食禾人怒持弓矢伺之後一日
復出人射中猪猪走數里入大門門中見室宇壯麗有
一老人雪髯持杖青衣童子隨後問人何得至此人云
猪食禾因射中之隨逐而來老人云牽牛蹊人之田而
奪之牛不亦甚乎命一童子令與人酒飲前行數十步
至大廳見羣仙羽衣烏幘或摴蒲或奕碁或飲酒童子
至飲所傳教云公令與此人一杯酒飲畢不饑又至一
所有數十床床上各坐一人持書狀如聽講久之却至
公所公責守門童子曰何以開門令猪得出入而不能
知乃謂人曰此非真猪君宜出去因命向童子送出人
問老翁為誰童子云此所謂河上公上帝使為諸仙講
易耳又問君復是誰童子云我王輔嗣也受易已來向
五百歲而未能通精義故被罰守門人去後童子蹴一
大石遮門遂不復見(出廣異記)
慈心仙人
唐廣德二年臨海縣賊袁晁寇永嘉其船遇風東漂數
千里遙望一山青翠森然有城壁五色照曜廻舵就泊
見精舍瑠璃為瓦瑇瑁為墻既入房廊寂不見人房中
唯有胡㹻子二十餘枚器物悉是黃金無諸雜類又有
衾茵亦甚炳煥多是異蜀重錦又有金城一所餘碎金
成堆不可勝數賊等觀不見人乃竟取物忽見婦人從
金城出可長六尺身衣錦繡上服紫綃裙謂賊曰汝非
袁晁黨耶何得至此此器物須爾何與輙敢取之向見
㹻子汝謂此為狗乎非也是龍耳汝等所將之物吾誠
不惜但恐諸龍蓄怒前引汝船死在須臾耳宜速還之
賊等列拜各送物歸本處因問此是何處婦人曰此是
鏡湖山慈心仙人修道處汝等無故與袁晁作賊不出
十日當有大禍宜深慎之賊黨因乞便風還海岸婦人
廻頭處分尋而風起羣賊拜别因便揚帆數日至臨海
船上沙塗不得下為官軍格死唯婦人六七人獲存浙
東押衙謝詮之配得一婢名曲葉親說其事(出廣異記)
太平廣記卷三十九
