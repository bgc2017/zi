欽定四庫全書
蘆浦筆記卷一宋劉昌詩撰
洪範七稽疑脱字
乃命卜筮曰雨曰霽曰蒙曰驛曰克曰貞曰悔凡七卜
五占用二衍忒讀者皆以占用二作一句史記宋世家
載箕子之對謂卜五占之用二衍貣鄭玄注曰卜五占
之用謂雨霽圛雺克也二衍貣謂貞悔也兆卜之名也
龜用五易用二然則卜五占者用之衍貣則非占也尚
書省去之字合以占用為一句二衍貣為一句則義理
明矣
馮婦
孟子晉人有馮婦者善搏虎卒為善士則之野有衆逐
虎云云其為士者笑之注為善士者以善搏虎有勇名
故進以為士之於野外至今讀者以卒為善士為一句
則之野為一句以余味其言則恐合以為卒為善為一
句士則之為一句野有衆逐虎為一句蓋其有搏虎之
勇而卒能為善故士以為則及其不知止則士以為笑
野有衆逐虎句意亦健何必謂之野外而後云攘臂也
約法三章
約法三章自班氏作刑法志謂高祖初入關約法三章
至今以為省約之約皆作一句讀予觀紀所書云吾與
諸侯約先入關者王之吾當王關中與父老約法三章
耳若以與父老約法三章耳八字作一句恐不成文理
合於約字句斷則先與諸侯約今與父老約不惟上下
貫穿而法三章耳方成句語
有味其言
今人用推轂事必連有味其言作一句予觀史記鄭當
時傳載其推轂士及官屬丞史誠有味其言之也常引
以為賢於己究其文意有味合句斷蓋謂推轂者誠有
味而其言之者常引以為賢於己漢書節去之字小顔
從也字下注皆誤爾不然上下文全不相貫
廉遠地
比見書坊時文賦有以上廉遠地則堂高命題者竊疑
焉賈誼政事疏人主之尊如堂羣臣如陛衆庶如地故
陛九級上廉遠地則堂高陛亡級廉近地則堂卑師古
曰級等也廉側隅也恐合以陛九級上句斷廉隅去地
遠則堂自高耳
餳字出處
嬾真子錄載餳字出於六經及楚詞而獨引周禮小師
掌教簫注云簫編小竹管如今賣飴餳者所吹招魂曰
魂曰粔(巨)籹蜜餌有餦餭些注云餦餭餳也蓋戰國時
以餳為餦餭後漢亦謂之餳耳今攷毛詩有瞽簫管備
舉注亦有之豈馬大年偶忘此一處耶
寧馨
能改齋漫錄載山濤叱王衍為寧馨兒王太后怒廢帝
謂那得生寧馨兒二說以為兒非馨香者觀其語意似
不然予讀世說見晉人言多𢃄馨字如王丞相云見謝
仁祖恒令人得上與何次道語惟舉手指地曰正自爾
馨又殷中軍至劉尹所清言殷理小屈遊辭不已劉亦
不荅殷去後乃云田舍兒強學人作爾馨語又桓温詣
劉尹卧不起温彎彈彈劉枕丸迸碎床褥間劉作色而
起曰使君如馨地寧下鬭戰求勝又王司州乘雪往王
螭遽持其臂螭撥其手曰冷如鬼手馨強來捉人臂觀
此則只如今人說恁地
三郎
漫錄事始門載唐明皇為三郎凡五事一劉朝霞獻温
泉賦云遮莫你古時千帝豈如我今日三郎二開元十
一年置聖夀樂令諸女歌舞宜春院上親加策勵曰好
好作莫辱三郎三明皇過華隂見嶽神迎謁老巫阿馬
婆云三郎在道上四牛僧孺周秦行紀指明皇為三郎
五通鑑每宰相奏事睿宗輒問與三郎議否而不知尚
有一處開元中有獻俳文於明皇曰說甚三皇五帝不
如來告三郎既是千年一遇且莫五角六張
重五日生
風俗通云五月五日生子男害父女害母故田文生而
嬰告其母勿舉且曰長與戶齊將不利其父母余攷南
史王鎮惡以是日生家人以俗忌欲令出繼疎宗其祖
猛曰孟嘗君以惡月生而相齊是兒亦將興吾門故名
鎮惡又北史齊南陽王綽五月五日生腦不壊死四百
餘日顔色如生唐崔信明生時五月五日日方中有異
雀鳴集庭樹觀此四事俗說可無疑矣
射寢石
劉向新序載熊渠子夜行見寝石以為伏虎射之滅金
飲羽視而知其石也復射之矢摧無迹漢書李廣出獵
見草中石以為虎而射之中石没矢視之石也他日射
之終不能入世說又云李萬歲獵沙柵以石為伏兔射
之鏃入寸餘三事如一而其中也要皆出於疑心故予
嘗謂疑心一生則屋上之弓皆為蛇懼心一生則山上
之草皆為兵漫錄載前二事在類對門而不及李萬歲
豈偶忘之耶
從理入口
漢書載許負相周亞夫從理入口此餓死法也竟以不
食五日而死余觀南史庾夐餓死褚蘿善終乃大相反
蓋夐家富於財食必列鼎及壯貌豐美人謂必為方伯
及魏尅江陵卒以餓死有褚蘿面尖危從理入口竟保
衣食而終然則相法亦有時不驗
泥軾
自白氏六帖職林職官分紀職源歴三百餘年凡編類
之書皆以泥軾為通判事士夫用之亦不知其非今攷
前漢黃霸傳别為車緹油屏泥於軾前以彰有德其文
意蓋謂用緹油於車軾之前以屏蔽泥汙耳劉盆子乘
鮮車大馬赤屏泥又如王武子好馬正旦則柳葉金障
泥及所謂錦障泥皆此義也
屏星
後漢孔恂為别駕車前舊有屏星刺史欲去之恂曰徹
去屏星毁國舊儀釋者無注人不知為何物攷二字皆
從竹唐韻謂駕車藩韻略箳必郢切篂先青切俱云蔽
當胡文恭公送通判詩用屏星韻以屏字作上聲讀斯
可見矣
阿字
古人稱呼每帶阿字以至小名小字見於史傳者多有
之漢高祖紀武負注俗呼老大母為阿負魯肅拍吕蒙
背曰非復吳下阿蒙曹操小名阿瞞唐明皇小名亦云
阿瞞顧士季目王安豐謂阿戎了了觧人意阮籍謂王
渾共卿語不如與阿戎談此謂渾子戎又杜詩守歲阿
咸家注謂杜位小字也阿奴有五劉君撫王長史皆曰
阿奴比丞相俱有都長阿奴蓋濛小字也語林曰劉真
長與丞相不相得每曰阿奴比丞相條達清長矣齊武
帝臨崩執廢帝手曰阿奴若憶翁好作梓宫又周謨周
仲智皆小字阿奴梁武帝謂臨川王曰阿六汝生活大
可方王右軍問許玄度卿自言何如安石許未荅王曰
安石故相與雄阿萬當裂眼争卵右軍道東陽我家阿
林謂臨之也仕至東陽太守王子敬為阿敬王平子為
阿平庾會小字阿恭王詢小字阿苽王恭曰與阿大語
謂王忱也殷浩為阿源王胡之小字阿齡王藴小字阿
興王敦小字阿黑王丞相小字阿龍郄恢小字阿乞王
恬小字阿螭殷顗小字阿巢許詢小字阿訥王處小字
阿智高崧小字阿酃劉叔秀為阿秀何偃遥呼顔延之
為顔公延之曰非君家阿公何以見呼又唐王后以愛
弛因泣曰陛下獨不念阿忠脱紫半臂易斗麪為生日
湯餅耶吐谷渾王名阿豺以至阿香推雷車亦有所謂
阿買阿舒阿宣要未能盡舉今人稱父母兄弟尚爾嗣
有得當續之
阿堵
晉人稱阿堵者有三殷中軍見佛經云理亦應阿堵上
王夷甫嫉其婦貪濁口未嘗言錢字婦欲試之令婢以
錢遶牀不得行夷甫晨起見錢閃行呼曰舉却阿堵物
顧長康畫人或數年不點目精人問其故顧曰四體妍
媸本無關於妙處傳神寫照正在阿堵中
生活
人言做生活有三出處祖瑩云文章須自出機杼何能
共人同生活人問江霦兄弟羣從王長史曰諸江皆復
足自生活梁武帝謂臨川王宏曰汝生活大可方今言
作詩亦云冷淡生活
蘆浦筆記卷一
