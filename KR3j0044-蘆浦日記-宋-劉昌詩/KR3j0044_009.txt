欽定四庫全書
蘆浦筆記卷九宋劉昌詩撰
白玉樓賦
峞□嶪岌璀璨流離高明而廣大者天上之白玉樓也
鬼作神械梯雲駕風杳杳藹藹穹穹窿窿端不可以名
舉而數同也陛矗九仞簷掀百層反宇吸日飛甍列星
唶不可以力營而意構也前臨瑤池千頃之寒波傍帶
銀潢萬疊之素浪俯烏兔之出入瞰雲霞之直上蓋九
萬風斯下矣雖章華三休井幹百尋顧孰與爭雄而誇
尤乎宜其澡心於廣漢之清淵宅意於無垠之苑圃策
氣馬以上征儼神驂而陟步歘兮忽兮排天閽而遨遊
焉請掇其梗概而言之方兹樓之經始也斗舌下命魁
靈制權飈御馳驛霆霓急鞭搜崑山空藍田萃剞劇裁
方圓輸以六甲董以羣仙惟五城一覩之珍三獻不逢
之寳蓋於此山積而雲駢然後大匠課程羣工謹度琢
瑗礱瑛鬭珪疊璐層翬翼翼鵬翅鶱雲修梁耽耽虹腰
漲霧跨空則璆檻璪橋直明則琱窗琛戸鏤飛仙以承
楣刻蛟龍而糺柱鼇矯首而戴墀虬怒髯而攫礎飛鳴
之鳥則縞鳳霜鸞華實之林則瓊枝珠宇騰輝而曜魄
挫芒比縟而冰花奪素翕霍晶熒莫得定視而熟睹也
爾乃迹脱凡近身居泬寥追逸駕於若士揖高蹤於盧
敖窺倒景之列缺躡閬風之扶搖時則有龍驂鶴馭軼
彤霧而駐軌千乘萬騎擁紫皇於岧嶤霓旌羽節光倩
浰以目眩玉童華女衆馺踏而雲飃或鏗金而戛玉或
拊琴而鳴匏曲非世律聲度凡韶差冠累弁者皆冰膚
而璚質承顔接詞者率精會而神交怳不知其所自真
放浪而逍遙者也彼穆王遊化人之宫黃帝夢華胥之
國超乎雲霓之上介乎台衡之北傳後世以誇雄語兹
樓則兼金一羽之相直矣若夏革談妙齊諧志怪卷宇
宙之無極狀鵾鵬之變態顧貪常嗜璅單見狹聞何足
語樓之高大耶亂曰瓊為棟兮琚為梁鸞遐翥兮龍高
驤琱欄瑋檻兮屯冰霜日精月華兮埋輝光雲繚基兮霞
擁址星為經兮漢為緯俯齊州兮九點烟瞰蒼溟兮一
杯水翠旌孔蓋兮驂玉虬笙簫杳默兮帝來游停驂弭
節兮駐雲輈帝心愉樂兮民咸休
唐李賀苦吟能詩韓愈杜牧所知解導其詳見於
本史因閱賀小傳平居一日忽見緋衣吏駕赤虬
持一版書若太古篆霹靂石文者云當召賀不能
讀歘下榻叩頭緋衣人笑曰帝成白玉樓立召君
為記窗中勃勃有烟氣聞行車嘒管之聲如炊五
㪷黍許卒觀賀詩語清峭人物超邁真神仙中人
跨赤虬去當是高仙無疑大觀庚寅臘後二日宣
和殿書并畫
右賦道君皇帝親灑宸翰於圖之後石湖跋云自
玉階及紅雲法駕之後以至六小樓意趣超絶形
容高妙必夢游帝所者彷彿得之非世間俗史意
匠所可到明窗净几盡卷展玩怳然便覺身在九
霄三景之上簡齋集有水府法駕導引曲乃倚其
體作步虚聲詞六章羽人有不俗者使歌之風清
月明之下雖未得仙亦足以豪矣詞一云琳霄境
却似化人宫梵炁彌羅融萬象玉樓十二倚晴空
一片寳光中二云浮黎路依約太微間雪色寳階
千萬丈人間遙作白虹看幢節度高寒三云剛風
起背負玉虚廷九素烟中寒一色扶欄四面是青
冥環拱萬珠星四云流鈴響龍馭籋雲來夾道騫
華龍綵仗紅雲扶輅輾天街迎駕鶴毰毸五云鈞
天奏流韻滿空明琪樹玲瓏珠網碎仙風吹作步
虛聲相和八鸞鳴六云樓欄外輦道插非烟閒上
鬱簫臺上看空歌來自始青天揚袂揖飛仙
慤齋銘南軒先生
家君命杓以慤名其齋而命栻銘以告之栻敬問所以
為銘之意蓋取夫孔子曰志必慤而後求智能退而深
思以為之銘
士或志近辯給智巧學之不知其器則小天下之理
惟實為貴實不在外當慤乎已不震不搖物孰加之
以此操行誰曰不宜古之君子惟慤之守不可小知
而可大受故以此事親斯為孝以此事君斯為忠以
此事兄斯為悌交于朋友斯為信子其深思而不忒
維師乎慤以令子之德
右銘不載集中蓋當時此紙流落今幸寳藏遺墨
先生作銘時年二十有三實乙亥冬十月辛卯也
驩飲箴
合歡以禮爰有酒食議者其誰伊媍之職一獻百拜尚
何酒失後世非古沈湎淫泆婦不復議而侑以色競致
妖靡用侈燕席求之萬方百金不易持觴一曲飲釂顔
開主勸客酬笑言歡咍夫豈不樂嗟禮何在狂者斷腸
莊毅色改戲狎因之東主亦悔主賓胥失顧不足戒襟
解薌聞一石其飲詼諧之詞以風其甚紅裙是醉有如
聚蚊吏部所鄙清篇實云咨爾有位是懲是毖勿違斯
言以愆德義
驩會誓
侍女之席誓不敢即渝盟受殃神質於傍山童石爛言
則可誕山崇石堅此言不愆
右箴誓司農少卿楊獬正伯揭於坐右公臨江鄉
人也清介有守此文蓋有所懲云
蘆浦筆記卷九
