欽定四庫全書
蘆浦筆記卷八宋劉昌詩撰
至和拜相制
門下朕寅奉丕圖思臻至治總萬幾而日慎舉盛典以
交修期與輔臣底寧縣㝢其有翼宣王度裁成物宜燮
隂陽之和處丞弼之任式資茂宰秉于大鈞矧嘗選材
久滋著效爰登中鉉敷告外庭推忠佐理功臣正奉大
夫尚書工部侍郎參知政事上護軍彭城郡開國侯
食邑一千八百戸食實封二百戸賜紫金魚袋劉沆雅
性内融敏識先覺以沖約而率履不夷險以易心文成
國華學臻道奥樂名教以為己任罄智慮以翊帝謨迺
者擢自書林更於右史亟升西掖出守南州屢換圭符
夙宣精力屬中都之擇尹正内閣以參華(闕)律未調鳳
績彌著式圖寅亮用贊謨明俾佐股肱之良襄斷邦國
之務具瞻斯屬嘉猷誕彰進聯右輔之崇允恊庶邦之
望兼榮書殿仍峻貴階增勲級與褒功益爰田及真食
於戲贊萬樞之重允賴於忠純底率土之和必資於英
傑當申茂略以恢遠圖可特授金紫光禄大夫依前行
尚書工部侍郎同中書門下平章事集賢殿大學士加
上柱國仍封開國公加食邑一千戸食實封四百戸賜
推忠協謀佐理功臣封如故主者施行
右制書至和元年中秋日下趙槩視草公之玄孫
石城尉德循實寳藏之周益公嘗書其後云制詞
與今實錄所載不同多為史官潤色惟不改雅性
内融敏識先覺八字此殆後世公議非一時褒語
也又云制當用綾紙十八幅今十二幅之下脱兩
幅因併錄之
資政壯節王公家傳
公諱復字景仁淄州淄川縣人也曾祖昊國子博士祖
珍尚書虞部員外郎父愈澶州濮陽縣令贈光禄大夫
公少好讀書博通史傳慷慨有氣節家有唐以來名臣
畫像每指顔杲卿像謂人曰士當艱難時捐軀徇節如
顔公始無愧於天地間矣以門蔭補官試六法中選授理
評事遷本寺丞公家故饒財不樂私蓄嘗率其里之貴
豪遇郊歲各輸銀絹十萬以助賞賚郡國效之公亦未
嘗有希恩意久之除京東輦運遷京東路轉運判官按
屬部道過淄川父老迎候公下車慰謝先是淄民多苦
調外苛征公嘗與父老言他日或能奏蠲之至是以白
公公曰官卑不敢言然重食吾言以為父老羞敢以私
田之入代輸三年除兩浙轉運副使時太平日久民不
知兵方臘初叛所過守將望風奔駭公下令所部嚴保
壘修戰備竭力討賊屢戰有功賊平擢徽猷閣待制遷
都轉運使朱勔以花石奉艮嶽多取漕艦以載號直達
綱公曰今盜起倉卒飛輓繁困而佞倖之徒猶實苑圃
以惑上心固執不與勔力譖於上公上疏奏謂不可以
不急之務疲民費財出知陕陕號難理公至開布威信不兩
月大治民皆悦服擢龍圖閣直學士以公事忤宰相王黼降
充龍圖閣待制移知成都興利去害治與陜等民繪像
立祠刻石紀異高宗皇帝詔公知徐州明年北兵犯境
粘罕以衆數萬寇徐徐城孤勢危公領兵合戰數不利
遂閉城拒守敵重圍夾攻晝夜不息城中兵糧草竭死
者甚衆敵勢益張凡二十餘日城陷公躬擐甲胄巷戰
竟日度不能禦乃返州治易朝服南嚮再拜曰臣受國
厚恩當以死報今日得死所矣且謂敵曰死守者我也監
郡而次亡與焉可獨殺我而舍僚吏與百姓敵雖悍狡
聞公言亦凛然嘆異曰若使南朝皆如公我輩豈得至
此今汴京已陷二帝已北去公尚為誰守乎公罵不絶
口敵復說曰必欲全活生靈請立降當馮易官封命汝
就知此州以撫殘民公曰若軰毋誘我吾誓有死耳敵
察其無降意命左右撾其口流血盈襟公猶含血噀之
子倚在傍不勝憤怒突出見粘罕顧手無挺刃得布囊
盛甎擲之力少差中其旁千戸長斃粘罕怒即執倚刳
其心以祭千戸長欲懼公以速降公不顧為敵敲死闔
門百口俱遇害時建炎三年正月二十九日也帳下趙
立求得公屍拜伏慟哭褁以裀褥藁瘞於黃樓側累甓
成塚以識之復擁兵守禦撫定其衆敵退朝廷就命立
知徐州立具奏其事天子震悼詔特贈資政殿學士諡
壯節給恩澤五資賻贈絹布各二百疋初公之未遇害
也筮而遇乾六體不變術者曰滅門之象也國家運數
方屯待制宜早為計不然將及於難公曰死生定數耳
等死苟獲死所敢逃乎卒時年五十二敵初薄城下民
不得逃公隂令間道潛行得脱者數千人徐人立廟祀
公及倚亦呼為雙廟有禱輒應立復奏其異於朝勅賜
名曰忠烈立出師必禱曰公為朝廷盡節以殁必能隂
佑遺民也積官至正議大夫累贈光禄大夫娶趙氏濮
邸肅恭僖王宗博之女封安平縣主贈永康郡夫人再
娶劉氏章獻明肅皇后之姪徐州陷為金將所獲不食
三日而卒贈咸平郡夫人先是公長子佾以太僕丞從
高宗過維揚及趙立已亡徐州有武衛軍舊隸於公義
不肯他屬散歸在所願以從佾高宗聞之詔於樞密院
創計議官特命佾為之仍領武衛紹興八年和好成奏
乞訪先臣遺骸優詔許之行至泗州馬上得疾抵徐城
驛暴卒明年奉使藍公佐迎護徽宗梓宫交割地界遺
書屬當路漕使訪公瘞所漕委幕屬王之翰往焉初趙
立藁葬公於黃樓側及敵據京東水又弗治彭城皆瀰
漫没故蹟莫得其所忽有老媪指而謂之翰曰子非求
王待制瘞所乎其在是間即所指求焉有塚巋然蓋以
獸瓦啟視見大黿覆其上回顧老媪化為虎而去徹甓
取骸聯絡不斷類鎻子骨然獨一手指闕之翰復炷香
泣禱須臾有指一節浮水上道路聞之莫不嘆駭之翰
易棺斂菆于京師資聖院後聞鄉中子孫徙葬於兖州
萊蕪縣先塋云紹興十二年承宣使田諤扈從顯仁太后
回鑾佾子逵留淄川南北隔絶以詩送諤曰兩地音塵
隔死生十年常效執珪吟羨君已作遼東鶴顧我空存
魏闕心日下既蒙新眷遇海邊休忘舊知音倘憐萬里
親庭在為向雲山處處尋詩至而佾卒已一歲矣聞者
哀之藍公佐使還侍高宗語次論中興以來忠臣子孫
因奏及之上曰王佾有兒女否公佐奏曰佾五子流落
中原後居江南所生兒女尚俱幼弱今佾既卒窮困可
憐上心惻然詔令諸女入禁中命宫嬪保養之凡十餘
年一日内庭曝書見囊封有忠烈二字亟命取閱乃公
佐奉旨令王氏女入内事上覽之驚問左右即日召見
賜金帛勅命嫁遣之公姿貌豐碩動容中禮孤忠直氣
自其天資父子一門忠孝兼全殁而廟食英烈如存平
生樂於薦賢有知人之明如秦檜洪皓皆公所薦立起
行伍至秉節鉞實因公激勵而然事在立傳中
右傳得於公之玄孫默將以備太史氏之採錄
卞氏二牒
勅泰州團練使
卞居讓
牒奉處分前件人搢紳之後簪組遺芳雖早著於
嘉猷奈未光於餘刃陳力就列自媒之志既隆見善
若驚舉直之規斯在苟非半刺難屈多能事須若攝
長史仍牒知者故牒
建隆元年二月日牒
團練推官將仕郎試大理評事趙押
通判官兼僉署兩監屯田等公事衛押
團練副使檢校刑部尚書事吳押
使兼兩監屯田等使檢校太尉荆押
宣徽院
引見司剳子宣徽院押到殿前承旨卞居讓宿患
癱風病翰林院着醫官裴裔看驗久遠不堪醫治
引見奉聖旨放停送宣徽院者
右具如前已指揮殿前承旨左第二班依聖旨放停
仍便開落姓名今付卞居讓依此
太平興國八年九月四日
宣徽南院使兼樞密副使柴押
右牒卞氏故物相傳二百餘年南渡寓維揚敵騎
驟至亟瘞之地中尋復出於兵火煨燼可謂能寳
青氊者矣攻媿樓公嘗考具所自云前曰勅泰州
團練使乃檢校太保姓荆者敇授之官如今之公
牒前必曰知某州軍州事之類也自牒奉處分以
後則泰州之公移也既差卞君攝長史故為之詞
其後列銜皆泰州之官印文凢七皆泰州團練使
印唐朝固有紙告而此非告也後一紙宣徽院之
文姓柴者禹錫也禹錫以太平興國七年四月拜
樞密副使至雍熙二年冬方罷而此文乃八年九
月所給故知其為禹錫也國朝舊制宣徽二使通
掌院事共院異廳止用南院印又南院比北院頗
優或兼樞密亦掌本院皆與此合晉天福五年除
翰林承旨改殿前承旨為殿直或云淳化二年始
改殿前承旨為三班奉職蓋蘇公易簡以是年除
承旨而其次子夀次續翰林志云舊有殿前承旨
某父拜翰林承旨上以稱呼不别又以其與清貴
混淆詔改為三班奉職以避其稱因備載之
蘆浦筆記卷八
