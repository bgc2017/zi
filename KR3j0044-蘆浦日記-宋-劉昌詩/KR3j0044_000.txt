欽定四庫全書子部十
蘆浦筆記雜家類二(雜考之屬)
提要
(臣)等謹案蘆浦筆記十卷宋劉昌詩撰昌詩
字興伯江西清江人第七卷仙卜一條稱開
禧乙丑竊太常第則寧宗元年登進士書未
有嘉定乙亥自䟦稱捐俸刻于六峰縣齋則
嘗為縣令但六峰不知為何地前有嘉定癸
酉自序稱服役海陬賣鹽外無職事惟繙書
以自娛凡先儒之訓傳歷代之故實文字之
訛舛地理之遷變皆得溯其源而尋其流盖
其監華亭蘆瀝埸鹽課時作故以蘆浦為名
也書中草鞋大王一條稱紹興癸丑余客淮
南云云癸丑為紹興三年下距嘉定乙亥凡
八十三年計其年且百餘歲必無尚為縣令
之理即距開禧乙丑亦七十三年計其年當
過九旬更必無登第之理考紹熙五年亦為
癸丑或傳寫訛舛以熙為興歟其書多糾吳
曾能改齋漫錄之失其論泥軾屏星金根車
諸葛亮表脱句孫叔敖碑舛訛歐陽修誤題
多心經杜甫詩錯簡皆有特識又張栻慤齋
銘本集不載黃庭堅詠藕詩實胡藏之作皆
足以資考據王士禎池北偶談尤稱其記王
復死節之事可補宋史之闕又稱其書流傳
甚少此本為丹陽賀氏所藏而綏安謝兆申
所傳抄則亦可寳之笈矣惟塗山啟母一條
不能辨淮南子之妄而轉引後来誕語以實
之未免失之附會是則文士好竒之弊也乾
隆五十一年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
蘆浦筆記原叙
予服役海陬自賣鹽外無他職事官居獨員無同寮往
來僻在村疃無媚學子相扣擊遥睇家山貧不能挈累
兀坐篝燈惟繙書以自娛凡先儒之訓傳歴代之故實
文字之訛舛地理之遷變皆得遡其源而循其流苟未
惬其心則紆軫而弗敢釋旁稽力探偶䆒竟其髣髴則
忻幸亦足以樂久懼遺忘因併取疇昔所聞見者而筆
之册凡百餘事萃為十卷有未檢證者留俟續編顧獨
學寡識安敢以為是將求印可于先覺之士儻改而正
諸是予之願也蘆浦乃廨宇之攸寓云嘉定癸酉中和
節清江劉昌詩興伯叙于通山閣
