欽定四庫全書
蘆浦筆記卷四宋劉昌詩撰
孫叔敖碑
楚相孫君碑不見書撰人名氏攷史記本傳列于循吏
之首獨載改幣高相事為詳而碑則略之埋蛇隂德僅
書於劉向新序屬子云云則在優孟傳然其文意皆不
同碑謂生於季末仕於靈王則謬矣且莊之後為共為
康為郟敖歴三世凡五十年始為靈安得仕於靈卒後
數年而莊復封其子耶六一先生跋喜其得叔敖之名
兼以集錄二十年求之博且勤乃得之故不暇訂正耳
周府君名
漢周府君碑六一先生凡三四首跋最後方辨其名憬
蒋穎叔作武溪深乃謂名煜且押之韻蓋石古剥落以
其形似求合於君光之字故云爾曾南豐集顧雲從知
韶州王之材得此碑書來曰按曲江縣圖經名晣則併
與其形似而不辨何至遽信而以六一為未詳考耶
中陽里
漢高祖紀沛豐邑中陽里人也蓋里名中陽今漢書標
注乃題云沛豐邑中豈公是先生誤筆耶因以知史筆
無羡字
心經
釋氏心經其中自云般若波羅蜜多蓋梵語也嘗觀六
一先生集古跋中乃書多心經經為多心何以為佛恐
公誤筆爾因書以袪見者之惑
䕫子國
䕫州春秋時巴子國也今人言䕫州以至文字間率曰
䕫子國而不知其誤往往以劉禹錫為證余考禹錫之
記云䕫子國也其文意謂䕫乃子國蓋是兩句訛以傳
訛因不復辨殊不知䕫子國今實在歸州
揚州
廣陵志載揚之得名李巡以為江南之氣躁勁厥性輕
揚隋志亦謂江都人性躁勁風氣果決平陳之後頗變
淳質俗敝稍愈於古蓋嘗疑之禹别九州揚居其一歴
三代秦漢隋唐雖更徙分合不常而名終勿易諗如前
說則隋以前揚人舉非良士美俗矣是豈古聖人所以
名州之意耶攷太康地記謂東漸太陽之位履正含文
天氣奮揚故取名焉余嘗為續志引斯言以冠篇首因
為一洗躁勁輕揚之恥云
巴丘
漫錄地理門載巴丘縣以巴山得名縣有巴山故也巴
丘晉屬廬陵梁改置巴山郡隋以來稱崇仁縣是也以
上吳說予按臨江志建安四年孫策下豫章分置廬陵
郡以孫賁為豫章太守孫輔為廬陵太守留周瑜鎮巴
丘裴松之注云巴丘縣前說謂晉屬廬陵固無異矣然
九域志以新淦縣為古巴丘城輿地志又以吳後主分石
陽新淦兩縣置巴丘郡隋平陳開皇九年章洸廵撫東
南遂廢巴丘郡復以新淦屬廬陵今縣南八十里峽江
有古巴丘廢城六十里間有周瑜廟舊經載瑜歸江陵
治行於巴丘病卒後人因祠之然則巴丘在新淦明矣
豈崇仁又一巴丘耶然皆謂屬廬陵又何也或云吳取
荆州周瑜鎮巴丘乃今岳州巴陵郡姑存之以俟博古
者訂焉
賢女舖
漫錄載南康有賢女舖蓋祥符間女子姓劉氏夫死誓
不再嫁父兄彊之因自沈於水舖因得名然予嘗過之
壁間有碑記其大略似謂初嘗議昏已定而夫家貧父
兄悔之别以許人女曰一身而二適雖未嫁奈節何父
兄彊之乃溺死亦云舊名貞女全與此不同豈信傳聞
之誤耶
餘干
饒之餘干號于越攷閩粤王傳無諸搖皆勾踐之後秦
并天下以其地為閩中郡諸侯畔秦無諸搖率粤歸鄱
陽令吳芮又嚴助傳淮南王諫伐閩越書云越人欲為
變必先由餘干界中韋昭注越邑今鄱陽縣也于越得
名以此而餘干之名縣不書所由起按玉山縣有二溪
名上干下干合流至饒之東南而水回環因以名縣餘
干是也
于越
于越之名以于溪入越地無以議為也荀子云于越夷
貉之子則有疑焉春秋定公五年書於越入吳注云於
發聲也史記又書為于越注云發聲也與於同然則于
於皆越人夷語之發聲猶吳人之言勾吳耳予謂此于
越恐合是干越
管名
四明奉化縣凡七鄉皆有一管名如曰廣平松賢履信
鳴鴈黃甘嵩溪靈泉棲鳳他處未聞也
堯廟
桂林有堯舜廟堯廟在堯山下灕江中分舜廟在西岸
相望而有碑刻高崖韓雲卿文韓擇木八分書李陽冰
篆額蓋舜葬蒼梧故於此立祠無可疑者堯廟則謂因
山而立郡每歲於水際望祀南軒先生亦有祠唐帝詞
云淳熙四年静江守臣張栻既新陶唐帝祠二月甲子
率官屬祗謁祠下再拜稽首退而歌曰溪交流兮谷幽
山作屏兮曾丘皇胡為乎於此留藹冠佩兮充庭潔芳
馨兮載陳純衣兮在御東風吹兮物為春皇之仁兮其
天四時序兮何言出門兮四顧渺宇宙兮茫然南軒是
時毁諸淫祀而獨留此二廟且修之抑不知嘗攷證其
所始乎盖堯未嘗至南方若因山而祀則予曩遊桂林
大抵迴環之山皆積石惟堯山則累土故此山因土而
名堯恐非陶唐氏之堯若廟而祀之特此山之神可矣
若曰唐帝恐成附會故願與博古者評之
荆佽飛廟
四明城北鹽倉之西有荆佽飛廟無碑載神姓氏攷淮
南子荆有佽非得寳劒于干還渡江中流暴風揚波兩
蛟夾舟佽非謂洫船者曰有如此而得活者乎曰未嘗
見也於是佽非瞋目攘臂拔劒曰武士可以仁義說不
可劫而奪此江中之腐肉朽骨弃劒而已余又奚愛焉
赴江刺蛟遂斷其頭舟人盡活荆爵為執圭孔子聞之
曰夫善戰腐肉朽骨弃劒者佽非之謂乎今廟稱荆佽
飛侯圖經亦謂州北有蛟池故老云嘗有蛟自江來窟
於此人患之故即其旁立佽非廟以鎮之是則真以為
荆之佽非矣然予觀吕氏春秋荆有勇士次非盖是姓
次名非豈應以神姓名為廟號而况加為侯封哉且次與
佽非與飛字皆不同而好事者附會斬蛟之說以鎮蛟
池彊名之傳流至今載在祀典竟未有辨之者漢百官
公卿表武帝大初元年更名左弋為佽飛掌弋射則佽
飛之名實始於此又宣帝紀神爵元年發應募佽飛射
士服虔亦謂以材力名官若據建隆中鄞令金翊纂異
記謂唐武德時為鄞州至開元中改鄞為明郡名奉化
城號甬東地名句章軍號佽飛則此廟必因軍將之有
功於人故人為之祠爾官於此者合討論而正其名庶
幾神亦歆其祀也
草鞋大王事
紹興癸丑予客淮南時右司陳子長損之蜀人也以庾
節攝楚州往訪之從容言及蜀道上有百年古木枝葉
繁茂隂可庇一畆故東西行者多憩其下或易屝屨則
以其舊抛挂於枝上以為戲久而積千百䩫亦有卜心
事者往往皆應人固神之忽一士人應舉過之旁無人
焉取佩刀削樹皮書曰草鞋大王某年月日降莫有知
者洎回途則已立四柱小廟堂矣士笑而不言三年再
至則祠宇壯麗亦有十數家於其側驚而問焉則備言
其靈感士乃留宿而扣神曰神之號蓋某戲書胡然而
至此盛耶抑神何人也是夕夢神紫綬而請見告之曰
予此近老舖兵也平生不敢欺心揀汰之後每見負重
而不能前者因為送五里以息其肩無他長也不謂上
帝錄是勞績顧未有所處得先輩書此號遂受勅俾血
食士曰若何為而能靈感神曰是非予所能也每有禱
雨暘或休咎即為奏帝帝以其誠随扣得請爾士曰然
則某之前程可問乎神曰諾再夕夢神告曰必俟某年
而後登第當至何官已而皆驗然則神亦何常之有人
苟有一善上帝無不錄之積惡亦然可不知所擇哉
蘆浦筆記卷四
