欽定四庫全書
蘆浦筆記卷七宋劉昌詩撰
比事
漫錄取類對為一門然經傳中可類者多矣姑以史記
有八事相比因記之
宋世家熒惑守心心宋分野也景公憂之司星子韋
曰可移於相公曰相吾之股肱曰可移於民公曰
君者待民曰可移於歲公曰歲饑民困吾誰為君
子韋曰天高聽卑君有君人之言三熒惑宜有動
於是候之果徙三度
楚世家昭王病於軍中有赤雲如鳥夾日而蜚王
問周太史曰是害於楚王然可移於將相將相請
以身禱於神王曰將相孤之股肱也今移禍庸去
是身乎弗聽卜而河為祟大夫請禱王曰自吾先王
受封望不過江漢而河非所獲罪也不許孔子在
陳聞之曰楚昭王通大道矣其不失國宜哉
楚世家伍舉曰願有進隠曰有鳥在于阜三年不蜚
不鳴是何鳥也莊王曰三年不蜚蜚將沖天三年
不鳴鳴將驚人
淳于髠傳齊威王時喜隠髠說之以隠曰國中有
大鳥止王之庭三年不蜚又不鳴王知此鳥何也
王曰此鳥不蜚則已一蜚沖天不鳴則已一鳴驚
人
韓非傳秦王見孤憤五蠧之書曰嗟乎寡人得見此
人與之游死不恨矣李斯曰此韓非之所著書也
非使秦秦王悦之
司馬相如傳上讀子虚賦而善之曰朕獨不得與
此人同時哉得意曰臣邑人司馬相如自言為此
賦上驚乃召問相如相如曰有是
孫子吳起贊能行之者未必能言能言之者未必能
行孫子籌策龐涓明矣然不能蚤救患於被刖吳
起說武侯以形執不如德然行之於楚以刻暴少
恩亡其軀悲夫
白起王翦贊鄙諺云尺有所短寸有所長白起料
敵合變出竒無窮聲振天下然不能救患於應侯
王翦為秦將夷六國當是時翦為宿將始皇師之
然不能輔秦建德固其本根偷合取容以至圽身
彼各有所短也
白起傳武安君引劒將自剄曰我何罪於天而至此
哉良久曰我固當死長平之戰趙卒降者數十萬
人我詐而盡阬之是足以死遂自殺
蒙恬傳恬喟然太息曰我何罪於天無過而死乎
良久徐曰恬罪固當死矣起臨洮屬之遼東城塹
萬餘里此其中不能無絶地脉哉此乃恬之罪也乃
吞藥自殺
孟嘗君傳齊王毁廢孟嘗君諸客皆去後召而復之
馮驩迎之孟嘗君歎曰文常好客遇客無所敢失
食客三千有餘人先生所知也文一日廢皆背文
去莫顧文者今賴先生得復其位客亦有何面目
復見文乎如復見文者必唾其面而大辱之驩曰
君之言失富貴多士貧賤寡友事之固然也君獨
不見夫朝趨市者乎明旦側肩爭門而入日暮之
後過市朝者掉臂而不顧非好朝而惡暮所期物
忘其中今君失位賓客皆去不足以怨士而徒絶
賓客之路願君遇客如故孟嘗君再拜曰敬從命
矣
廉頗傳頗之免長平歸也失勢之時故客盡去及
復用為將客又復至頗曰客退矣客曰吁君何見
之晚也夫天下以市道交君有勢我則從君無勢
則去此固其理也有何怨乎
豫讓傳趙襄子滅智伯讓乃變名姓為刑人入宫塗
厠中挾匕首欲以刺襄子襄子如厠心動執問則
内持刀兵曰欲報讎
張耳傳上從東垣還過趙貫高等乃壁人柏人要
之置厠上欲宿心動而去
欒布傳復為燕相燕齊之間皆為立社號曰欒公社
萬石君傳慶為齊相舉齊國皆慕其家行不言而
齊國大治為立石相祠
啟母石
漢武帝元封元年詔云見夏后啟母石師古曰啟夏禹
子也其母塗山氏女也禹治洪水通轘轅山化為熊謂
塗山氏曰欲餉聞鼔聲乃來禹跳石誤中鼓塗山氏往
見禹方作熊慙而去至嵩高山下化為石將生啟禹曰
歸我子石破北方而啟生事見淮南子予觀漫錄載廣
德軍祠山張王事正相類王本前漢吳興郡烏程縣横
山人始於本郡長興縣順靈鄉發迹役隂兵導流欲抵
廣德縣故東自長興荆溪疏鑿聖瀆先時與夫人李氏
期每餉必鳴鼓三聲而王自至不令夫人至開河之所
後遺飱於鼓乃為鳥啄王以為鼓鳴而餉至詣鼓壇知
鳥所誤逡巡夫人至鳴鼓王以為誤而不至夫人遂詣
興工之所見王為大豬驅役隂兵開鑿河瀆王變形未
及恥之遂遯於廣德縣横山之頂居民思而立廟於山
西南隅夫人至縣東二里而化人亦立廟
仙卜
開禧乙丑予竊太常第勅頭毛自知同在期集所從容
問及預有朕兆否曰無之獨仙卜陳省斡者自應舉以
至省試皆以魁相許而皆不驗唱名前一日再叩之仍
大書一魁字即以墨塗去續書默而識之四字詰朝果
在第一予初料墨塗者不欲泄爾閱三年有旨降五甲
豈非前定乎嘗記政和中有觀妙明真洞微先生王老
志喜言人休咎編修王甫問他日所至書太平宰相四
字遺之而以墨塗滅其字後甫敗方悟其意甫即黼也
事有相類如此
蘆浦筆記卷七
