欽定四庫全書
蘆浦筆記卷六宋劉昌詩撰
金根車
崔豹古今註云金根車秦製也秦併天下閱三代之輿
服謂殷瑞山車一曰金根故因作為金根之車秦乃增
飾而乘御漢因不改晉輿服志載金根車天子親耕所
乘置耒耜於軾上乃知是車蓋耕車也及攷東京賦有
農輿路木薛綰注曰此所謂耕根車然則金根耕根其
名又異矣唐莊懿公主下嫁田緒德宗幸望春樓餞之
厭翟蔽不可乘以金根車代之公主出降乘金根車自
此始豈非去古遠而意愈失耶韓㫤為集賢校理史記
中有說金根車處皆臆斷之曰豈其誤歟必金銀車也
悉改根為銀至除拾遺果為諫院不受㫤文公之子也
而不知古抑又可歎國史輿服志載耕根車制如五輅
之副駕六青馬駕士四十人而以金根車為皇后之車
或者因唐以代厭翟不復考古而分為二爾
季子碑
京口有十字碑世傳為孔子書曰嗚呼有吳延陵季子
之墓而季字作□予攷篆文皆無之得曾旼元豐中編
潤州類集乃曰君子之墓後湖居士李仲殊題季子廟
詩亦曰溪邊君子墓始悟為君字非季字也六一先生
謂古以竹簡書今字闊盈尺必非孔子作然古法帖有
魯司寇仲尼書僅存十有三字内有有吳君子之五字
與此碑字畫如一或者後人衍此題墓上要知夫子蓋
嘗為是書爾
瘞鶴銘(并序)華陽真逸撰
鶴夀不知其紀也壬辰歲得於華亭甲午歲化於朱方
天其未遂吾翔寥廓耶奚奪之遽也乃褁以玄黃之幣
藏乎兹山之下仙家有立石旌事篆銘不朽詞曰相此
胎禽浮丘著經乃徵前事出於上真余欲無言紀爾歲
辰雷門去鼔華表留聲我唯髣髴爾亦微冥爾其何之
觧化惟寧後湯洪流前固重扃(此闕一字)割荆門未下華亭
爰集真侣瘞爾作銘
上皇山樵人逸少書
山徽士丹陽外仙尉江舉真宰立石
又華陽真逸撰上皇山樵(闕)
鶴夀不知其紀也壬辰歲得於華(闕一字當為亭)甲辰歲化於
朱方天其未遂吾翔(闕一字當為寥)廓耶奚奪(闕三字)遽也迺褁
以玄黃之幣藏乎兹山之下仙家無(闕四字)我竹(此字不完)故
立石旌事篆銘不朽詞曰相彼胎禽浮丘(闕二字)余欲無
言爾(闕五字當有雷門二字)去鼓(闕一字當為華)表留(闕二字當為形義)惟髣髴
事亦微冥爾將何之解化(闕五字)入(不完又闕二字)惟寧後湯洪
流前固重扃右(六字不完害寺卩&KR1664;氵冫又闕七字)華亭爰集真
侣瘞爾(闕字或文但止於此未可知也)丹陽真宰(此四字不知其次)
右前文鎮江别刻不知何人攷定後文乃邵樞密
亢就山下取所有字以意櫽括故存其闕雖有差
異亦可參訂但前云逸少書圖經亦載羲之書六
一先生已論其非至謂或云顧況作銘蔡端明則
以字有楷隸筆當是隋代書而山谷乃斷然曰王
書不疑何也今攷銘引雷門鼔事按臨海記昔有
晨飛鶴入會稽雷門鼔中於是鼓聲聞洛陽孫恩
斫鼓鶴乃飛去恩起兵攻會稽殺逸少之子凝之
蓋在安帝隆安三年斫鼓必此時豈復有羲之誰
肯遽取以為引證哉然則非晉人文不辨可知矣
漁隠攷訂華陽真逸為陶隠居推原本末或庶幾
焉
六合大同印
嘉泰壬戍予道經姑蘇於常賈翁得故紙一幅陳黦破
碎上有印文方四寸餘朱色未落云六合大同之印按
鄴侯傳唐肅宗在靈武徵天下兵所鑄頃常收拓本漢
甎上刻此篆文本朝丞相李昉書其下謂家藏是印文
而失之盖乾德乙丑歲也
屏著
詩曰俟我於著乎而毛氏謂門屏之間曰著論語邦君
樹塞門鄭氏謂於門樹屏以蔽之爾雅亦曰屏門之樹
至於蕭牆之内注曰牆謂屏也蓋古者門皆有屏禮緯
曰天子外屏諸侯内屏大夫以簾士以帷簾帷雖非屏
然以之為蔽限亦屏之義今人稱士夫之家必曰門墻
曰屏著是也然多曰台屏(從平聲蒲丁切)則乃指屏風而言何
不思之甚也因書以辨之
紫微王舍人夢
淳熙辛丑年王公清叔帥桂林予客焉暇日因語及自
合肥丁憂歸天台杜門窘用一夕夢吏請料歷支俸公
詰曰解官何繇得俸吏曰已出在外廊試取歷授之有
頃持歷來示所批陳白金六小錠於前而去寤竊怪之
未幾有自遠方惠書致餽者啟而視之與夢無差予嘗
服膺是事臺餽往來世固有之而冥冥之中已批料歷
則是銷折平生合得之物彼貪者多取以為巧而不知
其歷將特批屢批不一批矣故嘗與士夫誦言之具書
之
四明寺
四明僧廬在六邑總大小二百七十六所只鄞一縣城
内二十六城外八十天童日飯千僧育王亦不下七八
百人行(去聲)僕稱是天童歲收穀三萬五千斛育王三萬
斛且分布諸庫以罔民利等而下之要皆有足食之道
嘗觀唐武宗時廢浮屠法天下毁寺四千六百招提蘭
若四萬籍僧尼為民二十六萬五千人今以一郡會之
真有是哉
佛牙
四明圖經載昌國縣九峯山吉祥院有辟支佛牙一枚
長四寸闊一寸舍利綴滿乃建炎初給事中黃龜年所
施竊計之人長五尺兩牙不能半寸今一牙長四寸上
下相合必倍之則佛須身長八丈方能容八寸之牙嘗
聞佛號丈六金身此乃五倍恐無是理黃給事何自得
之而信之而施之耶世有趙鳳必能騐真偽而斧之矣
喘藥方
先君嘗施喘藥盖用麻黃三兩不去根節湯浴過訶子
二兩去核用肉二味為塵末每服三大匕水二盞煎減
一半入臘茶一錢再煎作八分熱服無不驗者後於彭
子壽侍郎傳一方用新羅參一兩作細末以上鷄子青
和為丸如梧子大隂乾每服百粒温臘茶清晨下一服立
止嘗見知臨江葉守端卿言其祖石林病此專服大黃
而愈其尊人亦苦此疾乃純用附子至某則非蔴黃不
可然則又觀其所禀如何且自謂其女幼年已喘傳至
四世而用藥皆不同
蘆浦筆記卷六
