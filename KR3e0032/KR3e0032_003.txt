類證普濟本事方卷三宋許叔微撰
風寒濕痺白虎癧節走注諸病
治風濕四肢浮腫肌肉麻痺甚則手足無力筋脉緩急
續斷圓
川續斷萆&KR1082;當歸(切微炒)附子防風天麻
(各一兩)乳香(半兩)沒藥(半兩)川芎(三分)
右細末煉蜜丸如梧子大每服三四十丸或酒或飲
下空心食前服
治榮衛澁少寒濕從之痺滯關節不利而痛者
增損續斷圓
川續斷薏苡仁牡丹皮桂心山芋白
茯苓黃茋山茱萸石斛麥門冬(各一兩)乾
地黃(三兩)人参防風(炙)白术(炮)鹿角膠(各七錢)
右為細末煉蜜丸梧子大每服三四十丸温酒下空
心食前服
治風寒濕痺麻木不仁粥法
川烏(生為末)
右用香熟白米作粥半碗藥末四錢同米用漫火熬
熟稀薄不要稠下姜汁一茶匙許蜜三大匙攪勻空
心啜之温為佳如是中濕更入薏苡仁末二錢增米
作一中碗服
此粥大治手足四肢不遂痛重不能舉者有此證預
服防之左氏云風淫末疾謂四肢為四末也脾主四
肢風邪客於肝則淫脾脾為肝尅故疾在末糓氣引
風濕之藥徑入脾經故四肢得安此湯劑極有力予
常製此方以授人服者良騐
治濕傷腎腎不飬肝肝自生風遂成風濕流注四肢筋
骨或入左肩髆肌肉疼痛入左指中
薏苡仁散
薏苡仁(一兩)當歸小川芎乾姜甘草官桂
防風茵芋人参羌活白术麻黃
獨活(各半兩)
右為細末每服二錢空心臨卧酒調下日三服
治五種痺腿步臂間發作不定此脾胃虚衛氣不温分
肉為風寒濕所著
芎附散
小川芎附子黃茋白术防風熟地黃
當歸桂心柴胡甘草(各等分)
右為粗末每服四錢水一盞半生薑三片棗一枚同
煎七分去滓食前日三服常服不生壅熱兼消積冷
治白虎癧節諸風疼痛游走無定状如蟲嚙書静夜劇
及一切手足不測疼痛
麝香圓
川烏(大八角者三個生用)全蝎(二十一個生)黑豆(三十一粒生用)地龍(半两)
(生)
右為細末入麝半分同研勻糯米糊為丸如菉豆大每服
七丸甚者十丸夜卧令鬲空温酒下微出冷汗一身便差
予得此方凡是癧節及不測疼痛一二服便差在歙
州日有一貴家婦人徧身走注疼痛至夜則發如蟲
嚙其肌多作鬼邪治子曰此正癰節病也三服愈
癧節宜發汗
麻黃散
麻黃(一兩一分)羌活(一兩)黃芩(三分)細辛(真華隂者)黃茋
右為粗末每服五錢水二盞煎至八分去滓温服接
續三四服有汗慎風
治癧節腫滿疼痛
茵芋圓
茵芋硃砂薏苡仁(各一分)牽牛子(一兩半)郁李仁(半兩)
右為細末煉蜜杵丸如梧子大輕粉滚為衣每服十
至十五至三十丸五更初温水下到晚未利可二三
服快利為度白粥將息
治風熱或癧節攻手指作赤腫麻木甚則攻肩背兩膝
遇暑熱或大便閉即作
牛蒡子散
牛蒡子(三兩)新豆豉(炒)羌活(各一兩)生地黃(二兩半)黃茋
(一兩半)
右為細末湯調二錢空心食前日三服此病多胸鬲
生痰久則赤腫附著肢節久久不退遂成厲風此孫
真人所預戒也宜早治之
治厲風手指攣曲節間疼不可忍漸至斷落
萆麻圓
萆麻(去殼)黃連(剉如豆各二兩)
右以小瓶子入水一升同浸春夏三日秋冬五日後
用萆麻子一粒擘破面東以浸藥水吞下平旦服漸
加至四五粒微利不妨水少更添忌動風物累用得
效神良
栢葉丸
柏葉麻黃山梔子枳殼羌活羊肝石
白蒺藜升麻子芩防風牛蒡子荆
芥茺蔚子大黃(各半兩)苦参(一兩)烏蛇(一條)
右為細末每服二錢温水調下日七八服龐老方
治風毒瘡如大風疾
綠灵散
用桑葉洗熟蒸日乾為末水調二錢日服四五丸
治走疰癧節諸風軟痛卒中倒地跌撲傷損
趁痛圓
草烏頭(三兩半去皮尖)熟地黃南星半夏麯白僵
蚕烏藥(各半兩並日乾)
右為細末酒糊丸如梧子大日乾每服五七粒空心
夜卧温酒下如跌撲痛用姜汁和酒研十數粒搽之
如卒中倒地姜汁茶清研五六丸灌下立醒大智禅
師方
治宿患風癬遍身黑色肌體如木皮膚粗澁及四肢麻痺
烏頭圓
草烏頭一觔入竹籮子内以水浸用瓦子於籮内就
水中瀧洗如打菱角法直候瀧洗去大皮及尖腔起
令乾用麻油四兩塩四兩入銚内炒令深黃色傾出
油只留塩並烏頭再炒令黑色烟出為度取一枚劈
破心内如米一點白恰好也如白多再炒趁熱杵羅
為末用醋糊丸如梧子大乾之每服三十丸空心晚
食前温酒下真州資福文雅白老元祐間有此疾服
此數年肌體黑點頓除脚力強健視聽不衰有一宗
人遍身紫點風身如墨服踰年體悦澤教予服之亦
得一年許諸風瘡疹瘍皆除然性差熱雖制去毒要
之五七日作烏頭粥啜之為佳法用預章集中者
治風痰停飲痰癖嗽
治停痰宿飲
化痰圓
半夏(湯洗三次别末)人參白茯苓白术桔梗(切作小片)
(薑汁浸各一兩)枳實香附子前胡甘草(各半兩)
右為細末用半夏薑汁煮糊丸如梧子薑湯下三四十丸
治中腕風痰涎飲眩瞑嘔吐酸水頭疼惡心
三生圓
半夏(二兩)南星白附子(各一兩)
右並生為末滴水丸如梧子大以生麵滚衣隂乾每
服十丸至二十丸薑湯下
治心腹中腕痰水冷氣心下汪洋嘈雜腸鳴多睡口中
清水自出脇肋急脹痛不欲食此胃氣虚冷所致其脉
沉弦細遲
旋覆花湯
旋覆花細辛橘皮桂心人參甘草
桔梗白芍藥半夏(各半兩)茯苓(三分)
右為粗末每服四錢水盞半薑七片煎八分去滓温服
治心下停飲冷痰頭目瞑眩睡卧口多涎
梹榔丸
梹榔(三分)丁香半夏(一兩)細辛乾薑人參(各半兩)
右為細末薑汁煮糊丸如梧子薑湯下二三十丸日三服
治酒癖停飲吐酸水
乾薑丸(聖惠方)
乾薑葛根枳殼橘紅前胡(各半兩)白术
半夏麯山萸肉甘草(各一分)
右為細末煉蜜丸如梧子每服三十丸用飲下
治積聚停飲痰水生蟲久則成反胃及變為胃癰其說
在靈樞及巢氏病源
芫花圓
芫花(醋製乾稱一兩)乾漆狼牙根桔梗(炒黃)藜盧(炒)梹
榔(各半兩)巴豆(十粒去殼炒微黑)
右為細末醋糊丸如赤豆大每服二三丸加至五六
丸食前姜湯下
此方常服化痰消堅殺蟲予患飲癖三十年暮年多
嘈雜痰飲来潮即吐有時急飲半杯即止盖合此證
也因讀巢氏病源論酒瘕云飲酒多而食榖少積久
漸瘦其病常思酒不得酒即吐多睡不復能食是鬲
中有蟲使然名為酒瘕此藥治之要之須禁酒即易
治不禁無益也予生平有二疾一則臟腑下血二則
鬲中停飲下血有時而止停飲則無時始因年少時
夜坐為文左向伏几案是以飲食多墜向左邊中夜
以後稍困乏必飲兩三杯既卧就枕又向左邊側睡
氣壮盛時殊不覺三五年後覺酒從左邊下漉漉有
聲脇痛飲食殊減十數日必嘔吐數升酸水暑月止
是右邊身有汗褺褺常潤左邊病處燥無汗遍訪名
毉及海上方服之少有驗間或中病止得月餘復作
其補則如天雄附子礬石其利則如牽牛甘遂大戟
偹嘗之矣予復揣度之已成癖囊如潦水之有科臼
不盈科不行水盈科而行也清者可行濁者依前停
留盖下無路以决之也是以積之六七日必吐而去
稍寬數日復作也脾土惡濕而水則流濕莫若燥脾
以勝濕崇土以填科則此疾自去矣於是悉屏諸藥
一味服蒼术三月而疾除自此一向服數年不吐不
嘔胸鬲寬飲啖如故暑月汗周身而體凉飲亦當中
下前此飲漬其肝目亦多昏眩其後燈下能書細字
皆蒼术之力也其法蒼术一觔去皮切末之用生麻
油半兩水二盞研濾取汁大棗十五枚爛煮去皮核
研以麻汁勻研成稀膏搜和入臼熟杵丸如梧子大
乾之每日空腹用温湯吞下五十丸加至一百丸二
百丸忌桃李鵲鴿初服時必鬲微燥且以茅术製之
覺燥其進山梔散一服久之不燥矣予服半年以後
止用燥烈味極辛者削去皮不浸極有力亦自然不
燥也山梔散用山梔子一味乾之為末沸湯點服故
知久坐不可伏向一邊時或運動亦消息之法
治肺氣風寒作嗽
紫蘇散
紫蘇桑白皮青皮五味子杏仁麻黃
甘草(各等分)
右為粗末每服二錢水一盞煎至七分温服
利鬲去涎思食止嗽
訶子湯
訶子(煨去核)青皮麥冬(各半兩)梹榔(四個)半夏(三分)甘草(一分)
右為粗末每服四錢水二盞薑七片煎七分温日三服
治諸嗽久不差
貝母湯
貝母(一兩去心薑製半日焙)黃芩(生用)乾薑(生各一兩)陳皮五味子(各一)
(兩)桑白皮半夏柴胡桂心(各半兩)木香甘草(各一分)
右為粗末每服五錢水一盞半杏仁七粒去皮尖碎
之生姜七片同煎至七分去滓熱服黃師文云戊
申冬有蔣姓者其妻積年嗽製此方授之一服差以
此治諸嗽即皆愈
積聚凝滯五噎鬲氣
大抵治積或以所惡者攻之以所喜者誘之則易愈如
碙砂水銀治肉積神麯麥芽治酒積水蛭䖟蟲治血積
木香梹榔治氣積牽牛甘遂治水積雄黃膩粉治涎積
礞石巴豆治食積各從其類也若用羣隊之藥分其勢
則難取效嗣宗所謂譬猶獵不知兔廣絡原野冀一人
獲之術亦疎矣湏是認得分明是何積聚然後增減用
藥不爾又有所損嗣宗自謂不著書在臨時變通也
治五種積氣及五噎胸鬲不快停痰宿飲
纏金丹
丁香木香沉香梹榔官桂胡椒碙
砂(研)白丁香(各一分)肉豆蔲飛礬(各一分)馬兜鈴(炒)
南星五靈脂瓜簍根半夏(各半兩)硃砂(三分留半)
(為衣)
右為細末入二味研藥和勻生姜汁煮糊丸如梧子
大每服三丸生姜湯下或乾嚼蘿蔔下
治心下蓄積痞悶或作痛多噫敗卵氣
枳殼散
枳殼白术(各半兩)香附子(一兩)梹榔(三錢)
右為細末每服二錢米飲調下日三服不拘時候龐
老方
治伏積注氣發則喘悶
訶子圓
訶子白茯苓桃仁枳殼桂心梹榔
鱉甲桔梗白芍藥川芎川烏人参
橘紅(各等分)
右細末煉蜜杵丸如梧子大酒下二十丸熟水亦得
治一切積聚有飲心痛
碙砂圓
碙砂荆三稜(别末)乾薑香白芷巴豆(去油各半兩)
大黃(别末)乾漆(各一兩)木香青皮胡椒(各一分)梹榔
肉荳蔲(各一個)
右為細末釅醋二升煎巴豆五七沸後下三稜大黃末
同煎五十沸入碙砂同煎成稀膏稠希得所便入諸藥
和勻杵丸如菉豆年深氣塊薑湯下四五丸食積熟水
下白痢乾薑湯下赤痢甘草湯血痢當歸湯葱酒亦得
治男子婦人患食勞氣勞徧身黃腫欲變成水及久患
痃癖小腸膀胱面目悉黃
紫金丹
胆礬(三兩)黃䗶(一兩)青州棗(五十個)
右於磁合内用頭醋五升先下礬棗漫火熬半日以
来取出棗去皮核次下䗶一處更煑半日如膏入好
䗶茶末二兩同和丸如梧子大每服三十丸茶酒任
下如久患漏風痔漏陳茶飲下
宋室趙彦才下血面如臘不進食蓋酒疾也授此方
服終劑而血止面色鮮潤食亦倍常新安有一兵士
亦如是與三百丸作十服亦愈
治沉積
感應圓
丁香木香(各半兩)乾薑(一兩)百草霜(二兩研)肉荳蔲(二十個)巴
豆(七十粒取霜)杏仁(一百四十粒)煑酒臘(四兩)麻油(一兩秋冬增半兩臘減半兩)
右以二香薑蔲為細末并三味研極勻煉油蠟和成
劑油紙裹旋圓如菉豆大熟水下五十丸此藥近年
盛行於世有數方惟此真高予家得之於王景長用
之的有效
治五種積氣三焦痞塞胸鬲滿悶背膐引疼心腹膨脹
脇刺痛飲食不下噎塞不通嘔吐痰逆口苦吞酸羸瘦
少力短氣煩悶常服順氣寬中消痃癖積聚散驚憂恚
氣宜服
枳殼散
枳殼荆三稜橘皮益智仁蓬莪术梹榔肉桂(各一兩)
乾薑厚朴甘草青皮肉荳蔲木香(各半兩)
右為細末每服二錢水一盞生薑三片棗一枚同煎
至七分熱服鹽點亦得不拘時服
治氣食憂勞思慮五噎
鬲氣圓
半夏桔梗(各二兩)肉桂枳殼(各一兩半)
右細末薑汁和丸如梧子薑湯下三十丸食後臨卧服
治胸鬲悶塞作噎
薰鬲圓
麥門冬甘草(各半兩)人參桂心細辛川椒
遠志(去心炒)附子乾薑(各一錢)
右細末蜜丸如雞豆大綿裹一丸含化食後日夜三服
膀胱疝氣小腸精漏
治膀胱疝氣外腎腫脹痛不可忍
念珠圓
乳香碙砂(各三錢飛)黃䗶(一兩)
右乳香研細與碙砂同研勻鎔臘和丸作一百单八粒
以綿穿之露一夕蛤粉為衣旋取一丸用乳香湯吞下
頃年有人貨疝氣藥肩上擔人我二字以為招目貨
日數千有一國毉多金得之用之良騐
碙砂圓
木香沉香巴豆肉(金者各兩)青皮(二兩不去皮)銅青
(半兩研)碙砂(一分研)
右上二香青皮三味細剉同巴豆漫火炒令紫色為
度去巴為末入青砂二味研勻蒸餅和丸如梧子大
每服七丸至十丸鹽湯吞下二三服空心食前服
治膀胱腫硬牽引疼痛及治小腸氣隂囊腫毛間水出
金鈴圓
金鈴子肉(五兩)小茴香(炒)馬蘭花(炒)兔絲子海蛤
破故紙海𢃄(各三兩)木香丁香(各一兩)
右細末糊丸如梧子大每服二三十丸温酒鹽湯下
空心食前服
治小便難小腸脹不急治殺人
右用葱白三觔細剉炒令熱以帕子裹分作兩處更
替熨臍下即通
治膀胱氣痛
茴香散
茴香金鈴子肉蓬莪术荆三稜(各一兩)甘草(半兩炙)
右細末每服二錢熱酒調下強幼安云每發痛甚連
日只二三服立定
頃在徽城日歙尉宋荀甫膀胱氣作疼不可忍毉者以剛
劑與之愈疼甚小便不通三日矣臍下虚脹心悶予因候
之見其面赤黑脉洪大予曰投熱藥太過隂陽痞塞氣不
得通為之奈何宋尉尚持四神丹數粒云毉者謂痛不止
更服此予曰若服此定斃後無悔渠懇求治予適有五苓
散一兩許分三服易其名用連鬚葱一莖茴香一撮鹽一
錢水一盞半煎八分令接續三服中夜下小便如黑汁者
一二升臍下寬得睡翌日診之脉已平矣續用碙砂丸與
之數日差大抵此疾因虚得之不可以虚而驟補藥經云
邪之所凑其氣必虚留而不去其病則實故必先滌所蓄
之邪然後補之是以諸方多借巴豆氣者蓋謂此也
治遺精夢漏關鎖不固
金鎻丹(亦名茴香圓)
舶上茴香胡蘆巴破故紙白龍骨(各一兩)木
香(一兩半)胡桃肉(三七個研)羊石子(三對切開鹽半兩擦炙熟研如膏)
右五味為末下二味同研成膏和酒浸蒸餅杵熟丸
如梧子大每服三五十丸空心温湯下
治經絡熱夢漏心忪恍惚鬲熱
清心圓
右好黃蘖皮為細末用生腦子一錢同研勻煉蜜丸
梧子大每服十丸至十五丸濃煎麥冬湯下大智禪
師方夢遺不可全作虚冷亦有經絡熱而得之也
猪苓圓
右用半夏一两破如豆大用木猪苓四兩先將一半
炒半夏黃色不令焦地上出火毒半日取半夏為末
糊丸如梧子大候乾更用前猪苓末二两炒微裂同
用不泄沙瓶養之空心温酒鹽湯下三四十丸常服
於申未間冷酒下
此藥治夢遺有數種下部虚憊精不禁者宜服茴香
丸年壮氣盛久節淫慾經絡壅滯者宜服清心丸有
情慾動中經所謂所願不得名曰白淫餌良方茯苓
散正似瓶中煎湯氣盛而溢者如瓶中沸湯而溢慾
動心邪者如瓶之傾側而出虚憊不禁者如瓶中有
鏬而漏不可一槩用藥也又有一說經曰腎氣閉即
精泄素問云腎者作強之官伎巧出焉又曰腎氣藏
精蓋腎能攝精氣以生育人倫者也或斂或散皆主
於腎今也腎氣閉則一身之精氣無所管攝故妄行
而出不時也猪苓圓一方正為此設此古方也今盛
行於時而人多莫測其用藥之意蓋半夏有利性而
猪苓導水蓋導腎氣使通之意也予藥囊中嘗貯此
藥緩急以與人三五服皆隨手而騐林監丞庇民亦
數服而愈
類證普濟本事方卷三
