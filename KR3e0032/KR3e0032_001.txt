類證普濟本事方卷一宋許叔微撰
治中風肝胆筋骨諸風
治肝經因虚内受風邪卧則魂散而不守狀若驚悸
真珠圓
真珠母(三分研細同碾)當歸酸棗仁熟地黃(各一兩半)
人參伏神柏子仁(各一兩)犀角沉香
龍齒(各半錢)
右為細末煉蜜為丸如梧子大辰砂為衣每服四五
十丸金銀薄荷湯下日午夜卧服
獨活湯
獨活(黑者)羌活人參防風前胡華隂細辛
五味子沙參白茯苓半夏酸棗仁
甘草(各一兩)
右為粗末每服四大錢水一盞半生姜三片烏梅半
箇同煎至七分去滓不拘時候
紹興癸丑予待次四明有董生者患神氣不寧每卧則
魂飛揚覺身在牀而神魂離體驚悸多魘通夕無寐更
數醫而不效予為診之親詢曰醫作何病治董曰衆皆
以為心病予曰以脉言之肝經受邪非心病也肝經因
虚邪氣襲之肝藏魂者也游魂為變平人肝不受邪卧
則魂歸於肝神静而得寐今肝有邪魂不得歸是以卧
則魂揚若離體也肝主怒故小怒則劇董欣然曰前此
未之聞雖未服藥已覺沉疴去體矣願求藥法予曰公
且持此說與衆醫言所治之方而徐質之閱旬日復至
云醫徧議古今方書無與病相對者故予處此二方以
贈服一月而病悉除此方大抵以真珠母為君龍齒佐
之真珠母入肝經為第一龍齒與肝同類故也龍齒虎
睛今人例以鎮心藥殊不知龍齒安魂虎睛定魄各有
類也東方蒼龍木也屬肝而藏魂西方白虎金也屬肺
而藏魄龍能變化故魂游而不定虎能專静故魄止而
有守予謂治魄不寧者宜以虎睛治魂飛揚者宜以龍
齒萬物有成理而不識亦在夫人逹之而已
治中風雖能言口不喎斜而手足嚲曳脉虚浮而數風
中腑也盖風中脉則口眼喎斜風中腑則肢體廢風中
臟則性命危凡風中腑宜汗而觧
星附散
天南星(薄切汁浸)白茯苓(汁浸)川烏(汁浸)人參(不浸)白附子(汁浸)
白僵蚕(汁浸)没藥黑附子半夏(薄切各等分以上)
右為細末每服二錢水酒各一盞同煎至八分去滓
熱服二三服汗出差頃在桐廬有人患此證三投此
藥得汗手足能舉
治體虚有風外受虚濕身如在空中
二生散
生附子生天南星(各等分)
右二味㕮咀每服四大錢水一盞半生薑十片慢火
煎至八分去滓服戊子年予在新安有此疾張醫博
子發授此方三服愈
治中風忽然昏若醉形體昏悶四肢不收風涎潮於上
鬲氣閉不通宜急救
稀涎散
猪牙皂角(四挺肥寔不蛀者去黑皮)晉礬(光明者一兩)
右細末研勻輕者半錢重者三匙匕温水調灌下不
大嘔吐但微微冷涎出一二升便得醒次緩而調治
不可便大服亦恐過傷人孫兆方
治中風同前證
勝金圓
生薄荷(半兩)猪牙皂角(二兩搥碎水一升二味一處搗引汁漫火熬成膏)
瓜蒂末(一兩)黎蘆末(一兩)朱砂(半兩研)
右將硃末一分與二味研勻用膏子搜和丸如龍眼
大以餘硃為衣温酒化一丸甚者二丸以吐為度得
吐即醒不醒者不可治必用方論中風無吐法引金
虎碧霞為戒且如卒暴涎生聲如引鋸牙關緊急氣
閉不行湯藥不能入命在湏臾執以無吐法可乎但
不當用銀粉藥恐損脾壊人四肢耳予常用此三方
每每有驗
治一切風
拒風丹
川芎(四兩)防風(一兩半)天麻(一兩)甘草(一兩)細辛(三錢半)
畢撥(半兩)
右細末煉蜜和杵每服作三十丸每將一粒細嚼荆
芥湯或温酒下尋常些小傷風頭痛鼻塞項強筋急
皆可服予家常合老幼所須之藥
世言中氣者雖不見於方書然暴喜傷陽暴怒傷隂
憂愁不豫氣多厥逆往往多得此疾便覺涎潮昏塞
牙關緊急若概作中風候用藥非止不相當多致殺
人元祐庚午母氏親遭此禍至今飲恨母氏平時食
素氣血羸弱因先子捐舘憂惱忽一日氣厥牙噤涎
潮有一里毉便作中風以大通丸三粒下之大下數
行一夕而去予常痛恨每見此證急化蘇合香丸四
五粒灌之便醒然後随其虚實寒熱而調治之無不
愈者經云無故而瘖脉不至不治自已謂氣暴逆也
氣服則已審如是雖不服藥亦可范子默記崇寧
中凡兩中風始則口眼喎斜次則涎潮閉塞左右共
灸十二穴得氣通十二穴者謂聽會頬車地倉百會
肩隅曲池風市足三里絶骨髮際大椎風池也依而
用之無不立效
元符中一宗人得疾踰年不差謁毉於王思和繹思
和具脉状云病因驚恐肝臟為邪邪来乘陽明之經
即胃是也邪盛不畏勝我者又来乘肺肺緣久病氣
弱全無聽受其肝凌侮其病時復頭眩瘈瘲搐掣心
胞伏涎久之則害脾氣要當平肝氣使歸經則脾不
受尅脾為中州土主四肢一體之事脾氣正則土生
金金旺則肺安矣今疾欲作時覺氣上衝者是肝侮
肺肺不受侮故有此上衝肝勝則復受金尅故搐搦
也以熱藥治之則風愈甚以冷藥治之則氣已虚肺
屬金金為清化便覺臟腑不調今中和温藥抑肝補
脾漸可安愈今心忪非心忪也胃之大絡名曰建里
絡胸鬲及兩乳間虚而有痰則動須臾時發一陣熱
者是其候也服下三方一月而愈思和名毉寓儀真
時人少知者後至都下聲名籍甚為毉官政和中度
為黃冠終藥珠侍晨
續斷湯
續斷杜仲細辛白茯苓牛膝肉桂
防風白芍藥(各一兩)甘草當歸人參
川芎秦芁川獨活熟地黃(各三兩)
右為細末每服二錢水一盞生薑三片棗一枚同煎
至七分空心食前稍熱服
薯蕷圓
薯蕷人參沙参遠志防風真珠母
紫石英(研水飛)茯神虎骨(各一兩)虎睛(一對二味湏真者)
龍齒華隂細辛石菖蒲五味子丹参
右為細末煉蜜為丸梧子大每服三十丸至五十丸
金銀薄荷湯下食後臨卧服
獨活散
川獨活白术白茯苓葳蕤秦艽
栢子仁甘草(各一兩)犀角川椒熟地黃
枳寔白芷官桂(各半兩)人参(一分)
右為細末每服二錢水一盞生薑三片棗一枚同煎
至七分不拘時服
治風在肝脾語蹇脚弱大便多秘
地黃酒
熟地黃(四兩)附子茵芋羌活防風芎藭(各一)
(兩)石斛(二兩)丹參(二兩半)牛蒡根(二兩半)牛膝杜仲
桂枝(各兩半)大麻子(一升)
右細剉入絹袋盛寬貯之用無灰酒一斗九升封漬
七日逐日空心食前飲一盞常&KR0008;勿令吐
治中風内虚脚弱語蹇
防風湯
石斛(一兩半)乾地黃杜仲丹參(各一兩一分)防風
川芎麥門冬桂心川獨活(各一兩)
右為粗末每服五錢水一大盞半棗二枚同煎八分去滓温服
治中風入脾肝經年四肢不遂舌強語蹇
竹瀝湯
葳靈仙附子桔梗防風蔓荆子
枳殼川芎當歸(各等分)
右為粗末每服四錢水一盞竹瀝半盞薑三片同煎
至八分去滓温服日三四忌茗
治久風邪入肝脾二經言語不轉
防已湯
漢防已防風桂心附子(各半兩)葳靈仙(三分)
麻黃(半兩)
右為粗末每服四錢水一盞引子半盞煎至七分去
滓温服日三四引子用竹瀝荆瀝地黃汁各一盞生
薑汁半盞和勻用之以上四方龐先生𫝊審而用之
良驗
治筋急項強不可轉仄
木瓜煎
宣州木瓜(二個取盖去穣)沒藥(二兩研)乳香(一分研)
右二味入木瓜内盖子合了竹簽定之飯上蒸三四
次研爛成膏子每服三五匙地黃酒化下生地黃汁
半盞無灰上醖二盞和之用八分一盞煖熱化膏有
人患此病自午後發黃昏時定予曰此患必先從足
起經言十二經絡各有筋惟足少陽之筋自足至頂
大抵筋者肝之合也日中至黃昏天之陽陽中之隂
也又曰陽中之隂肺也自離至兊隂旺陽弱之時故
靈寳畢法云離至乾腎氣絶而肝氣弱肝腎二臟受
隂氣故發於是時予授此方三服而愈同官歙丞張
德操常言其内子昔患筋攣脚不得屈伸者踰年動
則令人持抱求毉於泗水楊吉老云此筋病宜服下
三方服一年而愈
治筋極飬血
地黃圓
熟地黃(一錢)頑荆(一分)山茱萸(五分)黑狗脊(炙)地膚子
白术乾漆蠐螬(乾炒)天雄車前子(各三錢)蓽薢
山羊澤瀉牛膝(各一兩)
右細末煉蜜和杵如梧子大每服五十丸温酒下空心夜卧服
治筋痺肢節束痛
羚羊角湯(秋服之)
羚羊角桂皮附子獨活(各一兩三錢半)白芍藥
防風(炙)芎藭(各一兩)
右為粗末每服三大錢水一盞半生薑三片同煎至
八分取清汁日服二三服
治寒冷濕痺留於筋脉攣縮不得轉仄
烏頭湯(冬服之)
大烏頭細辛川椒甘草秦芁附子
官桂白芍藥(各七分)乾薑白茯苓防風
當歸(各一兩)川獨活(一兩三錢半)
右為粗末每服三錢水一盞半棗二枚同煎至八分
去滓空心食前服
凡中風用續命排風風引竹瀝諸湯及神精丹茵芋
酒之類更加以灸無不愈者然此疾積習之久非一
日所能攻皆大劑久而取效唐書載王太后中風喑
默不語醫者蒸黃茋數斛以薰之得差盖此類也今
人服三五盞求效責毉也速矣孟子曰七年之病三
年之艾久而後知耳
治一切癱瘓風
鉄彈圓
乳香沒藥(各一兩)川烏(一兩半)五靈脂(四兩)
右先將乳香沒藥於隂凉處當風細研更用研了麝
香一錢將下二味為細末然後同前二味再碾再研
滴水為丸如彈子大磁合收每服一丸薄荷酒磨下
日用三服
黑神圓
草烏頭(不去皮生)五靈脂(各等分)
右為末六月六日滴水為丸如彈子大四十歲以下
分六服病甚一丸分二服薄荷酒磨下覺微麻為度
治風客陽經邪傷腠理背脊強直口眼喎斜體熱惡寒痰厥
頭痛肉膶筋惕辛額鼻淵及飲酒過多嘔吐涎沫頭目眩暈
如在車船常服解五邪傷寒辟霧露瘴氣爽惠神志諸風不生
定風餅子
天麻川烏南星半夏川薑川芎
甘草白茯苓(等分並生)
右細末生薑汁為丸如龍眼大作餅子硃砂為衣每
服一餅細嚼熱生薑湯下不拘時候熙豐間王丞相
常服預防風痰神驗
治胆虚冷目眩頭疼心神恐畏不能獨處胸中滿悶
茯神散
茯神(一兩)遠志防風細辛白术前胡
人参桂心熟地黃甘菊花(各三分)枳殼
治胆虚不得眠四肢無力
鱉甲圓
鼈甲人參黃茋酸棗仁牛膝羌活
五味子(各等分)
右為細末煉蜜杵丸如梧子大每服三四十丸酒下
治胆虚目暗喉痛唾數眼目眩冒五色所障夢見被人
訟恐懼面色變青
補胆防風湯
防風(一錢)人參(六分)細辛(五分)芎藭甘草茯神
獨活前胡(各八分)
右為粗末每服四大錢水一盞半棗二枚煎至八分
去滓食前服
治胆虚常多畏恐不能獨卧如人捕状頭目不利
人參散
人參枳殼五味子桂心(各三分)栢子仁
熟地黃(各一兩)山茱萸廿菊花茯神枸杞子
(各三分)
右為細末每服二錢温酒調服
治肝厥状如癎疾不醒嘔吐醒後頭虛暈發熱方
麻黃鈎籐(取皮)石膏乾葛半夏麯柴胡
甘草枳殼甘菊(各等分)
右為粗末每服四錢水一盞半生薑三片棗一枚同
煎至八分去渣温服
類證普濟本事方卷一
