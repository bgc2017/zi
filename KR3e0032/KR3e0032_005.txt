類證普濟本事方卷五宋許叔微撰
腸風下血痔漏臟毒
治腸風瀉久不止
玉屑散
槐根白皮(去粗皮)苦楝根(去皮各三兩)椿根白皮(四兩三味於九月後二月)
(前取軟者日乾)天南星半夏(各半兩並生)葳靈仙(一兩)寒食麵(三兩)
右為末滴水丸如梧子大乾之每服三十丸水八分
一盞煎沸下丸子煑令浮以匙抄起温温送下不嚼
空心食前服
頃年有一人下血幾盌頓然瘦薾諸藥皆不效予曰
此正腸風令服玉屑丸三服止予苦疾三十年蓄下
血藥方近五十餘品其間或騐或否或始騐而久不
應者或初不效棄之再服有騐者未易立談大抵此
病品類不同對病則易愈如下清血色鮮者腸風也
血濁而色黯者臟毒也肛門射如血線者蟲痔也亦
有一種下部虚陽氣不升血隨氣而降者仲景云脉
弦而大弦則為減大則為芤減則為寒芤則為虚寒
虚相摶此名為革婦人則半産漏下男子則亡血失
精此下部虚而下此者也若得革脉却宜服温補藥
蟲痔宜薰千金用蝟皮艾者佳予嘗作頗得力
治臟毒
蒜連圓
鷹爪黃連末用獨蒜頭一個煨香爛熟研和入臼治
熟如梧子大每服三四十丸陳米飲下
治腸風臓毒
槐花散
槐花(炒)柏葉(爛杵焙)荆芥穗枳殼
右修事了方秤等分細末用清米飲調下二錢空心食前服
巢氏病源論腸癖為痔久困飽食過度房室勞損血氣
流溢渗入大腸衝發於下時便清血腹中賴痛病名脈
痔又論脾毒腸風本緣榮衛虚弱風氣進襲因熱乘之
使血氣流散積熱壅遏血滲腸間故大便下血
椿皮圓
臭椿花(四兩刮去粗皮焙乾)蒼术枳殼(各二兩)
右細末醋糊丸如梧子空心食前米飲下三四十丸
治腸痔在腹内有鼠乳下血方
白蕪荑貫衆狼牙根椿東引根(白皮)槐東引
根(白皮)蝟皮(炙焦各一分)雄黃白鱔頭(一個炙焦)
右細末臘月猪脂和一丸彈子大綿裹内下部日三易
治痔有鼠乳結核作渴疼痛方
皂角(炙)黃茋荆芥槐子穿山甲木香露
蜂房(炒焦)蝟皮鱉甲(醋炙)桔梗芍藥(各一分)大黃(半兩)
右細末煉蜜丸如梧子大每服二三十丸温湯下食
前日三服未知加至四五十丸
治遠年腸風痔漏
黃茋圓
黃茋枳殼葳靈仙(各二兩)續斷(炒)槐角子枯
礬當歸(炒)乾薑附子生地黃連翹(炒各半兩)
右細末煉蜜丸如梧子大米飲下三十圓晁推官方
治腸痔
鱉甲散
鱉甲蝟皮(炙黑焦)穿山甲(炙焦)白礬(枯)附子猪牙
皂(各半兩炙焦存性二分)麝香(一分研)
右細末研勻蒸餅丸如梧子大米飲下二十丸食前
日三服
又方
槐花(炒)白礬(枯各一兩)附子(半兩)
右細末蒸餅丸如梧子大每服二十丸米飲下食前
日三服以上二方龐老𫝊
衂血吐血咯血方
治衂血無時
茜梅圓
茜草根艾葉(各一兩)烏梅肉(焙乾半兩)
右細末煉蜜丸如梧子大烏梅湯下三十丸
經云天暑地熱經水沸溢蓋血妄行陽勝隂也鞠運
若茂之嘗苦此疾予授此方令服後愈三黃散亦可
三黃散
大黃黃連黃芩(各半兩)
右細末每服二錢新水調下蜜水亦可
又方
山梔子不拘多少燒存性末之搐入鼻中立愈
蔡子渥傳云同官無錫監酒趙無疵其兄衂血甚已
死入殮血尚未止偶有一道人過門聞其家哭詢問
其由道人云是曾服丹或燒煉藥予有藥用之即活
囊中出此藥半錢吹入鼻中立止良久得活并傳此
方
治鼻衂過多昏冐欲死(梅師方)
右用香墨研濃點入鼻中
潤肺安血止𠻳治吐血咯血
天門冬圓
天門冬(一兩)甘草杏仁貝母白茯苓阿膠(各半兩)
右細末煉蜜丸如彈子嚥津含化日夜服十丸不拘時候
因𠻳咯血成勞眼睛疼四肢倦脚無力
黃茋散
黃茋麥冬熟地桔梗(各半兩)甘草(一分)白芍藥(半兩)
右粗末每服四錢水一盞半薑三片煎七分温服日三服
治久𠻳咯血成肺痿多吐白涎胸鬲滿悶不食
扁豆散
白扁豆生薑(各半兩)枇杷葉(去毛)半夏人參白
术(各一分)白茅根(三分)
右細剉水三升煎至一升去滓下梹榔末一錢和勻
分四服不拘時候
治勞瘵吐血損肺及血妄行
神𫝊膏
剪草一觔婺台州皆有惟婺州者可用狀如茜草又
如細辛每用一觔净洗為末入生蜜一觔和為膏以
器盛之不得犯鉄九蒸九晒日一蒸晒病人五更起
面東坐不得語用匙抄藥如粥服每服四匙良久用
稀粟米飲壓之藥冷服粥飲亦不可大熱或吐或下
皆不妨如久病肺損咯血只一服愈尋常咳𠻳血妄
行每服一匙可也有一貴人其國封病瘵其尊人嘗
以此方畀之九日而藥成前一日病者夢人戒令翌
日勿令服藥次日將服之為屋土墜器中不可服再
合既成又將服為猫覆器又不得食又再作未就而
是人卒矣此藥之異如此若小血妄行一啜而愈或
云是陸農師夫人鄉人艾字先嘗親說此事渠後作
大觀本草亦收入集中但人苦未識不信耳
眼目頭面口齒鼻舌唇耳諸疾
鎮肝明目
羊肝圓
羯羊肝(一具新瓦盆中&KR1020;乾更焙之肝若大止用一半)甘菊花羌活柏子
仁細辛官桂白术五味子(各半兩)黃連(三分)
右細末煉蜜丸如梧子大空心食前温水下三四十
丸
又方
白羯羊肝(只用子肝一片薄切新瓦上煿乾)熟地黃(一兩半)兔絲子
澤瀉地膚子(去殼)防風黃芩白茯苓五味
子枸把子茺蔚子杏仁(大者炒)細辛(華隂者佳)
苦葶藶桂心麥箱子(各一兩)
右細末煉蜜丸如梧子大每服三四十丸温水下日
三服不拘時候
張臺卿嘗苦目暗京師毉者令灸肝愈遂轉不見物
因得此方服之遂明有一男子内障醫治無效因以
餘劑遺之一夕燈下語其家人曰適偶有所見如隔
門縫見火者及旦視之眼中翳膜且裂如線張云此
藥靈勿妄與人忽之則無騐予隘之且欲廣其傳也
又方
羌活川芎旋覆花防風(各半兩)甘草蒼术
(泔浸一夕去皮日乾不見火)楮葉桑皮(並八月採隂乾秤以上各一兩)
甘菊花楮寔蝉退木賊(各一分)
右木臼中治為末茶清調下二錢早晩食後臨臥各
一服暴赤眼亦治赤眼忌温麩及酒楮葉湏真無寔
者餘不堪否則諸藥悉無效合時不得焙及犯鉄器
予觀此方取楮葉必無寔者蓋陰陽二物相配匹耳
有寔者陽也無寔取葉者隂也所以不得真諸藥悉
無效
治肝腎風毒熱氣上衝眼痛
菊花散
甘菊花牛蒡子(炒熟各八兩)防風(三兩)白蒺藜(去刺一兩)甘草(一兩半)
以上細术每服二錢熟水調下食後臨臥
素問云久視傷血血主肝故勤書則傷肝主目昏肝傷
則自生風熱氣上凑目其昏亦甚不可專服補藥須服
益血鎮肝明目藥
地黃圓
熟地黃(一兩半)黃連决明子(各一兩)没藥甘菊花
防風羌活桂心光明硃砂(各半兩)
右細末煉蜜丸如梧子大每服三十丸熟水下食後
日三服
讀書之苦傷肝損目誠然晉范寗嘗苦目痛就張湛
求方湛戲之曰古方宋陽子少得其術以授魯東門
伯次授左丘明遂世世相傳以及漢杜子貢晉左太
冲凡此諸賢並有目疾得此方云用損讀書一減思
慮二專内視三簡外觀四旦起晩五夜早眠六凡六
物熬以神火下以氣簇藴於胸中七日然後納諸方
寸修之一時近能數其目睫遠視尺箠之餘長服不
已動見墻壁之外非止明目並可延年審如是而行
之不可謂之嘲戲亦竒方也
治頭風冷淚龐安常二方
甘菊花决明子(各三分)白术羌活川芎
細辛白芷荆芥穗(各半兩)
右細末每服一錢滚湯調下食後日三服
又方
川芎甘菊細辛白术白芷(各一分)
右細末臘丸如黍米大夜臥納一丸目中一時辰換
一丸
荀牧仲頃年嘗謂予曰有人視一物為兩醫者作肝
氣有餘故見一為二教服補肝藥皆不騐此何疾也
予曰孫真人云目之系上属於腦後出於腦中邪中
於頸因逄身之虛其入深則隨目系於腦入於腦則
轉轉則目系急急則目眩以轉邪中其晴所中者不
相比則睛散睛散則岐故見兩物也令服驅風入腦
藥得愈
王檢正希臯昔患鼻額間痛或麻痺不仁如是者數年
忽一日連口唇頬車髮際皆痛不可忍口難言飲食相妨左
額與頬上常如糊急手觸之則痛予作足陽明經絡受風毒
傳入經絡血凝滯不行故有此證或者以排風小續命透冰
丹之類與之皆不效予製犀角升麻湯贈之服數日而愈
犀角升麻湯
上等犀角(一兩一分)真川升麻(一兩)防風羌活(各三分)
川芎白附子甘草(一分)白芷黃芩(各半兩)
右粗末每服四大錢水一盞半煎至八分去滓通口
服食後臨卧日三四服
足陽胃也經云腸胃為市又云陽明多血多氣胃之
中腥羶五味無所不納如市廛無所不有也六經之
中血氣俱多腐熟飲食故食之毒聚於胃故此方以
犀角為主解飲食之毒也陽明經絡環唇挟口超於
鼻交頞中循頬車上耳前過客主人循髮際至額顱
故王公所患皆此一經絡也故以升麻佐之餘藥皆
滌除風熱升麻黃芩專入胃經稍通毉者自能曉也
治鼻塞清涕出腦冷所致
通草辛夷(各半兩)細辛甘遂桂心芎藭
附子(各一兩)
右細末蜜丸綿裹納鼻中塞密封勿令泄氣丸如大
麻子稍加微覺小痛𢷬姜為丸即愈
此千金方也治腦冷所致此疾亦有朏熱者亦有肺
寒者素問云膽移熟於朏則辛額鼻淵又曰泣涕者
腦也腦渗為涕又曰肺之液為涕其来各有自矣當
審詳之鼻淵者濁涕下不止清濁亦自異
治肺風鼻赤&KR1439;
老山梔為末溶黃䗶等分和為丸彈子大空心茶酒
嚼下半月效忌酒炙煿
又方
右用枇杷葉去毛焙乾末之茶調下一二錢日三服
治心脾壅熱生木舌腫脹
玄参升麻大黃犀角(各三分)甘草(半兩)
右細末每服三錢水一盞煎至五分温服不拘時候
治口生瘡方
升麻(一兩一分)黃連(三分)
右細末綿裹含汁咽
治諸魚骨鯁久不出
右以皂角末少許吹入鼻中得鯁出多秘此方
治懸癰腫痛不下食
玄參散
玄參(一兩)升麻射干大黃末(各半兩)甘草(一分)
右細末每服三錢水一盞煎七分放温時時含嚥良驗
治聤耳出膿
紅綿散
白礬煆成白灰每用一錢入胭脂一匙研勻用棉杖
子瀍去耳中膿及黃水盡用别棉杖子引藥入耳中
令到底摻之即乾如壯盛之人積熱上攻耳出膿水
不差用無憂散雄黃丸瀉三五行即差
治腎虚耳鳴夜間睡著如打戰鼔覺耳内風吹更四肢抽痛
黃茋圓
黃茋(獨莖者去蘆一兩)白蒺藜(炒瓦擦細揚去碎刺)羌活(去蘆各半兩)黑
附子(大者一個)羯羊腎(一對焙乾)
右細末酒糊丸如梧子大每服三四十丸空心晚食
前煨葱鹽湯下
治男子二十歲因瘡毒後腎經熱右耳聽事不真每心
中不意則轉覺重虚鳴疼痛
地黃圓
生地黃(一兩半)桑白皮(一兩)磁石(搗碎水淘三二十次去盡赤汁為度二兩)
枳殼羌活防風黃芩木通甘草(各半兩)
右粗末每服四錢水盞半煎七分日二三服不拘時候
治口乾煩躁生津液思食
黃茋湯
黃茋熟地黃白芍藥五味子麥門冬(各三)
(分)白茯苓(一分)甘草(半兩)
右粗末每服三錢水一盞半薑棗烏梅同煎去滓服
類證普濟本事方卷五
