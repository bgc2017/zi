蠡海集雜家類三(雜說之屬)
提要
(臣)等謹案蠡海集一卷舊本題宋王逵撰考宋有
三王逵其一王逵不知何許人仁宗時官江
南西路轉運使調淮南轉運使包拯連具七
章彈之具載拯奏議中極斥其貪鄙酷虐似
非能著書之人其一王逵濮陽人天禧三年
進士官刑部郎中其所著作惟吕希哲雜記
載其贈蔡襄詩一首阮閱詩話總龜載其詠
酒帘一聯不聞更有此書其一王逵淄州人
建炎中知徐州王復之孫紹興中太僕丞王
佾之子其所著作惟蘆浦筆記載送田鄂詩
一首亦不聞有此書此書中論脈一條稱七
表八裏九道計二十四見之于叔和脈訣是
熙寧間書也前王逵不得見論百刻一條稱
趙緣督又有一說是至元以後書也王逵後
亦不得見又安得而引之耶考明黃姬水貧
士𫝊載王逵錢塘人足一跛家極貧無以給
朝夕因賣藥復不繼又市卜博究子史百家
客至輙談今古不休人知其辨博每以疑難
質之無不口應列其人于張介福之後王賓
之前蓋洪武永樂間人作是書者必此王逵
商維濬刻稗海時未及詳考誤以為宋王逵
也其學蓋出于邵子其書亦規摹觀物外篇
分天文地理人身庶物歷數氣候鬼神事義
八門皆即數究理推求天地人物之所以然
雖頗穿鑿而亦時有精義世稱二十番花信
風楊慎丹鉛錄引梁元帝之說别無出典殆
由依托其說亦參差不合惟此書所列最有
條理當必有所受之云乾隆四十二年九月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
