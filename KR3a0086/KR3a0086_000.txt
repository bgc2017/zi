士翼儒家類
提要
(臣)等謹案士翼三卷明崔銑撰銑字子鍾又
字仲鳬號洹野安陽人弘治乙丑進士官至
南京禮部右侍郎事蹟具明史儒林傳是書
凡三卷名曰述言皆語錄之類又嘗作續士
翼草稿未成而歿此書自序謂退居相臺十
祀非聖人之志不存非翼經之文不閱乃劄
記所明稍修章句名曰士翼蓋以輔彝典也
其間如論高宗夢傳說事涉於怪誕韓子原
道蓋先乎養二氏之徒之繁由君無以養而
安之也又云談理至宋人而精然而滋蔓講
學至宋人而切然而即空又曰漢唐之小人
易見宋之小人難知漢唐之君子可信宋之
君子當考所論頗為有見非漫為空言者比
然以蕭何之薦曹參為克己歸仁盧懷慎之
讓姚崇為一个臣之有容雖意有所寓亦未
免品題失當矣乾隆四十三年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
士翼原序
銑也退處相臺之十祀非聖人之志不存非翼經之文
不閱省已履事準古驗今道雖晚聞愚有一得守之既
確居之亦安已乃劄記所明稍修章句發揮性道訓訂
經史或申正理或駁陂見名曰士翼蓋以輔彛典也自
愧窮居擬博問而躬行猶未能云爾嘉靖甲午嘉平節
崔銑仲鳧序
