士翼卷二
明崔銑撰
述言中
漢學黃老清淨其懲秦之暴耶學之者亦能治人庶乎
居簡而行簡者與唐人尚佛溺於齋素因果士夫假以
驅遣宦情(考白氏集可見)宋儒談禪凡一貫道心之目稍涉性
命皆亂以其說或竄程朱之錄真贗至今雜焉真氏謂
居喪毋廢浮屠(見讀書記)集中有祈福青詞又襲唐之陋矣
問曰明之儒也孰勝答曰薛敬軒之純陳克庵之端章
風山之質賀醫閭之篤蔡虚齋之精皆能審進專經由
朱氏而来士知談道矣論人者必自其行觀行者先㩁
其出處如蹈上蔡鸚鵡之譏奚以名儒
震動也大難之迫也處之道曰不喪匕鬯仁人孝子之
奉祀精誠之至也變叢于前而無移心處難者如是則
無難矣太王之遷岐文王之囚羑里是也豈惟止患化
暴而聖垂憲矣艮止也戢其身而弗遷也處之宜曰艮
其背夫人資衆體以為用耳目止則廢視聽手足止則
廢持行惟背可止不運無見也𫝊曰時止則止時行則
行言如是乃為全德艮背乃止其所雖有靜無動事若
偏而道當然伯夷之餓首陽箕子之適朝鮮志存大倫
可矣震来自外艮居自我皆非常有之故先儒動止靜
止無我無物之訓語高而理不暢夫易聖人處身履運
之方毋以惡外是内之心求之也震彖𫝊似有脱文蓋
發震之象與
聖王作井田非亶養民乃施教焉爾夫民受百畆之田
三畆之廬歲種各穀以備灾害易植瓜茹環廬樹桑雞
豚善其畜長老得衣帛焉食粟焉死者得葬焉里為戶
八十巷列八家選耆而有高德者為父老辦護伉健者
為里正使民春夏在田秋冬入保城郭田作則督趨耕
耨城居則戒令紡績自十月至正月畢男女怨思作歌
饑者歌食勞者歌事官於民間求詩鄉移於邑邑移於
國國以聞於朝故天子不出戶知天下所苦十月訖事
父老教於室十歲事小學十五事大學秀俊者漸升於
司馬曰進士行同能偶别之以射然后爵之士以累行
進取君以考功授官是時非里不羣非事不習非人不
師非正業不授異端何由興衺行何由作乎今井田廢
矣而鄉老里長有司學官由古之遺也貪吏罄民財庸
吏頽舊制巧吏創奇名文吏修末飭民詐而玩法士驕
而慕榮不變之急其大壊可立待也已
文王而後視民如傷者其惟我皇祖乎古創業君修禮
樂正法度顯諸朝廷者爾我皇祖三誥加意閭閻均賦
懲奸惟恐妨民之安夫天豈徒尊一人於上以寵其躬
而莫之敵凡以長民使貧富相資強弱相安桑麻穀粟
以相養父子兄弟以相生是故教者明此也法者維此
也詩曰無此疆爾界陳常于時夏言養事修而教道興
矣
牧誓而下其惟我皇祖北伐之檄乎泰誓數紂之罪其
詞敖讀者疑之曰武非聖也皇祖之文復綱常正内外
知與力弗挈矣噫上配典謨可也
元之臣若布呼密張雄飛陳天祥張貞其學明其節植
其才濟乎變今論元才者曰虞揭彼特綴緝之技宋濓
修史采之雜而予之濫惡在其為史也
耶律楚材之諫殺許衡之興學有肇修人紀功無二子
則萬里中原郡邑而坰牧人類而馬牛雖配三聖可也
劉因不就存中外之防其元之伯夷與元之儒孰大於
是
建文中儒臣建制停罷北方學校夫文翁在蜀常衮在
閩興學起其陋况自古帝王所自立之地耶夫建文之
臣殺身之義不能贖其亡國之罪焉
古無理氣之名而道明後有理氣之辨而道晦夫乾陽
也坤隂也乾則靜專而動直坤則靜翕而動闢皆於生
物驗之言其迭運曰道言其妙用曰神後人曰所以一
陽一隂者道又曰其理則所謂道又曰太極形而上之
道隂陽形而下之器夫太極者隂陽之全隂陽者太極
之分故以已判未判言太極不知太極者也况岐而二
哉
心性固不離亦非雜知能心之用也愛親敬長性也好
利惡害心之覺也生可舍死可取性也譬之物焉生生
氣也穀之甘杏之酸桂之辣性也心靈而性活也心移
而性宰也孟子曰仁人心也乃言所主也非用為訓也
心性之辨一言而決之矣
易曰顯諸仁藏諸用道周萬物曰顯日用不知曰藏彼
窮冬自地忽逢春而物萌牙可見其仁自牙之後形自
形色自色皆造化也人但知物之長茂爾非藏乎夫乾
坤變化物受氣而自成乾坤何心焉聖人則率作興事
屢省乃成故曰不與聖人同憂
乾常動其曰靜言其收物也坤常靜其曰動言其生物
也乾不交坤曰靜坤上交乾曰動乃氣也非形也隂陽
氣也剛柔氣聚而有體也乾坤隂陽之純否泰隂陽之
交故彖𫝊曰隂陽六子惟曰剛柔各得☰☷之一體而
已古書言氣即有理言理即有氣
聖人本三才以兩而成卦故自天地定位推之既成萬
物言造化以兩而為用也是故天地相交山澤相通雷
風相益水火相濟故曰一隂一陽之謂道
易曰成變化而行鬼神自數而推之蓍也有大衍之數
而後九六之變化生矣變生乃以未来之吉凶告之所
謂行鬼神也人幹事于明鬼神司其柄于幽惟蓍知之
五十有五之數由五而生故虚五不用大衍之數由一
而生故虚一不用居其母而用其子如後天圖乾坤隅
而六子正也
占用九六不用七八銑意以三為竒陽之數也二為偶
隂之數也卦象三才故為畫三三竒成九為老陽七則
乏三偶成六為老隂八則贏天下之物至老而變人耄
而化花開而萎禾實而黃大寒而温盛暑而涼晡則夜
黑則旦易言九六而無七八𫝊無證焉
衆人所不能知問於聖哲聖哲亦不能決問諸鬼神筮
者問神之法也夫事之所向未定理之所宰各止聖人
取物象宜立卦係辭占者遇之決疑敏務是故貞吉臻
而凶咎遠矣龜有兆無辭其又神哉
井言德性德性無加損無待而成鼎言才器才器有大
小隨量而受井之用汲猶鼎之待舉井思王明鼎惡耳
革蓋德難見知才每受妬也
渙之訟曰渙其羣夫坎水為難在内風以散之四㢲之
主爻故曰渙其羣以卦變言之非也况卦變自乾坤程
傳確矣丘高而在上五也四散其羣而致一以承五㢲
者入也故曰有丘小人各立私黨不一心於君斯所以
致難與
旅六二曰即次九四曰于處次者暫止也故曰左次曰
師次處者安處也故曰出處曰處仁九二初為旅人待
幾而發故即為善晉文在狄是也行者赴家辟難者求
濟旅必有歸可以安之而無動乎狐趙不欲晉文久於
齊是也
洊雷聲緩而勢消故初九虩而九四泥隨風勢進而威
烈故初六始起之風利用武六四相續之風利去暴夫
四得位承五依尊履正雖以柔御剛能獲不仁也風亦
有摧物之象焉以剛用柔者弱(震)以柔用剛者強(㢲)
㢲之初四皆隂而吉兊之三上皆隂而凶㢲者伏於陽
也服善也君子之道也兊者說乎陽也獻媚也小人之
道也㢲二達誠于上五宣命于下順之可信也兊二孚
以化其心四介以阻其勢說之可憂也順者公說者私
夬五陽決一隂比大壯易為力矣爻辭之危憂其不勝
蓋開弓及滿釋矢尤難古曰強弩之末不穿魯縞陽長
將極隂消必生小人勢窮疾甚肆厥凶悖况有平日周
算而臨事改勢者武三思匹夫耳而唐再亂噫誠難哉
易取人之能悔蓋罪已省咎君子也為忠臣為孝子為
明長責人護短小人也為奸臣為逆子為賊吏是故一
言而興邦者悔也一言而喪邦者吝也
易者隂陽之變交而後有變分為對待流行已支而又
以二圖當之造化為文字所泥矣
初九者象也潛龍勿用者辭也值其爻者變也用其辭
者占也凡所謂龍之類因爻而著義也難明者證以物
類易知者指其事宜又易者惟曰貞吉悔亡无咎而已
夫卦固人可用然聖人命辭即一端而陳道宏義精該
通不滯在人推而行之若泛議闊訓茫無執著亦未當
焉
履初九素履素者未有飾也履者禮也忠信之人可以
學禮上九履道已成下皆視之考於祥矣祥者福之兆
也九五夬厲况上九乎然而德剛位柔居極應說所謂
旋也旋者回反也進而能退行而不偪上而能下也夫
如是則德而不矜高而不危何吉加焉旋謂之回周旋
折旋義在周折先儒謂周旋全備須添字而足則六經
有隠語乎鄭康成不通經則改字不達禮則推之殷宋
人入字成其說失闕疑之義也
訟公卿大夫之爭斷以詞噬嗑奸人之梗威以刑訟可
悔而止噬必法而定訟以天臨于上曲自阻噬以雷擊
乎下威必終
諸臣之爭以地以功以賞以地者虞芮是也以功者論
蕭何是也以賞者王成是也以約訟之者寡矣食舊德
則人莫與爭能從事无成則人莫與爭功渝即命則人
莫與爭利何訟之有上六不義而得賞若後世告訐者
不勝其喜而矜其終凶者乎命者爵命也曰天命者天
之所向也曰君命者上之所令也曰服命者臣之所受
也
小人之害國家莫甚於引其黨小人事敗而斥其黨乃
復蔓延而升復怨愈棘積禍愈深宋王安石之徒是也
夫小人猶虎狼也見肉必噬至骨而後已其心猶虺蛇
也遇人必施其毒而益怒非恩可結禮可服也宋人調
停何愚哉
晉韋忠之不就辟唐張彖之隠嵩山剛矣夫漢王生之
戒寬饒宋畢仲游之告溫公知矣夫漢丙吉之不伐宋
程伯子之引咎仁矣夫
夫治亂人為之天成之當春之生和風煖日相麗使人
說及秋之殺嚴霜冽風相續使人慘元祐更化明道入
朝必能捄温公之直振申公之縮而不幸死非天耶
誅武三思而韋氏專方始禍也相張九齡而楊氏入終
怙亂也故大臣之職在正君心君正而天下定矣
問曰貪吏之易法也今重其罰可乎答曰否君子反經
而已矣經正則庶民興况為士者哉是故天子奬忠直
大臣絶私黨塞倖門杜賄道惟引賢而錄才士將惡衣
垢面敝車瘠馬以顯操矣
天子求過大臣薦賢邇臣道諫官拂守令務養民學官
督士行
古之大臣不薦士人皆責之文侯之擇相以其所薦之
士之品為差噫斯道之廢久矣
魏文侯尊卜子夏段干木至命相則曰成孰與璜是以
名高乎桓文而治夷于列國漢武帝賢仲舒敬汲黯至
立相則用弘與慶是以威加乎遠夷而德儕乎秦政皆
不能克己之故與故曰去讒遠色賤貨而貴德所以勸
賢也
朝廷之上貴者不賢可知其政之亂也帷幄之間信者
不慤可知其君之僻也關境之外察者不飭可知其兵
之散也田野之中耕者不時可知其民之勞也膠庠之
内遊者不恪可知其士之驕也若是者難必作國必危
君子過而弗入居而急徙可也
有詭事者勿予學也有驕志者勿予規也有得意者勿
予政也有爭氣者勿予辯也有易心者勿予遊也
子貢之賢傳於貨殖君子舉戾于道而辱及之可無慎
乎然微瑕而疵白璧史氏其刻哉
士之修操俗成之也俗之興義教道之也夫佞而貴賄
而富鄉人賤之直而賤廉而貧鄉人榮之士皆趨之善
矣苟惟重貴富而揜其惡輕賤貧而遺其節士皆違於
道矣夫守令明禁鄉老倡化者也今守令失職鄉老乏
德欲俗之美難矣哉
昔者先聖教於洙泗之間從者三千人及遊四方屢遭
厄難蓋教者得位懲勸翼焉而趨善者同教者無位則
感乎志士而已夫子曰天下其孰能宗予蓋傷其不得
同也
克己者猶兵御敵進而無却養心者猶水漬物漸而不
驟慎思者如渫井浚其泉而愈新辯疑者如解絲理其
序而自整
不輕富貴不能安貧賤不修志意不能小王公故華歆
揮金管寧割席孟生棄甑林宗納交克己不如顔子則
簞瓢何樂也省身不及曾子則晉楚可慊也學者宜功
儆焉毋蹈上蔡之譏也
端吾貌正吾言人斯敬之矣非人也吾自敬也怠吾貌
易吾言人斯慢之矣非人也吾自慢也昔蘇轍毁程子
蘇頌止之曰吾觀過其門者無不肅也善占德矣
孟子謂宫室之美妻妾之奉所識窮乏者之得我乃不
辨禮義而受萬鍾謂之失其本心後世於是三者未克
也閉目闔戶而認心體豈所謂酒肆淫房皆般若乎
孟子曰大人者不失其赤子之心者也夫赤子之心良
知也良能也所謂萬物皆備焉精知求毋迷其原篤行
求毋遏其生其要誠而已矣岐於意喪於偽大壊於足
欲夫農之治穀勤矣不過遂其自登助長且害苗而况
傷其種乎
吕申公劉元城陳了翁皆參禪取其定以治心樂其空
以忘憂患謂於吾道有裨焉猶愈於陽非隂用者若聖
人之處憂患其成德之地乎是故舜孝純於歷山文易
演於羑里夫子晩躓而定六經學者堅志而邁往賢者
校功而熟仁與夫異端之放與空者判矣天不以窮冬
而廢生江河不以遇礙而回流
勿因喜而發言勿乘快而幹事故曰言必慮其所終行
必稽其所蔽勿因人敬而喜勿因人慢而怒故敬必省
已之實慢必究致之由
大治之世大亂基焉桓公葵丘之盛而内嬖競唐宗貞
觀之泰而武氏入宋仁嘉祐之厚而安石譽故帝王之
化自内風俗之同一德關雎行不漁色矣兔罝行不談
空矣
赤子之心其各正性命保合太和者與覆種於田人事
養之雨露潤之秀發穎實粒生民而開太平矣
漢有三臣焉曰張良之知董仲舒之正汲黯之直唐有
三臣焉曰狄仁傑之密宋璟之堅郭子儀之大漢有董
公曰為義帝誅項羽唐有徐洪客曰指江都取獨夫使
漢祖守其義唐宗得其謀二代之得天下湯武何以加
諸
皇祖之平禍亂功大於湯武道光乎堯舜義祖于春秋
於乎百世以俟聖人蔑以尚之矣
人臣道盛無明王則澤不施易曰密雲不雨自我西郊
蓋傷於所逢者乎小人怙惡無君子則事益遂易曰剥
牀以辨未有與也蓋感於所見者乎
剥之蒙曰剝牀以辨未有與也傷其無友也所遇皆柔
暗相與懷奸而濟惡否之遯曰包羞位不當也幸其得
友也所承乃剛明猶知冒恥而苟處彼卑賤之徒竊顯
位而播惡揚揚乎自得矣又六三之次也
君子係遯蹈濡首也小人包羞勝迷復也君子百善一
缺足敗之矣小人百惡小善猶幸之矣張說因宋璟而
直元忠蔡京因張觷而召楊時國尚有賴焉
問曰范仲淹韓琦孰優答曰以見則范也精以量則韓
也弘范慷慨而近名韓渾厚而近德胡文定謂忠獻宋
臣之冠也問李沆答曰當時稱聖相矣蓋剛中而識微
韓范濟時也李文靖慮後也夫臣者節可盡識難乎遠
一時之功泉溉也後世之謀澤潤也賈誼之策久無不
中世疎其五餌然金元誤陷之肆夷狄之衰甚矣
興國之財積於閭閻亡國之財藏於府庫
君子慮四方小人謀一身君子遺休小人種禍君子死
而獻忠史魚也小人死而獻佞司馬相如也
謙者艮在内中有定守也坤在外外順時宜也非無所
主苟以下人也六二鳴謙鳴而謙也言之孫也九三勞
謙勞而謙也行之恭也六二在下其言謙發中之得也
上六在上其言謙聲人之罪也在下以謙為謙有功以
不伐為謙六四以下功為謙五與六有位者太柔則廢
柄將下移謙施於賢非以禦暴五王也故侵伐无不利
上公也故利於自治其邑若定之墮三都是也兵以順
動志乃去間莫非謙之用也
鬼谷子教其徒之游說也捭闔飛箝百用其姦惟無欲
之君則勿往夫無欲正心之極功也大哉聖學乎無對
於天下矣先儒乃惑異端何哉
康節卲子其深于易耶首尾百吟其憂宋之將亂耶其言危
其慮遠其志激以傷夫盛必衰者有天焉有人焉是故氣盡
而漓勢極而反天也物豐而民驕世異而法弛文用而士異
習人也好竒者生事立黨者求勝咸腓列夤身其危哉
王制亂名改作言偽學非者殺不亦過乎夫植粲之詩
乃弱魏也嵇阮之放乃蹙晉也蕃將之守乃叛唐也王
安石之新法經義南渡儒生之爭勝乃亡宋也是故先
王以五倫為本三德為教六藝為用事周於彛常民安
於樂利臣習其諳練而有刑以辟奇衺大哉治乎王制
非躗言矣
邵子曰大得須防大失若之何防之浚得而弗止者貪
也憂失而辟得者偷也若伊尹返太甲而遂致政周公
定洛都而思明農大哉聖之謙乎勢有失而道咸得矣
易常防於未然書貴不見是圖故事君者立事可能也
慮後世而安之不易能也問曰賈誼其庶乎否曰賈生
見天下之勢不符其心有經國之術靡得其道自亞夫
之後大臣自裁弊也為張禹孔光之阿容王嘉之無能
明諸侯分王子弟弊也為偽莽獻符崩角稽首夫法與
勢未有久而中立者昔先王仁義以本之禮樂以結之
政刑以維之君子親賢小人樂利故中才蒙業而安賢
相乘盛而起衰夫文帝一儉終漢之世藉之况先王乎
有文帝之恭儉又用賈生之策漢治彬彬矣行賈生之
策無帝之恭儉所謂徒法者與敬事而信節用而愛人
帝之治也自秦之虐劉項之戰丘阜積骸川原流血與
民休息黃老之言也其時帝遣三將之伐親勞亞夫之
軍屈尊以信將重帝有王略矣世儒乃儕之黃老何不
察與
唐德宗少而強治漢武帝老而悔過唐日亂漢遂安故
君子貴乎有終
言忠信行篤敬許平仲儒者而行乎夷狄金日磾羈夷
而行乎中國世祖舍其俗而用許子武帝以愛子而託
日磾二子之賢有間二主之知人至矣夫
金日磾辟宫女辭内女讓託孤其德敬矣而識加人一
等噫孰意夷狄而有斯人哉
問曰儒生亡宋其言不已過乎答曰考諸宋人之文可
知矣是故黨師承而爭勝人私也事空辯而無實用靡
也既私且靡平居無同讎之義臨亂無活國之術元人
挺戈而下江南矣東漢盧植皇甫嵩之徒咸以儒生戡
國大難已而姦雄林起猶跼蹐昏庸之主翼衛危難之都
儒之效也宋有一於是乎故人臣當權而誤國學者徇
偏而惑世雖殺身不貴也
聖人生而知之安而行之自性而達於萬事本之生末
與自學知利行以下由事而協於一性末之反本與陸
子靜謂性外無道亦篤於問學而抗玄言以排朱氏由
是奸人立偽學之禁促宋之亡文公之教孔門舊法也
若緩於本末之辨故不能服陸氏之心夫子罕言性道
恐人略於實行也子思詳言之恐人陷於異端也
真宰之功動處見之真宰之妙靜中會之
知言者人之言也不得於言已之言也已言且忽况人
言乎聞於外者亦能移其志也故多言敗成
意淺則顯事亦惑心精則動微畢識
勢敗事去雖天亦無如之何久而待其復可也夫王郎
假漢而竊興孔明為漢而人莫應為治者其夙夜兢惕
持其勢而善其事斯可矣
暗於成事必當其敗失於知人必受其欺敗而速改欺
而勿察猶勝迷復者乎大病之餘深諳藥性勿委而遂
焉
弗為貴所動不驕弗為慧所使不妄制貴易制慧難
量力而動因時而消息之所謂識變者乎
咸感也乃動也易以山澤象之形之靜者也恒久也若
靜也易以風雷象之氣之動者也
大傳之言造化皆驗于生物之功未嘗及无極之先六
合之外也其約曰易簡曰知禮曰德行曰詞皆學易之
實也周子曰士希賢賢希聖聖希天
陽剛也生也隂柔也成也皆氣也即其理也仁陽也愛
也義隂也敬也皆氣也即其理也古人曰隂陽曰仁義
一而已後人和合孔孟之言性乃立理氣之名學者勿
泥於詞而泝其源不可廢理而存氣也
隂陽剛柔相勝如二人角力云彼勝則此負勝者窮力
而後已負者極虧而思報各不量其分而伺隙以逞故
中國盛而伐夷夷狄強而猾夏是以帝王治内而略外
也凡事莫不然知者握其幾預處之大壯才四陽已止
遯惟二隂已退蓋寒始治裘奚及乎病革問醫庸愈乎
小畜之上九雨而處和合也以德載之否則難居也婦
貞猶厲月望征凶隂疑於陽進將何為夫剛為天德猶
不干時况於隂乎况於臣子乎
秦皇朝同列而平胡越乃亡於適戍之徒晉武平吴五
胡亂其家恃勝而不反者凶豈惟臣子哉
天暑必寒授衣墐戶人以預冬也物聚則盜重門擊柝
人以御暴也輔以防車之陷也纚以維舟之逸也人亦
知矣何治身理國入於荒亂而尚無覺哉
天而寒人則御以裘天而暑人則御以葛夫貧與富貴
與賤之於人猶夫寒暑也人於富貴則慕而求於貧賤
則惡而脫是知韓趙之為中國而不知嵩洛之尤中也
不知類孰甚焉
防乎其防易之大綱邵子自名其學乎體用一源顯微
無間程子自述其道乎二子其洙泗之徒乎
士之有識者寡矣王安石之亡國宋斷(書名不知作者)而始盡
陸象山之學禪至我整庵公(泰和羅先生)而明吴澄右鄉人
而飾曲說直之疚也吴氏博聞則有之矣凝道以水與
器為喻以主一為尊德性讀書為道問學既見德性乃
學於己問於人噫本之則謬如之何
吴氏舉於鄉則系仕籍矣元以恃強滅宋而忍為之臣
乎秦漢而下難而急君如趙王之養卒匹夫赴義如邢
蒯聵之僕者鮮矣甚矣吾道之衰也久矣夫
負薪者却遺金虞人以旌召不往壯哉節乎誦法孔氏
者愧彼多矣久矣吾道之衰也甚矣夫寒也暑也天之
二氣此氣縮則彼氣伸彼氣来則此氣往無并舉者凡
死生貴賤得失進退皆然方氣之進盛也天弗能消之
人置愛憎於人者惑矣
量寬厚分嚴肅不寬則人怨而政不協不嚴則人侮而
事不立二者蓋隂陽之會也韓忠獻其人與
賞曰天命罰曰天討君猶不敢專臣乃竊威福之柄以
樹德而復怨焉可乎
司馬遷之述史記也街談野語誣聖罔賢遷文偉俊讀
者歆之不經而為信史然自班固而下皆然欲信而傳
之難矣哉武成孟子取二三策焉學者之讀史可以三
隅反矣
夫子之經可以寄微旨而達王道者存乎精義不必事
詳左氏之誣雖列禨祥而備成敗者存乎窮理非以耀
文後史博聞而非明道難以翼經陳壽之存大要歐陽
修之削異端其庶乎歐陽玄之述宋宋景濓之述元其
事則志𫝊之副其義則含胡為厚若之何取證也夫
陳壽之不帝漢實錄也易漢曰蜀佞晉也管寧漢之天
民華歆寧之叛友并列而褒貶不加何闇劣也
歐陽修之濮議謟君也五代史並前代之禮而亂之一
時私是焉能協萬世之公乎噫非文過者與
詩書史也春秋經也事道一以貫之得其一者可以修
已治國矣後人以談道曰經紀事曰史是故道不關於
治亂事無補於存省
宋張浚其晉殷浩唐房琯乎高談可聽實用不副天性
克忌讐李綱趙鼎宗澤岳飛而薦秦檜信吕祉不采善
謀而致三敗世有英主當辟失律文公之狀似為庇護
噫大賢牽於朋好宋事可盡信乎
宋誅齊愈大綱粗立狀曰李綱之私也徙郭浩抑子蓋
山東失望夫殺曲端失關中心信吕祉間名相士夫落
志伊誰之為與夫舉大事者必養民而固本然後選將
而練兵尤必乘隙而動敵方強明我尚擾攘突起而北
伐用不協之將帥未輯之兵孝宗愚張浚罔矣孝宗之
志沮自是為姪請和已耽山水樂妃嬪從幸臣養僨帥
如楊甲之策朱子之諫矣狀曰欲附歸正人銑謂宋生
一患果仁政耶中原遺黎簞食壺漿以迎故君彼歸正
者非不逞之徒則遭刑之辟民乃為逋逃主乎金雍之
政過於宋民何棄其業而南與奉驕子者未有得其孝
者也狀曰取羣盜降虜以攻夷狄夫英雄而后能馭之
梁武失於侯景矣世之亂也民無定主可用是策江南
素稱豪健吴越各用一隅爭雄上國宋兼而有之得道
而王莫之能止也夫弱子棄其祖遺膏腴而不顧乃欲
寄生於尋丈之墝埆樵夫農豎咸呌呶之矣
南軒之為子紀述父事乃定國是而多曲筆子於父過
諱之可也文飾以亂大經不可也
真宗之守澶淵中國全盛也徽宗之不可守汴中原已
擾也宋自王安石以来失民矣夷狄往來之忽出而避
之已而復歸更治國定矣李綱不知權者也
徽宗之北民不附金中原可復因人也岳飛之捷民皆
應師中原可復乘勝也過此無幾矣是故用賢養民以
待釁可也越之報吴歴年三紀胥戮嚭寵斯舉况北勢
之勝雍政之善哉
諸葛公之相蜀狄梁公之復唐一人而任社稷微二臣
則其國亡非至誠上才曷濟哉非三代以下之臣之班
也
夫易者何也聖人内崇其德外廣其業也知以通故貴
乎崇禮以踐故貴乎卑崇則徹于遠卑則履其實乃法
乎天地焉效法而不失與天地並立而為三天上地下
聖人易行其中成性存存道義之門易即理也理乃性
中之固有也存其固有者性之成是故知禮成性道義
由此而出明道曰盡天理便是易一言盡之矣方易未
作止行天地及易已作乃見卦畫卦者何也聖人藴之
為德行行之為事業筆是二者於象為易易因聖人有
作而名也諸儒之言若易别有物焉而聖人體之用之
不其舛與
仰以觀於天文至易无體聖人之履也仰則觀象於天
至與地之宜聖人之博也如是而后作易八卦是也是
故道準乎天地學貫乎三才故德通乎神明事類乎萬
物
聖人法易不知易從何而有名夫易者道行於天地象
見於畫策名立於聖人若曰後賢學易可矣
天地卑高方物象形易呈於兩間者總為剛柔分為八
卦統於乾坤行於易簡人而體之成位矣
天地之化兩而已兩者并立生生不窮故曰一隂一陽
之謂道神者二氣之英靈所以行乎是道也道者實用
神者妙用大𫝊兩其文安得混其稱耶
隂陽形而上者器象而制者網罟之類也易有聖人之
道四焉缺其一則不足是故精粗一理也
太極者儀象卦之合也儀而象象而卦太極之闢也夫
卦之畫三三才之象也三才各兩故卦再倍而成邵子
曰一分為二漸推至六十四先天之數程直方之解確
矣啓蒙之圖不已鑿乎四畫者太極生兩儀五畫者兩
儀生四象名實俱謬五行生克緯書之野以訓河圖無
稽矣河圖相生洛書相克馬背旋文龜甲拆象具數爾
若何而證生克耶五行者聖人取地之五物象天之五
氣陽主生主煖主動少陽漸長故名木木生物之煖者
萌牙而合抱有長之象焉老陽為火則活動炎熾之極
也隂主殺主冷主靜少隂漸收故名金金殺物而冷者
凝固而内明有靜之象焉老隂為水則淵澄甘寒之極
也兩隂兩陽之中雖非其氣然資之而不能外名土猶
金木水火無地無附載也隂陽環而生薪木之傳火火
燼之變灰厚壤之生金金化而液水潤而物隂陽貞而
勝斧斤舉而林伐草木牙而土裂土擁而水涸水灌而
火熄火然而金鑠是故名義可得而推矣夫夏當囚水
而發洪濤木因火盜而極茂暢拘於時者泥也夫土可
一息而離乎坤元之敦龐而夷於金木則二物之化伊
誰屬耶夫天地之覆載水火之變化造物者妙於是若
洪範之五行乃禹謨之六府民用攸資國脈是延亦亂
於虚浮何哉何粹夫曰水體凝結本靜為天火所化而
流至冬凝結極寒乃遂其性也
夫惟一氣分合生殺靜動盛衰厥運差也聖人借物之
形而名之欲人之易於識别也故一而混曰渾元渾水
之濁也假以名氣之一也元人之首也假以名氣之始
也山之背者雲蔽之曰隂假以名地氣之卑匿而幽也
山之向者日射之曰陽假以名天氣之高顯而明也
子産醫和論晉侯之疾同義而致微故傳者比而屬之
奈註者失其旨焉子産曰君子有四時節宣其氣一之
則生疾醫和謂女當有節然難言也故喻以樂曰有五
聲遲速本末中也又曰煩手淫聲慆堙心耳則非中聲
矣物亦如之指女也煩乃舍也無以生疾則節女矣六
氣生五味發五色徵五聲皆指五行也淫生六疾四者
之過也晉侯之疾以女故言六氣之淫夫隂之氣凜冽
也陽之氣温煗也晦之氣瞢闇也明之氣宣朗也風雨
之寒涼也以六者分朝晝夕夜焉曰四時朝晝明夕夜
晦風雨隂陽時見序為五節即樂之節也隂遲則陽速
相及使隂陽得中風本則雨末相及使風雨得中晦明
皆然失中為過過則失菑六氣之淫猶樂聲之淫也故
曰過寒熱諸疾猶聲之慆堙耳目也故曰菑女陽物也
言其體温柔禮適四方以婦人晦時言近女當以夜疾
生以類應子産所謂一之也夫人道基於男女謂天降
命淫則敗德與身謂天降威日用至切要者可不敬乎
頤之爻辭曰靈龜曰虎視龜氣自咽也不漁食也虎交
有時也能逐欲也戒人之窮口嗜而極情好也
周公係辭有以一爻取義姤復大有比是也有以二象
取義需遯是也觀四隂逼而勢危乃主二陽歸妹兊為
妹而震歸之上六言夫婦之无終考其辭則義有適推
而行則用咸該在需陽方進也小人出言害之漸進為
寇禦之已至而不敵則順以聽聖人處小人以安君子
六四貪而固寵以位為安教之出上六卦終則變無固
位之心教之入遯初六戒勿上逼初之勢銳六二令其
自止二之位中九三係遯位連也謂比二隂九四好遯
情洽也謂應初九五嘉遯好逑也謂二五正應上九絶
遠於外無隂之疑故肥饒裕也問曰小人可為之謀與
答曰小人心奸而性狠然畏罪而避害相時而慎動亦
人同耳在治朝羣正人當事首亦可用長而集事古人
謂佞於隋而忠於唐者也
乾坤相索而生六子所謂隂陽合德而剛柔有體其明
卦變之例乎程子之言有據矣
邪之易染由膏之近火也正之易汚由白之點墨也易
曰君子以遠小人不惡而嚴嚴者自持也非禮弗履故
禄不可得而榮名不可得而動諂不可得而說害不可
得而加申屠蟠之辟董卓得之矣
小過之辭說者未明蓋亨利貞可小事不可大事謂四
隂也不宜上宜下大吉謂二陽也初在卦始而銳上居
卦終而極故飛鳥離其凶然黨錮盡而閹豎滅偽學禁
而侂胄誅小人之讎君子能自免乎善人國之紀害之
則逆天也逆天者亡二五中也聖人教之處過之宜祖
謂初人之始也妣配祖君謂三陽為君也臣服君位過
其祖與之配進則孫君安於臣隂可過而陽不可過如
是者无咎六五隂盛陽微不和洽而雨以六之在上也
弋之則解夫位過非胤德之美弋取非撥亂之才所謂
小事也君子處小人之下彼猶忌其才而戾其升苟過
之則百方害之九三弗過上六而當為之防一小人生
心其羣叢起而助之虐或戕謂初也九四弗過五而遇
謂承之也雖曰无咎當戒往而永貞三居下卦之上故
凶四居上卦之下故无咎九四君子之失位者雖遜以
遇小人亦不與同流而往子之於陽貨是也往則與小
人同受其敗龜山之從京辟是也小人雖一時得志而
終不久君子敬德潔已遠利與害以待天之復而已矣
夫弗過遇之君子待小人之恭弗遇過之小人凌君子
之横六五之權不能雨蓋有穴其間而為之間者上六
也不仁居亢以屯其膏小人恃君之寵居高位而播惡
於衆君德為之累夫君子苟無意於盜弋而去之隂過
之禍息而吾心明於天下矣(小畜極而雨者陽在上也小過不雨隂在上也尚往)
(而畜之則雨矣)
造化隂陽而已國家君子小人而已為學天理人欲而
已相制相勝迭消迭長吉凶悔吝生矣大治生亂靜久
而動也大亂生治動極而靜也天主之人為之命之所
在時也時之所向勢也順而處之義也
治為養民而布教為明倫而生饑食渴飲天性也愛親
敬長良知也聖人發而遂之也
君子之學有五惡焉惡浮恐其粃實也惡雜恐其淆真
也惡疏恐其害成也惡自足恐其止善也惡自是恐其
始亂也
仁之貫乎倫紀也猶氣之周身也氣所不能達斯痿謂
之無肢之人可也心生物也仁生之德也故靈曰心活
曰仁忍於父必逆忍於君必欺忍於友必棄斯謂之無
倫之人可也
龜山楊氏進以蔡京入即發其姦猶可捄亂逮其貶而
後劾之敵已在門詩曰啜其泣矣何嗟及矣龜山之謂
乎荀爽為卓所劫而出附和羣正密謀誅卓事雖不逮
志可則也龜山論貶安石徒摘其誤經之疵是舍其盜
穀而責其蹊田者與
程門真𫝊尹和靖一人而已學主乎敬言純乎經道行
乎富貴患難辨程錄之贗有功於師門者也
堯舜事業太虚中一點浮雲過目言所性不存焉然流
於曠誕堯舜蓋欽欽爾
聞必躬行猶方必療疾也行之則誕言自廢藥之則良
方斯𫝊言之必可行真言也行之或有弊陂言也若誕
言則美聽而行塞夫屑金為糝磨珠為芑非不貴且麗
然不可養生故雖溝壑之人不食
李郭同舟而濟望之者若登仙云小人猶未逞於君子
諸人重相標表在坤之豫无咎可也而必无譽何慎之
至耶不知消息而決為所謂納諸陷穽而莫之辟也耕
莘築巖者以上德而安於鄙事聲聞落然一起而天下
賴之矣
問曰患難其人之不幸與答曰人之藥石也人未經事
者一服之可已其終身之疾秦穆困於殽悔而作誓足
殿典謨矣然有服之而不已疾者柳宗元是已困而尚
口尤人故也
問曰宋璟不與宦者交談陳寔乃送張閹之葬賢者固
異行乎答曰宋相危行遇明主也陳長孫處當亂世也
宋在位陳在野居相異也宦者思陳子之義多活善類
屈身濟衆仁矣然為宋易也為陳難也
武曌之簒淳風嘗占曰女主當有天下豈其徒飾之欲
神其事耶夫天道好生奚必故生毒厲剥唐室而噬其
子孫史奚所當而載之天之正氣消而厲氣興或臣或
女或盜或夷莫之為而為然開治之幾弭亂之賢無代
無也人自失之天乎何尤
吕夷簡之用范仲淹甚哉其譎也不報其怨而揜以德
不阻其進而困其知使當怨叢謗力窮計盡而身亦不
安我收用賢之名彼當不勝任之咎范公明乎進退先
後之幾結主知正人心言量而發事協而舉勿棘於成
否則退而已奚為而受其罔復冀功於外藩乎范公功
名之士不能卷而懷之歐公之志文公之辯未燭吕之
奸也
重臣為間於中雖大知不能成績是故有孝友張仲然
後有文武吉甫有魏相識兵略然後有充國就屯田范
公知人料事兩失之矣
名節之士進銳於退夫子論史魚伯玉之等示學者以
德與是故不協其道不可立事不固其交不可立事不
得其會不可立事不就其勢不可立事
朱子之文浩繁難得體要學者憚於繙閱遂若廢然近
者或於一簡之中節取十餘言不原發詞之旨及其全
文之歸或右陸氏或附禪談罔先賢惑今聽凡文公所
闢而塞之者乃復衍而昌之(如以約禮為理)豈特妄作而已哉
志之所生則氣隨之乘而之善忠義愈力乘而之惡暴
慢乃引氣之所乏則志沮焉強者即塗日惟百里痿者
上山時無跬步故志持之勿敗於非義氣節之勿費於
無謂
天地交而萬物生人道交而萬善成故君子之交名曰
友德相先也小人之交名曰黨利相傾也
人自為善惡也人斯善惡名之人自召禍福也天斯禍
福降之故君子正已而已不怨天不尤人
存心必公必誠講學必平必正不公則矜勝生焉不平
則奇怪生焉視聖賢之所為曰常人共知且能必出特
異斯足名世人情喜新遂以真有過乎人者相與和之
成其偽名由是宏才遠志祇以基弊而已
常人無中小人無靜
喜立功者尚為失於相時求立德者知退過於潔已程
明道從容忠厚有夫子之道焉
士之失遇也拂其剛必憤於情沮其義必激為放夫忠
義之於人猶夫飲食也憤且激則失其常理之御氣公
也心之察理正也激則就偏憤則益忿求其行之中鮮
矣夫水天下之至平也走下而觸于石濤則鍧然固非
行潦之所有然豈水之性哉
讀谷風之詩則離騷其猶薄夫之詞與
宋伊洛之學上繼孔氏卓乎莫之與儷若餘子之文藝
則下漢唐也遠諸抑有悖理害教者焉黃詩險而失和
蘇文達而鮮質衆皆師之惑之甚也
程子之實間於蘇之浮朱子之精沮於陸之簡乾知始
坤作成既大且廣曰易簡者其主本也是故一氣自運
無為而主張易也衆形自植至約而事詳簡也乃以文
禪并誣天地矣
朱子謂屈原之詞放曠悲愁而已既沮而歸乃註之蓋
以游藝之間洩其憤世之志乎
易之詞詩之興顯道於象指事以物有假義而無浮言
也自屈原之詞莊周之書撰事立名而荒誕莫之詰矣
天問漶漫曠詭洩其忿心其怨天與文公即理為答非
作者之情雖無訓可也
難曰乾如物物而刻之豈易乎答曰沖漠之中萬象森
具故一象不具則一物有缺矣易言知也
夫民者農桑生之孝弟道之生厚而德正然後以其壯
健為兵修武業焉斯無敵於天下強國非是必剥弱國
守此可立陳亮拾功利之餘迹濟其張大之氣為主復
讎可謂不自量已夫立功者沈博有謀方重而斷雖相
夷之臣如猛及綽皆然斯少致微濟亮其孔融之徒與
晉悼公五代周世宗英哲而有道故兵之所向不衂義
之所服皆孚然晉之駕鄭周之奪唐道促而量不宏皆
早世而國遂弱矣
士貴立志須有實功以濟之否則奪於欲而不堅士貴
有德須見實理以居之否則參以人而易失故子曰志
於道據於德依於仁
道在事故曰志自此注彼也德在已故曰據由外及内
也仁者德之主故曰依乃造精也藝者道之寓故曰游
非專業也各因其輕重而深淺其功非有先後之等也
子曰禘自既灌而往者言所用皆王祭也知其說者之
於天下言魯之不當禘也春秋胡為而亂上替無以制
下下陵彌以僣上大夫效之而犯諸侯家臣效之而囚
大夫孔子得政正名而已是故易見而最甚者禘也自
餘文武之政修舉廢墜爾程子之解當矣
有朋自遠方来言朋友講習斯見道之同也一曲之學
非通方之論致遠則難若許行之徒焉
陸氏謂論語言無頭柄夫先聖之訓豈後人月旦之具
乎夫子之時周禮之善尚存比黨老師耆儒猶𫝊先王
今左氏可攷焉故人少學知善今姑言顔子方其仰鑽
瞻忽之時必有注擬乃由博約而入理無形事易泯文
載則傳文廣故學博孔門以求仁為學孝弟為仁之基
夫自父推之以盡父之行自兄推之以盡兄之行恩同
而義殺義殺而事遷凡此載於典存於俗𫝊於老及師
者皆識之禮者理也制也有條之謂理有節之謂制文
之規矩可由者是故采其精實去其汗漫發於情以正
行酌於行以協情方其博也遠求近取精考熟究其功
也煩及其約也循經按轍專力直行其功也省不博文
則聞見單寡焉能得禮之中正者為歸同一聞斯行諸
無子路之所聞則子失之專無冉有之所聞則德失之
懦親炙先聖有如此者况殘編墜簡微詞賾句因言得
意會意盡變者豈易言哉晚宋禪學者指禮乃心之理
文公斥之近乃有挈為己論翻非前哲人非生知理無
自解為此論者豈其生知乎亦嘗由學乎使人皆以無
星之秤而權物可得其質與銑掌南雍嘗語諸生曰學
始之一也中之殊也末之反一也蓋始言其志中言其
據末言其合夫四方萬侯同期入覲然而道塗險易舟
車利鈍風雨留滯日月久近期至則赤舄之趨無後者
豈可安居而神遊者哉
三年無改於父之道猶存其志而未敢遂也不然是有
死其親之心人君於奔臣尚存其田里三年况子於父
乎道者事之當然如居不主奥坐不中席之類也先儒
如道非道之别費辭矣故人君諒隂不言然天下萬幾
一日失理則亂矣故冢宰是寄焉
易曰幹父之蠱意承考也蓋事雖更變意乃順承人君
之孝在利生民保社稷而已矣
管仲之功天下頌之而二子疑焉蓋學於聖人之門者
重道而輕功也子路勇者故責其死子貢知者故非其
相
不得於心勿求於氣蓋仁義根於心晬盎發於氣中未
得仁義之充外不必修晬盎之飾是勿求於氣也然晬
盎豈可棄之日充其仁義以徵之可也故告子之言未
盡
問曰易專為卜而作信乎答曰聖人見天道人事之變
陽合隂化其總一機故作卦係辭設處身履運之方無
事玩辭有動考占趨吉辟凶身安矣遏惡充善性盡矣
若曰專以卜也不其陋與
朱子論宋祧主取諸商周夫湯文興自諸侯契稷始封
之君也宗之固當布衣而有天下如宋太祖除亂奠民
創業垂統宜正東向之位為百代之祖自宣祖而上悉
以親盡而祧天子崩臣子稱天以誄之其祭也奉天以
尊之若曰先世積德而致則大賢之後多湮何乃棄赫
赫之功而求冥冥之報若曰子孫不當自擇其先則自
一世二世以至百世皆不遷可也
禮曰祖有功宗有德則周祖后稷漢祖高帝可矣
祭法曰去祧為壇去壇為墠蓋祖金縢之文與夫三壇
同墠因禱而為之非宗廟之外豫為之以待它日之禱
也周公時三王皆正祀文王不遷之主胡為而去祧耶
禮記漢儒𫝊聞舊章綴輯成書固難據也
天子得四海之心以奉其親合諸方之物以共其祀蓋
功德穹厚天下共報之主之者天子也禮協諸人情豈
一家之私德哉
祭法記虞及三代之禘郊擇其祖宗有功烈者祀之文
公乃比宋有天下抑何其不稽古也
禮運之文分則三節曰上古之質中古之文末世之亂
合則一綱曰人心天理不泯聖人因之制禮起頽扶敗
中和致而天地平物産遂矣從初從朔承祐合莫大祥
皆正典也大假幽國僣君脅君亂國同國亂紀同謔疵
國皆亂事也
儀禮精義而繁文周禮大規而猥事戴記博識而鮮效
周禮其成於漢乎周末妨列國之僣者禮也故皆去其
籍孟子已不聞其詳鄒魯之士蒐羅故典參合舊聞而
成精糲真贗兼而存之蓋多東遷列國之異政云
春秋有一事而是非參晉士匄伐齊而還是也穀梁之
義精胡子非之曰古之將不從中復專制境外蓋謂用
師制勝云爾故周亞夫堅壁而以梁與吴若夫縱舍之
權必也有命乎否則何異於桓温其時列國世卿專而
不有其君或慕善而行或怙惡而逞皆遂而已矣
問曰近日談鍾律者衆斯學其𫝊乎答曰器數名物必
也秦漢之詁乎殘簡遺器彼猶見之鄭氏注禮曰如今
某謂漢制也亦不可知况三代乎夫文字之義必宗爾
雅說文畫必考篆楷乃通今篆變隷楷變草潦略趨簡
無取乎爾况於樂哉今不形於器不發於音徒以辨博
相高何也
問曰同子之太極可得聞乎答曰誠請行之答曰温公
云自不妄語始問張子之西銘可得聞乎答曰公請行
之答曰師子路其言曰願車馬衣輕裘與朋友共敝之
而無憾是也問曰游氏謂西銘猶中庸也然乎答曰同
夫人無須臾無道道出於天人育乎兩間者其分殊同
生於乾坤人能修道乃協天也人能盡分斯肖乾坤矣
秦穆信諞言而襲鄰晉襄冒國喪而徼勝秦則侵人晉
乃應敵曲直差有别矣穆公報怨淫兵殘民以逞中國
之罪人也書錄其悔一言之善春秋詳著其惡惡在其
尊之耶
春秋伐國稱君者君主兵也稱人者衆詞也微者也大
夫稱人者恒詞也書名者横臣專詞也出師之義係乎
其事也
先王食飲衣服宫室器用備文致華已然無異物焉所
以為中制也
元郭守敬作歷其法之精古無有也謂許衡知歷理使
總其事則夫作樂者非慎獨之君子其孰尸之
問曰三代而下之無樂何也曰無知本者也樂者三才
之和氣也君子自慎獨積其德而中和與天地合然後
能辨聲推以制器今心之亡矣而累黍以銖度律以尺
末矣哉
隋之在朝者溺於淫放萬寳常處恬而心正一聞其聲
而知其亂也予北人也久諳俗樂弘治末予初入翰林
秋夕並内西垣而行聞其南有樂聲煩促而哀予愀然
動意未旬孝皇崩國事大變至今不靖
士翼卷二
