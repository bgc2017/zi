武編前集兵家類
提要
(臣)等謹案武編十卷明唐順之編順之有右
編已著錄是書皆論用兵指要分前後二集
前集六卷自將士行陣至器用火藥軍需襍
術凡五十四門後集徵述古事自料敵撫士
至堅壁摧標凡九十七門體例略如武經總
要所錄前人舊說自孫吳穰苴李筌許洞諸
兵家言及唐宋以來名臣奏議無不摭集史
稱順之於學無所不窺凡兵法弧矢壬竒禽
乙皆能究極原委故言之具有本末其應詔
起為淮揚巡撫剿倭也負其宿望虚憍恃氣
一戰而幾為宼困賴胡宗憲料其必敗伏兵
豫救得免殆為宗憲玩諸股掌之上然其後
部署既定亦頗能轉戰蹙賊捍禦得宜著有
成效究非房琯劉秩迂繆僨轅者可比是編
雖紙上之談亦多由閱歴而得固未可槩以
書生之見目之矣乾隆四十六年十月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
