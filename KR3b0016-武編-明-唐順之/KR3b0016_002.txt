武編前集卷二
明唐順之撰
戰
武經曰所謂能而示之不能者匈奴羸師以誘漢祖圍於
白登是也所謂用而示之不用者李牧按兵雲中大敗林
胡是也所謂遠而示之近者韓信陳船臨晉而渡夏陽是
也所謂近而示之遠者晉侯伐虢假道於虞是也所謂利而
誘之者赤眉委輜重而餌鄧洪是也所謂亂而取之者李靖
乘輕舟而破蕭銑是也所謂實而備之者關羽討樊多留兵
備公安南郡是也所謂強而避之者隋季良無與楚君遇是
也所謂怒而撓之者漢兵擊曹無咎於汜水是也所謂卑而
驕之者石勒奉戴王浚是也所謂佚而勞之者吳子亟肄以
疲楚軍是也所謂親而離之者漢王慢楚使而疑范增是也
所謂飽而饑之者晉文困諸葛誕而拔壽春是也所謂安而
動之者齊軍走大梁而退魏師是也所謂攻其無備者制人
以不虞而敗南燕是也所謂出其不意者鄧艾由隂平
而趨劒閣是也此十有六者皆前世已然之效也
許洞曰兵者詭道也詭可使為實遠示之近近示之遠
故遠近之用其術有六夫將取敵者志於要而攻不急
攻其不備聲之以必取潛緩所得生口俾敵知之此急
彼守必緩隂以兵卒默乘之其術一也所臨之境界於
洪淵大壑不可卒濟即駐兵築壘鑿林刳木廣為舟航
示以必濟如未可卒辦之則僉伎備此行我則不然也
夜隂令精兵銜枚於他處舉筏而渡擊沿流之守俟彼
衆亂大兵筏而隨之其術二也加兵之地抵斷絶之路
大軍倒回以詭敵敵聞焉姑以為然所備必緩即隂令
輕捷者傍間道以懸梯竹索續接以亟渡出其不意我
即回大軍以應之其術三也兩陣有向敵人鼓譟挑戰
勿即應久之則徐徐引退敵來薄陣且動即亟出突騎
衝其心後軍張翼而從之其術四也交戰既酣隂以奇
兵分左右翼自陣後而四出擊之使外潰而内駭焉其
術五也敵戰時於大陣後以精兵伏之不施旗鼓弓箭
惟以強弩劒楯戈鋋而已俟前陣大戰士伍困則麾開
前陣令後伏兵先出強弩射之復麾前陣兩向兵徐逼
敵陣攻之稍動則撲之其術六也此六者皆示以近而
取勝在遠也如是者奇正之謀也孫子曰兵以正合以
奇勝此之謂也
舉兵用武率以古法為用執之與膠柱鼓瑟無異爾未
見決中者也兵家之利利在變通之機觀順逆爾夫興
師之際當先探敵將才不才設若敵將不能以兵法使
衆惟以勇敢為己任我則順用古法以待之也或敵將
善用古法我則逆用古法待之也夫用兵之奇莫奇於
設伏設伏之奇莫奇於新智新智者非不師古也因古
而反之爾古人料敵以其始來戰陣未合先以賤而勇
者挑之觀其號令旗鼓之整與亂士馬之強弱營陣之
偏正行伍之齊肅散亂言語之諠譁緘嘿以定勝負焉
是以古法曰若其衆諠譁亂其卒自行自止其兵或縱
或横其追兵恐不及見利恐不得如此者將必無謀雖
衆可獲矣許洞曰如古人以此助功苟敵人料我當順
其所料伏兵待之以詐示之俟彼出師則發伏收之古
法杖而立者饑也汲而飲者渴也見利不進者勞也軍
擾者將不重也旗動者亂也吏怨者倦也懸缶不反其
舍者窮寇也諄諄翕翕徐與人言者失其衆也數顧者
失其羣也來委謝者欲休息也許洞曰如古人以此料
敵今則不然固當擇精銳吏士外而伏於要衝使其老
倦傷殘者如饑渴失羣之狀或數搖動其旗或數驚擾
其衆使吏士諠譁應敵人苟出師襲我則潛發所伏出
其不意擊之古法曰敵始來到行陣未定可擊也涉長
道後行未息可擊也行坂涉險半隠半出可擊也涉水
半渡可擊也險道狹路可擊也旌旗亂動可擊也陣數
動移可擊也許洞曰在我則不然如以行陣未定四面
可設伏也長道後行未息中可設伏也山坡半隠半出
長林大谷可設伏也涉水半渡則崖岸坡坂可設伏也
狹路險道前後可設伏也旌旗亂動陣數動移後可設
伏也如或敵人敗走我師未敢逐之者古法曰鳥起者
伏也衆樹動者來也如此未必伏與來也慮為疑兵也
兵已奔遁多令老弱者動其衆樹及驚鳥之類也又曰
無約請和者謀也半進半退者誘也此亦大兵已潛遁
恐後人逐者設此疑也許洞曰料敵以事者多慮為反
古之事也是以兵法如車載其物則車也及有車之用
則東西南北者由人也故兵法不可執而用之也明矣
兵有三勢一曰氣勢二曰地勢三曰因勢若將勇輕敵
士卒樂戰三軍之衆志厲青雲氣等飄風聲如雷霆此
所謂氣勢也若關山狹隘大阜深澗龍蛇盤隂羊腸狗
門一夫守險千人不過此所謂地勢也若因敵怠慢勞
役饑渴風波驚擾將吏縱横前營未舍後軍半濟此所
謂因勢也若遇此勢當潛我形出其不意用奇設伏乃
取之矣是以良將用兵審其機勢而用其氣仍須鼔而
怒之感而勇之賞而勸之激而揚之若鷙鳥之攫猛獸
之搏必修其牙距度力而下遠則氣衰不及近則形見
而不得故良將之戰必整其三軍礪其鋒甲設其奇伏
量其形勢遠則力病而不及近則敵知而不能應若不
通此機乃智不及於鳥獸亦何能取勝於勍寇乎乃須
怒士勵衆使之奮勇故能無強陣於前無堂陣於外以
弱勝強必因勢也許洞曰兵之勝敗非人之勇怯也勇
者不可必勝怯者不可必敗率有勢焉耳勢之勝者有
五一曰乘勢二曰氣勢三曰假勢四曰隨勢五曰地勢
勢之敗者有三焉一曰挫勢二曰支勢三曰輕勢凡新
破大敵將士樂戰威名隆震聞者駭懼迴其勢而擊人
者此之謂乘勢者也將有威德部伍嚴整士有餘勇名
譽所加慴如雷霆此之謂氣勢者也士卒寡少盛其鼓
旗張為疑兵使敵人震懼此之謂假勢者也因敵疲倦
懈怠襲擊之此之謂隨勢者也合戰之地便其干戈利
其步騎左右前後無有陷隠此之謂地勢者也用兵者
乘此五勢未有不能追亡逐北以建大功者也又若累
戰累北吏士畏於敵戰此之謂挫勢者也將無威德謀
慮賞罰不當吏士之心率多離散此之謂支勢者也吏
士諠譁不循禁令部伍不肅此之謂輕勢者也凡用兵
有此三者未有不敗軍殺將者焉是故其勝勢在我可
以指揮賊矣勝勢在敵我當有道反能擊之若夫敵有
乘勢而到者未可與戰堅壁清野待之曠日持久敵心
必慢於始到矣候其攻無所拔掠無所得敵之衆心益
以慢矣當於中夜潛聽呼更號之聲小有失則隂出精
兵兩道擊之(地勢便則兩道出不便則一道出)壁中鼓譟應之如此則
可以破其乘勢者矣敵有恃氣勢而到者可以後潛精
兵偽示以老弱敵進攻則發伏兵擊之必勝矣何謂也
許洞曰以氣勢加人者止用勇敢疾速為務鮮能精謀
深慮彼見老弱必輕進凌轢之堅陣以俟一鼔不勝鋒
必挫反為我乘矣敵有以假勢而到者旗鼓之盛壒埃
之多(旗鼓或虚衆埃壒或曳薪)豫料敵國兵如敵有十萬之衆侵伐
之地不及五萬之師矣降之不溢三萬矣國有百萬之
衆侵伐之地不及五十萬之師矣降之不溢三十萬矣
(謂其各有分屯防援之地及散亡之所減故兵不能盡到侵伐之地)以此料之百萬之國
其衆來者有百萬六十七十八十九十萬之旗鼓與號
令者必不溢四十萬矣餘皆疑兵十萬之國其衆來者
有四萬五萬之旗鼓與號令者此為不溢三萬矣餘皆
疑兵也(敵國大小敵衆多寡皆以此類數知之也)是以知旗鼓多者其兵少
矣不可怖但以精兵出其不意必敗矣或敵探我動靜
者為我所知即佯示以疲倦懈怠使知之敵必隨勢而
來豫於諸道及通衢隂伏銳兵以俟之(先令細人密探敵人舉兵之所)
(然後伏設以待亦可)過半則邀擊之敵先得地勢以薄我未可與
戰堅壁觀之持久則衆心怠矣得便地者心多恃之持
久必緩故可以俟而擊之也是皆反用五勢之法也敵
有挫勢者可以自外擊之敵有支勢者可以自内擊之
(内攻為用間怠其敵心然後擊之)敵有輕勢者可以突之(掩不備也)此隨敵
三敗勢攻之也以此言之是故多勝者非強也多敗者
非弱也率由勢爾夫水之柔弱方圓任性而能蹶隄漂
石者勢之至也火之剛炎亘天而起者火之勢也薪木
既灰而滅影者勢之去也故用兵之道能知水火之王
敗則盡於勢之用矣
李筌曰夫兵有神有形旗幟金革依於形智計計事依
於神戰勝攻取形之事而用在神虚實變化神之功而
用在形形粗而神細形無物而不鑒神無物而不察形
往而惑事其外神密而圓事其内觀其形不見其神見
其神不見其事以是參之曳柴揚塵形其衆也減竈滅
火形其寡也勇而無剛嘗敵而速去之形其退也斥山
澤之險無所不至形其進也油幕冠樹形其強也偃旗
卧鼔寂若無人形其弱也故曰兵象陶人之&KR0008;土鳬氏
之冶金為方為圓或鼎或鐘金土無常性因功以為名
戰陣無常勢因敵以為形故兵之極至於無形無形則
間諜不能窺智略不能謀因形而措勝於衆衆不能知
形不因神不能為變化神不因敵不能為智謀水因地
而制形兵因敵而制勝也許洞曰太公曰智與衆同非
人師也伎與衆同非國工也動莫神於不意勝莫大於
不識孫子曰善戰者其勢險其節短率謂異諸也是以
善用兵者其異有五一曰險二曰輕三曰危四曰愚五
曰畏窮途邃谷死絶之地敗壘夷塹馳突之所衆以險
也去焉我當内固軍陣外若不整以誘敵内嚴部伍外
若不嚴以驕敵彼既不識隠之以變衡之以卒此用險
之道也彼衆我寡力殫糧絶勝勢在彼敗勢在我當飲
血誓士嚴令厚賞進以必死提寡少之兵突強禦之衆
以我為輕也當有輕之用由窮地而闢生門反輕而決
焉此用輕之道也敵強攻急師人大震衆以為急我不
以急遽自亂當有危之用嚴號密備以天命慰撫吏士
外閑其貎内潛速其機以奇出兵此用危之道也敵人
以間來間我佯不知而受之敵人以探來探我佯無備
而設伏待之敵謂我愚當有愚之用反而智焉此用愚
之道也望敵之兵來退縮守壁見敵之使來卑辭下氣
如欲和解衆以我為畏也當有畏之用退縮則設伏而
攻之出奇衝之欲和解則以利動之以單騎挑之此用
畏之道也是五者反衆之為也衆以我為險者我用其
利也衆以我為輕者我閉其決也衆以我為危者我用
其安也衆以我為愚者我用其智也衆以我為畏者我
用其勇也故太公曰不能推移不可語奇此之謂也用
兵之術戰勝不可以專勝勝必有反敗之理勢敗不可
以專敗敗必有反勝之道戰勝而敗者有五急難定謀
狐疑不決一敗也機巧萬端失於遲後二敗也機事不
密三敗也似勇非勇似怯非怯四敗也主將不一五敗
也此五者皆戰勝而必反敗也戰勝而欲必勝者定謀
貴決機巧貴速機事貴密進退貴必兵權貴一也勢敗
而反勝者有四吏士饑割所愛啗之(割所愛者謂在急難之中所乘駿馬)
(及愛妾以啗吏士也)衆有憤之用矣吏士恐奮身先之衆有勇之
用矣期應不到殺其所暱(所暱者謂所嬖幸或子弟諸姻同在軍合有定守者犯令)
(則先殺之)衆有懼之用矣人心疑惑隂為鬼詐(鬼詐者詐為狐鳴謂叢祠)
(中之類也或假託卜筮者百端不一)有天之用矣(天謂天所授也)如是者以敗為
勝也勝敗之術非勇神決智安能行之耶
蘇氏曰知有所甚愛有所不足愛可以用兵矣故夫善
將者以其所不足愛者養其所甚愛者士之不能皆銳
馬之不能皆良器械之不能皆利固也處之而已矣兵
之有上中下也是兵之有三權也孫臏有言曰以君下
駟與彼上駟取君上駟與彼中駟取君中駟與彼下駟
此兵說也非馬說也下之不足以與其上也吾既知之
矣吾既棄之矣中之不足以與吾上下之不足以與吾
中吾不既再勝矣乎得之多於棄也吾斯從之矣彼其
上之不得其中下之援也乃能獨完耶故曰兵之有上
中下也是兵之有三權也權也者以一致三者也管仲
曰攻堅則瑕者堅攻瑕則堅者瑕嗚呼不從其瑕而攻
之天下皆強敵也漢高之憂在項籍耳然親以其兵而
與之角者蓋無幾也隋何取九江韓信取魏取代取趙
取齊然後高帝起而取項籍夫不汲汲於其憂之所在
而徬徨乎其不足卹之地彼蓋所以孤項氏也秦之憂
在六國蜀最僻最小最先取楚最強最後取非其憂在
蜀也諸葛孔明一出其兵乃與魏氏角其亡宜也取天
下取一國取一陣皆如是也范蠡曰凡陣之道益左以
為牡右以為牝春秋時楚伐隋季梁曰楚人上左君必
左無與王遇且攻其右右無良焉必敗偏敗衆乃攜蓋
一陣之間必有牡牝左右要當以吾強攻其弱耳唐太
宗曰吾自興兵習觀行陣每戰視敵強其左吾亦強其
左弱其右吾亦弱其右使弱常遇強強常遇弱敵犯吾
弱追奔不過數十百步吾擊敵弱常突出自背反攻之
以是必勝後之戎將既不能處其強弱以敗而又曰吾
兵有老弱雜其間非舉軍精銳以故不能勝不知老弱
之兵兵家固亦不可無無之是無以耗敵之強兵而全
吾之銳鋒敗可俟矣故智者輕棄吾弱而使敵輕用其
強忘其小喪而志於大得夫固要其終而已矣
李靖曰兵用上神戰貴其速練士卒申明號令曉其目
以麾幟習其耳以鼓金嚴刑罰以誠之重芻豢以養之
浚溝塹以防之指山川以導之召才能以任之述奇正
以教之如此則雖敵人有雷電之疾而我亦有所恃若
兵無先備則不應卒卒不應則失於機失於機則後於
事則不制勝而軍覆故呂氏春秋凡兵者欲爭以一決
取勝不可久而用之矣或曰兵之情雖主速乘人之不
及然敵將多謀戎卒輯睦令行禁止兵利甲堅氣銳而
嚴力全而勁其可速而犯之耶答曰若此則當卷迹藏
聲蓄盈待靖避其鋒勢與其持久安可犯之哉廉頗之
拒白起守而不戰宣王之稽武侯抑而不進是也
將戰必審知其將之賢愚與賢將戰則持之與愚將戰
則乘之持之則容有所伺而為之謀乘之則一舉而奪
其氣雖然非愚將勿乘之乘之不動其禍在我分兵迭
進所以持之也并力而一戰所以乘之也
兵有長短敵我一也敢問吾之所長吾出而用之彼將
不與吾校吾之所短吾蔽而置之彼將強與吾角奈何
曰吾之所短吾抗而暴之使之疑而却吾之所長吾隂
而養之使之狎而墮其中此用長短之術也善用兵者
使之無所顧有所恃無所顧則知死之不足惜有所恃
則知不至於必敗李綱曰昔之用兵者有以少擊衆若
昆陽之破尋邑淝水之敗苻堅是也有以多勝敵若王
翦之伐荆韓信之定燕趙是也有以速為策若岑彭之
攻公孫述李靖之擒蕭銑是也有以遲為策若亞夫之
破七國趙充國之討先零是也夫以少擊衆者必將因
便乘勢而躪蹙之其機在少譬猶蹙巨石于千仞之山
而不假於多力故昆陽之戰尋邑擁百萬之衆驅虎豹
犀象以助其威獨傲然有輕漢之志而光武得以投其
間與敢死之士三千人衝其中堅城中亦鼓譟而出聲
震天地莽兵遂以大潰淝水之戰苻堅將百萬之師以
臨江漢慨然吞東晉之心而謝玄帥偏師八千以禦之
乘其軍却衆亂追奔逐北而堅之師遂以敗散聞風聲
鶴唳皆以為王師將至然則以少擊衆而能成功者豈
非其機在少因便乘勢而躪蹙之不假於多力乎以多
勝敵者必將以殄滅為期而不再舉其機在多譬猶拔
大木之本根而役不再籍非衆其力則不可故秦欲伐
荆而王翦亦為非六十萬不可卒如其數以與之遂破
荆軍而平其地以為郡縣韓信既將兵虜魏王豹而定
魏地請益兵三萬人願以北舉燕趙東擊齊南絶楚之
糧道漢王與之而皆如其言然則以多勝敵而成功者
豈非其機在多以殄滅為期而不再舉非衆其力則不
可乎兵之以速為策者其機在速譬猶獵者之逐獸兔
起鶻落少縱則失之岑彭之攻公孫述也襲破侯丹因
晨夜倍道兼行二千餘里徑拔武陽使精騎馳廣都去
成都數十里勢若風雨所至奔敗述大驚以杖擊地曰
是何神也而述遂亡李靖之攻蕭銑也大閱兵雲安秋
潦濤瀨漲惡諸將請江平乃進靖曰兵機事以速為神
今士始集銑不及知若乘水傳壘是震霆不及塞耳安
能倉卒召兵以禦我此必擒也諸將從之而銑果擒然
則以速為策者豈非其機在速而少縱則失之乎兵之
以遲為策者其機在遲譬猶獵者之檻虎候其困而搏
之則不為其所傷周亞夫之擊七國也以謂楚人剽輕
利於速戰難與爭鋒故以梁委之而堅壁不與之爭而
絶其饟道待其饑而一舉破之趙充國之討先零也以
謂強結之則合緩之則散大兵久留其費不貲故上屯
田之策班師罷兵以萬人留田待弊而一舉滅之然則
以遲為策者豈非其機在遲候其困而搏之則不為其
所傷也乎夫兵之多少遲速皆機也善用其機皆足成
功而不善用之則以少而殱若陳黶之嘗秦軍以多為
累若趙括之敗長平以速而趨利如龐涓之死馬陵以
遲而養寇如劉繇之失江東者多矣可不察哉
總要曰兩敵未交以數相持敵若執數我先動則以陽
就隂以虛應實必為之擒譬如虎豹不動不入檻穽麋
鹿不動不罹網羅凡物未有不以先動而受制於人也
雖然若後動者不能觀敵而利計則禍愈於先動曰先
則弊後則懾也又曰先人有奪其心後人有待其衰也
夫軍中聲望莫重捉生雖殺千兵不如生擒一將非奇
計安能致之須揀馬疾走者揀人身手相副者專教習
刀鎗弓射撩鈎搭索皆令便熟臨時任成兵事若賊出
小陣其將例多驍勇小為利誘必貪其功令捉生馬三
百疋分為三隊以一隊逐便埋伏以一隊直衝以一隊
駐隊直衝隊緩則攪刺急則走駐隊候直衝隊走過便
向前路支敵亦引走賊見兩隊全走又無傍救必速追
犇引過埋伏隊起背後殺之即兩隊回旗應接自成擒
矣若夫列大陣之時即以馬軍三百騎全以直衝陣疎
處須突過取背捉賊將軍縱使不獲亦須奔走撓賊撩
亂豈能堅鬭凡陣無大小須擒振時之威勢也
總要曰凡隊伍被賊攻迫衆寡不敵鄰近隊伍并須齊
進救援之凡以十人敵一則圍之五人敵一則三人攻
之二人為奇伏凡兵方戰其跳盪奇兵馬軍等隊即須
量抽人馬當之仍於隊内抽捉人馬凡彼我相敵以地
利阻之不得地利以隂伏阻之又不得則併力偏攻凡
料敵戰地若便利則守不利則去若未得戰地雖見利
不可就之凡背山戰宜藏軍少誘之伏攻之凡背水戰
步軍當衝馬軍為翼步軍後排營有利則前戰無利淺
進凡軍前有水陷我則據高以無激其怒賊既衆又且
日久伺其懈怠或方食時可急擊也凡兵士當戰不得
離隊獻功恐為所乘
賊中事體左右作變以危其將多施巧說以怠其師用
得其權攻取之謀必矣又我軍蓄藏精銳示以虚羸使
彼莫有鬭心不為固守偏師游突逢鬭詐逃料彼軍情
必然懈怠候其不備襲之可潰又揀能行二百里三百
人馬軍三百騎各分為三隊或即為馬步分為三道晝
則抄掠人畜夜則擾賊營或斷絶津防或燒劫村野或
左出右入或前衝後攻或殺採樵或擒遊奕彼則不勝
其忿必出衆追奔我則疾走歸營不令接鬭不三五度
人亦懈怠審其可引設伏取之若彼衆我寡力未可加
賊欲待將来再計必退讓無令怒賊既停兵日久資用
費多必分人諸處採取候乘風雨或因火之便
凡與敵戰若我衆強可為示怯弱以誘之敵必輕來與
我戰吾以銳卒擊之其軍必敗法曰能而視之不能凡
戰若敵衆我寡敵強我弱須多設旌旗倍增火竈示強
於敵使彼莫能測我衆寡強弱之勢則敵必不輕與我
戰我可速去則全軍遠害法曰強弱形也凡出師征討
行則備其邀截止則禦其掩襲營則防其偷盜風則恐
其火攻若此設備有勝而無敗法曰有備不敗凡戰所
謂奇者攻其無備出其不意也交戰之際驚前掩後衝
東擊西使敵莫知所備如此法曰敵虚則我必為奇凡
敵人強勝未肯用命須置之死地告令三軍示不獲已
殺牛燔車以享戰士燒棄糧食填夷井竈焚舟破釜絶
去其生慮則必勝法曰必死則生凡興師深入敵境若
彼堅壁不與戰欲老我師當攻其軍主搗其巢穴截其
歸路斷其糧草彼必不得已而須戰我以銳卒擊之可
敗法曰我欲戰敵雖高壘不得不與我戰者攻其所必
救也凡與敵戰必先遣使約和敵雖許諾言語不一因
其懈怠選銳卒擊之其軍可敗法曰無約而請和者謀
也凡戰若敵衆我寡暴來圍我須相察衆寡虚實之形
不可輕易遁去恐為尾擊當圓陣外而受敵之圍雖有
缺處我自塞之以堅士卒心四面奮擊必獲其利法曰
敵若衆則相衆而敵受裹凡與敵戰若我軍曾經錯衂
須審察士卒之氣盛則激勵再戰氣衰則且養銳待可
用而使之法曰謹養勿勞併氣積力
攻守
李筌曰地所以養人城所以守地戰所以守城守不足
攻有餘力不足者守力有餘者攻攻人之法先絶其援
使無外救料城中之粟計人日之費糧多人少攻而勿
圍糧少人多圍而勿攻力未屈粟未盡城尚固而拔者
攻之至也力屈粟殫城壊而不拔者守之至也夫守城
之法以城中壯男為一軍壯女為一軍老弱為一軍三
軍無使相遇壯男遇壯女則費力而奸生一云志散而
力不專強壯遇老弱則老使壯者悲弱使強者憐悲憐
在心則使勇人更慮壯夫不戰故善攻者敵不知所守
善守者敵不知所攻
古之善攻者不盡兵以攻堅城善守者不盡兵以守敵
衝盡兵以攻堅城則鈍兵費糧而緩於成功盡兵以守
敵衝則兵不分而彼間行襲我無備故攻敵所不守守
敵所不攻攻者有三道焉守者有三道焉三道一曰正
二曰奇三曰伏坦坦之路車轂擊人肩摩出亦此入亦
此我所必攻彼所必守者曰正道大兵攻其南銳兵攻
其北大兵攻其東銳兵出其西者曰奇道大山浚谷中
盤絶徑潛師其間不鳴金不撾鼓突出乎平川以衝敵
人腹心者曰伏道故兵出於正道勝敗未可知也出於
奇道十出而五勝矣出於伏道十出而十勝矣何則正
道之城堅城也正道之兵精兵也奇道之城不必堅也
奇道之兵不必精也伏道則無城也無兵也攻正道而
不知奇道伏道焉者其將木偶人也守正道而不知奇
道與伏道焉者其將亦木偶人是也今夫盜之於人抉
門斬關而入者有焉他戸之不扃鍵而入者有焉乘壊
垣坎牆趾而入者有焉抉門斬關而主人不知察幾希
矣他戸之不扃鍵而主人不知察大半矣乘壊垣坎牆
趾而主人不知察皆是矣為主人者宜無曰門之固而
他戶牆隙之不卹焉夫正道之兵抉門之道也奇道之
兵他戶之道也伏道之兵乘垣之道也所謂正道者若
秦之函谷吳之長江蜀之劒閣是也昔者六國嘗攻函
谷矣而秦將敗之曹操嘗攻長江矣而周瑜敗之鍾會
嘗攻劒閣矣而姜維拒之何則其為之守備者素也劉
濞反攻大梁田祿伯請以五萬人别循江淮收淮南長
沙以與濞會武閣岑彭攻公孫述自江州泝都江破侯
丹兵徑拔武陽遶出延岑軍後疾以精騎赴廣都拒成
都不數十里李愬攻蔡蔡悉精兵以抗李光顏而不備
愬愬自文城破張柴疾馳二百里夜半到蔡黎明擒元
濟此用奇道也漢武攻南越唐蒙請發夜郎兵浮船牂
牁道番禺城下以出越人不意鄧艾攻蜀自隂平由景
谷攀木緣磴魚貫而進至油江而降馬邈至緜竹而斬
諸葛瞻遂降劉禪田令孜守潼關關之左有谷曰禁而
不之備林言尚讓入之夾攻關而關兵潰此用伏道也
吾觀古之善用兵者一陣之間尚猶有正兵奇兵伏兵
三者以取勝况守一國攻一國而社稷之安危繫焉者
其可以不知此三道而欲使之將耶
攻
兵法云用兵之法全國為上破國次之全卒為上破卒
次之皆謂用謀以降敵必不得已始修車櫓具器械三
月而後成踊土距閸又三月而後已恐傷人之盛也故
曰攻城為下然攻亦有道必在乎審彼之強弱量我之
衆寡或攻而不圍或圍而不攻知此之道則能勝矣攻
之者大要攻其所必守與其所必救故城有宜急而取
之者有宜緩而克之者若彼我勢均外有強援慮腹背
之患者須急攻之以速其利如我強彼弱外無救援力
足以制者當羈縻守之以待其弊是謂不以兵攻以計
困之令其自拔令其自毁若城堅兵衆欲留我師外援
且至則表裏受敵拔之未足為利不拔足以挫威若是
而將有不勝其忿而蟻附之士卒被傷城終不拔者乃
攻之災此所謂不審彼之強弱者也法曰十則圍之五
則攻之兵少則不可久圍環而鬭之離而合之此所謂
量我之衆寡者也又城有所必攻者有所不攻者故兵
向城必先使諜者求知城中之糧數計人為費糧多而
人少則攻而勿圍糧少而人多則圍而勿攻也此所謂
或攻或圍者凡欲攻城備攻具然後行之得主地然後
臨之趨其所邑謂其攻軍主之所在絶其所恃謂斷其
糧道而守其歸路使外交不得相救也圍兵必去城三
百步外則弓矢不及姦偽不通賊出突圍勢力已困欲
攻其一面則四面撓之使敵不知所備此兵謀也不發
掘墳墓不殺老幼婦女不焚廬舍不汚井竈不毁神祠
佛像恐怒敵也破城鼓聲未絶不許散掠俘虜俘虜須
限以時及時擊鼓三通軍人便須歸營若捉獲有婦女
者三日外不許留置在營此軍禮也得賊城堡非有要
害可恃者不分兵鎮守得賊城近境者則固守以積糧
儲薪芻中備之物所以免轉輸之勞也
頭車攻城器也身長闊七尺前高七尺後高八尺以兩
巨木為地栿前後梯桄各一前桄尤要壯大上植四柱
柱頭設涎衣梁上鋪散子木為蓋中留方竅度二尺容
人上下蓋上鋪皮笆一重(皮笆以竹片編成以生牛皮縵)笆上鋪穰藁
厚尺餘穰藁上又施皮笆所以禦礟石也車三面皆設
約竿(如今坐檻上欄干)頭牌木每牌長九尺闊五寸厚六寸牌
首有小竅以皮繩繫著車蓋垂在約竿外木無定數但
取遮密三面牌外又垂皮笆亦以禦砲方竅下置梯以
升蓋上前施屏風笆一笆中開箭窗倚以木馬令人於
笆内射外凡攻城鑿池道以車蔽人先於百步内以矢
石擊當面守城人使不能立乃自壕外進車用大木二
條各長一丈八尺謂之揭竿首插前桄下稍壓後桄出
以土囊壓竿稍令揭車首昂起車每進便設緒棚續車
後遇壕則運土雜芻藁填之運者皆自車中及緒篷下
往來矢石不能及又以千金大麻繩繫車前桄引向後
出以絞車自後急絞以助竿力令車首常去地尺餘兩
面約竿牌木下分用三十人推挽梯桄下又以木撅鐡
挺斡跳使進抵城下頭車舊木無輪今添入兩旁十輪
攻城戰具作四輪車上以繩為脊生牛皮蒙之下可藏
十人填隍推之直抵城下可以攻掘金火木石所不能
敗謂之轒輼車
以大木為牀下安四輪上建雙䏶䏶間横檢中立獨竿
首如桔槔狀其竿高下長短大小以城為凖首以窠盛
石大小多少隨竿力所制人挽其端而投之其車推轉
逐便而用之若理脚著地其旋風四脚亦可逐便而用
謂之礟車
作軸轉車車上安十二石弩弓以鐡鈎繩連車行軸轉
引弩弓持滿弦牙上弩為七衢中衢大箭一鏃刃長七
寸廣五寸箭簳長三尺圍五寸以鐡葉為羽左右各三
箭次小於中箭其牙一發諸箭齊起及七百步所中城
壘無不摧隕樓櫓亦顛墜謂之車弩
以八輪車上樹高竿竿上安轆轤以繩挽板屋上竿首
以窺城中板屋方四尺高五尺有十二孔四面别布車
可進退圜城而行於營中遠視亦謂之巢車如鳥之巢
即今之板屋也
守
宋陳規沂州人以明法補官靖康初知德安府之安陸
縣金人陷都規率兵數萬勤王半道兵潰而反會郡守
及僚屬棄城出奔惟規獨留不去衆遂推規攝府事規
乃聚兵積糧修城以守賊相繼來寇皆敗而去范宗尹
為相分鎮以為德安府漢陽軍鎮撫使兼知德安府召
赴行在在州八年累破賊衆中原郡縣皆失守惟德安
一城獨存識者偉其能然嚴刑重斂頗失民心規有朝
野僉言後序曰規守順昌日得靖康朝野僉言具載金
人攻城始末反覆熟讀痛心疾首不覺涕落嗟我國家
不幸有如此悲夫世之治亂國之強弱雖曰在天有數
未有不因人事得失之所致也揚雄所謂天非人不因
人非天不成靖康京城之難若非人事之失則天亦不
得而為災若非天欲降災則人事亦無此失規不揆至
愚竊觀金人攻陷京城朝廷大臣守禦大帥施設應敵
扞禦攻城之失與夫管見却敵之策論列而序言之朝
廷再援太原大臣以謂中國勢弱敵勢方強用兵無益
宜割三鎮以賂之殊不知勢之強弱在人為我之計勝
彼則強不勝彼則弱強弱之勢自古無定惟在用兵之
何如耳河東安撫使綂兵十七萬以援太原又招河東
義勇禁兵五萬共兵二十二萬尋皆敗績致太原陷於
敵非兵不多蓋用兵之失也其所以失者兵二十二萬
直前而行先鋒禦敵者有幾一不勝而却自後者大敗
皆走宜乎不能援也有識者觀之不待已敗而後知其
不能援也豈不知攻城者分攻城兵備戰兵運糧兵扼
援兵若兵不多必不久而速退又不待其援也假使當
時往援者將良得計雖無兵二十萬只十萬亦可必援
又無十萬只五萬亦可必為之援也且以五萬兵為率
若止分為五十將留十將護衛大軍兼備策應内分三
兩隊作諸鎮援兵前廣張兵勢牽制扼援之兵以二十
將分地深入敵境綿亘可布三五十里不知敵兵多少
便能盡害以二十將周圍行偏僻小路尋鄉𨗳多遣遠
探向前設伏伺望敵人打糧出兵多則退之少則擒之
但絶其糧道不必深入直抵城下其師自退又且兵既
分遣則人力並用假令數將失利則大兵必不致於一
齊敗衂潰散為盜京城之難其原在於援太原之失利
也尼雅滿攻太原之壽陽城小而百姓死守凡三攻殘敵
之衆萬人而竟不拔此必城中有善為守禦之策者僉
言以為城小而百姓死守者非也攻城者有生有死而
善守者有生無死壽陽之人可謂善守而不得謂之死
守又云城小而堅者亦非也若謂城小矢石交通善守
者亦難以設險施策規以為城愈大而守愈易分段數
作限隔則易守若已守先策定險設伏使敵欲登城縱
令登城已登即死賊欲入城引之入城入城即死今夫
百里之城有數賊登之守城之人便自甘心乞命於賊
者非攻之善乃守之不善也九月按礮於封丘門外大
礮數百座皆在門外敵至不收遂為金人所得咸為攻
城之具規以為城破亦不在此有善守者假使更資礮
數百座亦必無害在於禦礮之術善不善也綂制官辛
康宗以敵去城遠止兵不得放箭此善言也百姓鼓衆
擊死已見其因亂制治之術失也敵先採濕木編洞屋
以生牛皮蓋其上載之令人運土木填壕以進攻械守
城人若得計則城内先施礮碎之亦可用單稍礮放遠
至二百七十步下等二百五十步不知京城當時倉
卒之際用與不用此格若人不究心則下等二百五十
步亦莫能及若能究心則二百七十步過之甚易又有
小礮禦近衆其小礮每十人已上不過十五人可致一
座亦可以到數十步外不謂小礮不能害物人中四肢
則四肢必傷中腰已上則人必死中馬亦然又况大礮
每放一礟小礮可放數礮兼小礮不必用石以重三四斤
泥丸為之泥丸之利亦博不獨放時易得無窮放去中人
人必傷死若要摧毁攻械則須用大礮及石金人攻守
用大礮蓋欲摧毁城樓守城欲摧毁敵人攻械大礮與
小礮遠礮齊用縱敵在城外伐木為對樓雲梯火車等
攻械可以破盡金人廣列&KR1235;石礮座尋碑石磨蓋石羊虎
為礮欲攻之所列礮座百餘飛石如雨擊守城之卒死
傷日亦不下一二十人此非攻城之能蓋守禦官一時
之失計耳苟守禦官得計止令卒迎女頭牆坐城外礮
來高則於女頭牆上過低則打中女頭礮擊在外無緣
中人一卒不至於死傷又豈有死傷日不下一二十人
者惟女頭牆稍加高厚則全安堵矣又須用造高木長
一丈闊一丈一丈上下外直裏斜外密裏希洞子外密
處以大麻繩横編如竹笆相似以備礮石衆多攻壊女
頭即於兩邊連進洞子向前以代女頭若此則礮石縱
大至多亦無損壊間有損者即逐旋抽換假令止如此
捍禦則礮石亦何能害人己可必得無虞也敵以雲梯
對樓攻東水門其間捍禦有設重樓獲勝者固甚善也
又恐人在高樓之上愈招矢石矣又聞宋門守禦官亦
以禦對樓雲梯至每以木衝倒仆死者無數此亦奇策
然持撞木人與對樓上人相對不免互相殺亦非全勝
金人填壕成五對樓過壕攻城下列礮二百餘所七稍
礮可施五十斤石散星礮每座可施處(闕)以理度之自
是敵必不容矢石必倍守禦官若能令人依前說造洞
子於闕樓子處兩頭連珠並進不終日決可築合代女
頭以隔矢石矢石雖愈倍於前亦必無害次於燒了城
樓子兩頭措置深埋排扠木以防敵急急登城上分兵
兩向次於城裏從下斜築向上至城面外垠向下陡峻
次於城裏脚下取土為深壕三五丈築月城圍之使敵
乘對樓到城如不下對樓上城却回則已若上城必自
立不得到内壕内無不死者如此一到必當罷攻退兵
不期守禦之人於此一失以致城陷重念國家之難豈
不痛哉攻守之械害物是重其勢可畏者莫甚於礮然
亦全在人用若攻城人能用而守城人不能禦之則攻
城人可以施其能若守城人能用則攻城人能者亦難
施設竊聞金人用礮攻京城守禦人亦嘗用礮城闕内
必然難安大礮亦難容數多雖有礮臺而臺地步亦不
甚廣又礮才欲施放敵人在外先見必須以衆礮來擊
又城上礮亦在高處自然招城外敵人用礮可以直指
而擊之以此觀之守禦之人可謂不能用礮也明矣假
令當時於城裏脚下立礮仍每座礮前埋立木為衣敵
人在外不見立礮所在雖有善用礮者何能施設或人
以謂礮在城裏礮手不能得見城外事無由取的每座
礮别用一人於城上專管裏礮稍與外物相對即令設
施少偏却令礮手少那脚上大偏則就令拽礮人擡轉
礮座照料得一礮打中得礮少有不中又城裏立礮可
置數多守禦人用礮若止能如此雖敵用礮何能為也
築城之計城面上必作女頭中間立狗脚木一條每女
頭中掛搭篦籬惟可以隔遮弓箭弩於礮石則難以遮
隔若改作平頭牆不用篦籬只於近下留品字方眼與
女頭相似亦甚濟用或問何以備禦城外脚下自有馬
面牆兩邊皆見城外脚下于牆上頭墜下害敵之物敵
人初到城下觀其攻械勢恐難遏宜便於城裏脚下取
土深闊裡壕壕外去壕數丈再築重城一重對舊城門
更不作門却於新築城下緣裡壕又二三里地新城上
開門使人入得大城直行不得須於裡壕垠上新城脚
下繞繚三二里地方始入門若此則假使賊善填壕止
不過填外壕必不能填得裏壕賊若由門入城須行新
城脚下裡壕垠上新城上人直下臨敵何物不可施用
正是敵死地必不敢入既由正門入城尚不敢豈肯用
命打城且只如此為備敵兵至多攻城百種試可談笑
以待之又况京都舊城亦自可守若遂措置便可使勢
如金湯有不可犯之理兼京城内之軍百姓金銀粟帛
計以億兆之數亦莫能盡若能竭力修作不特添此一
城一壕可不日而成假使添築城壕數重人亦不勞而
辦重城既備然後招敵使入城議事彼若見之必不攻
而自退俗諺云求人不求己古人云上策莫如自治又
事貴制人不貴制於人皆此之謂也京城周圍地約一
百二十里聞當時敵在城外諸門多閉有以土塞者止
開兩三門通人出入如此乃是自塞生路而為敵生路
也及為守之計不獨大起諸門仍於兩門之間更開三
兩門使周圍門有數十座齊於城内運土木出外填壕
作路使戰兵出入無至自礙城上觀望敵人嘹哨乘便
處即遣兵擊殺或夜出兵使敵在外所備處多晝夜備
戰無有休息彼自不能久攻兼既城内剙開城門自運
土填壕欲為入計不攻自敗所以敢自剙開城門出填
壕者非謂其敵兵可欺蓋恃其自於城内設除已備敵
入城而死耳晉王浚遣都護王昌及鮮卑段就六春末
杯等部五萬之衆以討石勒諸將皆勸勒固守以疲寇
獨張賓孔萇以謂可速鑿北壘為突門二十餘道勒即
以萇為攻戰都督造突門於北城鮮卑入城北壘勒俟
其未陣躬率將士鼓譟於城上會孔萇督諸門伏兵俱
出擊之生擒末柸等衆皆奔散萇乘勝追擊滿尸三十
餘里獲鎧甲五十疋此乃守中有攻可謂善守城法也
後之守城者何憚而不法歟州郡城池之制人皆以為
盡善城有敵樓而敵人用火礮擊樓城外有壕而敵人
用洞子壘填城高數丈敵人用天橋鵝車對樓慢道雲
梯等攻具登城據其城池之制可以自謂堅固前所未
有奈何敵人攻械雄傑亦前古所未有故事貴乎仍舊
而人憚於改作皆不可必者古人所謂利不百者不變
法功不十者不易器以今城池之制觀之雖然利不至
於百而功不至於十其間有須臾改者不可不更改也
自古聖人之法未嘗有一定之制可則因否則革也為
今之計如敵樓者不可仍舊制也宜於馬面上築高厚
牆下留品字方徑及尺空眼以備覘望及施設槍路牆
裏近下以細木蓋一兩架瓦棚可令守禦避寒暑風雨
屋牆裏牆皆低下則礮雖在外數多悉不能及又壕上
作橋橋中作弔橋時暫隔敵則可若出兵則不能無礙
宜為實橋兵出入俱利城門宜迂回曲折移向裏百餘
步置不獨敵矢石不及其舊作門樓處行入一步向裏
便是敵陷穽蓋百步内兩壁城上下臨敵人應殺敵之
具皆可設施舊門前横築護門牆高丈餘兩頭遮過門
三二丈城門啓閉人馬出入壕外人皆不見孰敢窺伺
城外脚下去城二丈臨壕垠上宜築高厚羊馬牆高及
一丈厚及六尺牆内脚下亦築雀臺高二三尺闊四尺
雀臺上於羊馬牆上亦留品字空眼以備覘望及通槍
路一如大城上女牆頭牆牆重疊雀臺上埋排扠木以
備敵填平壕塹及破羊馬牆至城脚下則敵於羊馬牆
内兩邊受敵雀臺上與大牆向下所施矢石即是敵當
一面而守城人三面禦之羊馬牆内兵賴羊馬牆遮隔
壕外矢石是羊馬牆與大城係是兩城相乘濟用使敵
人雖破羊馬牆無敢入者故羊馬牆比大牆雖甚低薄
其捍禦堅守之效不在大城之下又羊馬牆内所置之
兵正是依城下塞以留伏兵不知敵人以何術可解若
此既有羊馬牆其鹿角可以不用仍於大城上多設暗
門以備遣兵於羊馬牆内出入又羊馬牆去大城脚止
二丈不可令太遠者慮大城上抛擲磚石難過牆内反
害牆内人又不令太近者慮其太窄難以回轉長槍又
於大城脚下作深闊裏壕壕向上裏度地五七丈可作
來往路外築裡城排扠木但多備下敵寇城應敵處用
此設備雖使敵人善攻不足畏也墨子宋大夫善守禦
公輸般為雲梯之械將攻宋墨子見之乃解帶圍城以
械為牒九設攻械之機墨子九拒之公輸般攻械盡墨
子守有餘公輸屈曰吾知所以拒我者以見此攻城者
宜乎古人以為策之下也夫守城者每見敵人設為一
攻機而無策以應之者未有思也規嘗謂孫子曰兵者
國之大事死生之地存亡之道不可不察也又以謂兵
者詭也用意中形詭詐為道是以善守者藏於九地之
下使敵不知其所攻今夫備禦之策宜乎藏之於身待
敵而用不可以先𫝊之然而有𫝊之於衆而達之于遠
有利而無害有得而無失不可不先𫝊也嗟乎靖康丙
午金人以兒戲之具攻打京城守禦者不以時設計遂
致城拔迄今一紀有餘而金人不思當時幸勝尚以驕
氣相矜在規未知敵人攻京城械器施設之前則每聞
人云金人攻城大礮對樓勢不可當貴顯言之則快然
而不敢辨衆人言之則亦不敢痛折今既知其詳則豈
可不盡剖其所見而言之規竊嘗聞國之利器不可以
示人又機事不密則害成然而用兵之道以正合以奇
勝善出奇者無窮如天地不竭如江海千變萬化孰能
窮之今止據其金人拔京城當時攻械施設略舉其捍
禦之策大槩言之至於盡精微致敵之方有不可得而
𫝊之者矣惟在乎守城之人於敵未至前精加思索應
變之術預為之備耳區區管見不能自揆輒序於僉言
之後
王稟守太原尼雅滿攻城之具曰礮石洞子鵝車偏橋雲
梯火梯凡有數千每攻城先列克列礮三十座凡舉一
礮聽鼓聲齊發礮石入城者大之於斗樓櫓中礮無不
壊者賴總管王稟先設虚柵下又置糠布袋在樓櫓上
雖為所壊即時復成尼雅滿填壕之法先用洞子下置車
轉輪上安居木狀如屋形以生牛皮縵上又以鐡葉裹
之人在其内推而行之節次相續凡五十餘兩人運土
木柴薪於中尼雅滿填壕先用大板薪次以薦覆然後置
土在上增覆如初王稟每見填即先穿壁為竅致火鞲
在内俟其薪多即便放燈于水中其燈下水尋木能燃
濕薪火既漸盛令人鼓鞲其焰亘天至能不令填壕其
鵝車一如鵝形下亦用車輪冠之以皮鐡使數十百人
推行欲上城樓王稟於城中亦設跳樓亦如鵝形使人
在内迎敵亦先以索結巨石置彼鵝車上又令人在下
以搭鈎及繩拽之其車前倒又不能進其雲梯火梯悉
用車輪其高一如城樓悉如王稟隨機應變終不能攻
又嘗内起重城慮外壁之壊
我師為敵所圍可以力守者三外有援兵一可守也人
士勁勇芻粟豐備二可守也池城完固民人富實三可
守也可以決戰者三外無援兵一可戰也人勁馬壯兵
甲堅利儲蓄不備二可戰也城池不完士民窮匱三可
戰也守可以必守戰可以即戰何謂必守許洞曰盡我
力焉援兵不到即俟敵懈出奇以戰如光武昆陽水上
鼓譟而出如田單即墨火牛之類是也何謂即戰許洞
曰既圍即戰謀未備也圍久則固焉被圍之師不可出
者三敵無故開圍一角者有伏也退圍數里者謀也示
以弱者誘也可以急備者二敵攻其西謹備其東敵示
以閒暇者此必緩我而欲乘懈隂將衝突也夫被圍者
當先安其内而後及其外可也
兵法曰守城之道無恃其不來恃吾有以待之無恃其
不攻恃吾有所不可攻故善守者敵不知所攻非獨為
城高池深卒彊糧足而已必在乎慮智周密計謀百變
或彼不來攻而我守或彼不挑戰而我擊或多方以謀
彼師或屢出以疲彼師或彼求鬭而我不出或彼欲去
而懼我襲若此者皆古人所以坐而役敵國之道也此
雖得禦攻之計然又要先審可守之利害凡守城之道
有五敗一曰壯夫寡小弱衆二曰城大而人少三曰糧
寡而人衆四曰蓄貨積於外五曰豪強不用命加之外
水高而城内低土脈疎而池隍淺守具未足薪水不供
雖有高城宜棄勿守亦守有五全一曰城隍修二曰器
械具三曰人少粟多四曰上下相親五曰刑嚴賞重加
之得大山之下廣川之上高不近旱而水用足下不近
水而溝防省因天財就地利土堅水流險阻可恃兼此
形勢守則有餘故兵法曰城有不可攻又曰善守者藏
于九地之下皆謂此也凡守之道敵來逼城靜默而待
無輒出拒候其矢石可及則以術破之若遇主將自度
其便利以彊弩叢射飛石併擊斃之則軍聲阻喪其勢
必遁若得敵人稱降及和切勿弛備當益加守禦防其
詐我若敵攻已久不拔而去此為疲師可躡而襲之必
破此又寄之明哲見利而行不可羈以常格也古法曰
三里之城萬家守之足矣今若遇敵逼近人力不暇者
即且約容一軍人馬如築於閒時須稍寬闊守城之法
凡寇賊將至於城外五百步内悉伐木斷橋焚棄宿草
撤屋堙井有水泉皆投毒藥木石磚瓦茭芻餱糧畜牧
與居民什器盡徙入城内徙不逮者焚之主將閱視守
禦器械各令牢具又預穿井無數惟井無近城又備糧
&KR1458;布帛芻草蘆葦茅荻石灰沙土鐡炭松樺蒿艾膏油
麻皮氊荆棘篦籬釜鑊甕盆桶缶水石磚竹鍬钁鑱斧
錐鑿梯索之類凡委積及樓棚門扇門棧但火攻可及
之處悉皆氊覆泥塗棚樓下隨處積檑木檑石鎗斧及
他短兵外立弩彈礮架棚樓女牆上加篦籬竹笆城中
立望樓籍民中壯男為一軍以充防人壯女為一軍以
隸雜役老弱為一軍以供飲飼放牧樵採三軍無得相
過主將延問軍中奇謀勇力機捷跅弛精伎辯口之士
如雞鳴狗盜之類無不加禮以備防用城上每將各立
一典掌呼索百用先作小旗數十枚有呼索即大書物
名貼旗上上舉以示城下仍預檢校備用之物各為部
分使吏主當謹伺見降旗則應送城上城下百步給雜
役三五十人掌負挈所須索物仍各授一官督領衢巷
通夜張燈燭察姦人出入與軍士之私相過從者量城
上一步置一甲士十步增五人防非時抽易五步有五
長十步有十長百步有將别令虞候領戰隊作雌雄契
持以巡城所至與守隊勘同乃過若賊勢外振士心内
貳則或轉左隊以為右易前軍以置後或一日數易或
數日不移又間使人持偽契巡行以驗試將士每將各
設四表賊來近則舉一表賊至城則舉二表賊登城則
舉三表賊攀女牆則舉四表夜則加燭於表上虞候戰
隊視舉表處急援如賊已向城乘城將士皆援立牌以
自障城及弩臺上並度視遠近施放矢石火毬火鷂鞭
箭賊在城下則抛飛鈎賊若填壕則為火藥鞭箭以射
焚其芻藁橋械賊傅城欲上則隨其處下擂木擂石以
擊之投飛炬以燒其攻器下火牀及以行罏鎔鐡洒灼
敵人颺石灰糠麩眯害其目樓棚踏空版内雜短兵下
刺登城者若登者漸多則禦以狼牙鐡拍手漸攀城則
以連枷捧擊之剉手斧斷之賊以衝車等進則穿以鐡
鐶木環放猛火油賊雲梯倚城則引文竿推撞車賊木
驢穴城則用絞車鐡撞燕尾炬壊之賊飛礮石則張布
幔繩過其賊為地道來攻則為地聽候其來方穿井邀
之霹靂火毬烟毬等害之賊附高穴城則縋遊火箱灼
之賊築土堙傍城欲上則穿地道至堙下引取其土賊
堙自壊或城内薄城起堙相對盛兵抵禦賊以火攻城
則城上應救火之具有托义火鈎火鐮柳灑子柳罐鐡
手貓唧筒尋常之所預備者若攻具猛至則為水袋水
囊以投沃之應棚樓器械雖已塗覆亦頻舉麻搭潤護
若賊為火車燒城門則下濕沙滅之切勿以水水加則
油焰愈熾賊若縱烟向城則列甕缶以醋漿水各實五
分人覆面於上其烟不能犯鼻目賊夜圍城則每五十
步以二人繫城下置食其前城上聞犬吠則縋火下照
舉表加備又於城半腹每十步繫一燈籠又束蘆葦為
插以松明樺皮可用照賊或攻摧女牆則以木女牆代
之或攻壊城門則以刀車塞之
凡賊諸攻不利必引水灌城我則壅塞諸門察視城中
陷穴之處悉加傅築城内促圍望外水高下别築闊牆
牆外取土可深一丈兵隊備城如故周視地勢有可洩
水處十數步開一井井内各相通以洩疏之若水已入
城則於新築牆外作船二十隻選勇士每船三十人質
其父母妻子各授弓弩短兵鍬钁遣暝夜從門銜枚並
出決賊堤堰破賊營砦所選之士須預習水戰度力不
足則加船以進或賊已覺則城上鼔譟為助
凡賊有勇悍之卒必使來突我城門我當偽為不知開
門以待於道路設陷馬坑機橋於重牆曲巷内出奇伏
兵掩擊逼陷之或約其過一二百人即下重門插板使
其前敗後絶
凡城内器械已備守禦已得當出奇用詐以戰代守以
擊解圍先為暗門或因賊初至營陣未整或暮夜乘賊
不覺或賊攻城初息或賊圍久已怠潛出精騎銜枚擊
之擊敗亦不遠襲或我兵已出賊突門而入則自城上
向裏連下巨石擊壓以斷其入
凡城中日給百用至於水漿皆有限量令民竈為天井
高突防火仍預下令凡失火者斬杜姦人也或城内有
火發只令本坊官吏領丁徒赴救仍急赴主將主將遣
左右親信人促往
凡城中失火及非常警動者主將命擊鼓五通城上吏
卒聞鼓不得輒離職掌民不得奔走街巷凡賊至城外
禁城中不得妄舉高物如竿表之類及吹擊樂器恐賊
内應凡城中有使至門者徑導詣主將裨校民吏不得
輒見如得城中飛書不得輒讀持送本營將衆封送主
將凡有曉星氣數術人悉收隸官府不得與他人竊語
及禁論說怪異以惑衆心凡號令一出主將并副將以
下不得專異指揮餘依行軍約束條件
羅拱辰一守議各城雖有濠河之險必須附城壕邊就
以挑起淤土離城脚丈餘不等臨隄圍築五尺高牆使
賊雖或渡濠亦難輒抵城下况不時出奇兵數十人於
城下得此牆遮蔽可以藏伏窺視如賊近對壕我兵即
於牆内潛發長器不露形體使彼不知我兵多寡有兵
在城下時賊以為有無兵在城下時賊亦不知其無也
所謂有有無無虚虚實實者此也且四鄉逃難男婦又
得此牆暫容其身若賊來不必就先扯去弔橋恐奔來
逃難男婦未能盡過不免立以待斃是可哀也既有此
牆若果賊將來只須謹閉城門俟其到城方去弔橋亦
不為遲况賊畏城上銃礮決不敢近我城下其城無敵
臺則不能眺遠顧下何以言守必要貼城築出敵臺每
座相去或五六百步或七八百步或二三百步各隨城
勢之曲直回折以為遠近其守之之法最要靜治嚴禁
諠譁庶臨敵不亂兵疲倦必要更番休養又恐乘怠而
入須於垜外蓋出浮棚每扇約闊三四尺或長六七八
尺不拘環城接連駕設之法或用小木或竹每根比棚
闊三四尺以一半伸出垜外一半放入垜内其外閤浮
棚棚上壓以磚石天晴加置石灰數包於上其内用繩
縛墜石虚懸若賊加梯棚上則棚軟不乘其梯其磚石
墜擊城下而内懸木石墜落牆内守垜者且自警覺若
賊置梯棚下而上登其棚觸首一移動而亂石又墜矣
若再加嚴固沿城周圍垜牆之上豎架奈何木其製堅
立架木二根機關横挑木各一根上閤一木謂之奈何
木木上錯綜釘以竹簽其木之輕重與挑木相稱賊來
攀援則其勢自然下擊而傷人既不能扳駕又不能取
脱故名奈何木也敵至城下我兵輕動其木墜下又可
擊之况此棚木易於成造且所費不多今各縣城低難
守相應速製至於夜間守城用燈燭所費甚多且皆高
懸於垜上是使賊得以視我我不便視賊其利在彼矣
甚非所宜為今之計應造鐡火毬中燃柴木則柴木之
價比桕燭相去倍蓰况火光散闊及遠比燈火相去千
萬每垜口二十箇三十個止該用火毬一枚挑出垜外
墜於城半則火光在下我視在上不悖其光我得以見
賊而賊不能見我其利在我矣倘或城中一時火發恐
是奸細在城中為裡應或居民失謹慎其守城兵夫未
免驚疑且往救家宅必至棄其所守請先出示禁諭庶
不疎虞
守城鄙見
一壹城居民各於平居之時就方隅與城相近有司預
派垜夫必須一垜一夫庶事有責成不許二夫三垜恐
成躭閣各令備鋒利器械一件或鎗或刀或扒或弓矢
各須精緻皆適實用平居出示曉諭聞礮即登城預將
垜頭粉白一處上書垜夫某人係保長某人甲長某人
下始不敢推託誤事
一賊泊城下晝夜攻圍交戰之時垜夫一名不許下城
賊退之後垜夫輪班喫飯夜衛約定申時上城夘時始
下各令分定信地該管官員逐名點查夜間長號擊柝
凝神各於分垜向下向壕專視或見賊渡河或至城下
安梯或聞水響或在壕外結衆聚望或射箭打礮急喊
臨垜之夫及兵官知之用磚石星飛抛擊
一垜夫夜間切不可睡蓋一垜之夫睡熟則一垜無人
照顧
一垜夫止於守禦若黠寇聚衆晝夜攻擊又非此輩可
當須以兵力勝之兵技第一大佛郎機其次鳥嘴銃又
其次弓矢如事急人人能舉用之不竭無如磚石也須
多多積備陸續接濟可也
一每垜頭必用斗許大石一塊大約一人之力能舉者
預布垜頭賊有頂門下梯者就將此石向頭推打一石
不中又借鄰垜一石擊之不中又借一石擊之必擊之
寇退而後已排難解紛無如此技也
一四圍之城大勢四門各四官四隅又分四官綂領一
臺至一臺又分一頭目管領各強弱搭配兵若干名分
定信地庶事有責成每分地須用一條鞭銃數管大佛
郎機一架蓋鞭銃止能擊無遮牌之賊而有被有牌之
寇非郎機不能制也
一城除定兵之外每於一面又當備遊兵一枝擇將士
最強者為之每遇事急即遣此兵輔之始保無虞
一專委一員官將銀包三錢五錢一兩二兩至十兩者
及花紅之類咸備一遇官兵垜夫或能擊賊或能退賊
或能報賊渡水或能報賊取梯即時量功大小對衆賞
之庶人心感戴爭相防守矣
一每敵臺用竈燒滚湯數鍋備長柄澆杓數把賊有登
梯上城及登城者即以澆杓當頂澆之蓋秃頭畏滚湯
也
一近來賊鉛銃甚多須要付傍牌遮蔽一垜一牌更妙
力不能及數垜一牌亦可人家鍋蓋垜夫執之亦能却
矢毒也
一藥線鉛子火藥皆當預多備
一晝夜皆當周巡分地一官往來一官之地一面分官
往來巡一面之地四面總委周巡四面之地各官皆須
盔甲以防流矢鉛彈
一賊船泊城下借鄰近大佛郎機并力攻之必使離城
而後已
一城中專委一官執牌往來巡視恐有他盜乘機竊發
一各門用石嚴砌以防他虞
一水門及木橋多用水甕以防不虞
一每垜一燈三垜懸一燈落地始能照見城下之賊然
懸索宜細止勝一燈庶賊不能攀躋也
一城頭牌巡不許訛言不許驚恐及引頸出垜外望最
誤事也
一各敵臺各備起火流星一二十枚某臺事急不能堵
當急燃起火則本面遊兵應之
一預令有司多備油燭以防久困至若竹纜草把各鋪
皆當積備令人掌之以防夜戰也
一賊攻圍須掣去橋梁若城外男女居民有欲進城者
須窺賊稍遠先放入甕城待盤詰的當而後放入内城
一城上用快馬𫝊報消息
一分付各兵不許先存恐懼蓋我在城上彼在城下用
上擊下易為力也
地
許洞曰古法曰散地無戰散地者境内地也士卒顧家
其意未專不可戰也輕地無止者入敵地尚淺士卒意
未堅不可以遽戰當自堅其心也争地則無攻山谷隘
險之口以弱勝強以少擊衆之地也交地則無絶俱可
進退之地不可以兵絶之也衢地則合交有路往來我
可以結交於諸侯也重地則掠深入敵境士卒意已堅
固可以掠取財物也圍地則謀士卒困於險隘鬭則兵
弱持久則糧食絶乏則當用謀以免難死地則戰前有
高山後有大水糧食乏絶進退守備皆無所利當即日
死戰也許洞曰此八者古人用地之法也若地協於用
則用之不協於用則反之反之謂何曰古人用地之法
若敵衆深入吾境壁壘不完芻糧寡少守且不利詎可
以散地而不戰乎在我當以必戰為約怯退示以必死
擒獲示以必賞令立告諸吏士將戰之際後顧者斬之
相視而目動者斬之遺弓刀器械者斬之金鼓不應節
者斬之獲一首級者亦厚賞之如是則有散地之法也
入敵地尚淺險則據而挑夷則守慮士卒心不固當擇
左右前後負背險絶斷其生路肅部伍嚴節制使人人
自戰勢我當屯師為大營廣陣務攻具露其機狀如不
密俾敵見之欲敵人備在前隂出精銳敢死者循間道
或扼其糧運或擣絶其後凡間道必多險阻或有巖岸
峭壁之地則為懸梯竹索以陟降之或有深澗闊壑則
為木桶瓦缶之類渡之覺敵内撓則自營陣中出精兵
為應内外夾攻有爭地之用矣道路相錯我可以往彼
可以來利設伏進戰戰佯北俟逐兵過半則舉號發伏
衝擊之反佯北之師以應有交地之用矣頓泊之地徑
達四面當選腹心勁勇者各將步騎以扼四衝人數多
少隨用之雖無交應有衢地之用矣致兵敵境凡屬守
備者順則安之否則夷之資食所獲必副吏士内以悦
師人外絶敵所恃豈直深入然後用掠乎如是則用掠
非止重地之用矣大兵將動先料其強弱觀其雲氣察
地勢順逆審人心向背而後舉焉兵法曰策之而知得
失之計候之而知動靜之理故得失之道利先知謀勝
於未勝決失於未失者善也有死地之圍始謀於軍者
必有後機之困矣設能及後機而達先知必無圍敵之
患矣高山大澤險峭沮洳溪徑斷絶無以生遁此乃志
士用謀之利也當宜用奇兵出其不意以衝寇敵而後
擊之也出奇奔衝或利用燧馬燧牛如田單陽班之類
是也或候夜昏詐為號直奔衝敵師混服飾軍伍使不
辨認之類是也如止以死戰為期苟敵兵益壯我援不
到則李陵有弓折矢盡之困矣戰極力斃當自隕陷能
竭智用謀萬變不極則無死地之憂矣然則地利者不
可一槩用也但臨時觀其用何如耳兵貴設變不能以
變用兵雖得地利無益也軍志云失地之利士卒迷惑
三軍困敗饑飽勞逸地利為寶不其然矣是以彼此俱
利之地則讓而設伏趨其所愛而傍襲之彼此不利之
地則引而佯去待其出而邀擊之平易之所則率騎而
與陣險隘之處則勵步以及徒往易歸難左險右阻沮
洳幽穢垣埳溝瀆此車之敗地也候視相及限壑分川
斯可以縱弓弩聲塵既接深林盛薄斯可以奮矛鋋蘆
葦深草則必用風火蔣蒲翳薈則必索其伏平坦則方
布汚敘則圓形左右俱高則張翼後高前下則設衝凡
戰之道以形地為主虚實為佐變化為輔不可專守險
以求勝也仍須節之以金鼔變之以權宜用逸待勞掩
遲為疾不明地利其敗不旋踵矣或有進師行軍不因
鄉導陷于危敗為敵所制左谷右山束馬懸車之徑前
窮後絶雁行魚貫之巖兵陣未整而強敵忽臨進無所
憑退無所固求戰不得自守莫安住則日月稽留動則
首尾受敵野無水草軍乏資糧馬困人疲智窮力極一
夫守隘萬夫莫向如彼要害敵先據之如此之利我已
失守縱有驍兵利器亦何以施其用事至於此可不慎
之哉若此地疾戰則存不戰則亡當須上下同心併氣
一力抽腸濺血一死上前因敗為功而轉禍為福矣
晁錯論兵法曰丈五之溝漸車之水山林積石經川丘
阜山木所在此步兵之地也車騎二不當一土山丘陵
漫衍相屬平原廣野此車騎之地也步兵十不當一平
陵相遠川谷居間仰高臨下此弓弩之地也短兵百不
當一兩陣相近平地淺山可前可後此長戟之地也劒
楯三不當一&KR0841;葦竹蕭草木蒙蘢枝葉茂接此矛鋋之
地也長戟二不當一曲道相伏險阸相薄此劒楯之地
也弩弓三不當一
武經曰詳諸兵書安營之法相視地形各有所宜今大
河之北至於右北平千餘里三關南北幽燕恩冀之間
地平如掌頓軍置營方圓自取其便惟深溝高壘大車
為固今西北銀夏麟府鄜延環慶涇原秦鳳地接隴蜀
南北數千里地無百里之平置營多在廣原大隴高坂
之地或尖斜或屈曲或披大山或臨深澗就其地形坡
坂遞互相掩人馬咫尺不相見可以登高視之遠見人
馬易為設備今二廣之地自荆湖之南桂嶺至邕廣之
地山水重複雖有平原盡為水田少有平陸江山雖固
安營亦多占高原平曠之地可以固守近者儂智高亦
使丁壯沿山穿道中夜斫亂營寨潰散人馬又西南巴
蜀之界地接蠻夷昔樊綽蠻書云高山峭壁萬仞連天
深澗有底莫測其原昔武侯屯兵舊迹亦隨巖穴磵道
屈曲坡坂之中凡置營陣之法但求其地形穏便臨時
相度人馬多寡有無出入通糧之路四面無高岡大隴
視下之勢者可置營寨亦不離九地之法也意欲揚威
示人則虚列廣張旗幟勢弱減竈卧旗伏戈詳在主將
目視心生隨四方山川水陸形勢應時之變也
士卒恃近懷戀妻子急則散走是為散地一曰地無關
鍵士卒易散走居此地者不可數戰又曰地遠四平更
無要害士卒不堅意而易離散故曰散地也兵法曰諸
侯自戰其地為散地是故散地無戰又曰散地吾將一
其志吳子問孫武曰散地士卒顧家不可與戰則必固
守不出敵攻我城壘掠我野田禁吾樵採塞吾要道待
吾空虚而急攻則如之何武曰敵人深入吾都多背城
邑士卒以軍為家專志輕敵吾兵在國安土懷生以陣
則不堅以鬭則不勝當集人衆聚穀蓄帛保城避險遣
輕兵絶其糧道彼戰挑不得轉輸不至野無所掠三軍
困餒因而誘之可以有功若欲野戰則必因勢依險設
伏地無險則隠於天氣隂暗昏霧出其不意襲其懈怠
可以有功
入敵境未深往返輕易不可止息將不得數動勞人兵
法曰入人之地而不深為輕地則無止又曰輕地吾將
使之屬吳子問孫武曰吾至輕地始入敵境士卒思還
難進易退未間險阻三軍恐懼大將欲進士卒欲退上
下異心敵守其城壘整其車騎或當吾前或擊吾後如
之何武曰軍至輕地士卒未專以入為務無以戰為故
無近其名城無由其通路設疑佯惑示若將去迺選驍
騎御以先入掠其牛馬六畜三軍見得進乃不懼分吾
良卒密有所伏敵人若來擊之勿疑若其不至捨之而
去又曰軍人入敵境敵人固壘不戰士卒思歸欲退且
難謂之輕地當選驍兵伏要路我退敵追來則擊之
便利之地先居者勝是為爭地兵法曰我得亦利彼得
亦利為爭地又曰爭地則無攻吾將趨其後吳子問孫
武曰敵若先至據要保利簡兵練卒或出或守或偏或
奇則如之何武曰爭地之法先據為利敵得其處慎勿
攻之引而佯走建旗鳴鼓趨其所愛曳柴揚塵惑其耳
目分吾良卒密有所伏敵必出救人欲我與人棄我取
此爭先之道若我先至而敵用此術則選吾銳卒固守
其所輕兵外伏於險阻敵人還圍伏兵傍起此全勝之
道也
謂之交地平廣卒通兵法曰我可以往彼可以來為交
地又曰交地則無絶吾將謹其守吳子問孫武曰交地
吾將絶敵令不得來必全吾邊城修其守備絶深道路
固其隘塞若不先圖之敵人已備彼可得而來吾不得
而往衆寡又均則如之何武曰既我可以往彼可以來
吾分卒匿之守而勿怠示其不能敵人必至設伏隠廬
出其不意可以有功
地居要衝控帶數道為衝地先據此地衆必從之故得
之則安失之則危也兵法曰諸侯之地三屬先至而得
天下之衆者為衢地衢地則合交又曰吾將固其結吳
子問孫武曰衢地必先若吾道遠發後雖馳車驟馬至
不能先則如之何武曰諸侯參屬其道四通我與敵相
當而傍有他國所謂先者必先重幣帛使約和旁國交
親結恩兵雖後至衆已屬矣我有衆助彼失其黨與諸
國掎角震鼓齊攻敵人驚恐莫知所當
入敵已深國糧難應資給將亡不挾何取為重地兵法
曰入人之地深而難返背城邑多者為重地重地則掠
吾將繼其食又曰凡為客之道入深則專主人不剋掠
於饒野三軍足食謹養而勿勞併氣積力運兵計謀為
不可測吳子問孫武曰吾引兵深入重地多所踰越糧
道絶塞設欲歸還勢不可過欲食于敵持兵不失則如
之何武曰凡居重地士卒輕勇轉輸不通則掠以繼食
下得粟帛皆貢於上多者有賞士卒無歸意若欲還出
即為戒備深溝高壘示敵且久敵疑通途私除要害之
道乃令輕車銜枚而行以牛馬為餌敵人若出鳴鼓隨
之隂伏吾士與之中期内外相應其敗可知
少固之地為圮地不可為域壘溝隍宜速去之兵法曰
行山林阻險沮澤難行之道者為圮地圮地吾將進其
塗吳子問孫子曰吾入圮地山川險阻難從之道行久
卒勞敵在吾前而復吾後營吾左而守吾右良車驍騎
要吾隘道則如之何武曰先進輕車去軍十里與敵相
候接期險阻或分而左或分而右大將四觀擇空而取
皆會同道倦而乃止也
入則隘險歸則迂迴為圍地進退無從雖衆何用能為
奇變此地可由兵法曰所由入者隘所從歸者迂彼寡
可以擊吾衆者為圍地又曰背固前隘者圍地也圍地
則謀吾將塞其闕吳子問孫武曰吾入圍地前有強敵
後有險阻隘路敵絶我糧道利我走勢鼓譟不進以觀
吾能則如之何武曰圍地之宜必塞其闕示無所往則
以軍為家萬人同心三軍齊力并炊數日無見火煙故
為毁亂寡弱之形敵人見我備之必輕則告勵士卒令
其奮怒陳伏良卒左右險阻擊鼓而出敵人若疾擊我
則前鬭後拓左右掎角也又曰敵在吾圍伏而深謀示
我以利索我以旗分塞要亂不知所之奈何武曰千人
操旗紛紜若道輕兵進挑陣而勿搏交而勿去此敗謀
之法
力戰或生守隅則死為死地兵法曰疾戰則存不戰則
亡為死地死地吾將示之以不活又曰死地則戰投之
亡地然後存陷于死地然後生衆陷于害然後能為勝
敗吳子問孫武曰吾師出境軍於敵人之地敵人大至
圍我數重衆欲突以出四塞不通欲勵士激衆使人投
命潰圍則如之何武曰深溝高壘示為守備安靜勿動
以隠吾能告令三軍示不得已殺牛燔車以饗吾士燒
盡糧食填夷井竈割髮捐冠絶士生慮將無餘謀士有
死志於是砥甲勵刃并氣一力或攻兩旁震鼓疾譟敵
人亦懼莫知所當銳卒分行疾攻其後此是失道而求
生故曰困而不謀者敗窮而不戰者亡吳子曰若吾圍
敵則如之何武曰山高谷險難以踰越謂之窮寇擊之
之法伏卒隠廬開其去道示其走路求生透出必無鬭
意困而擊之雖衆必敗兵法又曰若敵人在死地士卒
勇氣欲擊之法順而勿抗隂守其隙則必開去道以精
騎分塞要路輕兵進而誘之陣而勿戰敗謀之法也
通形可以先先之以待敵兵法曰我可以往彼可以來
曰通居通地先居高陽利糧道以戰則勝兵法寧致人
無致於人通者四戰之地須先據高陽之處勿使敵先
得而我後至也利糧道者或每於控扼之要衝築壘城
或作甬道以護之又曰通地雖有高陽而無要害故兩
通往來處高陽候望向陽示生糧道便人轉運所以利
於戰也
挂形出不勝返亦難也兵法我可以往難可以退曰挂
形敵無備出而勝之敵若有備出而不勝難以返不利
也挂者險阻之地與敵地犬牙相錯動有挂礙也往攻
敵敵若無備攻之必勝則雖與敵險阻相錯敵人已敗
不能邀我歸路矣若我能往而敵人有備則不能勝必
為敵人守險邀我歸路難以返矣一或不得已陷此地
須為持久之計掠取敵人之糧以伺利便擊之也
支形者隔隘可以相要截支持故不利先出也兵法曰
我出而不利彼出而不利曰支敵雖邀我我無出引而
去之令敵半出而擊之利支者如我與敵人各守高險
中有平地狹而且長出軍則不能成陣攻敵則自下禦
上如此之類皆彼我不利宜堂堂引去伏卒待之敵若
躡我候之半出險中發伏擊之則無不利敵先去以誘
我我不可出也
隘形者敵先守隘我去之若無守我從之兵法曰隘形
者我先居之必盈之以待敵若敵先居之盈而勿從不
盈而從之盈滿也言遇兩山之間中有通谷則須當山
口為營與兩山口齊如水之器與口齊也如此則平易
險阻皆制在我而得以出奇也若敵人在處隘之半不
知齊口盈滿之術我則入隘以從之若敵人在隘我亦
在隘俱得地形勝敗在兵不在地形夫齊口盈滿之術
非惟隘形獨能有口譬如平陵迫澤車馬不通舟楫不
勝中有逕亦須據其路口使敵不得進也諸可知之
險形者居險阻之地不可後於人也兵法曰險形我先
居之必居高陽待敵若敵先居之引而去之勿從也凡
地隘險者尤不可致於人也險者山險谷深非人力所
能作為必居高陽以待敵敵若先據之必不可與爭則
當引去陽者向南地恐與敵人持久居隂而生疾也今
若於崤澠相遇須先據北山此乃面陽而背隂也高與
陽二者寧捨陽而就高不可捨高而就陽經乃統而言
之也
遠形者力敵而戰勝敗未可知也兵法曰夫遠形勢均
難以挑戰則不利譬如我與敵對壘相去三十里若我
來就敵壘而挑戰者我困敵逸故戰不利敵若來就我
壘是我逸敵困亦不利故言勢均然則如之何曰必欲
戰者則移壘而相近也
大凡兵之體用好高而惡下貴陽而賤隂養生而處實
生為陽養于陽則氣勝實為高處於高則遠絶卑濕有
疾不起人安於用此兵之利而地之助也兵法曰絶澗
天井天牢天羅天陷天郤六者謂之六害遇之者速去
不可近也所謂絶澗者山水深大之地也天井者地形
窪下大水可及之地也天羅者山澗迫狹可羅絶人之
地也天牢者林木隠蔽葭葦深廣之地也天陷者道路
泥淖人馬不通之地也天郤者土多溝坑坎陷水石之
地也常令吾遠之敵近之吾迎之敵背之軍行有險阻
潢池并生葭葦山林翳薈者必謹覆索之此伏奸之所
也故兵行途有所不攻地有所不爭者諸此類也夫出
師有主客用兵有步騎所有既殊則地亦不能兼利故
晁錯曰丈五之溝漸車之水草木所在此步兵之地也
車騎二不當一土山丘陵曼衍相屬平原廣野此車騎
之地也步兵十不當一平陵相遠川谷居間仰高臨下
此弓弩之地也短兵百不當一兩軍相近平地淺草可
前可後此長戟之地也劒楯三不當一薍葦竹蕭草木
朦籠枝葉茂接此矛鋋之地也長戟二不當一曲道相
伏險阨相薄此劒楯之地也弓弩三不當一兵法曰候
望所及阻壑分川可以縱弓矢深葦奥草可以施風火
左右俱高則張翼而進後高前下則銳衝而進歷漸澤
則整隊而亟過居平陸則前死而後生丘陵則必處於
陽而右背之隄防則必據其隂而左向之若此皆須大
將察理而喻於心先計而施於用一不中式則勝負隨
至故陳豨不守漳水而高祖平之龐涓失計於馬陵而
孫臏破之成安君不保井陘終擒於韓信慕容超不固
大觀卒敗於劉裕趙奢之登北山秦兵雖強而莫上李
弼之據委曲齊師雖衆而勿利得失之鑒較然如斯可
不務哉
一賊若據險我以利餌之或退師以致之從其計則遣
精兵潛出其背以奪之不從其計則引而去之一賊入
境内初來氣銳不可當頭截殺俟其四散搶掠其衆必
分我當潛兵於鄉村擊之或待其將歸預為分兵伏於
歸路從三分之二以邀攻之則勝一我軍入賊境未深
士卒思家難進易退兵法所謂輕地經曰輕地勿止當
以速進深入為務敵人必將固守以老我師我欲戰則
攻其所必救以致之我欲退必選銳設伏然後退待賊
來追後則伏兵奮起前則返旗回攻勝之道也一戰地
先居者勝兵法所謂爭地也敵先至慎勿與爭引兵而
退或攻其所必救或以利而誘之敵若從之我則潛發
精兵出其背而奪之敵若不從則引而去之我先至而
敵若用此術則選吾銳卒固守其所仍以輕兵外伏於
險阻敵人來鬭伏兵傍起全勝之道也一戰地平原四
達我可以往彼可以來兵家謂之交地我當為車營或
拒馬營嚴加固守先為不可勝敵必輕我則其志必怠
伺其來攻我當機應而變乘其不意不備之處奮擊之
勝一軍行山峽之間卒然與賊相遇道路窄狹雖衆難
用當令冒刃勇力之士先鳴鼓大譟而乘之以短兵接
戰再遣健步精兵潛登岩崖險阻夾攻古人以此為谷
戰譬如兩虎鬭於穴中猛者必勝一與敵遇於深林之
内當視林木疎密疎處則布騎兵雜於鎗牌密處則布
短兵各以奇正更戰更息此謂林戰之法也
蜀諸葛亮兵法曰山陵之戰不仰其高水上之戰不逆
其流草上之戰不涉其深平地之戰不逆其虚此兵之
利也故戰鬭之利唯氣與形也
奇法曰凡與敵戰於江湖之間必有舟楫須居上風上
流上風者順風火以焚之上流者隨勢使戰艦以衝之
則戰無不勝法曰欲戰者無迎水流凡遇敵戰或岸邊
為陣或水上泊舟皆謂之水戰若近水為戰須去水稍
遠一則誘敵使渡一則示敵無疑我欲必戰勿近水迎
敵恐其不得渡我欲不戰則拒水阻之使敵不能濟若
敵率兵渡水來戰可于邊水伺其半濟而擊之則利法
曰涉水半渡可擊凡出軍行師或遇沮澤圮毁之地宜
倍道兼行速過不可稽留也若不得已與不能出其地
道遠日暮宿師於中必就地形之環龜者中高四下為
圓營四面受敵一則防水潦之厄一則備四圍之寇法
曰歷沛圮堅舍環龜一軍行前有深草我即緩行以待
之候賊入草焚之賊若守而不進我則迂路攻之一軍
行前有水陷我即据高以待之候賊至陷中擊之賊若
不來我則設伏退軍以誘之一軍行前有深林謹須搜
索賊若固守順風草上焚之一軍行前有險阻賊兵固
守即利而誘之候敵出潛令奪之
北攻錄曰爭山不得上則利在趙而不在秦爭水不得
渡則利在漢而不在楚兩軍相遇不據利地以抗之詎
能扼敵人於倉卒之際哉此據利之法不可不講也然
其法有三一曰據山謂三軍遇敵既無城邑又無溝壘
即於近便有山不拘高低據以為險靜以待敵登高望
遠可見虚實而施吾破賊之謀發石斷木可避鋒銳而
扼其逼我之勢二曰據水謂三軍遇敵進無可依退無
可保即於近便有水不拘淺深急據為險靜以待敵敵
渡則俟其半涉而擊其濟薄之師敵逼則誓衆以死而
激其背水之戰三曰據林謂三軍遇敵既無山阜可依
復無川澤可據即於近便有林木掩映急據以為待敵
之所敵將而愚則依林設伏而敵不及備敵將而智則
緣林發矢而敵不可入林燥則畏焚而敵兵不可搜林
密則畏絆而敵騎不敢逼然後張翼偽遁而反擊之是
謂急據
勢不兩立術不兩全處已於順則在彼皆逆處已於逆
則在彼皆順故爭山不得魏兵以敗拒水上流蜀軍以
勝順風揚塵賊軍以潰皆古人就順之驗也兵家未嘗
明言之近者諸將失紫金山而花靨受敵失故鎮河而
苻離受閉夏風多南冬風多北不諳風勢而淮北之師
敗於暴風霰雹之所震鼓者屢矣此順就之法不可不
講也一曰順山必使吾軍先居高險則賊自陷於低下
故矢石擊發我遠彼近人馬馳逐我逸彼勞我則前峻
後險而無向不濟彼則内卑外高而數面受敵二曰順
水必使吾軍先占上游則賊自墮於下流故順水行舟
順流濟兵而利害之勢已分拒水為營背水為陣而難
易之形已判自上而下在我有摧枯折朽之易自下而
上在彼有登高陟險之難三曰順風每遇戰鬭風起必
使吾軍先背上風則賊自不能免於風故曳柴揚塵而
敵軍莫知吾之虚實吹沙走石而敵軍莫當吾之衝突
順風揚藥而敵之口鼻可以受毒因風縱火而敵之營
壁可以延燒是謂就順
筆談曰唐六典述五行有禄命驛馬湴河之目人多不
曉湴河之義予在鄜延見安南行營諸將閱兵馬籍有
稱過范河損失問其何謂范河乃越人謂淖沙為范河
北人謂之活沙予嘗過無定河渡活沙人馬履之百步
之外皆動澒澒然如人行幕上其下足處雖甚堅若遇
其一陷則人馬馳車應時皆没至有數百人平陷無孑
遺者或謂此即流沙也又謂沙隨風流謂之沙流湴字
書亦作埿按古文埿深泥也術書有湴河者蓋謂陷運
如今之空亡也
水
許洞曰兵法曰以水佐攻者強用水者其道有四焉一
曰因二曰逆三曰賊四曰絶因水之用其道有二或敵
絶中流而柵我得上游因風之利可以鼓棹縱火順流
衝之柵絶而過風轉則止又若敵在下流士馬賴是水
我得上游可以毒之此二者所謂因者也逆水之用則
為崇隄以障其下注溢於内然後引之以灌所謂逆者
也賊水之用敵所賴者水也當潛以水工審地理隂為
畎澮導之他處竭其所賴所謂賊者也絶水之用或以
薪衣土以石實舟沈之于上别為長梁泄之或沙囊於
上流以壅其水欲水行則決囊所謂絶者也用水之道
有其地非所用而必用反為所害順則善矣
武經夫水攻者乃所以絶敵之道沈敵之城漂敵之廬
舍壊敵之積聚百萬之衆可使為魚害之輕者猶使緣
木而居縣釜而炊故曰汾水可以灌平陽濟水可以灌
安邑河水灌大梁洧水灌潁川韓信夾濰水決沙囊而
斬龍沮曹公引沂泗注下邳而克呂布皆控帶山阜得
地形之利也若平陸引水勞力費工利害相半智伯以
水攻而亡此又水攻者之宜戒也今存其法焉故兵法
曰以水佐攻者彊凡水因地而成勢謂源高於城本高
於末則可以遏而止可以決而流或引而絶路或堰以
灌城或注毒於上流或決壅於半濟其道非一須先設
水平測度高下始可用之也
水平及水戰全付
木檀長二尺四寸兩頭中間鑿為三池池横闊一寸分
縱闊一寸深二寸一寸三分池間相去一尺五分間有
通水渠闊二分深一寸二分三池各置浮木木闊狹微
小於池筐厚三分上建立齒高八分闊一寸七分厚一
分槽下為轉脚下高與眼等以水注之三池浮木齊起
眇目視之三齒齊平則為天下準或十步或一里乃到
數十里目力所及置照板度竿以勾繩計其尺寸則高
下丈尺分寸可照板形如方扇長四尺下二尺上二尺
面闊三尺柄長一尺大可握度竿長二丈尅作二百寸
二千分每寸内小尅隨所向遠近高下置竿以照板應
之眇目視之三浮木齒及照板以度竿上尺寸為高下
遞而往來尺寸相乘則山淵水源高下淺深可以分寸
度矣
我城若居卑下之地敵人擁水灌城速築牆壁壅諸門
及陷處更於城内促圍周匝視水高下而闊築牆外取
上高一丈以上城立於牆内取上而薄築之精兵備伏
守不得離也如有洩水之處則十步為一井井内潛通
外洩漏城中速造船一二十隻募解舟檝者載以弓弩
鍬鑊每舟三十人自開暗穴銜枚而出斫營敵覺即急
於城上鼔譟決其隄堰以精銳急出助之
開寶初車駕親征偽漢引汾水灌太原城時盛夏藝祖
露臂跣足亦不裹頭手持刀坐黃蓋下督兵吏運土築
堤以堰汾河城上望見矢石雨坌不避也水浸城者餘
數版而已又命水軍乘舟焚其譙門幾陷會班師獲免
其後敵有使於偽漢者見水退而城始大圮乃笑曰南
朝知壅水灌城之利且不知灌而決之則無太原矣
問遇敵劄立高阜我軍卑下如何結營各項火器如何
安置擊打答曰兵家好高而惡下貴陽而賤隂大凡行
軍必須遠為哨探如遇天井天牢天陷天隙必亟去之
無疑也萬一卒然遇虜劄立高阜我軍亦必相其高處
趨而赴之不得處於卑下奇兵弓箭手各帶小神鎗與
二連珠礮手相兼擺列當先衝陣護營軍依法布立牌
架軍隨即裝釘牌架樁撅就於脚下按圖結營以防衝
突賊勢稍緩移營五六百步以防流矢且將奇兵收回
營内隨將釘板品字安置堅其營壘以待大段地利未
得宜守而不宜攻若賊持久不退其手把銃小神鎗專
守營架礮裝勿放但盞口將軍大連珠相兼安置盞口
將軍就地大連珠後掏一渠前枕木枕昂頭高四五寸
各裝枕在地齊向敵營攻打如法裝換敵必遁去仍須
差人哨探的確方可回營以防佯北之詐如敵就衝來
照依前法攻打
問我軍占劄高處賊立低淺又該如何結營各項火器
如何安置擊打答曰兵法云視生處高戰隆無登此處
山之軍也我軍占劄高處賊立低淺地利得矣敵人必
不敢近其下相去亦必四五百步既爾據險然且不必
結營但隨其山勢方圓按圖劄立即分遣奇兵於要衝
以防掩襲其手把銃小神鎗亦裝勿放先將盞口將軍
及大連珠各相兼安置於牌架手把銃之前盞口將軍
就地大連珠前面亦就地但後掏一渠昂頭平放各向
賊營擊打賊或遣客騎來攻誘我飛礮鉛子須號令官
軍慎勿妄發如果逼近我兵其盞口將軍大連珠勢高
必遠不可輕放却令牌架手把銃間道而出於前再出
奇兵手把銃列於前兩班輪番裝放及出弓箭小神鎗
齊力擊打賊必潰亂乘勝出奇追斬滴水匡之戰是也
問賊與我軍彼此俱在山坡平漫地相敵四圍撲衝如
何戰守火器攻放如賊旋轉左右來攻火器如何放打
答曰夫山坡者高下之間也賊與我軍一遇於此雖地
形兩得亦必隨其高下按圖劄立隨分遣奇兵占立山
頂勢緩方可結營攻戰如賊占山頂上下夾攻倉卒不
能結營但火器利上弓矢利下須急令奇兵手把銃以
攻上坡弓箭手各帶小神鎗以攻下坡及出牌架手把
銃輪番放打庶能取勝小蒜澗之地形是也或遇平漫
地上雖勢均力敵須令奇兵衝陣當先護營軍如法布
立牌架軍按圖結營如賊勢重大急收奇兵回營舉放
盞口將軍大連珠依法裝換隨將釘板安置以固營陣
如四圍撲衝則出牌架手把銃於護營軍稍前如賊旋
轉或左右來攻則出奇兵手把銃於牌架手把銃又前
輪番裝放及出弓箭手小神鎗齊力射打賊必遁去大
段輪班裝放宜進而不宜退雖曰稍退數步難免紊亂
倉荒若賊乘隙衝撲不無僨事二姑原之戰是已必須
更番漸進俟賊稍退方可緩回原立地方
問如賊離營百步内外或二三百步盞口連珠手把等
礮銃用藥若干安子若干礮銃昂頭高下鉛子平擊多
寡或遠或近有力無力俱期增減停當百發百中彼此
不差答曰賊離營百步盞口將軍用藥七兩力大高遠
若平置則後縮難放其大連珠礮每出用快藥一兩七
錢安鉛子三箇每箇亦重一兩七錢裝置在地昂頭高
一寸許鉛子第一箇可及三百步第二箇可二百步第
三箇可一百步手把銃每出用快藥八錢安鉛子二箇
每箇重一兩三錢脚立在地打放鉛子第一箇可及二
百步第二箇可一百步如大連珠昂頭高三寸鉛子第
一箇可五百步第二箇可三百五十步第三箇可二百
步手把銃執把在手昂頭平擊第一箇可三百步第二
箇可二百步如大連珠向高阜去處打放止裝鉛子二
箇昂頭高四五寸第一箇可五百步第二箇可三百步
手把銃止裝鉛子一箇昂頭執把稍高亦可及五百步
然用藥雖同鉛子則異但先出者其力大後出者其力
小其盞口將軍聲勢勝大昂頭少差釐毫遠近卒難度
量
凡火器手合用方
婦人月水解毒箭并女勞復又方治聚血兼箭鏃在胸
喉燒婦人月經衣酒服浣褌汁解毒箭并女勞復亦善
扶南國舊有奇術能令刃斫不入惟以月水塗刀便死
此是汚穢壊神氣也人合藥所以忌觸之
治金瘡出血不止以精塗之
營
李靖兵法曰諸逢平原廣澤無險可恃即作方營兵既
有二萬人已分為七軍中軍四千人左右四軍各二千
六百人虞候兩軍各二千八百人左右軍及左右虞候
軍别三營六軍都當十八營中軍作一大營如其無賊
田土寬平每營中間使容一營如地狹不得使容一營
中軍在中央六軍總營在四畔象六出花軍出日右虞
候引前其營在中營前右廂向南左虞候押後在中營
後左廂近北結角兩虞候相當狀同丑未若左虞候在
前即右虞候在後諸軍並却轉其左右兩廂營在四面
各令依近本軍卓幕得相綂攝緩急須有救援若欲得
放馬其營幕即狹長卓務取營裹寬廣不使街巷窄狹
如其招隊兵少量抽不戰隊相助如兵有多少准數臨
時加減其隊去幕二十步布列使均或地帶半險須作
月營其營單列面平背險兩翅向險如月初生其營相
去中間亦令容一營如逼賊庭不得使容一營若有警
急畜牧并於營後安置其隊依前於營外去幕二十步
均列布之
行
道狹不可并行者即第一戰鋒隊為首其次右戰隊次
之其次左戰隊次之其次右駐隊次之其次左駐隊次
之若道平川闊可得并行者宜作綂行法其綂法每綂
戰鋒隊居前兩戰隊并行次之又兩駐隊并行次之餘
綂准此若更堪齊頭行者每綂五隊横列齊行後綂次
之加每綂三百人簡取二百五十人分為五隊第一隊
為戰鋒隊第二隊三隊為戰隊第四第五隊為駐隊每
隊隊頭一人副隊頭一人其下等五十人為輜重隊别
著隊頭一人副隊頭一人擬戰日押輜重遙為聲援若
兵數更多皆此類諸軍當軍折衝果毅必須排定隊伍
每行引發營須依次第戰右有罪須罰有功須賞依名
排次甚為省易不然&KR0008;逐稍難爭競不定諸軍討伐列
其數營發引逢賊首尾難救行引之時須先為方陣應
行之兵分為四分輜重為兩道引戰鋒等隊亦為兩道
引其第一分初發輜重及戰鋒分為四道行兩行輜重
在中心雙引兩行戰鋒隊并各在輜重外左右夾雙引
其次一分戰鋒隊與前班左右行戰鋒隊相當輜重隊
與前行輜重相當又其次一分准上最後一分亦准上
初發第一分引戰鋒輜重相當如其逢賊前後分四行
兩行輜重抽縮兩行戰鋒横引作前面甚易其次兩分
先作四行長引其戰鋒即在外便充兩面甚易其次兩
分後分亦先作四行其輜重進前戰鋒隊横列相接便
充後面亦易其方陣立即可成如此發引縱使狹路急
緩亦得成陣每軍戰鋒等隊須過本軍輜重稠行戰鋒
等隊稠引常令輜重併近前頭戰鋒隊相去十步下一
隊輜重隊相去兩步下一隊如此行即須裹得若逢川
陸平坦彌加穏便其戰鋒輜重等隊分布使均諸軍馬
行動須知次第出先右虞候馬軍為首次右虞候步軍
次右軍馬軍次右軍步軍次前軍馬軍次前軍步軍次中
軍馬軍次中軍步軍次後軍馬軍次後軍步軍次左軍
馬軍次左軍步軍其次左虞候馬軍次左虞候步軍其
馬軍去步軍兵一二里外行每有高處即令三五騎于
馬上立四顧以候不虞以後餘軍維前立馬四顧右虞
候既先發安營踏行道路修理泥濘橋津檢行水草左
虞候排窄路橋津捍後收拾&KR0146;遺排比隊伏整齊軍次
使不交雜若軍迴入先左虞候馬軍次左虞候步軍次
左馬軍次左步軍其次第准前却轉其虞候軍職掌准
初發交換諸軍營各量置虞候子并使排比依軍次行
如此發引卒逢寇賊部伍甚易若令重疊散行牽率難
就萬一賊至并非所營諸軍馬發引或遇泥濘或阻山
河其路有須填補有須開拓左右虞候軍兵先多于諸
軍取充虞候子右虞候先將此兵修橋梁泥滓開拓窄
路左虞候排窄路捍後收拾闌遺諸軍營將發之時當
營挑盪奇兵馬軍去營二三里外當面布列戰鋒隊駐
隊各持仗依營四面去擬撒幕處二十步布列隊伍一
如臨陣法待營中裝束輜重訖其步兵輜重隊二十步
引馬軍去步軍二里外行引諸每隊給一旗行則引隊
駐則立於隊前其大總管及副總管則立十旗以上子
總管則立四旗以上行則前引駐則立於帳側綂頭亦
别給異色旗凝臨陣之時辨其進退駐隊等旗别樣别
造軍引輜重各令本軍營隊識認此旗諸軍相去既遠
語聲難徹走馬報又勞煩故建旗幟用為節度其方面
旗舉當方面兵急須裝束旗向前亞方面兵急須進旗
正豎即駐旗卧即迴審細看大將所舉之旗(大將方面旗東方碧)
(南方赤西方白北方黑專看方色旗亞處即是旗方賊來便須捍禦攻擊)諸兵馬既逼賊庭
探候事須明審諸營住及營行前後及左右廂肋上五
里著馬兩騎十里更加兩騎十里更加兩騎至三十里
一道用人馬十二騎若兵多發引稍長助上即更量加
一兩道使令相見其乘馬人每令遙相見常接高行各
執一方面異旗無賊此旗常卷見賊即須速展軍營見
旗展即知賊至須覓穏處既先知賊來得設機伏整齊
部伍迎前出戰其最遠及以次遠人須與好馬乘騎不
然被賊捉將諸軍馬擬停三五日即須去軍一二百里
以來安置爟烽知有動靜舉烽相報其烽并於賊路左
側逐要置每二十里置一烽應接今遣到軍其游奕馬
騎晝日游奕候視至暮速作食喫訖即移十里外止宿
慮防賊徒暮間見烟火夜深掩襲捉將其賊路左右草
中著人止宿以聽賊徒如覺來報烽烟皆舉烽遞報軍
司如覺十騎以上五十騎以下即放一炬火前烽應訖
即滅火若一百騎以上二百騎以下即放兩炬火准前
應滅賊若五百騎以上五千騎同即放三炬火准前應
滅前烽應訖即赴軍若慮走不到即且投山谷逐空方
可赴軍如以次烽候視不覺其舉火之烽即須差人急
走告知賊路既置爟烽軍内即須應接又置一都烽應
接四山諸烽其都烽如見烟火急報大總管云某道烟
火起大總管當須嚴備收拾畜生遣人遠探每烽令别
奏一人押一道烽令折衝果毅一人都押諸大將置鼓
四十面子總管給十面營别給鼓一面行即負隨纛下
晝夜及在道有警急擊之𫝊嚮令諸軍嚴警兼用防備
賊侵逼如軍行引之時先軍卒逢賊寇先軍即急擊之
中腰及後軍聞聲急須向前相救中腰聞賊即須擊鼓
前軍聞聲便住後軍聞聲須急向前赴救後頭逢賊即
擊鼓前頭中腰聞聲即須住并量抽兵相救如發引稍
長鼓聲不徹中腰更須置鼓𫝊響使前後得聞其諸營
自須著鼓一面用防夜中有賊犯營即急擊令諸軍有
警備諸行軍立營數則多討或途泥濘或阻山河同聽
角聲俱共齊發路狹難進喂飼馬驢第一角聲絶右虞
候捉馬驢第二角聲絶即被駕右一軍捉馬驢第三角
聲絶右虞候即發引右一軍被駕右二軍捉馬驢第四
角聲絶右一軍即發引右二軍被駕以後諸軍每聽角
聲裝束被駕准此每營各出一戰隊令取虞候進止防
有賊至便用滕擊前有賊前頭用後有賊迴捍後如其
路更細小即須更加角聲乃令虞候及當營官人虞候
子排比催督急過不得停擁過訖以後軍准前排比催
迫急過
止
諸軍營將下之時當營跳盪奇兵馬軍并戰鋒隊駐隊
各令嚴備持仗待當營卓幕訖方可立隊釋仗於本隊
下安置若有警急隨方禦捍馬軍下營訖取總營進止
其馬令羣牧放諸兵士每下營訖先令兩隊共掘一厠
諸行軍出師兵士不得浪費衣資廣為喫用又不得近
田苗及城中下營須去城十里外要有市買入城營司
判官差人押領不許輒入城郭必免酗酒鬭打偷盜奸
非亦不損暴田苗也諸馬兵每下營訖營主即勾當四
司官與司兵及佐分頭巡隊問兵士到否如有卒忽未
到即差本隊本火主將畜生及水食却迎取如其地走
遠差人捕捉諸軍下營訖司騎及佐分頭巡隊檢驗驢
馬羣先有脊破即令剪毛洗瘡傅藥療救不許連絆如
新打破作瘡腫并有繫絆即將所由人領過營主量事
決罰司胄及佐下營訖即巡隊檢校兵甲等色如有破
綻損汚須即修葺磨礪如其棄失申上所由便為案記
准法科結司倉及佐捉搦兵士糧食封署點檢勿令廣
費
宿
諸軍營下定事須防禦於營外去幕二十步列隊仗如
臨陣對寇法晝夜嚴警縱逢雨雪列隊并押隊官并不
得離隊每營留五匹馬并鞍轡放飼防有警急即令馳
告至夜每陣前百步外各著聽子二人一更一替以聽
不虞仍令探聽子勿令眼睡其晝日諸軍前各亦逐高
要處安置斥候以示動靜諸軍營隊伍每夜分更令人
巡探人不得高聲唱號行者敲弓一下坐者扣稍三下
方擲軍號以相應會營界探周而復始擲號錯失便即
決罰當軍折衝果毅并押舖宿盡更巡遞相分付虞候
及中軍官人通探都巡諸軍營常須慮有卒急要設外
舗每夜軍别量抽三五人於當軍前或於軍側三五里
外穏便要害之處安置外舗仍令各將一兩面鼓自隨
如夜中有賊犯大營其外舗看賊與大營交戰即從鳴
鼓大叫以擊賊後乘得機便必當克捷諸軍營下定每
營夜别置外探每營折衝果毅相知作次每夜面别四
人各領五騎馬於營四面去營十里外遊奕以備非
常
警
如有警急奔馳報諸軍晝日有賊犯營被犯之營即擊鼓
諸營亦擊鼓相應訖無賊之營即止唯所犯之營非賊散鼓
聲不得輒止諸軍各著衣甲持仗看大將五方旗所指
之方即是賊來之路裝束兵馬出前布陣諸軍嚴警如
須兵救一聽大總管進止不得輒動諸夜有賊犯軍營
被犯之營擊鼓𫝊警一如晝日非賊去不得輒止仍須
盡力禦捍百方防備諸軍繫鼓𫝊警訖鼓音即止各自
防備不得輒動被犯之營賊侵逼急即令告中軍大總
管自將兵救餘軍各准常法於營前後出隊布陣以聽
進止諸狂賊夜來犯被犯之營但擊鼓拒戰不得叫喚
諸營擊鼓𫝊警訖鼓音即止當頭著衣甲防備被犯之
營既鼓聲不止大總管身將兵救先與諸將平章兵士
或隨身將胡桃鈴為標記不然打鼓從内面外以相救
助其被犯之營聞鼓鐸之聲即知大總管兵至其
兵内節度大總管臨時改變處分每晨朝即共諸
軍將論一日事至暮即共論一夜事若先為久長
定法則恐有漏洩狂賊萬一得知翻輸機便(其胡桃鈴)
(或鐸之類皆不可先定恐賊知誤人也)諸營暮作食事須及早天暗
以後即須滅火如有夜文牒須讀及抄寫者須先
狀上營主附行軍須知曰軍行舍信各以校部前
後為次失位及樵蘇取水出表者違律野營日暮
差出伏路人馬已出營門其有事回報即隔門𫝊
報先辯軍號及辯語音識認是自家軍人方可向
前問得事宜次第報知不可開門伏路人馬在外
多恐被賊軍捉了於夜黑監放來詐作有事故報
覆寨中及賊施計謀欲陷我軍者須是隔門仔細
辯認野營中夜後伏路人去先放其號與之則營
中别令放號不得令伏路知之恐被賊捉了偷號
亂營營中專令人主管夜號簿籍放號不許重疊
恐有交錯其號須是主將臨夜親行發放不得預
定野營中遇夜透入奸細在營内但得令士衆不得
動身呌喚肅静禁聲諸隊安坐則細作自然不敢興動
候天明認識如身動者即賊也野營賊疊相近不鳴更
鼓多是暗坐五更若要知更數須是於營裏外周圍數
里傳箭為準如令夜初更至曉𫝊得五十轉則每更得
十轉以此為約令置簿記定何年月日夜營圍里數看
四時晝夜長短臨期增減為約如賊相近故要鳴更號
則不然也計在臨期變通安營日久軍士不得眠睡人
多困倦精神不爽懈怠無力銳氣漸衰須令逐隊圍子
隔一人坐更一人睡分前後半夜為定庶幾人得眠睡
精神不疲黑韃遺事曰其營必擇高阜主將駐帳必向
東南前置邏騎韃語托落赤分番警地(惟前面無軍營)帳之左
右與夫帳後諸部軍馬各歸頭項以序而營營又貴分
務令疎曠以便芻秣營留二馬夜不解鞍以防不測營
主之名即是夜號一營有警則旁營備馬以待追襲餘
營則整整不動也惟哨馬之營則異於是主者中據環
兵四表𫝊木刻以代夜邏(即漢軍𫝊箭法)秣馬營裏使無奔逸
未暮而營具火謂之火舗及夜則遷於人所不見之地
以防夜劫而火舗則仍在於初營之所達曉不動也霆
見其多用徇舗其下營直是日早要審觀左右形勢
戰
李靖法曰諸軍以二萬人為率用一萬四千人戰計二
百八十隊有賊將出戰布陣先從右虞候軍引出即次
右軍即次前軍即次中軍即次後軍即次左軍即次左
虞候除馬軍八十隊其步軍有二百隊其中軍三十六
隊左右虞候兩軍各二十八隊共五十六隊其左右廂
四軍各二十七隊共一百隊須造大隊以三隊合為一
隊慮防賊徒併兵衝突其隊居當軍中心安置使均其
大隊一十五隊中軍三隊餘六軍各二隊通十五大隊
合有一百七十隊為戰駐等隊隊别通隊及街間空處
據地二十步十隊當二百步以八十五隊為戰隊據地
計一千七百步其八十五隊為騎隊塞空處其馬軍當
戰隊後駐軍左右下馬立布陣訖鼓發其弩手去賊一
百五十步即發箭弓手去賊六十步即發箭若賊至三
十步内即射手弩手俱手弓弩令駐隊人收其弓弩手
先絡膊將刀棒自隨即與戰鋒隊齊入奮擊其馬軍跳
盪奇兵亦不得輒動若步兵被賊蹙迴其跳盪奇兵馬
軍即迎前奮擊步兵即須却迴整頓向前若跳盪及奇
兵馬軍被賊排退戰鋒等隊須即齊進奮擊其賊却退
奇兵及馬軍亦不得遠邇審知賊驚怖散亂然後可乘
馬追趁其駐隊不得輒動前却打賊退敗收軍舉槍卷
幡一依教法如營不牢固無險可恃即軍别量抽一兩
隊充駐隊使堅營壘如其輜重牢固不要防守駐隊亦
須出戰也諸逢賊布陣須有次第先右虞候為首其次
右軍其次前軍其次中軍其次後軍其次左軍其次左
虞候其諸軍跳盪奇兵馬軍各隨本軍以次行至戰前
并於本戰鋒隊駐隊前布列待諸方旗節度如戰鋒等
隊打賊不入其跳盪奇兵排後即入每入山谷林木蒙
密之處并渡水狹路及下營戰處百里以來總須搜踏
清淨不然兵引過半臨戰下營伏兵起發致損軍旅其
收軍還營却抽左虞候先入即左軍後軍中軍前軍右
軍右虞候諸軍將戰每營跳盪隊馬軍隊奇兵隊戰鋒
駐隊等分折為五等當軍等别各令一官押領出戰之
時先用某等兵戰鬭如更須兵以次更取某等兵用盡
當營輜重隊不得輒用亦各一官押領使堅營壘各令
知其部伍不使紛雜自餘節度一依横陣諸賊徒恃險
因山布陣不得横列兵士分立宜為堅陣其陣法弩手
弓手與戰鋒隊相間引前兩駐隊兩邊相翊布列即定
諸軍即聽角聲其角聲節度一准前看黃旗向賊亞聞
鼓聲發諸軍弩手弓手及戰鋒隊各令人捉馬一時籠
槍大叫齊入若弩手弓手戰鋒等隊引退跳盪奇兵隊
一時齊入戰鋒等隊排比迴還與奇兵同入如見黃旗
却立不亞及聞金鉦聲乃止膊上架槍引還各於舊處
准前聽角聲卷幡簇隊一准前如便放散即更聽一會
角聲依軍次發引諸方陣既成逢賊鬭戰或打頭或打
尾頭行不停其陣中間多有斷絶須面别各定總管都
押勾當勿令斷絶諸每隊布立第一立隊頭居前引戰
第二立執旗一人以次立左傔旗在左次立右傔旗在
右次立奇兵分作五行傔旗後左右均立第一行戰鋒
七人次立第二行戰鋒八人次立第三行戰鋒九人次
立第四行戰鋒十人次立第五行戰鋒十一人次立并
横列鼎足分布為隊隊副一人兵後立執陌刀觀兵士
不入者便斬果毅領傔人又居後立督戰觀不入便斬
并須先知左肩右膊行立依次諸隊頭共賊相殺左右
傔旗急須前進相救若左右傔被賊纏繞以次行人參
前急須進救其前行人被賊殺後行不救者仰押官及
隊副使便斬但有隊被賊纏繞此隊亦須速救臨陣不
救者皆斬凡將須使兵士簡靜處分有序將百萬之衆
如領一人每軍定一官知高聲營别有虞候差主師一
人知高聲營四面各差一人知高聲隊别亦定一人知
高聲諸見賊聲高喧問者仰押隊官及隊頭便斬押隊
官隊頭不斬即斬押隊官及隊頭諸軍將或在前或在
後須𫝊聲喚隊及人者仰押隊官自𫝊兵士不得輒𫝊
諸每隊戰鋒五十人重行在戰隊前布陣立隊訖聞鼓
聲發戰鋒隊即入其兩戰隊亦排後即入若戰隊等有
人不同入同隊人能斬其首者賞物五十段别隊見不
入人能斬其首者准前賞物唯駐隊人不得輒動凡與
敵鬭其跳盪奇兵馬軍等隊即須量抽人下馬當之隊
别量抽捉馬人先定名字若臨鬭時捉馬人有前却及
應捉撩亂失次第致失鞍馬者斬若其賊退步趁不得
過三十步亦不得即乘馬起審知賊退撩亂驚怖可騎
馬逐北約與諸隊齊進其折衝果毅當鬭之時雖暫下
馬賊徒敗走以後即任騎馬檢校騰逐諸軍弩手隨多
少布列五十人為一隊人持弩一具箭五十隻人各絡
膊將陌刀棒一具各於本軍戰隊前雁行分立調弩上
牙去賊一百五十步内戰齊發弩箭賊若來逼相去二
十步即停弩持刀棒從戰鋒等隊過前奮擊違者斬如
其共賊相持守捉城邑其弩手等即依弩式看旗發用
諸兵馬被賊圍遶抽拔須設方計一時齊拔賊即遂背
揮戈因此必敗其兵共賊相持事須抽拔即須隔一隊
抽一隊所抽之隊去舊隊百步以下遂便立隊令持戈
槍刀棒并弓弩等張施待賊張施了即抽前隊如賊來
逼所張弓弩等人便即放箭奮擊如其賊止不來其所
抽隊便過向前百步以下遂便准前立隊張施弓弩等
待賊既張施訖准前抽前隊隔次立陣即免被賊奔蹙
其被抽之隊不得急走須徐緩而行如賊相逼即須迴
拒戰其隊頭押官押後副隊頭引前如有走者仰押官
隊頭便斬違失節度者斬全隊
營制
武經軍志曰止則為營行則為陣言營陣同制也法云
陣中容陣謂隊伍布列為廣狹之制欲其回轉離合無
相奪倫營中有營謂部分次序有密與疎之法欲其左
右救援不相奸亂卒有外寇侵軼皆堅整全備莫得而
動也苟非規摹素定其孰能與於此乎故司馬宣王觀
武侯營壘處所而歎曰天下奇才美其法制精妙也昔
衛青出塞以武剛自環蓋今之車營也充國屯田則校
聮不絶蓋今之木柵營也其來尚矣櫳槍營凡櫳槍為
營者其槍如鴉巢櫳幕外七尺櫳槍之外造土壕一重
槍去幕七步衣甲器械每人一堆如有警急易著衣甲
車牛在旁横排
立槍營凡軍不久駐可立槍為營槍頭間架令均密擂
鼓各著擂槍聲絶槍立訖兵士更不得出白繩便斷烟
火營外置約舗其外更著一人伏聽營有警當領不得
高聲敲槍𫝊過四面既知有警預作阻防車營凡車每
五十步乘每百步取一乘為戰車車中出戰隊其車子
營及外營横排牛在當中拒馬槍在外仍車轅為左右
廂和門拒馬營每人配鹿角馬槍兩枝去前槍城三步
布置須首尾相繫魚鱗布之則牢固矣
柴營凡柴營其柴須密排不通天人過其間釘橛仍著
木壓之其車横排須間架均急疾轉車便可為城若久
駐營中置望竿
掘壕營凡掘壕立槍則白繩取定其壕底闊一丈二尺
深一丈口闊一丈五尺工向裏拍作土岸高四尺五寸
令實勿至摧塌裏面削成其上通人行立濠門掘徹即
權施浮橋急疾拆去當界二十步置一戰樓以門扇及
他板木權造壕唇外掘陷馬坑一重闊二十五步每坑
鹿角槍三根尖頭入令堅近壕布棘城一重闊二十五
步凡布棘令堅為營其棘須魚鱗布之令棘頭平闊三
十尺
城營凡築城為營其城身高五尺闊八尺牆高四尺女
牆高四尺闊二尺每百步置一戰樓五十步置旋風礮
一具每二尺置連枷棒一具每舗更板并架城内去重
其外掘壕一重闊三步立木柵一重柵外更有棘外陷
馬坑一重木柵營凡木柵因敵所逼不及築城壘或因
山河險勢多石少土不任板築乃建木為柵方圓高下
隨宜深埋木根重復彌縫其闕内重短為閤道外住一
重長出四尺為女牆皆泥塗之柵外掘壕一重闊二丈
深一丈木柵裏每百步造戰樓一具中致
繩營凡繩營所以援馬若入敵境芻秣不給即須乘擇
水草放牧每人給刀䏍馬索連絆相續馬居營中布宮
健更鼓為備内外軍士各守本界不得過從交雜即姦
人無便以入凡周營須設界限立藩蔽以扞外寇牌
皮幕氊幕布幕命籠
茅竹弩營細篾䉡每三寸插茅竹籖一根長三尺周圍
繞營
舊法有九種大約軍不久駐則為立槍櫳車營拒馬之
類若兵久駐則用柴營掘壕城營木柵之類符彥卿曰
在賊境宿用槍營行用方陣
下營法不居大山之端防後有人馬沿山而來破我營
寨前臨險阻被賊堅守我無出入之路名曰龍首之地
是也不居死地謂安營不臨墓塚之地人馬多夜驚久
居士卒必為疾病不居地柱謂四下中高其地四面廣
平中間有岡如覆釡之形若安營其上八面招風周匝
受敵不居地獄謂四高中下其地廣衍平原中有地形
如仰盆之象者若安營其中被賊四面乘高攻我必敗
其中也不居山林草木蒙密之地春夏枝葉茂盛不見
人馬恐賊穿生路而來驚我營寨秋冬草木枯敗恐被
上風放火因而劫我難以退避應敵不居江河溝澗灣
曲之地恐被賊於要害處堅守則我無進退之路外無
交接卒難相救不居大江險絶掩抱之中被賊守定隘
阨若救軍不至我無進退應敵之路不居江河之岸大
山之側三面受敵最惡後無進退之路若中有舟楫船
抵傍岸又有通糧之道上流有救應之兵乃可安營若
居江河夾岸連水下營須防上流火船及水賊鑿船沈
溺之患不居四面長川四達之境四面賊來攻擊外無
救援受敵最多
通典曰凡軍不欲飲死水不欲居死地死水者不流之
水死地者丘墓之間也
下營算法
方營法置積數為實别置一算為下法從末常超一位
定實實上商置第一位得數下法亦置上商名曰方法
乃命上商除積至盡而止不盡乃倍方法為廉於上商
之次續商第二位得數廉法之次照上商置隅以廉隅
二法命上商除積得盡而止不盡乃倍隅法併為廉又
於上商置第三位得數廉法之次照上置隅以廉隅二
法皆命上商除積至盡而止不盡如法命之若欲為三
角營則取方營積數倍之得三角營得積數布算如方
營法得三角營一面之數凡三角得方二而一若欲為
直營凡直積數如方則從横相當直則從羨而横減其
所羨與所減亦相當也既得積數如準從也以為上商
而消息其衡之步以為下法如準衡也以為上商而消
息其從之數以為下法其布算大略如方營而上下法
不齊為異若欲為銳營則取直營積數倍之如三角營
取方營之數也既得積數布算如直營法凡銳得直二
而一若欲為圓營則取方營之積四乘而三歸之得圓
營積數布算如方營法得圓營徑三之得其圍凡圓得
方四而三六花營如圓營法若欲為偃月營則取圓營
積數倍之或取方營積數八乘而三歸之得偃月營積
數布算如方營法得偃月弦徑半之得偃月矢徑凡偃
月得圓二而一得方八而三凡營因地以立營遂以起
數所謂地生量量生數數生稱稱生勝也如軍以萬七
千九百五十六人為率每一人從横占地四步總之七
萬一千八百二十四步是為方營之積方徑二百六十
八步直營之積如之直廣徑百步則其從七百一十八
步有奇其從徑七百一十八步則其廣百步有奇從與
廣率相消息也四方積而三之得九萬五千七百六十
三步三分步之一是為圓與六花之積其徑三百八十
四步餘積十九步七分不盡其圍一千一百四十二步
有奇八方積而三之得十九萬一千五百二十六是為
偃月之積其弦徑四百二十九步有奇半之得矢借方
積得十四萬三千六百四十八是為三角與銳之積三
角徑三百七十九步強銳徑底百步則銳長千四百三
十六步有奇銳長千四百三十六步則底百步有奇銳
與底率相消息也方營法其術置積數七萬一千八百
二十四步為實别置一竿為下法從末常超一位約實
百下約一萬約百實上商置第一位得數二百下法之
上亦置上商二百名曰方法乃命上商除實二三而四
除實四萬餘三萬一千八百二十四二乘方法得四百
步為廉於上商之次續商第二位得數六十共為二百
六十廉法之次照上商置隅六十以廉隅二法共四十
六命上商除實四六二十四六六三十六除實二萬七
千六百餘四千二百二十四二乘隅法併為廉得五百
二十又於上商置第三位得數二百六十之次商置八
下法之上亦置八為隅以廉隅二法共五百二十八命
上商除實五八四十二八十六八八六十四除實四千
二百四十四適盡得方營面數除營布算皆準此而消
息則視其積云
總要司馬穰苴曰五人為伍十伍為隊一軍凡二百五
十隊餘奇為握奇故一軍以三千七百五十人為奇兵
隊七十五以為中壘守地六千尺積尺得四里以中壘
四面乘之一面得地三百步壘内有地三頃餘百八十
步正門為握奇大將軍居之六纛五麾金鼓府藏輜積
皆在中壘外餘八千七百五十人隊百七十五分為八
陳八陳各有千九十四人八陳各減一人以為一陳之
部署舉一軍則千軍可知李靖兵法曰諸大將出征且
約授兵二萬人即分為七軍中軍四千人内取戰兵二
千八百人計五十六隊戰兵内弩手四百人弓手四百
人馬軍千人跳盪五百人步奇兵五百人步左右虞候
各一軍每軍各二千人百人内各取戰兵千九百人戰
兵内每軍弩手三百人弓手三百人馬軍五百人跳盪
四百人奇兵四百人左右廂各二軍軍各有二千六百
人各取戰兵千八百五十人戰兵内每軍弩手二百五
十人馬軍五百人跳盪四百人奇兵四百人馬步通計
總當萬四千共二百八十隊當戰餘六千人守輜重諸
圍三徑一尺寸共知復造幕尺丈已定每十人共一幕
且以二萬人為軍四千人為營在中心左右虞候左右
廂四軍共六總管各一千人為營兵多外面逐長二十
七口幕横列十八口幕六面援中軍六總管下各更有
兩營其虞候兩營兵多外面逐長二十七口幕横列十
八口幕四總管營外面逐長二十二口幕横列各十八
口幕四部下計當千一百三十六步又有十二營街各
别闊十五步計當一百八十步通前當千三百十六步
以圍三徑一取中心堅徑當四百二十九步以下下營
之時先定中心即向南北東西各步二百四十步竝令
南北東西及中心標端四面既定即斜角更安四標準
南北令端從此以後分擘配營極易計二萬兵除守輜
重六千人馬軍四千人步兵令當二百隊别取六步三
尺二寸地併衝塞總盡若地土寬廣不在城郭即五步
以上下幕准算折若地狹安置不得即須逐角長斜算
計尺寸一依下營法
武編前集卷二
