武編前集卷六
明唐順之撰
車
王應電車戰通令說曰凡戰卒不如騎畏其凌殘也騎
不如車畏其衝突也此皆其勢然也古者百人為卒大
車兵車各一乘車十五乘為偏九乘為小偏二十五乘
為大偏二偏為卒卒亦曰廣五偏五伍將大車者二十
五人炊家子十人樵汲五人固守衣裝五人兵車之上
三人中為百夫長詩所謂中軍作好是也左持弓右持
兵左傳左射以最周禮凡國之勇力之士能用五兵者
屬于司右是也七十五人先後于兵車一為前拒一為
右角一為左角戰則卒車相參居則以車為營故詩云
君子所依小人所腓二千年未有易者戰騎出自戎狄
所謂控弦引弓也管子載騎寇始服專指北狄唐太宗
謂蕃兵惟勁馬奔衝則兼西北之勇中國用騎始自燕
趙以其邊胡秦漢時乃專用步騎衛青言武剛車李陵
言大車皆主自環為營曹操始為戰騎陷騎遊騎操且
云車徒常教以正騎隊常教以竒武侯八陣騎在四角戰
則居陣旁翼蓋亦教竒之意惟馬隆言地廣則以鹿角
車營地狹則施木屋於車且戰且前衛公七軍騎分布
各軍戰則居陣後為繼其十二辰陣一法騎居四角一
法騎布各軍是後不復用車矣愚以謂後世之兵車步
騎三者咸不可缺蓋苟失古人前拒左右角之制去步
卒而專用車則馬易傷而車易仆正如烏珠拐子馬為
武穆所破此房琯所以用車大敗也無卒而專用騎下
馬則不能行此亦戎狄所短故步騎相兼乃中國之長
技也無車而專用卒則為戎馬之所馳突此後世所以
畏戎狄如虎也奈何車法一廢不復殆有其故蓋小車
立乘人所不便一也駕乘勞重不如肩輿馬騎之輕捷
二也車制久廢用失其道或以取敗遂為口實三也夫
一車駕四馬一馬被傷全車遂頓此所謂用失其道也
若如古者一車有前拒左角右角之七十五人為之先
後出入以相應援人以車為依車以人為輔又何有車
仆馬斃之患唯夫肩輿馬騎用之既久而立乘果非今
人所便耳然天下事豈有古能之而今不能者哉世人
亦每言之顧言之者不任其事任之者不知其術非有
心計雄略之士安能為之無弊用之輙效乎莫要召諸
色人巧思者推魏勝如意車之意而為之成造演習務
輕捷便利上施利兵火器以長竿在後用人為御專用
以馳敵衝陣誠勝敵之一竒止則與大車相参為營行則
與大車共載兵甲戰則别為偏伍乘便驟發與步騎相
表裏或事急不及成造即民小車上施木板以皮為障
亦可備緩急之用庶乎人心有所依不懼敵馬之凌突
也師律提綱亦曰車營乃中國之長技古人多以取勝
李靖謂車戰一則治力一則前拒一則束部伍此車戰
之長今當依放馬燧狻猊車而為之材小輪低比古制
差輕止用二人曳行但容人馬行處車亦可行如遇山
險溝塹不過四人肩輿而行且不妨戰士止處便可為
營雜于槍盾間以弓弩設其神槍大銃賊至百步之外
則用槍銃禦之百步以裏則用弓弩禦之皆擊鼔為節
鎗銃弓弩一齊舉發當者無不立斃故行則可以為陣
止則可以為營居則必不可犯動則敵不可遏此用車
之制也
北遣車俱是輪轉心不轉
考索曰戰國以來乃用騎兵車猶有間見者漢鼂錯以
輕車突騎為中國之長技衛青與匈奴戰以武剛車自
環為營李陵對單于亦以大車為營此車之用於西都
者也後漢光武造戰車可駕數牛上作數櫓置於塞上
以拒匈奴靈帝之時楊璇為零陵守制車數十乘以禦
賊此車之用于東都者也曹操新書攻車七十五人守
車一隊共二十五人田豫與敵戰亦用車而戰晉馬隆
征羌八陣圖用扁廂車地廣則鹿角車營路狹則為木
屋施于車上此車之用于魏晉者也劉裕伐南燕亦以
車四千乘為左右翼朱超石戰河上以車百乘抱河為
却月營魏大武北伐蠕蠕用車十五萬兩隋諸將與突
厥戰皆戎車步騎相參與鹿角為方陣此車之用於南
北朝者也唐李靖與太宗論兵法曰跳盪騎兵也戰鋒
隊步騎相半也駐隊兼車乘而出也臣討突厥越險數
千里此制未嘗敢易則唐固嘗用車矣唐裴行儉突厥
阿史德温傳反行儉詐為糧車三百乘伏壯士五輩賊
果掠車車中士突出殺獲幾盡初李光弼在太原乃徹
民屋為&KR2721;車二百人挽之矢石所及輙數十人死賊傷
十二初馬燧為戰車行則以載止則為陣討田悦燧乃
推大車焚悦將陽朝先柵破之宋咸平四年吳淑請復
古車戰之法夫匈奴所長者騎兵苟非連車以制之則
何以禦其奔突哉故用車戰為便其制取常用車接其
衡扼駕以牛車上置槍以為外向列士卒于車外賊至
射之賊退乃出竒兵擊之此制敵要術也戰之用車一
陣之甲鎧也故可以行止為營陣賊至則歛兵附車以
拒之賊退則乘勝出兵以擊之出則藉此為所歸之地
入則以此為所居之宅故人心有依不懼敵騎之陵突
也至和二年韓琦言郭固造戰車約古制為之臨陣禦
敵緩急易集其車前銳後方上置七槍為前後二拒此
馬燧戰車行載兵甲止為營陣也又以民車之箱增為
重廂高四尺四寸革輓之吳起所謂革車掩戶輓輪籠
轂是也琦以為可用于平川之地臨陣以折奔衝下營
以為寨脚令固自齎車式進呈試之以固為衛尉寺丞
魏勝嘗自創如意戰車數百兩砲車數十兩車上為獸
面木牌大槍數十垂氊幕軟牌每車用二人推轂可蔽
五十人行則載輜重器甲止則為營掛搭如城壘人馬
不能近遇敵又可以禦箭簇列陣則如意車在外以旗
蔽障弓車當陣門其上寘牀子弩矢大如鑿一矢能射
數十人發三矢可數百步砲車在陣中施火石砲亦二
百步兩陣相近則陣間發弩箭砲近陣門則刀斧槍手
突出交陣則出竒兵兩嚮掩擊得捕則拔陣追襲少却
則入陣間稍憩士卒不疲進退俱利伺便出擊慮有拒
遏預為解脱計夜習不使人見以其製上于朝詔諸軍
遵其式造焉
李綱嘗以謂步不勝騎騎不勝車金人以鐵騎奔衝非
車不能制之有張行中者獻戰車制度兩竿雙輪□皮
籬搭運轉徑捷每車用甲士二十五人執弓弩搶牌之
屬以輔翼之結陣以行鐵騎遇之皆退遁造千餘兩日
肄習之總制劉天和奏曰一蓋古兵家者流卒不能
勝騎騎不能勝車歴攷前代名將如漢衛青之破匈奴
出塞數千里史稱其值單于急以武剛車自環為營唐
李靖之禽突厥自謂越險數千里未嘗敢易車騎相兼
之制晉馬隆作扁箱車以三千五百人轉戰千餘里破
樹機能數萬之衆卒平凉州其餘以車戰勝敵者不可
勝數而漢且置輕車將軍之官况臣今用車非深入廣
沙絶漠數千里之地亦惟用之延寧邊花馬池一帶套
敵頻年大舉深入要害之地靖蘭等處臨河渡口敵常
踏冰入寇之地及他處敵常出沒有險可據之地爾及
訪寧夏先年總兵官仇鉞曾用屯田車以解寧化寨之
圍近年總兵官王效曾用拽柴空車以遏興武營套敵
之入固歴有成效矣然非臣創為也查今各邊亦有國
初以來歴年所造戰火兵車其制度多寡不一甘肅見
存一千一百五十九輛寧夏見存千輛固原亦有一百
二十八輛其餘邊堡亦多收有兵車但皆雙輪大車每
輛二十餘人輓之其行甚遲少遇溝澗險阻即不能越
以是不適于用惟弘治年間前任總制尚書秦紘後次
叚造隻輪小車嘗以樣車上請孝宗皇帝加奬命紘
取名全勝車今幸存破損數輛略備規制臣因再加損
益其制輪高三尺一寸輪轅長四尺七寸二分下施四
足前二足釘以圓鐵軸行則懸之左右箱各廣九寸五
分於上安熟鐵佛郎機八及流星炮炮或一窩蜂砲一
上馬架用安銅鐵神鎗一及近年所造三眼品字鐵銃
一飛火搶筒一箱之四角插倒馬長鎗開山巨斧各二
斬馬刀鐵鈎各一併火藥鉛子掀钁鹿角等器通不過
重一百五十餘斤箱前樹獸面牌繪以狻猊之象及旁
各掛虎頭挨牌戰則張之以蔽矢兩車相連可蔽三四
十人每車二人推之輓之二人翼之戰則隨地形環布
為陣軍馬居中敵遠則施火器稍近則施強弩弓矢逼
近則用鎗斧鈎刀短兵出戰敵敗則馬軍出追遇夜則
用火箭敵騎圍繞則火器弓弩四面各發勢如火城敵
不敢逼進退所向無前敵不敢遮其火器安于車上點
放安穏不搖審定其苖頭高下一以高五六尺為凖所
中非人即馬較之手中點放戰搖百不一中者大不侔
矣蓋馬步兼用長技並使戰守皆宜誠可萬全取勝止
則環列為營傍施鹿角連以鐵繩臣復制為隨車小帳
以免軍士露宿用存恤愛是雖不能追奔逐北星馳霆
擊然擺列邊墻以遏敵入據阨險要以邀敵歸占據水
頭以拒敵馬誠可化弱為強以寡敵衆修邊耕獲俱可
用以防衛而車製輕便前遇險阻陷沙可以扛擡以過
久之精熟雖直衝敵陣徑攻敵營較挑壕以樁釘地以繩
繫樁自保不暇者誠萬萬不侔矣臣謬謂輕車為中國
長技此也且每輛止費銀二兩餘每車千輛僅當馬軍
人千名一月之費耳
如意車此衝堅陣破硬敵用之一名威敵車用好木作
底前後四輪前二輪各製轉軸如轆轤樣後二輪相連
如水車樣高三尺五寸長四尺闊三尺内可容二人上
窄如人形後留一門以便出入周圍用生牛皮張裹四
面皆留箭眼槍眼以放火藥箭等具中作一轉軸自下
至頂上繫絲繩四條繩尾各縣一鐵錘斧頭等具内裏
轉動并起人馬觸者必死身神箭神砂三面飛出仍雲
霧五色豪光繞其身彼視之如神或三五輛或十數輛
夾攻敵中砂箭者十無一生者馬中砂箭者必自跳躍
其營必亂欲近不能我大軍乘亂擊之仍令三軍大呼
神助我也回則倒轉其輪敵亦不敢追孫子曰兵者詭
道也
破敵
雙輪屏風車高六尺(闕)分中有横梁如瓦形梁上有三
道鐵篐一活落好旋風皮輪一徑過五尺車闊二尺長
三尺有欄干扶手第二外頭有鈎搭挨牌車廂如匣品
字樣上口勁弩下兩口神鎗壯士披掩襟每人鵝眉刀
二把此策應唀車之兵也
水路龜陸路鼈機巧法妙神鬼不測龜不龜鼈伅鼈尺
寸方圓腹裏各别進退風雷破敵倒穴神弩暗藏火器
不絶八面成風藤軍電掣
龜頭進鼈頭退左右面顧能倒對忽然口内火光飛獨
脚連珠人膽碎渾身抖搜八門開萬隊貔貅流血淚腹
内三關風火藏膜外九宫安藏雜類
鼈似鼈頭搖尾動神仙訣裙邊拖地善遮攔四爪風雲
如電掣背如弓横梁直柱妙無窮頭上將牛皮裹渾身
毛孔梨花朵住時控穴遶裙邊二尺五深三尺闊底板
玲瓏圓又方活輪一尺堅如鐵裙邊遮天八門風釣搭
推開朝天闕背上先年左右旋日看夜守何曾歇
戰車有許多造法只是造出來要輕便先要遮護的本
營人馬不驚動士卒安心向前破敵這等的戰車進退
分合左右遮護前後接應或分騎步于兩哨或藏騎步
于中軍看賊遠近多寡或賊四散或浪戰驚或隊伍周
全或輕騎先來哨探或鼓譟衆賊齊奔或偷營舉火或
劫寨奪門或餌兵詭計或隂雨動兵或天昏地黑或霧
結雲生所以將者軍之司命未動先定地形平日操練
經熟臨敵不必叮嚀此係大將嚴肅各路人馬分明如
重而不可輕敵如寡而不可重兵分毫不可差錯賞罰
軍律難容臨敵觀其動静哨探暗合無形
輕便戰車
皮輪管心旋風護軍車此車破敵安營日夜風雨灰砂
矢石發中可行前有引戰唀車擺列認旗後帶四子夾
攻輪流火器不斷此火器不用人力其間暗藏古怪大
風雷雨隨意攻守
各子戰車不同
長子神鎗雙翅車
二子黑牛金眼銀星百點車
三子伏虎連環車
四子獅子滾毬車
其間戰敵擺列器具遠近各樣旗號不同
此名連環車或七或九相連内藏戰士施火器藥弩專
禦北敵馬衝如去環則散行可以載資重可以結堅營
兩旁堅板厚五寸高三尺長九尺闊四尺上架木柱可
以閉矢石
如中加一輪可以行狹路拒獠猫四輪在外一進一出
輪大三尺厚二寸管心俱用鐵裹兩頭用鐵篐扣拑定
其篐如饅頭樣
此車用獨木為之其輪如千斤車輪大一出一進上加
直柱横梁厚板遮上皮笆遮外身長七丈或九丈共十
四輪戰士隠皮笆内上下兩層施諸般火器弓弩神鎗
車心用檀木為之身方兩頭圓徑二寸用鐵饅頭篐扣
扣定活輪可以攻城可以渡河可以跨濠塹可以破䧟
坑如用破北敵騎陣妙不能述
每一乘約價三十兩名曰百足火龍車
此車名獨戰千里車用厚板二片為伏柁長一丈二尺
高五尺上架四梁直柱任意加皮牌四面遮護隠戰士
在内施諸般兵器四輪在外二輪在内輪高二尺厚三
寸身闊五尺可以衝陣深入燒營陸破倭奴埋伏鳥嘴
銃并備獠猫藥弩又可遏敵騎塞歸路又可載資重使
戰士常逸如大將坐此廵營疾如馬可防奸細每輛約
價十二兩
輪向前二輪在後易于轉動此可當挨牌乃車之最輕
捷者此名&KR0034;字車用厚板作胎鐵裹尖頭上架皮牌或
皮傘可避鳥嘴銃并佛郎機輕便可使功勝木城每輛
約價三四兩可以遮護十餘人今日南北皆可用
混江龍乃大砲中一藥砲名砲内安火藥火藥上安小
鐵彈子上安混江龍混江龍上安大鉛子此四物俱在
砲筒中砲筒底開二藥孔如銅砲則以熟銅為卷筒如
鐵砲則以熟鐵為卷筒裝藥線藥插入砲筒内筒首開
横孔孔中為機關不用則鎖定雨不能濕鑄砲以銅為
最生鐵次之銅者可久鐵者不可久其說如此砲筒長
六尺厚三寸口闊八寸底狹十分之一若生鐵鑄其筒
加厚一寸計厚四寸
唐玄宗時哥舒翰節度隴右造戰車蒙以狻猊則唐又
嘗用車矣至于房琯之敗遂以為用車不若用人與騎
之愈抑不知古者以馬而琯以牛車二千乘馬步夾之
非其素習則敗之固宜此非車之不利而用之者非其
道也宋至和中韓琦言郭固造戰車約以古制其車前
銳後方上置七鎗以為前後二拒行載兵甲止為營陣
春秋如韓原之戰輅秦伯將止之鞌之戰韓厥中御
而從齊侯鄢陵之戰郤至遇楚子韓厥從鄭伯邲之戰
楚子乘廣以逐趙&KR0999;用車以戰而使敵人便得與吾元
帥相接則是環衛之車設也蓋古者車戰之法前後齊
整必有護衛前後行列元帥未易動搖也至春秋中列
國用之往往軍伍不整而元帥每以車逐利混然左右
率無定法故敵人得及之終春秋之世致毁者未有不
由車戰之無法而輕動搖也惟繻葛之戰二拒用事若
原繁高渠彌以中軍奉公未嘗輕動搖深得古法
募人入賊
開脱被敵先驅及附從商販人民
收拾逋盜
許互市
其車之式用兩木圍九寸長九尺者為轅轅之首斜彎
而起中以受軸為獨輪其輪徑二尺有五寸以板為之
而不設輻中為死轂又於施輪處前後五六寸許兩轅
上各加一横木前二後三又於後横木近輪處斲為二
孔用二小彎木條寘其孔中引而屈之如弓狀繩縛其
端於前横木上有所載則以繩繫于其上又于輪之後
兩轅下用木為足與軸等其後横木上施軟蓐以為坐
席席之下兩足間施竹&KR0034;以盛食器軍中刁斗用畢亦
載其中其轅首交合處其高凖馬胸用人手執之為凖
鑄鐵為利器如耕犁樣冒于交轅之首臨戰用以當敵
之馬胸去轅首尺許又横施一鐵條長尺三四寸許上
列齒以架刀鎗兩轅之旁其前後各為鐵環四左右各
二前繫鐵鎖後繫鐵鉤聯車為營之際前轅相去稍遠
則用鎖繫之于環後轅緊相挨傍則以鐵鉤搭其鐶彼
此相維以為固又於後鐶之次左右各加以一大鐶駐
車時用刀或鎗貫環中而立馬彼兩軍交鋒之際則列
於前以拒馬以代鹿角敵來衝突一夫推之而前四卒
各執刀鎗以夾持之趨前以當其馬胸又用木或革為
摺疊牌立于車上以蔽推車者大抵其車不用雕飾其
不可施斧斲處只用麻繩縛紥每車上各具刀斧斲各
一及板木繩釘之類以備急用
水磨
農書曰水磨凡欲置此磨必當選擇用水地所先儘並
岸擗水激轉或别引溝渠掘地棧水棧上置磨以軸轉
磨中下徹棧底就作卧輪以水激之磨隨輪轉比之陸
磨功力數倍此卧輪磨也又有引水置閘甃為峻槽槽
上兩旁植木架以承水激輪軸軸要别作豎輪用擊在
上卧輪一磨其軸末一輪傍撥周圍木齒一磨既引水
注槽激動水輪則上傍二磨隨輪俱轉此水機巧異又
勝獨磨此立輪連二磨也復有兩船相傍上立四楹以
茅竹為屋各置一磨用繩䌫于水急中流船頭仍斜插
板木湊水抛以鐵爪使不横斜水激立輪其輪軸通長
旁撥二磨或遇泛漲則遷之近岸可許移借比之他所
又為活法磨庶興利者度而用之
水轉連磨其制與陸轉連磨不同此磨須用急流大水
以湊水輪其輪高闊輪軸圍至合抱長則隨宜中列三
輪各打大磨一槃磨之周匝俱列木齒磨在軸上閤以
板木磨傍留一狹空透出輪輻以打上磨木齒此磨既
轉其齒復傍打帶齒二磨則三輪之功互撥九磨其軸
首一輪既上打磨齒復下打碓軸可兼數碓或遇天旱
旋于大輪一週列置水筒晝夜溉田數頃此一水輪可
供數事其利甚博嘗至江西等處見此制度俱係茶磨
所兼碓具用搗茶葉然後上磨若他處地分間有溪港
大水做此輪磨或作碓輾日得穀食可給千家誠濟世
之奇術也
馬
孫臏曰用兵有十利一曰迎敵始至二曰乘敵虛背三
曰追散擊亂四曰迎敵擊後使敵奔走五曰遮其糧食
絶其軍道六曰散其肆關發其橋梁七曰掩其不備擊
其未整八曰攻其懈怠出其不意九曰燒其積聚虛其
市里十曰掠其田野係纍其子弟此十者騎戰之利也
能聚能離能合能散能集百里為期合之兵也
武經曰出戰之時登陟陂坡過渡溝澗所載人馬衣甲
器械乾糧食用約重二百餘斤卒遇戰鬭使之馳驟盤
廻賊兵未退經日不下若不知其饑飽勞逸必取死損
但依時餵飼水草饑飽得所不可過度即百病不生又
馬亦有大小行步疾遲筋力強弱出戰之時量力施用
則人不勞馬不損若使人強馬弱馬弱人強人欲進而
馬不前馬欲進而人怯懼如此者雖有百萬人衆如病
犬逐兔盲鷹逐雀縱有孫吳韓白之能不得取其勝矣
一有善走坡驀澗者名曰跳盪馬聚為一等可衝突敵
陣追逐賊寇探報人馬遊奕捉生用之一有精神惺惺
又善馳驟者名曰哨脚馬聚為一等可充奇兵隊陣翼衛
主將應急使用一有見羣馬動而不嘶鳴馴良者為一等
敵營相近可夜去營寨伏截賊寇偷路亂營用也一有壯
徤生性遲鈍不能遠步者為一等可作使駐隊遮掩步兵
使弓弩相射賊衆一馬軍擇疾速徤壯力齊者配成羣隊
免有前後不及者其惡類不可制馭者不給戰士乘騎恐
致奔越為害則可揀為别羣以備衝突之用
諸營各令作異旗放馬每隊作認旗放驢其馬居中央
放驢令四面援馬狂賊偷馬例須奔走驢羣在外驅趁
稍難以此防閑亦甚穏便營别即令别放諸軍不得相
交非直發引之時不難忽有不虞追喚亦易諸行軍立
營驢馬各于所營地界放牧如營側草惡便擇好處
放與虞侯計會不許交雜各執本營認旗如須追喚
見旗即知驢馬處所諸軍驢馬牧放不得運繫每軍
營令定一官專檢校逐水草合羣放牧仍定一虞侯
果毅專巡諸營水草各令方界牧放不許參雜非圍獵
不得乘官馬遊獵諸應乘官馬事非警急不得輒奔走
致馬汗及打脊破
一馬雖平安亦可每日騎習使之慣熟諳會金鼓旗色
進止廻軍轉陣遇敵之法若遇緩急不悞驅使
一將戰預於一月之内不住令人披帶全副衣器械習
逐務要演其筋力慣熟
馬有斃古法合令窖埋今多開剝筋肉食用如軍中剝
割死馬喫用之時毋令生馬見之轉生疾病雖是畜類
亦與人性不殊不可不慎昔苻堅兵敗墜澗其馬垂韁
跪授堅得免難
臨陣出戰馬纔出且緩行看敵近遠臨時趨驟不致枉
損也馬飽之時如平安行路未可上馬牽行二三里方
可騎之如餵飽牽下多時即不拘也常令士卒自行斟
酌馬隊行路出戰不拘緊慢前後各離一馬稀稠放令
自在見路而行廻軍轉陣不致衝撞如險路逢賊亦易
為廻護馬盛走驟之時欲住者看遠近緩緩收勒不可
陡然緊收常自約度免致喘損也
黑韃遺事曰其馬野牧無芻粟六月饜青草始肥牡者
四齒則扇故闊壯而有力柔順而無性能風寒而久歲
月不扇則反是且易嘶駭不可設伏蹄鍥薄而怯石者
葉以鐵或以板謂之脚澁凡馳驟勿飽凡解鞍必索之
而仰其首待其氣調息平四蹄冷冰然後從其水草牧
者謂之兀剌赤回回居其三漢人居其一也嘗考韃人
養馬之法自春初罷兵後凡出戰好馬并恣其水草不
令騎動直至西風將生則取而空之縶于帳房左右啖
以些少水草經月膘落而實騎之數百里自然無汗故
可以耐遠而出戰尋常正行路并不許其喫水草蓋辛
苦中喫水草不成膘而生病此養馬之良法南人反是
所以馬多病也其牡馬留十分壯好者作移剌馬種外
餘者都扇了所以無不強壯也移剌者公馬也不留扇
專管騍馬羣不入扇馬隊扇馬騍馬各自為羣隊也凡
馬多是四五百匹為羣隊只兩兀剌赤管手執雞心鐵
撾以當鞭箠馬望之而畏每遇早晩兀剌赤各領其所
管之馬環立于主人帳房前少頃各散去每飲馬時其
井窟止可飲四五馬各以資次先後于于自來飲足而
去次者復至若有越次者兀剌赤遠揮鐵撾俯首住足
無或敢亂最為整齊其騍馬羣每移剌馬一疋管騍五
十疋騍馬出羣移剌馬必咬踢之使歸或他羣移剌馬
踰越而來此羣移剌馬必咬踢之使去摯而有别尤為
可觀冀越集曰余留上都開平路冀州之域馬最蕃育
月有騳有&KR0008;騳則左前足與右後足相應故其後足過
于前足所以遲疾&KR0008;則左前足與右後足同起右前足
與右後足相應故彼中以繩繫前後二足教其駒&KR0008;學
&KR0008;也又嘗至廣西此其地接雲南八番冬有雪有氊衫
有車輛產大馬能上下山谷亦人教之繫馬母山巔繫
其駒于山下饑則嘶鳴放之登山又捨其駒于高峻之
所留馬母于其下飢則放駒下山如此一二年則蹄脚
牢硬履險如夷其馬性急喜掉尾壞人衣服用針刀斷
其尾筋者皆良馬
程大昌曰市馬于北蕃古記無載然已有其事鹽鐵論
曰齊陶之縑南漢之布中國以一端縵得匈奴累金之
物驢騾駱駝可使銜尾入塞則漢世已嘗出縑帛買馬
塞外矣顧其時彼未知中國縑帛真價故得出一縑一
布而得累金之物至唐世則病其酬帛之多矣
事林相馬經曰二十二相眼為先次觀頭面要方圓眼
似垂鈴紫色鮮滿眶凸出不驚然白縷貫瞳行五百斑
如撒豆不同看面顱側擊如鎌背鼻如金盞可藏拳口
乂須深牙齒遠舌如重劒色如連口無黑靨須長命唇
似垂箱蓋一般食槽寬闊顋無肉咽要平弓筋有攔耳
如楊葉刀批竹燕骨高弓髀不堅入肉八弓彎左右龍
會高弓上古傳項長如鳳須彎曲鬃毛茸細腰如綿鬐
長膊闊搶風小臆高胷闊脚前寬膝要高弓員似掏骨
細筋粗節要攅蹄要圓實須卓立身平充闡要平寬筋
骨節彎須緊密排鞍肉厚穏金鞍二峰壓二如藏骨卧
如猿落立如山鵝鼻曲直如停穏尾似流星散不連膏
筋大小須勻壯下節攅筋緊一錢羊髭有距如雞距能
奔急走日行千以前貴相三十二萬中難選一俱全
眼如垂鈴腦骨欲員垂睛欲高耳如削筒頰骨欲員項
長彎細鬃欲茸鬐欲高排鞍欲厚脊梁欲平
腰要短促硯骨欲平肋扇骨密後看須蹲狗接脊骨短
眼光有肉面如削兔鼻要寬大上唇欲方口文欲深下
唇欲損槽欲寬項欲筀鳴腤欲平胷欲闊鎧肉欲厚膝
欲員脚欲直蹄欲員脛脡骨細脚大而實掌骨欲高肚
下生逆毛節欲近筋骨欲旋後蹄欲大欲近鹿節欲曲
曲池欲深腹平尾欲端汗溝欲深尾骨欲短外腎欲小
腿似琵琶尾欲苴細後脚欲細
宋熙寧六年初馬軍用大鞍不便野戰至是始用邊樣
皮鞔小鞍用木鞍長韁回旋轉射得盡馳驟之技北征
錄曰馬鞍橋制有數等一曰太師橋二曰錯結裹三曰
海湖橋四曰西橋近日三司諸軍皆用太師錯結裹海
湖三樣池陽江鄂京南襄陽多用海湖一樣海湖之制
前後橋低貼馬肉其摘䈋低壓馬脊師出日久馬膘瘦
減受重則鞍頰打破馬脊膿血潰爛不堪乘騎以至死
傷前歲泗上符離唐鄧之役皆坐此患海湖橋病也錯
結裹後橋雖高而前橋亦低故傷馬前脊太師橋前橋
雖高而後橋亦低故傷馬後脊惟西橋一樣前後橋比
他橋皆高數寸搭袋常繫後橋之下雖上載甲軍下稍
搭袋鞍頰亦不着肉鞍橋亦不砑脊甚為利便關西人
多用故曰西橋然諸軍鞍座盡用粉皮欲使騎坐者不
被隠閤不知粉水也遇雨浸内透坐馬者衣袴皆濕大
為利害不若用黃油皮鞔之及鞍橋雖用高空下用連
替摘䈋免有轉側緣凉替與鞍相離上馬攀橋則鞍與
替不相粘着多致攀轉鞍橋墜下馬腹臨急悞人性命
是謂鞍制
韃靼其鞍轡輕簡以便馳騁重不盈七八斤鞍之鴈翅
前豎而後平故折旋而膊不傷鐙圓故足中立而不偏
底闊故靴易入綴鐙之革手揉而不硝灌以羊脂故不
受雨而不斷爛闊不踰一寸長不逮四總故立馬轉身
甚順
北征錄曰馬軍騎馬則吊腿欹斜而兩足可憂下馬則
筌刺暗投而鞋履可破靴之功大矣然近日馬軍類多
脱去馬靴或怠于附帶而棄之郊野或寧使赤露而束
之鞍鐙殊不可曉及考其所自蓋今日諸軍之靴皆用
牯牛皮製造故皮性太硬未着則不能穿足入脚襪凹
太深既着則不能擡足起步牽馬下程則夾破脚砑而
久成瘡瘍落馬墜地則柱定膝胯而不能起立不惟肌
肉不保且反傷于磨擦其視金人所製之靴萬萬不同
今後宜令襪用軟皮而上則繫以皮帶鞋用硬皮而下
抹以漆蠟其制與今人軟凹泥靴相類而不用釘距是
謂靴制
井田之法非獨為均田制祿而已蓋所以隂寓設險守
國之意故中原平衍設立許多溝澮許多阡陌使車不
得方其軌騎不得騁其足故也豈非寓至險于大順之
中者乎觀晉郤克欲使齊人盡東其畝以便戎車吳玠
在蜀於天水軍作地網以阻金兵之騎於此可以驗之
也
北征錄曰陷騎之法不止一端大率不過敵騎衆多不
容鬭敵伺其所行之道制為陷騎之具勿令賊知然後
示之以弱以誘其必来啖之以利以致其必至使其堕
我之圈圚而不自知入我之陷穽而不可脱其法有六
一曰伏鎗用火煉竹鎗斜埋成列却于鎗頭所到處掘
地成窟長一尺五寸闊半之用竹一尺八寸埋在内次
以竹圈挽鎗着地覆以草茨不令知見復用挽鎗竹圈
從窟内繫提頭索别曳于鎗頭所止處一丈許遇賊馬
踢動提頭索拽去挽鎗竹圈則鎗頭向敵起地三尺賊
馬無不中傷二曰絆索用麻索各長五丈以下兩頭及
中間各長一丈用木樁繫索釘之于地用青竹竿五條
撑索腰控低着地扣以機結木鈎如獵具制遇馬足觸
動機結則撑索竹去地三尺賊馬無不被絆三曰馬拖
謂用竹削成筯大其長數倍于筯其錐甚銳用以簮地
其尾則用熱湯煮過令搥碎和麻各以成索索尾又安
扣頭扣轉于竹片之上仍將鎗捍拽索于竹片之首遇
馬被套而走則索尾之鎗自卓其腿腹四曰馬筒用掘
地成穽深一尺闊三寸内置攅錐遇馬足被陷則攅錐
自刺其蹄踵五曰青穽謂于麻麥草芥之地掘而成穽
不拘廣狹上以蘆蓆箬盤竹席之屬覆之而掩以麻麥
草芥隨其物之類色使敵馬不覺足陷六曰白穽謂於
塵沙土石之地掘而成穽不拘廣狹上以蘆蓆竹&KR0008;之
屬覆之而掩以塵石沙土隨其地之顏色使敵馬不覺
足陷以上六法皆于道路預先修設以待其来然器用
之設非瞬息可成制作之艱非頃刻可辦乃若倉卒相
逢不期而遇前不得以膺其鋒後不得以避其銳當是
之時不費寸土尺木而賊馬自抵于損傷不勞匹馬隻
輪而賊騎自至于顛覆其法亦六一曰刺毬四方有鋒
中間有蒂以鐵為之二曰蒺藜礪之以鋒淬之以毒以
鐵為之三曰茅針其形如針而稍大以鐵為之四曰鵝
項其形兩曲而上下皆銳以鐵為之五曰菱角以鐵為
菱角六曰皂角以鐵為皂角以上六法皆預先打造遇
欲用則令筌棰撒擲在地然平原曠野我知而敵不知
乃可施巧道狹路隘敵險而我亦險將何以為兩難見
巧之策莫若因地設險使敵騎之来可入而不可出吾
軍之利可見而不可奪其法有八一曰踢圈以竹為圈
插于馬道以索續于竹圈之上用套馬足二曰截徑用
竹弩一張竹檐七片菠菱箭一隻以馬尾頭髮之屬曳
之馬道馬頭觸之則箭發馬倒三曰伐木馬行于林樾
之中令伐木横道則馬不可過仍止令半折不得伐斷
恐為敵人下馬拖拽離路四曰結草謂馬行于草野之
中其正路故令斷絶磚石堆塞柴茨却于四圍用草結
團其稍令闌絆過路馬急走則被絆衆隊皆倒五曰種
冰謂道路險峻或高坡峻岸或斜城陡岡當令迎風灌
水凍結成冰則滑溜不可過六曰裂石謂馬道窄狹兩
傍皆土水當令抄掘塞路七曰斷橋謂馬經過橋梁必
毁折令不得渡八曰瑯琊版謂用版釘瑯琊釘于上行
則載于糧車之上用則埋于沙礫之地以上八法皆能
陷賊騎于道峽險要且扼賊于險此固可用賊知險而
不入將安用之在我則有誘騎之術使賊馬見此踴躍
而前奔騰而至自抵死亡自投陷穽而不容止遏其法
有四一曰芻誘謂敵馬行遠久闕草芻故下置陷穽鎗
刺而上覆芻秣使馬見之自投死地二曰餌誘謂賊馬
飢餓日久故下置陷穽鎗刺而上覆菽粟豆料使馬見
之自投死地三曰獻青謂賊馬入境久不牧放有草茨
青蒼之地設陷穽鎗刺使賊馬望見草色而不顧險陷
四曰獻白謂賊馬入境不汲飲即于陂池溪澗之地設
陷穽錐刺使賊馬望見水色而不顧險陷以上四法皆
令賊馬自赴水火前凡二十四法皆陷騎緊要其他如
水藥之祕風沙之變雖曰奥妙然微似浮誕姑置勿論
牛
相牛經曰須頭小腦大頭長身短角方眼圓脊高而臀
低僉毛不分立齊足乃可為耕力頭欲瘦小不用多肉
面欲得長短則命促經云面高正長有齒無旋面若兩
分益主損身眼欲得大去角要近有白脉貫瞳吉眼赤
者觸人眼下有旋毛名淚滴主喪服鼻欲軟而大易牽
鼻七毛逆凶經云鼻如鎊鼻難牽無力口欲方大易餵
能食齒欲白若齦有緣招官災經曰齒牙雪白多招田
宅角短方大紋浪角形如仰弓吉向前吉向後凶兩角
間有亂毛起名頭陀妨主經云角圓紋細使即遲滯耳
去角要近略可容指方好多長毛不耐耳後有旋毛名
刺環招盗賊經云耳角近促不用營禄耳去角遠千里
不轉頸骨欲得長大肩膂欲得窊若窊則為雙肩主有
力若窊者為單肩少力毛短密硬而黑者奈寒疎長如
鼠毛者怕寒毛赤堅自害損主倚毛向前吉向後凶肚
下有搒毛使即倒行前脚欲直而闊後脚若曲而開股
瘦小則捷快經云前脚如筒後脚如弓蹄欲得大青黑
紫為鐵吉經云蹄色黃白行不滿百隂虹屬頸者千里
牛也前帶抱喉及臨耳者早死經云前後無帶至老無
害後帶半長法主横傷乳紅多子吉乳疎黑無子生袋
深隠乃吉橯出者凶尿射前胯者快直下者鈍屎欲蹲
放經云屎如螺旋用力如雷聲身欲得圓齒欲得密脊
欲得斂臀欲厚重尸骨麄少毛者有力尾稍長大吉
舟
吳楚楊越之間俗習水戰故吳人以舟檝為輿馬以江
海為平地是其所長春秋時吳以舟師伐楚又越軍吳
軍舟戰于江伍子胥對闔閭以船軍之教比陸軍之法
大翼者當陸軍之車小翼當輕車突冐者當衝車樓船
者當行樓車船者當輕足驃騎(大翼以下皆船名)公輸般自魯
之楚為舟戰之具謂之鈎拒退則鈎之進則拒之漢武伐
南越於昆明開池習水戰製樓船上建櫓樓戈矛船下
置戈戟以禦蛟鼉水怪之害然櫓船戰艦形制之盛不
若輕疾之利故張兵威畜器械以樓船大艦為先趨便
利立功效則走舸海鶻為其用或伏襲而入敵境則游
艇蒙衝凡舟皆可用也
李龜年楊么本末曰車船者置人于前後踏車進退皆
可其船皆兩重載千餘人又設拍扞其制如大桅長十
餘丈上置巨石下作轆轤繩貫其顚遇官軍船近即倒
拍扞擊碎之其名曰渾江龍者即為龍首每水鬭楊么
多自乘此海鰍者鰍頭船也蓋車船如陸載之陣兵海
鰍船如陸載之輕兵而官軍船不能近每戰輒敗江東
來是月詔鼎澧鎮撫使程昌寓與荆南潜分遣兵討之
既而昌奏殺賊至(闕)
亦用番機如虎尾砲(闕)
水戰之具其船闊狹長短隨用大小勝人多少皆以米
為率一人重米二石其檝棹槁櫓帆席絙索沉石調度
與常船不殊樓船船上建樓三重列女墻戰格樹幡幟
開弩窗矛穴置抛車壘石鐵汁狀如城壘王濬伐吳作
大船長二百四十步建飛簷閣道各以奔車馳馬忽遇
暴風人力不能制此亦非便于事然為水軍不可不設
以張形勢鬭艦船舷上設女牆可蔽身高三尺牆下開
掣橶孔舷内五尺又建棚與女牆齊棚上又建女牆重
列戰格上無覆背前後左右樹牙旗旛幟金鼔此戰船
也海鶻頭低尾高前小後大如鶻之狀舷左右置浮版
形如鶻翅冀以助其船雖風濤漲天免有傾側覆背上
左右張生牛皮為城牙旗金鼔如常法江海之中戰船
也走舸舷上列女牆置橶夫多戰卒少皆選勇力精銳
者往返如飛鷗乘人之不及金鼔旗幟列之于上此戰
船也蒙衝以生牛皮覆背兩廂開掣橶孔前後左右有
弩窗矛穴敵不能近矢石不能敗此不用大船務于速
進速退乘人之不及非戰船也游艇無女牆舷上置槳
牀左右隨艇大小長短四尺一牀計會進止廻軍轉陣
其疾如風虞侯居之非戰船也
金山守禦書曰東南諸海島日本占城琉球為近吕送
百花□山白葛達阿哇打回等夷遠莫可數其蕃舶出
没皆為海患金山地薄東溟南瀕大洋少西為浙江北
為淮揚諸郡負在背膂松江蘇州嘉興尤近心腹蓋浙
淮喉襟處也國朝既設衛屯戍尋命淮揚等處備倭總
帥復于此駐節據守得地而兵防整嚴屹為東北一雄
障矣歲凡仲春東南風始迅蕃舶至是時皆北行四五
月間風尤迅者海人呼為舶卓風凡舶遇此風日行數
百里雖猛不為害也沿海六所初奉例設巡哨海船每
所一十艘每艘旗軍一百名春夏出哨秋回每軍月支
行糧四斗船有虧折有司補造損者軍自修理正統七
年盛總督琦奏易以馬立騎卒入操春夏走哨遇有警
急往来海上馳報每船一艘以易馬二匹給騎餘丁二
人廐牧衛四所八十疋中前中後各四十疋倒死者所
均價買補海防水塞之廢自此金山距衛一十八里山
多竹蔚成荗林上有平坡可二十人坐北有寒穴泉總
督歲回遣兵巡邏名曰搜山沿海墩臺軍士各擇一人
諳熟海洋聲息者充小甲率四人晝夜更番瞭望見有
倭船即舉放一礟一烽船到舉放二礟二烽登岸舉放
三礟三烽接遞通報每墩臺豎旗竿一晝以縣旗夜以
縣燈架信礟烽把各三銅鑼鐵鈴木柝各一鐵盔腰刀
鐵乂雨蓑草履各五飯鍋火石火鎌煤各全鳴雞吠犬
一
俞大猷曰夫倭奴之所以悍而難禦者非真有過人之
能也兵法謂深入則專不得已則鬭乃見倭奴之悍而
我兵所長足以刺彼者惟樓船高大足以壓之火藥足
以焚之然大挫之功尚未能收者何哉蓋我之樓船每
港不過數隻通浙直而計之不滿百隻其兵不過數千
人而已耳今歲賊船結連而至者凡幾䑸每䑸凡有一
二百隻其黨共五六萬人多寡之勢相縣若是又安望
其能收大挫之功乎請于堪兵船地方如江北設樓船
三十隻於儀鎮瓜州江南設樓船三十隻於鎮江孟河
江北之狼山江南之江隂福山及江中之塘沙馬沙禇
家沙共設樓船九十隻南風俱泊於各沙之北北風俱
泊于各沙之南又江北之海門通州吕四江家場七星
港一帶共用樓船八十隻江南之劉家河吳淞江江之
中崇明新舊二縣沙兵用樓船一百五十隻寧波府之
定海舟山大嵩爵谿昌國等港共用樓船八十隻台州
府之徤跳海門淞門等共用樓船五十隻温州府之黃
華盤石端安三揚等港共用樓船六十隻又内江每樓
船十隻間以邊江船五隻外江每樓船十隻間以蒼山
沙船共五隻寧台温每樓船十隻間以蒼山八槳船共
五隻各為小哨共泊原派港分無事則在港防守有警
則合勢攻捕并不許遠離遠巡哨故名曰正兵請於今
年十月間照依原估樓船尺數除一號者大而難駕不
用外只造二號三號各一半請限年終各到地方以應
來年正月之用乃可及事如正二月不到則有噬臍無
及之悔矣然船在江海波濤之上數年之間或遇怪風
之變不免又費修造之功則當付諸適然之值不可因
咽而廢食多設游兵夫倭賊自彼島入寇遇正東風必
由茶山入江以犯直隸則江内正兵之船可以禦之遇
東北風必由下八山陳前里西倒球干邪清水馬蹟蒲
渙丁興長塗衢山羊山普陀馬墓等澳經過然後北犯
南直隸西南犯浙江請於浙直共設二百隻蒼船一百
隻分伏于前海澳往来巡探攻捕之曰遊兵為正兵之
輔而遠遏之于大洋之外量處漁船夫採漁乃浙江沿
海之民所頼以為生禁之誠拂其情縱之不能無弊今
欲聽其採捕因而為兵則彼船甚小難以勝賊合無行
各府縣之官預先曉諭每漁船大者二十五隻為一䑸
責其合造樓船一隻以為兵船小者五十隻為一䑸責
其合造樓船一隻以為兵船就將所造樓船丈量明白
造册通報照依雇船之例逐月給與税銀其駕船兵稍
則照雇兵之例給與口糧斯大小相資各有實用而浙
江沿海漁船數千隻可得樓船一二百隻為援矣田應
山曰福船利于迎擊沙船利于應援其八槳快船專用
不時飛報餘船如蒼船等不過備數而已鎮江江灘
大碇用鎮海船三寳太監下西洋舊物也
乙酉日丁酉日燒三家雄毛揚其灰風立至更揚之風
止一法五酉皆可㢲為風酉㢲禽也以類相招若江海
之中卒遇惡風燒黑戍皮揚立止此法甚妙
猪毛人髮制龍
福船最大可容百人上下兩層板平鋪自船底至上層
為三層周圍鋪板或列茅竹禦銳上設木女墻及砲牀
前後皆不可入惟兩傍各開一小門以入桅上網繩為
斗可容二人此舟最為海賊所畏每遇海賊不用戰鬭
但使船騎賊船而沉之蓋以大勝小高勝卑也(每船約價銀五)
(百兩故大船底深而板木堅厚重能上有樓而不覆)蒼山船一名鐵船小於福
船今寧波蒼山人用之周圍無板(福人尚可使蒼山人曠野難使)沙船
乂小于鐵船亦無周板出蘇常鎮江海沙上即用沙民
駕之崇明為最靖江江隂次之鎮江又次之福船利騎
船但無風不可動沙船輕捷利鬭須用福船相兼行使
又有草撇梭子撮網八槳之類皆輕捷極小船也燕尾
栰水戰用以裹敵轉輪拖于船栰中間為槽
浪山一帶下通大海最深上連長江又淺純用福船固
可制勝但其長舵尖底受水最淺宜于大海而不宜于
長江純用沙船固雖平底可行淺水但其卑小難以禦
敵大小偏用未得萬全故職斟酌二船之用議造定波
船之製底似沙船可以涉淺面似福船可以制敵
又賊人深入必搶内地船隻水陸兼進故夫内河水兵
戰船又其急務者也内河戰船與海船不同其制有二
焉一則三櫓二跳以至於六跳乃是吳中之兵所習駕
者行走便疾而無自蔽之具一遇賊人矢石只欲逃走
逃不離有棄船下水而已一為鷹船乃福廣蒼山等兵
所習駕者此船搖櫓駕槳之兵皆伏藏不露賊人矢石
不能傷而我船之銃砲噴筒矢石飛錁之類可以傷敵
如六金垻之捷聖噋之阻回来賊皆頼此船成功然三
櫓等船取其疾走而不取其鬭戰鷹船取其鬭戰而不
取其疾走二者宜相資以為用原鷹船用雙塔船改
四櫓八跳船容三十人頭打發熕四櫓六跳亦打熕三
櫓五跳三櫓兩跳容八九人三櫓用二槳二櫓二槳容
三五人一櫓兩槳一櫓一槳容三四人用偷營上陣衝
鋒愈少則愈勇大船使鑚篙人極勇鑚篙掀船止用可
容十人之舟倭止能跳岸不能跳小船八卦六花船
此船江海之中攻守皆用不懼風濤欲攻則敵不能當
欲守則敵不能近故水戰首製此船以保全勝也用厚
楠木板作五槽底槽前平頭槽後為尾其製造有八卦
六花之義故名焉上有三桅中有八輪後有舵樓順風
則用&KR0963;逆風則轉輪快利如風底中一槽高七尺闊六
尺旁二槽高六尺闊五尺儘邊二槽高五尺闊四尺每
槽相離置輪一尺五寸共闊三丈六尺兩頭接鋪平中
間上作倉長三丈六尺槽前平頭三丈六尺槽亦三丈
六尺尾起舵樓底空内定八輪居中作官倉長三丈六
尺闊一丈八尺兩舷各闊九尺前後中共三椲篷索用
藥水刷過遇雨中不濕重彼若有火来到篷即滅週圍
安立挨牌倉上并牌皆用生牛皮包裹以防矢石底下
用狼牙釘品字密釘以防姦細水怪此統軍大將取勝
也次附以車輪舸鴛鴦䒂遊艇走舸鬭艦鈎拒等船倉
内載以神槍神砲神箭神火神水等器欲要劫營斬關
奪寨暗渡則有浮帶浮毬木罌繩筏蒲筏械筏等具更
相參古製無不勝者
製篷索藥每白礬十斤皮硝五斤梔子四斤
為末入水五斗熬三五沸刷在篷索上以防雨火也鴛
鴦槳即鶯船此槳用二舟并合一處形如艦船不用篷
椲各長三丈五尺闊九尺倉上用生牛皮張裹掉槳人
併槳把俱在倉内槳尾自内入水每一邊八把倉上前
後兩旁俱留箭眼鎗眼以便放火藥神器如赴敵則兩
邊飛掉與敵相近則放神器分為兩邊夾攻使彼左右
難救賊亂既中我藥箭神器等具其人必傷其船必焚
此輕舟近敵之法如捕巨魚之法也待彼勢弱敗我則
近而擒之矣
車輪舸此舸長四丈二尺闊一丈三尺外虛邊匡各一
尺空内安四輪輪則入水約一尺許軸在倉内令人轉
動其行如風船前平頭長八尺中倉長二丈七尺後尾
長七尺為舵樓倉上居中通前徹後用一大梁蓋板自
兩邊伏下每一塊長五尺闊二尺下安轉軸如吊窗樣
臨敵先從内裏放神砂神箭火等器彼不能見人亦不
用篷椲棹櫓賊勢少弱我軍一齊掀開船板立於兩邊
即同旁牌牌與倉俱用生牛皮張裹人立於内抛火毬
於標槍使鈎拒捍套索等器其船必焚賊必就擒矣
破船舸此舸用大木五根各長三丈餘將木居中鑿空
仍補平厚以蔴粘之前後横拴串錠一處加筏勢兩邊
六輪上作船倉輪軸在内前平頭長一丈倉長一丈五
尺尾長七尺安舵樓前平頭上安破舟銃其銃如神鎗
樣鎗頭如蕎麥樣用純鋼極快利頭長三寸後桿長四
寸如鎗安置銃内凡一舟前用三具約木頭與水頗相
平約與船相近倉内點放火線其槍徑打入船内連一
二三銃其船必爛而沉矣
子母舟此舟長三丈五尺前二丈如艦船樣後一丈五
尺只有兩邊板幇腹内空虛上倉前後通連内藏一小
舟亦有蓋板掩人兩邊四棹毋船使風逆風掉槳前倉
内裝以柴薪皆用油蔴縛沃交貫火藥粗線船前兩腋
俱錠狼牙釘釘皆用鋼尖快利或迎抵彼船或順風趕
上臨棹飛奔彼船尾後倉内發鈎拒捍搭以留索與彼
相連一處先往船上將箭砂火等具即發將我舟與彼
并焚我軍從子舟而出矣
太倉往福建針路
太倉港口開船用單乙針一更船平吴淞江用單乙針
及乙夘針一更船平寳山到南嘴匯用乙辰針出港口
打水六七丈正路沙泥三更見茶山在東北邊用巽已
針三更船見大小七山一路打水六七托用坤未針及
丁未針三更船取灘山打水七八托用單丁及丁午針
三更船藿山用單午針入西後門用巽已針三更取茅
山用乙辰針廟州門内﨑山頭取斗口羅嶼用丁未針
出雙嶼用丙午針三更船取孝順洋及亂礁洋打水九
托十度平九山西邊沉礁打浪出水行船仔細用丙午
針二更船壇頭山對開東邊有一半洋紅片礁出水内
過船正路前去西邊見大佛山打水八九度用丁未針
五更取大陳山及羊嶼西邊真谷山用丁未針五更船
取披山及黃裙山用丁未針一更船取東洛山外過用
丁未針二更船南麂山外過船西南是金鄉大澚對開
有半洋礁出水打浪用坤未針三更船黑蔴山船過用
坤針四更船芙蓉山及西洋山船北邊過沿坤申使定
海千戶所山二更平淺取五虎門
太武回太倉針路
太武山用單艮針七更船平烏坵山内過用艮寅針四
更船平牛嶼山用單艮針五更船取龜山用丑艮針七
更船平嵛山用丑艮針二更船取東路及黃裙山用丑
艮針四更船真谷山及羊崎嶼東邊過用子癸針五更
船取東西雞山及壇頭山對開有紅片礁仔細用過用
子癸針三更船取九山及亂礁洋孝順洋雙嶼港過崎
頭昇羅嶼水緊可抛船在廟州門轉過﨑出西後門用
壬子針二更平灘山用丑癸針平三姑山用丑艮針三
更船平大小七山一路打水六七度船千萬看流水急
慢務要見茶山取港口收寶山進入太倉港内抛船為
妙
日本往太倉針路
日本瓜哇港口開洋單艮針二十二更船取南麂山(在温)
(州府瑞安縣南二百里)丑艮針二更取東洛及黃裙山丑艮針四
更船取披山丑癸針四更船取眞谷山及牛崎山東邊
過子癸針五更船取東西雞山及壇頭山開有片礁内
外過壬子針二更船取九山及孝順洋并亂礁洋壬子
針三更船取雙嶼港癸丑針取崎頭過廟州門出西後
門單子針四更船取灘山癸丑及丑艮針三更船取大
小七山乾亥針四更船取茶山東北來辛亥針取港洪
及南湖嘴幷寶山收太倉劉家河
太倉往日本針路
太倉港口開船用單乙針一更船平吳淞江用單乙針
及乙卯針一更平寶山到南嘴匯用乙辰針出港口打
水六七丈正路沙泥地三更見茶山在東北邊用巽已
針三更船見大小七山一路打水六七托用坤未針及
丁未針三更船取灘山打水七八托用單丁針及丁午
針三更船藿山用單午針入西後門用巽已針三更船
取茅山用乙辰針取廟州門内過﨑頭取昇羅嶼用丁
未針出雙嶼港用丙午針三更船取孝順洋及亂礁洋
打水八九托十度到九山(在闕國西南海洋二百里大嵩南二百里)用單卯
針二十七更過洋至日本瓜哇山港打水七八托泥地
東北邊有坤申西南邊有低嶼三箇小嶼平平抛船底
有三角港中央港是瓜生港口有沙壇線過西入港打
水二三度
倭船不靠天江賊船亦不靠天言其只多櫓槳不論有
無風也
冠帶捕盜閻昂具呈今將各年月節候風颶輕重逐一
開後今開
正月初二三頭颶初七八颶十二三颶十七八
燒燈風二十二三風二十七八風無雨風輕
立春過後未驚蟄先動雷一月天門不開日夜海上有
風浪驚蟄過後雷嚮不妨春雷起風雷春颶雷先行
二月初二三風初七八風十二三風十七八風
二十二三風二十七八風春有雷電海上有風
浪本月初二霧露生日本日若重一年俱重如輕則輕
三月初三除颶風清明日主有大風本月二十一日立
夏如發北風准有二十日北風如南風天定也
四月夏雷壓三風前立春日過後下雪一百二十日雪
子風正月初八日下雨風輕晴明風重
五月初八日夏至發北風重梅雨本日晴明俱是南風
黃魚從南來北風吹散魚頭羊山無魚
六月十二彭祖忌有大風前三後四初十起十五止此
幾日内發風俱作忌風六月有日七月有半六
月十二無風七月十五亦無風
七月立秋日起五十二日龍風過後發是秋黃風七日
緊七日慢秋雷起壓天定立秋掛鱟三日過有大風七
日過有風則輕鱟掛亂雷嚮無風
八月起後早西風晚東風天定了本月二十七日蕭山
張老相公生日主有大風
九月初九日定颶風當日發風准定本日不發不一二
日二年不定俱是亂風十二三風十七八風
二十二三風二十七八風
十月初二三風初七八風十二三風十七八風
十月十五有大風
十一月初二三風初七八風十二三風十七八
風二十二三颶二十七八風
十二月初二三初七八風十二三風十七八風
二十二三風二十七八風本月發西南風下雪
本月二十四日送神風冬怕赤鱟有一箇月風浪
羊山以西為裏海馬跡以東為外海外海交春後止有南
潮一片只向北流不轉南交秋後又只向南流不轉北
雖送風亦行漁船以其潮急也此洋打水有五十托倭
船春來遇北海潮水落又帶北風則北宼蘇松無倭
船過洋無風(闕)櫓(闕)動三日三夜可(闕)羊山潮四面繞
轉柁工隨潮使網分水礁在茶山分水潮日夜只向東
北流從分水礁一日一夜纔到大小七山落西行送風
須遇東南東北順風水風力不能行以(闕)送潮也分水
礁以東纔有四面潮(闕)羊山大七洋小七洋皆(闕)打魚
處上面長潮下面遇水長潮與遇水各四五丈未有風
先知浪定有大風水泡墨黑有大風水(闕)黃白無風山
上有蜃(闕)樓臺必知風山頭白漫有風
由舟山至普長塗羊山灘山許山北向北行東風使落
潮西風使長潮岑港第一列港第二沈家門三長塗四
濱海居人值三秋大汛潮天連雨東北風張甚或山擡
海唑海人驗候云山擡風潮來海唑風雨多皆不誣擡
謂海中素迷望之山忽皆在目唑讀如鹺萬喙聲也
海鷗啾啾鳴或是年後至七日逢壬輒憂海溢朱子築
黃巖塘法用鐵為盈丈巨盤置之潮衝潮至盤所輒不
復作豈金固止水物邪
翠微北征錄曰江湖禁涉之法不一而足懼其淺而步騎
可涉也吾則曲鐵為鈎曳之以索謂之聚鈎所觸無不死
傷直鐵為針透之以木謂之涉針所過無不殘滅編竹為
索紐蔑為刺謂之水毛蝟所以錐涉者之肌膚斷木為軸
釘鐵為維謂之水蒺䔧所以刺水兵之脛股煉竹為筌代
之泥濘謂之踢筌所以毒人之脚面理柘為距置之沙淺
謂之雞距所以碎人之脚板凡此六者雖有灘磧賊安能
涉我境哉懼其深而舟楫可航也吾則綴鐵鈎於浮筒之
上謂之浮鈎遇賊船則底版可沉繫索網於江流之中謂
之拒櫓遇賊船則槳棹可得採綿欀採禾&KR0008;以裹賊船之
栢䑨而杆櫓難搖割纏蘆割藤蔓以礙賊船之划水而車
版難蹈水勢湍急則立刀口木而使賊船之底不鑿自破
水勢浩渺則立曲膝錐而使賊船之板不錐自透置挽索
於水底使賊船遇之而尺寸不移兵家謂之神繫卓倒纂
於水渦使賊船揍之而旋轉十匝兵家謂之鬼鑚凡此十
者雖有舟楫賊安能及我岸哉懼賊兵浮罌浮環以襲我
之津岸也吾則造木竹造豁木於灘磧而賊不可用懼其
駕飛翼搭浮橋以跨我之河道也吾則造火牌造橦筏於
急流而賊不可施懼其紐蘆束葦以濟也吾則斷木為查
手木穿木為皂角木置之半渡之處而使其物之不可行
懼其附纜結桿以濟也吾則横木為闌河連木為截河
置之未渡之時而使其具之不可至懼吾步岸之易登
也吾則立伏牛交馬使賊人之船近岸不得以下卸懼
吾壕塹之易通也吾則釘暗樁使賊人之船曳蓆不可
以順流懼賊船之乘風而前也吾則有撩風榻水以絶
其帆之不可使懼賊船之拽縴而至也吾則有礙竿虛
木以阻其縴索之不可通上流高而下流低吾則占其
上流立堰板以灌其軍彼勢闊而我勢狹吾則因其勢
堆沙囊以没其卒賊迫岸則立四索番車以碎其船賊
卒上岸則立獨面暗捧以掩其卒此其爲利顧不偉歟
然勝在於敵人之不及知事敗於吾軍之不能秘事機
之無窮一或不密則我之所以制敵者敵反得以制我
矣公孫述拒岑彭述為浮橋攅鈎以拒彭之船&KR0008;其術
似矣未幾彭乃預知縱火焚橋鈎而述兵以敗韋昭達
征嶺南賊為竹籠盛沙石以拒招達之舟楫其智非不
巧也不知招達得以預知使士卒持刀斫籠而賊兵以
潰吳人之禦晉可謂得策然鐵鎖截船之術一泄而不
能免王濬捲大筏火炬之燒杜弢之禦晉師可謂盡善
然桔橰打船之具一彰而不能免周訪長岐棖之拒是
皆敗於輕泄而貴于善秘
旱船過水用布周方各四尺雙層十字縫柱四方每方
用猪胞四箇各收口抽嚴放於水上(胞布各有製)
立站過水用皮做裩連襪當中容放食物用搭包一條
以布做四小袋乘猪胞四箇繫放腰間過水
軍需
廣州州學教授林勲獻本政書十三篇大略謂國朝兵農
之政大抵因唐末之故今農貧而多失職兵驕而不可用
是以饑民竄卒類為盜賊宜倣古井田之制使民一夫占
田五十畞其羨田之家毋得市田其無田與游惰未作者
皆使為農以耕田之羨雜紐錢穀以為什之一稅本朝二
稅之數視唐增至七倍今本政之制每十六夫為一井提
封百里(闕)千四百井率稅米五萬一千斛錢萬二千緡
每井賦二兵一馬率為兵六千八百人馬三千四百匹此
方百里之縣所出賦稅之數歲取五之一以為上番之額
以給征役無事則又分為四番以直官府以給守衛是民
凡三十五年而後始一徧也悉上則歲食米萬九千餘斛
錢三千六百餘緡無事則減四分之三皆以一同之租稅
供之匹夫之貢絹三尺綿一兩百里之縣歲收絹四千餘
匹綿二千四百斤非蠶鄉則布六尺麻二兩所收視綿絹
倍之行之十年則民之口算官之酒酤與茶鹽香礬之㩁
皆可弛以予民其說甚備李筌曰國之所以富強者審權
以操柄審數以御人課農者術之事而富在粟謀戰者權
之事而強其兵故曰興兵而伐叛則武爵任武爵任則兵
強按兵而勸農桑農桑勸則國富國不法地不足以成其
強古者聖人法天而皇賢君法地而帝智主法人而伯乘
天之時因地之利用人之力乃可富強乘天時者春植
穀秋植麥夏長冬成備藏因地之利者國有沃野之饒
而人不足於食者器用不備國有山海之利而人不足
於財者商旅不備也通四方之珍異以有易無謂之商
旅飭力以長地之財用資軍實謂之農夫理絲麻以成
衣服謂之女功雲夢之毛羽黔溪之丹沙荆揚之皮革
角骨江衡之柟梓會稽之竹箭燕齊之魚鹽旃裘兖豫
之漆枲絺苧鄭之刀宋之斤魯之削吳越之劍燕之角
荆之簳汾胡之苛吳越之金錫此地之財也燕之涿趙
之邯鄲魏之温軹韓之滎陽齊之臨淄陳之宛丘鄭之
陽翟成周之洛川越之具温楚之雲夢趙之鉅鹿宋之
孟諸此地之良也若居其地非有災害而貧者非惰則
奢世無寄業而獨富者非儉則力同列而相臣妾者貧
富使然也同貫而相兼并者強弱使然也同地而或強
或弱者理亂使然也苟有道德地足容身事可致也苟
有市井交易所通貨財可積也夫有容身之地智者不
言弱有市井之利智者不言貧地誠任不患無財人誠
用不畏強禦故神農教耕而王天下湯武戰伐而服諸
侯用智者可以強於内而富於外用力者可以富於内
而強於外是以漢武帝平百粤以為苑囿却羌胡以為
苑囿珍怪異物充於後宫騊駼駃騠實於外庭匹庶乘
堅良閭閻厭粉黛此謂智強於内而力富於外秦孝公
行墾草之令使商不得糶廢逆旅于山澤貴酒肉之價
重關市之賦使農逸而商勞行數年而倉廪實人知禮
義至於始皇以為之資東向幷吞諸矦此謂力富於内
而兵強於外也故知伯王之業非智不戰非農不贍過
此以往而致富強未之有也
北征錄曰興屯田以省支費浚水道以便轉輸二者當
今之急務也屯田之策姑置不論而水運之利蓋有可
考者蕭何發敖倉之粟以飽韓信舉秦下趙之師皆得
之於河渭之順流諸葛孔明下巴蜀之粟以濟江陵荆
州官渡之兵萬山之間跬步十里乃寄漕於木牛流馬
而藉其力于嘉陵一江之水隨人開汴水以通淮漕吳
大帝置京口閘以通江南之粟是皆鑿山成池掘地通
流以濟人力之不及况今日屯兵之地非依淮泗之利
則憑江漢之濱非通津於淮東川澤之鄉則接境於巢
湖芍陂波濤之險初不勞一毫開墾之力而今之漕臣
皆不能講求溝洫討論源流修填起塞修廢起舊以備
緩急轉輸之用乃驅塗炭之民肩山阜之粟齎萬死之
命赴千里之役中有室家流離之憂外有霜雪暴露之
苦進有賊人虜劫之險退有監臨驅迫之誅一戍樵蘇
十里魚肉其可不求夫形勢之便川澤之源舟楫之利
两使征夫役吏息肩弛擔惟能葺治水道川陸俱運坦
夷則車推轂載馬駞驢負險阻則舟行纜解風送水流
不惟可以少紓民力而糧出多道亦可以免斷劫之患
凡川源之於州縣皆有高下丈尺平水之法毫末不差
此又江湖不傳之妙是謂省運
董摶霄曰海寧一境不通舟楫軍糧惟可陸運而凡瀕
淮海之地人民屢經盜賊宜加存撫權令軍人搬運其
陸運之方每人行十步三十六人可行一里三百六十
人可行一十里三千六百人可行一百里每人負米四
斗以夾布囊盛之用印封識人不息肩米不着地排列
成行日行五百回計路二十八里輕行一十四里重行
一十四里日可運米二百石每運給米一升可供給二
萬人此百里一日運糧之術也
今屯田六十頃四十頃種子五頃大荳種子五頃麥種
子五頃麻種子五頃蕎麥種子屯外五十頃莱不入至
秋納宴設廚四十頃蔓青種子十頃蘿蔔種子已上種
子依鄉原丁種一屯六十丁一丁給米二升一石二斗
一月二十六石一年四百三十二石牛一屯六十頭牛
日給豆五升十月一日停一日三石一月九十石六月
五百四十石一屯丁糧牛料種子菜屯兼束束以三百
九十八尺五寸三分三毫繩之四分之一長九十三尺
六寸三分四毫四角碟撅繩内有田一畝對屯官分三
等内田上中束之以三尺五寸圓圍城束則束數三等
可知束頃苗子横束取三等束對屯田官於下苗子斗
外合數為兩絹袋各盛苗子一碗與屯田官者束使對
一碗與來使掌者也官對其後恐有耗損者取子一斗
平量對屯田宜擣米得數米爲率則一屯斛斗可知等
級殊等九十石第一等七十石第二等六十石第三等
五十石無水旱災蝗滿四千石者屯官有殿一軍一載
粟一十二萬八千石六分支米九萬石以殊等屯四十
餘萬二千石支一率糧神農書曰雖金城十仞湯池百
步𢃄甲十萬而無粟者不能守也故充國伐西戎杜茂
守北鄙創置屯田以爲耕植者也
經曰一軍萬二千五百人人日支米二升一月六斗一
年七石二斗一軍日支一百五十石一月七千五百石
一年九萬石以六分支米一人支粟三升三合三勺三
抄三圭三粒一月一石一年一十二石一軍一年二十
萬八千小月支九斗六升六合六勺六抄六圭六粒其
大麥八分小麥六分蕎麥四分大荳八分小荳七分碗
荳七分麻七分黍七分幷依分數折米人鹽人一日支
半合一月一升五合一年一斗八升一軍一日六石一
月一百八十七石五斗一年二千三百五十石馬料一
人一匹一軍二萬五千匹朔方河南一人二匹范陽河
東隴右安西北庭則二人三匹平盧劍南嶺南則一人
一匹計二萬三千匹馬軍計五百萬五千匹爲一隊分
爲十坊抹馬五十隊十月一日起四月一日停料一馬
日給米一升一月三石六個月一十八石一軍馬一日
支粟一千二百五十石一月三萬七千三百石六箇月
二十二萬五千石馬鹽一馬支鹽三合一月九升六箇
月五斗四升一軍馬日支鹽六十七石一月四石九十
五石六箇月八千七百五十石茭草一馬一日支茭二
圍一月六十圍六箇月三百六十圍一軍六箇月九十
萬圍油藥其油藥以藥取逃亾兵士殘糧衣賜獸醫人
於馬押官羣頭中差取經曰軍無財士不來軍無賞士
不往香餌之下必有懸魚重賞之下必有死夫興師不
以財帛何以結其心哉軍士一人一年支領絹布一十
二疋絹七萬五千疋布六萬五千疋賞賜鞍馬金銀銜
轡二十具錦一百疋緋紫襖子衫具帶魚袋五十副色
羅三百疋婦人錦繡夾衣被袍二十副緋紫綾二百疋
彩色綾一百疋金銀器二百事銀壼缾五十事帳設錦
褥一十領紫綾褥二十領食簞四十張食器一千事酒
樽杓一千付張幕一千條錦帳十所白氊一百事圍二
十條鴟袋繡墪一百口經曰雲上為需君子以飲食宴
樂用宣主君之惠暢吏士之心方人出必犒以牛酒領
賞勞序殽席有差以激厲於衆酒酣按劒起舞胡笳角
抵伐鼓呌呼以增其氣絲竹哀怨愴悽征夫感而泣下
剉銳喪氣復安得而用哉酒一人二升二百五十石羊
一口分為十二節六百二十五口牛肉代羊肉一人二
斤二萬五千斤每一斗麪作二十斤麪一百五十石饅
頭一人一枚一萬二千五百枚一斗麪作三十枚糤子
一人一枚一萬二千五百枚一斗麪作一百枚用麪四
十六石六斗七升蒸餅一人一枚一斗麪作一百枚用
二十五石每麪一斗使油八斤油二十五斤餜饠一人
一枚一萬二千五百枚一斗麪作八十箇用一十五石
六斗二升五合餻&KR0008;一人三合糯米三十七石五斗菜
一人五十兩二千九百五十斤零四兩羊頭蹄六百二
十五具充簽醬羊肺六百二十五具幷四等充羹鹽三
人一合四十一斗六升醬人半合六十二斗五升醋每
人一合一十二石五斗椒五人一合二石五斗薑十人
一兩七十八斤零一兩葱三人一兩二百九十六斤零
四兩隨筵樂例大鼓杖鼓腰鼓笛板破陣樂舞劍角抵
投石枝柜
五瘟丹此方自製冬至日修合韓飛霞
黃芩(乙庚之年為君)黃梔子(丁壬之年為君)黃連(戊癸之年為君)甘草稍(甲巳之年)
(為君)黃栢(丙辛之年為君)
此五味各隨運氣為君者多用一倍也餘四味又與香
附子紫蘇為臣者減半也
右七味皆生用為細末用錦文大黃三倍煎濃湯去渣
熬膏和丸如雞子大用硃砂雄黃等分為衣貼金每用
一丸取泉水浸七碗可服七人凡天行瘟病去處有力
之家合以施給隂德無量
邊軍勞苦
各邊軍士役戰身荷鎖甲戰裙遮臂等具共重四十五
斤銕盔腦蓋重七斤頓項護心銕護脇重五斤弓撒箭
袋重十斤腰刀三斤半蒺藜骨多重三斤箭筒一斤戰
勾連綿皮上下衣服共八斤通計八十八斤半余聞之
因偶成一篇用志邊軍勞苦云做軍莫做口外軍身挾
戰具八十斤頭盔腦包重得七頓項掩遮以五論惟甲
所備四十五腰刀骨多二四均精土精銕始合度日夜
摩挲光勝銀二五弓箭及其服隨身衣裳八乃足仗多
身重難負荷還須上馬看輕速銀抹醜袋咽炒麪得飲
馬溲㗋且沃將軍令嚴隨鼓進誓與敵人爭一鏃此時
顧功不顧身刀痕箭瘢無好肉歸來性命萬死餘便使
封矦未堪贖江南一體行伍人羨食好衣何苦辛將錢
買月事遊蕩有眼不曾經戰塵聽談邊軍却不信亦莫
感愧朝廷恩(闕)
(闕)
達子最貧得一肉必炙熟合家大小傳割一臠啖餘之
骨仍傳與老者用刀割其壙屑以此為飽至晚却啖酪
彈子以羊馬酪晒乾為之味酸俄生液可厭渴亦止饑
如此而已其腸細平生無撑腸之飽故易足也
達兵之戰惟恃馬上發箭但直撦弓確箭地步方發不
肯虛一矢如漢軍開弓兩手垂下撦滿始握起發箭亦
能以臂護兩脇其達人使刀止亂斫而已如漢軍一手
以刀一手以骨多使動上下相撒有法無空舉者不斬
其頭則斫其足箭至又能革落躱閃此皆楊家軍之能
事也達兵臨陣利則進不利則退常性也楊家軍一奮
其前雖勢促亦不退
上古庖犧氏之時刻木為兵神農之時以石為兵尚書
弩石中石旋黃帝之時以為兵蚩尤之時爍金為兵割
革為甲始制五兵建旗樹幟嚴鼓以佐軍威旗纛六面
大將軍中營建出引六軍古者天子六軍諸侯三軍今
天子十二衛諸侯六軍故有六纛以主之門旗二面色
紅八幅大將軍牙旗之門出引將軍前列門鎗二根以
豹尾為刃㯼出居紅旗之後止居前左右建立五方旗
五面各具方色大將軍營中建出隨六纛後在營亦於
纛後建嚴警鼓一十二面大將軍營中左右列各六面
在六纛後角十二枚於鼓左右列六枚以代金認旗二
百五十口尚色圖禽獸夲陣同五副認與諸隊不同各
自為認識出居隊前恐士卒交雜陣將門旗各認所色
不得以紅恐紛亂大(闕)鼓一百二十五面臨時
戰敵所用甲六分七千五百領戰袍四分五千領鎗十
分一萬二千五百條恐揚兵縛袋牛皮牌二分二千五
百面馬軍以團牌代四分支弩二分弦三副箭一百分
弩二千五百張弦七千五百條箭一十二萬五千隻弓
十分弦三副箭三十六萬隻弓一萬二千五百張弦三
萬七千五百條射甲箭三十七萬五千隻生鋼箭五萬
隻長垜箭二萬五千隻弓袋葫盧張弓袋並十分一萬
二千五百副佩刀八分一萬口陌刀二分七千五百口
棓二分二千五百張馬軍及陌刀並以啄鎚鉞斧代各
四分支搭索二分二千五百條馬軍用
經曰軍無輜重則舉事皆闕士卒以軍中為家至於錐
刀不可有闕驢六分七千五百頭鞍駱自副幕一萬二
千五百口竿梁釘橛鎚自副鍋一分一萬二千五百口
乾糧十分一人一斗二升一軍一千五百石麥袋十分
一萬二千五百石羊皮縫可繞腰受一斗五升馬盂十
分一萬二千五百口皆堅木為之或熟鐵為之受三升
冬月可以煖食刀子錯子鉗子鑚子藥袋火石鹽袋解
結錐礪石各十分一十一萬二千五百事麻鞋三十分
三萬七千五百緉攤子&KR0008;&KR0008;澁子各十分三萬七千五
百事袴帑抺額大帶帽子氊帽子各十分六萬五千五
百事氊裘十分二萬二千五百領皮裘皮袴各三分七
千五百領或詐為番兵用柳鑵栲&KR0008;各三分五千口皮
囊袋亦得鍫鎚斧鋸鑿各二分一萬二千五百事鎌四
分五千張切草刀二分二千五百張行槽一分一千二
百五十具大小葫瓢二分二千五百枚馬軍鞍&KR0008;革帶
十三分萬七千五百具人藥一分三賞水解散瘧
痢藥金鎗刀箭等藥五十貼披氊被馬氊引馬索各十
分一萬二千五百具絆二千分二萬五百條皮毛及連
枝中半韋皮條三十分三萬七千五百條備收賊雜用
右各隊隊辦公廨軍裝幷須賞銀貯備使用勿令臨時
有闕
皇朝平定江南幅員旣廣貢賦益夥於是泉州上海澉
浦温州慶元廣東杭州隣海諸郡與遠夷蕃國往復互
易舶貨因宋制細物十分而取一麤物十五分而取一
以市舶官主之其發舶其回帆必著其所至之地騐其
所博之物給以公文為之期損中國無用之資易遠方
難致之物為說而不思夫國家聲教綏懷無遠不及之
效孰謂知所當寶者哉
礦
擇礦法上等紫色者或黑色者嚼之如蠟其味如蜜每
一兩煎得銀五錢者謂之金水平分此為絶好其中或
煎銀五錢以上者亦好次一等乃雞糞礦其形如麥芽
碎碎塊黑白相兼每一兩煎銀八錢上下者又次一等
乃黃沙礦其形黃色碎如米粒每一兩煎得銀六七錢
者外有常號每一兩煎得銀二三錢以上四種該用之
物不拘數目取來多多益善大約以二十斤為率可多
不可少
凡取得礦石就用本洞之土本地之水調和拌勻入磁
缾内好生封固毋令泄氣為妙
外有眞出山一炁鉛取五六十斤每斤内有銀三五錢
者取來作用
出礦地方杭州府桐廬富陽縣界五寶山每百斤用生
鐵五斤煎得銀七八兩銅三十斤(三十七年私開兩日)紹興府會
稽縣銀山壩礦面沙泥每百斤銀二兩五礦未開目今
盜泥日可得銀三四百兩(進本官開鄉宦不肯)寧波府觀海的山
每百斤銀七八兩(同前項)金華府義烏縣八寶山每百斤
低的出銀二十兩極好的出銀六七百兩日可出千石
江南第二礦也(三十八年處礦徒私開五次被義烏兵殺敗)衢州府西安縣
桐山源鐵煎每百斤銀七八兩至二十兩止日可出銀
千餘兩(處徒三四千人五年以來日日私開)開化縣大尖塢鐵鉛煎每百
斤銀三兩至八兩止日可出三百兩十八年王太監開
一次三十七年胡軍門委宋照磨陳百戸官開納稅三
百兩後李知縣申文禁開江家&KR0008;每百斤銀三兩鉛四
五十斤日可出一二百兩苦竹坑泥礦每百斤出銀一
兩日可得銀千兩(二處同前)嚴州府淳安遂安界椊樹塢每
百斤三兩起至二十兩止老山每百斤出銀二兩日可
出二百兩私開五六年杭州於潜天目山每百斤銀三
兩湖州府孝豐縣每百斤銀三兩至二十兩止(三十八年胡軍)
(門開四日地方強不肯與開)江西廣信府常山玉山界每百斤出銀
三十兩日可得三百石永楊坑礦色如沂州礦而礦味
香甜每百斤出銀三十兩至七八百兩止江南第一礦
也(三十五年私開大獲利因進本求官開今未行)
池州銅陵縣鐵石坦礦未詳一私開出地方人主意勾
處州人出名府縣巡捕官至吏書門皂兵快俱有常例
打發上司覺察必是委巡捕領兵快起鄉夫追逐逐者
將發而礦徒已去逐者纔返而礦徒復來蓋開礦必有
爭有爭必聚衆衆聚必資糧食糧食出於地方是私開
之弊皆地方豪戸隂主之也
一官開原未立法秪應私求上司不自任其事而委之
府縣府縣之廉者以啟釁為詞而絶開礦之路其貪者
以納賄為計而操開閉之權未開時先索常例若干旣
開時又索月銀若干礦徒與貪官同利而國課虧矣
一開法以地方大戸主收煎以油糧戸主採取假如礦
一百斤值銀十兩油糧戸只作五兩賣與大戸使二人
均利入已均稅納官官以廉能者董其役監取三日三
夜通融計之什分取一取大戸并油糧戸甘結造清册
入官數日一納國稅如有利則開者必不自止如無利
則開者自息矣
藥方
金瘡論木乃春之權金乃秋之令春則萬物發生故曰
春屬震以為東方甲木之氣秋則萬木凋零故曰秋屬
兌以為西方庚金之氣也金瘡乃刀斧劍刃之所傷故
名金瘡其色所喜淡紅色者良(白而微紅者是也)萬不失一所
惡者紫紅色百無一生金瘡屬金主與肺患金瘡者則
忌咳𠻳嘔噦翻胃肺部之症亦宜避風為要則風所屬
巽木如風入瘡口肺金反尅而成破傷則至瘡口浮腫
&KR0146;&KR0146;穢爛故名破傷風變生餘症患甚者多至不救雖
有治法宜辯瘡口淺深脉之虚實吉凶見矣所喜者胃
氣益旺飲食如常脾胃屬土胃氣旺則元氣壯氣血生
金瘡亦宜戒怒遠色怒則瘡口迸裂變生胬肉慾則瘡
口腐爛以損新肌凡治金瘡用敷口之藥所主乳没竭
靈蓋蕊石之類自始至終不可不用此藥用之則生肌
止痛活血全生可保無虞凡服湯藥必以助胃補血為
主以為治金瘡之大意金瘡雖有變易各有治法居於
邊隘無日刀箭之所傷非此聖藥安能治之塞垣軍旅
之間罹於毒者非此秘方必至危殆者多矣學者宜細
觀之可以類推故其治法亦不能詳備也
乳香一兩没藥一兩三錢天靈蓋五錢(壓邪不内關)
血竭一錢黃連末(如麪)二錢花蕊石二錢(淡黑微黃)
珠末二兩(止痛生肌散血治肺家症生)金苪五片(鎮壓止痛生肌多闕生腐)
黃丹一錢(水飛七次)降眞香止血解毒一云用冬瓜一云
用松枝嚼爛服之并傅瘡口
箭藥方尋鮮草烏搗汁用大白盤貯之不拘多少盤數
晒之去其清水但留濃汁晒如沙糖樣便可收之倘無
日色用火坑加籠糠火烘之晒後量加硝信
止血降節散治金瘡磕損血流不止先以井花水一盆
用碎白紙浸於水中如見血流則以水紙圍於四畔流
則再上待止方可下藥用雞翎上藥封緊避風為要(缺)
(文)成片焙脆淨未一兩黃連淨未一兩右二味各
為細末收貯聽用但封之候一兩日間瘡口腫瘨疼痛
穢氣乃風入瘡口故發腫即以香油滲潤傷處以手緩
緩取開藥紙用川椒滚湯冷温以白紙蘸湯洗淨又以
白紙搓軟放於患處把去腐肉另換去腐生肌散一日
二洗藥搽三度不可封紥以泄穢氣腐肉化水此藥祛
風去腐止痛謹愼為要
去腐散土丹水飛淨一兩微炒天一石一兩火煆通紅
取於地上出火毒右各等分為末入磁礶收貯此藥敷
上待其腐肉化為黃水去盡但肉肌淡紅色者方換蕊
蝎斂口生肌散長肉收口如前搽洗如敷此藥須戒七
情愼之
蕊蝎斂口生肌散
花乳石須眞者一兩用乳香没藥眞正者各一兩右將
為末以炭火中將前石煆紅以火筯取出於前二味藥
末内蘸令煙再煆令蘸以藥末盡為度取出合地上出
火毒用如金瘡要此如牛觸馬踢減去不用須看瘡加
減如不合者加此斂之
硃砂二錢如臥中驚覺倍加二錢蝎不用血蝎二錢如
見血結如線加一錢乳香半兩用滴乳沒藥半兩眞者
土丹水飛紅者二錢微炒天一石一兩煆(闕)
收貯以蠟封口恐洩藥氣天靈蓋以火煆(闕)
白者不用黑者有效乃看氣血者白者
衰朽故不用搽法如前右將天靈蓋另乳為細末聽用
加減春三月不用萬物發生夏三月每料加五分炎暑
恐變易之以助藥力秋三月每料加七分萬物凋殘故
加之冬三月每料加一錢冬天道嚴寒故倍加之
又方玉眞散治刀傷入風&KR0146;腫疼痛以破傷風治體發
寒熱是也南星一兩防風淨末一兩右各等分為末
瘡口以此藥敷之又以香油潤之如角弓反張以藥末
二錢用老酒入童便少許灌服立效不愈再一服有驗
禁聲飲治刀刃致傷疼痛不可忍防風南星湯泡各等
分右各為飲片每服五錢水酒各一盞生薑一片煎至
八分食遠温服三服有效
花乳石出陜州閿鄉縣體至堅重色如硫黃形塊有極
大者合硫黃同煆研末傅金瘡其效如神又人倉卒中
金刃不及煆合但刮石上取細末傅之亦效出陜華間
於黃石中間有淡白點以此得花之名
有一片骨如三指闊此骨是天生天賜蓋押一身之骨
未合即未有只有𩕄門取得後用糠灰火罨一夜待腥
穢氣出盡用童兒溺於甆鍋子中煑一伏時滿漉出於
屋下掘一坑可深一尺置蓋於中一伏時其藥魂歸神
妙陽人使隂隂人使陽
七月七日以白雞祭於牡荆樹下畢斷取中間一枝長
七寸削取四方一頭尖刻作七契宿祭之樹下盛一皂
囊用時於星月下畫地即成江河山林牡荆一曰白荆
而赤外密中空人多植為籬垣也七月七日取&KR0008;蟾一
箇安淨瓦器中密封埋池傍三十日出之搗為細末皂
囊盛之以三指撮將水中則霧起五月五日取白頸蚯
蚓二七枚治雲母石一升内搗漬之遇疾風揚之則雲
起如山亦可避匿逃難不可為姦盜法也
陂湖溝港人所資而忽竭泉源井池衆所仰而若枯取
無去毛麻油煑熟繫於兩石或兩磚之間夾磚石令密
投涸之地須臾風雷雨水泛如故
泰山華山茯苓千歲樹根底生芝草如蓋曰威喜也五
色不定如蟲獸如蘭或類人形或如菌以日中背日採
之佩之可以避兵五百里欲試之取十二雞令一雞佩
之十步外射之衆雞皆中惟帶威喜者不中為妙驗
五月五日七月七日取蜂子如指大細腰而半色者二
七枚隂乾百日為末以市死人或陣亾人血丸如小荳
大置二七丸於衣領中令有威勇雖敵甚衆終不敢近
來可以當五十人若臨官帶之吏畏入軍陣中則敵人
盜賊走不敢前(缺文)
玄參青藤桃仁當歸黃栢防風黃連
苦參羌活黃茋白芷大黃杏仁黃芩
連喬山支荆芥南星獨活姜黃赤芍
川山甲金銀花川木别生地(各四兩)乳香(二兩)
沒藥(二兩)麝香(三錢)血竭(五錢)韶粉蔴油成膏
鉛(一斤炒末)汞一兩六錢投入鉛内慢炒聽用
何首烏四兩片炭灰一斗熱水淋下五碗煑首烏去查
再下大黃一斤乾片當歸一兩片細辛一兩片蘇木二
兩俱煎用再用布袋一片裝藥七斗缸水八分熟酒一
斤傾入缸内攪勻三次方下小布三大布二再下布再
下三斤袋吊空六七斤
先打鐵池入灰底以灰鋪一層下鉛半斤煉堅池子進
母銀化開待紅光現方可進銖三百八十四銖為一斤
每母一斤進銖均停退火閉罏次日又煉凡三五次方
可取藥結在母上者為戊土若已土則用瓦盞盛水用
鹽泥固濟將銀鑄成餅三箇入水火罐每八兩下安神
一兩五錢藥結在母下敲取聽用每藥半斤配好礦半
斤作軟櫃
磁石半斤鵝管二兩共為末用白芨水搽調銕合蓋上
晒乾候用錫五斤石黃半斤火硝二兩硃砂五錢三味
為末入錫内加減金砂二兩共入銕合内銕線扎定鹽
泥固口用底火升打一日取出將蓋上粉霜掃下將母
入鉛池煎將前粉霜一錢以黃䗲為丸入火硝少許入
母内待他滚沸結成珠一顆取出為細末用黃䗲為丸
每丸乾一兩
發靛甕青藥都下染方家常用
烏頭草烏蒼术班猫芫花甘遂紅豆
白芷䖟蟲人言苦參三奈砂仁狗脊
川烏南星甘草半夏巴豆當歸天麻
人參川山甲青娘子紅娘子天仙子
附子(各等分)隨定多少用藥靛自發
解救藥毒
朝野僉載名醫言虎中藥箭食青泥而解野猪中藥箭
豗薺苨而食雉被鷹傷銜地黃葉點之礜石可以害鼠
張鷟曾試之鼠中毒如醉亦不識人猶知取泥汁飲之
須臾平復鳥獸蟲物知解毒何况人乎
許氐方論云凡中一切諸毒從酒得難治言酒性行諸
血脉遍身體故難治也因食得者易治言食與藥俱入
於胃胃能容毒或逐大便泄出毒氣未流於血脉故易
愈也
又按林氏禹記云凡諸藥汁解毒者皆不可熱飲能使
毒氣愈甚宜冷服之乃效蟹毒濃煎紫蘇飲一兩盞又
生藕汁煑乾蒜汁並解
解挑生毒凡中挑生毒者脇下忽腫起如生癰癤狀頃
刻間大如椀俟更以菉豆嚼試若香甜則是挑生毒也
治法搗小升麻為細末取冷熟水調二大盞連服之洞
下瀉出生蔥數莖根鬚皆具瘇即消續煎平胃散補日
食白粥凡吃魚肉瓜果皆可挑生初中毒覺胷腹稍痛
明日漸加攪刺滿十日則物生能動騰上則胷痛沉下
則腹痛是也在上鬲取之法用熱茶一甌投膽礬半錢
於茶中候礬化盡通口呷服良久即以雞翎探㗋中即
吐出毒物在下膈瀉之法米飲下鬱金末二錢即瀉下
其毒次用人參白术各半兩為末用無灰酒納缾内慢
火熬半日許度酒熟温温服之日一盞五日乃止然後
飲食如故
解中蠱毒造蠱之家用毒有日如正月則用初一日二
月二日三月三日四月四日五月五日六月六日七月
七日八月八日九月九日十月十日十一月十一日十
二月十二日延平有僧惠全刊板以警悞人凡蠱毒有
五種皆以馬兜零根三兩㕮咀分三服水煎去滓空腹
頓服隨時吐出蠱未吐再服以吐為度又治百蠱不愈
者取鵓鴿熱血隨多少服中蠱欲死者生甘草半兩水
濃煎頓服吐痰即愈忽中蠱者胡荽根擣汁半盞不計
時服其蠱立下和酒服尤妙白雞血亦好中蠱吐血者
用小麥麪一合分兩服冷水調下半日當下中蠱下血
者蝟皮燒灰細研熟水下二錢又方升麻為末汲溪水
調服亦好
解砒霜毒鬱金末二錢入蜜少許冷水調服升麻濃煎
冷服杏核連仁搗為末以米飲調下白扁豆為末冷水
調下飲釅醋可以吐砒毒只不可飲水解砒毒無如醬
調水服寒水石菉豆末以藍根研水調下取地醬調鉛
粉服之解白芷末調下鬱金末水調
解野菌毒北夢琑言野菌毒人而笑者煎桑椹汁服夷
堅志云急採鴛鴦草生啖之即今之所謂忍冬草者是
也中菌毒殺人者以防風三十文剉碎以水煎候冷灌
之立愈白水濃者火石首魚頭汁灌之無不愈食生梨
梨葉解菌毒漿飲三盞愈
藥過劑毒服附子酒多而毒覺頭腫如斗唇裂目流急
求黑菉豆各數合嚼之及濃煎黑豆菉豆湯併飲服風
藥多悶亂不省用醋灌濃煎甘草同生薑自然汁頓飲
之又螺頭青細研用新汲泉水調下服諸藥過劑悶亂
者以葛粉胡粉藍青汁地漿䜴汁乾姜飴糖黃連並用
水調下
食丹藥毒嬰粟子研去滓煎取腐入姜蜜和萱草根研
汁服四物湯香蘇散各一貼和煎服解鉛粉調地漿服
之亦解淡竹葉濃煎服猪膚脇骨煎汁研瓜蔞根汁飲
之可解藍汁猪血羊血菉豆以上並解丹藥毒
解百藥毒横紋甘草截成小塊麻油煎過不拘時常嚼
久而作效凡食毒藥毒物必嘔出皆不為害也出了蠶
殼紙燒灰細研每服一錢用冷水調下頻服取瘥雖中
毒面青脉絶腹脹吐血者服之立活薺苨解百藥毒以
其與毒藥共處毒皆歇取根搗汁飲服藍汁白扁豆大
小豆並單用水調服白礬末一兩水灌調耳鼻中皆出
黑血勿怪
解酒食毒飲酒毒大黑豆一升煑汁二升服立吐即愈
乂生螺螄肉蓽澄茄葛花並解酒毒飲食毒心煩悶者
苦參煑汁飲之吐出即止
解果菜毒諸菜毒甘草貝母胡粉等分末水服又小兒
溺好野羊毒飲土漿解瓜毒瓜皮湯解鹽湯亦可柑毒
柑皮湯解鹽湯亦可
中禽魚毒河豚毒梅花腦子末水調灌又五倍子白礬
等分末水調下又挼藍青汁又青黛調水並解諸魚毒
煑橘皮汁又馬鞭草汁煑大黃汁煑黑豆汁生蘆根汁
煑朴硝汁並解食鴆鳥毒生扁豆末温水下葛粉水調
下又生螺肉並解食鮜毒生苦䔍嚼及擂水便飲
中諸肉毒六畜肉毒壁土水調一錢服又燒白扁豆末
黃栢末並解馬肝毒狗糞酒服又頭垢又燒猪骨末生
韭汁並解狗肉毒杏仁三兩和皮研熱湯投温服三盞
吐出牛肉毒猪牙燒灰水調服飲井水亦消猪肉毒燒
猪糞末水調下三服差馬肉毒蘆根汁服作湯浴亦解
鴨肉毒糯米泔温服一中盞雞子毒淳醋飲數鍾可愈
中諸雜毒生漆惹人成毒生椒葉煎湯洗又雞子黃塗
白菘菜解桐油誤食成毒飲熱酒解又乾柿及甘草亦
可出風瘴氣毒犀角雄黃麝香羚羊角並解
邪氣入腹腫毒升麻犀角射干為末水調解飛絲毒嚼
蘇葉愈
解一切毒縮砂仁生韭汁藍石各單用水調下石菖蒲
白礬等分為末新汲水調下淡豉蔥麥門冬水煎服眞
雄黃碾末冷酒調服卒中毒未有藥者服生麻油一盞
吐下毒
雜術
㗒嚷(音俊囊)天罡祖諱召萬神昏日月
&KR0034;衮使者祖父諱阦日用玉蟾云是按章書是名&KR0034;阥
□雨□雷&KR0034;(停呼風)□雲&KR0034;(音𣑽)召雷屯
&KR0034;(音爕)起雷還令□□&KR0034;&KR0034;□靁
&KR0034;先天道祖靈鉄師□玉帝&KR0034;神霄眞王
霐&KR0034;&KR0034;三天内諱□□□(一作&KR0008;)三天妙諱&KR0034;&KR0034;□□四
聖□北帝&KR0034;太陽&KR0034;太隂&KR0034;天罡&KR0034;薩公&KR0146;魒魁&KR0146;䰡
&KR0146;&KR0146;&KR0146;&KR0146;九字靈章
□(治瘟)&KR0008;(治狂邪)□(衮鬼)&KR0008;(祈晴)&KR0008;(祈雨)□(興雲)&KR0008;(起風)&KR0008;(狎土玉杜令)
□(押城隍)□(蓋狂顛)□(鎮宅)□(治崇)□(附降)&KR0034;(掩日)□(掩月)&KR0034;(役雷)
&KR0034;(舒晴)&KR0034;(致雨)□(打潭)觜(治邪師)
制睪雚行畢甫票(此七字祈雨番天覆地作用水缸團雲致雨打潭皆用)
煎(埋瘟)訥(斬瘟)熬(收瘟)□(發瘟)耀(治木精)餘(治樟精)慕(治山魈)講(治龜精)
辝(治芭蕉精)幾(兜瘟)冠(治擅神)飄(治痢疾)裾(治瘧疾)鬱(攻痰氣)絜(收邪炁)
整(攻鬼毒)筆(攻虎毒)&KR0008;(攻血蠱)嬰(攻腫毒)&KR0034;(攻黃腫)搶(攻水腫)納(攻邪炁)
餞(治瘧疾)網(攻百病)翼(攻熱眼)□(治頭疼)□(至緊祛沾殺伐)
沉變(五雷忽畢肇馘留)
斷後(嘘呬呼吹呵巽離艮坎震)
十六段法
避箭法
信官某謹請
天仙地仙洞府名山朝遊海島暮宿滄邊神機妙用切
莫遲延吾今奉請速急臨壇人間大難早要周全箭弩
彈砲瓦坯石磚任他作使永護身邊
每遇甲子日起用空房一間設香案於内用淨茶香燭
書前咒供於中用黃紙硃砂新筆書符早午晚三時誦
咒每次六遍每念一遍於符間畫一次如此持念六日
此符有驗如試騐先將符拴於雞身上射試如用
於臨敵時每帶一符在身可避其箭
鬼關門
聲息來時人亂逃空房靜巷賊為巢是誰暗把重門掩
萬敵何曾走半毫
無定門
誰製斯門奇上竒東西南北任君移羣兇來近神荼怒
千百俱為伏氣龜
起伏攔江蟒
賊墮吾謀分羽翼蟒攔江面善浮沉中軍受敵欲回護
左右焉能過閘門
銅作皮鱗節有芒頭南尾北貫剛腸千刀萬斧誰能斷
只候舟回火燄長
混江神
鬼面粧成醜惡人如何號作混江神跨渠水底眠三日
不是饑時不起身
護家神
一龕香火奉靈神須是神仙感應眞動靜能將人庇佑
光前裕後永無迍
漏身櫉
樓内如船不漏針如何入此可蔵身任他刁巧從頭檢
翻遍經書無處尋
急遞鋪
火夫到此眞無力全憑此鋪傳消息接得文書宜速行
莫愁前路天昏黑
阻舟龍
五龍横臥爪爬泥背轉胷旋鬐露錐賊艇難行正籌策
不防棹櫓觸神雷
一女自行舟
一女更深坐小艟不須棹櫓不須蓬自能急急過江去
怒氣噴來犯者凶
園丁送牡丹
春風遠送數舟來我圃牡丹方固胎可惡園丁私摘去
贈他相識滿蓬開
水中雷
水火元來不可逢大江星火愈難容誰將紙砲中响响
兩岸如聞山嶽崩
千家錘
千斤之力石如斗絞關合弓古無有賊舟相近急翻身
霹靂一聲如拉朽
連環網
水中飄來一大蛛口中能吐萬尋絲順流結就連環網
人或逃生人莫離
逆風船
船走如飛為順風風如不順怎懸蓬軍師自有通天計
南北風生任意攻
香消月落毬
此毬誰踢上雲臺守到更深不下來直至香消明月落
從高跌損氣胞開
蛛牽五里絲
蛛飛五里善乘風路遠絲長腹内空只是一條南北掛
任人借此逞英雄
天墜砲地雷迅砲狼牙砲
倒鬚籠醉屏風無情帳
樓下傘護花臺護家橋
六國城退飛籬承天門
黑心柱藏玉櫃解急厠
濟民倉杏村并封谷花
脱凡牀二八送鞦韆木太歲
烏龍洞竹金剛反復火鎗
飛沙走石砲天墜綱地羅網
小一窩蜂大一窩蜂噴鎗一把蓮
七七流星箭五雷轟山攔路蟒
旋風砲水火砲海槎
水銅鼓龍頭艇飛舟
流火飛刀流火飛鎗飛火旗
倒簽鬚截路網驚風牝猪
截江網隂陽鑚子母砲
鬼門關醉將軍荔枝砲
火彈火鎗火箭
噴毒筒蠆毒砲流星砲
三隻虎鎗百虎齊奔泰山頽
樓下落天花海神雷迷魂帳
倒鬚籠小輪攻守車金聲玉振旗
醉仙毬阻龍乂連環弩
獨虎搏羣狼封㗋毒藥風塵砲
流矢砲神機砲火殃神
羣鷹獲兔火龍口截帆蛇
連珠弩活絡刀混江龍
四利鎗神機箭遍地紅
隨意門火油筒火油車
標箭速郵亭神火鎗
連城砲毒尾蛇迎&KR0008;箭
護簷屏鐵屋飛鈸砲
浮海具護城攔金鎖匙
飛車百川赴海筒愧弓牌
袖箭窩弩伏水器
土瓜易貌鴷血留顏
玄蟲變髮柳椹堅齒
瓜爛鶉飛角燃雉集
蚓可柔弓骨能沸水
藥使變化社士祝盜
棘毛久醉斷蛇博奕
鼈膏禁蠅牡荆畫水
乾蟾起露土龍生雲
紫苣化銅天葵煑汞
鼠目遠視龜甲開心
酉可蔵物雞辛無敵
狸粟衆畏蛇膽寧蛙
老蠣絶蠧白蚓連燈
花開頃刻瓜長須臾
結巾走兔馬骨絶蟲
雷木引鳥火出唇吻
桃板去凶豕首來祥
竈祝玉女八石生芝
清泉結玉獺膽分水
龍骨躍樽虎膽制犬
鼠印招歡龍衣益媚
角烟怖虎岣嶁神書卷上
岣嶁神書卷下粉集游蜂
泥礬去蜆石燕長隂
驢酵嘷犬欒巴化橘
徐登生蓮暈索除蚊
亭泥去鼠持針指犬
博勝鳴雞蛇肝徤足
鳥頭延步冬歲舞蝶
苪草浮魚黑犬迢鼠
赤莧成鼈榆英蠅萃
雞糞蛇來浮萍去蚊
釣藤肥馬壁上透字
六月成冰三月舞雪
戎鹽壘卵巴豆養牲
餐桃入夢兩水游魚
乙鳥召波蒲䖟致寳
腐木化神色豆致鬼
豕血奔蛇蝦䗫求雨
龜知道路樟柳變神
龜心知事蜘蛛履水
楊葉蔽形天衣隱遁
神符辟兵月蟾起死
山脂召鬼酉毛扣風
煙尋泉脉禽符啓鑰
去父解縛樟神叱盜
威喜遠兵鳥羽蔽形
兔走絶地蜂威拒敵
社木㐲人鵲首致鬼
符驅虎豹印刻蛟鼉
丹符覆水日見神鬼
藥上波濤水中點燈
祝棗治瘧髮不退落
雨水浮魚風竹去風
蟾越江湖龍骨秘精
小斧求男餘糧不饑
化&KR0008;勝利廚禱餘糧
木鬼來沽接茄化寳
金英制錫石液開銀
山根變金龜甲招財
神燭照寳靈夜知金
三黃化錫
武編前集卷六
