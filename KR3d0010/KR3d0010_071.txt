欽定授時通考卷七十一
農餘
畜牧二
羊
爾雅羊牡羒牝牂夏羊牡羭牝羖角不齊觤角三觠羷
羳羊黃腹未成羊羜絶有力奮
疏此别羊屬也牡名羒牝名牂夏羊黑羖䍽也牡名
羭牝名羖羊角不齊一長一短名觤觠捲也角捲三
匝名羷羊黃腹名羳新生未成名羜壯大有力名奮
便名圖羊者火畜也其性惡濕利居高燥作棚宜高常
除糞穢若食秋露水草則生瘡
齊民要術常留臘月正月生羔為種者上十一月二月
生者次之(非此月數生者毛必焦卷骨髓細小所以然者是逢寒遇熟故也其八九十月生者雖值)
(秋熱比至冬暮母乳已竭春草未吐是故不佳其三四月生者雖茂美而羔小未食常飲熱乳所以亦惡六七)
(月生者兩熱相仍中之尤甚十一月及二月生者母既含重膚軀充儲草雖枯亦不羸瘦母乳適盡即得春草)
(是以亦佳也)大率十口一羝(羝少則不孕羝多則亂羣不孕者必瘦瘦則非惟不蕃息經冬)
(或死)羝無角者更佳(有角者喜相觝觸傷胎所由也)供厨者宜刺(刺一作剰)之
(刺法十餘十日用布裹齒捶碎也)羊必須老人及心性宛順者起居以
時調其宜適卜式云牧民何異於是者(若使急性人及小兒者欄約不)
(得必有打傷之災或勞戲不看則有狼犬之害懶不驅行無肥充之理將息失所有羔死之患也)惟遠
水為良二日一飲(頻飲則傷水而鼻膿)緩驅行勿停息(息則不食而羊瘦急)
(行則坌塵而羊顙也)春夏早放秋冬晩出(春夏氣軟所以宜早秋冬霜露所以宜晚養生)
(經云春夏早起與雞俱興秋冬晏起必待日光此其義也夏月盛暑須得隂凉若日中不避熱則塵汗相漸秋)
(冬之間必致癬疥七月以後霜氣降後必須日出霜露晞解然後放之不爾則逢毒氣令羊口瘡腹脹也)圈
不厭近必須與人居相連開窗向圈(所以然者羊性怯弱不能禦物狼一)
(入圈或能絶羣也)架北牆為厰(為屋即復熱熱則疥癬且屋處慣煖冬月入田尤不耐寒)圈
中作臺開竇無令停水二日一除勿使糞穢(穢則汚毛停水則挾)
(蹄眠濕則腹脹也)圈內須並牆豎柴栅令周匝(羊不揩土毛常自淨不豎柴者)
(羊揩牆壁上鹹相得毛皆成氊又豎柵頭出牆者虎狼不敢踰也)羊一千口者三四月
中種大豆一頃雜榖并草留之不須鋤治八九月終刈
作青茭若不種豆榖者初草實成時收刈雜草薄鋪使
乾勿令鬱浥(䝁豆胡或蓬藜荆芥為上大小豆簸次之高麗豆箕尤有所便蘆薍二種則不種凡)
(秋刈草非直為羊然大凡悉皆倍勝崔寔日十月七日刈芻茭)既至冬寒多饒風霜或
春初雨落青草未生時則須飼不宜出放積茭之法(於高)
(燥之處䜿桑棘木作兩圓栅各五六步許積茭著柵中高一丈亦無嫌任羊遶柵指食竟日通夜口常不住終)
(冬過春無不肥充若不作柵假有千車茭擲與十口羊亦不得飽羣羊踐躡而已不得一莖入口)不收
茭者初冬乘秋似如有膚羊羔乳食其母比至正月母
皆瘦死羔小未能獨食水草尋亦俱死非直不滋息或
滅羣斷種矣(余昔有羊二百口茭豆既少無以飼一歲之中餓死過半假有在者疥瘦羸斃與死)
(不殊毛復短淺全無潤澤余初謂家自不宜又疑歲道疫病乃飢餓所致無他故也人家八月收穫之始多無)
(庸假且買羊雇人所費既少所存者大傳曰三折臂始為良醫又曰亡羊治牢未為晚也世事略皆如此安可)
(不存意哉)寒月生者須然火於其邊(夜不然火必凍死)凡初產者宜
煮榖豆飼之白羊留母二三日即母子俱放(白羊性狠不得獨留)
(并母久住則令乳之)羖羊但留母一日寒月者內羔子坑中日父
母還而出之(坑中煖不苦風寒地熱使眼如常飽者也)十五日後方喫草乃
放之白羊三月得草力毛牀動則鉸之(鉸訖於河水之中淨洗羊則生)
(白淨之毛也)五月毛牀將落鉸取之(鉸訖更洗如前)八月初胡葈子
未成時又鉸之(鉸了亦洗如初其八月半後鉸者勿洗白露已降寒氣侵人洗即不益胡葈子)
(成然後鉸者匪直着毛難治又歲稍晚比至寒時毛長不足令羊瘦損漠北塞之羊則八月不鉸鉸則不耐寒)
(中國必須鉸不鉸則毛長相著作氊難成也)
便民圖棧羊法向九月初買脿羯羊多則成百少則不
過數十羫初來時與細切乾草少著糟米拌經五七日
後漸次加磨破黑豆稠糟水拌之每羊少飼不可多與
與多則不食可惜草料又兼不得肥勿與水與水則退
脿溺多可一日六七次上草不可太飽則有傷少則不
飽不飽則退脿欄圈常要潔淨一年之中勿餵青草餵
之則減脿破腹不肯食枯草矣
家政法養羊法當以瓦器盛一升鹽懸羊欄羊喜鹽自
數還啖之不勞人收又羊有病輒相汚欲令别病法當
欄前作瀆深二尺廣四尺往還皆跳過者無病不能過
者入瀆中行過便别之
龍魚河圖羊有一角食之殺人
農政全書牧養須已出未入不使沾星露之草則無耗
羊一羣擇其肱而大者而立之主一出一入使之倡先
或圈於魚塘之岸草糞則每早掃於塘中以飼草魚而
羊之糞又可飼鰱魚一舉三得矣露草上有綠色小蜘
蛛羊食之即死故不宜早放
作氊法(春毛秋毛中半和用秋毛緊強春毛軟弱獨用太偏是以須雜三月桃花水氊第一凡作氊不)
(須厚大惟緊薄均調乃佳耳二年敷臥小覺垢以九月十月賣作&KR0008;氊明年四五月出氊時更買新者此為長)
(存不穿敗若不數換非直垢汙穿冗之後便無所直虛成糜費此不朽之功豈可同年而語也)
令氊不生蟲法(夏月敷席不臥上則不生蟲若氊多無人臥上者預收𣙜柴燥灰入五月中羅)
(灰徧著氊上厚五寸許卷束於風凉之處閣置蟲亦不生如其不爾無不生蟲)
羝羊四月末五月初鉸之(性不耐寒早鉸寒則凍死雙生者多易為孳息性既豐乳)
(有酥酪之饒毛堪酒袋兼繩索之利其潤益又過於白羊也)
羊有疥者間别之不别相染汚或能合羣致死羊疥先
著口者難治多死
治羊疥方(取黎蘆根㕮咀令破以泔浸之以瓶盛塞口於竈邊常令煖數日醋香便中用以磚瓦刮)
(疥令赤若強硬痂厚者亦可以湯洗之去痂拭燥以藥汁塗之再上愈若多者日别漸漸塗之勿頓塗令徧羊)
(皮不堪藥勢便死矣)
又方(去痂如前洗燒葵根為灰煮醋澱熱塗之以灰厚傅再上愈寒時勿剪毛去即凍死矣)
又方(臘月猪脂加熏黃塗之即愈)
羊膿鼻眼不淨者皆以中水治方(以湯和鹽用杓研之極鹹塗之為佳更待)
(冷接取清以小角受一雞子者溝兩鼻各一角非直水瘥永息天蟲五日後必飲以眼鼻淨為候不瘥更溝一)
(如前法)
羊膿鼻口頰生瘡如乾癬者名曰可妬運迭相染易著
者多死或能絶羣治之方(豎長竿於圈中竿頭施横枝令獼猴上居數日自然差此)
(獸辟惡常安於圈中亦好)
治羊挾蹄方(取羝脂和鹽煎使熱燒熱令微赤著脂烙之著乾勿令水汛入七日自然瘥耳)
凡羊經疥得差者至夏後初肥時宜賣易之不爾後年
春疥發必死矣
治羊火蹄方(以羖羊脂煎熟去滓取鐵篦子燒熱將脂勻塗篦上烙之勿令入水次日即愈)
豕
爾雅豕子豬䝐豶幺幼奏者豱豕生三豵二師一特所
寢橧四豴皆白&KR1595;其跡刻絶有力&KR1610;牝豝
疏此辨豕之種類也其子名豬䝐一名豶謂豶犍豬
也幺幼豕之最後生者名也皮理腠蹙者名豱三豵
二師一特郭云豬生子常多故别其少者之名豬臥
處名橧四蹄皆白名&KR1595;其跡名刻絶有力名&KR1610;豕之
牝者名豝
方言北燕朝鮮之間謂之豭關東西或謂之彘或謂之
豕南楚謂之豨其子或謂之豚或謂之豯吳揚之間謂
之豬子
齊民要術母猪取短喙無柔毛者良(喙長則牙多三牙以上則不煩畜為)
(難肥故有柔毛治難淨也)牝者子母不同圈(子母一圈熹聚不食則不能充肥)牡者
同圈則無嫌圈不厭小(圈小肥疾)處不厭穢(泥穢得避暑)亦須小
厰以避雨雪春夏中生隨時放牧糟糠之屬當日别與
八九十月放而不飼所有糟糠則畜待冬春初(猪性甚便水生)
(之草杷取水藻等近岸猪食之皆肥)初産者宜煮榖飼之其子三日掐尾
六十日後犍(三日則不畏風凡死者皆尾風所致者犍不截尾則前大後小犍者骨細肉多不犍)
(者骨麤肉少如犍牛法者無風死之患)十二月子生者豚一宿蒸之(蒸法索籠)
(盛)腦凍不合出旬便死(所以然者豚性腦少塞盛則不能自煖故須煖氣攻之)供
食豚乳下者佳簡取别飼之愁其不肥共母圈粟豆難
足宜理車輪為食場散粟豆於内小豚足食出入自由
則肥速
農桑通訣江南水地多湖泊取近水諸物可以飼猪凡
占山皆用橡食藥苗謂之山猪其肉為上江北陸地可
種當約量多寡計畝數種之易活耐旱割之比終一畝
其初已茂用之漸切以泔槽等水浸於大檻中令酸黃
或拌麩糠雜飼之特為省力易得肥腯前後分别歲歲
可鬻足供家費
四時類要閹猪了待瘡口乾平復後取巴豆兩粒去殼
爛搗和麻籸糟糠之類飼之半日後當大瀉其後日見
肥大
農政全書猪多總設一大圈細分為小圈每小圈止容
一猪使不得閙轉則易長也肥猪法用管仲三觔蒼术
四兩黃豆一斗芝麻一升各炒熟共為末餌之十二日
則肥
肥猪法(麻子二升搗十餘杵鹽一升同煮和糠三升飼之立肥)
治猪病法(割去尾尖出血即愈若瘟疫用蘿葡或及梓樹華與食之不食難救)
犬
爾雅犬生三猣二師一玂未成毫狗長喙獫短喙猲獢
絶有力狣尨狗也
疏此别狗屬也犬生三子則曰猣二曰師一曰玂毫
是㲦毛犬子未生㲦毛者名狗喙口也長口者名獫
短口者名猲獢壯大絶有力者名狣尨即狗也
便民圖凡人家勿養高腳狗彼多喜上桌櫈竈上養矮
腳者便益純白者能為怪勿畜之凡黑犬四足白者凶
後二足白頭黃者吉足黃招財尾白者大吉一足白者
益家白犬黃頭吉背白者害人帶虎斑者吉黃犬前二
足白者吉胸白者吉口黑者招官事四足俱白者凶青
犬黃耳者吉犬生三子俱黃四子俱白八子俱黃五子
六子俱青吉
治狗病方(用水調平胃散灌之加赤殼巴豆尤妙)
治狗卒死方(用葵根塞鼻內即活)
治狗癩方(狗遍身膿癩用百部濃煎汁塗之狗蝇多者以香油遍身擦之立去)
猫(附)
便民圖猫兒身短最為良眼用金銀尾用長面似虎威
聲要&KR0008;老鼠聞之自避藏露瓜能翻瓦腰長會走家面
長雞絶種尾大懶如蛇又法口中三坎者捉一季五坎
者捉二季七坎捉三季九坎捉四季花朝口咬頭牲耳
薄不畏寒毛色純白純黑純黃者不須揀若看花猫身
上有花又要四足及尾花纏得過者方好
治猫病方(凡猫病用烏藥磨水灌之若煨火疲悴用硫黃少許入猪湯中炮熟餵之或入魚湯中餵)
(之亦可小猫誤被人踏死用蘇木濃煎湯濾去柤灌之)
鵝鴨
爾雅舒雁鵝
註禮記曰出如舒雁今江東呼為&KR1391;疏李巡曰野曰
雁家曰鵝
又舒鳬鶩
註鴨也疏李巡曰野曰鳬家曰鴨
又鳬雁醜其足蹼
註腳指間有幕蹼屬相著
齊民要術鵝鴨并一歲再伏者為種(一伏者待時少三伏者冬寒雛亦多)
(死也故取再伏)大率鵝三雌一雄鴨五雌一雄鵝初軰生子十
餘鴨生數十後軰皆漸少矣(嘗足五榖飼之生子多不足者生子少)欲放
厰屋之下作窠(以防猪犬狐狸驚恐之害)多著細草於窠中令煖先
刻白木為卵形窠别著一枚以誑之(不爾不肯入窠東西浪生若獨著窠)
(後有爭窠之患也)生時尋即收取别作一煖處以柔細草覆之
(停置窠中凍即須死)伏時大鵝一十子大鴨二十子小者減之(多則)
(不周)數起者不任為種(數起則凍死也)其貪伏不起者須五六日
一與食起之令洗浴(久不起者飢羸身冷雖伏無熱)鵝鴨皆一月雛出
量雛欲出時四五日內不用聞打鼔紡車犬呌猪犬及
舂聲又不用器淋灰不用輕見産婦(觸忌者雛多厭殺不能自出假令出)
(亦尋死也)雛既出别作籠籠之先以粳米為粥糜一頓飽食
之名曰填嗉(不爾喜軒壺羌量而死)然後以粟飯切苦菜蕪菁英
為食以清水與之濁則易(不易歴塞鼻則死)入水中不用停久
尋宜驅出(此既水禽不得水則死臍未合久在水中冷徹亦死)於籠中高處敷細
草令寢處其上(雛小臍未合不欲冷也)十五日後乃出(早放者匪直乏力致)
(又有寒冷兼鳥鴟災也)鵝惟食五榖稗子草采不食生蟲(葛洪方日居射)
(工之地常養鵝見此物食之故䳱羣此物也)鴨靡不食矣水稗成實時尤是
所便噉此足得肥充供厨者子鵝百日以外子鴨六七
十日佳過此肉硬大率鵝鴨六年以上老不復生伏矣
宜去之少者初生伏又未能工惟數年之中乃佳耳
風土記鴨春季雛到夏五月則任啖故俗五六月則烹
食之
便民圖凡相鵝鴨母其頭欲小口上齕有小珠滿五者
生卵多滿三者為次
棧鵝易肥法(稻子或小米大麥不計煮熟先用磚蓋成小屋放鵝在內勿令轉側門中木棒簽定)
(只令出頭喫食日餵三四次夜多與食勿令住口撏去尾際毳衣如此三日加肥一觔)
養雌鴨法(每年五月五日不得放棲只乾餵不得與水則日日生卵不然或生或不生土硫黃飼之)
(易肥)
作杬子法純取雌鴨無令雜雄足其粟豆常令肥飽一
鴨便生百卵(俗所謂谷生者此卵既非隂陽合生雖伏亦不成雛宜以供贍)杬木皮(爾雅)
(曰杬魚毒郭璞注曰杬大木子似粟生南方皮厚汁赤中藏卵黑無杬皮者虎杖根並作用爾雅曰荼虎杖郭)
(璞注云似紅草麤大有細刺可染赤)淨洗細莖剉煮取汁二斗及熟下鹽
一升和之汁極冷內甕中(熱則卵敗不堪久停)浸鴨子一月煮食
鹹徹則卵浮(吳中多作者至十數斛久停彌善亦得經夏也)
雞
爾雅雞大者蜀蜀子雓未成雞僆絶有力奮
疏此别雞屬也雞者知時畜其大者名蜀蜀之雛子
名雓雛之稍長未成雞者名僆壯大絶有力者名奮
齊民要術雞種取桑落時生者良(形小淺毛腳細短是也守窠少聲則無子)
春夏生者則不佳(形大毛羽悅澤腳麤長者是游蕩饒聲產乳易厭既不守窠則無緣蕃息)
(也)雞春夏雛二十日內無令出窠飼以燥飯(出窠早不免鳥鴟與)
(濕飯則令臍濃)雞棲宜㧻地為籠内著棧雖鳴聲不朗而安穩
易肥又免狐狸之患若任之樹林一遇風寒大者損瘦
小者或死燃柳柴雞雛小者死大者盲家政法養雞法
二月先耕一畝作田秫粥灑之刈生芽覆上自生白蟲
便買黃雌雞一隻雄一隻於地上作屋方廣丈五於屋
下懸簀令雞宿上并作雞籠懸中夏月盛晝雞當還屋
下息并於園中築作小屋覆雞得養子烏不得就
龍魚河圖畜雞白頭食之病人雞有六指者亦殺人雞
有五色者亦殺人
養生論雞肉不可食小兒食令生疣蟲又令消體瘦鼠
肉味甘無毒令小兒消殺除寒熱炙食之良也
農政全書或設一大園四圍築墻中築垣分為兩所凡
兩園墻下東西南北各置四大雞棲以為休息每一旬
撥粥於園之左地覆以草二日盡化為蟲園右亦然俟
左盡即驅之右如此代易則雞自肥而生卵不絶若遇
瘟疫傳染即須以藍盛雞义口懸挂或移於樓閣上即
免矣
養雞令速肥不杷屋不暴園不畏烏鴟狐狸法(别築墻匡開小)
(門作小厰令雞閉兩目雌雄皆斬去六翮無令得飛出園多收桃稗胡之類以養之亦作小槽以貯水荆藩為)
(樓去地一尺數掃去屎鑿墻為窠亦去地一尺惟冬天著草不茹則子凍春夏秋三時則不須直置匡上任其)
(産伏留草則蜫蟲生雞出則著外許以罩籠之鵪鶉大還内墻匡中其供食者又别作墻匡蒸小麥飼之三七)
(日便肥大矣)
又榖產雞子供常食法(别取雌雄勿令與雌雄相雜墻匡斬翅荆樓土窠一法惟多與)
(穀食之令竟冬肥盛自然穀産雞子矣一雞滋生至百餘卵不雛並食之無咎餅炙所須皆宜用此也)
瀹雞子法(打破著沸湯中浮出即掠取生熟正得即加鹽醋也)
炒雞子法(打破銅鐺中攪令黃白相雜細擘葱白下鹽米渾豉麻油炒之甚香美)
棧雞易肥法(以油和麵捻成指尖大塊日與數十枚食之又以做成硬飯同土硫黃研細每次與)
(五分許同飯拌勻餵數日即肥)
養雞不菢法(母雞下卵時日逐食内夾以麻子餵之則常生卵不菢)
養生雞法(雞初來時即以淨温水洗其足自然不走)
治雞病方(凡雞雜病以真蔴油灌之皆立愈若中蜈蚣毒則研茱萸解之)
治鬭雞病方(以雄黃末搜飯飼之可去其胃蟲此藥性熱又可使其力健)
魚
陶朱公養魚經治生之法有五水畜第一水畜魚也以
六畝地為池池中有九州求懷子鯉魚長三尺者二十
頭牡鯉魚長三尺者四頭以二月上庚日內池中令水
無聲魚必生至四月內一神守六月內二神守八月內
三神守神守者鱉也內鱉則魚不復飛去在池中周遶
九州無窮自謂游江湖也至來年二月得魚長一尺者
一萬五千三尺者五千枚二尺者萬枚直五千得錢一
百二十五萬至明年一尺者十萬枚二尺者五萬枚三
尺者五萬枚長四尺者四萬枚留長二尺者二千枚作
種所餘皆賣得錢五百一千萬候至明年不可勝計所
以養鯉魚者不相食易長不費也
農桑通訣凡育魚之所須擇泥土肥沃蘋藻繁盛為上
然必召居人築舍守之仍多方設法以防獺害凡所居
近數畝之湖如依陶朱法畜之可致速富今人但上江
販魚取種塘内畜之飼以青蔬歲可及尺以供食用亦
為便法
農圃四書魚種古法俱求懷子鯉魚納之池中但自涵
育或在取近江湖藪澤陂泖水際之土數舟布底則二
年之内土中自有大魚宿子得水即生也今之俗惟購
魚䄮其䄮也漁人汎大江乘潮而布網取之者初也如
針鋒然乃飼之以雞鴨之卵黃或大麥之麩屑或炒大
豆之末稍大則鬻魚池養之家閩錄云仲春取子於江
曰魚苗畜於小池稍大入&KR0034;塘曰&KR0034;&KR0008;可尺計徙之廣
池飼以草九月乃取有難長之䄮曰艋艘其首黃色曰
螺師青以其食螺師也故名爾雅翼曰鱒魚螺蚌是也
其口尖期年而鼻竅始通不得通則死長至尺許乃易
大惟鯶魚為良其口闊而盆首似鯉而身圓謂之草魚
食草而易長爾雅翼曰鯶魚食草白鰱乃魚之貴者白
露左右始可納之池中或前一月或後一月皆不育漁
人攜於舟若煎炙油氣觸之則目皆瞎京口錄曰巨首
細鱗池塘中多畜之鯔魚松之人於潮泥地鑿仲春潮
水中捕盈寸者養之秋而盈尺腹背皆腴為池魚之最
是食泥與百藥無忌京口錄云頭匾而骨軟閩志云目
赤而身圓口小而鱗黑吳王論魚以鯔為上也其魚至
冬能牽被而自藏
又凡鑿池養魚必以二有三善焉可以蓄水鬻時可去
大而存小可以解汎(此池汎可入彼池)不可以漚麻一日即汎
魚遭鴿糞則汎以圊糞解之魚之自糞多而返復食之
則汎亦以圊糞解之池不宜太深深則水寒而難長魚
食雞鴨卵之黃則中寒而不子故魚秧皆不子魚之行
遊晝夜不息有洲島環轉則易長池之傍樹以芭蕉則
滴露而可以解汎樹楝木則落子池中可以飽魚樹葡
萄架子於上可以免鳥糞種芙蓉岸周可以辟水獺魚
食楊花則病亦以糞解之食蟋蟀嫩草食稗子池之正
北後宜特深魚必聚焉則三面有日而易長飼之草亦
宜此方一日而兩番須有定時魚小時草必細食至冬
則不食凡魚嘯子必沿水痕雖乾涸十年遇水即生其
長甚易其嘯子也以五月鯉魚以五月下惟銀魚鱠殘
魚嘯子於冰冰解三日乃生也飼魚不可撩水草恐有
黑魚鮎魚等子在草上是能食魚黑魚者鱧魚也夜則
仰首而戴斗鮎魚者鮧魚也即鯷魚也大首方口背青
黑而無鱗是多涎池中不可著碱水石灰能令魚汎凡
池之䕯相傳一夜生七子太密則魚皆鬱死必去其半
乃佳
便民圖凡魚遭毒翻白急疏去毒水别引新水入池多
取芭蕉葉搗碎置新水來處使吸之則解或以溺澆池
面亦佳
農政全書江西養魚法掘小池方一丈深八尺㡳又作
小池方五尺深二尺用杵築實畜水至清明前後出時
買鰱魚鯶魚苗長一寸上下者每池鰱六百鯶二百每
日以水荇帶草喂之無草時可用鹹蛋殼與食之常時
積下至時用之冬月尤宜用之令魚并泥食之不散游
至五月五日後五更時用夏布袱於塘近邊釘四樁張
布袱其上次以夏布兜撈魚苗傾袱内選去雜魚另置
一水盆中其鰱鯶入水桶旋送入中池中池方二三丈
每池可放七八百池中生栽荇草栽法於二三月舊魚
入大塘去水曬半乾栽荇草於内栽完放水長草以養
新魚其中池移過大池之鯶魚每百日用草二擔則中
池過塘時魚重一觔者至十月可得三四觔大塘者大
小為魚多寡水宜深五尺以上每食魚只於大塘内取
之中塘荇草盡再入之或用正本草若大池面方二三
十步以上者可得三四斤以上魚即與老草連根食之
刮苧麻取下葉以廣蓋之勿曬乾至晚入池中當夜食
盡又冬月大魚無食有一法常時積舊草薦置僻處使
人溺其上久之至冬月剉細以稻泥或黃土和草成碗
大團子曬乾置池中心深處大魚則并泥食之中池中
魚剉草宜更細入水二三日和土成團冬月塘乾取起
魚寄别處池内或入大桶速乾水起生泥壅池生泥只
取爛泥勿取乾者池瘦傷魚令生虱取過泥速栽荇草
放水入魚魚虱如小豆大似團魚凡山中暴雨入池帶
惡蟲蛇氣亦令魚生虱則極瘦凡取魚見魚瘦宜細檢
視之有則以松毛遍池中浮之則除凡小池宜在大池
之旁以便冬月寄魚小池過小魚於中中池即栽荇
又作羊棬於塘岸上安羊每早掃其糞於塘中以飼草
魚而草魚之糞又可以飼連魚如是可以損人打草但
魚略有微滯耳水畜之利須擇背山面湖山聚水曲之
處起造住宅先置田地山場凡僕從即便播榖種蔬樹
植蠶繅以為衣食之源然後掘築方圍大塘以收水利
塘内有九州八谷如同江湖納蝦鱉螺螄為神守使魚
相忘若自以為江湖之中日夜游戲而不息矣
蜜蜂(附)
農桑通訣人家多於山野古窯中收取蜂蜜蓋小房或
編荆囤兩頭泥封開一二小竅使通出入另開一小門
泥封時時開却掃除常淨不令他物所侵及於家院掃
除蛛網及關防山蜂土蜂不使相傷秋花彫盡留冬月
可食蜜脾餘者割取作蜜蠟至春三月掃除如前常於
蜂窠前置水一器不致渴損春月蜂盛一窠止留一王
其餘摘之其有蜂王分窠羣蜂飛去用碎土撤而收之
别置一窠其蜂即止春夏合蜜及蠟每窠可得大絹一
疋有收養生息分百窠者不必他求而可致富也
經世民事十月割蜜天氣漸寒百花已盡宜開蜂窶後
門用艾燒烟微薰其蜂自然飛向前去若怕蜂蟄用薄
荷葉嚼細塗在手面其蜂自然不蟄或用紗帛蒙頭及
身上截或皮套五指尤妙約量冬至春其蜂食之餘者
揀大蜜脾用利刀割下却封其窶將蜜絞淨不見火者
為白沙蜜見火者為紫蜜入窶盛頓將絞下蜜柤入鍋
内慢火煎熬候融化拗出絞柤再熬預先安排錫鏇或
瓦盆各盛冷水次傾蠟水在内凝定自成黃蠟以柤内
蠟盡為度要知其年收蜜多寡則看當年雨水何如若
雨水調勻花木茂盛其蜜必多若雨水少花木稀其蜜
必少或蜜不敷蜜蜂食用宜以草雞或一隻或二隻退
毛不用肚腸懸掛窶内其蜂自然食之又力倍常至春
來二月門開其封止存雞骨而已
農政全書冬月割蜜過多則蜂飢飢時可將嫩雞白煮
置房側令食之
欽定授時通考卷七十一
