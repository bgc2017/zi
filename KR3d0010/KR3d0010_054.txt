欽定授時通考卷五十四
蓄聚
彙考
詩小雅我倉旣盈我庾維億
傳露積曰庾十萬曰億箋萬物成則倉庾充滿矣倉
言盈庾言億亦互辭喻多也
又我取其陳食我農人自古有年
箋倉廪有餘民得賖貰取食之所以紓官之蓄滯亦
使民愛存新穀自古者豐年之法如此䟽官有蓄積
恐其久而腐敗所以紓出官粟之蓄積久滯者待秋
收然後取民新榖以納官也地官旅師云凡用粟春
頒而秋歛之註云困時施之饒時歛之此卽我取其
陳也王制云三年耕必有一年之食則太平豐年當
家自有積而得有貸官粟者作制者美古之辭據多
以言不能使皆有蓄積猶今之豐年而民有貧而無
食者稅歛有義用之以道以倉粟則陳陳相因民貧
則貸取以食所以上下交濟海内乂安豈言皆無蓄
積人盡取之也
又曾孫之庾如坻如京
箋庾露積榖也坻水中之高地也
又乃求千斯倉乃求萬斯箱
箋成王見禾榖之稼委積之多於是求千倉以處之
萬車以載之言年豐收入踰前也
又大雅廼積廼倉
傳言民樂時和國有積倉也䟽乃有委積乃有囷倉
言其有榖食之資
又周頌豐年多黍多稌亦有高廪萬億及秭
傳廪所以藏齍盛之穗也數萬至萬曰億數億至億
曰秭箋萬億及秭以言榖數多䟽器實曰齍在器曰
盛謂飯食也以米粟爲之遠本其初出於禾穗故謂
廪之所藏爲齍盛之穗也禹貢百里賦納總卽禾稼
也銍卽穗也禾稼當積而貯之不在倉廪其穗當在
廪藏之自穗以往秸及粟米皆在倉廪矣廪之高大
於藏穗爲宜地官廪人註云藏米曰廪者對則藏米
曰廪藏粟曰倉其散卽通也廪之所容兼米兼粟也
禮記王制冡宰制國用必於歲之杪五榖皆入然後制
國用用地小大視年之豐耗以三十年之通制國用量
入以爲出
註通三十年之率當有九年之蓄䟽通三十年之率
者每年之率入均分爲四分一分擬爲儲積三分爲
當年所用二年又畱一分三年又畱一分是三年總
得三分爲一年之蓄王肅以爲二十七年有九年之
蓄而言三十舉全數
又三年耕必有一年之食九年耕必有三年之食以三
十年之通雖有凶旱水溢民無菜色
又月令仲秋之月穿竇窖修囷倉
註爲物當藏也穿竇窖者入地隋曰竇方曰窖
又乃命有司趣民收歛務畜菜多積聚
註始爲禦冬之備
又孟冬之月命百官謹蓋藏
註謂府庫囷倉有財物
又命司徒循行積聚無有不斂
註謂芻禾薪蒸之屬
周禮遺人掌邦之委積以待施惠鄉里之委積以恤民
之囏阨門關之委積以養老孤郊里之委積以待賓客
野鄙之委積以待羇旅縣鄙之委積以待凶荒
註委積者廪人倉人計九榖之數足國用以其餘共
之所謂餘法用也少曰委多曰積
又廪人掌九榖之數以待國之匪頒賙賜稍食
註匪讀爲分分頒謂委人之職諸委積也賙賜謂王
所賜予給好用之式也稍食祿廪䟽廪灋有數名天
子有御廪單云廪則平常藏米之廪明堂位魯有米
廪有虞氏之學以有虞氏尚孝合藏粢盛之委故名
學爲米廪非廪稱也詩云亦有高廪註云廪所以藏
粢盛之穗以其萬億及秭數多非藏米之數故以藏
穗言之與常廪御廪又異
又以歲之上下數邦用以知足否以詔榖用以治年之
凶豐
註數猶計也䟽上下卽豐凶廪人之官以歲之豐凶
得稅物多少之帳計國之用以知足否若歲凶稅物
少而用多則不足廪人旣知多少足否乃詔告在上
用榖之灋以治年之凶豐此卽王制云制國用必於
歲之杪者是也
又凡萬民之食食者人四鬴上也人三鬴中也人二鬴
下也
註此皆謂一月食米也六斗四升曰鬴䟽此謂給萬
民糧食之灋食者謂民食國家糧上謂大豐年中謂
中豐年下謂少儉年此雖列三等之年以中年是其
常法鬴當今六斗四升則今給請亦然
又倉人掌粟入之藏辨九榖之物以待邦用有餘則藏
之以待凶而頒之
註九榖盡藏焉以粟爲主
管子凡有地牧民者務在四時守在倉廪倉廪實則知
禮節衣食足則知榮辱
又積於不涸之倉者務五榖也
又凡牧民者以其所積者食之不可不審也其積多者
其食多其積寡者其食寡無積者不食
又國之寡狹壤之肥墝有數終歲食餘有數彼守國者
守榖而已矣
又歲有凶穰故榖有貴賤令有緩急故物有輕重人君
不理則畜賈游於市乘民之不給百倍其本矣凡輕重
歛散之以時卽凖平守凖平使萬室之邑必有萬鍾之
藏藏鏹千萬千室之邑必有千鍾之藏藏鏹百萬春以
奉耕夏以奉耘耒耜器械種穰糧食必取贍焉故大賈
畜家不得豪奪吾民矣
又桓公曰糶賤寡人恐五榖之歸於諸侯欲爲百姓萬
民藏之爲此有道乎管子曰今者夷吾過市有新成囷
京者二家君請式璧而聘之桓公曰諾行令半歲萬民
聞之舍其作業而爲囷京以藏菽粟五榖者過半
又武王有巨橋之粟
註巨橋倉在今廣平郡曲周縣
越絶書吳兩倉春申君所造一名均輸
吕氏春秋南吕之月蟄蟲入穴趣農收聚無敢懈怠以
多爲務
淮南子夫天地之大計三年耕而餘一年之食率九年
而有三年之畜十八年而有六年之積二十七年而有
九年之儲雖涔旱灾害之殃民莫困窮流亡也故國無
九年之畜謂之不足無六年之積謂之憫急無三年之
畜謂之窮乏
韓詩外傳王者藏於天下諸侯藏於百姓農夫藏於囷
庾商賈藏於篋笥
大戴禮方冬三月草木落庶虞藏五榖必入於倉
史記天官書胃爲天倉
正義曰胃主倉廪五榖之府也占明則天下和平五
榖豐稔
又其南衆星曰廥積
正義曰芻藁六星在天苑西主積藁草者
漢書高帝紀二年築甬道屬河以取敖倉粟
註孟康曰敖地名在滎陽西北山上臨河有大倉
又七年蕭何治未央宫立太倉
三輔黃圖太倉蕭何造在長安城外東南有百二十楹
又長安西渭北石徼西有細柳倉東有嘉倉初建一百
二十楹
漢書地理志河東郡有根倉滋倉
又食貨志民三年耕則餘一年之畜三考黜陟餘三年
食進業曰登再登曰平餘六年食三登曰泰平二十七
歲遺九年食然後德化流洽禮樂成焉
又文帝卽位躬修節儉思安百姓賈誼說上曰古之人
曰一夫不耕或受之飢一女不織或受之寒生之有時
而用之無度則物力必屈古之治天下至纖至悉也故
其畜積足恃夫積貯者天下之大命也苟粟多而財有
餘何爲而不成今毆民而歸之農皆著於本使天下各
食其力末技游食之民轉而緣南畝則畜積足而人樂
其所矣
又武帝之初國家無事民人給家足都鄙廪庾盡滿而
府庫餘財太倉之粟陳陳相因充溢露積於外
又晁錯曰聖王在上而民不凍餒者非能耕而食之織
而衣之也爲開其資財之道也故堯禹有九年之水湯
有七年之旱而國亡捐瘠者以畜積多而備先具也今
海内爲一土地人民之衆不辟湯武加以亡天灾數年
之水旱而畜積未及者何也地有遺利民有餘力生榖
之土未盡墾山澤之利未盡出也游食之民未盡歸農
也夫寒之於衣不待輕煖飢之於食不待甘旨飢寒至
身不顧廉耻人情一日不再食則飢終歲不製衣則寒
夫腹饑不得食膚寒不得衣雖慈母不能保其子君安
能以有其民哉明主知其然也故務民於農桑薄賦歛
廣畜積以實倉廪備水旱故可得而有也
通典永平五年作常滿倉
吳書注建康宫城卽吳苑城城内有倉名曰苑倉故開
北瀆通轉運於倉所時人亦呼為倉城晉咸和中修苑
城為宫惟倉不毁故名太倉在西華門内道北
益州記成都縣東有古白帝倉
水經注汾陽故城積粟所在名之曰羊腸倉在晉門閭
陽北石磴縈委若羊腸故以為名卽今羊腸坂是也
隋書食貨志江左京都有龍首倉卽石頭津倉也臺城
内倉南塘倉常平倉東西太倉東宫倉所貯總不過五
十餘萬在外有豫章倉釣磯倉錢塘倉並是大貯備之
處自餘諸州郡臺傳亦各有倉
又魏天平元年常調之外逐豐稔之處折絹糴粟以充
國儲於諸州緣河津濟皆官倉貯積以擬漕運自是之
後倉廪充實雖有水旱凶饑之處皆仰開倉以賑之元
象興和之中頻歲大穣榖斛至九錢
又齊河清三年令諸州郡皆别置富人倉
又開皇三年詔衛州置黎陽倉洛州置河陽倉陜州置
常平倉(六典以此通轉運非糶糴)華州置廣通倉轉相灌注
玉海大業二年十月置洛口倉於鞏城周二十里穿三
千窖置回洛倉於洛陽北城周十里穿三百窖窖容八
百石
唐六典司農寺有太倉令掌九榖廪藏之事注東都則
曰含嘉倉倉部郎中掌倉庾凡都之東租納於都之含
嘉倉自含嘉倉轉運以實京之太倉
唐書食貨志開元二十一年京兆尹裴耀卿請罷陜陸
運而置倉河口使江南漕舟至河口者輸粟於倉而去
縣官雇舟以分入河洛置倉三門東西漕舟輸其東倉
而陸運以輸西倉復以舟漕以避三門之水險乃於河
隂置河隂倉河西置柏崖倉三門東置集津倉西置鹽
倉鑿山十八里以陸運自江淮漕者皆輸河隂倉自河
隂西至太原倉謂之北運自太原倉浮渭以實關中
又地理志華州華隂有永豐倉臨渭倉河中府龍門有
龍門倉
唐會要咸亨三年關中饑監察御史王師順運晉絳之
粟於河渭之間增置渭橋倉自師順始也
唐書李憲傳河中兵仰食於絳常數十萬石故敖保山
為固民之輸者十牛不勝一車憲於瀕汾相城治新倉
當費二百萬請留坦縣粟糶河南以錢還糴絳粟𣙜其
贏以葺新倉絳人利頼
唐陸䞇奏議君養人以成國人戴君以成生上下相成
事如一體然則古稱九年六年之蓄者蓋率土臣庶通
爲之計耳固非獨豐公庾不及編氓
宗史食貨志常平義倉漢隋利民之良法常平以平榖
價義倉以備凶灾周顯德中又置惠民倉以雜配錢分
數折粟貯之歲歉減價出以惠民宋兼存其法焉
文獻通考宋太宗端拱二年置折中倉許商人輸粟優
其價令執劵抵江淮給茶鹽每一百萬石爲一界祿仕
之家及形勢戶不得輙入粟
又淳化五年令諸州置惠民倉如榖稍貴卽減價糶與
貧民不得過一斛
宋史食貨志咸平中庫部員外郎成肅請福建增置惠
民倉因詔諸路申淳化咸平惠民之制
又嘉祐二年詔天下置廣惠倉初天下没入戶絶田官
自鬻之樞密使韓琦請留勿鬻募人耕收其租别爲倉
貯之以給州縣郭内之老幼貧疾不能自存者領以提
點刑獄歲終具出納之數上之三司戶不滿萬留田租
千石萬戶倍之戶二萬留三千石三萬留四千石四萬
留五千石五萬留六千石七萬留八千石十萬留萬石
田有餘則鬻如舊四年詔改隸司農寺州選官二人主
出納歲十月遣官騐視應受米者書名於籍自十一月
始三日一給人米一升幼者半之次年二月止有餘乃
及諸縣量大小均給之其大略如此
宋會要京諸倉總二十三所凡受四河運至京師者謂
之轉般倉永豐通濟萬盈廣延延豐順成濟遠富國受
江淮所運永濟永富二倉受懷孟二州所運廣濟第一
倉受穎夀二州所運廣積廣儲二倉受曹濮諸州所運
其受京畿之租者曰稅倉京東界則廣濟第二倉受之
京北界則廣積苐一倉騏驥院天駟監倉受之京西界
則左天廏坊倉受之京南界則大盈右天廐倉受之
宋史夏竦傳竦子安期知渭州籍塞下閒田募人耕種
歲得榖數萬斛以備賑發名曰貸倉
玉海紹興二十六年始置豐儲倉以百萬石爲額
續文獻通考宋孝宗淳熙十五年司農等言豐儲倉初
額一百五十萬石不爲不多積之旣久寧免朽腐異時
緩急必致失措擬以每歲諸州合觧納行在米數及諸
處坐倉收糴若干預行會計以俟對兌不盡之數如常
平法許其於陳新未接之時擇其積久者盡數出糶俟
秋成補糴則足五十萬石之額永無銷耗此亦廣儲蓄
之策也從之
又嘉泰時葉筠知南劍州州貧生子多不舉筠請立舉
子倉賑給之
又理宗紹定六年資政殿學士知潭州曾從龍奏州縣
賑民之法有三曰濟曰貸曰糶濟不可常惟貸與糶為
利可久今撥緡錢一千萬有竒分下潭州十縣委令佐
糴米置惠民倉乞比附常平法從之
又紹定中曾用虎知興化軍事立平糴倉捐楮幣萬六
千緡爲糴本益以廢寺之榖歲歉價高則發倉以糶之
歲豐價平則散諸寺易新榖藏焉
又初閩人生子貧者多不舉紹興中朱文公請立舉子
倉淳祐中趙汝愚帥閩推廣其意括絶没之田産召佃
輸租仍發糴本建倉收儲遇受孕五月以上者則書於
籍逮免乳日人給米一石三斗至是詔賜常平錢米賑
給之
宋史儒林傳眞德秀知潭州除斛面米申免和糴以甦
其民民艱食旣竭力賑贍之復立惠民倉五萬石使歲
出糶又立慈幼倉
宋吕祖謙曰大抵荒政統而論之先王有預備之政上
也修李悝平糶之政次也所在蓄積有可均處使之流
通移民移粟又次也咸無焉設糜粥最下也
金史食貨志世宗大定十年上責戶部曰隨處時有賑
濟往往近地無糧取於他處往返旣遠人愈難之何爲
不隨處起倉年豐多糴以備賑濟設有緩急豈不亦易
辦乎
農桑通訣蓄積篇蓄積者有國之先務皆爲民計非徒
曰藏富於國也先王預備憂民之意大抵無事而爲有
事之備豐歲而為歉歲之憂是故國有國之蓄積民有
民之蓄積當粒米狼戾之年計一歲一家之用餘多者
倉箱之富餘少者儋石之儲莫不各節其用以濟凶乏
此固知堯湯之時國無捐瘠所謂蓄積多而備先具者
豈皆藏於國哉蓋必有藏於民者矣今之爲農者見小
近而不慮久遠一年豐稔沛然自足侈費妄用以快一
時之適所收榖粟耗竭無餘一遇小歉則舉貸出息於
兼并之家秋成倍稱而償之歲以爲常不能振拔其間
有收刈甫畢無以餬口者其能給終歲之用乎嘗聞山
西汾晉之俗居常積榖儉以足用雖間有飢歉之歲庶
免夫流離之患也傳曰收歛蓄藏節用御欲則天不能
使之貧信斯言也近世利民之法如漢之常平倉榖賤
則增價糴之不至於傷農榖貴則減價而糶之不使之
傷民唐之義倉計墾田頃畝多寡豐年納榖而藏之凶
年出榖以賙貧乏官爲主之務使均之是皆歛其餘以
濟不足雖遇儉歲而不憂飢殍也然嘗考之漢史賈生
言于文帝曰漢之爲漢幾四十年公私之積猶可哀痛
彼一時也自文帝躬行節儉以化天下至景帝末年太
倉之粟陳陳相因而民亦富庶人徒見古之蓄積常有
餘後之蓄積常不足豈天之生物不如古之多人之謀
事不如古之智蓋古之費給有限而後之費給無窮無
怪乎有餘不足之不同也
明史食貨志明初京衛有軍儲倉洪武三年增置至二
十所各行省有倉官吏俸取給焉邊境有倉收屯田所
入以給軍二十八年增京師諸衛倉凡四十一永樂中
設北京三十七衛倉益令天下府縣多設倉儲正統中
增置京衛倉凡七
又凡京倉五十有六通倉十有六直省府州縣藩府邊
隘堡站衛所屯戌皆有倉少者一二多者二三十云
續文獻通考明正統四年大學士楊士竒言太祖篤意
養民天下郡縣悉出官鈔糴榖貯倉以備水旱歲久滋
弊榖盡食毁請擇遣京官廉幹者往督有司凡豐稔州
縣各出庫銀平糴以備荒郡縣官以舉廢爲殿最仁政
無切於此上命戶部急行之
明楊漙奏䟽凡古聖賢立國必修預備之政太祖洪武
年間每縣於四境設立倉場出官鈔糴榖儲貯其中又
於近倉之處僉點大戶看守以備荒年賑貸官籍其數
歛散皆有定規又於縣之各鄉相地所宜開濬陂塘及
修築濱江近河損壞堤岸以備水旱耕農甚便皆萬世
之利自洪武以後有司亦皆視爲文具是以一遇水旱
饑荒民無所賴官無所措公私交窘只如去冬今春畿
内郡縣艱難可見况聞今南方官倉儲榖十處九空甚
者榖旣全無倉亦無存矣大抵親民之官得人則百廢
舉不得其人則百弊興此固守令之責若飬民之務風
憲之臣皆所當問年來因循亦不之及此事雖若可緩
其實關係甚切
明史周忱列傳宣德五年忱遷工部右侍郎廵撫江南
諸府七年江南大稔詔令諸府縣以官鈔平糴備賑貸
蘇州遂得米二十九萬石故時公侯祿米軍官月俸皆
支於南戶部蘇松民轉輸南京者石加費六斗忱奏令
就各府支給與船價米一斗所餘五斗通計米四十萬
石有竒并官鈔所糴共得米七十萬餘石遂置倉貯之
名曰濟農
又正統初淮揚鹽課虧勅忱廵視忱爲節竈戶運耗得
米三萬二千餘石亦倣濟農倉法置贍鹽倉益補逃亡
缺額由是鹽課大殖
大清會典順治十三年議凖積榖賑給令修葺倉厫印烙
倉斛選擇倉書糴糶平價不許别項動支
又康熙二十九年
諭朕撫育黎元勤思治理足民之道宜裕蓋藏從來水旱
靡常必豐年恒有積儲庶歉歲不憂饑饉如康熙二十
七年頗稱歲稔誠使民間經營撙節早爲儲偫何至二
十八年偶遇旱祲室皆懸磬總因先時無備遂至餬口
維艱比蠲除正賦特發帑金分行賑濟所在官司悉仰
體朕懷竭力從事被灾之衆始獲安全倘非拯救多方
則焭黎必流移失所今霖雨時降黍苗被野刈穫在即
可望有秋惟恐愚民不知愛惜物力狼籍耗費祗爲目
前之計㒺圖來歲之需縱令年復履豐亦難漸臻殷阜
應行直省各督撫嚴飭地方官吏家諭戶曉務使及時
積貯度終歲所食常有餘儲用副朕軫念民依綢繆區
畫至意
又康熙三十年覆凖直屬所捐米石大縣存五千石中
縣存四千石小縣存三千石倘遇荒歲卽以此項給散
其留倉餘剩者俱于每年三四月照市價平糶五月初
旬盡數觧交守道貯庫九月初司各州縣仍領出買新
榖還倉
又康熙三十四年
諭積貯米穀最爲要務倘能實有蓋藏則雖遘凶荒必不
至於饑餒但小民不知儲蓄每于豐稔之年恣意糜費
一遇歉歲即坐困不支今正值麥石收穫之時應行各
該地方官勸諭百姓令各戶量力捐輸積貯該州縣官
將輸納之人姓名數目詳記冊籍其秋禾收穫以後亦
依此例舉行如春月轉貸于乏榖之民俟秋月即照此
數償還備用每歲當收穫時遵行此捐輸之法不數年
間米穀充裕縱使歲偶不登何至閭閻艱於粒食大學
士等與九卿詹事科道會議具奏遵
旨議定令直省各督撫飭各州縣衛所官員勸諭鄉紳士
民人等每歲收穫時令各戶量力所能不論幾石幾斗
捐輸積貯若將米麥貸於乏穀之人俟收穫時即照原
領米麥之數交納如有不肖官員抑勒多收情弊事發
即照私派錢糧例處分每歲收穫時俱照此遵行
又康熙四十三年覆准山西之民别無他業惟資田畝
恐積貯穀少一時需用購買維艱每大州縣存榖二萬
石中州縣一萬六千石小州縣一萬二千石
又康熙四十四年議准河南省河南府居數省之中積
榖以備賑濟山陜之需令將四十三年漕米每米一石
易榖二石共榖四十六萬五千六百石零於河南府收
貯榖二十三萬五千六百八十一石造倉厫二百九十
三間其餘二十三萬於近汴近洛之祥符縣貯榖三萬
石中牟縣貯榖二萬五千石氾水縣貯榖二萬石鞏縣
貯榖二萬五千石偃師縣貯榖二萬八千石陜州貯榖
二萬七千石靈寳縣貯榖二萬八千石閿鄉縣貯榖二
萬七千石共造倉厫三百六十四間嚴勅加謹收貯每
年於青黃不接之時出陳易新照依三分之一借給民
人秋後還倉
又雍正三年
諭古者視土之上中爲儲蓄之節蓋爲民經畫久遠不爲
一時苟且之計積之於豐年用之於歉歲所謂有備無
患法良而意美也朕自臨御以來宵旰勤求無刻不以
民爲念乃重農積粟之詔屢下而閭閻率少蓋藏官倉
亦多虧缺卽如直隸保定等府去歲頗稱有秋今春二
麥亦熟乃以夏秋雨水過多田禾被澇而民間遂有饑
色幾至流離若非多方賑䘏窮民必致失所此皆草野
無知食不以時用不以禮但快目前之有餘㒺計異日
之不足一遭旱澇追悔無從至於常平等倉原爲備荒
而設乃有司奉行不力多至缺額罪何可逭兹據江南
浙江江西湖廣福建河南山西陜西廣東廣西雲南貴
州等省督撫報稱今歲秋成八九十分不等朕覧不勝
慰悦又重爲吾民計及久長宜及此時講求儲蓄之道
以備將來該督撫等可轉飭有司徧行曉諭務須撙節
愛惜各留有餘預爲他時緩急之需社倉之法亦宜乘
此豐年努力爲之勿但視爲虚文故事朕爲吾民籌畫
養贍之道惓惓於懷無時或釋而吾民自謀其身家若
但苟且因循不復長顧遠慮則重負朕軫念元元之意
矣至於州縣倉儲向有虧缺者若不乘此豐收之時速
行買補將來發覺斷不姑貸慎之愼之
又雍正三年
諭積貯倉糧特爲備荒賑濟之用但南省地方甚屬潮濕
米在倉一二年便致霉爛實難收貯改貯稻榖似可長
久應否改貯稻榖收貯之處著詳議具奏遵
旨議定江安閩浙湖廣江西四川廣東廣西雲南貴州十
省内除安徽但有稻榖原無存貯米石及浙江福建倉
米有限無容改易其湖南湖北四川江西四省存貯米
石皆在五萬石内外令於一年内改換稻榖江淮截漕
米廣東存倉米皆八萬餘石廣西存倉米十萬餘石零
分作二年改換稻穀雲南米五十七萬餘石貴州米四
十萬餘石一二年内不能盡行改易每年雲南應給兵
糧十四萬九千六百餘石貴州兵糧九萬五千六百餘
石即將二省存倉之米支給至秋成時於額徵内徵收
稻榖補項雲南存倉米石四年内盡可改換貴州三年
内盡可改換令各地方官添造倉厫以備收貯
欽定授時通考卷五十四
