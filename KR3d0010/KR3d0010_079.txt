(臣)惟遂初之紀聖皇迭興易茹毛衣羽而為火化
絲枲者固日用之椎輪億朞所祖述也若中古以
來民事大備務在震動恪共為天下先而詩書所
誌重民依念本計若無逸之稱三宗及豳風豳頌
由成王以溯后稷先後相望代祇數君已炳耀乎
千百載焉欽惟我
皇上率育蒼黎
淵衷在宥凡
勤民之大政皆
法
祖之鴻規敬緬
聖祖仁皇帝周悉民隠
命繪抒吟
世宗憲皇帝元音繼振載迪阜康
高宗純皇帝寳思繩承益宏樂利布在授時通考之書
垂為本朝不刊之典
聖心勤亹奠麗宣光所以仰述
三聖俯綏兆人申景鑠於
宸藻者煥乎四十有六章於田夫紅女茅蒲襏襫鱗隰
腁胝之形籧筐曲植蠶館機絲之狀宣著
丹豪纖悉若繪誠所謂化工之肖萬物而闡繹
睿旨往復周詳
聖人之辭則丁寧乎里閈也
聖人之情則寅惕乎旰宵也夫以含哺挾纊之世
思艱求寧猶恐一民飢一民寒禀
列聖之懿綱醲化
勤修而綿續之
歲耤加推
疊蠲庸賦
觀弄田啟蠶舍朝野共覩家喻而戸曉者時時皆
祇遹
成憲俾重熙累洽之象溥遍海隅是以被之
瓊篇薈之
藻笈
後
先一揆流露自然伊古重民務本之朝垂光載籍所稱保
世滋大者有如是之槼相周榘相襲哉且謹按授
時通考分門有八首天時土宜次榖種力作次勸
課蓄聚次農餘蠶桑今
御什標題析目之大一循
前制由浸種至祭神其間敬授人時簡器修政辨五土分
百榖咨力穡勗蓋藏法制品節足使農有功而授
衣一事由浴蠶至成衣胥與農候相準蓋六門大
指已寓目次之中於以櫽括全書刊示奕葉我
高宗純皇帝命纂成集彙載
天題之旨表裏洞見而
聖
聖相承繼述之大度越萬古者自兹益彰將見
仁澤涵濡愈久愈永薄海内外守農桑婦子之經以致
盈寧康樂之慶於無疆矣(臣)等不勝忭誦悅服之
至(臣)戴衢亨(臣)趙秉沖(臣)英和拜手稽首恭䟦
