欽定授時通考卷七
土宜
彙考
易泰卦輔相天地之宜以左右民
疏天地之宜者謂天地所生之物各有其宜若大司
徒云其動物植物及職方云揚州其貢宜稻麥雍州
其貢宜黍稷人君輔助天地所宜之物使各安其性
得其宜也宜者據物言之程傳天地通泰則萬物茂
遂人君體之而為法制使民用天時因地利輔助化
育之功成其豐美之利也折中蔡氏淵曰春生秋殺
此時運之自然高黍下稻亦地勢之所宜聖人則輔
相之使當春而耕當秋而歛高者種黍下者種稻此
輔相天地之宜也
又繫辭觀鳥獸之文與地之宜
疏地之宜者若周禮五土動物植物各有所宜是也
春秋左傳先王疆理天下物土之宜而布其利
集觧疆界也理正也物土之宜播殖之物各從土宜
禮記王制自恒山至於南河千里而近(冀州域)自南河至
於江千里而近(豫州域)自江至於衡山千里而遥(荆州域)自
東河至於東海千里而遥(徐州域)自東河至於西河千里
而近(亦冀州域)自西河至於流沙千里而遥(雍州域)西不盡流
沙南不盡衡山東不盡東海北不盡恒山凡四海之内
斷長補短方三千里為田八十萬億一萬億畝方百里
者為田九十億畝山陵林麓川澤溝瀆城郭宫室塗巷
三分去一其餘六十億畝
又月令善相丘陵阪險原隰土地所宜五榖所殖
集說土地有高下五種有宜否
又禮運聖王所以順山者不使居川不使渚者居中原
而弗敝也
註鄭氏曰山者利其禽獸渚者利其魚鹽中原利其
五榖使各安其居不易其利
周禮地官大司徒以天下土地之圖周知九州之地域
廣輪之數辨其山林川澤丘陵墳衍原隰之名物
註周猶徧也九州揚荆豫青兖雍幽冀幷也輪從也
積石曰山竹木曰林注瀆曰川水鍾曰澤土高曰丘
大阜曰陵水崖曰墳下平曰衍高平曰原下濕曰隰
名物者十等之名與所生之物疏釋曰馬融云東西
為廣南北為輪案王制南北两近一遥東西兩遥一
近是南北長東西短謂知此數也又辨其山林川澤
以下十等形狀名號及所出之物也九州揚荆以下
據職方周之九州而言故有幽幷無徐梁禹貢據夏
以前九州故有徐梁無幽幷也積石曰山者案詩云
節彼南山維石巖巖巖巖積石貌鄭據此而言按爾
雅山丘别釋則丘是純土其山皆石亦有兼土者故
曰石戴土謂之崔嵬又周語云夫山土之聚是其山
有土也竹木曰林者謂生平地注瀆曰川者按釋水
云注川曰谿注谿曰谷注谷曰溝注溝曰澮注澮曰
瀆彼注云皆以小注大此云注瀆曰川者爾雅無此
言鄭以義增之耳此瀆與四瀆義異四瀆則亦川故
職方云其川三江其川江漢也水鍾曰澤者周語虞
太子晉之言也土高曰丘者爾雅山丘别釋則丘無
石者也大阜曰陵者按爾雅釋地云高平曰陸大陸
曰阜大阜曰陵大陵曰阿可食者曰原是陵與丘高下
異稱皆無石者也其有石者亦曰陵故左氏僖三十
二年云殽有二陵是有石者也水崖曰墳者按爾雅
云重崖岸墳大防是墳為崖岸之峻者故詩云遵彼
汝墳是汝水之大防亦是水崖曰墳也下平曰衍者
墳既水崖而高明衍為下平此下平又與下濕曰隰
者别也高平曰原者按爾雅云高平曰原廣平曰陸
此對下濕曰隰而言其實高平即廣平者也下濕曰
隰者爾雅釋地文
又以土宜之灋辨十有二土之名物以相民宅而知其
利害以阜人民以毓草木以任土事辨十有二壤之物
而知其種以教稼穡樹藝
註十二土分野十二邦上繫十二次各有所宜也相
占視也阜猶盛也毓生也任謂就地所生因民所能
壤亦土也以萬物自生焉則言土以人所耕而樹藝
焉則言壤壤和緩之貌藝猶蒔也疏辨十二壤之物
者分别物之所生而知其所殖之種遂即以教民春
稼秋穡以樹其木以藝其黍稷也王氏曰名所以命
其土則丘陵墳衍原隰之屬物所以色其土則青黎
赤埴黑墳之屬鄭鍔曰壤所以種藝然榖之種於此
壤則有宜有不宜如冀之白壤兖之黑墳青之白墳
徐之赤埴揚荆之塗泥豫之墳壚梁之青黎雍之黃
壤則有宜稻者宜麥者宜五種者宜三種者不知其
所宜何以教民稼穡周官辨之以土宜之法既别其
名又别其物所以有土壤之殊也
又地官土訓掌道地圖以詔地事道地慝以辨地物而
原其生以詔地求
註道說也說地圖九州形勢山川所宜若云荆揚地
宜稻幽幷地宜麻地慝若瘴蠱然也辨其物者别其
所有所無原其生生有時也
孝經分地之利(朱子孝經刊誤本分改作因)
註分别五土視其高下各盡所宜此分地利也疏五
土周禮大司徒山陵川澤丘陵墳衍原隰也謂庶人
須能分别視此五土之高下隨所宜而播種之職方
氏所謂青州其榖宜稻梁雍州其榖宜黍稷之類是
也劉炫云黍稷生於陸苽稻生於水又小學註陳氏
選曰高卑燥濕生植農桑者地之利也辨地之宜而
稌黍菽麥各遂其性則所入有餘矣
管子地者政之本也地之不可食者百而當一命之曰
地均
註政從地生土地就中論不可食者而除之紀其可
食之實
又辨於地利而民可富
吳越春秋稷為兒時好種樹禾黍桑麻五榖相五土之
宜青赤黃黑陵(陸地也)水高下&KR0034;稷黍禾蕖麥豆稻各得
其理
淮南子后稷墾草發菑糞土樹榖使五種各得其宜因
地之勢也
通鑑外紀黃帝畫野分州以分星次經地設井以塞爭
端立步制畝以防不足
大學衍義補丘氏濬曰臣按人君之治莫先于養民而
民之所以得其養者在稼穡樹藝而已稼穡樹藝地土
各有所宜故禹平水土别九州必辨其土之資與色以
定其田之等第因其宜以興地利制其等以定賦法不
責有於無不取多於少無非以為民而已
又臣按地土高下燥濕不同而同於生物生物之性雖
同而所生之物則有宜不宜焉土性雖有宜不宜人力
亦有至不至人力之至亦或可以勝天况地乎宋太宗
詔江南之民種諸榖江北之民種秔稻眞宗取占城稻
種散諸民間是亦裁成輔相以左右民之一事今世江
南之民皆雜蒔諸榖江北民亦皆種秔稻昔之秔稻惟
秋一收今又有早禾焉二帝之功及民遠矣後之有志
於勤民者宜倣宋主此意通行南北俾民兼種諸榖有
司以其勸相之數為考課焉
農桑通訣封畛之别地勢遼絶其間物産所宜者往往
而異盖風行地上各有方位土性所宜因隨氣化所以
遠近彼此之間風土各有别也孟子謂后稷教民稼穡
樹藝五榖謂之教民意者不止教以耕耘播種而已其
亦因九州之别土性之異視其土宜而教之歟今按禹
貢所載九州田土土各有差田各有等山川阻隔風氣
不同凡物之種各有所宜故宜於冀兖者不可以青徐
論宜於荆揚者不可以雍豫擬此聖人所謂分地之利
者也周禮保章氏掌天星以星土辨九州之地淮南子
分别五方星野其土産名物各有證騐此天地覆載一
定古今不可易者盖其土地之廣不外乎是但所屬邊
裔不無遼絶若能自内而外求由近而及遠則土産之
物皆可推而知之矣大抵風土之說總而言之則方域
之多大有不同詳而言之雖一州之域一縣一里之間
亦有幾種之分似無多異周禮大司徒以土會之法辨
五地之物生辨十有二壤之物而知其種以教稼穡樹
藝草人掌土化之物以物土相其宜以為之種若今之
善農者審方域田壤之異以分其類參土化土會之法
以辨其種如此可不失種土之宜而能盡稼穡之利矣
農政全書五地十二壤周官舊法此可通變用之者也
若謂土地所宜一定不易此則必無之理立論若斯固
後世惰窳之吏游閒之民媮不事事者之口實耳古来
蔬果如頗稜安石榴海棠蒜之屬自外國來者多矣今
薑荸薺之類移裁北方其種特盛亦向時所謂土地不
宜者也凡地方所無或是昔無此種或有之而偶絶果
若盡力樹藝殆無不可宜者就令不宜或是天時未合
人力未至耳試為之無事空言抵捍也第其中亦有不
宜者則是寒暖相違天氣所絶無關於地若荔枝龍眼
不能踰嶺橘柚橙柑不能過淮他若蘭茉莉之類亦千
百中之一二吾意欲于農書中載南北緯度如云某地
北極出地若干度令知寒暖之宜以辨土物以興樹藝
庶為得之
欽定授時通考卷七
