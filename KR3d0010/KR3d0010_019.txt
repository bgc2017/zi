欽定授時通考卷十九
穀種
彙考
詩豳風黍稷重穋禾麻菽麥
正義曰苗生既秀謂之禾種植諸穀名為稼禾稼者
苗幹之名又曰鄭司農云先種後熟謂之重後種先
熟謂之穋又曰禾稼禾麻再言禾者以禾是大名也
非徒黍稷重穋四種而已其餘稻秫蓏粱之輩皆名
為禾麻與菽麥則無禾稱故於麻麥之上更言禾字
以總諸禾也朱子集傳禾者穀連藁秸之總名禾之
秀實而在野曰稼
大雅誕降嘉種
傳天降嘉種箋云天應堯之顯后稷故為之下嘉種
疏曰后稷善能於稼穡上天乃下善穀之種與之正
義曰降者從上之辭故知降嘉種者是天降嘉種也
朱子集傳降降是種於民也書曰稷降播種是也
魯頌黍稷重穋稙穉菽麥奄有下國俾民稼穡有稷有
黍有稻有秬
注先種曰稙後種曰穉大全孔氏曰重穋稙穉生熟
早晚之異稱非穀名
周禮天官太宰以九職任萬民一曰三農生九穀
注鄭司農云九穀黍稷秫稻麻大小豆大小麥玄謂
九穀無秫大麥而有粱苽疏玄謂九穀無秫大麥而
有粱苽者以秫亦異與稷黏疎為異故去之大麥所
用處少故亦去之必知有粟苽者下食醫云凡膳食
之宜有犬宜粱魚宜苽故知有粱苽也且前七穀之
中依月令麥屬東方黍屬南方麻屬西方豆屬北方
稷屬中央故知有黍稷麻豆麥稻與小豆所用處多
故知有稻有小豆也必知有大豆者生民詩云藝之
荏菽荏菽大豆后稷之所植故知有大豆也
又疾醫以五穀五藥養其病
注五穀麻黍稷麥豆也疏此依月令五方之數
又膳夫凡王之饋食用六穀
注六穀稌黍稷粱麥苽苽雕胡也
孟子五穀者種之美者也
管子凡五穀者萬物之主也穀貴則萬物必賤穀賤則
萬物必貴兩者為敵則不俱平故人君御穀物之秩相
勝而操事於其不平之間
又五穀者民之司命也
范子計然曰五穀者萬民之命國之重寳也
漢書食貨志種穀必雜五穀以備災害田中不得有木
又董仲舒說上曰春秋他穀不書至於麥禾不成則書
之以此見聖人於五穀最重麥與禾也
說文穀續也百穀之總名禾嘉穀也以二月而種八月
始熟得時之中故謂之禾禾木也木王而生從木從&KR1136;
省&KR1136;象其穗
又禾之秀實為稼根節為禾
廣雅釋草粢稻其穗謂之禾
小爾雅廣物藁謂之稈稈謂之芻生曰穀謂之粒菜謂
之蔬禾穗謂之穎
格物總論穀種之美者也其為種也不一考之前載有
言三穀者粱稻菽是也有言五穀者麻黍稷麥菽是也
有言六穀者稻黍稷粱麥苽是也有言九穀者稷秫黍
稻麻大小豆大小麥是也有言百穀者又包舉三穀各
二十種者為六十蔬果之實助穀各有二十是也蓋人
食之則飽不再食則飢未有不資以為生也然不種則
不生不時則不穫故古者重穀而務農焉種以時而生
以時耕以時而穫以時苗而秀秀而實昔春而種者子
粒耳秋而收者萬顆也昔春而入土者升斗耳秋而登
場者倉箱也國與民俱足獨不在此乎故聖王必貴五
穀而賤金玉
楊泉物理論粱者黍稷之總名稻者溉種之總名菽者
衆豆之總名三穀各二十種為六十蔬果之實助穀各
二十凡為百穀故詩曰播厥百穀穀者衆種之大名也
農桑輯要穀名考五穀禾麻菽麥豆也周禮註又以麻
黍稷麥豆為五穀
嘉禾瑞穀瑞麥
禮含文嘉神農就田作耨天應以嘉穀
山海經帝之下都崑崙之墟有木禾郭璞曰穀類也
後魏地形志羊頭山下神農泉北有穀關即神農得嘉
穀處
尚書序唐叔得禾異𤱔同穎獻諸天子王命唐叔歸周
公於東作歸禾
傳畝壟穎穗也禾各生一壟而合為一穗異畝同穎
天下和同之象
又周公既得命禾旅天子之命作嘉禾
傳天下和同政之善者故周公作書以善禾名篇告
天下正義曰嘉訓善也言此禾之善故以善禾名篇
後世同穎之禾遂名為嘉禾由此也
白虎通成王時有三苗異畝而生同為一穟大幾盈車
長幾充箱民有得而上之者成王訪周公而問之公曰
三苗為一穟天下當和為一乎果有越裳氏重譯而來
獻白雉
古今注漢和帝元年嘉禾生濟陰城陽一莖九穗安帝
延光二年六月九真言嘉禾生百十六本七百六十八
穗
爾雅注漢和帝時任城生黑黍或三四實實二米得黍
三斛八斗
吳志黃龍三年夏由拳野稻自生改禾興縣冬十月會
稽南始平言嘉禾生十二月改元嘉禾
晉起居注武帝元帝世嘉禾三生其莖七穗
魏書靈徵志太祖天興二年七月獲嘉禾於平城縣異
莖同穎八月廣甯送嘉禾一莖十一穗平城南十里郊
嘉禾一莖九穗告於宗廟
又世祖神䴥二年七月嘉禾生於魏郡安陽縣三本同
穎
又肅宗熙平二年八月幽州獻嘉禾三本同穎正光三
年肆州獻嘉禾一根生六穗
又孝静帝天平四年八月虞曺郎中司馬仲璨獻嘉禾
一莖五穗
宋書符瑞志文帝元嘉二十二年六月嘉禾生藉田一
莖九穗生華林園百六十穗二十四年七月乙夘嘉禾
旅生華林園及景陽山二十五年六月壬寅嘉禾旅生
華林園十株七百穗壬子嘉黍生藉田孝武帝大明元
年嘉禾生清暑殿鴟尾中一株六莖
南齊書符瑞志武帝永明元年正月新蔡郡固始縣獲
嘉禾一莖五穗八月新蔡縣獲嘉禾二莖九穗一莖七
穗十一月固始縣獲嘉禾一莖九穗二年梁郡睢陽縣
界野田中獲嘉禾一莖二十三穗
梁書武帝本紀天監四年五月辛夘建康縣朔陰里生
嘉禾一莖十二穗大同六年九月始平太守崔碩表獻
嘉禾一莖十二穗
大業拾遺錄七年九月太原郡獻禾一本三穗長八尺
穗長三尺五寸大尺圍芒穗皆紫色鮮明可愛有老人
年八十餘以素木匣盛之賜物三十段勅授嘉禾縣令
玉海唐武德元年六月虞州獻嘉麥一莖六穗八月永
州獻嘉禾異畝同穎二年七月益州獻嘉禾一莖六穗
四年二月肅州獻嘉禾一莖五穎貞觀二年六月長安
獻嘉禾三年十二月潞州獻嘉禾景雲二年六月洛州
言兩岐麥明皇先天二年八月懷州言嘉禾四穗開元
八年五月平原麥一莖兩岐分秀九年五月絳州奏瑞
麥七莖兩穗一莖四穗十二年六月乙巳河南瑞麥生
穗分岐一莖三秀十三年五月甲申瑞麥生河南之夀
安
唐會要開元十九年四月一日揚州奏穭生稻二百一
十五頃再熟稻一千八百頃其粒並與常稻無異
舊唐書代宗紀朔方節度郭子儀言寧朔縣界荒地廣
十五里有黑禾穀出遍地每日附近百姓掃盡經宿還
生前後可得五六千石其禾圓實味甘美
又永泰元年秋京兆府上言鄠縣嘉禾生穗長一尺餘
穗上粒重纍如連珠
唐會要文宗太和二年福建進瑞粟一十莖
又宣宗大中二年七月十六日福建觀察使殷儼進瑞
粟十一莖莖有五六穗
宋史五行志太祖乾德二年十月眉州獻禾生九穗圖
四年四月府州尉氏縣雲陽縣並有麥兩岐五月魚臺
縣麥秀三岐六月南充縣禾二莖十三穗一莖十一穗
七月又生一莖九穗
又太宗太平興國元年九月隰州獻合穗禾長尺餘三
年四月夏縣五月舒州六月閬州麥並秀兩岐四年七
月卭資二州禾並九穗九月温州獻嘉禾九穗圖五年
七月蓬萊縣田穀隔隴合穗相去一尺許九月流溪縣
六年五月汝陰縣九年五月施州麥並秀兩岐至道元
年六月嘉禾生眉山縣一本二十四穗七月金水縣禾
生九穗舒州監軍廨粟畦兩本岐分十穗臨涣縣二禾
合成一穗八月綿竹縣禾生九穗三年三月洋州嘉禾
合穗五月黃州建昌軍麥秀二三穟八月雅州禾一莖
十四穗
又真宗咸平元年五月曲水縣麥秀二三穗七月嘉禾
生後苑一莖二十四穗百丈縣禾生一莖二十七穗八
月蘇州廨後園邠州民田並禾上合穗平夷縣田禾兩
穗合為一化城縣禾九穗二年五月華州麥秀二三橞
七月資官縣禾二莖九穗者各二彭城縣粟一莖分四
穗八月郪縣粟一莖九穗元武縣粟一莖上分五苗成
二十一穗榆次縣禾三莖共穗三年五月鄼縣海陵縣
並麥秀二三穗七月真定府禾三莖一穗達州禾一苗
九穗八月辰州公田禾生一莖三穗者四五年八月臨
汾洪洞縣並禾生隔二隴上合為一六年七月涉縣隔
四隴同穎銅梁縣禾一莖九穗景德元年正月寧晉縣
禾合穗者三本八月滎陽縣及相州嘉禾異畝同穎三
年九月榮州禾一莖十八穗四年六月南雄州保昌民
田禾一本九穗七月神泉縣禾一苗九穗貝兖二州嘉
禾合穗大中祥符元年曲水縣南鄭縣並麥秀二三穗
七月乾封縣奉高鄉民田禾異隴同穎八月淳化縣田
禾隔四隴相去四尺許合為一穗新平縣禾合穗者二
本真定府粟生二穗九月澧州嘉禾一莖十穗嘉州禾
二莖各九穗二年六月簡州民禾九穗七月黔州嘉禾
異畝合穗八月嘉州廨有一莖十四穗生庭中岐山縣
禾異畝同穎三年四月同州麥秀二三穗七月冀淄昭
三州嘉禾多穗異畝同穎八月寧化軍嘉禾合穗寳鼎
縣禾隔四隴相去二尺許合穗樓煩縣禾異本同穎劍
州嘉禾生一莖九穗四年三月辛巳帝至西京福昌縣
嘉禾一本七穗昌元縣禾一莖九穗金水縣民田禾一
莖三十六穗四月六安縣麥秀二三穗五月唐汝廬宿
泗濠州麥自生八月蜀州禾一莖九穗長夀縣禾合穗
者二蒲縣禾異畝同穎五年四月遂州麥秀兩穗或三
穗七月華州禾一莖兩穗真定府四縣嘉禾合穗九月
巴州禾一莖二十四穗一莖十七穗六年三月邕州麥
秀兩穗或三穗七月益州嘉禾九穗至十穗朝邑縣民
田禾八莖同穎己未召近臣觀嘉禾於後苑有七穗至
四十八穗繪以示百官八月龍門縣永定軍博野縣民
田並嘉禾生合穗忻州秀容定襄二縣民田禾合穗九
月京兆府獻長安縣嘉禾圖一枝雙穗七年通泉縣廨
禾一本六穗邯鄲縣民田禾隔隴合穗者二本滁州𣙜
酒署内禾一莖三穗晉原平原二縣民田禾並一本十
二穗三月郾城縣麥秀兩穗三穗八月亳州禾一莖三
穗至十穗府谷縣禾隔三隴合成一穗嵐州禾一莖八
穗一莖五穗遼州平城民田禾隔二隴合穗有十三本
或二十一本合為一者九月施州禾一莖九穗至十二
穗真定貝州並嘉禾合穗八月湖陽縣麥秀兩穗三穗
四月旭川縣禾一莖九穗閏六月眉山卭州禾並一莖
九穗七月永静軍禾隔隴合穗者二八月桂陽監粟一
本二穗九年四月建初縣麥秀兩穗或三穗八月大名
府獻合穗禾永静軍阜城縣民田穀隔三隴合穗者二
本廣州嘉禾生安化縣禾穗長一尺五寸天禧元年七
月流江縣禾一莖九穗二年九月河北獻穀穗三各長
尺餘資州禾一莖九穗三年七月饒陽縣禾二隴相去
二尺許合為一穗益州嘉禾一莖九穗四年八月内出
玉宸殿瑞穀圖示近臣每本有九穗十穗者九月郪縣
禾一莖九穗五年四月河南府嘉禾合穗七月導江青
城禾並一莖九穗乾興元年五月南劍州麥一本五穗
緜州麥秀兩岐八月洋州嘉禾合穗十一月高陵縣嘉
禾合穗
又仁宗天聖二年八月乙酉寧化軍嘉禾異畝同穎四
年九月榮州禾一本九穗五年資州禾一本九穗六年
忻州禾異畝同穎五月乙未陳州瑞麥一莖二十穗七
年七月河南府嘉禾合穗九年膚施縣禾異畝同穎景
祐元年七月磁州嘉禾合穗八月大名府嘉禾合穗九
月涇州磁州保德軍並嘉禾合穗十月孝感應城二縣
稻再熟成德軍禾一本九穗三年五月榮州禾一莖九
穗四年七月己巳臨清縣穀異畝同穎者六十本康定
元年六月蜀州懷安軍並禾九穗慶歷二年夀安縣嘉
禾合穗六年五月昭化縣禾一莖兩岐八月趙州懷州
並嘉禾異畝同穎九月定襄縣嘉禾隔二隴合穗長江
縣禾一莖十穗十二月石照諸縣野穀穭生七年九月
汾州榮州德州並嘉禾合穗皇祐元年密州禾合穗者
五本永康軍禾一莖九穗二年九月延州石州並嘉禾
異畝合穗永康軍嘉禾一莖九穗十二月密州禾十莖
合一穗石州四莖合一穗三年五月彭山縣瑞麥一莖
五穗者數本滁州麥一莖五穗四年八月嘉州蜀州並
嘉禾一莖九穗九月南劍州有禾一本雙莖二十穗五
年三月資州嘉禾一莖九穗閏六月資州麥秀兩岐七
月鄆州祁州禾異畝同穎九月成德軍嘉禾異畝同穎
綿州禾一莖九穗至和元年十二月蜀州嘉禾一莖九
穗二年五月亳州麥秀兩岐六月應天府貢大麥一本
七十穗小麥一本二百穗八月卭州嘉禾一莖九穗嘉
祐三年六月緜州麥一穗兩岐七月泰山上瑞麥圖凡
五本五百一穗四年六月彰明縣有麥兩岐百餘本五
年三月崇安縣嘉禾一本九十莖七年陵州禾一莖九
穗九月平遙縣禾異畝合穗
又神宗熙寧元年永興軍禾一莖四穗眉州禾一莖九
穗四年乾寧軍禾二莖合穗成德軍晉州汾州禾異壟
同穗六年南溪縣禾一苗九穗八年懷安軍瀘州渠州
各麥秀兩岐安喜縣禾二本間五隴合穗平山縣禾合
穗者二保塞縣禾七本間一壟或兩壟合穗潞城縣禾
合穗者二九年火山軍禾間五壟束鹿秀容二縣間四
壟渤海縣皆異壟同穎流江縣禾一苗九穗譙縣麥一
本三穗尉氏縣湖陽縣彭山縣麥一本兩穗渠州大麥
一穗兩岐或三岐四岐者陽翟縣麥秀兩岐天興寳雞
二縣皆麥秀兩岐仍一本有三四穗或六穗者石州安
州麥秀兩岐十年磁州禾合穗眉州禾生九穗亳州禾
生二穗元豐元年武康軍禾一莖十三穗汝州禾合穗
寧江軍禾一莖十穗邢州麥秀兩岐夔州麥一本三穗
二年簡州安德軍麥秀兩岐曺州生瑞禾北京安武軍
懷州鎮戎軍禾合穗鎮戎軍懷州禾皆異畝同穎袁州
禾一莖八穗至十一穗皆層出長者尺餘安州禾異畝
同穗三年眉州禾一本九穗齊州禾一莖五穗趙州禾
二本合穗安州麥一本三穗至五穗凡十四莖深州麥
秀兩岐或三四穗凡四十畝眉州麥秀兩岐四年徐州
麥一本百七十二穗代州禾合穗襄邑縣禾一本九穗
五年高邑縣禾一莖五穗青州安肅軍憲州禾皆異畝
同穎六年洪州七縣稻已穫再生皆實威勝軍武鄉縣
禾二本間五壟合穗歴城縣禾二本合穗趙州禾間三
隴合穗唐州禾二穗者四瀘州禾九穗懷青濰三州禾
皆異隴同穗府州陜州保平軍禾皆合穗七年蜀州禾
生九穗青州禾異畝同穎者十一同州禾異畝同穎合
州麥秀兩岐八年亳州麥一莖二穗一莖三穗一莖四
穗鎮潼軍秫禾苗異隴同穗岷州禾皆四穗泰寧軍禾
異本同穎者三是歲秋冬保澤趙鄂隰滄濰密簡饒諸
州威勝軍禾合穗或異畝同穎
又哲宗元祐元年簡州禾合穗石州禾異畝同穎二年
忻隰磁濰懷州禾異畝同穎趙忻州禾合穗三年祁保
彭州禾異畝同穎瀛磁代豐州安國軍禾合穗劍州安
國軍麥秀兩岐夔州麥一本十二穗四年泰寧軍麥異
畝同穎流江縣禾一本二穗榮德縣禾一本九穗青鄭
齊趙州禾合穗及有一本三穗峩眉縣禾異畝同穎又
禾登一百五十二穗五年冀州安武軍大名府威德軍
禾合穗永寧軍禾二本隔五隴合穗平定軍禾異畝同
穗汀州禾生三十六穗劍州禾一本八穗普州麥一莖
雙穗夔州麥秀五岐六年汝陽縣美原縣兖州鄒縣麥
一莖數穗南劍州粟一本三十九穗瀛定懷汝晉昌州
平定永康軍禾合穗七年均兖祁滄資華柳州禾合穗
鄂州禾一本一枝兩穗三本三枝兩穗仙源縣禾異隴
合穗耀州粟二莖隔兩壟合為一穗梁山軍禾一莖九
穗固始縣麥有雙穗定陶縣丹陽縣麥秀兩岐紹聖元
年博野縣麥一本五穗漢陽軍麥秀兩岐樂夀縣麥一
本兩穗或三穗懷安軍禾一本九穗二年青濰果冀德
濱嵐濮達州禾合穗三年安武軍禾合穗嵐州禾兩根
合穗者二普相青齊嵐州永康軍禾異畝同穎合秀至
九穗泉州粟二本五穗八穗瑕邱縣武陟縣陜城小溪
四縣麥合穗良原縣沈丘縣長子縣麥秀兩岐四年河
中府麥秀三穗虹縣雲安縣麥秀兩岐茂州一枝兩穗
汶山縣一枝三穗至六穗西京鄆齊隰州禾合穗穎昌
府禾一莖四穗至五穗元符元年慶州禾異本同穎青
晉潞州荆南府永寧鎮戎軍等一十一處禾合穗邢州
禾異隴合穗南劍州嘉州禾一莖九穗内鄉縣麥一莖
兩穗符離靈壁臨涣蘄虹五縣麥秀兩穗兩當縣麥秀
三穗二年連水軍麥合穗鄧岷州鎮戎軍禾合穗
金史熙宗本紀皇統四年正月乙丑陜西進嘉禾十有
二莖莖皆七穗
又宣宗本紀興定元年四月陳州商水縣進瑞麥一莖
四穗開封府進瑞麥一莖三穗二莖四穗七月癸夘大
社壇産嘉禾一莖十五穗
元史本紀世祖至元六年九月癸丑思州進嘉禾一莖
三穗七年五月壬戌東平府進瑞麥一莖二穗三穗五
穗者各一本十一年七月乙未興元鳳州民獻麥一莖
四穗至七穗穀一莖三穗十八年八月壬辰瓜州屯田
進瑞麥一莖五穗二十三年九月南部縣生嘉禾一莖
九穗二十四年八月濬州進瑞麥一莖九穗
又成宗大德元年十二月辛未曺州禹城進嘉禾一莖
九穗
又五行志順帝至元元年十月壬子恩州歴亭縣進嘉
禾一莖九穗十一月丁酉太原臨州進嘉禾二莖二年
曺州生瑞禾北京安武軍懷州鎮戎軍禾合穗鎮戎軍
懷州禾皆異畝同穎袁州禾一莖八穗至十一穗皆層
出長者尺餘安州禾異畝同穗四年流江縣禾一本二
穗榮德縣禾一本九穗青鄭齊趙州禾合穗及有一本
三穗峩嵋縣異畝同穎又禾登一百五十三穗五年冀
州安武軍大名府威德軍禾合穗永寧軍禾二本隔五
隴合穗平定軍禾異畝同穗汀州禾生三十六穗劒州
禾一本八穗六年南劒州粟一本三十九穗瀛定懷汝
晉昌州平定永康軍禾合穗
眀史太祖本紀吳元年夏四月應天府句容縣耆民施
仁等獻瑞麥一莖二穗洪武三年五月鳳翔府寳雞縣
進瑞麥一莖五穗者一本三穗者一本二穗者十有餘
本五月庚辰朔太平府當塗縣民獻瑞麥一莖二穗者
凡二本戊寅應天府上元縣鍾山鄉民進瑞麥一莖二
穗者凡二本寧國府寧國縣進瑞麥一莖二穗者凡三
本應天府句容縣獻瑞麥一莖二穗者凡五本
又洪武六年夏六月壬午盱眙縣民進瑞麥一莖二穗
者凡十六本命薦之宗廟
又成祖本紀永樂十年七月己酉平陽縣獻嘉禾百六
十四本四穗者一本三穗者數本
秀水縣志成化九年秋八月嘉禾生每莖離根二節節
間傍生一莖秀二穗或三莖秀二穗或四莖五莖四五
穗
寧晉縣志成化二十六年秋七月寧晉嘉禾七穗時禾
生一莖七穗者甚衆下王莊有二三四莖合為一穗者
湧幢小品正德六年如臯縣嘉禾一本有至百莖者其
一本二十莖者尤多
太和縣志正德十三年戊寅麥秀兩岐百餘莖秋穀之
並穎者倍
同州志嘉靖元年白水産瑞禾一莖四五穗者五十餘
本三穗者百餘本餘不勝紀
金華府志嘉靖三十九年蘭谿縣産瑞粟六穗者一本
五穗四穗者各二本三穗者四本二穗者甚多
雲南府志隆慶元年昆陽産嘉禾一莖五穗凡二百餘
本
来安縣志隆慶辛未歲大稔穀有雙米者
六合縣志萬歷元年見嘉禾是秋禾登一稃二米
永昌府志萬歷十七年九月騰越北郊竟畝穀生三穗
雲南府志萬歷二十九年昆陽易門産嘉禾一莖三四
穗者四十餘本五穗者二百餘本
鳳翔縣志萬歷四十年秋八月本縣興國里産嘉禾一
莖四穗者數本一莖三穗者數十本一莖雙穗者數百
本
國朝江南通志順治元年懷遠縣産瑞麥一莖雙穗
甘肅通志順治二年廣武營等堡麥秀兩岐
江南通志順治十一年含山縣産嘉禾一莖五穗
山西通志順治十二年潞城嘉禾一莖三四穗或五六
穗
甘肅通志順治十八年成縣麥有一莖三穗及四五穗
不等
雲南通志康熙元年寧州禾遍産雙穗
四川通志康熙八年茂州麥秀七岐
福建通志康熙九年晉江民獻兩穗麥
山西通志康熙十一年平順産嘉禾太平瑞穀一莖二
三穗
江南通志康熙二十年蒙城麥秀五岐並三岐者數十
本
雲南通志康熙四十三年㠄峩産嘉禾一莖三穗至四
五穗四十五年河西産嘉禾一莖三穗
四川通志康熙四十七年綿竹縣麥秀六岐或四五岐
雲南通志康熙四十七年路南産嘉禾一莖三穗四穗
江南通志康熙五十三年徐州麥秀雙岐有四五岐者
自是連歲皆稔
湖廣通志康熙五十六年湖廣産嘉禾一莖數穗
内閣奉
上諭雍正四年八月順天府尹進呈耤田所産嘉禾自一
莖雙穗三穗以至八穗九穗皆碩大堅好異於常穀
山西通志雍正四年太平嘉禾一莖十有三穗
雲南通志雍正四年建水耤田内産嘉禾一莖雙穗至
三四穗
山西通志雍正五年洪洞清源瑞穀穗長尺餘者一莖
八九穗
浙江通志雍正五年九月仁和錢塘農民獻水田稻米
瑞穀一莖兩穗七年西安常山二縣旱田粟米嘉穀一
本之中兩穗三穗四穗者遍於各鄉巡撫(臣)李衞奏進
詔賜大學士九卿等觀看
上諭朕念切民依今歲令各省通行耕耤之禮為百姓祈
求年穀幸邀
上天垂鑒雨暘時若中外遠近俱獲豐登且各處皆産嘉
禾以昭瑞應而其尤為罕見者則京師耤田之穀自雙
穗至於十三穗御苑之稻自雙穗至於四穗河南之穀
則多至十有五穗山西之穀則長至一尺六七寸有餘
又畿輔二十七州縣新開稻田共計四千餘頃約收禾
稻二百餘萬石暢茂穎栗且有雙穗三穗之奇廷臣僉
云嘉禾為自昔所未有而水田為北地所創見屢詞陳
請宣付史館朕惟古者圖畫豳風於殿壁所以誌重農
務本之心今蒙
上天特賜嘉穀養育萬姓實堅實好確有明徵朕祗承之
下感激歡慶著圖頒示各省督撫等朕非誇張以為祥
瑞也朕以誠恪之心仰蒙
天鑒諸臣以敬謹之意感召
天和所願自兹以往觀覽此圖益加儆惕以修德為事神
之本以勤民為立政之基將見歲慶豐穰人歌樂利則
斯圖之設未必無裨益云
湖廣通志雍正五年江華産嘉禾一莖數穗
甘肅通志雍正五年環縣獻雙岐瑞麥五莖蘭州耤田
産瑞穀自三穗至六穗共十三莖武威耤田産瑞穀自
三穗以至七穗共一百七莖
雍正五年十月十七日内閣奉
上諭今歲各省俱産嘉禾頃馬覿伯復奏稱鄂爾坤圖喇
地方皆産瑞麥有一莖至十五穗之多恭進前來廷臣
見之皆以為極邊初墾之地有此上瑞尤為罕覯朕觀
自古聖帝賢王皆專務實心實政不以祥瑞為尚朕深
明此理擯斥虚文而今年各處所産之嘉穀朕之所以
宣示中外者蓋因今歲為通行耤田典禮之初即獲感
召
天和休嘉普慶如是是以特為表著以明天人感應之理
捷於影響庶期中外諸臣益加誠敬共相儆勉於將來
也從前屢頒諭旨甚明但恐嗣後地方有司未必人人
深悉朕心競尚嘉禾之美名或借端粉飾致有隠匿旱
潦之事而不以上聞者亦未可定著將雍正五年以後
各省田畝産有嘉禾之處俱停其進獻奏聞
御批諭旨雍正六年九月二十六日署理直隸總督(臣)何
世璂協理直隸總督(臣)劉師恕奏通州呈送瑞禾數本
其一莖者穗長一尺五六寸並雙穗三穗以及八九穗
至十三四穗不等
上諭朕從來不言祥瑞是以從前降旨自雍正五年以後
各省所産嘉禾俱停其進獻今據貴州巡撫張廣泗奏
稱黔省各屬新闢苗疆今年風雨應時歲登大有所産
稻穀粟米之屬自一莖兩穗至十五六穗不等稻穀每
穗四五百粒至七百粒之多粟米每穗長至二尺有竒
實從來所未見特將瑞穀呈覽並繪圖附進等語朕覽
各種瑞穀碩大堅實迥異尋常不但目所未見實亦耳
所未聞若但見圖畫而未見穀本則人且疑而不信矣
又據廣西巡撫金鉷摺奏今年粤西通省豐收十分者
十之九九分者十之一穀價每石自二錢以至三錢二
三分乃粤西未有之事等語朕思古州等處苗蠻界在
黔粤之間自古未通聲教其種類互相讐殺草菅人命
又常越境擾害鄰近之居民劫奪往來之商客以致數
省通衢行旅阻滯迂道然後得逹而内地犯法之匪類
又往往逃竄蔵匿其中此實地方之患不得不為經理
者又總督鄂爾泰籌畫周至調度有方巡撫張廣泗敬
謹奉行殫心奮力俾苗衆革面革心抒誠向化地方寕
謐和氣致祥感召
天和黔粤二省歲登大稔而黔省磽瘠之區苗彝新闢之
地又蒙
天賜瑞穀顯示嘉徵仰見
天心以經理苗疆為是特昭瑞應以表封疆大臣之善績
朕心實為慶幸若歸美於朕朕不居也著將張廣泗所
進瑞穀圖交與武英殿繪畫刊刻頒賜各省督撫俾觀
覽之共知勉勵
御批諭旨雍正七年五月十八日雲貴廣西總督鄂爾泰
泰報貴州貴陽等十七府州縣俱係十分收成蠶豆有
粒大如栗者豌豆有粒大如榛者尤從來所未有
又雍正七年八月十八日雲貴廣西總督鄂爾泰奏報
各屬晚稻嘉禾自二三穗以上無論高低原隰漢土苗
疆通屬皆同現據呈驗者已不下萬枝而長大稻穗每
穗計米竟至三百餘粒至小米穀穗長大自一尺三四
寸至一尺八九寸不等者亦不止萬枝並有一穗上又
生九小穗一莖上竟有二十四穗者
又雍正七年九月十六日貴州巡撫(臣)張廣泗奏稻穀
自一莖兩三穗起至十五六穗不等其粟米則穗長一
尺四五寸至二尺不等更有稻穀一本三十穗者粟米
一本四十八穗者甚至一穗之上復生為六岐九岐者
敬貯萬八千穗繪具全圖委官領齎恭呈
御覽
又雍正七年九月十九日廣東總督(臣)郝玉麟署理廣
東巡撫印務(臣)傅泰奏惠州府河源縣送到嘉禾四十
八本内一莖二穗者一十四本一莖三穗者二十本一
莖四穗者一十二本一莖五穗者二本
又雍正七年十一月初七日雲貴廣西總督鄂爾泰奏
雲南等府州縣呈送瑞禾瑞穀自一莖十三穗至七八
穗五六穗者一千餘稞貴州稻穀有一莖數穗及穀穗
長至二尺自四百粒以至七百餘粒者小米有一莖二
十七穗者高粱稗子有一莖十五穗者普安州屬早稻
刈穫之後稻根上復生長稻孫仍又吐花結實重有三
分收成
又雍正九年九月二十六日巡察直隸等處農務(臣)舒
喜奏永平府昌黎縣刈穫高粱得一莖四穗高粱四株
五穗者二株六穗者二株
又雍正十年十一月初四日廣東廵撫(臣)楊永斌奏各
屬送到瑞穀自一莖雙穗以至七穗一本自二穗以至
一百二十九穗自四五尺以及長至一丈一尺不等
四川通志雍正十年四川省城耤田並郫縣耤田内各
産嘉禾或三岐三穗或兩岐兩穗
欽定授時通考卷十九
