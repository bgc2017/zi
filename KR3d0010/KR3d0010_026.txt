欽定授時通考卷二十六
糓種
麥
黑龍江麥
雀麥
燕麥
蕎麥
詩鄘風爰采麥矣沬之北矣
集傳麥糓名秋種夏熟者大全白虎通曰麥金也金
旺而生火旺而死
周頌貽我來牟帝命率育
傳牟麥率用也注牟字書作麰音同或作&KR1279;孟子云
&KR1279;大麥也廣雅云麳小麥麰大麥也疏孟子趙岐注
云麰大麥也
禮記王制庶人夏薦麥麥以魚
集注麥與黍皆南方之糓故配以魚與豚皆隂物也
月令仲秋之月乃勸種麥無或失時其有失時行罪無
疑
注麥者接絶續乏之糓尤宜重之疏前年秋糓至夏
絶盡後年秋糓夏時未登是其絶也夏時人民糧食
缺短是其乏也麥乃夏時而熟是接其絶續其乏也
周禮天官食醫凡會膳食之宜鴈宜麥
正義鴈味甘平大麥味酸而温小麥味甘微寒氣味
相成訂義鴈陽也麥秋種而夏熟得陽氣為多與鴈
相宜
夏官職方氏正東曰青州其糓宜稻麥
尚書大傳秋昏虛星中可以種麥
春秋說題辭麥之為言殖也寢生觸凍而不息精射刺
直故麥含芒事且立也
春秋佐助期麥神名福習
孝經援神契黑墳宜黍麥
大戴禮記三月祈麥實麥實者五糓之先見者故急祈
而祀之也
又九月鞠華而樹麥時之急也
淮南子濟水通和而宜麥
說文麥金也金王而生火王而死麥芒糓秋種厚薶
故謂之麥從來有穗者從久麰周所受來牟也一麥
二縫象其芒刺之形天所來也麧堅麥也䵀小麥
屑覈也䴾磨麥也&KR0008;麥覈息也十斤為三斗從麥啻
聲䵄煮麥也麮麥甘鬻也䅌麥莖也
廣志&KR0008;麥似大麥出凉州旋麥三月種八月熟出西方
赤小麥赤而肥出鄭縣有半夏小麥有秀芒大麥有黑
穬麥
齊民要術爾雅曰大麥麰小麥麳廣志曰鹵水麥其實
大麥形有縫稅麥似大麥出凉州旋麥三月種八月熟
出西方赤小麥赤而肥出鄭縣語曰湖豬肉鄭稀熟山
提小麥至粘弱以貢御有半夏小麥有秃芒大麥有黑
積麥陶隐居本草云大麥為五糓長即今稞麥也一名
麰麥似穬麥惟無皮耳穬麥此是今馬食者然則大穬
二麥種别名異而世人以為一物誤矣按世有落麥者
秃芒是也又有春種穬麥也
雜隂陽書大麥生於杏二百日秀秀後五十日成麥生
於亥壯於邜長於辰老於巳死於午惡於戌忌於子丑
小麥生於桃二百一十日秀秀後六十日成忌與大麥
同蟲食杏者麥貴
種樹書小麥忌戌大麥忌子
又臘日種麥及豆來年必熟麥苗盛時須使人縱牧於
其間令稍實則其收倍多麥屬陽故宜乾原稻屬隂故
宜水澤
又小麥不過冬大麥不過年
又麥最宜雪諺云冬無雪麥不結
爾雅翼麥者接絶續乏之糓夏之時舊糓已絶新糓未
登民於此時乏食而麥最先熟故以為重董仲舒曰春
秋於他糓不書至於麥禾則書之以此見聖人於五糓
最重麥與禾也因說武帝勸關中種麥而明堂月令亦
有仲秋勸種麥之文凡以接續所賴懼民不以為意耳
又禾下即種為稍勞故鄭司農注稻人稱今時謂禾下
麥為荑下麥言芟荑其禾於下種麥又注薙氏云俗間
謂麥下為荑言芟荑其麥以其下種禾豆則是卒歲之
間無曠土閒民此惰農所難故勸之麥比他糓獨隔歲
種故號宿麥說者亦或以為首種傳曰秋昏虚星中可
以種麥說文曰麥芒糓秋種厚薶故謂之麥秋種冬長
春秀夏實具四時之氣自然兼有寒温熱冷故小麥微
寒以為麴則温麵熱而麩冷其地暖處亦可春種至夏
便收然比秋種者四氣不足故有毒河渭以西白麥麵
凉以其春種缺二時氣使然也麥既備有四時之氣而
說文以麥為金者特以其金王而生又遇火而死鄭注
月令則云麥實有稃甲屬木此據明堂月令四時與中
央所食為說養生家則以為麥心之糓養心氣心病宜
食是又以為南方之糓皆各自為義然麥性微寒以為
金則許氏之說優矣古稱高田宜黍稷下田宜稻麥今
小麥例須下田故古歌有曰高田種小麥終久不穗若
大麥則不然詩所謂青青之麥生於陵陂者謂大麥也
古者朝事之豆有䵄蕡先儒以䵄為熬麥許叔重以為
煮麥又小麥屑皮謂之麩小麥屑之覈謂之䵀麥覈屑
十觔為三斗者謂之&KR0008;麥末謂之麵麥甘鬻謂之麮餅
&KR0034;謂之□若䴭䴳䃺麥若𢷬謂之䴾堅麥謂之麧又相
謁食麥謂之䬯陳楚之間謂之&KR0008;楚人謂之飵秦人謂
之&KR0008;䭓
又麰者周所受瑞麥來麰也一作牟又作&KR1279;即今之大
麥也說文云牟大也孟子曰今夫麰麥播種而耰之其
地同樹之時又同勃然而生至於日至之時皆熟矣此
麰之候也吕氏春秋曰孟夏之月百糓三葉而穫大麥
其始盖后稷受之於天故詩曰貽我來牟又曰於皇來
牟劉向以為釐麰麥也始自天降皆以和致和獲天助
也然則來麰一物惟廣雅以麰為大麥來為小麥按說
文云來周所受瑞麥來麰一來二縫象芒刺之形天所
來也故謂行來之來說文以此解來則來麰不應為二
物然則來麰為大麥明矣后稷憂勤萬民天賜之麥蓋
使其麥豐稔則謂之貽我來牟耳不必雨之種也然古
今雨粟事亦甚多安知其始不如此乎雖然后稷所植
多矣而獨言此者以其至艱書曰暨稷播奏庶艱食鮮
食今麥早種則蟲而有節晚種則穗小而少實又為性
多穢一種之終歲不絶耘耡之功此所以為艱食歟方
言曰□䴭䴳麰䴽䵆䴹麴也自關而西秦豳之間曰□
晉之舊都曰䴭齊右河濟曰䴳或曰麰北鄙曰䴽麴其
通語也蓋大麥以為麴還得麰之本名䴽是小麥為之
䴽細餅麴也䵆有衣麴也大麥宜為飯又可為酢其蘖
可為餳
本草綱目小麥李時珍曰來亦作䅘許氏說文云天降
瑞麥天所來也如足行來故麥字從來從夕夕音綏足
行也詩云貽我來牟是矣又云來象其實夕象其根梵
書名麥曰迦師錯
又李時珍曰北人種麥漫撒南人種麥撮撒北麥皮薄
麵多南麥反此
又小麥氣味甘微寒無毒李時珍曰新麥性熱陳麥平
和
又李時珍曰北麵性温食之不渴南麵性熱食之煩渴
西邊麵性凉皆地氣使然也按李廷飛延夀詩云北多
霜雪故麵無毒南方雪少故麵有毒顧元慶簷曝偶談
云江南麥花夜發故發病江北麥花晝發故宜人又且
魚稻宜江淮羊麵宜京洛亦五方有宜有不宜也
又大麥李時珍曰麥之苗粒皆大於來故得大名牟亦
大也通作麰
又蘇恭曰大麥出關中即青稞形似小麥而大皮厚故
謂大麥不似穬麥也蘇頌曰大麥今南北皆能種蒔穬
麥有二種一種類小麥而大一種類大麥而大陳蔵器
曰大穬二麥前後兩出穬麥是連皮者大麥是麥米但
分有殼無殼也蘇以青稞為大麥非矣青稞似大麥天
生皮肉相離秦隴巴西種之今人將大麥米糶之不能
分也陳承曰小麥今人以磨麵日用者為之大麥今人
以粒皮似稻者為之穬麥今人以似小麥而大粒色青
黃汴洛河北之間又呼為黃稞關中一種青稞比近道
者粒微小色微青然大穬二麥其名差互今之穬麥似
小麥而大者當謂之大麥今之大麥不似小麥而穬脆
者當謂之穬麥不可不審李時珍曰大穬二麥註者不
一按吳普本草大麥一名穬麥五糓之長也王禎農書
云青稞有大小二種似大小麥而粒大皮薄多麵無麩
西人種之不過與大小麥異名而已據此則穬麥是大
麥中一種皮厚而青色者也大抵是一類異種如粟粳
之種近百總是一類但方土有不同耳大麥亦有粘者
名糯麥可以釀酒
又大麥氣味鹹温無毒
又穬麥李時珍曰穬之殼厚而粗礦也
又蘇頌曰穬麥即大麥一種皮厚者陳蔵器謂即大麥
之連殼者非也
又穬麥氣味甘微寒無毒
天工開物凡麥有數種小麥曰來麥之長也大麥曰牟
曰穬雜麥曰雀曰蕎皆以播種同時花形相似粉食同
功而得麥名也四海之内燕秦晉豫齊魯諸道烝民粒
食小麥居半而黍稷稻粱僅居半西極川雲東至閩浙
吳楚腹焉方長六千里中種小麥者二十分而一種餘
麥者五十分而一穬麥獨産陜西一名青稞即大麥隨
土而變而皮成青黑色者雀麥細穗穗中又分十數細
子間亦野生蕎麥實非麥類然以其為粉療飢傳名為
麥則麥之而已凡北方小麥歴四時之氣自秋播種明
年初夏收南方者種與收期時日差短江南麥花夜開
江北麥花晝發亦一異也大麥種穫期與小麥同蕎麥
則秋半下種不兩月而即收其苗遇霜即殺邀天降霜
遲遲則有收矣
閩書麥廣雅曰大麰也小䅘也本草云北方之麥秋種
冬長春秀夏實全備四時之氣故無毒南方之麥冬種
夏實四時之氣不備故有毒有大麥有小麥有蕎麥稈
紅花白實三稜而黑秋花冬實有穬麥類麥而殼稍異
福州曰米麥泉州曰蔚麥興化曰穬麥福寧曰玉麥惟
穬為古名
聖祖御製幾暇格物編黑龍江所産之麥最佳色潔白性
復宜人相傳中國麥種之佳者係西域㩦來鄂羅斯地
在西陲萬里有餘黑龍江之上流原係鄂羅斯所居其
種亦自西來所以麥之佳較他處尤勝也
直省志書宛平縣物産有三種大小蕎良鄕縣物産
大麥小麥春麥雁麥蕎麥固安縣土産麥大小穬無
芒蕎清苑縣土産麥有大有小有蕎有春有秋有米
有玉栢鄕縣物産米大麥芒大麥小麥火麥紅麥白
麥蕎麥邢臺縣物産麥有五種大麥冬種者春種者
皮粗而粒大成米謂之大麥仁止可炊飯食之佳小麥
有黃皮麥有紅麥白麥光頭麥紫庭白籽實麥縣西北
先熟東南次之西山中又次之上下熟差十日歴城
縣方産小麥有白有紫白者粒肥而佳大麥穗有六稜
者為六稜麥露仁者為青顆麥宜飯醋蘖宜餳有春秋
兩名種宜畦中濕地玉麥蕎麥入伏種霜前收可佐二
麥之歉新城縣物産大麥小麥時麥三種蕎麥齊
東縣物産大麥小麥蕎麥春麥泰安州物産麥有麳
麰蕎三種萊蕪縣物産麥有大小二種白紅二色春
種者曰春麥麰麥又有蕎麥夏三伏内種濱州物産
麥有大麥小麥蕎麥新增一種曰轉蔓麥城武縣物
産麥有紅白二種曹州物産大麥小麥小麥有紅白
二種蕎麥有白色一種昌邑縣物産麥有大小春玉
蕎五種定襄縣物産大麥小麥蕎麥油麥燕麥翼
城縣物産麥有大小赤白數種平陸縣土産麥有大
小二種大麥則曰露仁曰草大麥小麥則曰火麥曰白
麥絳州物産麥之屬大麥有芒芽可為飴糖小麥有
芒無芒種甚多蕎麥燕麥炒以為餱可食和順縣土
産麥春麥雪麥大麥地寒不多種油麥性寒多種當五
糓之半馬邑縣土産麥有小大二種俱春分前種之
去秋無雨則地燥而不能下種春無雨則不苗夏無雨
則不秀大麥刈於小暑小麥刈於大暑與雁門以南迥
不同焉外有蕎麥一種初伏乃種霜早則盡萎又油麥
一種亦秋熟而種之者少祥符縣物産芒大麥紅小
麥蕎麥米大麥白小麥太康縣物産小麥大麥米大
麥山大麥洧川縣物産麥有大麥小麥裕麥數種
鄢陵縣土産麥秋種亦有春種者大麥三月黃佳小麥
自黃皮蝤子之外有白麥御麥為最佳其他曰紅稈曰
鐡稈曰光頭曰條兒之類難以悉舉延津縣物産麥
䵀麥晚麥短稈春麥赤鬚盧麥北麥襄城縣土産芒
大麥後種先熟米大麥亦可釀酒芋麥煮仁作飯最佳
小麥襄土第一奇種耐旱多收八九月種者為上蕎麥
俗名陪麥永寧縣物産麥有大小腴鴈四種咸陽
縣物産小麥有芒麥有無芒麥為和尚麥色白者為白
麥色紫者為紫麥早熟者為三月黃生畢原者上品大
麥穗有六稜者為六稜麥有露仁者為青稞俱可釀酒
渭南縣物産麥有三種小麥出渭河北者粒小食之
易化河以南者粒差大而色不光鮮然一種名三月黃
者先諸麥熟細膩潔白河北弗如也大麥皮粗粒大煮
食之佳謂之大麥仁蕎麥作麵不甚佳可備諸糓之不
熟乾州物産小麥皮薄麵多佳於他處每斗更重二
觔平凉縣物産番麥一曰西天麥苗葉如薥秫而肥
短末有穗如稻而非實實如塔如桐子大生節間花垂
紅絨在塔末長五六寸三月種八月收西凉縣土産
大麥黑大麥番麥燕麥冷山麥換香頭斑鳩早大幹麥
裏周全紅花麥芝蔴麥西番麥白麥甜荍麥苦荍麥青
顆麥竹根早紅麥六合縣物産麥之屬大麥有糯者
可以釀酒磨麵作醬亦甘美管麥大麥之無芒者麵與
小麥同造醬甘美歙縣物産大麥有高麗麥有糯麥
為飯亦宜小麥有長穬麥稃厚而麵少有白麥麵亦少
有赤糓麥麩少而麵多太平府物産大麥五種白大
麥一名牟麥長粒長芒稃粘於粒管麥即無芒大麥落
秸稃自退六稜中早紅粘三種舊志所載今無小麥七
種白小麥稃白芒短長關小麥黃白稃芒長排子小麥
黃白稃芒短和尚小麥一名火燒麥黃白稃無芒早白
松蒲娜麥三種舊志所載今無清河縣物産有麰有
麥皆芒糓玉麥無芒火麥色赤而早熟猶嶺南有火米
也又有穬麥麥之似麰者亦早熟高郵州物産大麥
有數種䵃麥晚麥淮麥短稈小麥有數種春麥蘆麥北
麥短管赤糓白糓蕎麥有苦甜二種通州物産麥有
大小並早晚二色元麥俗呼為&KR2232;三月熟者糯帶青炒
食似新蠶又稉者曰舜麥色稍赤吳縣物産麥之屬
大麥小麥&KR2232;麥蕎麥舜哥麥紫稈麥西番麥形似稷而
枝葉大結子纍纍如芡實常熟縣物産小麥有紫稗
長萁舜哥火燒頭數種太倉州物産麥有三一曰大
麥其早者皮厚有芒其晚收皮薄無芒者曰老脫鬚一
曰小麥早者曰抄梅言抄在黃梅前也中有火燒頭晚
收長穗白殼有芒者曰百脚麥一曰稞麥俗呼儡麥微
分粳糯紅曰紅&KR2232;紫曰紫&KR2232;性輭宜食但磨粉較少青
曰青&KR2232;白曰白&KR2232;性硬磨多粉又一種曰綠樹青大約
大麥小麥遍處皆有&KR2232;麥惟吳中盛州地高比他邑獨
墾然小麥總不及北地上海縣物産大麥小麥赤麥
有早晚二種白麥亦有二種白&KR2232;麥俗名圓麥有赤白
二種蕎麥立秋前後下種八九月收刈舜哥麥俗名火
燒頭火燒麥無芒雀麥一名燕麥靖江縣食貨麥之
屬大麥有早晚二色有四稜有六稜小麥亦早晚二色
有舜哥紫稈梅前黃有盧昝頭火燒頭諸名圓麥俗呼
為&KR2232;又粳者曰舜麥丹徒縣物産麥有大小大麥之
種二曰春曰黃稈小麥之種三曰赤殼曰白殼曰宣州
平湖縣物産麥有赤剝麥無芒糓天台縣物産小
麥大麥矮赤長稈赤麥光頭皆小麥類稞麥穬麥皆大
麥類上高縣物産米大麥糓大麥紫色麥白色麥
新寧縣物産麵麥糓麥晚姑娘麥甜蕎麥苦蕎麥泉
州府物産麥之屬大麥有一種名曰早黃大麥一種名
烏肚麥米肚青色名青大麥鬱麥殼薄易脫故名五葉
麥同安縣物産麥芒粒稀鬆早熟者曰早黃白者曰
秫麥穗大顆稠密者曰松蕾麥初熟時人多炒而食之
有火能生熱病番麥狀如薏苡
爾雅蘥雀麥
注即燕麥也疏蘥一名雀麥一名燕麥本草云生故
墟野林下苗似小麥而弱實似穬麥而細
農政全書雀麥本草一名燕麥一名蘥生於荒野林下
今處處有之苗似燕麥而細弱結穗像麥穗而極細小
每穗又分作小义穗十數個子甚細小味甘性平無毒
本草綱目雀麥一名杜姥草一名牛星草李時珍曰此
野麥也燕雀所食故名日華本草謂此為瞿麥者非矣
又寇宗奭曰苗與麥同但穗細長而疎唐劉夢得所謂
兔葵燕麥動搖春風者也
農政全書燕麥田野處處有之其苗似麥攛葶但細弱
葉亦瘦細抪莖而生結細長穗其麥粒細小味甘
農政全書蕎麥今處處有之苗高二三尺許就地科义
生其莖色紅葉似杏葉而軟微&KR1359;開小白花結實作二
蒴味甘平性寒無毒
羣芳譜蕎麥一名荍麥一名烏麥一名花蕎
本草綱目李時珍曰蕎麥之莖弱而翹然易長易收磨
麵如麥故曰蕎曰荍而與麥同名也俗亦呼為甜蕎以
别苦蕎楊慎丹鉛錄指烏麥為燕麥蓋未讀日用本草
也
又李時珍曰蕎麥南北皆有立秋前後下種八九月收
刈性最畏霜苗高一二尺赤莖綠葉如烏&KR0008;樹葉開小
白花繁密粲粲然結實纍纍如羊蹄實有三稜老則烏
黑色王禎農書云北方多種磨而為麵作煎餅配蒜食
或作湯餅謂之河漏以供常食滑細如粉亞於麥麵南
方一種但作粉餌食乃農家居冬糓也
又蕎麥氣味甘平寒無毒孫思邈曰酸微寒食之難消
久食動風令人頭眩
欽定授時通考卷二十六
