欽定授時通考卷二十四
糓種
黍
丹黍米
蜀黍
玉蜀黍
野黍
禮記曲禮黍曰薌合
疏正義曰黍曰薌合者夫糓秫者曰黍秫既輭而相
合氣息又香故曰薌合也集說黍熟則黏聚不散其
氣又香故曰薌合
周禮天官食醫凡會膳食之宜羊宜黍
正義羊味甘熱黍味苦温甘苦相成訂義羊火畜也
黍高燥所生與火畜相宜
又夏官職方氏正西曰雍州其糓宜黍稷
又河内曰冀州其糓宜黍稷
爾雅秬黑黍
注詩曰維秬維秠
又秠一稃二米
注此亦黑黍但中米異耳漢和帝時任城生黑黍或
三四實實二米得黍三斛八斗是疏李廵曰黑黍一
名秬黍秬即黑黍之大名也秠是黑黍之中一稃有
二米者别名為秠若然秬秠皆黑黍矣而春官鬯人
註云釀秬為酒秬如黑黍一秠二米言如者以黑黍
一米者多秬為正稱二米則秬中之異故言如以明
秬有二等也秬有二等則一米亦可為酒鬯人之註
必言二米者以宗廟之祭惟祼為重二米嘉異之物
鬯酒宜用之故以二米解鬯其實秬是大名故云釀
秬為酒此云秠一稃二米鬯人註云一秠二米不同
者鄭志答張逸云秠即皮其稃亦皮也爾雅重言以
曉人然則秠稃古今語之異故鄭引此文以稃為秠
也漢和帝時任城縣生黑黍或三四實實二米得黍
三斛八斗是也
尚書考靈曜夏火星昏中可以種黍
春秋說題辭精移火轉生黍夏出秋改黍者縮也故其
立字禾入米為黍酒以扶老
春秋佐助期黍神名侜佞姓蘭郝
孝經援神契黑墳宜黍麥
淮南子渭水多力而宜黍
博雅粢黍也黍釀謂之䅀
說文以大暑而種故謂之黍黍禾屬黏者也孔子曰黍
可以為酒
古今注稻之黏者為黍亦謂稌為黍禾之黏者為黍亦
謂之穄亦曰黃黍
廣志黍有燕頷之名又有驢皮黍又曰牛黍稻尾秀成
赤黍馬革大黑黍或云秬黍有濕屯黃黍
齊民要術穄有赤白黑青黃鶯鴿凡五種
又凡黍黏者收薄穄味美者亦收薄難舂
雜隂陽書黍生於榆六十日秀秀後四十日成黍生於
巳壯於酉長於戌老於亥死於丑惡於丙午忌於丑寅
邜穄忌於未寅
爾雅翼黍禾屬而黏者也以大暑而種故謂之黍從禾
雨省聲孔子曰禾可為酒禾入水也然則又以禾入水
三字合而為黍不但從雨而已黍以大暑而種故農家
以三月上旬為上時四月上旬為中時五月上旬為下
時然月令仲夏之月農既登黍矣天子以雛嘗黍羞以
含桃先薦寢廟為鄭說者以為黍非新成直是舊黍蓋
以鄭解孟秋所登之糓為黍稷故以仲夏為未熟若其
熟何得言登且所謂舊黍者自去歲孟冬與彘併食數
月於此矣豈待今而後嘗耶黍固有早晚其晚者不妨
至孟秋始熟故庶人秋乃薦黍此天子之禮自重其先
熟者而嘗薦之耳故蔡邕以為今之蟬鳴黍亦猶十月
穫稻而天子所嘗乃九月熟者謂之半夏稻亦其類也
黍之秀特舒散故說者以其象火為南方之糓詩亦云
芃芃黍苗以此也又云彼黍離離彼稷之苗者黍大體
似稷故古人併言黍稷今人謂黍為黍穄行役之人有
憂於内則有不察於外故於此或不能辨也黍有赤黍
黑黍黑黍已别見虋稱赤苗恐是赤者其類有黏不黏
如稻之有粳糯其不黏者以為飯黏者别名秫以為酒
說文秫稷之黏者即謂此也月令造酒命大酋秫稻必
齊蓋以此秫與稻之糯為酒北人謂秫為黃米亦謂之
黃糯釀酒比糯稻差劣黍之為物黏而&KR0034;故凡香之&KR0034;
馥黏之黏䵒皆從之又古人作履黏以黍米謂之黎其
雪桃亦用黍以黍黏去桃毛也孔子先食黍以黍為五
糓之先桃為五果之下故捨不用耳黍又𢷬以為餳謂
之餦餭楚辭曰粔籹蜜餌有餦餭言以蜜和米麫煎熬
作粔籹又有美餳衆味甘具也及屈原死楚人以菰葉
裹黍祠之謂之角黍(&KR0034;音香黏音胡䵒音暱餦音張餭音黃粔音巨&KR0034;字典不載)
又秬黑黍也古者薦籩有白黑形鹽白為熬稻黑即秬
也至蔵冰則用黑牡秬黍以享司寒蓋此倣其方之色
亦以為酒謂之秬鬯既芬香調暢矣若將用則鬯人以
鬯酒入鬱人鬱人得之築鬱金草煮之以和此酒則謂
之鬱鬯故鬯人掌共秬鬯而鬱人和鬱鬯以此也
又釋草曰秬黑黍秠一稃二米是秬與秠之所以異者
在此然則秠必不黑秬必不一稃二米也而鄭氏釋春
官鬯人既云秬如黑黍一稃二米則是以秠之狀雜之
於秬郭氏解釋草又曰秠亦黑黍則是又以秬之色雜
之於秠秬既欲兼秠之狀秠又欲兼秬之色凡物之所
以紊亂不復可推究者由此故也郭氏又引漢和帝時
任城生黑黍或三四實實二米得黍三斛八斗以顯二
米者為黑黍且任城所生漢之異事歴世所未有詩歌
后稷降播乃民事之常如必待任城所生而後降之則
沒世不可待矣至唐說者又言今上黨民間黑黍或值
豐歲往往得二米者但稀闊而得之不以充貢耳以此
附成郭氏之說且后稷所降既謂之種何得以豐歲偶
有一二為說若皆以豐歲言之則禾有同穎麥有兩岐
又可待以為種耶按今百糓之中一稃二米者唯麥為
然舍麥未有二米者說文解秠亦云一稃二米詩云誕
降嘉種維秬維秠天賜后稷之嘉糓也而解來字云周
所受瑞麥來麰一來二縫秠與來麰皆后稷所受於天
皆一稃二米則是秠者正此來麰耳但生民臣工所稱
不同來麰又稱釐麰古者來釐丕三字相通要是一物
鄭志自以所解鬯人不合釋草之文故答張逸併以秠
稃皆解為皮且云爾雅重言以曉人然則不惟二物相
混而秠但得為秬之皮轉失實矣予故詳而論之
農政全書王禎曰詩云維秬維秠秬黑黍也又曰秬鬯
一卣此言黍之為酒尚矣今又有赤黍米黃而黏可蒸
食白黍釀酒亞於糯秫又北地遠處惟黍可生其莖穗
低小可以釀酒又可作饌粥黏滑而甘此黍之有補於
艱食之地者也凡祭祀以之為上盛貴其色味之美也
本草綱目李時珍曰按許慎說文云黍可為酒從禾入
水為意也魏子才六書精藴云禾下從氽象細粒散垂
之形氾勝之云黍者暑也待暑而生暑後乃成也詩云
誕降嘉種維秬維秠維穈維芑穈即虋音轉也郭璞以
虋芑為粱粟以秠即黑黍之二米者羅願以秠為來牟
皆非也陶弘景曰黍荆郢州及江北皆種之其苗如
蘆而異於粟粒亦大今人多呼秫粟為黍非矣北人作
黍飯方藥釀黍米酒皆用秫黍也别錄丹黍米即赤黍
米也亦出北間江東時有而非土所宜多入神藥用又
有黑黍名秬釀酒供祭祀用蘇恭曰黍有數種其苗
亦不似蘆雖似粟而非粟也蘇頌曰今汴洛河陜間
皆種之爾雅云虋赤苗芑白苗秬黑黍是也李廵云秬
是黑黍中一稃有二米者古之定律者上黨秬黍之中
者累之以生律度衡量後人取他黍定之終不能協律
或云秬乃黍之中者一稃二米之黍也此黍得天地中
和之氣而生蓋不常有有則一穗皆同二米粒並均勻
無大小故可定律他黍則不然地有肥瘠歲有凶穰故
米有大小不常矣今上黨民間或值豐歲往往得二米
者但稀闊故不以充貢爾又曰黏者為秫可以釀酒
北人謂為黃米亦曰黃糯不黏者為黍可食如稻之有
粳糯也李時珍曰此誤以黍為稷以秫為黍也蓋稷之
黏者為黍粟之黏者為秫粳之黏者為糯别錄本文著
黍秫稻糯之性味功用甚明而註者不諳往往謬誤如
此今俗不知分别通呼秫與黍為黃米矣
又黍米氣味甘温無毒孫思邈曰黍米肺之糓也肺病
宜食之主益氣李時珍曰按羅願云黍者暑也以其象
火為南方之糓蓋黍最黏滯與糯米同性其氣温暖故
功能補肺而作食作煩熱煖筋骨也孟說謂其性寒非
矣
直省志書宛平縣物産黍有白黑二種三河縣土産
黍有黑白紅黃四種平谷縣土産黍有黑白紅黃黧
五種清苑縣土産黍有黃有白有丹有大白有小白
歴城縣方産黍有酒飯二種酒黏飯不黏鄒平縣
物産黍黑白數種新城縣物産黍白黍黎頭二種
齊河縣物産黍有紅黃白黑四種齊東縣物産黍黑
白數種長清縣物産黍有黑白二種泰安州物産
黍黃白黑三種萊蕪縣物産黍白黃紅黑四色有輭
硬二種輭宜釀酒霑化縣物産黍之品黎頭黍托地
白棗皮黍芝黃黍紅黍白黍滋陽縣物産黍有黑白
二種曹州物産黍有黃紅黑白四色曹縣物産黍
有數種五色早晚不同曹酒率用此米鉅野縣物産
黍黑白紅黃四種東平州物産黍黑白二種汶上
縣物産黍黑白二種沂州物産黍有黑白二種清
平縣物産黍有紅白黑三種皆可釀酒白者佳高唐
州物産黍其品三黑紅白觀城縣物産黍黑白二種
日照縣物産黍有黑白二種黃縣物産黍有紅白
黑三種福山縣物産黍有金銀黑三色釀酒招遠
縣物産赤黍白黍黑黍萊陽縣物産黍紅白黑三種
陽曲縣物産黍有輭硬二種祁縣輭硬二種輭宜
釀酒定襄縣物産黍黃白紅青羊眼保德州土産
黍有黑青紅黃數種臨汾縣物産黍有輭硬二種丹
黑二色翼城縣物産黍有黃白二種臨晉縣物産
黍有黃白赤黑四種米皆黃俗呼為黃米平陸縣土
産黍有白紅黃黎其硬者為穈黍高平縣物産黍紅
白黎黑數種精潔美腴甲於他郡和順縣土産黍有
輭硬二種其色白黑黃赤黎五色馬邑縣土産黍有
青白黃三種與早晚大小之分祥符縣物産白黍黑
黍紅黍黃黍洧川縣物産黍有黃白黑三種鄢陵
縣土産黍紅白黎三色其最早者曰奪麥場延津縣
物産黍有黃黍白黍秔黍糯黍襄城縣土産白黍白
莩黃米為上黃黍黃莩黃米為次黑黍釀酒延川縣
物産黍有輭硬二種有丹黑二色西鄕縣土産黍類
露仁糧矮人糧馬尾糧黑糓糧罩粒頭清河縣物産
黍有黃白黎色數種亦有紅者名大紅袍蒲圻縣物
産黍之屬有黃黍黑黍高粱黍永明縣土産泡眼黍
赤黍蓑衣黍建陽縣方産黍屬小早三月種六月收
黃竹早宜飽水田四月種七月熟江西早三月種七月
初收爛坭早天降早苦株早紅根早蘆絲早俱三月種
七月收間有瘦田亦可種縮頸早宜肥田三月種七月
半收福德早宜禾田三月種八月收半冬早黃糓早俱
三月種九月收海寧縣土産黍之種四曰糯黍黃黍
牛黍飯黍
本草綱目丹黍米即赤黍也爾雅謂之虋吳瑞曰浙人
呼為紅蓮米江南多白黍間有紅者呼為赤蝦米寇宗
奭曰丹黍皮赤其米黃惟可為糜不堪為飯黏著難解
寗原曰穗熟色赤故屬火北人以之釀酒作糕
又氣味甘微寒無毒孫思邈曰微温寇宗奭曰動風性
熱多食難消餘同黍米
齊民要術薥秫春月種宜用下土莖高丈餘穗大如帚
其粒黑如漆如蛤眼熟時收刈成束攢而立之其子作
米可食餘及牛馬又可濟荒其莖可作洗帚稭稈可以
織箔編席夾籬供㸑無有棄者亦濟世之一糓農家不
可闕也
農政全書徐光啓曰薥秫古無有也後世或從他方得
種其黏者近秫故借名為秫今人但指此為秫而不知
有粱秫之秫誤矣别有一種玉米或稱玉麥或稱玉薥
秫蓋亦從他方得種其曰米麥薥秫皆借名之也又曰
北方地不宜麥禾者乃種此尤宜下地立秋後五日雖
水潦至一丈深而不能壞之但立秋前水至即壞故北
土築堤二三尺以禦暴水但求隄防數日即客水大至
亦無害也又曰秦中鹻地則種薥秫下地種薥秫特宜
早須清明前後耩(鹻音減)
本草綱目李時珍曰蜀黍不甚經見而今北方最多按
廣雅荻粱木稷也蓋此亦黍稷之類而高大如蘆荻者
故俗有諸名種始自蜀故謂之蜀黍汪穎曰蜀黍北地
種之以備缺糧餘及牛馬糓之最長者南人呼為蘆穄
李時珍曰蜀黍宜下地春月布種秋月收之莖高丈許
狀似蘆荻而内實葉亦似蘆穗大如帚粒大如椒紅黑
色米性堅實黃赤色有二種黏者可和糯秫釀酒作餌
不黏者可以作糕煮粥可以濟荒可以養畜梢可作帚
莖可織箔席編籬供㸑最有利於民者今人祭祀用以
代稷者誤矣其糓殼浸水色紅可以紅酒博物志云地
種蜀黍年久多蛇
又蜀黍米氣味甘澀温無毒
本草綱目李時珍曰玉蜀黍種出西土種者亦罕其苗
葉俱似蜀黍而肥矮亦似薏苡苗高三四尺六七月開
花成穗如秕麥狀苗心别出一苞如㯶魚形苞上出白
鬚垂垂久則苞坼子出顆顆攢簇子亦大如㯶子黃白
色可渫炒食之炒拆白花如炒拆糯殼之狀
又玉蜀黍米氣味甘平無毒
農政全書野黍生荒野中科苗皆類家黍而莖葉細弱
穗甚瘦小黍粒亦極細小味甘性微温採子舂去麤糠
或搗或磨麵蒸餻食甚甜
欽定授時通考卷二十四
