欽定授時通考卷六十八
農餘
木二
女貞(木槿)(櫧)
烏臼(楂)
漆
㯶櫚
皂莢
梔子
茱萸
枸杞
五加
女貞
女貞一名貞木一名蠟樹李時珍曰凌冬青翠有貞守
之操故以貞女狀之近時以放蠟蟲故俗名蠟樹亦呼
為冬青與冬青同名異物盖一類二種也皆因子自生
最易長女貞葉厚而柔長面青背淡長者四五寸甚茂
盛五月開細花青白色花甚繁九月實成似牛李子纍
纍滿樹生青熟紫木肌白膩冬青又名水冬青或稱細
葉冬青樹似枸骨子而極茂盛身大合抱高丈許木理
白細而堅重有文葉似櫨子樹葉而小又似椿葉微窄
而頭頗圓光潤堪染緋其嫩芽煠熟水浸去苦味淘淨
五味調之可食五月開白花結子如豆紅色放子收蠟
皆同(農政全書曰唐宋以前澆燭所用白蠟皆蜜蠟也此蟲白蠟自元以来人始知之今則為日用物矣)
(四川湖廣滇南閩嶺吳越東南諸郡有之以川滇衡永産者為勝)
便民圖臘月下種来春發芽次年三月移栽長七月許
可放蠟蟲栽貞女略如栽桑法縱横相去一丈上下則
樹大力厚須糞壅極肥歲耕地一再過有草便鋤之令
枝條壯盛即多蠟也
宋氏雜部冬青子可種堪入酒至長盛時五月養以蠟
子七月收蠟不宜盡採留迨来年四月又得生子取養
蠟曬乾以越布蒙於甑口置蠟布上置器甑中釡内水
沸蠟遂鎔下入器凝則堅白而為燭材其滓盛之以絹
囊復投於熱油中則蠟盡油遂可為燭凡養蠟子經三
年停亦三年水冬青葉細利於養蠟子
又巴蜀擷其子漬淅米水中十餘日搗去膚種之蠟生
則近跗伐去發肄再養蠟養一年停一年採蠟必伐木
無老榦
本草綱目蠟蠱大如蟣虱芒種後延緣樹枝食汁吐涎
粘於嫩莖化為白脂乃結成蠟狀如凝霜處暑後剝取
謂之蠟渣過白露則粘住難刮矣其渣煉化濾淨或甑
中蒸化&KR0377;下器中待凝成塊即為蠟也其蟲微時白色
作蠟及老則赤黑色乃結苞於樹枝初若黍米大入春
漸長大如鷄頭子紫赤色纍纍抱枝宛若樹之結實也
盖蟲將遺卵作房正如雀甕蛸之類爾俗呼呼為蠟種
亦曰蠟子子内皆白卵如細蟣一包數百次年立夏日
摘下以箬葉包之分繫各樹芒種後苞拆卵花蟲乃延
出葉底復上樹作蠟也樹下要潔淨防蟻食其蟲(徐光啓曰)
(女貞之為白蠟勝國以前略無紀載今則遍東南諸省皆有之向嘗疑焉以為古人著書未暇遠徵遐僻耳非)
(米昔無今有也然見婺州人言彼中放蠟不過二十年吳興人言不過十許年即余邑五年前亦無人知此自)
(余庚戌營先隴始樹女貞數百本擬作蠟近年来村中亦多自生蠟蟲頃寄子半用吳興子半用土子土人言)
(土子為勝則昔無今有理亦有之事固非目前所見遽可懸斷也)
本草彙編蟲白蠟與蜜蠟之白者不同乃小蟲所作其
蟲食冬青樹汁久而化為白脂粘敷樹枝人謂蟲矢著
樹而然非也至秋刮取以水煮溶濾置冷水中則凝聚
成塊矣碎之文理如白石膏而瑩澈人以和油澆燭大
勝蜜蠟也(徐光啓曰蟲白蠟純用作燭勝他燭十倍若以和他油不過百分之一其燭亦不淋故為)
(用頗廣多植無害)
農政全書女貞收蠟有二種有自生者有寄子者自生
者初時不知蟲何来忽遍樹生白花(枝上生脂如霜雪人謂之花)取
用煉蠟明年復生蟲子向後恒自傳生若不曉寄放樹
枯則已若解放者傳窮無窮也寄子者取他樹之子寄
此樹之上其法或連年或停年或就樹或伐條若樹盛
者連年就樹寄之俟有衰頓即斟酌停年以休其力培
壅滋茂仍復寄放即宋氏雜部所謂養一年停一年者
也伐條者取樹栽徑寸以上者種之俟盛長寄子生蠟
即離根三四尺截去枝榦收蠟隨手下壅冬月再壅明
年旁長新枝芽蘖以後恒擇去繁冗令直達又明年亦
復修理恒加培壅第三年可放蠟子四年再放五年復
放迨收蠟仍剪去枝如是更代無窮此所謂經三年停
三年者也凡寄子皆于立夏前三日内從樹上連枝剪
下去餘枝獨留寸許令子抱木或三四顆乃至十餘顆
作一簇或單顆亦連枝剪之剪訖用稻榖浸水半日許
灑取水剝下蟲顆浸水中一刻許取起用竹箬虚包之
大者三四顆小者六七顆作一苞韌草束之置潔淨甕
中若隂雨頓甕中可數日天熱其子多迸出宜速寄之
寄法取箬包剪去角作孔如小豆大仍用草係之樹枝
間其子多少視枝小大斟酌之枝大如指者可寄枝大
細榦太粗者勿寄也寄後數日間鳥来啄箬包攫取子
勤驅之漸漸暖蟲漸出包先緣樹上下行若樹根有草
即附草不復上矣故樹下須芟刈極淨也更數日復下
至枝條嚙皮入咂食其脂液因作花約略蟲出盡即取
下包視有餘子并作包别寄他樹秋分後撿看花老嫩
若太嫩不成蠟太老不成蠟不可剝矣剝時或就樹或
剪枝俱先洒水潤之則易落乘雨後或侵晨帶露華采
之尤便次取蠟花投沸湯中鎔化候稍冷取起水面蠟
再煎再取滓沈鍋底勺去之若蠟未淨再依前法煎澄
之既淨乘熱投入繩套子候冷牽繩起之成蠟堵也
又浸穀水漬蠟子剝下包之此是婺州法吳興人但于
立夏候剪子到小滿前三日連舊枝作苞寄之亦生蠟
擕李及吾邑有自生之子不煩寄放亦生蠟可見傳生
之物氣足為上若吾鄉傳有土子不論節氣但俟其氣
足欲迸時速剪下寄之可也
又立夏前二日剪子此是常法但浙東氣暖從他方鬻
子還恐蟲迸出故以此為期若吳興在北吾邑又在吳
興北則吾鄉往吳興及浙東買子者宜立夏後剪小滿
前後寄也若浙東從吾鄉鬻子仍須立夏前剪去耳吾
鄉以北愈寒寄宜愈遲依此消息之
又蠟子若本地所無傳貿他方者可行千里如浙中獨
金華業此最盛而鬻子於紹興台州湖州川中獨南部
西充嘉定最盛而鬻子于潼川其間相去各數百里盖
蠟子在立夏前氣已足可剪小滿前雖未出可寄耳亦
須疾行遲則蟲先期出不及寄折損多矣諺云走馬販
蠟謂此若依前法先作包置器中蟲出不離箬包中尚
可遲二三日寄也
又或云樹生花即無子生子即無花此間有之不盡然
也大槩多生子並生者但欲留種不宜早收花絶不可
見至春中方著枝如螺靨入夏頓長則花與子不相見
耳子盛長時有膏如餳蜜去之即子枯
又冬青樹凋枯以猪糞壅之即茂或云以猪溺灌之
木槿(附)
水槿葉似女貞而邊有鋸齒五葉攢生不花李時珍所
謂女蠟樹必此也蜀中又有一種插蠟葉似菊尤易生
插之一年便可寄子三四年大如酒杯口即衰壞須更
插矣此與水槿異種水槿雖扞插易生却難大又蜀中
蠟子生女貞樹上少生插蠟樹上者多故當以蜀種為
勝
本草綱目李時珍曰有水蠟樹葉微似榆亦可放蟲生
蠟
宋氏雜部水槿細葉小黃花又名水椐臘月斬其條而
插之易成大木材可為器宜養蠟子以取蠟
櫧(附)
櫧子處處山谷有之其木大者數抱高二三丈葉長大
如栗葉稍尖而厚堅光澤鋸齒峭小凌冬不凋三四月
開白花成穗如桑花結實大如槲子外有小包霜後包
裂子墜子圓褐而有尖大如菩提子内仁如杏仁生食
苦澀煮炒乃帶甘亦可磨粉甜櫧子粒小木文細白俗
名麵櫧苦櫧子粒大木粗赤文俗名血櫧其色黑因名
䥫櫧
山海經前山其木多櫧
注櫧子似柞子可食冬月采之木作屋柱難腐
本草綱目李時珍曰甜櫧子亦可産蠟
農政全書余所聞樹可放蠟者數種以意度之當不止
此即如餉蠶之樹世人皆知有桑柘矣而東莱人育山
繭者於樹無所不用獨楊樹否耳諸樹中獨椒繭最上
桑柘次之椿次之樗為下由此言之事理無窮聞見之
外遺佚甚多坐井自拘何為哉
烏臼
烏臼一名鵶臼樹高數仞葉似小杏葉而微薄淡綠色
五月開細花色黃白實如鷄頭初青熟黑分三瓣八九
熟熟咋之如胡麻子汁味如猪脂壓油燃燈極明南方
平澤甚多易生易長種之佳者有二曰葡萄臼穗聚子
大而穰厚曰鷹爪臼穗散而殼薄根皮味苦微溫有毒
農政全書烏臼樹收子取油甚為民利江浙人種之極
多樹大或收子二三石子外白穰壓取臼油造蠟燭子
中仁壓取清油然燈極明塗髮變黑又可入漆可造紙
用每收子一石可得白油十斤清油二十斤彼中一畝
之宫但有樹數株者生平足用不復市膏油也臨安郡
中每田十數畝田畔必種臼數株其田主歲收臼子便可
完糧如是者租額亦輕佃戸樂于承種謂之熟田若無
此樹要當于田收完糧租額必重謂之生田兩省之人
既食其利凡高山大道溪邊宅畔無不種之亦有全用
熟田種者用油之外其查仍可壅田可燎㸑可宿火其
葉可染皂其木可刻書及雕造器物且樹久不壞至合
抱以上收子逾多故一種即為子孫數世之利
又臼不須種野生者甚多若收子即佳種種出者亦不
中用必須接博乃可未接者江浙人呼為草臼種草臼
榦如酒杯口大便可接大至一兩圍亦可接但樹小低
接樹大高接耳接須春分後數日接法與雜果同又聞
山中老圃云臼樹不須接博但于春間將樹枝一一捩
轉碎其心無傷其膚即生子與接博者同
又種烏臼取白油清油種女貞樹取白蠟其利濟人百
倍他樹
又烏臼楂之屬但取膏油似不入救荒品中但膏油不
可闕而民間所用多取諸麻菽荏菜烏臼之屬比諸麻
菽荏菜有十倍之收且取諸荒山隙地以供膏油而省
麻菽以充糧省荏菜之田以種榖其益于積貯不為少
矣
羣芳譜採臼子在中冬但以熟為候採須連枝條剝之
但留取指大以上枝其小者總無子亦宜剝去則明年
枝實俱繁盛其剝刀長三四寸廣半寸形如却月鉤刃
在鉤内以竹木竿為柄刀著柄端令刃向上剝時向上
鑱之不傷枝榦剝下枝仍充燎㸑揀取浮子曬乾入臼
舂落外白穰篩出之蒸熟作餅下柞取油如常法即成
白油如蠟以製燭若穰少不滿一榨者即作餅入他油
餅雜榨之榨下盛油缾中置一草帚候油出冷定臼油
即凝附草帚不雜他油矣其篩出黑子用石磨麤礲碎
簸去殼存下核中仁復磨或碾細蒸熟榨油如常法即
成清油凡製燭每臼油十斤加白蠟三錢則不淋蠟多
更佳常時肆中賣者白油十斤雜清油十斤白蠟不過
一二錢其燭則淋
又養魚池邊勿種臼落葉入水變黑色令魚病
楂(附)
楂木生閩廣江右山谷間橡栗之屬也其樹易成材亦
堅韌勁挺者中為扛實如橡斗斗無刺為異耳斗中函
子或一或二或三四甚似栗而殼甚薄殼中仁皮色如
榧瓤肉亦如栗味甚苦而多膏油江右閩廣人多用此
油燃燈甚明勝于諸油亦可食
農政全書楂在南中為利甚廣乃字書既無此字而偏
方雜記亦未之見或直書為茶尤非也獨本草有櫧子
云小于橡子味苦澁皮樹如栗或者櫧楂聲近土俗音
訛邪其不言子可為油或昔人未食其利如烏臼女貞
之類耶不敢傅會姑志之以俟再考
又種楂法秋間收子時簡取大者掘地作一小窖勿令
及泉用沙土和子置窖中至次年春分取出畦種秋分
後分栽三年結實
又作油法每歲于寒露前三日收取楂子則多油遲則
油乾收子宜晾之高處令透風樓上尤佳過半月則罅
發取去斗欲急開則攤曬一兩日盡開矣開後取子曬
極乾入碓磑中碾細蒸熟榨油如常法
又楂油能療一切瘡疥塗數次即愈其性寒能退濕熱
用造印色生者亦不沁或云以澤首尤勝諸膏油不染
衣不膩髮其查可㸑用法每餅作四破先于冷竈中罨
架起下用乾柴發火發火後用餅屑漸次撒入則起燄
燒熟者可以宿火勝用炭墼
漆
漆說文云木汁可以䰍物一作桼如水滴而下生漢中
山谷梁益陜襄皆有金州者最善廣州者性急易燥今
廣浙中出一種漆六月取汁漆物黃澤如金即唐書所
謂黃漆也廣南漆作飴糖氣沾沾無力樹似榎而大高
二三丈身如柿皮白葉似椿花似槐子似牛李子木心
黃六七月刻取滋汁
農政全書春分前移栽易成有利一云臘月種
又取用者以竹筒釘入木中取汁或以剛釡斫其皮開
以竹管承之滴汁則為漆也凡取時須荏油解破故淳
者難得可重重别制拭之色黑如瑿若鐵石者為上等
黃嫩若蜂窠者不佳(凡驗漆惟稀者以物蘸起細而不斷斷而復收更又塗于乾竹上蔭)
(之速乾者並佳試訣有云微扇光如鏡懸絲急似鈎撼成琥珀色打著有浮漚)
齊民要術凡漆器不問真偽送客之後皆須以水淨洗
置牀薄上於日中半日許曝之使乾下晡乃收則堅牢
耐久若不即洗者鹽醋浸潤氣徹則皺器便壞矣其朱
裏者仰而曝之朱本和油性潤耐日故盛夏連雨土氣
蒸熟什器之屬雖不經夏用六七月中各須一曝使乾
俗人見漆器暫在日中恐其炙壞合著隂潤之地雖欲
愛慎朽敗更速矣
又凡木畫服翫箱椀之屬八五月盡七月九月中每經
雨以布纏指揩令熱徹膠不動作光淨耐久若不揩拭
者地氣蒸熟徧上生衣厚潤徹膠便皺動處起發颯然
破矣
農桑通訣用漆在燥熱及霜冷時則難乾得隂濕雖寒
月亦易乾物之性也若苦霑人以油治之
㯶櫚
㯶櫚一名栟櫚出領南西川今江南亦有之最難長初
生葉如白芨高二三尺則樹端數葉大如扇上聳四散
岐裂大者高二三尺其莖三稜四時不凋其榦正直無
枝條身赤黑皆筋絡宜為鋰杵亦可旋為器物其皮有
絲毛錯縱如織每皮一匝為一節二旬一采皮轉復生
上剝取縷解可織衣帽褥椅之屬每歲必兩三剝之否
則樹死或不長也剝之多亦傷樹三月於木端莖中出
數黃苞苞中有細子成列乃花之朵也狀如魚腹孕子
謂之㯶魚亦曰㯶筍漸長出苞則成化穗黃白色結實
纍纍大如豆生黃熟黑甚堅實
便民圖㯶櫚二月間撒種長尺許移栽成行至四尺餘
始可剝每年四季剝之半年一剝亦可其皮作繩入水
千歲不爛昔有人開塚得一索已生根
皂莢
皂莢一名皂角一名烏犀一名懸刀廣志謂之雞栖子
生雍州川谷及魯之鄒縣懷孟産者為勝今處處有之
其木極有高大者葉似槐葉瘦長而尖枝間多刺夏開
花秋後結實有三種形小者為猪牙皂莢良一種長而
肥厚多脂而粘一種長而瘦薄不粘用之當以肥厚者
為佳味辛鹹性溫有小毒栢實為之使惡麥門冬畏空
青人參苦參可作沐藥不入湯
農政全書猪□者良其角亦有長尺一二寸者種者二
三月種不結角者南北二面去地一尺鑽孔用木釘釘
之泥封竅即結或曰樹不結鑿一大孔入生鐵三五斤
以泥封之便開花結子既實以蔑束其本數匝木楔之
一夕自落用以洗垢滌膩最良角與刺俱堪入藥亦物
之利益于世者
梔子
梔子一名木丹一名越桃一名鮮支處處有之有三種
一種木高七八尺葉似兔耳厚而深綠春榮秋瘁入夏
開小白花大如酒柸皆六出中有黃蕊甚芬芳結實如
訶子狀生青熟黃中仁深紅可染繒帛入藥用山梔子
皮薄圓小如鵲腦房七稜至九稜者佳一種花小而重
臺者園圃中品一種徽州梔子小枝小葉小花高不盈
尺可作盆景耳山谷詩話云染梔子花六出雖香不濃
郁山梔子花八出一株可香一圃酉陽雜俎云相傳即西
域薝蔔花或曰薝蔔金色花小而香西方甚多非梔也
齊民要術十月選成熟梔子取子淘淨曬乾至来春三
月選沙白地斸畦區深一尺全去舊土却收地上濕潤
浮土篩細填滿畦區下種稠密如種茄法細土薄糝上
搭箔棚遮日高可一尺旱時一二日用水於棚上頻頻
澆酒不令土脈堅垎四十餘日芽方出土薅治澆溉至
冬月厚用蒿草藏護次年三月移開相去一寸一科鋤
治澆溉宜頻冬月用土深擁根株其枝梢用草包護至
次年三四月又移一步半一科栽成行列須圍内穿井
頻澆冬月用土深擁須北面莢籬障以蔽風寒第四年
開花結實十月收摘甑内微蒸過曬乾用梅雨時以沃
壤一團插嫩枝其中置鬆畦内常灌糞水候生根移種
亦可
種樹書黃梔子候其大時摘青者曬收至黃熟則消花
水矣大朵重臺者梅醬糖蜜製之可作羹果
茱萸
茱萸有二種吳茱萸處處有之江淮蜀漢尤多以吳地
者為好所以有吳之名樹高丈餘皮青綠色葉似椿而
闊厚紫色三月開紅紫細花七八月結實似椒子嫩時
微黃熟則深紫李時珍曰枝柔而肥葉長而皺其實結
於梢頭纍纍成簇而無核一種粒大一種粒小小者入
藥為勝氣味辛溫食茱萸一名藙一名榝一名艾子一
名辣子一名越椒一名欓子李時珍曰蜀人呼為艾子
楚人謂之辣古人謂之藙及椒南北皆有之其木甚高
大有長及百尺者枝莖青黃莖間有刺上有小白點葉
類油麻葉黃花綠子叢簇枝上味辛而苦宜入食羹中
能發辛香蘇恭謂開口者為食茱萸孟詵謂閉口者為
欓子馬去謂粒大色黃黑者為食茱萸粒緊小色青綠
者為吳茱萸山茱萸則不任食也
禮記内則三牲用藙
注藙茱萸也爾雅謂之椒
爾雅椒椒醜莍
注莍萸子聚生成房貌今江東亦呼莍椒榝似茱萸
而小赤色疏醜類也莍實之房也椒榝之類實皆有
莍彙自裹
齊民要術二月栽之宜故城隄冡高燥之處(凡於城上種蒔者先)
(宜隨長短掘壍停之經年然後於壍中種蒔保澤沃壤與平地無差不爾者土堅澤流長物不達經年倍樹木)
(尚小)候實開便收之挂著屋裏壁上令隂乾勿使煙熏(煙熏)
(則苦而不辛也)用時去中黑子(肉醬魚鮮偏可所用)
萬畢術曰井上宜種茱萸茱萸葉落井中有化水者無
瘟病
風土記俗尚九月九日謂之上九茱萸到此日氣烈熟
色赤可拆其房以插頭云辟惡氣禦冬
枸杞
枸杞一名枸棘一名天精一名地仙一名却老一名苦
杞一名甜菜一名地節一名羊乳枸杞二木名此木棘
如枸之刺莖如杞之條故兼稱之處處有之春生苗葉
軟薄堪食其莖榦高三五尺叢生六月月開花經紫色
隨結實微長生青熟紅味甘美根皮名地骨皮古以韋
山為上近以甘州者為絶品今陜之蘭州靈州以西並
是大樹子圓如櫻桃乾時可作果食
爾雅杞枸檵
注今枸杞也
陸璣詩疏一名苦杞一名地骨春生作羹茹微苦其莖
似莓子秋熟正赤莖葉及子服之輕身益氣耳
種樹書收子及掘根種於肥壤中待苗生剪為蔬食甚
佳
博聞錄種枸枸法秋冬間收子淨洗日乾春耕熟地作
町闊五寸紐草稕如臂大置畦中以泥塗草稕上然後
種子以細土及牛糞盖令徧苗出頻以水澆之又可插
種
務本新書枸杞宜於故區畦種葉作菜食子根入藥秋
時收好子至春畦種一如種菜法又三月中苗出時
移栽如常法伏内壓條特為滋茂一法截條長四五
指許掩於濕土地中亦生
農桑通訣春夏採葉秋採莖實冬採根朱孺子幼事道
士王元正居大石巖汲於溪見二花犬因逐之入於枸
杞叢下掘之根形如二丈食之忽覺身輕諺云去家千
里勿食蘿摩枸杞言其補精氣也
五加
五加一名文章草一名金玉香草一名金鹽一名五花
一名追風使一名木骨一名豺漆一名豺節本草綱目
云五葉交加者良故名五加又名五花丹鉛錄作五加
云一枝五葉者佳故也蜀人呼為白刺蘄州人呼為木
首江淮湖南州郡皆有之春生苗莖葉皆青作藂有刺
類薔薇葉五出香氣似橄欖春時結實如豆粒而扁色
青得霜乃紫黑根類地骨皮輕脆芬香一云生南方者
微白而柔軔大類桑白皮生北方者微苦而硬苗可作
茹
農政全書取根深掘肥地二尺許埋一根令没舊根甚
易活苗生從一頭剪取每剪訖鋤土壅之久服輕身耐
老明目下氣補中益精氣堅筋骨強志意葉可作蔬菜
食五七月採根隂乾造酒有服五加皮散而獲延年者
不勝計或即為散以代湯茶餌之驗亦同
又正二月取枝插亦易活
欽定授時通考卷六十八
