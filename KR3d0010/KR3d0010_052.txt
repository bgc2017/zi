欽定授時通考卷五十二
勸課
本朝重農
耕織圖
祖仁皇帝御製耕織圖序
朕早夜勤毖研求治理念生民之本以衣食為天嘗讀
豳風無逸諸篇其言稼穡蠶桑纖悉具備昔人以此被
之管絃列於典誥有天下國家者洵不可不留連三復
於其際也西漢詔令最為近古其言曰農事傷則饑之
本也女紅害則寒之原也又曰老耆以壽終幼孤得遂
長欲臻斯理者舍本務其何以哉朕每巡省風謠樂觀
農事於南北土疆之性黍稌播種之宜節候早晚之殊
蝗蝻捕治之法素愛諮詢知此甚晰聽政時恒與諸臣
工言之於豐澤園之側治田數畦環以溪水阡陌井然
在目桔橰之聲盈耳歲收嘉禾數十鍾隴畔樹桑傍列
蠶舍浴繭繅絲恍然如茆簷蔀屋因搆知稼軒秋雲亭
以觀之古人有言衣帛當思織女之寒食粟當念農夫
之苦朕惓惓於此至深且切也爰繪耕織圖各二十三
幅朕於每幅製詩一章以吟咏其勤苦而書之於圖自
始事迄終事農人腁手胝足之勞蠶女繭絲機杼之瘁
咸備極其情狀復命鏤板流傳用以示子孫臣庶俾知
粒食維艱授衣匪易書曰惟土物愛厥心臧庶於斯圖
有所感發焉且欲令寰宇之内皆敦崇本業勤以謀之
儉以積之衣食豐饒以共躋於安和富壽之域斯則朕
嘉惠元元之意也夫
皇帝御製題耕織圖序
璣衡七政所以授時農桑二端斯為本富夏后則三
壤之賦粒食思艱邠風陳七月之詩授衣紀候朱紘
青縹祀分南北之郊帝耤公桑事重陰陽之帥是以
七十二候之解時訓載在周書四十五日之功風俗
詳於漢志禾傳嘉穀紀同穎以陳篇繭貢名都述八
蠶而鍊賦厥有成績備識前聞洪惟我
祖
考政先治本念切民依時逢東作
加推隆躬耤之儀典溯西陵獻種襲親蠶之禮五行順令
屢豐已荷降康六德呈祥纘績聿彰設采然猶以下
民力作編戸辛勤
帝心時軫夫艱難民事不遺其纖悉爰
命圖釐耕織析其目為廿三
弁以篇章仍其題為&KR1354;六
大文炳曜合
三聖而同符巨帙裁編垂億年而無斁予小子敬承
鴻業寅荷丕基綏萬國以圖寧願躋含哺之化合四秋以
省歲冀敷挾纊之恩披寳繪以流觀殷懷蔀屋誦
天章而步武嗣響
薰絃惟本思艱圖易之謨廣為趨事赴功之勸原夫芸生
類别首尊后稷之名咮美功多尤在稻人之掌先甲
坼而浸種出子粒於隔年盆盎香浮顆殊紅粟池塘
水暖鍼漾白芽(浸種)先事維耕(耕)勤耙耨而無虞草
宅(耙耨)覆耕曰耖(耖)轉碌碡而彌見土肥(碌碡)然後
族布連畦恂恂若幼(布秧)芒初刺水簇簇生新(初秧)
蔭取於塗無忘土化之法(淤蔭)拔胥以萃適諧芧茹
之占(拔秧)插六莖於熟田馬馳秧隴(插秧)等一撥於
始播鳥抉耘夫(一耘)除無用之苗意主乎勿參勿貳
植先生之稙功習乎至再至三(二耘)(三耘)猶且慮
龜坼於夏畦防止瀦蓄(灌溉)戒禽饗於秋坂横鏺&KR2505;
䥥(收刈)滯穗盈塍指屈登場之候(登場)築場九月肩
赬持穗之氓(持穗)村舂水碓之旁籭篩糠而灑灑(舂)
(碓)(籭)簸日揚風之候礱礧榖以隆隆(簸揚)(礱)乃
得百室俱盈白粲入千倉之詠(入倉)三時告稔黃冠
祭八蜡之神(祭神)具悉腁胝可忘耕作若迺機中縷
縷之錦何異盤中粒粒之餐令溯仲春辰躔大火龍
精隠躍輕舒蠶月之風蛾子瓏玲清浴菜花之水(浴)
(蠶)膚滋白色二眠以七日為期(二眠)候驗黃光半葉
待三眠而飼(三眠)起尤健食連朝聽&KR0609;&KR0609;之聲(大起)
捉處通明照日藴絲絲之緒(捉績)雜槃筐於葦箔織
薄深閨(分箔)錯梯几於桑林提籠南陌(采桑)經營布
簇藉插茅編竹之功(上簇)熏炙成温分候火撥灰之
課(炙箔)迨夫摘來似甕稱量籠簏之重輕積得如山
檢點蛹蛾之變化(下簇)(擇繭)下竹簣而上桐葉一
窖泥封(窖繭)北熱釡而南冷盆幾車繅就(練絲)槌箱
連紙護蟻粟以羃絲(蠶蛾)壇壝瓣香仰駟房而設醴
(祀謝)籰莩徐引擬緯耒於小正(緯)綜躡相連昉織文
於禹貢(織)豈待蟲鳴驚婦絇絡秋燈(絡絲)宛如鳳下
銜梭縷經宵杼(經)篚筐五色别擅移花接葉之工(染)
(色)(攀花)刀剪萬家用紓短布單衣之厪(剪帛)(成)
(衣)是則眷綢繆於織室無殊軫拮据於租庸民生在
勤觸目皆丁男丁女君孰與足關心惟新榖新絲所
願戸積倉箱頌大田之多稼家勤機杼賦蠶織以勿
休受之飢受之寒予一人職思其咎有餘粟有餘布
爾萬姓遹求厥寧景仰
徽猷永矢諴民之義詠歌勤苦羣知敦俗之心
耕圖目錄
浸種耕耙耨耖
碌碡布秧初秧淤蔭
拔秧插秧一耘二耘
三耘灌溉收刈登場
持穗舂碓篩簸揚
礲入倉祭神
耕第一
浸種
聖祖仁皇帝御製
暄和節候肇農功自此勤勞處處同早辨東田穜稑種
褰裳涉水浸筠籠
世宗憲皇帝御製
百穀遺嘉種先農著懋功春暄二月後香浸一溪中重
穋隨宜辨筠籠用力同每多賢父老占節識年豐
高宗純皇帝御製恭和
聖祖仁皇帝原韻
氣布青陽造化功東郊俶載萬方同溪流浸種如油綠
生意含春秀色籠
皇帝御製
青陽序肇始兆庶力田疇藏種筠籠貯隔年堅栗收清
香滿盆盎佳實浸汀洲三日秧鍼起從兹東作修
耕第二
耕
聖祖仁皇帝御製
土膏初動正春晴野老支笻早課耕辛苦田家惟穡事
隴邊時聽叱牛聲
世宗憲皇帝御製
原隰韶光媚茅茨暖氣舒青鳩呼雨急黃犢駕犂初畎
畮人無逸耕耘事敢疎勤劬課東作扶策歷村墟
高宗純皇帝御製恭和
聖祖仁皇帝原韻
宿雨初過晚日晴烏犍有力足春耕田家辛苦那知倦
更聽枝頭布穀聲
皇帝御製
綠畦新水活穡務始於耕雖藉烏犍力先勞赤足行泥
翻畎畝闢波漾淺深盈舉趾土膏動化機地底萌
耕第三
耙耨
聖祖仁皇帝御製
每當旰食念民依南畆三時願不違已見深耕還易耨
綠蓑青笠雨霏霏
世宗憲皇帝御製
農務時方急春潮堰欲平烟籠高柳暗風逐去鷗輕壓
笠低雲影鳴蓑亂雨聲耙頭船共稳斜立叱牛行
高宗純皇帝御製恭和
聖祖仁皇帝原韻
九重宵旰厪民依課量隂晴總不違縹緲雲山迷樹色
綠隂扶耙雨霏霏
皇帝御製
深耕繼易耨次第紀田功人踏微波面牛牽積淖中短
蓑難障雨破笠不遮風水陸皆宜用腁胝南北同
耕第四
耖
聖祖仁皇帝御製
東阡西陌水潺湲扶耖泥塗未得閒為念饔飱由力作
敢辭竭蹶向田間
世宗憲皇帝御製
南畆耕初罷西疇耖復親四蹄聽活活十頃望畇畇蝶
舞黃萱晚鶯歸綠樹新春光長不負祗有力田人
高宗純皇帝御製恭和
聖祖仁皇帝原韻
新田如掌水潺湲扶耖終朝那得閒手足沾塗渾不管
月明共濯碧溪間
皇帝御製
方春農事接扶耖下深渠蕩滌溪泥細疏通地氣舒策
牛田父急驅犢牧童徐没膝涉淤滓庶期深淖除
耕第五
碌碡
聖祖仁皇帝御製
老農力穡慮偏周早夜扶犁未肯休更駕烏犍施碌碡
好教春水滿平疇
世宗憲皇帝御製
如輪轉機石歷碌向東皋驅犢亦何急平田敢告勞春
塍縈似帶沃壤膩於膏水族堪供餉傾樽醉蠏螯
高宗純皇帝御製恭和
聖祖仁皇帝原韻
帶雨扶犂一夕周作勞終畆敢辭休縱横碌碡如梭轉
膏壤勻鋪遍舊疇
皇帝御製
耨耖序咸度方施碌碡平勻泥依軌直旋軸濺波清器
本隨宜制功由運掌成樞機轉不息磊塊漫牽縈
耕第六
布秧
聖祖仁皇帝御製
農家布種避春寒甲坼初萌最可觀自昔虞書傳播穀民
間莫作等閒看
世宗憲皇帝御製
種包忻拆甲岸畔競攜筐活活衝泥布紛紛落隴香追
隨歡幼稚祝禱願豐穰氣侯今年早行看刺水秧
高宗純皇帝御製恭和
聖祖仁皇帝原韻
二月春風料峭寒原田彌望水雲寬最憐舊穀生新穎
欲布秧時仔細看
皇帝御製
田畦既平治嘉種布芳津埂堰沿溪直陂塘漾水勻涉
波盈百頃播穀趁三春稠密無行列移栽待候循
耕第七
初秧
聖祖仁皇帝御製
一年農事在春深無限田家望歲心最愛清和天氣好
綠疇千頃露秧鍼
世宗憲皇帝御製
珍惜占城種攜兒上隴來一溪添雨足盈畆喜秧開宿
露濃相裛韶陽暖復催忻忻頻笑指轉眼可移栽
高宗純皇帝御製恭和
聖祖仁皇帝原韻
柳暗花明春正深田家那得冶遊心老翁策杖扶兒笑
却喜初秧擺綠鍼
皇帝御製
布種盈畦畛授時春已深溶溶遮穀面簇簇茁秧鍼浥
雨根滋隴含風香
耕第八
淤蔭
聖祖仁皇帝御製
從來土沃藉農勤農歉皆由用力分薙草灑灰滋地利
心期千畆稼如雲
世宗憲皇帝御製
鳥鳴村陌靜春漲野橋低已愛新秧好旋看複隴齊淤
時爭早作課罷豈安棲沾體兼塗足忙忙日又西
高宗純皇帝御製恭和
聖祖仁皇帝原韻
短杓盛灰淤畆勤高原下隰望中分鳴鳩喚雨聲聲好
嶺外旋看起白雲
皇帝御製
土化沿周禮鳩鳴序不淆農家無暇豫地脈有肥磽刈
草良苗茂灑灰短杓抛滋生先納垢至理味衡茅
耕第九
拔秧
聖祖仁皇帝御製
青䓤刺水滿平川移植西疇更勃然節序驚心芒種迫
分秧須及夏初天
世宗憲皇帝御製
吉辰逢社後比戸趁忙時盈把分青壤和根灌綠漪兒
童擔餉榼婦子製秧旗慣得為農樂辛勞自不知
高宗純皇帝御製恭和
聖祖仁皇帝原韻
勻鋪綠毯滿平川萬井風和花欲然移自南疇向西陌
拔秧時節日長天
皇帝御製
韶光度九十節物近清和柔毯鋪青甸新秧滿綠波移
根透積淖拔穎出圓渦越隴蒔南畝連塍荷擔多
耕第十
插秧
聖祖仁皇帝御製
千畦水澤正瀰瀰競插新秧恐後時亞旅同心欣力作
月明歸去莫嫌遲
世宗憲皇帝御製
令序當芒種農家插時天倏分行整整佇看影芊芊力
合聞歌發栽齊聽鼓前一朝千頃遍長日正如年
高宗純皇帝御製恭和
聖祖仁皇帝原韻
甫田萬井水瀰瀰拔得新秧欲插時槐夏麥秋天氣好
及時樹藝莫教遲
皇帝御製
好雨潤千陌蒔秧首夏時隔隄羣力作終畝共忘疲疎
密排成列縱横務合宜佇欣千頃遍嘉穎漾清漪
耕第十一
一耘
聖祖仁皇帝御製
豐苗翼翼出清波荑稗叢生可若何非種自應芟薙盡
莫教稂莠敗嘉禾
世宗憲皇帝御製
飽雨纖纖長含風葉葉柔載芟除宿莠挹注引新流隂
借臨溪樹聲傳隔隴謳炊煙村畔起歸路緩驅牛
高宗純皇帝御製恭和
聖祖仁皇帝原韻
新穎鵝黃遠似波揠苗助長槁如何惟應芟薙勤人力
自鮮苞稂害穉禾
皇帝御製
良苗初發候稂莠必先除耘治勿留稗芟夷以漸鋤分
畦滌陳草隔隴注清渠豐茂庶符願含颸薿薿舒
耕第十二
二耘
聖祖仁皇帝御製
曾為耘苗結隊行更憂宿草去還生隴間饋饁頻來往
勞勩田家婦子情
世宗憲皇帝御製
鬱鬱平疇綠勞勞一載耘理苗疎是法非種去宜勤笠
重初收霧鋤輕半帶雲日高忙餉婦稚子故牽裙
高宗純皇帝御製恭和
聖祖仁皇帝原韻
壺漿饁婦大堤行最是畦邊莠易生勞苦再耘還再饋
可憐農叟望年情
皇帝御製
再耘近炎暑揮汗敢辭勞日炙畦波溽風來時樹高開
襟扇頻颺餽餉婦親操寄語治民吏堂餐忍濫叨
耕第十三
三耘
聖祖仁皇帝御製
䆉稏盈畦日正長復勤穮蓘下方塘堪憐曝背炎蒸下
惟冀青疇發紫芒
世宗憲皇帝御製
鋤莠日當午驕陽若火燔耘耔須盡力辛苦只今番蟬
噪風前急蛙聲水底喧釀花宜鬱暑翠浪舞翩翩
高宗純皇帝御製恭和
聖祖仁皇帝原韻
朱火炎炎日午長三耘曝背向林塘那無解慍傳風信
天際微薰動綠芒
皇帝御製
去疾莫如盡三耘始絶根傴僂遍爬抉&KR0008;蓘望滋蕃人
事戒疎懶天工協潤暄安良先斷秀治理念常存
耕第十四
灌溉
聖祖仁皇帝御製
塍田六月水泉微引溜通渠迅若飛轉盡桔橰筋力瘁
斜陽西下未言歸
世宗憲皇帝御製
藝奪天工巧人勤地力加桔橰聲振鼓戽斗疾翻車灌
注畦旋滿嘔啞日欲斜况兼風露美蒨蒨吐新華
高宗純皇帝御製恭和
聖祖仁皇帝原韻
抱甕終輪氣力微桔橰輪轉迅如飛池塘水滿新禾潤
樹下乘凉待月歸
皇帝御製
水利通溝洫田功茂育加桔橰流響逸䆉稏漾芬賖隔
堰波翻影盈疇浪叠花踏歌忘力倦柳外日西斜
耕第十五
收刈
聖祖仁皇帝御製
滿目黃雲曉露晞腰䥥穫稻喜晴暉兒童處處收遺穗
村舍家家荷擔歸
世宗憲皇帝御製
西成已在望早作更呼讙刈穗香生把盈筐露未乾啄
遺鴉欲下拾滯稚爭歡主伯欣相慶豐年俯仰寬
高宗純皇帝御製恭和
聖祖仁皇帝原韻
桐風蕭灑露珠晞滿野黃雲映落暉是處腰䥥收穫遍
擔頭挑得萬錢歸
皇帝御製
耕春繼耘夏勤苦逮深秋農務三時接嘉禾千畝收腰
䥥刈畦畔背負度隄頭遺穗兒童拾連塍晩稼稠
耕第十六
登場
聖祖仁皇帝御製
年穀豐穰萬寳成築場納稼積如京迴思望杏瞻蒲日
多少辛勤感倍生
世宗憲皇帝御製
紅秈收十月白水浸陂塍釀熟田家慶場新歲事登雲
堆香冉冉露積勢層層勞瘁三時過甕飱幸可憑
高宗純皇帝御製恭和
聖祖仁皇帝原韻
登場此日望西成大有頻書慶帝京䆉稏滿車皆玉粒
比隣亦覺笑顔生
皇帝御製
萬寳幸成熟登場慶老農充盈皆玉粒堆積苦崇墉勞
力甫田穫慰心稔歲逢所欣免債負百室樂熙雍
耕第十七
持穗
聖祖仁皇帝御製
南畆秋來慶阜成瞿瞿未釋老農情霜天曉起呼鄰里
徧聽村村打稻聲
世宗憲皇帝御製
力田欣有歲曬稻喜晴冬響落連耞急塵浮夕照濃鼠
銜猶畏懦難啄自從容幸值豐亨世堯民比屋封
高宗純皇帝御製恭和
聖祖仁皇帝原韻
場圃平堅灰甃成如坻露積最關情殷勤婦子爭持穗
好聽千家拍拍聲
皇帝御製
年康徧堆積曝曬趁秋晴鋪穗如茵厚碾場若掌平連
耞擊穰秸分粒擇華英恍見豐亨象沿村打稻聲
耕第十八
春碓
聖祖仁皇帝御製
秋林茅屋晩風吹杵臼相從近短籬比舍舂聲如和答
家家篝火夜深時
世宗憲皇帝御製
野陌霜風早柴門晩日多舂聲接隣響杵韻洽豳歌顆
顆珠傾篚瑩瑩雪滿籮為憐艱苦得把握屢摩挲
高宗純皇帝御製恭和
聖祖仁皇帝原韻
木末金風陣陣吹松明火燒隔疎籬何來舂相深宵裏
可是村謳唱和時
皇帝御製
民力眞艱苦農功無暇時曉舂依破壁夜碓隔疎籬願
協田禾熟心知節序移索綯亟乘屋已近禦寒期
耕第十九
籭
聖祖仁皇帝御製
漫言嘉穀可登盤穅秕還憂欲去難粒粒皆從辛苦得
農家真作雨珠看
世宗憲皇帝御製
治粒頻求潔田家亦苦心篩風當戶北避日就檐隂一
飽功非易終年力不禁君看圓似玉我愛勝如金
高宗純皇帝御製恭和
聖祖仁皇帝原韻
秋成那得暫遊盤顆粒精粗欲别難周折不辭身手瘁
猶盈一掬幾回看
皇帝御製
杵臼事差畢仍湏用竹籭精華益珍貴穅秕不留遺敢
忽田功細相忘手力疲重農為政要稼穡必先知
耕第二十
簸揚
聖祖仁皇帝御製
作苦三時用力深簸揚偏愛近風林須知白粲流匙滑
費盡農夫百種心
世宗憲皇帝御製
朝來風色好箕宿應維南敢借翻飛力寧教糠粃參乾
圓輸縣吏狼藉戒童男得免催租負方無俛仰慙
高宗純皇帝御製恭和
聖祖仁皇帝原韻
郭外人家茒舍深門前揚簸趁風林莫令飄墮成狼戾
辜負耕夫力作心
皇帝御製
欲令精粗判臨風試簸揚聲輕如散雨影細乍流香箕
帚收宜淨斗升謀實臧未能忘歉歲多貯為留防
耕第二十一
礱
聖祖仁皇帝御製
經營阡陌苦腁胝艱食由來念阻飢且喜稼成登石磑
從兹鼓腹樂雍熙
世宗憲皇帝御製
地結霜痕白檐虛夜氣青聲殷礱早穀風勁閉寒扄玉
色鮮堪比珠光瀉不停蒸炊謀室婦農祖薦朝聲
高宗純皇帝御製恭和
聖祖仁皇帝原韻
相將南畆苦腁胝望歲心酬庶免饑石磑碾來珠顆潤
家家鼓腹樂雍熙
皇帝御製
礱礧及時用軸旋共挽推摩肩揮汗雨礪齒響殷雷珠
顆勻圓瀉榖皮磊落堆稼成誠不易敦俗勸栽培
耕第二十二
入倉
聖祖仁皇帝御製
倉箱頓滿各欣然補葺牛羊雨雪天盼到蓋藏休&KR0008;日
從前拮据已經年
世宗憲皇帝御製
勤勞臨歲暮入囷及良朝墉櫛寧奢望儲藏幸巳饒賦
完農有暇門靜吏無囂苫廪牢封固無虞雨雪飄
高宗純皇帝御製恭和
聖祖仁皇帝原韻
霜點楓林似火然千倉滿貯賜從天輸官不假徵催力
喜值如雲大有年
皇帝御製
西成繼栗烈分貯萬蒼箱力作無閒暇功收有蓋藏完
租消宿債足食積餘糧顆粒皆辛苦臨民勿怠荒
耕第二十三
祭神
聖祖仁皇帝御製
東疇舉趾祝年豐喜見盈寧百室同粒我烝民遺澤遠
吹豳擊鼓報難窮
世宗憲皇帝御製
雨𤾉徵帝德豐稔慰氓愚賽鼓村迎社神燈夜禱巫酒
漿瀉罌盎肴核獻盤盂敢乞長年惠穰穰遂所需
高宗純皇帝御製恭和
聖祖仁皇帝原韻
擊鼓吹豳報屢豐朝看索饗萬家同更期來歲如今歲
歲歲年年願莫窮
皇帝御製
田祖司多稼庶民報祀誠升香騰瑞靄擊鼓和歡聲穫
稻實倉廩知時順雨晴披圖衷永慕務本厚蒼生
欽定授時通考卷五十二
