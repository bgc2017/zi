欽定授時通考卷二十三
糓種
粱
稷
禮記曲禮粱曰薌萁
注萁辭也疏正義曰粱謂白粱黃粱也萁語助也
周禮天官食醫凡會膳食之宜犬宜粱
正義犬味酸而温粱米味甘而微寒氣味相成訂義
犬金獸也粱西方之糓與金畜相宜
爾雅虋赤苗
注今之赤粱粟
又芑白苗
注今之白粱粟皆好糓疏案詩大雅生民云誕降嘉
種維秬維秠維穈維芑故此釋之也虋與穈音義同
虋即嘉糓赤苗者郭云今之赤粱粟芑即嘉糓白苗
者郭云今之白粱粟皆好糓也
博雅藋粱木稷也
廣志有具粱解粱有遼東赤粱鹽鑽粱粒如蟻子魏文
帝以為粥
爾雅翼粱今之粟類古不以粟為糓之名但米之有稃
殼者皆稱粟今人以糓之最細而圓者為粟則粱是其
類内則曰飯黍稷稻粱白黍黃粱稰穛說者曰下言白
黍則上是黃黍下言黃粱則上是白粱今粱有三種青
粱殼穗有毛粒青米亦微青而細於黃白米也夏月食
之極為清凉但以味短色惡不如黃白粱故人少種之
亦早熟而收少作餳清白勝餘米黃粱穗大毛長殼米
俱麤於白粱而收子少不耐水旱食之香味美於諸粱
人號為竹根黃白粱穗亦大毛多而長殼麤扁長不似
粟圓米亦白而大其香美為黃粱之亞古天子之飯所
以有白粱黃粱者明取黃白二種耳今人大抵多種粟
而少種粱以其損地力而收穫少耳然古無粟名則是
以粱統粟今粟與粱功用亦無别明非二物也粱比他
糓最益胃但性微寒其聲為凉蓋是亦借凉音如許叔
重說黍大暑而種則以黍從暑粱從凉其義一也
農政全書王禎曰赤白粱其禾莖葉似粟粒差大其穗
帶毛芒牛馬皆不食與粟同時熟
本草綱目李時珍曰粱者良也糓之良者也或云種出
自梁州或云粱米性凉故名皆各執己見也粱即粟也
考之周禮九糓六糓之名有粱無粟可知矣自漢以後
始以大而毛長者為粱細而毛短者為粟今則通呼為
粟而粱之名反隐矣今世俗稱粟中之大穗長芒粗粒
而有紅毛白毛黃毛之品者即粱也黃白青赤亦隨色
命名耳郭義恭廣志有解粱貝粱遼東赤粱之名乃因
地命名也陶弘景曰凡云粱米皆是粟類惟其芽頭
色異為分别耳氾勝之云粱是秫粟則不爾也黃粱出
青冀州東間不見有白粱處處有之襄陽竹根者為佳
青粱江東少有又漢中一種枲粱粒如粟而皮黑可食
釀酒甚消瘀蘇恭曰粱雖粟類細論則别黃粱出蜀
漢商浙間穗大毛長糓米俱麤於白粱而收子少不耐
水旱食之香美勝於諸粱人號竹根黃陶以竹根為白
粱非矣白粱穗大多毛且長而糓粗扁長不似粟圓也
米亦白而大食之香美亞於黃粱青粱殼穗有毛而粒
青米亦微青而細於黃白粱其粒似青稞而少粗早熟
而收薄夏月食之極為清凉但味短色惡不如黃白粱
故人少種之作餳清白勝於餘米宼宗奭曰黃粱白
粱西洛農家多種為飯尤佳餘用不甚相宜
又黃粱米氣味甘平無毒宼宗奭曰青粱白粱性皆微
凉獨黃粱性味甘平豈非得土之中和氣多耶蘇頌曰
諸粱比之他糓最益脾胃
又白粱米氣味甘微寒無毒李時珍曰炊飯食之和中
止煩渴
又青粱米氣味甘微寒無毒李時珍曰今粟中有大而
青黑色者是也其糓芒多米少禀受金水之氣其性最
凉而宜病人
直省志書歴城縣方産粱俗云粱糓米可入祀品
鄒平縣物産白糓粒白圓大俗謂粱糓米滋陽縣物
産粱有黃白紅黑四種鄒縣物産粱有黃白紅黑四
種沂州物産粱有黃白紅黑四種昌邑縣物産粱
黃白二種祁縣物産粱細粒而色白馬邑縣土産
粱有早晚大小及紫白之異種臨潁縣物産青粱白
粱黃粱咸陽縣物産粱其米青者為青粱夏日食之
清凉其米白者形如芝蔴為芝蔴粱黃粱穗大毛長味
美謂之竹根黃然赤黃二種甲稃雖有二色而其米皆
白慶陽府物産粱黃白青紅龍爪羊角蠟燭芝蔴長
角凡九種長泰縣物産粱俗呼好殼即香糯青粱穗
有毛米微青頗長黃粱穗大毛長米略麤白粱穗大米
扁長又有八畬者米赤大於諸粱更香北方無此糓以
糯稷白者為粱非是
禮記曲禮稷曰明粢
疏正義曰稷粟也明白也言此祭祀明白粢也尚書
云黍稷非馨詩云我黍與與我稷翼翼為酒為食以
享以祀黍稷為五糓之主是粢盛之貴
周禮天官食醫凡會膳食之宜豕宜稷
正義豭豬味酸牝豬味苦稷米味甘甘苦相成訂義
豕水畜也稷北方之糓與水相宜
夏官職方氏正西曰雍州其糓宜黍稷
又河内曰冀州其糓宜黍稷
爾雅粢稷
注今江東人呼粟為粢疏左傳云粢食不鑿粢者稷
也曲禮云稷曰明粢是也郭云今江東人呼粟為粢
然則粢也稷也粟也正是一物而本草稷米在下品
别有粟米在中品又似二物故先儒甚疑焉
尚書帝命期春鳥星昏中以種稷
說文稷五糓之長也穈穄也
月令章句稷秋種夏熟歴四時備隂陽糓之貴者
博雅稷穰謂之䅳
廣志破藏稷逼黍稷也此二者以四月熟
隋書稷五星稷農政也取乎百糓之長以為號也
宋史天文志天稷五星在七星南農政也取百糓之長
以為號明則歲豐暗或不具為饑移徙天下荒歉客星
入之有祠事於内出有祠事於國外
爾雅翼稷者五糓之長故陶唐之世名農官為后稷其祀五
糓之神與社相配亦以稷為名以為五糓不可徧祭祭其長
以該之稷所以為五糓之長者以其中央之糓月令中央土
食稷與牛五行土為尊故五糓稷為長又古者號稷為首種
孟春行冬令則雪霜大摯首種不入蔡邕以首種為麥以麥
常隔歲而種故以為首而鄭康成以為稷者蓋以考靈曜云日
中星鳥可以種稷是一歲之初所先種者唯稷况又孟春正種
稷之時而云首種不入即是極寒種不入土不待歲收然後為
入也稷又名齊或為粢故祭祀之號稷曰明粢而言粢盛者
本之諸糓因皆有粢名小宗伯所謂辨六齍之名物與
其用是也杜子春又欲讀酒正五齊皆為粢以禮運有
粢醍在堂意以粢糓為醍則餘四齊亦皆以粢糓為之
然破五齊從一粢於義不可故後鄭但以為齊者以度
量節作之更讀禮運粢醍為齊此說之不同者也稷又
名為穄吕氏春秋曰飯之美者有陽山之穄高誘曰關
西謂之穈冀州謂之䵖說文穈穄也廣雅曰䵖穄也穆
天子傳曰赤烏之人獻穄百載見今人皆謂之穄然則
稷也粢也穄也特語音有輕重耳大抵塞北最多如黍
黑色稷有二種一黃白一紫黑紫黑者芑有毛北人呼
為烏禾今人不甚珍此惟祠事用之農家種之以備他
糓不熟為糧(音釋六齍音粢謂之六糓黍稷稻粱麥苽五齊音劑謂泛醴醍音醴糟牀下酒赤色)
天中記稷又名為穄
農政全書賈思勰曰糓者總名非止為粟也然今人專
以稷為糓蓋俗名之耳朱糓高居黃劉豬豬道愍黃聒
糓黃雀懊黃續命黃百日糧有起婦黃辱稻糧奴子場
音加支糓焦金黃䳺鳴合履今一名麥爭場此十四種
早熟耐旱免蟲聒糓黃辱稻糧二種味美今墮車下馬
看白羣羊懸蛇赤尾龍虎黃雀民溱馬洩韁劉豬赤李
糓黃河摩糧東海黃石䮑歲青莖青黑好黃陌南木隈
隄黃宋黃癡指張黃兔胠青惠日黃寫風赤一睍黃山
鹺頓黨黃此二十四種穗皆有毛耐風兔雀暴一睍黃
一種易舂寳珠黃俗得白張鄰黃白鹺糓釣干黃張蟻
白耿虎黃都奴赤茄蘆黃熏豬赤魏爽黃白莖青竹根
青調母粱磊碨黃劉沙白憎延黃赤粱糓靈忽黃獺尾
青續得黃得客青孫延黃豬矢煙熏黃樂婢青平夀黃
鹿橛白鹺折作黃覃糝阿居黃赤巴粱鹿蹄黃鉞狗倉
可憐黃米糓鹿橛青阿返此三十八種中麤大糓白鹺
糓調母粱二種味美擇糓青阿居黃豬矢青有二種味
惡黃覃糝樂婢青二種易舂竹葉青石柳閱竹根青一
名胡糓水黑糓忽泥青衝天棒雉子青鴟脚糓鴈頸青
攬堆黃青子規此十種晚熟耐蟲災則盡矣徐光啓曰
古所謂黍今亦稱黍或稱黃米穄則黍之别種也今人
以音近誤稱為稷古所謂稷通稱謂糓或稱粟粱與秫
則稷之别種也今人亦概稱為糓物之廣生而利用者
皆以其公名名之如古今皆稱稷為糓也晉人稱蔓菁
為菜吳人稱棗為菓稱陵苕為草洛陽稱牡丹為花又
曰穄之苗葉莖穗與黍不異經典初不及穄後世農書
輙以黍穄並稱故穄者黍之别種也郭璞注爾雅虋赤
粱粟芑白粱粟皆好糓也言粱又言粟言糓故粱者稷
之别種也廣志曰秫黏粟說文曰秫稷之黏者故秫亦
稷之别種也凡黏糓皆可為酒秬黍黏故人以為酒秫
者黏稷亦可為酒故陶潜種五十畝秫非今之薥秫也
雜隂陽書稷生於棗或楊九十日秀秀後六十日成
羣芳譜稷粒如粟而光滑色紅黃米似粟米而稍大色
黃鮮三月種耘四遍七月熟四五月亦可種但收少遲
耳刈稷欲早八九月熟便刈遇風即落忌與瓠子附子
同食
本草綱目李時珍曰稷從禾從畟畟音即諧聲也又進
力治稼也詩云畟畟良耜是矣種稷者必畟畟進力也
南人承北音呼稷為穄謂其米可供祭也禮記祭宗廟
稷曰明粢爾雅云粢稷也羅願云稷穄粢皆一物語音
之輕重耳赤者名&KR1265;白者名芑黑者名秬註見黍下
陶弘景曰稷米人亦不識書記多云黍與稷相似又註
黍米云穄米與黍米相似而粒殊大說文云稷乃五糓
長田正也此乃官名非糓號也先儒以稷為粟類或言
粟之上者皆說其義而不知其實也按氾勝之種植書
有黍不言稷本草有稷不載穄穄即稷也楚人謂之稷
關中謂之穈呼其米為黃米其苗與黍同類故呼黍為
秈秫陶言與黍相似者得之矣陳蔵器曰稷穄一物
也塞北最多如黍黑色孟詵曰稷在八糓之中最為
下苗黍乃作酒此乃作飯用之殊途蘇頌曰稷米出
粟處皆能種之今人不甚珍此惟祠祀用之農家惟以
備他糓之不熟則為糧耳宼宗奭曰稷米今謂之穄
米先諸米熟其香可愛故取以供祭祀然發故疾只堪
作飯不黏其味淡李時珍曰稷與黍一類二種也黏
者為黍不黏者為稷稷可作飯黍可釀酒猶稻之有粳
與糯也陳蔵器獨指黑黍為稷亦偏矣稷黍之苗似粟
而低小有毛結子成枝而殊散其粒如粟而光滑三月
下種五六月可收亦有七八月收者其色有赤白黃黑
數種黑者禾稍高今俗通呼為黍子不復呼稷矣北邊
地寒種之有補河西出者顆粒尢硬稷熟最早作飯疎
爽香美為五糓之長而屬土吳瑞曰稷苗似蘆粒亦大
南人呼為蘆穄孫炎正義云稷即粟也又曰稷黍之
苗雖頗似粟而結子不同粟穗叢聚攢簇稷黍之粒疏
散成枝孫氏謂稷為粟誤矣蘆穄即蜀黍也其莖苗高
大如蘆而今之祭祀者不知稷即黍之不黏者往往以
蘆穄為稷故吳氏亦襲其誤也今並正之
又稷米氣味甘寒無毒别錄曰益氣補不足心鏡曰作
飯食安中利胃宜脾李時珍曰凉血解暑按孫真人云
稷脾之糓也脾病宜食之汜勝之云燒黍稷則瓠死此
物性相制也稷米黍穰能解苦瓠之毒
閩書稷說文曰五糓之長也閩中種稷殊少惟明祀用
之甌冶遺事穄米與黍相似而粒大按此說是薥黍也
北人曰高粱泉曰番黍浙人曰蘆穄閩中山畬磽地尚
有一種穗如鴨脚粒與黍相類磨之可以麫其稃可以
酒
天工開物凡糧食米而不粉者種類甚多相去數百里
則色味形質隨方而變大同小異千百其名北人唯以
大米呼粳稻而其餘槩以小米名之凡黍與稷同類粱
與粟同類黍有黏有不黏黏者為酒稷有粳無黏凡黏
黍黏粟統名曰秫非二種外更有秫也黍色赤白黃黑
皆有而或專以黑色為稷未是至以稷米為先他糓熟
堪供祭祀則當以早熟者為稷則近之矣凡黍在詩書
有虋芑秬秠等名在今方語有牛毛燕頷馬革驢皮稻
尾等名種以三月為上時五月熟四月為中時七月熟
五月為下時八月熟揚花結穗總與來牟不相見也凡
黍粒大小總是土地肥磽時令害育宋儒拘定以某方
黍定律未是也凡粟與粱統名黃米黏粟可為酒而蘆
粟一種名曰高粱者以其身高七尺如蘆荻也粱粟種
類名號之多視黍稷尢甚其命名或因姓氏山水或以
形似時令總之不可枚舉山東人唯以糓子呼之併不
知粱粟之名也以上四米皆春種秋穫耕耨之法與來
牟同而種收之候則相懸絶云
直省志書宛平縣物産稷有黑白黃三種保定縣土
産稷有紅有白有黑歴城縣方産稷祀神多需此
鄒平縣物産稷紅白數種新城縣物産穄紅穄黑穄
二種齊東縣物産稷紅白數種長清縣物産稷有
紅黃黑白四種泰安州物産稷黃黑二種萊蕪縣
物産稷有黃紅二種霑化縣物産稷之品紅稷黑稷
柳稷六十日滋陽縣物産稷有黑白二種鄒縣物
産稷有紅白二種鉅野縣物産稷有紅白二種東
平州物産穄紅黑二種汶上縣物産稷有黑白二種
沂州物産稷有黑白二種清平縣物産稷有黑白
紅三種高唐州物産稷其品二黑紅觀城縣物産
稷紅黑二種日照縣物産稷有黑白二種招遠縣
物産稷其色有赤白黃黑數種陽曲縣物産稷粟有
輭硬二種祁縣物産稷有大小二種視他方味美
定襄縣物産稷青黃黧黑臨汾縣物産稷有大小二
種視他方味美翼城縣物産稷有赤黑二種汾西
縣土産稷黃白黑三種馬邑縣物産稷有青紅白黑
四種與早晚大小之分洧川縣物産稷有黃白二種
輝縣物産稷色有青白紅黃名有六月秈溜沙白等
皆嘉他如龍爪兔蹄雞腸鼠尾隨象立名動以百計
慶陽府物産稷黃白紅青黧輭凡六種歙縣物産穄
有黑穄者粳穄也赤穄者糯穄也長如蘆葦號蘆穄黃
穄皆古之稷也
欽定授時通考卷二十三
