欽定授時通考卷一
天時
總論上
書堯典敬授人時
傳人時謂耕穫之候民事早晚之所關
舜典咨十有二牧曰食哉惟時
傳所重在於民食惟當敬授民時立君所以牧民
民生在於粒食是君之所重論語云所重民食謂年
榖也種殖收斂及時乃穫故惟當敬授民時
洪範八庶徵曰雨曰𤾉曰燠曰寒曰風曰時五者來備
各以其敘庶草蕃廡
傳雨以潤物𤾉以乾物煖以長物寒以成物風以動
物五者備至各以次序則衆草蕃滋廡豐茂也舉草
茂盛則榖成必矣
又歲月日時無易百榖用成
傳各順常則百榖成
左傳凡分至啟閉必書雲物為備故也
註分春秋分也至冬夏至也啓立春立夏閉立秋立
冬汲古叢語分至啟閉順四時而成八節也以其得
隂陽之中謂之分以其當寒暑之極謂之至以其生
長謂之啟以其收藏謂之閉然則四孟啟閉者隂陽
闔闢之功二至二分者陰陽老少之變也
又九扈為九農正扈民無滛者也
疏春扈鳻鶞相五土之宜趣民耕種者也夏扈竊玄
趣民耘苗者也秋扈竊藍趣民收斂者也冬扈竊黃
趣民蓋藏者也棘扈竊丹為果驅鳥者也行扈唶唶
晝為民驅鳥者也宵扈嘖嘖夜為農驅獸者也桑扈
竊脂為蠶驅雀者也老扈鷃鷃趣民收麥令不得晏
起者也扈止也止民使不滛放
論語行夏之時
註夏以寅為人正商以丑為地正周以子為天正
然時以作事則歲月自當以人為紀故孔子嘗曰吾
得夏時焉而說者以為夏小正之屬
孟子不違農時榖不可勝食也
註使民得務農不違奪其時則五榖饒足不可勝食
也
爾雅春為青陽夏為朱明秋為白藏冬為玄英四時和
謂之玉燭春為發生夏為長贏秋為收成冬為安寧四
時和為通正謂之景風甘雨時降萬物以嘉謂之醴泉
疏此釋太平之時四氣和暢以致嘉祥之事也青陽
言春之氣和則青而溫陽也朱明言夏之氣和則赤
而光明也白藏言秋之氣和則白而收藏也玄英言
冬之氣和則黑而清英也玉燭言四時和氣溫潤明
照故曰玉燭李巡曰人君德美如玉而明若燭聘義
云君子比德於玉焉是知人君若德輝動於内則和
氣應于外統而言之謂之玉燭也春為發生夏為長
贏秋為收成冬為安寧此亦四時之别號也四時和
為通正者言上四時之功和是為通暢平正也謂之
景風言所以致景風景風即祥風也甘雨時降萬物
以嘉者嘉善也甘雨即時雨也不為萬物所苦故曰
甘甘雨既以時降則萬物莫不嘉善之也謂之醴泉
者言四時平暢即所以使地出醴泉也
管子歲有四秋而分有四時故曰農事且作請以什伍
農夫賦耜鐵此之謂春之秋大夏且至絲纊之所作此
之謂夏之秋而大秋成五榖之所會此之謂秋之秋大
冬營室中女事紡績緝縷之所作也此之謂冬之秋
又隂陽者天地之大理也四時者隂陽之大經也東方
曰星其時曰春其氣曰風風生木與骨宗正陽治隄防
耕芸樹藝正津梁修溝瀆甃屋行水柔風甘雨乃至百
姓乃壽百蟲乃蕃此謂星德南方曰日其時曰夏其氣
曰陽陽生火與氣九暑乃至時雨乃降五榖百果乃登
此謂日德中央曰土土德實輔四時入出以風雨節土
益力土生皮肌膚其德和平用均此謂歲德西方曰辰
其時曰秋其氣曰隂隂生金與甲其德静正嚴順百物
乃收此謂辰德北方曰月其時曰冬其氣曰寒寒生水
與血大寒乃至五榖乃熟此謂月德是故聖王務時而
寄政焉
又春三月天地乾燥水糾列之時也山川涸落天氣下
地氣上萬物交通故事已新事未起草木荑生可食寒
暑調日夜分分之後夜日益短晝日益長利以作土功
之事土乃益剛當夏三月天地氣壯大暑至萬物榮華
利以疾&KR1573;殺草薉使令不欲擾當秋三月山川百泉踊
降雨下山水出海路距雨露屬天地湊汐利以疾作收
斂無留一日把百日餔民無男女皆行於野不利作土
功之事當冬三月天地閉藏暑雨止大寒起萬物實熟
利以填塞空郄繕邊城塗郭術實廥倉凡一年之事畢
矣
吕氏春秋黃帝曰四時之不可正正五榖而已耳凡稼
早者先時暮者不及時寒暑不節稼乃生災冬至以後
五句有七日而昌生於是乎始耕事農之道見生而藝
生見死而穫死迨時而作遇時而止老弱之力可使盡
起不知時者未至而逆之既往而慕之當其時而薄之
此從事之下也
又春之德風風不信其華不盛華不盛則果實不生夏
之德暑暑不信則土不肥土不肥則長遂不精秋之德
雨雨不信其榖不堅榖不堅則五種不成冬之德寒寒
不信其地不剛地不剛則凍閉不開天地之大四時之
化而猶不能以不信成物又况乎人事
又得時之禾長稠而穗大本而莖殺蔬穖而穗大其粟
圓而薄糠其米多沃而食之彊如此者不風先時者莖
葉帶芒以短衡穗矩而芳奪秮米而不香後時者莖葉
帶芒而末衡穗閱而青零多粃而不滿得時之黍芒莖
而徼下穗芒以長搏米而薄糠舂之易而食之不噮而
香如此者不飴先時者大本而華莖殺而不遂葉藁短
穗後時者小莖而麻長短穗而厚糠小米鉗而不香得
時之稻大本而莖葆長秱疏穖穗如馬尾大粒無芒搏
米而薄糠舂之易而食之香如此者不益先時者大本
而莖葉格對短秱短穗多粃厚糠薄米多芒後時者纖
莖而不滋厚糠多粃&KR0146;辟米不得恃定熟印夭而死得
時之麻必芒以長疎節而色陽小本而莖堅厚枲以均
後熟多榮日夜分復生如此者不蝗得時之菽長而短
足其美二七以為族多枝數節競葉蕃食大菽則圓小
菽則搏以芳稱之重食之息以香如此者不蟲先時者
必長以蔓浮葉疏節小英不實後時者短莖疏節本虚
不實得時之麥秱長而莖黑稱之重食之致香以息使
人肌澤且有力如此者不蚼蛆先時者暑雨未至朋動
蚼蛆而多疾其次羊以節後時者弱苗而穗蒼狼薄色
而美芒是故得時之稼興失時之稼約莖相若稱之得
時者重粟之多量粟相若而舂之得時者多米量米相
若而食之得時者忍饑是故得時之稼其臭香其味甘
其氣章百日食之耳目聰明心意叡智四衞變彊&KR0008;氣
不入身無苛殃黃帝曰四時之不正也正五榖而已矣
淮南子攝提格之歲歲早水晚旱稻疾蠶不登菽麥昌
民食四升單閼之歲歲和稻菽麥蠶昌民食五升執除
之歲歲早旱晚水小饑蠶閉麥熟民食三升大荒落之
歲蠶小登麥昌菽疾民食二升敦牂之歲歲大旱蠶登
稻疾菽麥昌禾不為民食二升協洽之歲蠶登稻昌菽
麥不為民食三升涒灘之歲歲和小雨行蠶登菽麥昌
民食三升作鄂之歲蠶不登菽麥不為禾蟲民食五升
閹茂之歲歲小饑蠶不登麥不為菽昌民食七升大淵
獻之歲大饑蠶開菽麥不為禾蟲民食三升困敦之歲
歲大霧起大水出蠶稻麥昌民食三升赤奮若之歲早
水蠶不出稻疾菽不為麥昌民食一升
又仲春始出仲秋始内昏張中則務種榖大火中則種
黍菽虚中則種宿麥昴中則收斂蓄積
晉書藝文志炎帝分八節以始農功
汜勝之書耕之本在于趣時和土務糞澤早鋤穫春凍
解地氣始通土一和解夏至天氣始暑隂氣始盛土復
解夏至後九十日晝夜分天地氣和以此時耕田一而
當五名曰膏澤皆得時功
陳旉農書四時八節之行氣候有盈縮踦贏之度五運
六氣所主隂陽消長有太過不及之差其道甚微其效
甚著蓋萬物因時受氣因氣發生其或氣至而時未至
或時至而氣未至則造化發生之理因之也若仲冬而
梅李實季秋之月而昆蟲不蟄藏類可見矣隂陽一有
愆忒則四序亂而不能生成萬物寒暑一失代謝即節
候差而不能運轉一氣傳曰不先時而起不後時而縮
故農事必知天地時宜則生之蓄之長之育之成之熟
之無不遂矣由庚萬物得其道崇丘萬物得極其高大
由儀萬物之生各得其宜者謂天地之間物物皆順其
理也故堯命羲和歷象日月星辰以欽授民時俾咸知
東作南訛西成朔易之候稽之天文則星鳥星火星虚
星昴於是乎審矣驗之物理則鳥獸孳尾希革毛毨氄
毛亦以詳矣而厥民析因夷隩可得而稽倣之也大則
取象於天地無乖升降之機明則取法乎日星不亂經
營之度定之以時應之以數此欽天勤民旨意豈率然
哉其所以時和歲豐良由此也今人雷同以建寅之月
朔為始春建已之月朔為首夏殊不知隂陽有消長氣
候有盈縮冒昩以作事其克有成耶設或有成亦幸而
已聖王之涖事物皆設官分職以掌之各置其官師以
教導之農師之職其可已耶春秋之時法度並廢宜凶
荒薦至乃書有年書大有年蓋幸而書之抑見天道有
常而人自愆忒也詩稱豐年穰穰其崇如墉其比如櫛
以言其得法度時宜故豐登有常也洪範九疇彝倫攸
敘則百榖用成彝倫攸斁則百榖用不成然則順天地
時利之宜識隂陽消長之理則百榖之成斯可必矣古
先哲王所以頒朔明時者匪直大一統也將使斯民知
謹時令樂事赴功也故農事以先知備豫為善
農桑通訣舜在璿璣玉衡以齊七政說者以為天文器
後世言天之家如洛下閎鮮于妄人輩述其遺制營之
度之而作渾天儀歷家推步無越此器然而未有圖也
蓋二十八宿周天之度十二辰日月之會二十四氣之
推移七十二候之遷變如環之循如輪之轉農桑之節
以此占之四時各有其務十二月各有其宜先時而種
則失之太早而不生後時而蓺則失之太晚而不成故
曰雖有智者不能冬種而春收此圖之作以交立春節
為正月交立夏節為四月交立秋節為七月交立冬節
為十月北斗旋於中以為準則每歲立春斗杓建於寅
方日月會於營室東井昏見於牛建星辰正於南由此
以往積十日而為旬積三旬而為月積三月而為時積
四時而成歲一歲之中月建相次周而復始氣候推遷
與日歷相為體用所以授民時而節農事即謂用天之
道也夫授時歷每歲一新時圖常行不易非歷無以起
圖非圖無以行歷表裏相參轉運而無停渾天之儀粲
然具在是矣然按月農時特取天地南北之中氣立作
標準以示中道非膠柱鼓瑟之謂若夫遠近寒暖之漸
殊正開常變之或異又當推測晷度斟酌先後庶幾人
與天合物乘氣至則養之節不至差謬此又圖之體用
餘致也不可不知務農之家當家置一本攷歷推圖以
定種蓻如指諸掌故亦名曰授時指掌活法之圖
羣芳譜一歲共十二月二十四氣七十二候大寒後十
五日斗柄指艮為立春正月節立始建也春氣始至而
建立也一候東風解凍凍結於冬遇春風而解也二候
蟄蟲始振蟄藏也振動也感三陽之氣而動也三候魚
陟負冰上遊而近水也立春後十五日斗柄指寅為雨
水正月中陽氣漸升雲散為水如天雨也一候獺祭魚
歲始而魚上則獺取以祭二候候雁北陽氣逹而北也
三候草木萌動天地交泰故草木萌生發動也雨水後
十五日斗柄指甲為驚蟄二月節蟄蟲震驚而出也一
候桃始華二候倉庚鳴倉庚黃鸝也倉清也庚新也感
春陽清新之氣而初出故鳴三候鷹化為鳩即布榖也
仲春之時鷹喙尚柔不能捕鳥瞪目忍饑如痴而化化
者反歸舊形之謂春化鳩秋化鷹如田鼠之于鴽也若
腐草雉爵皆不言化不復本形者也驚蟄後十五日斗
柄指卯為春分二月中分者半也當春氣九十日之半
也一候玄鳥至玄鳥燕也春分來秋分去二候雷乃發
聲四陽漸盛隂陽相薄為雷乃者象氣出之難也三候
始電電陽光也四陽盛長氣洩而光生也凡聲屬陽光
亦屬陽春分後十五日斗柄指乙為清明三月節萬物
至此皆潔齊而明白也一候桐始華桐有三種華而不
實曰白桐亦曰花桐爾雅謂之榮桐至是始華也二候
田鼠化為鴽鴽鶉也鼠隂而鴽陽也三候虹始見虹日
與雨交天地之滛氣也清明後十五日斗柄指辰為榖
雨三月中雨為天地之和氣榖得雨而生也一候萍始
生萍隂物静以承陽也二候鳴鳩拂其羽拂羽飛而翼
迫其聲也三候戴勝降于桑蠶候也榖雨後十五日斗
柄指巽為立夏四月節夏大也物至此皆假大也一候
螻蟈鳴螻蟈一名鼫鼠一名&KR1386;陰氣始故螻蟈應之二
候蚯蚓出蚯蚓陰類出者承陽而見也三候王瓜生王
瓜土瓜也立夏十五日斗柄指已為小滿四月中物長
至此皆盈滿也一候苦菜秀荼為苦菜感火氣而苦味
成不榮而實曰秀榮而不實曰英此苦菜宜言英二候
蘼草死蘼草草之枝葉靡細者葶藶之屬凡物感陽生
者強而立感陰生者柔而靡靡草則陰至所生也故不
勝陽而死三候麥秋至麥以夏為秋感火氣而熟也小
滿後十五日斗柄指丙為芒種五月節言有芒之榖可
播種也一候螳螂生螳螂飲風飡露感一陰之氣而生
至此時破殼而出二候鵙始鳴鵙百勞也惡聲之鳥梟
類也不能翺翔直飛而已三候反舌無聲諸書為反舌
為百舌鳥能反覆其舌感陽而鳴遇微陰而無聲也芒
種後十五日斗柄指午為夏至五月中萬物至此皆假
大而極至也一候鹿角解夏至一陰生鹿感陰氣故角
解二候蜩始鳴莊子謂蟪蛄夏蟬也語曰蟪蛄鳴朝三
候半夏生半夏藥名居夏之半而生也夏至後十五日
斗柄指丁為小暑六月節暑氣至此尚未極也一候溫
風至溫熱之風至小暑而極故曰至二候蟋蟀居壁感
肅殺之氣初生則在壁感之深則在野三候鷹始摯摯
擊也月令鷹乃學習殺氣未肅摯鳥始學擊摶迎殺氣
也小暑後十五日斗柄指未為大暑六月中暑至此而
盡洩一候腐草為螢離明之極則幽陰至微之物亦化
而為明不言化者不復原形也二候土潤溽暑土氣潤
故欝蒸為溽濕三候大雨時行前後濕暑而後候則大
雨時行以退暑也大暑後十五日斗柄指坤為立秋七
月節秋揫也物至此而揫斂也一候凉風至西方淒清
之風也温變而肅也二候白露降大雨之後凉風來天
氣下降茫茫而白尚未凝珠故曰白露降三候寒蟬鳴
今初秋夕陽聲小而急疾者是也立秋後十五日斗柄
指申為處暑七月中陰氣漸長暑將伏而潛處也一候
鷹乃祭鳥金氣肅殺鷹感其氣始捕擊必先祭二候天
地始肅三候禾乃登禾者榖連藳桔之總名成熟曰
登處暑後十五日斗柄指庚為白露八月節陰氣漸重
露凝而白也一候鴻雁來淮南子作候鴈自北而南來
也二候玄鳥歸玄鳥北方之鳥故曰歸三候羣鳥養羞
羞謂藏美食以備冬月之養白露後十五日斗柄指
酉為秋分八月中至此而陰陽適中當秋之半也一候
雷始收聲雷屬陽八月陰中故收聲入地萬物隨以入
也二候蟄蟲坯戶坯益其蟄穴之戶使通明處稍小至
寒甚乃墐塞之也三候水始涸水春氣所為春夏氣至
故長秋冬氣返故涸也秋分後十五日斗柄指辛為寒
露九月節氣漸肅露寒而將凝也一候鴻鴈來賓鴈後
至者為賓二候雀入大水為蛤嚴寒所至蜚化為潛也
三候菊有黃華菊獨華於陰故曰有也寒露後十五日
斗柄指戍為霜降九月中氣愈肅露凝為霜也一候豺
乃祭獸以獸祭天報本也方餔而祭秋金之義二候草
木黃落色黃搖落也三候蟄蟲咸俯皆垂頭畏寒不食
也霜降後十五日斗柄指乾為立冬十月節冬終也物
終而皆收藏也一候水始冰水而初凝未至于堅故曰
始冰二候地始凍土氣凝寒未至於坼故曰始凍三候
雉入大水為蜃大水淮也立冬後十五日斗柄指亥為
小雪十月中氣寒而將雪矣第寒未甚而雪未大也一
候虹藏不見陰陽氣交為虹陰氣極故虹伏言其氣下
伏也二候天氣上升三候地氣下降天地變而各正其
位不交則不通故閉塞也小雪後十五日斗柄指壬為
大雪十一月節言積寒凜冽雪至此而大也一候鶡鴠
不鳴陽鳥感六陰之極而不鳴二候虎始交虎感微陽
萌動故氣益盛而交也三候茘挺生大雪後十五日斗
柄指子為冬至十一月中日南陰極而陽始生也一候
蚯蚓結六陰寒極之時蚯蚓交結如蠅二候麋角解冬
至一陽生麋感陽氣故角解三候水泉動水者一陽所
生一陽初生故泉動也冬至後十五日斗柄指癸為小
寒十二月節時近小春故寒氣猶小一候鴈北鄉鴈避
熱而南今則北飛禽鳥得氣之先故也二候鵲始巢至
後二陽已得來年之氣鵲遂為巢知所向也三候雉鴝
雉陽鳥也鴝雌雄同鳴感於陽而有聲也小寒後十五
日斗柄指丑為大寒十二月中時巳二陽而寒威更甚
者閉塞不盛則發洩不盛所以啓三陽之泰此造化之
微權也一候雞乳乳育也雞木畜麗於陽而有形故乳
二候征鳥厲疾至此而猛厲迅疾也三候水澤腹堅冰
徹上下皆凝故曰腹堅一元默運萬彙化生四序循環
千古不易極之而陽九百六不過此氣之推遷耳
吳下田家志一九二九扇子不離手三九二十七冰水
甜如蜜四九三十六拭汗如出浴五九四十五頭戴秋
葉舞六九五十四乘凉入佛寺七九六十三床頭尋被
單八九七十二思量蓋夾被九九八十一家家打炭墼
又一九二九相喚弗出手三九二十七籬頭出篳篥四
九三十六夜眠如露宿五九四十五太陽開門戶六九
五十四貧兒争意氣七九六十三布衲兩肩攤八九七
十二猫狗尋陰地九九八十一犂耙一齊出
欽定授時通考卷一
