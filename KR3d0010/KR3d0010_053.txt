欽定四庫全書
欽定授時通考卷五十三
勸課
本朝重農
織圖目錄
浴蠶二眠三眠大起
捉績分箔採桑上簇
炙箔下簇擇繭窖繭
練絲蠶蛾祀謝緯織絡絲
經染色攀花剪帛成衣
織第一浴蠶
聖祖仁皇帝御製
豳風曾著授衣篇蠶事初興穀雨天更考公桑傳禮制
先宜浴種向晴川
世宗憲皇帝御製
門多楊柳風溪漲桃花水村酒醖羊羔春閨浴蠶子纖
纖弄翠盆戢戢蠕香紙雪繭與冰絲婦功從此始
高宗純皇帝御製恭和
聖祖仁皇帝原韻
曾讀豳風七月篇遲遲日影麗光天新蠶未起先宜浴
盆滿明波人滿川
皇帝御製
衣裳始上古教織自西陵考禮婦功重浴蠶績事興化
生喜温暖澣濯避嚴凝盆漾柴灰水勻齊時可乘
織第二
二眠
聖祖仁皇帝御製
柔桑初剪綠參差陌上歸來日正遲村舍家家簾幕靜
春蠶新長再眠時
世宗憲皇帝御製
百舌鳥初鳴再眠蠶在箔陌桑青已柔隄草綠猶弱正
宜旭日和惟恐春寒作媍忙兒不知棗栗頻啼索
高宗純皇帝御製恭和
聖祖仁皇帝原韻
女桑搖綠葉參差曉起人慵欲採遲雙燕入簾春晝靜
再眠恰是仲春時
皇帝御製
治室務精潔初生連蟻微布筐置槌架移箔捲簾幃頻
以柔桑飼毋勞纖手揮二眠須静待色變候無違
織第三
三眠
聖祖仁皇帝御製
紅女勤劬日載陽鳴鳩拂羽恰條桑只因三卧蠶將老
剪燭頻看夜未央
世宗憲皇帝御製
春風拂簾櫳春露繁桑柘遶箔理三眠燒燈遶五夜大
姑席未安小姑梳未暇喔喔唱隣雞提筐邀比舍
高宗純皇帝御製恭和
聖祖仁皇帝原韻
淑景頻催喜載陽微行步步採條桑三眠三起新蠶老
篝火看時夜未央
皇帝御製
已近清和月黃花映箔初三眠宜少飼一罅不令疎晝
夜功無閒平勻葉有餘挑燈頻體驗勤視寸心舒
織第四
大起
聖祖仁皇帝御製
春深處處掩茅堂滿架吳蠶婦子忙料得今年收繭倍
冰絲雪縷可盈筐
世宗憲皇帝御製
今春寒暖勻南陌條桑好箔上葉憂稀枝頭採戒早不
知春幾多但覺蠶欲老阿誰紅粉粧尋芳踏堤草
高宗純皇帝御製恭和
聖祖仁皇帝原韻
春光荏苒去堂堂無那黃鶯一日忙箔上吳蠶方大起
冰絲色映綠筠筐
皇帝御製
倏度三眠序脱膚大起時足腸盈衆箔健食藴千絲心
已隨春老室湏向暖移桑乾飼無歇奚用露華滋
織第五
捉績
聖祖仁皇帝御製
連宵食葉正紛紛風雨聲喧隔戸聞喜見新蠶瑩似玉
燈前檢點最辛勤
世宗憲皇帝御製
生熟乃有時老嫩莫紛糅恐煩姑與嫜服勞夜繼晝松
火發瓦盆星芒射階霤次第了架頭怱忙顧童幼
高宗純皇帝御製恭和
聖祖仁皇帝原韻
蠶筐高下架頭紛食葉聲煩似雨聞捉績欣看光練練
一家婦女共辛勤
皇帝御製
欲老食偏健雨聲隔戸聞炙盆火湏熟捉績視宜勤減
飼絲將足依時箔欲分練光瑩似玉珍惜勿紛紜
織第六
分箔
聖祖仁皇帝御製
愛逢晴日映疎簾新綠如雲葉漸添天氣晴和蠶事廣
移筐分箔徧茅檐
世宗憲皇帝御製
新燕掠風輕新蠶偕日長分箔天氣暄食葉雨聲響少
媍採林間倦歸歇陌上門前桑騷騷黃雲接青壤
高宗純皇帝御製恭和
聖祖仁皇帝原韻
柳絮飛時晝下簾柔桑蘩細食徐添却憑纖手為分箔
未暇朝餐日過檐
皇帝御製
春深益滋長薄箔遍分藏眠起驗無舛衆多虞有妨迴
環結萑葦高下置槃筐充楝皆排架頻年喜美穰
織第七
採桑
聖祖仁皇帝御製
桑田雨足葉蕃滋恰是春蠶大起時負莒攜筐紛笑語
戴鵀飛上最高枝
世宗憲皇帝御製
清和天氣佳比戸採桑急瀼瀼零露繁冉冉綠隂濕高
柯學猱升落葚教兒拾昨摘滿籠歸姑猶嗔不給
高宗純皇帝御製恭和
聖祖仁皇帝原韻
墻畔青條著雨滋繁隂初覆葉齊時春深八繭蠶争餧
稚子攜筐上綠枝
皇帝御製
採葉供蠶食季春碧滿林桑柔鋪有蔭絲老結無心筐
負條微折鈎輕幹未侵芳郊甘澤洽落葚小童尋
織第八
上簇
聖祖仁皇帝御製
頻執纖筐不厭疲久忘膏沐與調飢今朝士女歡顔色
看我冰蠶作繭時
世宗憲皇帝御製
東隣催早耕西舍呼浸穀花殘蜀鳥啼春老吳蠶熟蚑
蚑鞠雪腰盈盈皤絲腹剪草架初齊女郎看上簇
高宗純皇帝御製恭和
聖祖仁皇帝原韻
覓樹尋枝手足疲柔桑采采飼蠶飢今朝報道新抽繭
老幼羣欣上簇時
皇帝御製
絲腸欣旣足通體現晶瑩布箔必稠密編茅務穏平簇
登草勻插網入繭徐成善育關豐儉審宜貴致精
織第九
炙箔
聖祖仁皇帝御製
蠶性由來苦畏寒深垂簾幕夜將闌爐頭更爇松明火
老媪殷勤日探看
世宗憲皇帝御製
温扇花信風寒釀麥秋雨葭簾張蠏舍松盆暖蠶戸香
生雪繭明光吐銀絲縷門忌少人蹤語燕喧衡宇
高宗純皇帝御製恭和
聖祖仁皇帝原韻
重簾不捲畏風寒猶爇松明向夜闌皚雪霏霏堆滿箔
殷勤弱女把燈看
皇帝御製
隂寒釀梅雨比戸下帷簾箔上繭將作爐頭炭漸添含
生緣避冷本性豈趨炎緩炙休過燥功宜晝夜兼
織第十
下簇
聖祖仁皇帝御製
自昔蠶繅重婦功曾聞獻繭在深宫披圖喜見纍纍滿
茅屋清光積雪同
世宗憲皇帝御製
前月浴新蠶今日摘新繭浴蠶柳葉纖摘繭柳綿捲膏
沐曾未施風光覺潛轉隣曲慰勞來懽情一共展
高宗純皇帝御製恭和
聖祖仁皇帝原韻
獻繭由來重女功繪圖今見列璇宫
聖人不為丹青美玉穀珠絲此意同
皇帝御製
鄰里欣相賀家家蠶事成勻圓雪光皎錯落玉輝瑩下
簇分多寡聚籠衡重輕用功常不懈始得萬絲盈
織第十一
擇繭
聖祖仁皇帝御製
冰繭方看作素紈重綿亦藉禦深寒就中自有因材法
揀取筐間次第觀
世宗憲皇帝御製
傾筐香雪明擇繭檐日上大半作絲綸三分充綿纊囑
嫗理從容擇慣知瘠壯所慮梅雨過插秧趁溪漲
高宗純皇帝御製恭和
聖祖仁皇帝原韻
弱繭何時成綺紈拮据冀免一身寒八蠶獨蛹還須擇
几上分明取次觀
皇帝御製
衆繭湏精擇因材用不同化蛾作佳種排箔引凉風首
選織絍美次供綿絮充由來無棄物器使在虚衷
織第十二
窖繭
聖祖仁皇帝御製
一年蠶事已成功歴數從前屬女紅聞說及時還窖繭
荷鋤又在綠隂中
世宗憲皇帝御製
挽袖解長裙香汗濕紅頰農事委良人蠶功獨在妾層
層下簇完勞勞窖繭接作苦感天公冰雪滿箱篋
高宗純皇帝御製恭和
聖祖仁皇帝原韻
春日遲遲執婦功何心愛戀牡丹紅繭成好向村頭窖
荷插攜兒綠蔭中
皇帝御製
藏繭置深甕沿堤荷插從布桐看曡曡鋪簣襯重重窖
地鹽微摻理原泥密封出繰待七日潤澤倍鮮穠
織第十三
練絲
聖祖仁皇帝御製
炊煙處處繞柴籬翠釡香生煮繭時無限經綸從此出
盆頭喜色動雙眉
世宗憲皇帝御製
煙流矮屋青水汲前溪潔掉車若捲風暎釡如翻雪絲
頭入手長左右旋轉忙軋軋聽交響行人聞繭香
高宗純皇帝御製恭和
聖祖仁皇帝原韻
煑繭吹煙颺短籬絲腸纍纍練成時探湯試展纖纖手
那聽枝頭叫畫眉
皇帝御製
離坎功相濟經綸展藴藏瑩瑩翻釡燦軋軋轉車忙撥
緒箸抽繭繅絲手探湯工夫漸成熟隔牖挹清香
織第十四
蠶蛾
聖祖仁皇帝御製
蛾兒布子如金粟水際分飛任所之莫令繭絲遺利盡
來年留作授衣資
世宗憲皇帝御製
隣始通往來暫時解忙促出繭影翩翩翅光膩粉沃秧
苗已抽青桑葉再見綠送蛾須水邊流傳笑農俗
高宗純皇帝御製恭和
聖祖仁皇帝原韻
蠶蛾絲淨方生子送向溪頭任所之更願明春歸舍早
今年已是去年資
皇帝御製
揀擇作新種槌箱紙四圍子生勤覆養蛾化任分飛蕩
漾隨楊陌翩翻傍葦磯如山復如粟珍護待春歸
織第十五
祀謝
聖祖仁皇帝御製
勞勞拜簇祭神桑喜得絲成願已償自是西陵功德盛
萬年衣被澤無疆
世宗憲皇帝御製
豐祀報先蠶灑庭佇來格釃酒注罇罍獻絲當圭璧堂
下趨妻孥堂上拜主伯神惠乞來年盈箱賜倍獲
高宗純皇帝御製恭和
聖祖仁皇帝原韻
年年勞苦事耕桑及早還將租税償今日蠶成虔祀謝
西陵功德戴無疆
皇帝御製
蠶成申報祀虔謝望豐穰天駟輝騰迥西陵澤衍長香
昇陳滿几絲獻祝盈箱衣被免寒凍抒誠遍里鄉
織第十六
緯
聖祖仁皇帝御製
綠隂掩映野人家每到蠶時静不譁一自夏初成繭後
籬邊新聽響繅車
世宗憲皇帝御製
盈盈緯車婦荆布事素樸絲絲理到頭的的出新濯心
忙不遑食腕倦何曾覺忽聽歸鴉啼斜陽掛屋角
高宗純皇帝御製恭和
聖祖仁皇帝原韻
蠶繅輪捲遍千家午静人慵鳥語譁浸緯欣看供織作
阿香軋軋轉雷車
皇帝御製
横絲互旋轉紡績用功初錢眼貫成緒繅星引就車周
迴繳樞速圍繞度筒徐次第法精細從兹杼柚舒
織第十七
織
聖祖仁皇帝御製
從來蠶績女功多當念勤劬惜綺羅織婦絲絲經手做
夜寒猶自未停梭
世宗憲皇帝御製
一梭復一梭頻擲青燈側豔豔機上花朵朵手中織嬌
女眠齁齁秋蟲語唧唧檐頭月漸高紙忩明曉色
高宗純皇帝御製恭和
聖祖仁皇帝原韻
織女工夫午夜多莫將容易著絲羅銀蘭照處方成寸
已自循環擲萬梭
皇帝御製
作帛織機始宵燈照戸阿堅持寸心靜不覺萬絲多綜
躡難停杼縱横頻擲梭七襄紀小雅光彩燭星河
織第十八
絡絲
聖祖仁皇帝御製
無衣卒歲早關情寒氣催人蟋蟀聲茅屋疎籬秋夜永
短檠相對絡絲成
世宗憲皇帝御製
紅女亦頗勞凄然當戸歎燈昏絡素絲籰重困柔腕纖
纖鬢影寒沈沈夜氣半妾心不敢忙心忙絲緒亂
高宗純皇帝御製恭和
聖祖仁皇帝原韻
秋惹深閨無限情可堪蟋蟀送寒聲玉關萬里征夫遠
惆悵新絲絡不成
皇帝御製
繳軖(音劻)繼張柅絲縷勿縈紆牽引絡於籰貫穿度自莩
挑燈宵正永轉軸腕忘劬力作休言倦計功課小姑
織第十九
經
聖祖仁皇帝御製
織絍精勤有季蘭牽絲分理織羅紈鳴機來往桑林裏
已作吳綃匹練看
世宗憲皇帝御製
昨為籰上絲今作軸中經均勻細分理珍重相叮嚀君
看千萬縷始成丈尺絹城市紈袴兒辛苦何嘗見
高宗純皇帝御製恭和
聖祖仁皇帝原韻
砌下風飄待女蘭新絲經理欲成紈安排頭緒分長短
約伴同來仔細看
皇帝御製
層層排絡籰上架往來牽衆縷有條貫一心善斡旋鳴
機得頭緒運軸自綿延綸綍應加愼如絲勿妄宣
織第二十
染色
聖祖仁皇帝御製
凝膏比潔絡新絲傳得新方色陸離一代文明資賁飾
須教五采備彰施
世宗憲皇帝御製
深淺練縓纁蒼黃運巧智把絲曬柴荆臨風含綺思煥
然五色紛爛若雲霞熾好語付機工金梭織錦字
高宗純皇御製恭和
聖祖仁皇帝原韻
經緯功成尚染絲晴光萬縷燦離離天工奪處關人巧
棚上還看五色施
皇帝御製
絲成皆潔白染練焕縑緗璀璨萬條理陸離五采彰雲
霞昭賁飾黼黻佐文章朱綠元黃備含輝咸質良
織第二十一
攀花
聖祖仁皇帝御製
巧樣爭傳濯錦紋堪憐織女最殷勤雲章霞綵娛人意
自著尋常縞布裙
世宗憲皇帝御製
織絹當織長挽花要挽雙緒繁勞玉腕梭冷燼銀缸新
樣勝吳綾斜文賽蜀錦成匹落誰家詎忍裁衾枕
高宗純皇帝御製恭和
聖祖仁皇帝原韻
簇簇堆成錦繡紋攀花鬭巧最精勤堪憐織女深秋裏
纔著新縫素布裙
皇帝御製
巧擅女工首雲章繪素綈緯經合樞紐心手應高低運
掌絲無舛擲梭花漸提織成由意匠何處覓端倪
織第二十二
剪帛
聖祖仁皇帝御製
手把齊紈冰雪清秋衣欲製重含情逡廵莫漫施刀尺
萬縷千絲織得成
世宗憲皇帝御製
千絲復萬絲成帛良非偶握尺重含情欲剪頻低首紅
分的的桃青擘柔柔柳但免舅姑寒妾單亦何醜
高宗純皇帝御製恭和
聖祖仁皇帝原韻
溪尾如藍秋水清裁衣寄遠重關情金刀欲下躊躇意
絲縷皆從素手成
皇帝御製
帛成良不易欲剪復低徊珍惜勞心製奚容信手裁乍
看千縷合倏見百花開尺寸休輕棄都從辛苦來
織第二十三
成衣
聖祖仁皇帝御製
已成束帛又縫紉始得衣裳可庇身自昔宫庭多澣濯
總憐蠶織重勞人
世宗憲皇帝御製
九月届授衣縫紉難容緩戔戔逐剪裁楚楚稱長短刀
尺迎風寒玄黃委雲滿帝力併天時農蠶慰飽暖
高宗純皇帝御製恭和
聖祖仁皇帝原韻
戔戔束帛費縫紉只為祁寒事切身
聖主憂勤圖畫裏宵衣永庇萬方人
皇帝御製
已届授衣候成裳庶庇身剪裁度修短鍼綫細縫紉無
褐憐昏墊忍飢厪苦貧農桑郅治本題繪憫黎民
欽定授時通考卷五十三
