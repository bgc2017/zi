欽定授時通考卷十
土宜
物土
尚書禹貢庶土交正
傳衆土俱得其正謂墳壌壚葉氏夢得曰謂以九土
相參而辨其等也集傳土者財之自生謂之庶土則
非特榖土也庶土有等當以高下名物交相正焉以
任土事如周大司徒以土宜之法辨十有二土之名
物以任土事之類
又咸則三壤
集傳則品節之也九州榖土又皆品節之以上中下
三等如周大司徒辨十有二壤之名物以致稼穡之
類陳氏祥道曰冀州白而壤雍州黃而壤豫州厥土
惟壌則壤色非一而已壤與墳埴塗泥雖殊而墳埴
塗泥亦壌中之小别耳此禹貢總言三壤而周官總
言十二壤也夏氏允彜曰三壤之中又各有三品復
有上下錯而總之為三壤禹之法亦密矣
左傳書土田
注書土地之所宜
辨京陵
注辨别也絶高曰京大阜曰陵
表淳鹵
注淳鹵埆薄之地表之輕其賦稅疏賈逵云淳鹹也
說文云鹵西方鹹地也東方謂之斥西方謂之鹵呂
氏春秋稱魏文侯時吳起為鄴令引漳水以灌田民
歌之曰決漳水兮灌鄴旁終古斥鹵生稻粱是鹹薄
之地名爲斥鹵禹貢之海濱廣斥是也
數疆潦
疏賈逵以疆為疆㯺墝埆之地鄭衆以為疆界内有
水潦者鄭玄云疆㯺經堅者則疆地猶堪種植非水
潦之類故從鄭衆之說數其疆界有水潦者計數減
其租入也
規偃豬
注偃豬下濕之地規度其受水多少疏豬者停水之
名偃豬謂偃水為豬故為下濕之地規度其地受水
多少得使田中之水注之
町原防
注廣平曰原防隄也隄防間地不得方正如井田别
為小町畦也疏史游急就篇云頃町界畝是町亦頃
類故連言之謂廣平為原者因爾雅之文其實此原
謂隄防之間也釋地於陸陵阿之下云可食者曰原
孫炎曰可食謂有井田也陸阿山田可種榖者亦曰
原也謂彼陵阿之間可食之地非廣平也
井衍沃
注衍沃平美之地則如周禮制以為井田六尺為步
步百為畝畝百為夫九夫爲井疏衍是高平而美者
沃是底平而美者皆是良田故如周禮之法制之以
為井田賈逵云下平曰衍有漑曰沃所指雖異而俱
爲良美之田也
公羊傳原者何上平曰原下平曰隰
注分别之者地勢各有所生原宜粟隰宜麥當教民
所宜
禮記王制凡居民材必因天地寒煖燥濕
注使其材藝堪地氣也疏言五方之人其能各殊各
須順其性氣材藝使堪其地氣也
周禮天官大宰以九職任萬民一曰三農生九榖
注三農原隰平地疏鄭司農以三農為平地山澤積
石曰山水鍾曰澤不生九榖故後鄭不從之也爾雅
高平曰原下濕曰隰原及平地可種黍稷之等隰中
可種稻及梁苽也
又地官大司徒以土會之灋辨五地之物生一曰山林
其植物宜皂物二曰川澤其植物宜膏物三曰丘陵其
植物宜覈(音核)物四曰墳衍其植物宜莢物五曰原濕其
植物宜叢物
注會計也以土計貢稅之法因别此五者也積石曰
山竹木曰林注瀆曰川水鍾曰澤土高曰丘大阜曰
陵水涯曰墳下平曰衍高平曰原下濕曰隰植物凡
根生者皆是也皂物柞栗之屬今謂柞實為皂斗膏
當為櫜字之誤蓮芡之實有櫜韜覈物李梅之屬莢
物薺莢王棘之屬叢物萑葦之屬疏以土地計會所
出貢稅之法貢稅出於五地五地所生不同故以土
會之法辨之也五地以高下言山林高之極川澤下
之極故以為對也五地之物皆方以類聚物以羣分
因地氣所感不同故有異也刪翼魏氏校曰五地隨
氣異形氣行地中人物之生復隨形異禀蓋天氣以
為父地質以為母子肖母形聖人仰稽天運俯察地
理以土會之法通計所生物何者爲多因而知其土
之所宜所以通知地利而盡人物之性也
又以土均之法辨五物九等制天下之地征以作民職
以令地貢以斂財賦以均齊天下之政
注均平也五物五地之物也九等騂剛赤緹之屬征
稅也民職民九職也地貢貢地所生謂九榖也財謂
泉榖賦謂九賦及軍賦
又乃分地職奠(音定)地守制地貢而頒職事焉以爲地灋
而待政令
注分地職分其九職所宜也定地守謂衡麓虞侯之
屬制地貢謂九職所稅也頒職事者分命使各為其
所職之事疏旣授民以上中下地矣此分地職是分
九職所宜也九職則大宰云三農生九榖是也所宜
謂若孝經注高田宜黍稷下田宜稻麥之類是也
人遂人掌邦之野凡治野以土宜教甿稼穡
疏以土宜教甿稼穡者高田種黍稷下田種稻麥是
教之稼穡也
又草人掌土化之法以物地相其宜而為之種
注土化之法化之使美若汜勝之術也以物地占其
形色為之種黃白宜以種禾之屬疏化之使美者謂
若騂剛用牛糞種化騂剛之地使美如下文所云也
漢時農書數家汜勝為上故云汜勝之術也黃白宜
以種禾之屬者鄭依孝經緯援神契而言也
又夏官土方氏辨土宜土化之灋而授任地者
注土宜謂九榖植穉所宜也土化地之輕重糞種所
宜用如地官草人所掌之法也任地者載師之屬疏
授謂以書作法授之
爾雅釋地下濕曰隰大野曰平廣平曰原高平曰陸大
陸曰阜大阜曰陵大陵曰阿可食者曰原陂者曰阪下
者曰隰
疏此釋地高下不同之名也下濕謂地形卑下而水
濕者李廵曰土地窊下常沮洳名為隰也大野曰平
者大野之澤一名平魯有大野是也高平曰陸大陸
曰阜大阜曰陵大陵曰阿者李廵曰高平謂土地豐
正名為陸土地高大名為阜最大名為陵陵之大者
名阿詩大雅皇矣云無矢我陵我陵我阿是也原阪
隰三者地形雖有高下不同皆可種榖給食高而可
食者名原詩大雅篤公劉于胥斯原是也陂陀不平
而可食者名阪詩小雅正月篇瞻彼阪田有菀其特
是也下平而可食者名隰公羊傳下平曰隰是也
大戴禮子曰平原大藪瞻其草之高豐茂者草可財也
如艾而夷之其地必宜五榖
孝經援神契黃白土宜禾黑墳宜黍麥赤土宜菽汚泉
宜稻
古三墳山地險径川地廣平雲地高林氣地下濕
管子桑麻不植於野五榖不宜其地國之貧也桑麻植
於野五榖宜其地國之富也相高下視肥墝觀地宜明
詔期前後農夫以時均脩焉使五榖桑麻皆安其處由
田之事也(朱長春曰田田畯之類)
又凡地十仞見水者不大潦五尺見水者不大旱
又地道不宜則有飢饉
又高下肥磽物有所宜故曰地不一利
又管仲之匡天下也其施七尺
注施者大尺之名其長七尺
又瀆田悉徙五種無不宜其木宜蚖菕(音元論)與杜松其
草宜楚棘見是土也命之曰五施五七三十五尺而至
於泉其水倉其民疆
注瀆田謂穿溝瀆而漑田悉徙謂其地每年皆須更
易也五施謂其地深五施每施七尺故五七三十五
尺而至於泉也朱長春曰瀆田五施赤壚四施黃唐
三施斥埴再施黑埴一施五土惟五施者最為土厚
水深也集韻菕露香草
又赤壚歴疆肥五種無不宜其麻白其布黃其草宜白
茅與雚其木宜赤棠見是土也命之曰四施四七二十
八尺而至於泉其水白而甘其民壽
注歴疎也彊堅也爾雅雚芄蘭
又黃唐無宜也唯宜黍秫宜縣澤其草宜黍秫與茅其
木宜櫄(椿同)擾桑見是土也命之曰三施三七二十一尺
而至於泉其泉黃而糗流徙
注唐虛脆也縣澤常宜縣注而澤擾桑柔桑也糗謂
其水糗糒之氣泉居地中而流故曰流徙
又斥植宜大菽與麥其草宜萯(音婦)雚其木宜把見是土
也命之曰再施二七十四尺而至於泉其泉鹹水流徙
又黑埴宜稻麥其草宜萍蓚其木宜白棠見是土也命
之曰一施七尺而至於泉其水黑而苦
又墳延者六施六七四十二尺而至于泉陜之芳七施
七七四十九尺而至於泉祀陜八施七八五十六尺而
至於泉杜陵九施七九六十三尺而至於泉延陵十施
七十尺而至於泉環陵十一施七十七尺而至於泉蔓
山十二施八十四尺而至於泉付山十三施九十一尺
而至於泉付山白徒十四施九十八尺而至於泉中陵
十五施百五尺而至於泉
又青山十六施百一十二尺而至於泉青龍之所居庚泥
不可得泉
注庚續也其處既有青龍居又沙泥相續故不可得
泉也朱長春曰庚金剛庚泥泥剛也
又赤壌&KR2893;(音敖)山十七施百一十九尺而至於泉其下清
商不可得泉
注清商神怪之名
又&KR3381;山白壤十八施百二十六尺而至於泉其下駢石
不可得泉
注言有石駢密故不可得泉
又陵山十九施百三十三尺而至於泉其下有灰壤不
可得泉
又高陵土山二十施百四十尺而至於泉
又山之上命之曰縣泉其地不乾其草如茅與走其木
乃樠鑿之二尺乃至於泉
注茅走皆草名朱長春曰上文自墳延而至陡山十
四加不得泉已四矣又一加至十四丈而高陵土山
反不言無泉何也地經曰山之吉者地泉鍾於下靈
光發於頂故高山之首多生雲煙降雨澤山上出泉
謂之天池今名山至高多有之其旁其側則其脈氣
所落而結也故為天眼石井珠簾瀑布玉乳玉潭龍
湫虎跑蛟飛杖錫或天生或人力或神通其泉多有
名飲之益人冬夏常注大旱不竭上頂氣仰而升故
得泉淺傍氣在中側氣在下則泉漸深矣
又山之上命之曰復呂其草魚腸與蕕其木乃柳鑿之
三尺而至於泉山之上命之曰泉英其草蘄白昌其木
乃楊鑿之五尺而至於泉
又山之材其草兢與䉢其木乃格鑿之二七十四尺而
至於泉山之側其草葍與蔞其木乃品榆鑿之三七二
十一尺而至於泉
注材猶旁也爾雅䉢虞蓼注蓼之生澤者
又凡草土之道各有榖造或高或下各有草土葉下於
&KR2175;&KR2175;下於莧莧下於蒲蒲下於葦葦下於雚雚下於蔞
蔞下於荓荓下於蕭蕭下於薜薜下於萑萑下於茅凡
彼草物十有二衰各有所歸
注榖造謂此地生某草宜某榖造成也葉草名唯生
葉無茎在&KR2175;之下&KR2175;即鬱也莊周所謂鬱西也&KR0841;一
作蓷茺蔚草也衰謂草上下相重次也
又九州之土為九十物每州有常而物有次羣土之長
是唯五粟五粟之物或赤或青或白或黑或黃五粟五
章五粟之狀淖而不肕剛而不觳不濘車輪不汚手足
其種大重細重白莖白秀無不宜也五粟之土若在陵
在山在墳在衍其隂其陽盡宜桐柞莫不秀長其榆其
柳其檿其桑其柘其櫟其槐其陽羣木蕃滋數大條直
以長其地其樊俱宜竹箭藻龜楢檀五臭生之薜荔白
芷蘪蕪椒連其泉黃白其人夷姤五粟之土乾而不格
湛而不澤無高下葆澤以處是謂粟土
注肕堅也觳薄也濘泥也校謂馨烈之氣夷平也姤
好也言均善也格謂堅禦也葆澤以處言常潤也
又粟土之次曰五沃五沃之物或赤或青或白或黃或
黑五沃五物各有異則五沃之狀剽悉橐土蟲易全處
怸剽不白下乃以澤其種大苗細苗赨莖黑秀箭長五
沃之土若在丘在山在陵在岡若在陬陵之陽其左其
右宜彼羣木桐柞枎櫄及彼白梓其梅其杏其桃其李
其秀生莖起其棘其棠其槐其楊其榆其桑其把其枋
羣木數大條直以長其隂則生之楂䔧其陽則安樹之
五麻若高若下不擇疇所其麻大者如箭如葦大長以
美其細者如雚如蒸五臭疇生蓮與蘪蕪藁本白芷其
泉白清其人堅勁寡有疥騷終無痟酲五沃之土乾而
不斥湛而不澤無高下葆澤以處是謂沃土
注剽堅也怸密也橐土謂其土多竅穴若橐之多竅
故蟲處之易全也怸剽不白下乃以澤者土旣堅密
故常潤濕而不乾白此乃葆澤之地也赨即赤也箭
長謂若竹箭之長也疇隴也痟首疾也酲酒病也斥
潟鹵也
又沃土之次曰五位五位之物五色雜英多有異章五
位之狀不塥不灰青怸以菭(與苔通又音墀)及其種大葦無細
葦無赨莖白秀五位之土若在岡在陵在墳在衍在丘
在山皆宜竹箭求黽楢檀其山之淺有蘢與斥羣木安
逐條長數丈其桑其松其把其茸種木胥容榆桃柳棟
羣藥安生薑與桔梗小辛大蒙其山之梟多桔符榆其
山之末有箭與苑其山之旁有彼黃䖟及彼白昌山䔧
葦芒羣藥安聚以圍民殃其林其漉其槐其棟其柞其
榖羣木安逐其泉青黑其人輕直省事少食無高下葆
澤以處是謂位土
注塥謂堅不相著也菭地衣也青怸以菭及謂色青
而細密和菭以相及也求龜竹類蘢斥並草名安和
易逐競長數謂速長也大蒙藥名梟猶巔也少食言
其性廉也
又位土之次曰五蘟(音隱)五蘟之狀黑土黑菭青怵以肥
芬然若灰其種櫑葛赨莖黃秀恚目其葉若苑以蓄植
果木不若三土以十分之二是謂蘟土
注芬然墳起貎恚目謂殼實怒開也苑蘊結也三土
謂五粟五沃五位言於三土十分已不如其二分餘
倣此
又蘟土之次曰五壌五壤之狀芬然若澤若屯土其種
大水腸細水腸赨莖黃秀以慈忍水旱無不宜也蓄植
果水不若三土以十分之二是謂壌土
注屯土言其土得澤則墳起為堆故曰屯土也忍耐
也
又壤土之次曰五浮五浮之狀捍然如米以葆澤不離
不坼其種忍蘟忍葉如雚葉以長狐茸黃莖黑秀其粟
大無不宜也蓄殖果木不如三土以十分之二凡上土
三十物種十二物
注捍堅貎言其土屑細如米也忍蘟草名狐茸言草
之狀若狐也類篇蘟荵菜名似蕨
又中土曰五怸五怸之狀廩焉如壏(咸上聲周禮通作㯺)潤濕以
處其種大稷細稷赨莖黃秀慈忍水旱細粟如麻蓄殖
果木不若三土以十分之三
注壏猶彊也朱長春云下有糠以肥此壏與濫同如
麻言其繁美如麻也
又怸土之次曰五纑(音盧)五纑之狀彊力剛堅其種大邯
鄲細邯鄲莖葉如枎(音符)櫄其粟大蓄殖果木不若三土
以十分之三
注邯鄲草名粟大言其粒大也
又纑土之次曰五壏五壏之狀芬焉若糠以肥其種大
荔小荔青莖黃秀蓄殖果木不若三土以十分之三
注若糠以肥謂其地色黃而虛
又壏土之次曰五剽五剽之狀華然如芬以脤其種大
秬細秬黑莖青秀蓄殖果木不若三土以十分之四
注脤謂其地色青紫若脤然秬黑黍也
又剽土之次曰五沙五沙之狀粟焉如屑塵厲其種大
萯細萯白莖青秀以蔓蓄殖果木不如三土以十分之
四
注粟焉如屑塵厲言其地粟碎若屑塵之厲厲踊起
也
又沙土之次曰五塥五塥之狀果然如僕累不忍水旱
其種大樛把細樛把黑莖黑秀蓄植果木不如三土以
十分之四凡中土三十物種十二物
注僕附也僕累言其地附著而重累也樛把木名
又下土曰五猶五猶之狀如糞其種大華細華白莖黑
秀蓄殖果木不如三土以十分之五
注大華細華草名
又猶土之次曰五&KR2496;五&KR2496;之狀如鼠肝其種青梁黑莖
黑秀蓄殖果木不如三土以十分之五
又&KR2496;土之次曰五殖五殖之狀甚澤以疏離坼以矅塉
(音寂木借瘠)其種雁膳黑實朱跗黃實蓄殖果木不如三土
以十分之六
注雁膳草名跗花足也
又五殖之次曰五觳五觳之狀婁婁然不忍水旱其種
大菽細菽多白實蓄殖果木不如三土以十分之六
注婁婁然疏也
又觳土之次曰五鳬五鳬之狀堅而不骼其種陵稻黑
鵝馬夫蓄殖果木不如三土以十分之七
注堅而不骼言雖堅不同骨之骼也陵稻陸生稻也
黑鵝馬夫皆草名
又鳬土之次曰五桀五桀之狀甚鹹以苦其物爲下其
種白稻長狹蓄殖果木不如三土以十分之七凡下土
三十物其種十二物凡土物九十其種三十六
注長狹謂稻之形長而狹也
荀子相高下視肥磽序五種君子不如農人
吕氏春秋厚土則&KR0034;不通薄土則蕃轓而不發壚埴冥
色剛土柔種免耕殺草使農事得
淮南子欲知地道物其樹
注五土之宜各有所宜種
說苑山川汚澤陵陸丘阜五土之宜聖王就其勢因其
便不失其性高者黍中者稷下者秔蒲葦菅蒯之用不
乏麻麥黍粱亦不盡
又農人擇田而田田者擇種而種之豊年必得粟
風俗通阜者茂也言平地隆踊不屬於山陵也部者阜
之類也齊魯之間田中少高卬名之爲部藪之言厚也
草木魚鱉所以厚養人民與百姓也澤者言其潤澤萬
物以阜民用也陂者繁也言因下鍾水以繁利萬物也
釋名地者底也其體底下載萬物也易謂之坤坤順也
上順乾也土吐也吐生萬物也已耕者曰田田填也五
稼填滿其中也壤瀼也肥濡意也土青曰黎似藜草色
也土黃而細密曰埴埴膩如脂也土赤曰鼠肝似鼠肝
色也土白曰漂漂輕飛散也土黑曰壚壚然解散也
博物志地以名山為輔佐石為之骨川爲之脈草木為
之毛土為之肉三尺以上為糞三尺以下為地
又五土所宜黃白宜種禾黑墳宜麥黍蒼赤宜菽芋下
泉宜種稻得其宜則利百倍
齊民要術地勢有良薄山澤有異宜
注山田種強苖以避風霜澤田種弱苖以求華實
又土壌氣脈其類不一肥沃磽确美惡不同黑壤之地
信美矣故肥沃之過不有生土以解之則苗茂而實不
堅磽确之土信惡矣然糞壤滋培則苗蕃秀而實堅栗
後山談叢田理有横有立横土立土不可稻爲其不停
水也
袁黃寳坻勸農書禹别九州之土色辨為九等蓋風行
地上各有方位土性所宜因隨氣化所以九州之土各
有别也然禹亦辨其大槩耳一州之中土脈各異豈惟
一州即一縣之土亦有不齊寳坻縣西北之地白而壤
東南之地黑而塗泥就西北之中高者白壤而或兼赤
下者青壚就東南之中高者埴壚下者純塗泥而近海
者則鹹潟而斥鹵此皆地氣之不齊也周禮司稼掌廵
邦野之稼而辨種稑之種周知其名與其所宜地以為
法而教於邑閭故耕稼得宜而閭閻充實後世此官不
設此政不修而農民狃於故見不察土脈茫昧而種北
方尤甚今吾寳邑高鄕宜麥宜麻宜黍宜榖宜棉花者
悉仍其舊低鄕宜薥宜秔宜稗者亦且隨意植之但稗
之入最薄惟初開荒地宜種之鹵氣既盡即當種榖矣
種薥亦不若種秔但開井於隴首旱則每月澆三四次
無不成熟者海濱一帶皆為鹹鹵之地棄而不耕荒蕪
彌目此與&KR0008;黃金於路旁而自傷窮窘者何異哉
又地利不同有強土有弱土有輕土有重土有緊土有
緩土有肥土有瘠土有燥土有濕土有生土有熟土有
寒土有煖土皆湏相其宜而耕治布種之苟失其宜則
徒勞氣力反失其利齊民要術云春地氣通可耕堅硬
強地黑壚土輙磨平其塊以待時所謂強土而弱之也
杏始花輙耕輕土弱土閱數日草生復耕之遇雨又復
耕之土甚輕者以牛羊踐之如此則土強所謂弱土而
強之也緊土宜深耕熟耙多耙則土鬆用灰壅之最佳
緊甚用浮沙壅之此緊者緩之也緩者曳磟碡重滚壓
之不滚壓則土浮而根虚雨後日炙易萎此土用河泥
壅之最妙此緩者緊之也燥土宜遇雨而耕或作圍蓄
水冬間遇雪於上邊風來處起土作障勿使雪從風飛
去使雪融化入土則所種倍收(按此是燥者潤之)寒土宜焚草
根壅之寒甚用石灰此寒者煖之也生土則去草宜淨
耕耙宜多此生而熟之也熟土須識代田之法如上年
此一行下種今年須空此一行而以舊時空地種之上
年此地種黍今年則種稷此熟而生之也肥沃之土不
有生土以觧之則苖茂而實不堅磽确之土得糞壤滋
培則苗蕃秀而實堅栗肥者瘠之瘠者肥之亦一定之
理也孝經援神契曰黃白土宜禾黑土宜麥赤土宜菽
汚泉宜稲北人類以洿下之地爲劣而不知其宜稻惟
不講水田之法故也
又瀕海之地潮水往來淤泥常積有鹹草叢生此須挑
溝築岸或樹立椿橛以抵潮汛其田形中間高兩邊下
不及十數丈即爲小溝百數丈即為中溝千數丈即為
大溝以注雨潦此甜水淡水也其地初種水稗斥鹵旣
盡漸可種稻所謂潟斥鹵兮生稻粱非虚語也
又周禮草人土化之法鄭康成注謂所以糞土者以牛
羊諸骨煑取汁也今固不能分析土性亦無麋鹿貆狐
之骨可用然熟玩此章可以知古人用糞之意騂剛者
色赤而性剛也赤緹者色赤而如緹謂薄也說卦坤為
牛兌為羊牛性前順羊性前逆牛屬土其糞和緩可以
化剛土羊屬金其糞燥密可以治薄土也墳謂土脈墳
起而柔解也渴澤謂水去而澤乾也墳壤屬陽渴澤屬
隂月令夏至鹿角觧冬至麋角觧鹿陽故遇隂生而角
解蘪隂故遇陽生而角觧今以麋矢化陽土以鹿矢化
隂土也鹹潟鹵也勃壤粉解也鹹鹵之地常濕粉解之
地常乾貆貉屬貆好睡狐好疑貆貪殘之物狐隂媚之
物貪殘者其氣在外故以化濕土隂媚者其氣在内故
以化乾土也埴壚黏黑也輕㸑輕脆也埤雅云犬喜雪
豕喜雨犬屬火其性輕佻故以化黏土豕屬坎其性負
塗故以化脆土也此可以想古人變化之義矣得其意
而推之則隨土用糞各有攸當也
春明夢餘錄湖蕩之間可以水耕者則引水鑿渠高衍
之地可以陸種者則分經定界
欽定授時通考卷十
