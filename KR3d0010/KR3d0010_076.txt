欽定授時通考卷七十六
桑政
彙考
詩經鄘風降觀于桑
注桑木名葉可飼蠶者觀之以察其土宜也
孟子五畝之宅樹之以桑
史記貨殖傳齊帶山海膏壤千里宜桑麻
又鄒魯濱洙泗頗有桑麻之業
漢書食貨志還廬樹桑
三國志諸葛亮傅成都有桑八百株子孫衣食自有餘
饒
晉書王宏傳宏為汲郡太守撫百姓如家耕桑樹藝屋
宇阡陌莫不躬自教示
梁書沈瑀傳瑀為建德令教民一丁種十五株桑
魏書食貨志一人給田二十畝種桑五十
隨書食貨志每丁給永業二十畝為桑田其中種桑五
十株
北史蘇綽傅三農之隙及隂雨之暇當教人種桑
舊唐書憲宗本紀勅天下州府民戶每田一畝種桑二
樹
又武宗本紀勅勸課種桑
宋史太祖本紀禁伐桑棗
又食貨志諭民有能廣植桑棗墾開荒田者止輸舊租
又中書議勸民栽桑
又都省言淮民復業宜先勸課農桑令丞植桑三萬株
至六萬株守倅部内植二萬株以上並論賞有差
元史食貨志仁宗以苖好謙所至植桑皆有成效於是
風示諸道命以為式是年十一月命各社出地共蒔桑
苖以社長領之
又姜彧傳彧知濱州時課民種桑歲餘新桑徧野人名
爲太守桑
尚書緯桑者箕星之精木蟲食葉為文章
種類
書經厥篚檿絲
傳檿桑蠶絲中琴瑟絃
爾雅釋木桑㸤(音片)有葚梔
疏說文云葚桑實也郭云㸤半也舍人曰桑樹一半
有葚半無葚為梔
又女桑桋桑
注今俗呼桑樹小而條長者為女桑疏女桑一名桋
桑
又檿桑山桑
郭槖駝種樹書雞脚桑葉花而薄得繭薄而絲少
又白桑葉大如掌而厚得繭厚而堅絲每倍常桑葉生
黃衣而皴者號曰金桑非特蠶不食而木亦將槁腐矣
又先葚而後葉者葉必少
齊民要術種取黑魯葚黃魯葚不耐久諺曰魯桑百豐
絲帛言其桑好功省用多
農桑要旨平原淤壌土肥地虛荆葉魯桑種之俱可若
地連山陵土脉赤硬止宜荆桑
農桑通訣桑種甚多不可徧舉世所名者荆與魯也荆
桑多葚魯桑少葚葉薄而尖其邊有瓣者荆桑也凡枝
榦條葉堅勁者皆荆桑類也葉圓厚而多津者魯桑也
凡枝榦條葉豐腴者皆魯之類也荆之類根固而心實
能久遠宜為樹魯之類根不固心不實不能久遠宜為
地桑然荆之條葉不如魯葉之茂盛當以魯葉條接之
則能久遠而又盛茂也魯為地桑而有壓桑之法傳轉
無窮是亦可以久遠也荆桑所飼蠶其絲堅韌中紗羅
用禹貢稱厥篚檿絲注曰檿山桑也此荆之美而尤者
也魯桑之類宜飼大蠶荆桑宜飼小蠶
又齊民要術載收葚之黑者剪去兩頭惟取中間一截
蓋兩頭者其子差細種則成雞桑花桑中間一截其子
堅栗則枝榦堅強而葉肥厚
農政全書韓氏直說曰地桑須於近井園内栽之有草
則鋤無雨則澆比及蠶生可澆三次其葉自然早生桑
種自有早生者遲生者須擇其早生為地桑則可
又鍾化民曰桑有二種一種有桑葚即以桑葚植地一
二月即出一種將桑樹柔條攀至於地以泥壓於其上
每以桑眼卽發一枝待至二三尺長其桑有根用剪剪
下移種于地上即成桑樹
又黃省曾藝桑總論曰有地桑出於南潯有條桑出於
杭之臨平其鬻之時以正月之中上旬其鬻之地以北
新關内之江漲橋旭旦時擔而至陳於梁之左右午而
散(大者株以二釐其長八尺)
又凡擇桑之本也皺皮者其葉必小而薄白皮而節疎
芽大者為柿葉之桑其葉必大而厚是堅繭而多絲
又高而白者宜山岡之地或墻隅而籬畔
又短而青者宜水鄉之地
又其青桑無子而葉不甚厚者是宜初蠶
又望海之桑種之術與白桑同
又紫藤之桑其種高大
又博聞錄曰白桑少子壓枝種之若有子可便種須用
地隂處則其葉厚大得繭重實絲每倍常
栽植
汜勝之書種桑法五月取椹著水中即以手漬之以水
灌洗取子隂乾治肥田十畆荒田久不耕者尤善好耕
治之每畝以黍椹子各三升合種之黍桑當俱生鋤之
桑令稀疏調適黍熟獲之桑生正與黍高平因以利䥥
摩地刈之曝令燥後有風調放火燒之常逆風起火桑
至春生一畝食三箔蠶
齊民要術桑柘熟時收黑魯葚即日以水淘取子曬燥
仍畦種治畦下水一如葵法常薅令淨明年正月移而
栽之(仲春季春亦得)率五尺一根(不用耕故凡栽桑不得者無他故正悉犂撥耳是以須穊)
(犂者心雖慎率多死矣且穊則長疾大都種葚長遲不如墨枝之速無栽者乃種葚也)其下常劚
掘種菉豆小豆(二豆良美潤澤)栽後二年慎勿采沐(小采者長倍遲)大
如臂許正月中移之(亦不須髠)率十步一樹(隂相接者則妨禾豆)行欲
小掎角不用正相當(相當者則妨犂)須取栽者正月二月中以
鈎弋壓下枝令著地條葉生高數寸仍以燥土壅之(土濕)
(則爛)明年正月中截取而種之(住宅上及園畔固宜即定其田中種者亦如種葚法)
(先穊種一二年然後更移之)
又凡耕桑田不用近樹(傷桑破犂所謂兩失)其犂不著處劚斷令
起砍去浮根以蠶矢糞之(去浮根不妨耬犂)
又種椹而後移栽移栽而後布行
又剝桑十二月為上時正月次之二月為下大抵桑多
者宜苦斫少者宜省剝
郭槖駝種樹書種桑取葚子水淘淨暴乾熟耕地畦種
又撒子種桑不若壓條而分根莖
又浙間植桑斬其葉而植之謂之稼桑却以螺殼覆其
頂恐梅雨侵損其皮故也二年卽盛
又午日不得鋤桑園
農桑通訣齊民要術載收葚之黑者將種之時先以柴
灰淹糅次日水淘去輕浮不實者曬令水脉才乾種乃
易生
士農必用種子宜新不宜陳(新葚種之為上隔年春種多不生蔭畦撘棚為上&KR1064;)
(麻次之黍苖又次之)桑芽出間令相去五七寸(營造尺寸也他倣此)頻澆過
伏可長至三尺(割去&KR1064;麻)至十月内附地割了撒亂草走火
燒過(火不可大恐損根)糞草蓋至來春把耬去糞草澆每一科
自出芽三數箇留旺者一條(已成根則不須蔭可頻澆)至秋魯桑可
長五七尺荆桑可長三四尺(魯桑可移為地桑荆桑可入園飬之)
又地桑之功惟在治之如法不致荒燥(無樹桑之家純用地桑則人力)
(倍省有樹桑兼地桑之家樹桑既成地桑可止而勿用加澆鋤之功使之滋長至其蠶大眠之後或樹桑不能)
(時至則可槩取地桑使晚蠶至終者不至缺食)
又布地桑法墻圍成園將園内地或牛犁或钁劚熟方
五尺内掘一坑(每地一畝合栽二百四十科)方深各二尺坑内下熟
糞三升(生糞不中壯地少用)和土勻下水一桶調成稀泥將畦内
種成魯桑連根掘出一科自根上留身六七寸其餘截
去截斷處火鏊上烙過每一坑栽一根將根坐於泥中
(欲疾見功者栽二根)按至坑底提三五次(欲令根須皆順)按桑身頂與地
平擁周圍熟土令坑滿次日築實(匝坑四邊築下土至半坑根下土自實不)
(實則根土不相著多懸死)上半坑擁熟土輕築令平滿(附身土不宜築實實則芽)
(難生)用虛土封堆如大鏊子樣可厚五七寸周圍自成環
池水澆於内芽出於土四五指每一根止留一二條(澆鋤)
(如法當年可長五尺餘)次年附根割條葉飼蠶(須用厚背剛䥥一割要斷鈍䥥一割)
(不能斷則條楂不齊雨浸傷根地桑不要放出身只要條從土中長出身出土名為脚高身上所長條不旺又)
(多被風雨擺折)割過處每一根盤周圍數芽出每一科可許留
四五條餘者間去年年附地割之根漸旺留條漸多野
魯桑根科栽之亦可(全如前法也桑三年後正長旺五年後根相交根交則不旺春時將)
(相交根砍斷掘去添上糞土或澆過或得雨即復長旺次後斟酌其根欲大將壓成栽子圍别園如前法栽之)
(三年後新桑茂盛養蠶斫桑時將舊桑根上只留一條隔年自成一根分出栽為行桑如此傳轉無有盡期然)
(魯桑斫飼蠶其絲少堅軔可斟酌栽荆桑樹於大眠後以葉間飼之)
又種藝之宜惟在審其時月又合地方之宜使之不失
其中春分前後十日十月内並為上時春分前後以及
發生也十月號陽月又曰小春木氣生長之月故宜栽
培以養元氣此洛陽方左千里之所宜其他地方隨時
取中可也又曰桑者易生之物除十一月不生活餘月
皆可仍須於園内稀種&KR1064;或蔴黍為蔭每歲三月三日
晴雨卜桑之貴賤
又養桑法墻圍成園大小隨人所欲將園内地耕劚熟
方三尺許掘一坑(坑之方澤下糞水與栽地桑法同)將畦内種出荆桑
全條連根掘出栽培亦如前法但所築實土與地平上
復用土封身一二尺周圍自成環池(無雨則澆)待桑身長至
一大人高割去梢子則横條自長(任令滋長休科去新條當春不宜科科了)
(數年不旺十二月内或次年正月科則不妨)如澆治有功至秋可長大如壯
椽十月内或次年春可移為行桑(若不如此於園内養成從小便栽為行桑)
(者多被風雨孳畜損傷)野荆桑不成身者移根於園内養之亦同
(栽培如地桑法芽出留旺者一條長至如大人高其科養法如前)
又春氣初透時將地桑邊旁一條梢頭折了三五寸屈
倒於地空處(多用栽子多屈幾條随人所欲)地上先兜一渠可深五指
餘卧條於内用鈎橛子即釘住條短則二個長則三個
懸空不令著土其後芽條向上生如細把齒狀横條上
約五寸留一芽其餘剥去(可飼小蠶)至四五月内晴天已午
時間横條兩邊取熟溏土壅横條上成壟横條即為卧
根至晚澆其根科(當夜卧根生鬚)至秋其芽茁為條身至十月
(或次年春分前後)際卧根二頭截斷取出土随間空處斫斷一
根(拐子樣)每一根為一栽(此法出引栽子無窮)
又插條法墻圍成園掘坑如地桑法大葉魯桑條上青
眼動時科條長一尺之上截斷兩頭烙過每一坑内微
斜插三二條待芽出封堆虛土三五寸每一根科止留
一條至秋可長數尺次年割條葉飼蠶(止怕當年三伏日澆蔭不缺無)
(不活者畦内插亦可)如當處無可采之條預於他處摘下大葉魯
桑臘月割條藏於土穴(如藏花果法接頭透風則乾了)候至桑樹條上
青眼動時開穴藏條上眼亦動截烙截培用度如前
又園内養成荆魯桑小樹如轉盤時於臘月内可去不
便枝梢小樹近上留三五條碗口以上樹留十餘條長
一尺以上餘者皆科去至來春桑眼動時連根掘來於
漫地内闊八步一行行内相去四步一樹相對栽之(栽培)
(灌澆如前法桑行内種在闊八步牛耕一繳地也行内相去四步一樹破地四步已耎可成大樹相對則可以)
(横耕故田不廢墾桑不致荒)荆棘圍護當年横枝上所長條至臘月
科令稀勻得所至來年春便可養蠶
又科斫樹桑惟在稀科時斫(依時斫也)使其條葉豐腴而早
發不致蠶之穉也(稀則條自豐葉自肥今年科不過時則長條豐美明年之葉自然早發而)
(又腴潤也)
又科斫之利(惟在不留中心之枝客立人於其内轉身運斧條葉偃落於外比之擔負高几遶樹)
(上下科有心之樹者一人可敵數人之功條不可冗冗則費芟科之功葉薄而無味是故科斫為蠶事之先務)
(時人不知預治於農隙之時而徒費功力於蠶忙之日人則倍勞蠶則失所如得其法使樹頭易得其條條上)
(易得其葉蠶不待食葉以時至又其葉潤厚農語云鋤頭自有三寸澤斧頭自有一倍桑秦中之法名曰剝桑)
(臘月中悉去其冗所存之條甚疎又於所存條根之上僅留四眼餘皆去之其所留者明年則為柯其眼中所)
(發青條可長三數尺其葉倍常光潤如沃蠶通老而手採之獨留一向外之條滋養及秋其長以至尋丈臘月)
(復科之如前歲久則所留之科重煩復又從下斫去既周而復始洛陽河東亦同山東河朔則異於是必留萌)
(條疑風土所宜然欲一試此剥桑之法而未果也)
又斫樹法自移栽時(長五七尺高)便割去梢既不留中心其
條自向外長樹長大中心可容立一人如長成樹者當
中有身及枝者亦可斫去也科條法凡可科者有四等
一瀝水條(向下垂者)一刺身條(向裏坐者)一駢指條(相併生者選去其一)一
冗脞條(雖順生却稠冗)臘月為上正月次之(臘月津液未上又農隙人家春科只)
(圖容易剝皮却損了津液也欲用桑皮將臘月正月科下條向陽土内培了至二月中取之自可剝)
務本新書四月種葚東西掘畦熟糞和土耦平下水水
宜濕透然後布子或和黍子同種葚藉水力易為生發
又遮日色或預於畦南畦西種&KR1064;後藉&KR1064;蔭遮映夏日
長至二三寸旱則澆之若不雜黍種須旋撘矮棚於上
以箔覆蓋晝舒夜捲處暑之後不須遮蓋至十月之後
桑與黍稭同時刈倒順風燒之仍摻糞土蔽灰春煖榮
茂次年移栽
又一法熟地先耩黍一隴另捲草索截約一托以水浸
輭麵飯湯更妙索两頭各歇三四寸中間勻抹濕葚子
十餘粒將索卧於黍隴内索兩頭以厚土壓中間摻土
薄覆隔一步或兩步依上臥一索四面取齊成行久旱
宜澆十月刈燒加糞如前冬春擁雪蓋糞清明前後掃
去霖雨時覷稀稠移補比之畦種旋移特省力決活早
二年得力如舊有葚春種更妙後宜築圍墻固護或慮
索煩碎以黍葚相和於葫蘆内點種過處用箒掃勻或
慮天旱宜就黍隴内撥土平均順隴作區下水種之
又又法春月先於熟地内東西成行勻稀種&KR1064;次將桑
葚與蠶沙相和或炒黍穀亦可趁逐雨後於&KR1064;北單耩
或點種比之撘矮棚與黍同種緣&KR1064;隂高密又透風露
雖種十餘畝亦不甚委曲費力
又夫地桑本出魯桑湏以魯桑萌條如法栽培揀肥旺
者約留四五條鋤治添糞條有定數葉不煩多衆葉脂
膏聚於一葉其葉自大即是地桑栽地桑法秋時於熟
白地内深耕一圍如壟加糞撥土為區如無牛摳區亦
可春分前後取臘月所埋桑條揀有萌芽處各盤七八
寸或一尺鏉區下水歐條栽之覆土約厚三四指深厚
則難生以手按勻區東南西種&KR1064;五七粒五月之後芽
葉漸高旋添糞土已後條高便作地桑或㨂魯桑箄兒
秋間埋頭深栽更疾得力
又桑生一二年脂脉根株亦必微嫩春分之後掘區移
栽區北直上下栽成土壁壁㡳旁鏉其土下水三四升
將桑箄兒靠壁栽立根科湏得勻舒以土堅覆土壁地
區地約高三二寸大抵一切草木根科新栽之後皆惡
搖擺故用土壁遮禦北風迎合日色也今時移栽小桑
微帶根鬚上無寸土但經路遠風日耗竭脂脉栽後難
活縱活亦不榮旺却稱地法不宜此係拙謬今後應栽
小樹若路遠移多約十餘樹通為一束於根鬚上蘸沃
稀泥泥上摻土上以草包(或蓆蒲包)包内另用淳泥固塞仍
擘夾車箱兩頭不透風日中間順臥樹身上以蓆草覆
蓋預於栽所掘區下糞樹到之時即便下水依法栽培
秋栽法平昔栽桑多於春月全樹移栽春多大風吹擺
加之春雨艱得又天氣漸熱芽葉難禁故多不活(活亦遲得)
(力)若是斫去原榦再長樹身桑聞鐵腥愈旺地桑是其
驗也迤南地分十月埋栽河朔地氣頗寒故宜秋栽(霖雨)
(内為上時)區深一尺之上平地約留樹身一二指餘者斫去
栽罷地湏堅築以土封瘢比及地凍於上約量添糞春
暖之後就糞撥為土盆雨則可聚旱則可澆樹南春先
種&KR1064;比及霖雨以來芽條叢荗就作地桑或削去細條
存留旺者一二枝次年便可成樹或是就壓傍條一樹
又引十餘比之全樹栽者樹樹必活桑亦榮茂也十月
木迷宜栽埋頭桑(截去桑身栽如秋栽)冬月根脉下行乘春併發
一年之間長過原樹栽二年之上桑穀雨其間但有芽
葉不旺者以硬木貼樹身去地半指一斧截斷快錛更
妙糝土封其樹瘢樹南種黍五七粒十餘日始出芽條
旱則頻澆立夏之後不宜此法(大暑則不能)一歲之中除大
寒時分不能移栽其餘月分皆可
又壓條法寒食之後將二年之上桑全樹用兜橛壓定
掘地成渠條上已成小枝者出露土上其餘條樹以土
全覆樹根週圍撥作土盆旱宜頻澆如無元樹止就桑
下脚窠依上掘渠埋壓六月不宜全壓又栽條桑法秋
暮農隙時分預掘下區藉地氣經冬藏濕又分減栽時
併忙區方深各二尺以上熟糞一二升與土相和納於
區内土宜北高南下以留冬春雨雪(餘區准此)臘月内㨂肥
長魯桑條三二枝通連為一窠快斧斫下即將楂頭於
火内微微燒過每四十五條與稈草相間作一束卧於
向陽坑内(坑深長三四尺當預掘下防冬深地凍難掘)以土厚覆春分已後
取出却將原區刨開下水三四升布粟二三十粒將條
盤曲以草索繫定卧栽區内覆土約厚三四指如或出
露條尖三二寸覆土宜厚尺餘俱當堅築仍以虛土另
封條尖已後芽生虚土自脱先於區南種&KR1064;地宜隂濕
時時澆之若全卧栽者已後逐旋添土芽條長高斫去
傍枝三年可以成樹或就作地桑栽桑梢遽埋頭栽桑
斫下桑梢相連二三枝為一窠栽如前法或於蘿蔔内
穿過一枝假借氣力更妙掘區堅埋依前法壠種桑條
秋耕熟地二月再擺勻東西起畼約量遠近撥土為區
將臘月元埋桑條栽依前法或是單根肥長桑條依上
栽之亦可栽種桑條者若舊桑多處可以多斫萌條若
是少處又慮斫伐太過次年悞蠶故具種桑葚壓條栽
條之法三者擇而行之
又假有一村兩家相合低築圍墻四面各一百步(若戶多地)
(寬更甚省力)一家皆築二百步墻内空地計一萬步每一步
一桑計一萬株一家計分五千株若一家孤另一轉築
墻二百步内空地止二千五百步依上一步一桑法止
得二千五百株(其功之不侔如此)恐起爭端當於園心以籬界
斷比之獨力築墻不止桑多一倍亦逓相藉力容易勾
當
農政全書四時類要曰種桑土不得厚厚即不生待高
一尺又上糞土一遍
又鍾化民曰種桑在正二月至八月亦可種根要理直
泥要挨緊當以水糞澆灌方有生意(徐光啓曰初種不用糞)
又黃省曾藝桑總論其種也耨地而糞之截其枚謂之
嫁留近本之枝尺餘許深埋之出土也寸焉培而高之
以泄水墨其瘢或覆以螺殼或塗以蠟而瀝青煎油封
之是防梅雨之所侵糞其周圍使其根四達若直灌其
本則聾而死未活也不可灌水灌以和水之糞二年而
盛其在土也月一鋤焉或二起翻一二尺許灌以純糞
遍沃於桑之地使及其根之引蔓至摘葉也三年則其
發茂禁損其枝之奮者桑之下草木不留則茂蠶之時
其摘也必潔淨遂剪焉必於交湊之處空其榦焉則來
年條滋而葉厚歲歲剪條則盛禁原蠶之飼飼則來年
枝纖而葉薄桑之壅也以糞以蠶沙以稻草之灰以溝
地之泥以肥地其初藝之壅也以水藻以棉花之子壅
其本則煖而易發(徐光啓曰以豆餅以棉餅以麻餅以猪羊牛馬之糞)初春而脩
也去其枝之枯者樹之低小者啓其根而糞泥壅之不
然則葉遲而薄
又其壓也濕土則條爛焦土則根生撒子而種不若條
而壓其為桑之害也有桑牛尋其穴桐油抹之則死或
以蒲毋草草之狀也如竹葉其桑葉之癩也以草煮汁
而沃之桑之下可以藝蔬其藝桑之園不可以藝楊藝
之多楊甲之蟲是食桑皮而子化其中焉(徐光啓曰楊不可絕宜勤)
(捕之)
又望海之桑種之術與白桑同是皆臘月開塘而加糞
即壅之以土泥或二或三六七月之間乃去其壅開塘
加糞壅土宜遲紫藤之桑其種高大是不用剪其葉厚
大尤早種之也宜邇於竈屋不必開塘而糞壅惟幼穉
之時待冬而糞或二或三以臘月為佳
又農桑要旨曰凡新栽桑斫科采葉須得宜初栽後成
科時中心長條上葉勿采其餘在傍脚科止捋其葉且
勿剸斫蓋令枝條煩密就為籓蔽以防牛畜㖥咬掣擺
拖挽之患後中心枝既麤即可剸斫在旁科條本根既
盛脂脈盡歸中心枝便可長成大樹堅久茂盛不生糖
心
接博
郭槖駝種樹書穀樹上接桑其葉肥大
士農必用接换之妙(荆桑根株接魯桑條也)惟在時之和融手之
審密封繫之固擁包之厚使不疎淺而寒凝也(春分前十日為)
(上時前後五日為中時然取其條眼襯青為時尤妙此不以地方遠近皆可凖也然必待晴暖之日以藉其陽)
(和也接不密則氣液難通擁包不固厚則風寒入而害之也果之一生者質小而味惡既一接之則質碩大而)
(味美桑亦如是故接换之)接時取遠處有者預先取下可節氣内割
取其條(其採取培養之法全如採條桑内所說如取接萌處過遠者可與未曾盛油新柿簍中與蒲包)
(穰一處裝了外密封不透雖行千里不致凍損果木宜三年條其藏及接法亦同徐光啓曰莫如當年條為)
(妙三年之說不然也且接時必待月暗自下弦至上弦皆可晦尤妙自上弦至下弦皆忌望尤險)劈接
法先附地平鋸去身榦於砧盤旁向下一寸半皮肉上
用快刀子尖向上左右斜批豁兩道至平面其下尖比
上闊一指中間批豁斷者剔去(其批豁了處如一鴉嘴樣渠子也兩壁有斜面)
(無平底其尖淺向上漸深至平面可深至半指許)接頭可長五寸其麤細如一
指許者於根頭一寸半内量留一半將其外一半左右
削兩刀子成蕎麥楞樣令尖頭口内含養温煖嵌於砧
盤旁所批渠子内極要緊密須使老樹肌肉與接頭肌
肉相對著於一砧盤上如此接至數箇(斟酌砧盤大小)用新牛
糞和土成泥封泥其接頭周遭又用新桑皮纏繳牢固
又用牛糞土泥封泥了所繳桑皮然後用濕土封堆接
頭上可厚五寸(大小斟酌其樹盤)周圍棘刺遮護接頭生條芽
出土長高一二尺約量留三二條用依柱如前(徐光啓曰渠子)
(淺深量樹大小及接頭麤細其緊要處只在皮對皮骨對骨耳更緊要處在縫對縫)又接大桑宜
劈接插接小桑宜搭接壓接附地接者封泥擁培如前
半身截成砧盤接者但其縫罅上用紙封又用破蓆片
包繫如仰盆子樣内盛潤土培養其接頭勿令透風(用無)
(底瓦礶盆子代蓆片亦可)土乾則灑水所包土上條芽長出其所包
土亦休取去至秋條長成接頭長定所包土不用也(如接)
(頭都活則酌量横枝多少樹之氣力留之)靨接者可就於横枝上截了留一
尺許(然尺寸不可定惟取樹勢圓也)於接頭上眼前方半寸刀尖割斷
皮肉至骨欵接下帶眼皮肉一方片(其眼底骨上一小心子如米粒此是)
(一芽生氣之根揭時用指甲尖剗起令其小心子帶於皮肉之上)口含少時取出印濕
痕於横枝上復含養之用刀尖依濕痕四圍刻斷皮肉
揭去露骨將接頭上靨皮嵌貼上(其眼向上勿令顛倒)上下兩頭
用新細薄桑皮繫了(斟酌其緊慢太緊則生氣不通太慢則不相附著俱難活也)用
牛糞和泥眼四邊泥了其所貼之靨多少可量其樹之
大小又接小芽條(可用搭接法)就畦内將已種出荆桑隔年
芽條去地二寸許向上削成馬耳狀將一般麤細魯桑
接頭亦削成馬耳狀兩馬耳相搭細桑皮繫了牛糞泥
封濕土擁培其芽條出土可留一二芽至秋長如大人
高明年可移入園中養之其法如前(全要大小一般令其縫對縫)取
藏接頭側近有接頭者土中種之其高原山田土厚水
深之處多掘深坑中種桑柘者隨坑深淺或一丈丈五
直上出坑乃扶疎四散此樹條直異於常樹十年之後
無所不任
務本新書凡桑果以接博為妙凡接枝條必擇其美(宜用)
(宿條向陽者庶氣壯而茂嫩條隂弱而難成)根株各從其類(然荆桑亦可接魯桑梅可接杏)
(桃可接李)接博其法有六一曰身接二曰根接三曰皮接四
曰枝接五曰靨接六曰搭接(詳見農餘門)
藝桑總論二月而接也有插接有劈接有壓接有搭接
有換接榖而接桑也其葉肥大桑而接梨也則脆美桑
而接楊梅也則不酸
欽定授時通考卷七十六
