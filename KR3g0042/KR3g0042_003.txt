三命通會卷三
明萬民英撰
論十干祿(祿前二辰為金轝喻人得祿須坐車也故附於後)
祿爵祿也當得勢而享乃謂之祿自始分十干十二支
時便以甲乙配同寅卯居東丙丁配同己午居南庚辛
配同申酉居西壬癸配同亥子居北十干就支神為祿
謂祿隨旺行所以甲祿寅乙祿卯庚祿申辛祿酉壬祿
亥癸祿子丙祿己丁祿午戊寄己巳寄午謂己午乃火
旺之鄉子隨母得祿之義内有辰戌丑未辰戌為魁罡
名曰邊鄙惡地祿元不寄丑未乃天乙貴人出入之門
祿元避之所以四宫無祿又曰四季有雜氣為祿不專
故不取
甲祿寅如甲見丙寅甲土尅丙水為財為福星祿戊寅
火土相生為伏馬祿俱吉庚寅謂之破祿半吉半凶
壬寅謂之正祿帶截路空亡必為僧道甲寅謂之長
生祿大吉
乙祿卯見乙卯謂之喜神旺祿主吉丁卯為截路空亡
主凶己卯進神祿辛卯破祿又為交神半吉半凶癸
卯帶太乙死祿雖貴終貧
丙祿己見己巳九天庫祿主吉辛巳截路空亡癸巳伏
貴神祿半吉半凶乙巳旺馬祿丁巳庫祿俱吉
丁祿午見庚午截路空亡凶壬午為德合祿甲午為進
神祿俱吉丙午喜神祿交羊刃半吉戊午伏羊刃祿
多凶
戊祿己見己巳九天庫祿主吉辛巳截路空亡癸巳貴
神祿戊癸化合有官位重乙巳驛馬同鄉祿丁巳旺
庫祿俱吉
己祿午見庚午截路空亡壬午死鬼祿俱凶甲午進神
合祿顯達之象丙午喜神祿戊午伏神羊刃祿凶
庚祿申見壬申為大敗祿甲申截路空亡祿俱凶丙申
大敗祿多成敗戊申伏馬祿多滯若値福星貴吉庚
申長生祿大吉
辛祿酉見癸酉伏神祿水火相犯凶乙酉破祿成敗丁
酉空亡貴神祿丁木受氣辛水沐浴主姦淫事値喜
神吉己酉進神祿辛酉正祿俱吉
壬祿亥見丁亥貴神合祿乙亥天德祿己亥旺祿辛亥
同馬鄉祿俱大吉獨癸亥大敗祿貧薄
癸祿子見甲子進神祿主登科進達丙子交羊刃祿帶
福星貴有權戊子伏羊刃合貴祿半吉庚子印祿吉
壬子正羊刃祿凶
有生成祿甲乙人得甲寅乙卯之類
有名位祿甲人見丙寅之類
有眞祿甲人見丙或己乙人見己或午之類皆為貴格
有進退眞祿戊辰見丁巳戊午見丁巳丙辰見癸巳
丙午見癸巳癸亥見甲子癸丑見甲子壬戌見
癸亥壬子見癸亥進則平易退則艱難更帶福神
可作貴命怕重見
有祿値會合甲祿寅而得庚戌之類
有食神帶祿壬食甲而得甲寅癸食乙而得乙卯戊食
庚而得庚申己食辛而得辛酉主吉
有食神合祿甲食丙得丙申丙寅乙食丁得丁未丁卯
庚食壬得壬辰壬子辛食癸得癸巳癸丑八位俱主
吉
有祿頭財為絪縟煞甲人見戊寅乙人見己卯之類主
人富有聲望
有祿頭鬼為赤口煞甲人見庚寅乙人見辛卯之類主
口舌刑責
有旬中祿甲申見庚寅戊午見丁巳之類主清華要職
有天祿貴神如丁人祿在午遁至午上得丙字而丙貴
在酉亥得辛酉辛亥則辛貴復見於午之類入格極
品
有干支合祿如甲祿寅得甲寅己亥乙祿卯得乙卯庚
戌之類主官職崇重
有互換貴祿庚寅見甲申日時之類
有朝元祿如寅人見甲日時之類或朝於胎中尤貴
有朝元夾合如癸巳見戊辰戊午兩戊與癸合夾己戊
祿己之類主封爵
有祿入祿堂理愚歌云祿入祿堂須大拜李虛中以甲
人得甲戌以甲為歲干則甲之本位遁至戌謂之祿
堂辛壬有二位辛有辛卯辛丑壬有壬寅壬子五行
無尅諸位相助發福必大
古人云祿前二辰為背祿後二辰為向沈芝取建向近
合四字為貴建不如向近不如合四字中得兩字者
貴如甲祿寅以寅為建丑為向卯為近亥為合餘准
此餘皆一位忌三合六合上見刑見鬼以甲戌言鬼
在丑上則可畏以丑刑戌在未則不忌以戌刑未以
乙酉言鬼在己上為害以三合相會在辰則減福以
六合相親
夫建祿者主人肌厚氣實體格不清一生安逸足財利
生旺自然死絶則氣濁神慢孳孳為生吝嗇猥鄙與
元辰併因摴蒱得財復因此敗與官符併因官門得
財或多爭訟與劫煞併好賤技小商不義横財與天
中併多遺失破財與祿鬼倒食併多因賖貸牙儈得
財至死不通惟財是念之人
又曰庫者祿之聚如甲乙在未丙丁在戌戊己壬癸在
辰庚辛在丑如甲乙亥多而得未乃祿厚豐足之人
合者祿之横如甲祿寅而得亥謂之明合無寅得亥
謂之暗合雖非見祿亦曰見祿多主儻來之福拱者
祿之尊如甲祿居寅不見寅而見丑卯在兩傍拱之
謂之虛拱如甲人見寅又見丑卯在兩傍謂之實拱
然拱實不若拱虛主大富貴
凡人命帶祿或吉或凶或貴或賤未可全靠便為吉論
天乙妙旨云君不見祿馬貴人無准托考究五行之
善惡天元羸弱未為災地氣堅牢足懽樂源髓歌云
祿馬更有多般說自衰自死兼敗絶若無吉煞加助
時定知破祖多浮劣可見先論五行後看祿馬五行要
生旺祿馬怕衰絶司馬季主云祿多馬少使主神勞祿
少馬多能操善負
洞玄經曰位生火以圓融之然後隂中陽動而生亥卯未
木屬也金藏其中矣遇已位生金以槖籥之然後動者
靜而斂者散己酉丑金屬也水藏其中矣遇亥位生木
以敷榮之然後斂者散而屈者伸由是水火木金錯綜
往來因時動靜内外相感互為利用進則與時偕行退
則與時偕極然則古之強名驛馬者皆此例也是特舉
其一隅而已苟以三隅反則理歸一揆不必執寅午戌
申申子辰寅然後為馬凡水中火騰火中水降隂陽交
泰剛柔變通皆為馬類希尹曰古人謂當行更易變動
奔衝往來之際惟驛馬為然火局在申水局在寅金局在
亥木局在己蓋五行之氣當其相反處乃始衝激故火馬
必在水長生處水馬必在火長生處木金亦然此其義也
徐子平以財為馬亦是因古人之義取尅處而名之耳
燭神經云驛馬生旺主人氣韻凝峻通變趨時平生多聲望
死絶則為性有頭無尾或是或非一生少成漂泊不定與
祿同鄉則福力優游與煞相衝併或孤神弔客喪門併者
離鄉背井之人或為僧道或為商賈帶倒食禄鬼者一生
慳吝機倖過賤市㕓態與食神衝併者聲譽人也行年遇
馬與病符同主病驚與甲以寅祿庚壬本非駕禄可以興
馬有時乎無用可見命之見禄要簡不要繁要禄干不返
傷本主不犯梟神為佳
又曰凡命帶祿最怕犯衝謂之破祿如甲以寅祿見申
乙以卯祿見酉則氣散不聚貴人停職剥官衆人衣
祿不足源髓歌云破印破財併破禄破馬少曾為我
福是嫌衝也最怕落空謂之閒祿如甲辰旬空寅卯
却得寅為甲之祿古人云資財聚散祿居空胎裏生
時怕遇逢貧賤為奴多乞食飄飄身自從西東沈芝
云禄入空亡何所知虛名虚譽足堪嗤是嫌亡也
大抵命入格合造化亦不專在祿上
論金轝
轝者車也金者貴之之義譬之君子居官得祿須坐車
以載之故金轝常居祿前二辰如甲子人祿在寅辰為
金轝是也此煞乃祿命之旌旗三才之節鉞主人性柔
貌愿舉止溫克婦人逢之不富即貴男子得之多妻妾
陰福相扶持生日生時遇之為佳骨肉平生安泰得賢
妻妾子孫茂盛如皇族多帶此煞常格得之身在無氣
中生主作贅紫虛局云祿前二辰號金轝遇此之人福
最殊偏主聰明多富貴一生清泰亦無虞八字金書云
驛馬前辰居二位此名金轝在其中生於此處併行運
到老為官轉自通是又以馬前二辰為金轝若人命官
貴夾擁金轝引從主大貴若金轝見福貴併將星者妙
論驛馬(後一辰為攀鞍喻人乘馬須加鞍也故論馬要攀鞍)
所謂驛馬者乃先天三合數也先天寅七午九戌五合
數二十有一故自子順至申凡二十有一而為火局之
驛馬亥卯未之數四六與八合為十八故自子順至巳
凡十八而為木局之驛馬木火陽局也從子一陽順行
金水陰局也從午一陰逆行申子辰之數七九與五合
為二十有一故自午逆至寅凡二十有一而為水局之
驛馬己酉丑之數四六與八合為十八故自午逆至亥
凡十有八而為金局之驛馬此法之所由立也或以馬
有傳受之氣有代勞之功如人病不能赴待子來接故
病處見子為驛馬又曰驛馬者五行有為待用之氣強
名也陰陽倚伏氣令循環猶今之置郵傳命迎來送往
氣藏如驛氣動如馬寅午戌火屬也水藏其中矣遇申
位生水以發越之然後陽中陰動而化申子辰水屬也
火藏其中矣遇寅官符同主官事驚恐入宅舍主口舌
驚恐但以歲中吉凶言之
寅午戌生人馬在申而五陽干乘之見甲申截路空日
馬丙申大敗馬戊申福星伏馬庚申逢天關馬壬申大
敗馬(又名劣馬主平生奔走財帛歇滅如壬申甲申丙申戊申四馬多疾再沈再起招是招非)以上
己酉丑申年月日時發應
申子辰人馬在寅而五陽干乘之見甲寅正祿文星馬
丙寅福星馬戊寅伏馬庚寅破祿馬壬寅截路馬以上
亥卯未寅年月日時發應
己酉丑人馬在亥而五陰干乘之見乙亥天德馬(又名劣馬)
以馬中支生干主汨沒無成徒自聰明(又名絶馬)丁亥天乙
馬(是馬臨官)已亥旺祿馬(是長生馬)辛亥正祿馬(又病馬)癸亥大敗
馬(又臨官馬)以上申子辰亥年月日時發應
亥卯未人馬在已而五陰干乘之見乙巳正祿馬丁巳
旺氣馬己巳九天祿庫馬辛巳截路馬(一云値貴人半吉)癸巳
天乙伏馬(一云値貴人吉)以上寅午戌巳年月日時發應
凡柱中帶馬若不値空亡破敗交退伏神須榮貴互祿
共天乙貴神同其馬位更得諸煞相併官秉大權貴居
廊廟時為上貴日為中貴月為常庶庫馬主少年之喜
旺馬資壯歲之榮生馬老方得遂而官卑任遠矣如木
生亥旺卯庫未餘倣此珞琭子云生馬未必有馬背祿
未必無祿看其旺庫不問背生妙在消息盈虛也
又曰驛馬者三命中發用喜慶之神若人遇之君子常
居榮位小人主豐贍大小運行年至此主得官及遷改
之喜小運及行年合驛馬並主遷官得祿如甲子人驛
馬在寅小運及太歲至亥亥與寅合之類是也
又馬有十二一曰欵叚謂己酉丑人得壬亥亥卯未
人得丙巳申子辰人得甲寅寅午戌人得戊申二曰
蹶蹄謂四柱雖帶驛馬而生日値空亡之神三曰折
足謂胎月帶驛馬而日時帶沐浴者是申子辰全見寅
為馬是三人騎一馬謂之折足若亥卯未全見馬總有
官貴終成下賤若一辰坐者少年雖泰後還窮四曰
無糧謂生日値馬馬食太歲如甲子人得壬寅日而時
更落在空亡者是五曰不出廳廐謂胎月帶馬不見
貴及不見祿堂及入空亡者是六曰嘶風(缺)七曰
趨途謂驛馬雖有祿在空亡八曰䭾屍十二驛馬惟
䭾屍最凶見祿即屍甲子旬中己酉丑生人馬在亥乙
丑人丁亥己巳人乙亥癸酉人癸亥乙丑人得亥馬忌
寅月日時己巳人得亥馬忌申月日時癸酉人得亥馬
亦忌寅月日時有一在此名曰䭾屍亦如亥卯未是甲
午旬中乙未人辛巳己亥人己巳癸卯人丁巳乙未人
得巳馬忌寅月日時己亥人得巳馬忌申月日時癸卯
人得巳馬亦忌寅月日時皆䭾屍也餘旬凖此九曰
食芻謂驛馬尅其時假令驛馬屬金生時得木此類謂
之食芻十曰乘軒謂胎月生日帶祿馬假令甲申人
得庚寅甲寅時及庚寅胎月是十一曰乘軺謂有天
地得合見太歲生月日時見貴人驛馬假令丁亥生人
四月壬寅日己酉時月坐馬酉係貴人是十二曰無
轡謂貴神空亡祿在絶鄉者是
以上十二驛馬當以意消息灾福自見欵叚則平生坎
坷止作選人無糧不食天俸不出廐則不歴任所折足
則永失蹶蹄則復起無轡則一生孤寒食芻則官可六
品嘶風徒有虛聲趨途謾勞求祿乘軺則帶職乘軒則
三公䭾屍則得官即亡
有干支合馬如申子辰馬在寅甲寅見己亥合丙寅見
辛亥合主官職崇重
有馬頭帶劒謂驛馬上見庚辛或納音見金主名振邊
疆
有馬驟天庭謂木人得亥而見辛亥又馬上干逢得祿
如六壬人生居寅午戌之位於甲上遁得戊干戊之
祿在己巳係天庭復見己得酉合之為是主官居極
品
有馬後二辰為九地馬主職近王廷
有天馬貴神乃歲中不見驛五虎遁至馬上看得何干
其干見天乙而天乙所坐之干却復見貴於馬上是
也貴不下三品
有一木繫雙馬寅午戌多見丙申申子辰多見庚寅己
酉丑多見己亥亥卯未多見癸巳馬上干尅支主多
驚險若遇四馬聚於時或年上主封爵
又驛馬下生人月日時支干得御策全併尅身者定貴
馬前一辰為御後一辰為策假令甲子金命正月辛
丑日卯時生以子人馬在寅逢祿又本命子與生日
丑在馬後為策卯時在馬前為御又馬是丙寅火能
尅甲子金故主貴
有有驛有馬者主位至公侯干為馬支為驛如戊戌人
馬在申而得庚申支干俱屬金到申臨官戊戌支干
俱屬土到申長生本命及驛馬支干背馬有氣是有
驛有馬又如壬午人驛馬在戊申戊土臨申長生本
命壬水到申亦長生午火到申為衰鄉本命干旺支
衰是有馬無驛又如丁丑人驛馬在辛亥金臨亥為
病鄉本命丁火到亥為絶以丑土到亥為臨官本命
干衰支旺驛馬干亦衰是有驛無馬或以寅午戌見
庚無申見申無庚之類為有馬無驛有驛無馬亦通
有馬尅身者取驛馬之辰能制生月如寅午戌人馬在
申申屬金能制寅卯月木假令甲子人在辰戌丑未
月生是也主官祿易求仕宦無滯少年亨快為官清
顯常人遇之小富
有馬財庫取驛馬所尅之辰入墓如馬在申申屬金金
尅木木至未為庫之例主平生遊歴四方廣得資財
有英靈貫馬乃五行眞氣之長生下遇驛馬主持節按
部之使
有南方離明馬謂未馬己丑馬亥辰馬寅戌馬申辰戌
丑未係土之位以生處為馬故辰戌丑未人飛在午
為南方離門之馬遇此者愛子午相衝為飛馬見鞭
策入格主貴
有驛馬清濁甲子得丙寅祿馬同鄉又丙為食神乘長
生馬丁丑得丁亥為天乙天官乘臨官馬若乘長生
臨官馬或帶食祿貴氣則遇一當百若乘病絶空亡
馬更値破敗交退伏神則遇而不遇縱為官粗濁卑
賤非清要之職
又曰凡看驛馬有四專名位生旺病絶駞寶啣花及倒
食互換不同中間好惡榮辱須於歲運鞭策細詳之四
專者如申子辰馬在寅寅逢甲寅申遇庚申巳逢丁巳
亥遇癸亥是也名位者乃馬中逢食神如甲見丙乙見
丁之類馬上得食是也四生者辛巳甲申己亥丙寅納
音自生是也四病乃自死自絶如年納音屬金金絶在
寅是也駞寶者乃甲子見戊寅馬頭帶天財或納音尅
馬為財如食神之類如甲寅人見丙申甲申見丙寅日
時是也啣花者乃納音臨官遇馬如庚申壬子戊辰納
音皆木遇寅馬臨官之地是也又生成馬名位馬與前
論祿同主貴
凡人遇馬喜專旺而嫌空亡駁雜為不達惡死絶而喜
逢食見財為有益商賈多愛駞寶婦女最怕啣花駞寶
則富啣花則淫啣花更忌木人値庚寅乙亥見乙巳丁
卯見丁巳己未見己巳尤重男多淫蕩女多私情運中
遇者同前斷
又曰驛馬最怕干神倒食如乙酉見癸亥為驛馬却被
反食於我所謂乙癸不同科是也鞭策發時看互換如
辰人馬在寅或太歲在申衝動寅即太歲為鞭策小運
在申即小運為鞭策多主動更看申與寅互換如何如
庚申遇甲寅庚申屬木寅則臨官甲寅屬水申則長生
之類相和則吉相尅則滯如兩互換無氣則空動或失
意有氣即主財四馬朝元好則榮貴惡則破家失業如
為僧道好遊脚小兒老人不利見馬小兒十二歲以前
三歲以上或馬遇小運太歲衝或臨官馬遇多主驚病
顚撲之厄老人五十以上或運與太歲乘之主氣虛腰
痛脚痛之患亦如老人祿遇病多吐食之類少者見之
多發病蓋老少並不堪乘馬以馬在五行中為動躍之
神故也
總論祿馬
祿為養命之源馬是扶身之本二者最喜相見且如寅
午戌馬在申甲祿在寅甲干寅上遁見丙申上遁見壬
則以丙為天祿壬為天馬在日時上交互見之謂之天
祿天馬又甲人遁至戌見甲戌謂之活祿甲子人遁見
丙寅謂之活馬又如寅午戌在申而時干得庚亥卯未
在己而時干得丙申子辰在寅而時干得甲巳酉丑在
亥而時干得壬以日支求時干以時干求日支互換得
之謂之祿馬交馳又如甲祿在寅申子辰馬亦在寅却
是甲子甲甲甲辰生而時得丙寅帝座上會祿馬謂之
祿馬同鄉又如祿前馬後如辛巳人得戌日時乙亥人
得辰日時辛祿在酉馬在亥乙祿在卯馬在己不見祿
馬而祿馬藏於其中謂之夾祿夾馬鬼谷遺文曰時居
日祿當得路於青雲五馬交馳可致身於黃閣珞琭子
云背祿逐馬守窮途而恓惶祿馬同鄉不三台而八座
韓&KR0008;命書有孤孀祿馬之說如甲子見丙寅庚午見壬
申此雖祿馬同鄉殊不知甲子乃一陽乙丑二陽丙寅
三陽純陽無陰也庚午乃一陰辛未二陰壬申三陰純
陰無陽也此二者謂之孤孀祿馬雖同鄉亦不吉理愚
歌曰祿馬飛天無刑尅旺相中生須至貴林開曰馬在
長生須富學祿逢帝旺足錢財若還刺死兼流役是帶
懸針劫煞來又曰祿若臨時馬不來此人只是有錢財
一生耻話招賢士死絶關門誓不開詳諸說見祿馬兼
有又乘生旺為妙
論天乙貴人
天乙者乃天上之神在紫微垣閶闔門外與太乙並列
事天皇大帝下遊三辰家在己丑斗牛之次出乎己未
井鬼之舍執玉衡較量天人之事名曰天乙也其神最
尊貴所至之處一切凶煞隱然而避通玄經云先天坤
在北方子位陽貴起先天之坤乃從子上起甲干甲德
在子甲與己合不取甲德而取合氣故己為貴人陽貴
順行則乙德在丑乙與庚合庚以牛為陽貴丙德在寅
丙與辛合辛以虎丁德在卯丁與壬合壬以兔辰乃天
羅貴人不臨故戊跳辰德在己戊與癸合癸以己午與
子對衝名為天空貴人有獨無對故己德跳午在未己
與甲合甲以羊庚德在申庚與乙合乙以猴辛德在酉
辛與丙合丙以雞戌乃地網貴人不臨故壬跳戌德在
亥壬與丁合丁以猪子乃先天起貴之所貴人不再臨
故癸跳子德在丑癸與戊合戊以牛如此則甲戊庚牛
羊六辛逢馬虎明矣後天坤在西南申位陰貴起後天
之坤乃從申上起甲干甲德在申甲與己合己以猴陰
貴逆行則乙德在未乙與庚合庚以羊丙德在午丙與
辛合辛以馬丁德在己丁與壬合壬以蛇辰乃天羅貴
人不臨故戊跳辰德在卯戊與癸合癸以兔寅與甲對
衝名曰天空貴人有獨無對故己德跳寅居丑己與甲
合甲以牛庚德在子庚與乙合乙以鼠辛德在亥辛與
丙合丙以猪戌乃地網貴人不臨故壬跳戌德在酉壬
與丁合丁以雞申乃後天起貴之處貴人不再臨故癸
跳申德在未癸與戊合戊以羊以此推之則甲戊庚貴
人之居丑未而於先後起陰陽者亦明矣然必皆起坤
者貴人家在己丑出乎己未先後俱屬土乃坤卦二五
黃中之合氣干之配支德氣相合出於自然如此其曰
陽貴陰貴乃冬至用陽夏至用陰非晝夜之說據此說
天乙是十干之秀氣非天上之星也余聞一術者云日
出於寅衆星皆落日沉於申衆星皆出故晝貴起於寅
夜貴起於申數至丑未是天乙之家舍十干見天乙為
貴如甲祿寅以寅加寅順數至丑即為本家故甲貴在
丑乙祿卯以卯加寅數至子見丑故乙貴在子丙祿己
以己加寅數至戌見丑戌為惡弱之地天乙不臨則進
一位故丙貴在亥丁祿午以午加寅數至酉見丑故丁
貴在酉戊寄位於艮故戊亦以寅起與甲同己寄位於
坤以未加寅數至申見丑故己貴在申庚祿申以申加
寅數至未見丑故庚貴在未辛祿酉以酉加寅數至午
見丑故辛貴在午壬祿亥以亥加寅數至辰見丑辰為
惡弱之地天乙不臨則進一位故壬貴在己癸祿子以
子加寅數至卯見丑故癸貴在卯夜貴以申起一如寅
法見未與見丑同是貴分有定位而甲戊庚牛羊之歌
則泥而不通矣此說就以天星論尤為有理今六壬選
擇諸術或分隂陽或分晝夜盖本此二說壺中子云
貴人分治晝夜各自專權以晝生遇晝貴夜生遇夜貴
為得力或以子後為晝午後為夜或以日出為晝日入
為夜皆是臆說不若只以寅申分陰陽冬至後用陽貴
夏至後用陰貴人命一陽生後遇陽貴為得力一陰生
後遇陰貴為得力三車一覽則以甲陽木乘少陽之氣
生乎東方至己而用事畢矣故退藏於未而為貴庚陽
金乘少陰之氣而生乎西至亥而用事畢矣故退藏於
丑而為貴戊陽土沖和中央播於四時甲因之萬物生
庚因之萬物成則生成之理畢矣乙乃陰木已乃陰土
二位無氣失類而無所居必待申子生旺水土滋養充
實補助不足此二者喜見申子而為貴丙丁之火當盛
夏至酷而害萬物性熄於酉藏於亥以西北成齊之氣
而和此二者以酉亥陰氣和而為貴壬癸之水至窮冬
則其性嚴而殺萬物惟嗇於卯潛於己以東南溫燠之
氣而和此二者以己卯陽氣和而為貴辛乃陰金執方
不能自化須假寅午生旺之火剉剛革而成形為貴廣
錄云甲陽木戌陽土庚陽金皆喜土位未者土之正位
丑者土安靜之地所以牛羊為貴細分之甲尤喜未庚
尤喜丑各歸其庫也戊子戊寅戊午喜丑丑者火人胎
養之鄉戊辰戊申戊戌喜未未者木人之庫土人生旺
之位也乙者陰木己者陰土陰土喜生旺陰木愛陽水
所以鼠猴為貴然乙尤喜子子者水之旺鄉已尤喜申
申者坤之正位丙丁屬火火墓在戌壬癸屬水水墓在
辰辰戌魁罡之地貴人不臨故尋寄火貴於酉亥寄水
貴於卯巳皆歸根復命之鄉六辛陰金喜陽火生旺之
地故以馬虎為貴更宜以納音互換推尋須比和則其
貴為福若丙火得酉火至此死焉足貴哉
閻東叟云論天乙貴須就五行喜忌如甲人有戊有庚
得癸未乙丑遇二吉而帶印為上遁見丁丑辛未者次
之乃三陽喜在印庫乙人得戊申庚子生旺之土己人
得甲申丙子生旺之水此陰木陰土喜於財旺丙丁得
丁酉乙亥壬癸得乙卯癸巳此水火不嫌死絶六辛得
丙寅丙午此陰金不嫌鬼勝得二為上得一次之紫虛
局以此為貴人入廟遇者主金紫貴玉霄寶鑑又以五
虎元遁至貴人本位上見所遁之干為入廟不犯空亡
駁雜主清貴
八字金書論貴神又分優劣即前六十甲子吉凶其歸
要與祿馬同窠不犯交退伏神支干相合為吉緊要在
月日時支干相合
林開論天乙相合如甲子見己未無死絶衝破空亡更
有福神助至貴如犯上忌減力又多難無福戊子見己
丑不犯上忌更有福助此為次格有死絶減力有衝破
空亡風塵吏也辛未見庚寅不犯上忌有福助為第三
等死絶減力衝破空亡平生多難卑冗官耳
閻東叟論貴合貴食如甲得己丑己未戊得癸丑癸未
庚得乙丑乙未乙得庚子庚申己得甲子甲申丙得辛
酉辛亥丁得壬寅壬辰如此類謂之貴合甲食丙乙食
丁丙丁貴在酉亥甲得丙寅丙辰乙得丁酉丁亥庚食
壬辛食癸壬癸貴在卯己庚得壬申壬戌辛得癸卯癸
巳如此類謂之貴食有貴合則官多榮顯有貴食則祿
多稱意三者兼之官高祿重
三命提要以天乙在貴神六合上如甲戊庚在子午則
子合丑午合未乙巳在丑巳丙丁在寅辰壬癸在申戌
辛在未亥皆主大福遇兩合以上尤貴
寶鑑有天乙扶身取貴人夾擁太歲如壬寅人得甲寅
日時壬貴在卯甲癸在丑夾擁乎寅丙申人得戊申准
此入貴格别無刑衝主一生少病早年享福常格得之
終身無刑獄之災
有干夾貴神如甲戊庚人得丑未日時上却帶甲戊庚
一字主顯異
指南有夾貴逢六合如壬癸人見辰而得癸酉合丙丁
人見戌而得丁卯合取前後各有天乙貴更祿馬臨身
主大富貴
紫虛局有活祿貴人乃貴人干上轉干支再就生時胎
月如甲逢寅午乙辛丑未丙酉亥丁申子戊癸猴鼠庚
壬兔蛇己卯己日時兼全坐之主大貴如一命戊戌甲
子辛巳丙申是也
有福星貴人如一命壬子癸卯庚戌庚辰壬騎龍背又
貴在卯巳得辰是福星扶貴人也
有貴人擁馬而前視刃主權貴
陳希烈曰干為天乙之將支為貴人之帥假如丑未生
人月日時得甲戊庚是遇正天乙甲子人十二月生是
遇貴神己巳日乙亥時是遇兩天乙合貴人之命觀之
若在太歲本干四貴華蓋上遇天乙者宰輔之命也若
在四平位遇兩天乙亦為侍從清華之命若四忌上遇
兩天乙常調之官也凡貴人命若丑未人甲戊庚中惟
得兩字子申人得乙巳全酉亥人得丙丁全之類更得
太歲干祿為正官正印者其福加倍沈芝云凡生月日
時遇天乙貴人相間四字全者為極貴如酉亥有丙丁
之類說者舉魯公命己亥丙寅乙酉丁丑是相間四字
全予謂時不値忌神所以至宰相若酉月生己祿到酉
為敗忌雖四字全必不至大貴古人皆以貴人主福不
言福力厚薄今各隨位約而分之如甲人遇丑庚人遇
未各在祿庫戊人遇丑未是土支己人遇申是與生旺
同位以上四神生日生時遇之帶正官正印上下合正
天乙本家天乙貴神合者福力加倍乙人遇申絶忌却
有暗合遇子敗忌丙丁遇亥絶忌丁有暗合遇酉死忌
壬癸遇己絶忌癸有暗合遇卯死忌辛人遇午敗忌遇
寅絶忌以上六貴神皆與忌神同位生月日時遇之可
得二三分福力若與驛馬同位及帶正天乙本家祿正
官正印干合有輔助者加倍據此分是貴人忌死絶而
不思丙丁壬癸正以死絶為貴也
燭神經曰天乙貴遇生旺則形貌軒昂性靈穎悟理義
分明不喜雜術純粹大器身蘊道德衆人欽愛死絶則
執拗自是喜遊近貴與劫煞併則貌厚有威多謀足計
與官符併則文翰飄逸高談雄辯與建祿併則文翰純
實濟惠廣遊君子人也若落天中或與天中合或與天
中連珠當有伶倫之態好謳吟伎藝人也
又曰天乙貴三命中最吉之神若人遇之則榮功名早
達官祿亦易進如三命皆乘旺氣終登將相公侯之位
大小運行年至此亦主遷官進財一切加臨至此皆為
吉兆凡貴人所臨之處大槩喜生旺無衝破道理順不
落空亡天干納音偕和更得祿馬而晝夜不背或年時
互換貴如甲午人見辛丑時丙申見己亥之類或四干
併在一支上見貴如丑未生而得甲戊庚之類或四位
天干通聚貴地支為五行聚貴更遇天月二德為佳理
愚歌云貴人或落空亡裏祿馬背違如不値寶鑑云貴
人無氣雖有如無林開云貴人死絶為鄙吝煞洞玄經
云貴人嗔則凶來可見命中有貴不可就為吉論要當
細詳
論三奇
珞琭子曰奇為貴也奇者異也謂物以貴為奇也乙丙
丁出於貴人干德配支之妙陽貴甲德起子則乙德在
丑丙德在寅丁德在卯三干相連而無間陰貴甲德起
申乙在未丙在午丁在己三間相聯而無間以其隨貴
人在天故曰天上三奇十干惟此為異餘則或間羅網
或間天空或不重臨又不相聯不可以為奇玉霄寶鑑
謂古人以正月為歲之始日出於乙故以乙為日奇老
人星見為瑞見於丁位故以丁為星奇月照夜到丙位
而天下明故以丙為月奇若甲戊庚亦以為天上三奇
以甲戊庚俱臨丑未乃貴人家在斗牛之次出乎井鬼
之舍先後天起貴而三干適臨之與别干不同其理亦
通三車一覽以甲為陽木之魁戊為陽土之君庚為陽
金之精地有此三物為奇謂之地三奇其說則鑿太乙
經以辛壬癸為水奇謂之人間三奇其說無據但辛壬
癸天干連珠謂之三台亦為難得紫虛局又有四奇之
說夫奇奇數也四則偶矣謂之奇可乎三奇要順布不
欲倒亂如乙丙丁甲戊庚天干年月日時順布為吉廣
錄又以乙人丙月丁時是乙生丙丁秀氣下降主平常
若乙時丙日丁年是秀氣上達反為貴似又不論順逆
甲戊庚却以順者為貴逆者福慢亂者不壽氣清則貴
氣濁則富經曰五行各有奇儀須分逆順若日月倒亂
得順三奇亦不謂倒命有三奇要得體得地不欲失時
如乙丙丁夜生甲戊庚晝生得體乙丙丁柱有亥則三
光有所依附甲戊庚柱有申則三物有所憑藉或乙丙
丁得丑寅卯未午巳甲戊庚得丑未全皆為得地三奇
再遇三合如乙丙丁得金木局甲戊庚得水火局又遇
六儀甲子旬戊甲戌旬己甲申旬庚甲午旬辛甲辰旬
壬甲寅旬癸俱吉珞琭子云重犯奇儀蘊藉抱出羣之
器遁甲曰順布三奇逆六儀如命出甲子甲申二旬而
遇甲戊庚是重犯奇儀也
凡命遇三奇主人精神異常襟懷卓越好奇尚大博學
多能帶天乙貴者勲業超羣帶天月二德者凶災不犯
帶六儀者才智出類帶三合入局者國家柱石帶官符
劫煞者器識宏遠帶空亡生旺者脫塵離俗富貴不淫
威武不屈値元辰咸池衝破天羅地網者為無用論三
奇太歲不帶而月日時帶者孤獨詩曰順十干神乙丙
丁神童及第播聲名日時祿馬公卿煞換武除文佐聖
明又曰順十干神甲戊庚兼得長生兩府名若然無祿
兼無馬只是財中蓄積人又曰三奇須是重逢貴方是
榮華福壽人只有空奇無貴地貧窮下賤被欺陵又曰
乙丙丁甲戊庚上局相生生復生不是蓬萊三島客也
應金殿玉階行又曰欲識嵓廊官赫奕名仙多誕癸壬
辛三奇玉籍傳消息輕薄時師莫與評合諸詩觀三
奇喜忌見矣
論天月德
夫德者利物濟人掩凶作善之謂也天德者謂周天有
三百六十五度二十五分半除十二宫分野每宫各占
三十度共計三百六十度外有五度二十五分半散在
十二佐宫甲庚丙壬乙辛丁癸乾坤艮巽謂之神藏煞
沒每宫各得四十四分所以子午卯酉中有甲庚丙壬
(子中有壬卯中有甲午中有丙酉中有庚)辰戌丑未中有乙辛丁癸(丑中有癸辰中)
(有乙未中有丁戌中有辛)寅申己亥中有乾坤艮巽(寅中有艮巳中有巽申中有坤)
(亥中有乾)此十二位宫能回凶作善乃曰天德也月德者乃
三合所照之方日月會合之辰申子辰會酉出庚入垣
於壬亥卯未會午出丙入垣於甲寅午戌會卯出甲入
垣於丙巳酉丑會子出壬入垣於庚故壬甲丙庚謂之
月德而辰未戌丑四月天德亦同屬焉蓋日月照臨之
宫凡天曜地煞盡可制服故可回凶作吉壺中子云天
德陽之德正月起自乾卦之前一辰亥上順行乃正月
亥二月子三月丑四月寅五月卯六月辰七月巳八月
午九月未十月申十一月酉十二月戌月德陰之德正
月起自坤卦之後一辰未上順行乃正月未二月申三
月酉四月戌五月亥六月子七月丑八月寅九月卯十
月辰十一月巳十二月午五星論天月德本後說而以
前為天月德貴人干支之分也閻東叟云貴神在位諸
煞伏藏二德扶持衆凶解散凡命中帶凶煞得此二德
扶化凶不為甚須要日上見時上不犯尅衝刑破方吉
凡人得之一生安逸不犯刑不逢盜縱遇凶禍自然消
散與三奇天乙貴同併尤為吉慶或財官印綬食神變
德各隨所變更加一倍之福入貴格主登科甲得君寵
任或承祖蔭亦得顯達入賤格一生溫飽福壽兩全縱
有蹇滯亦能守分固窮不失為君子女命得之多為貴
人之妻三命鈴云天德者五行福德之辰若人遇之主
登台輔之位更有月德併者尤好縱有凶煞亦主清顯
子平賦云印綬得同天德官刑不犯至老無殃是天德
勝月德也
考大統歷有天月德合乃五行相契之辰月德合如正
月丙與辛合二月甲與己合三月壬與丁合四月庚與
乙合餘照此天德合如正月丁與壬合二月坤與巽合
三月壬與丁合四月辛與丙合餘照此
有月空如寅午戌月壬亥卯未月庚申子辰月丙巳酉
丑月甲
有月厭正月戌二月酉三月申四月未五月午六月巳
七月辰八月卯九月寅十月丑十一月子十二月亥
有月煞寅午戌月丑亥卯未月戌申子辰月未巳酉丑
月辰
有歲干德甲己甲乙庚庚丙辛丙丁壬壬戊癸寄戊亦
取甲庚丙壬為干德月干德與歲干德同
有天赦日春戊寅夏甲午秋戊申冬甲子乃天四時專
氣生育萬物宥罪赦過如人命聚一月德秀合空及
四大吉時生更遇天赦日尤妙
此外又有天喜神春戌夏丑秋辰冬未遇者主歡欣
有旌德煞如寅午戌丙日時亥卯未甲日時申子辰壬
日時己酉丑庚日時
有旌鉞煞如寅午戌寅時亥卯未亥時申子辰申時已
酉丑巳時又寅午戌見辛亥卯未見己申子辰見丁
巳酉丑見乙亦謂之旌德經云一神主旌德五世不
貧窮内有旌鉞煞將相及三公德鉞相會不貴即富
又有一種旌鉞煞寅卯辰人見癸酉巳午未人見癸卯
申酉戌人見戊子亥子丑人見戊午乃四時專主誅
戮之神庶人主徒配尅本命主惡死
又有一種三公煞寅午戌人壬子巳酉丑人丙午申子
辰人乙卯亥卯未人辛酉乃坐四方專氣來尅生年
為五行毒氣庶人犯之主非横惡死若旌鉞更與三
公煞會同一位主殊貴今之談命者論月德而諸
煞不論自是偏見因並及之
論太極貴(一名科名星)
太極者太初也始也物造於初為太極成也收也物有
所歸曰極造化始終相保乃曰太極貴也甲乙木先造
乎子坎水助而生後終乎午離火焚而死丙丁火先喜
出乎震卯也後喜藏乎兌酉也庚辛金得寅乃金生乎
艮見亥乃金廟乎乾壬癸水先得申而生後得巳而納
經曰地陷東南四瀆俱流巽位皆有始有終之意戊己
土也喜生乎申得辰戌丑未為正庫理愚歌云四庫全
時為至貴位班上列據權衡人命入格更有福氣貴神
扶豈不為美
有文昌貴甲人蛇口乙猪頭丙狗丁龍戊向猴己午庚
寅辛未貴六壬卯位癸逢牛
有文譽貴如甲子人見壬戌丙寅祿前祿後一般神必
作公卿冠世人立性天聰名譽播富貴榮華事業新
有文星貴甲馬乙蛇丙戊猴酉臺丁己亥辛求庚逢戌
狗壬逢虎十位文星癸兔遊
有天印貴甲子在寅中乙逢亥亦同丁酉戊申位丙戌
己羊宫庚辛馬蛇足癸卯與壬龍此號天印貴榮達
受皇封
論學堂詞館(魁星科名附)
夫學堂者如人讀書之在學堂詞館者如今官翰林謂
之詞館取其學業精專文章出類長生乃學堂之正位
如金命見辛巳金長生在巳辛巳納音又屬金是也臨
官乃詞館正位如金命見壬申金臨官在申壬申納音
又屬金是也餘以類推壺中子云文星入命笑班馬之
無才註云乙亥丁巳為文星是取木火長生臨官之義
重木火者發焰紅綠文章之象也或以納音論火包而
不包惟乙亥得之土包而不包惟丁巳得之恐未然閻
東叟謂年月日時有甲乙丙丁分處四位相連不斷青
赤為文章如甲寅乙亥丁酉丙申甲子丙寅甲寅丙寅
之類主文彩異衆玉霄寶鑑則以木金火全赤白成章
如丙寅見己亥辛巳取丙寅火己亥木辛巳金皆坐長
生之地主詞翰秀穎又以申子辰全見丙如丙子人丙
寅月丙辰日丙申時丙為眞水申子辰水之正位干支
全見之有金則貴無金亦主學海波深鬼谷要訣又云
戊己重重兩位帶旺兼元祿如戊子人見戊午戊戌己
未己酉主文章燦爛
諸家說有學堂會祿如金長生已臨官申甲乙人得之
水土長生申臨官亥丙丁壬癸人得之木長生亥臨
官寅戊己人得之火長生寅臨官己庚辛人得之又
名官貴學堂以官貴長生之位為學堂官貴臨官之
位為詞館也
有學堂會食如甲食丙得丙寅乙食丁得丁巳丙食戊
得戊申之類兼官印驛馬其福厚遇祿貴奇德其氣
清値刑尅衝破其氣濁清則科名巍峩厚則官尊榮
顯濁則福祿微薄官職卑賤
有生處見尅如甲乙人辛亥丁丙人壬寅戊己人甲申
庚辛人丁巳謂之官星學堂主登科甲入侍從
有納音見帝旺之位而逢天乙貴處其上如己酉人得
丙子庚子日時壬午人得辛卯日時之類謂之學堂
會貴主清貴
凡學堂詞館切不要犯空亡及衝破支干納音不要見
尅方為得用祝勝經云甲辰丙寅學堂不眞或止富蔭
官職卑貧讀書修學空有虛名此言學堂怕落空也三
車云學堂無氣惟利師儒此言學堂要乘旺也理愚歌
云學堂如更朝驛馬位極勲高壓天下此言學堂要有
馬也又云生來祿馬眞學堂若同詞館主文章遇中不
遇人誰會不遇衝尅福祿昌又云文星聚處人中瑞聲
華獨冠英雄輩降生不遇眞學堂才學豈能為拔萃此
言學堂怕衝破受尅也况人命入格合造化又不在學
堂詞館而得
子平云學堂者天地陰陽清秀之氣五行長生之神乃
甲見亥乙見午等例或月時一位見者即是不必兼全
更帶天乙貴如丁日酉時或酉月之類讀書人遇之主
聰明智巧高科文翰更引用得地無尅壓之神及逢德
秀冠世儒業與命中財帛印食相為表裏經云生氣學
堂冠世文章富貴又云學堂不必專論官星文章不必
專論印綬古人以長生學堂取生氣就學之義不必專
論日干但柱中帶寅申己亥便為有學此四宮聚天地
間至清之氣其中有四驛馬四劫煞皆是生發之意子
午卯酉為四敗其氣濁辰戌丑未為四庫其氣雜且如
月候到寅申巳亥便不寒不熱風氣自然清雅溫和凡
占年月者最有力日干自得長生却不喜在月令如月
令見之運順行便交沐浴如八字不帶學堂到五七歲
却交日干長生運亦有文學雖非通儒却未至全不識
字若八字不見最忌五七歲交敗死二運縱有嚴師也
難訓化命帶二樣學堂俱怕自刑尅壞但有刑衝破損
讀書便不成重見雖不妨一衝終不純粹
又曰人命不喜十分財盛財是厚濁之物一見便要貪
好喪人心志柱中若先有官星以抑禀氣之偏亦性情
執古不能通變若財盛而無官星便渾濁不清縱富貴
亦愚古歌云五行生處為學堂陰陽順逆要推詳引旺
有倚文學貴如逢尅壓不為良註云學堂上帶鬼為尅
壓凡有科名命自是五行清粹學堂驛馬生旺於金水
之上三奇華蓋類萃於日時之中或刑衝生旺水火相
生福神聚時天元不戰皆主清譽巍科
又曰甲辰一旬十二位謂之魁星一旬中又取出甲辰
丁未庚戌癸丑四位以甲木旺於東方丁火旺於南方
庚金旺於西方癸水旺於北方取逐方旺氣加於辰戌
丑未之上以為眞魁星凡人命甲辰至癸丑一旬俱在
日時上無不及第兩三位者必中前名又云丁亥辛卯
庚戌為魁星日時遇者多占解省殿魁又四柱内兩見
干合謂之歲首星子生人在子以命建之月謂之歲窠
主詞學豐贍科名顯赫又寅申巳亥四位大愛本年遁
起四位為魁星如癸巳人從寅上遁起甲寅丁巳庚申
癸亥又如丁卯人從寅上遁起壬寅乙巳戊申辛亥是
也餘准此例
凡命金土乘秀氣金木乘秀氣火木乘秀氣水木乘秀
氣皆主科名秀氣者月令中秀氣也大凡支干有氣乘
月令秀氣皆主及第之命古歌曰日旺提綱火明木秀
金白水清重叠土金既濟水火遞互丙丁根苗天乙相
涵金水是也又木春生逢食傷財印兩輕官煞重煞重
身輕逢印綬魁星官煞分明奇亦登科之命及第之年
也壺中子云馬兼財合秦廷獻一鶚之書官共祿迎禹
門透三級之浪註云行年驛馬與見生驛馬衝而不合
又見天財文星之類其人必發合則必不發也遇官與
祿則須成不遇官與祿止發而已又云凡舉人了當年
大要太歲與月建相和作福其餘甲戊庚乙丙丁之類
皆不定只以行年太歲與本生月建參而推之又云須
是大運在官位又太歲帶正印或正天乙或本家祿是
及第之年也
論正印
正印者乃五行之正庫金命見乙丑木癸未火甲戌水
土壬辰丙辰是也言談云生逢正印必拜玉堂妙選云
五行入垣官居五府可見得本家正印為貴本主同德
為上帝座為中胎月為下主人重厚魁梧功名昭著本
家印又得貴格扶之更妙若木得水印火得木印多兼
他權外財若身尅印或印尅身廢而復興若水人得火
印火人帶水印次於本家印然須本主有旺氣方吉若
尅破别無福救助或空亡只作清閒僧道無成舉人若
五行有清氣則絶世高人有煞則貧賤
有貴人夾印如丙丁火命以甲戌為正印却得酉亥夾
之酉亥乃丙丁貴人壬癸水命以壬辰為正印却得
卯巳夾之卯巳乃壬癸貴人
有華蓋印如亥卯未得癸未之類
有文章印如戊寅見癸未辛巳見甲戌庚申見乙丑癸
亥見丙辰乙亥見壬辰乃納音尅身干神復制戊午
得癸未庚子得乙丑丁酉得壬辰己卯得甲戌辛酉
得丙辰干神制支神合之類
諸印要逢庫墓若生旺扶助互換祿馬貴人併相合者
至貴之命最忌刑衝破害三合六合上見鬼如甲戌日
得癸酉時則減力水命人得本家印無益得木印損氣
得土印支干有交涉者名官印無交涉者名鬼印
有年時見印名鳳凰啣印如虞尚書癸未甲寅戊午丙
辰是也
又有福聚印如年月日時胎五位俱無氣衰敗得正印
偏印俱在此印上或庫或旺雖有煞神至是受制此
之謂福聚印
有禍聚印如癸巳人帶壬辰印柱多逢水俱墓於辰則
癸巳受煞以巳為命巳火遇多則本命病此之謂禍
聚印
有破福成禍印如水人得水印或月日時胎多帶土來
本家印見鬼盛是謂破福成禍
有帶煞印印中見貴煞如壬子見壬辰丙辰子至辰謂
之華蓋壬人見辰為貴若印中反尅本命無福神往
還名帶煞主凶
有臨空印乃印落空亡支無六合見官貴至賤而無成
也
有自刑印如庚戌人帶乙丑金人見金印固好丑戌相
刑以金刑金此類不如無雖有少福亦終賤餘准此
推
凡論印更得眞五行與納音同氣尤妙但主少安逸不
利六親難為子息
論德秀
夫德者本月生旺之德秀者合天地中和之氣五行變
化而成者也又曰德者陰陽解凶之神秀者天地清秀
之氣四時當旺之神故寅午戌月丙丁為德戊癸為秀
申子辰月壬癸戊己為德丙辛甲己為秀己酉丑月庚
辛為德乙庚為秀亥卯未月甲乙為德丁壬為秀凡人
命中得此德秀無破衝尅壓者賦性聰明溫厚和氣若
遇學堂更帶財官主貴衝尅減力
論劫煞亡神
劫者奪也自外奪之之謂劫亡者失也自内失之之謂
亡劫在五行絶處亡在五行臨官俱屬寅申巳亥水絶
在巳申子辰以巳為劫煞巳中戊土劫水也火絶在亥
寅午戌以亥為劫煞亥中壬水劫火也金絶在寅巳酉
丑以寅為劫煞寅中丙火劫金也木絶在申亥卯未以
申為劫煞申中庚金劫木也古歌云劫煞為灾不可當
徒然奔走利名場須防祖業消亡盡妻子如何得久長
又云四位逢生劫又來當朝振業逞儒魁若兼官貴在
時上鯁直名標御史臺又云劫神包裏遇官星主執兵
權助聖明不怒而威人仰慕須令華夏悉安榮又云劫
煞原來是煞魁身宮命主不須來若為魁局應當死煞
曜臨之不必猜若是無星居此位更於三合細推排天
盤加得凶星到命似風燈不久摧水生木申子辰以亥
為亡神亥中甲木洩水也火生土寅午戌以巳為亡神
巳中戊土洩火也金生水巳酉丑以申為亡神申中壬
水洩金也木生火亥卯未以寅為亡神寅中丙火洩木
也古歌云亡神七煞禍非輕用盡機關一不成尅子刑
妻無祖業仕人猶恐有虛名又云命宫若也値亡神須
是長生遇貴人時日更兼天地合匪躬蹇蹇作王臣又
云皆言七煞是亡神莫道亡神禍患輕身命若還居此
地貧窮蹇滯過平生凶星惡曜如臨到大限渾如履薄
冰三合更須明審察煞來夾拱必難行
劫煞一十六般(一名大煞)
吉則聰慧敏給才智過人事不留行胸羅萬象高明爽
迅武德横財即生旺與貴煞建禄併也
凶則昏濁邪侈毒害性重宿疾刑徒兵刀折傷執拗内
狠貪奪無情即死絶與惡煞併也若元辰空亡為盜金
神庚辛併好刓刻雕鏃空亡金火併為打鐵屠儈捕獵
籠養之人若劫煞尅身更帶金神羊刃同尅主車馬顚
覆之灾生時得之子孫愚薄
劫煞聚寶(我尅他也)一名瓊珠劫煞歲尅劫有力與日主和
諧者主富裕
劫煞宜權(臨官空亡空亡准十日夜推臨官准十日辰折)一名冠裳劫煞為人
衣冠齊楚光顯貴人况生旺日辰乎
劫煞嘉謨(身不尅於煞煞却不得其位)一名紀綱劫煞主強煞弱日
有他位之貴者動容不妄中禮安常
劫煞奏號(貴人同到)一名旌旗劫煞劫坐貴人貢助日主者
凡事變難成易人自欽仰福氣異常
劫煞呈瑞(眞長生位)一名冕旒劫煞劫煞在長生位有日主
之財官等祿主貴
劫煞為霖(羅文貴人)一名鹽梅劫煞時帶此劫煞與歲君干
支互換見貴更日辰有情名利顯赫
劫煞生上(下生其上)一名庫堂劫煞時帶此煞自家生旺助
年者一重最吉仍喜兩頭衝破年時干合支下帶煞
主破家蕩業更與日家不情宜然
劫煞類爭(火人火類煞)一名鬭爭劫煞無制無馭則為屠沽
巫醫有制有馭則為福壽貴格又看日辰吉凶何如
增減斷
劫煞造意(我去生他)一名提孩劫煞歲去生煞猶母生子若
孤刑來併主喪家尅子或被兒女耗財兼尅竊日主
無疑
劫煞非良(煞來尅我)一名貪玩劫煞主非義取財因財害己
或貪悋遭禍等事為日辰凶煞者必然為貴氣者庶
幾
劫煞毁焚(破宅煞尅歲)一名醫桑劫煞此兼領破宅之神來
尅歲不獨無屋可居貧當甑釜生塵更兼亡神尅竊
者無救
劫煞酣慾(合起我弱他強)一名風流劫煞日時犯有合單合雙
合不降不尅日辰竟無好意思相援者主酒色破家
不知廉耻生平酣飲嗜音
劫煞輕盈(煞逢死絶我去生他又合起)一名管絃劫煞主嬌態美姿
春風花柳日為活計以日辰不絶福神無援故也
劫煞黨衆(煞雙來尅歲)一名天牢劫煞縱貴亦夭或軍旅亡
於他鄉否則為盜干音或又尅竊日辰更入空絶者
無疑
劫煞暴厲(亡劫雙全又尅羊刃重重來合)一名刀鎗劫煞主凶暴惡死
干音尅竊日主決難免
劫煞空閒(孤寡同到)一名烟霞劫煞此煞與孤寡刑隔四位
内犯二者兼死絶之氣尅竊日主非僧則道以水火
象分之水多為道火多為僧若是俗人孤寒之甚貴
氣交加者庶幾
亡神十六般(一名官符一名七煞)
吉則峻厲有威謀略算計見事如神事不露機兵行詭
計始終爭勝言事析辯壯年進用即生旺與貴煞併也
凶則褊躁性窄顚詐狂妄浮蕩是非酒色風流官府獄
訟疽㾿氣血氣不謙下失勢失下兵刑責難即死絶與
惡煞併也若貴人建祿併專弄筆硯撰飾文詞因公起
家干涉官利或為胥徒併火尅身則語吃無氣多腰足
疾
亡神富藏一名亡神貴驛此乃歲去尅煞亡神受歲之
尅我勝於彼方是受降或為日主財官貴氣或來生
助日主主大富貴
亡神長生一名珪玉亡神亡神在長生位兼帶日辰别
位貴祿飛騰早發
亡神臨官一名軒冕亡神亡神入臨官位却落空亡反
吉干音又能生日雖主乘軒戴冕之貴亦有二三分
酒色
亡神鑾輿一名鼎鼐亡神臨時座却見年時互換貴人
來往干神助日主者貴
亡神自如一名規矩亡神煞居弱地歲入強宫雖不尅
煞煞却不得其位其煞來降另有日辰貴氣者主賢
能謙謹中正公勤食祿之人
亡神生本一名父母亡神亡神生歲兼生旺只宜一重
若有財官等貴係屬日辰者主精神富聚
亡神義門一名羅綺亡神貴人同到日時見此煞干支
不壞日者有福榮華
亡神錦里一名兒女亡神歲去生他遇孤隔劫煞則凶
帶祿貴則吉一重為妙又與日辰相統兼推吉凶
亡神未降一名停力亡神此乃歲與煞同氣如木人見
木煞竟無相尅相降日無統攝若欠貴氣只是屠行
牙儈巫醫丹青之類
亡神妄作一名擄掠亡神此煞下反尅歲竊日之氣主
非理取財語言狂妄乃巫醫藝術談天說地之人
亡神嘯宅一名溝壑亡神亡神若為破宅煞兼尅竊歲
與日無情主謀拙計窮生為乞丐死無棺槨
亡神舞羣一名鼓樂亡神其煞不降不尅却有合起之
神主閙羣叢裏花酒立身若無日家貴氣准上
亡神薄惡一名噴血亡神亡劫俱全年時干合音尅其
歲必主遭刑不然惡病尅竊日辰無貴氣者定驗
亡神迷溺一名花柳亡神此神單來合煞之氣剛我身
柔弱定主歌謳花酒度日更引日家凶煞衣食艱難
亡於癆夭
亡神乖張一名枷鎻亡神亡神日時有兩重又帶合必
是刺面彫青徒配胥吏尅竊日主者愈重
有眞亡劫寅午戌人見癸巳癸亥巳酉丑人見丙申丙
寅申子辰人見丁亥丁巳亥卯未人見壬寅壬申獨
者主凶
有劫頭見財如寅午戌人甲干己亥之例己酉丑人乙
干戊寅之例是劫煞上見干財主蓄積大富吞併不
顧慘毒害物遇兩重者反主貧寒
有劫頭見鬼如申子辰人甲干辛巳之例亥卯未人乙
干庚申之例是劫煞見官鬼主無官縱有須因事罷
難得入侍從庶人多被劫平生聚散
有劫煞相合如甲寅値己亥丙寅値辛亥戊寅値癸亥
庚寅値乙亥壬寅値丁亥甲申値己巳丙申値辛巳
戊申値癸巳庚申値乙巳壬申値丁巳十位在日上
謂之旌旗煞在時上謂之英雄煞主武
有分劫聚劫分劫如甲子人得己巳月己巳時是子一
劫寄於兩巳而兩巳分受為灾反輕聚劫如甲子人
得丙子月己巳時是子兩重會劫一已而一巳獨受
致害反重
又曰劫煞主煞生氣主生若有生氣兩重而劫煞一重
則是生氣強於劫劫煞兩重而生氣一重則是劫強於
生生氣多者從生氣言劫煞多者從劫煞言不可槩論
若四柱逢生交互見之主作臺諫將帥之職亡神准推
大抵二煞全要以身尅煞不要以煞尅身日煞尅妻婦
尅夫時煞尅子
此外有天煞地煞歲煞刑煞天煞在劫煞前二辰地煞
在劫煞前五辰是辰戌丑未也歲煞在劫煞前三辰亦
是寅申巳亥也刑煞在劫煞前七辰與將星同位是子
午卯酉也以上四煞俱主有權不尅身不為灾尅身則
為灾重與亡劫同帶金土為武臣水木為文臣文臣帶
土金為煞者亦主兵權
論羊刃(對宫曰飛刃又曰唐符)
三車云羊言剛也刃者取宰割之義祿過則刃生功成
當退不退則過越其分如羊之在刃言有傷也故羊刃
常居祿前一辰希尹曰陰陽萬物之理皆惡極盛當其
極處火則焦滅水則湧竭金則折缺土則崩裂木則摧
折故既成而未極則為福已極則將反而為凶極盛之
地十干中正處是也卯者甲之正位為陽木之極辰者
乙之正位為陰木之極午者丙之正位為陽火之極未
者丁之正位為陰火之極酉者庚之正位為陽金之極
戌者辛之正位為陰金之極子者壬之正位為陽水之
極丑者癸之正位為陰水之極當其極處其氣剛烈暴
戾不和所以祿前一辰為羊刃對衝為飛刃既盛而未
極則溫柔和暢故刃後一辰為祿也壺中子云凡人有
祿必賜刃以衛之此其義也一行命書云羊刃重重又
見祿富貴饒金玉洞玄經云官印相助福相資是羊刃
帶祿更有官印相資尤作吉論如專羊刃主眼露性急
凶暴害物親近惡黨生旺稍可死絶尤甚在五行敗者
逢之多患瘰癧或瘴癘金刃之災不論貴賤多冗雜勞
廹少得安逸太乙經云六甲生人逢乙卯丁卯為眞羊
刃若重犯主殘疾官祿失退敗散在晚年餘卯為偏刃
則輕
廣信集有刃頭財如甲人見己卯之類謂之銷鎔煞主
財帛歇滅常人以屠沽刀鋸等事為業或因被盜而
致命者
有刃頭鬼如甲人見辛卯之類謂之持刃煞主人不令
終雖入貴格亦不可測甲乙人見之尤緊多腦疽發
背而終
金書命訣有羊刃相蝕如甲寅虎兔甲戌狗兔之類見
所蝕年月稍可日時至危若見兩重更値空亡設非
相蝕亦犯流配至老主不善終
沈芝源髓有朝元羊刃如卯年日時有甲字之類主凶
若日干在時上作刃主痕疾不然即子息帶亦主子
少時干就日支作刃主妻惡死禀性不良不然是軍
人或帶痕疾年干臨時支作刃多主父母惡死更天
煞在上決定無疑若胎中羊刃更帶刑年主出不善
或父母惡死及賊陰人年干就日支作刃主父母惡
死餘照年月日時分位推之古詩云或時藏刃入於
胎日刃或朝時上來更若支干相刑尅妻身姙產定
應災婦人之命若如此敢斷須憂生産厄是相刑羊
刃為禍最重
又連珠刃如庚戌辛酉戊午己未丙午丁未甲辰乙卯
壬子癸丑皆凶象也金緊木慢女命犯之定尅夫害
子不貞潔理愚歌云倒懸羊刃又同行形骸不免填
溝壑又云飛刃倒戈終見乖小人得此便為災空亡
截路同相見此身安得出塵埃又云羊刃更兼倒戈
必作無頭之鬼是羊刃帶諸惡煞尤凶
凡人行運最怕羊刃主作事稽遲無士農工商皆厭之
經云運行羊刃財物耗散此之謂也
玉霄寶鑑有攬轡澄清格謂貴人乘馬而前視羊刃猶
馬頭帶劒之義假令庚午人得乙酉或己酉日時帶
甲申為入格午馬在申庚祿在申乙巳貴在申庚羊
刃在酉却乙巳貴人乘甲申為驛馬而前視羊刃故
曰攬轡澄清此格多為清嚴之官若更有吉類多為
酷吏能制奸宄子平以甲丙戊庚壬五陽干有刃乙
丁巳辛癸五陰干無刃惟見傷官與羊刃同禍是指
陰陽之陽非牛羊之羊其義見後論陽刃格中
論空亡(一名天中煞對空即孤虛煞)
空對實亡對有言神白經云空亡空亡幾多般十干不
到作空看洞玄經云遁窮而亡生故以甲旬盡處曰空
亡蓋有是位而無祿曰空有支而無干曰亡如甲子旬
遁至酉而十干足所以無戌亥餘五干例見是為空亡
然空而有實亡而有存所以未可便為凶論珞琭子論
空亡云五陽令用一陽五陰令用一陰假如甲子丙寅
戊辰庚午壬申則用戌不用亥乙丑丁卯己巳辛未癸
酉則用亥不用戌陽分陽年陰分陰年又說甲子至戊
辰以戌為空亡己巳至癸酉以亥為空亡分上下五年
中間又分甲子至戊辰見壬戌為重見戊戌之類為輕
己巳至癸酉見癸亥為重見乙亥之類為輕如甲子生
甲戌時此時上正見差輕如己巳生癸亥時亦時上内
犯最重指迷賦云祿入空亡必分前後之辰所以表陰
陽之分明輕重之等也八字金書云甲寅旬壬癸落空
亡甲辰旬甲乙甲申旬丙丁甲戌旬庚辛以地支二位
而論天干或謂十惡大敗犯此日生者主貧賤然人命
見空亡而合格者多洞玄經云淵淨而倥侗無氣(空亡多謂)
(淵淨格)圓機而自立一家(祿馬貴官上見空亡為九流格)辭有章而賁名
(學堂見空亡)性無為而湛如(自死自絶見空亡)美質可愛(貴人多見空亡則可)
(愛)功名可珍(華蓋多見空亡則可珍)優游恬淡無累雕鏤華藻有
功(休囚旺相有吉神而見空亡)抱越人之才挾敢斷之果(神煞暗指空亡雖超)
(人無福)詳此亦有吉處
凡帶此煞生旺則氣度寬大動招虛名長大肥滿多意
外無心之福死絶則一生成敗飄泊但在我有氣之地
則不能為禍大忌支干與天中相合是謂小人得位則
奸詐譎詭靡所不為若為我所尅是謂天中受殃反為
特達之福(如戊午火人見甲子金之類)其神性無常與官符併則佞
媚多文與劫煞併則狡勇與亡神併則飄蓬與大耗併
顚倒鶻突與建祿併一生破散與咸池六害併多凶暴
卒惟夾貴華蓋三竒學堂併者大聰明脫俗之士
夫空亡不言太歲見生日旬中空亡極緊若太歲與日
互換空亡更不佳以實為空則實可映空以空為空無
所映實故帶互換空亡者災深假令甲子年壬戌日甲
子之正空亡在壬戌其壬戌乃甲寅旬甲寅旬中空復
在子主一生財物耗散大破家宅餘倣此若日時互換
時緊日慢若日犯而時却刑害衝破時犯而日却刑害
衝破亦主有福未免坎坷又云天中一煞不可全以凶
言如柱有惡神惡煞禍聚之地全要空亡解之有空亡
不宜見合合則不能空矣若祿馬財官福聚之氣全怕
空亡散之有空亡却喜見合合則不能空矣若無衝無
合無刑謂眞空亡四孟太毒只作小伎巧術人
又甲子旬水土甲戌旬金甲申旬火土甲午旬火土甲
辰旬木甲寅旬水土為眞空亡乂云響之有聲莫非虛
中也是以大人之命要有虛中之德空亡自旺有用乃
大聲大應之器月日時三位俱空亡者不害為大貴人
若値兩位雖有官不大
又云凡命値空亡時上見多拗性為事高而虛更遇華
蓋決主少子日上見多庶出或妻妾間離遇偶合則多
淫蕩
古歌云胎裏生逢怕遇空遇空時節自昏蒙饒君十步
有九計不免飄飄西復東(是胎中忌見空也)
又云建祿臨空虛有名平生向學老無成若逢馬貴來
相救縱得官時又復停(是建祿忌見空也)
又云甲寅戊午及庚申丑上天中最不仁本分生來當
受祿因逢五鬼遂衰貧以甲寅水見辛丑土為鬼來尅
命戊午見丁丑庚申見乙丑同是空亡忌尅命也
又云六旬後兩號天中見合長生旺不凶加臨衝尅兼
刑祿官職陞騰位更隆如巳酉丑人丁丑月癸未日戊
午時午未空亡而戊癸之火旺在午反為貴格是火虛
有焰也
又云印綬之星中見空順臨墓庫福重重若還夾貴歸
元位帶煞須為給事中如甲午癸酉丙子壬辰時雖空
却與癸酉作六合又庫墓夾貴所以入格是水空則流
也
經云金空則響火空則明水空則清木空則折土空則
崩此之謂也
又曰人命空亡本不好若運衝刑反為虛煞士人遇之
飛聲走譽如甲申丁丑乙亥甲申行壬午運作當路乙
未乙酉乙丑丁亥行辛巳運作監司大振聲望若壬寅
為空亡壬申同類衝之則不動此為最毒
有截路空亡正如人在途遇水不能前進不可以濟故
曰截路只以日取時見之如甲己日遁十二時中申
酉上見壬癸故甲己見申酉乙庚見午未丙辛見辰
巳丁壬見寅卯戊癸見戌亥此二時上俱遇壬癸為
水故也此空亡非但命見不吉凡出入求財交易上
官嫁娶百事皆忌
有四大空亡六甲中甲辰甲戌二旬金木水火土全内
甲子甲午旬獨無水甲寅甲申旬獨無金此四旬者
五行不全如甲子甲午旬生人見水甲寅甲申旬生
人見金謂之正犯如當生年中不犯行運至水金處亦
謂之犯若帶得主一生蹇滯不問貧賤富貴皆夭折
三處重遇瞬息為期壺中子云顏回夭折只因四大
空亡正謂此也
洞微經有五鬼空亡甲已人見己午乙庚寅卯丙辛子
丑丁壬戌亥戊癸申酉限至斯鄉主貧
有尅害空亡甲乙人見午丙丁申戊己巳庚辛寅壬癸
酉丑主尅害妻子
有破祖空亡甲乙丙丁同上戊己人見戌庚辛子壬癸
寅遇者主破祖業須併論之
論元辰(屬毛頭星一名大耗)
元辰者别而不合之名陽前陰後則有所屈屈則於事
無所伸陰前陽後則直而不遂於事暴而不治難與同
事故謂之元辰是以陽男陰女在衝前一位支辰陰男
陽女在衝後一位支辰假如甲子生男與甲午對衝即
乙未為正乙丑生男與乙未對衝即甲午為正餘干午
未半之所以為凶者當氣衝之地左鼓則風煞在右右
鼓則風煞在左故陰陽男女取衝前衝後不同若歲運
臨之如物當風動摇顚倒不得寧息不有内疾必有外
難雖富貴崇高勢位炎盛大運逢之十年可畏立朝定
當竄逐居家必罹凶咎縱有吉神扶持不免禍福倚伏
尤忌先吉後凶臨旺之後欲出未出之際凶禍尤的生
命逢之主形骸陋朴面有顴骨鼻低口大眼生威角腦
凸臋高手脚強硬聲音沉濁生旺則落魄大度不别是
非不分良善顚倒鶻突死絶則寒酸薄劣形貌猥下語
言渾濁不識羞辱破敗坎坷貪飲好情甘習下流與官
符併多招無辜之撓帶劫煞則不循細行動招危辱窮
賤無耻婦人得之聲雄性濁奸滛私通奴賤鬼魅為憑
不遵禮法一生多災雖生子拗而不孝常術鼠忌羊頭
歌未分男女不足憑也珞琭子以宣父畏其元辰林開
以元辰惡煞為災甚重有互換遇者尤為不吉忽然遇
合又以吉論洞玄經云元辰遇合而大亨是也廣信集
取巫伋參政己卯甲申己巳甲戌滕康樞密乙丑壬午
乙丑壬午二命豈不犯元辰李吉甫曰大凡貴命須逢
煞即得君王横升拔林開一偏之見也徐子平云元辰
者命中元有所害之辰如甲見申庚乙見酉辛之類人
生歲月日時原有七煞已為所害之辰歲運復遇謂之
犯元辰為害尤重元無則輕然元辰一煞與亡劫羊刃
空亡同類觀珞琭子消息賦自見雪心賦云元辰水去
亦指神煞之名是古人之說是也
論暗金的煞(今選擇家以月取謂之紅煞日凡百皆凶出行尤忌)
此三煞乃先天數之四衝也夫子午之數各九卯酉各
六總為三十自子順行極三十而見已是為四仲之正
煞寅申各七己亥各四總二十有二自子順行極二十
二而見酉是為四孟之正煞辰戌各五丑未各八總二
十有六自子順行極二十六數而見丑是為四季之正
煞是起於數者然也凡神煞皆起於數與祿馬同類此
一煞而有三名一曰吟呻二曰破碎三曰白衣子午卯
酉在己寅申巳亥在酉辰戌丑未在丑巳者金生之地
巳中臨官之火金氣臨尅主杖楚刑獄呻吟之災故曰
吟呻酉者金旺之地煞物當時又有辛金相助萬物當
之無不破碎主支離流血之災故曰破碎丑乃金之庫
墓居四季而臨鬼門主妨害喪服哭泣之事故曰白衣
五行中惟金能煞物故總名曰暗金的煞也其神生旺
主人寬量大器決斷有為形容清峻若不夭喪刑傷須
有癩病癱瘓死絶則慘害尅毒形容紅白巧言令色笑
裏藏刀與官符併則横來官災與劫煞併則横來死喪
與白虎羊刃併則流血傷殘與貴人建祿併則稍慢五
行旺相吉神相救入貴格則無害入賤格再値一切凶
神則愈凶又曰金生處主大風癱瘓之疾金旺處主水
蠱毒藥之病金墓處主尅子惡死之憂若帶三刑德貴
主有高官持兵權大抵此煞不吉人命逢之固所不宜
歲逢之亦主孝服哭聲盜賊侵擾口舌破耗小兒犯此
湯火之厄不然身有痕疤破綻之象經云謬戾無過於
刑害有時而吉乖違莫甚於衝破未必皆凶此之謂也
論災煞(一名白虎煞余見申子辰全遇午方是白虎與災煞微不同)
災煞者其性勇猛常居劫煞之前衝破將星謂之災煞
如申子辰將星在子午却去衝子寅午戌在午子却去
衝己酉丑在酉卯却去衝亥卯未在卯酉却去衝是災
煞也神白經云類水逢星照虛空怕日煙庚辛夏蠋戰木
不引雞眠四柱交加見福少禍連綿此煞主血光横死
在水火防焚溺金木杖刃土墜落瘟疫尅身大凶若有
福神相助多是武權亦如劫煞之類要見官星印綬生
旺處為佳神白經云災煞畏乎尅生處却為祥正謂此
也
論六厄
厄者遭乎難者也常居馬前一辰劫後二辰死而不生
謂之厄申子辰水局水死在卯寅午戌火局火死在酉
亥卯未木局木死在午巳酉丑金局金死在子所以為
厄若有救護有扶持逢生旺兼貴氣相助則吉究竟一
生蹇滯壺中子云六厄為剝官之煞李廣不封侯是也
論勾絞(一名爪牙煞)
勾者牽連之義絞者羈絆之名二煞嘗相對衝亦猶亡
劫陽男陰女命前三辰為勾命後三辰為絞陰男陽女
命前三辰為絞命後三辰為勾假令甲子陽命人卯為
勾酉為絞乙丑陰命人辰為絞戌為勾之例古歌云爪
牙煞去命三辰大忌金神羊刃臨夾煞尅身無福救必
遭蛇虎傷其身此煞大忌金神白虎併則凶牛馬犬畜
等傷亦是不獨虎狼也不尅身與福同宫者不用大抵
此煞凡命遇之身若尅煞多心路計巧主掌刑法之任
或為將帥專行誅戮煞若尅身主非命而終小人逢之
非横災禍行年至此亦主口舌刑獄等事又云値兩位
全者災重一位者輕又云有鬼則災重無鬼則災輕
論孤辰寡宿(及隔角煞)
先賢有云老而無夫曰寡幼而無父曰孤此其義也辰
謂星辰宿謂星宿指其神也人命犯此星辰則孤寡如
是如亥子丑逐方三位進前一辰見寅為孤退後一辰
見戌為寡又過角為孤退角為寡其餘三方皆依此推
乃陰陽惆悵之義且夫寅為春始辰為春末巳為夏始
未為夏末申為秋始戌為秋末亥為冬始丑為冬末皆
陰陽支離之神四時代謝之方三車云造物中以生我
者為母尅我者為夫我尅者為妻亥子丑屬北方水位
水用金為母金絶於寅是母絶也用火為妻火墓在戌
是妻墓也申酉戌屬西方金位金用火為夫火絶在亥
用木為妻木墓在未巳午未南方火位火用木為母木
絶在申用水為夫水墓在辰寅卯辰屬東方木位木用
水為母水絶在巳用金為夫金墓在丑是取母絶為孤
辰夫墓妻墓為寡宿其義尤切珞琭子云骨肉中道分
離孤寡猶嫌於隔角玉門集云寅申巳亥為角辰戌丑
未為隔進者為陽不利父退者為陰不利母又云在陽
宫妨父在陰宫妨母如寅卯辰人巳為孤丑為寡寅辰
為陽之位丑巳為陰之位男女生命見之雖親生兒女
多不和順王氏云男命生於妻絶之中而逢孤辰平生
難於婚偶女命生於夫絶之位而遇寡宿屢嫁不能偕
老如辛丑人得庚寅寅為丑孤辰丑為寅寡宿寅丑互
為孤寡隔角言丑寅中有艮卦隔乾坤艮巽四猶之角
也
燭神經云凡人命犯孤寡主形孤骨露面無和氣不利
六親生旺稍可死絶尤甚驛馬併放蕩他鄉空亡併幼
少無倚喪弔併父母相繼而亡一生多逢重喪疉禍骨
肉伶仃單寒不利入貴格贅壻婦家入賤格移流未免
鬼谷遺文云連屬不言孤寡如亥得寅戌寅得丑巳或
支干朝會包裹貴人雖犯孤寡不以孤寡論廣錄云井
欄斜衝是孤辰寡宿更天干帶倒食謂之井欄倒食若
巳午未人再生夏三月是帶兩重孤寡主尅妻害子少
六親不聚財多生女更帶諸凶煞主不令終珞琭子云
憑陰察其陽禍歲星莫犯於孤辰恃陽鑑以陰災天年
忌逢於寡宿蓋言小運太歲不可犯之陽以孤辰為重
陰以寡宿為重瑩和尚云子午卯酉有死氣辰戌丑未
四墓之鄉人或値之孤中孤也常以寅卯辰居午巳午
未在酉申酉戌逢子亥子丑臨卯此是孤辰隔角辰戌
丑未亦然以寅申巳亥為天地之角今隔此四位故曰
孤辰或以寅日丑時巳日辰時申日未時亥日戌時名
惆悵煞主咨嗟不足雖富貴亦然君子玷責庶人刑徒
不獨孤寡已也若戌日子時丑日卯時辰日午時未日
酉時互換看之君子主癰疽致命庶人血光致死日時
損尅妻子胎年損尅父母名血光煞沈芝又以子人見
亥亥人見子丑人見戌戌人見丑寅人見酉酉人見寅
卯人見申申人見卯辰人見未未人見辰巳人見午午
人見巳各兩位依次數之日時遇着定主孤寡少失六
親年時犯若不過房必尅父母此又一說
論天羅地網
羅網之說其義甚明然何以戌亥為天羅辰巳為地網
蓋天傾西北戌亥者六陰之終也地陷東南辰巳者六
陽之終也陰陽終極則暗昧不明如人之在羅網此其
義也壺中子云龍蛇混雜偏不利於辰生猪犬侵凌但
獨嫌於亥字龍為辰蛇為巳辰人得己巳人得辰皆曰
龍蛇混雜男命則不妨惟女命破婚害子薄命抱疾辰
人得巳重巳人得辰輕謂龍生蛇穴者退蛇生龍穴者
進猪為亥犬為戌戌人得亥亥人得戌皆曰猪犬侵凌
女命則不妨惟男命則迍滯齟齬妨祖尅妻戌人得亥
輕亥人得戌重謂犬入猪羣則進猪入犬羣則傷諸書
亦云龍蛇混雜常防婦女憂危猪犬侵凌每慮丈夫厄
難是男怕天羅女怕地網中間又分火命人有天羅水
土命人有地網餘金木二命無之人命帶此多主蹇滯
更加惡煞相併五行無氣必主惡死行運至此亦如之
假如戌年戌月初一日生者犯一年天羅十五日生者
犯十五年天羅若更生時是戌增成三十年天羅或戌
年亥月或亥時戌日交互見之謂之重犯則災不能歇
地網如上說若天羅地網重併為害尤重理愚歌云生
時地結與天盤爭使親闈得久安如甲辰命見甲戌甲
戌命見甲辰只此二辰生人是就羅網中言之也
論十惡大敗
十惡者譬律法中人犯十惡重罪在所不赦大敗者譬
兵法中與敵交戰大敗無一生還喻極凶也六甲旬中
十個日値祿入空亡如甲辰乙巳甲以寅為祿乙以卯
為祿甲辰旬以寅卯為空亡壬申者壬以亥為祿甲子
旬以亥為空亡餘如丙申丁亥庚辰戊戌癸亥辛巳乙
丑等日皆倣此命中犯者當以日上見之為是其餘不
論况犯者未必皆凶若内有吉神相扶貴氣相輔當為
吉論
元白經曰十惡都來十個辰逐年有煞用區分如庚戌
年見甲辰日辛亥年見乙巳日壬寅年見丙申日癸巳
年見丁亥日甲辰年見戊戌日乙未年見己丑日甲戌
年見庚辰日乙亥年見辛巳日丙寅年見壬申日丁巳
年見癸亥日蓋以年支干衝日支干無祿為忌餘悉無
妨
釋教玄黃經又以甲己年戊辰月戊戌日壬申月癸亥
日乙亥月丙申日丙子月丁亥日乙庚年辛巳月壬申
日甲戌月乙巳日丙辛年壬辰月辛巳日戊戌月庚辰
日己亥月甲辰日戊癸年己未月己丑日丁壬年無如
人命甲己年三月七月十月十一月生恰遇此四日又
分别甲子旬生恰遇壬申甲辰旬生恰遇乙巳在日上
見方是其說尤的
有四廢日春庚申夏壬子秋甲寅冬丙午三歷會同又
添辛酉癸亥乙卯丁未廢者囚死無用之謂也凡命
帶此作事不成有始無終
有天地轉日春乙卯辛卯夏丙午戊午秋辛酉癸酉冬
壬子丙子乃干支納音俱專旺於四時之謂也凡命
値此日生於四季更本命又到此旺成功不退物過
則損主夭折玄微賦云韓信被誅只傷天地轉煞是
也如顏子己丑辛未丙午戊子夏生見丙午加以本
命又到此旺雖亞聖造化太極至庚申年壽止又一
命丙戌丁酉辛酉己未秋生而遇辛酉雖本命是土
丑甲年庚戌月壽止大抵造化最喜中和太過不及
皆不為吉上四日乃過遇死囚謂之不及天地轉日
乃過遇健旺謂之太過非中和也若柱中不及有生
扶太過有制抑不在此論
論干支諸字雜犯神煞
古人製字各有取義神字之訓為木自斃水土絶於己
故汜字之訓說文以為窮瀆圯字之訓為岸圯及覆火
衰於戌故烕為滅金衰於丑故鈕為鍵閉草核為亥木
根於艮金遇十為針白遇十為皂水遇十為汁之類是
可以不論乎故甲乙十干子丑十二支古人製字必有
深義試以字形言之甲丙丁壬辰字謂之平頭煞若見
三四帶空亡者定為僧道命書云人命犯甲乙丙丁一
路無間主陷害男尅妻女尅夫甲癸未申酉屬破字甲
癸酉必損眼未申患心腹疾更看時入害鄉干神受制
者不虛甲辛卯午申屬懸針五行元無氣不値德神定
是軍人三命纂局云甲辛三四號懸針眼疾還多嶮厄
臨被刑帶煞須徒配多是為軍刺面人戌庚戌屬杖刑
鋒刃倒戈若帶羊刃蝕神定犯徒流惡死乙己丑巳屬
闕字曲脚煞犯多者必有闕脣穿耳支體不全若無德
合五行無氣榖帛不充寄食他門命書云己巳乙巳丁
巳人命日遇主尅頭妻李九萬云凡己酉丑三合全天
干帶己字者主脣齒不全之疾一生招人脣吻四柱有
己巳者名曲脚煞帶多主養他人為子不然養於他人
為子丙壬寅酉為聾啞字若犯多者及胎中受害時蝕
於日必患聾啞又酉日戌時生亦主此患及頭面惡瘡
此是時破日也歌曰平頭必是為僧道破字終須失眼
明帶煞懸針須刺面徒流多是杖刑併飢貧不幸逢空
缺相貌兼知不十成惟是相遭聾啞子空亡無氣定來
精若還曲脚多多帶父子須教兩姓生又壬癸人得酉
字或酉人得壬癸字水從酉為酒遇吉因酒成家凶則
破家或醉死乙字為披頭若重見者或師巫或倡優併
天乙天德為高官丙戊二干若在寅卯上名仇讐晦氣
主招謗怨多與人競乙己癸三干全非四肢眼目破傷
則中年後犯刑甲乙庚三干全主失明或少年班瘡損
眼乙癸二干不可同見丑字主富貴少壽丁辛二干不
可同見巳字主傷父母經云乙癸同牛寸陰難保丁辛
二干父母多傷丙辛二干不可見巳丁壬二干不可見
午申名曰類應主平生歇滅乙辛二干不可同未庚壬二
干不可同戌名曰反傷主富貴中夭夀小人刑戮之災經
云乙辛逢未是天牢四位同宮禍患遭庚壬遇戌須徒
配災咎來時不可逃
總論諸神煞
神煞古有百二十名其說穿鑿支離造化恐不如是除
羊刃空亡劫煞災煞大煞元辰勾絞咸池破碎羅網衝
擊天空懸針平頭倒戈等煞命中切要者已備論於前
矣兹以諸星家考驗有理復備叙於左
自縊煞此煞取五行反繫處如戌人己巳人戌辰人
亥亥人辰寅人未未人寅卯人申申人卯午人丑丑
人午子人酉酉人子是也大忌相尅天元是墓更有
天中官符大耗者定凶
水溺煞此煞取丙子癸未癸丑上帶咸池金刃羊刃
蓋丙子納音水又子為水旺之地未為井宿之居丑
為三河之分更納音尅身決不可免古歌云劫煞尅
身名顚墜金神羊刃防同位要知自縊最凶神戌巳
辰亥併寅未子酉一例為凶煞卯申丑未依前是大
忌空亡兼墓鬼官符大耗仍須避丙子癸未併癸丑
咸池金煞羊刃畏五行更若來尅身一死懸梁一溺
水
掛劒煞此煞取己酉丑申四柱純全者是或重帶已
酉丑亦是更犯官符元辰白虎金神等類五行刑尅
本命者主凶暴殺人或反為人所殺詩曰己酉丑申
金氣全從革局多名掛劒元亡金虎併尅身縱不殺
人身豈免
天火煞此煞取寅午戌全而天干有丙丁五位中全
不見水者是有水則非若年運至火氣生旺處當防
火災詩曰寅午戌全號天火不見丙丁猶自可五位
都無一水神生旺臨年災厄火余命寅午戊全月干
有癸行戊午運戊癸化火甲戌年甲戌月遂遭火災
(育吾自記)
天屠煞此煞除子日午時午日子時外自餘丑日亥
時亥日丑時寅日戌時戌日寅時卯日酉時酉日卯
時辰日申時申日辰時巳日未時未日己時依次逐
兩位數之君子犯者主異疾腸風脚氣小人折損肢
體重犯者主徒配
天刑煞此煞取子丑人乙時寅人庚時卯辰人辛時
巳人壬時午未人癸時申人丙時酉戌人丁時亥人
戊時取時刑尅本命犯者遭刑有疾
雷霆煞正七二八子寅方三九四十辰午當五十一
申六二戌必主雷轟虎咬亡又云正七下加子二八
在寅方三九居辰上四十午位傷五十一申位六十
二戌方正月起子順行六陽位此煞人命遇之如逢
祿貴吉星臨壓則吉好行陰隲為法官掌雷霆行符
勅水之人或成佛作祖之輩如遇羊刃的煞飛廉等
會命限必凶主墮於天眞雷傷虎啗天譴瘟疾或溺
水囹圄死
吞陷煞猪犬羊逢虎必傷猴蛇相會樹頭亡犬逢雞
子遭徒配兔趕蛇歌走遠鄉鼠見犬來須惡死馬牛
遇虎定相戕兔猴逢犬難廻避龍來龍上水中殃凡
人若値臨時日三合為災仔細詳(以年支為主)
官符煞取太歲前五辰是日時遇之平生多官災更
併羊刃乃刑徒之命若官符落天中多邪誕不實名
妄語煞
病符煞取太歲後一辰是犯者多疾病行年遇之亦
然
死符煞取病符對衝是月時日犯之無貴神解救凶
惡短折
喪吊煞一名横關煞取命前二辰為喪門命後二辰
為弔客其或太歲凶煞併臨大小運限必主禍古詩
云五官六死十二病三喪十一弔來臨可見此十二
宫一太歲歌不惟命犯不吉流年尤凶若月有羊刃
來佐凶煞臨時則横關也古歌云横關惡煞少人知
月祿凶神又及時縱有吉星重疉至不遭刑戮也傾
危(喪門即地雌弔客即天狗)
宅墓煞命前五辰為宅命後五辰為墓怕宅墓受歲
劫等煞來破本命之宅主呻吟
日刑煞以本生日上數甲子本日干住陽干順數陰
干逆數若在命官主極刑三合主徒配對宮主外死
流血煞以本生月起子順數至本年住若在命宮三
合對宫主癰疽庶人徒配婦人産厄
劒鋒煞甲子旬劒辰鋒戌甲午旬劒戌鋒辰甲寅
旬劒午鋒申甲申旬劒子鋒寅甲辰旬劒申鋒午甲
戌旬劒寅鋒子隨在各宫斷如第五宫露損子第四
宫損田宅
戟鋒煞正月起甲二月乙三月戊四月丙五月丁六
月己七月庚八月辛九月戊十月壬十一月癸十二
月己逐月旺干加臨日時帶兩重者凶更與懸針相
見主決配傷殘
浮沉煞(血刃同)從戌上起子逆行至本生年住却從年宫
數看在何宫只在財帛宫名串錢主富蓄餘皆凶甲
乙己庚壬人犯之稍輕丙丁戊辛癸人犯之重在寅
午戌申未年中此煞多主水厄仍各隨宫分論災如
在田宅則主破祖餘宫類推
破煞此煞卯與午丑與辰子與酉未與戌皆相破惟
寅申巳亥原破却三合故不取犯者主少年災滯財
產耗散兼身有折傷之災
返本煞五行無貴氣下尅上為返歌曰五行死絶併
來時有格如閒福不隨更忌日時尅年主定無官貴
切須知如甲子金命得戊午日又胎月日時多帶寅
巳犯者定主孤立或富或貴一旺便尅傷父母尊長
陰陽煞女屬陰而喜陽命得戊午旺火為正陽男屬
陽而喜陰命得丙子旺水為正陰是陰陽和暢故男
得丙子平生多得美婦人女得戊午平生多逢美男
子日上遇之男得美妻女得美夫大忌元辰咸池同
宫不論男女皆淫如男得戊午多婦人相愛女得丙
子多男子挑誘更看有無貴賤消息
淫慾妨害煞壺中子云老醉秦樓十二直緣重犯八
專少亡楚甸八千應是疉逢九醜蓋言八專為淫慾
之煞九醜為妨害之辰八專乃甲寅乙卯己未丁未
庚申辛酉戊戌癸丑是也日上有不正之妻時上有
不正之子女人犯者不擇親疎犯多者尤緊九醜乃
壬子壬午戊子戊午己酉己卯乙酉乙卯辛酉辛卯
是也婦人犯者主產厄男犯多醜不令終
孤鸞寡鵠煞古歌曰木火逢蛇大不祥金猪何必強
猖狂土猴木虎夫何在時對孤鸞舞一場乃乙巳丁
巳辛亥戊申甲寅又丙午戊午壬子等日男尅妻女
尅夫
陰陽差錯煞乃丙子丁丑戊寅辛卯壬辰癸巳丙午
丁未戊申辛酉壬戌癸亥十二日也女子逢之公姑
寡合妯娌不足夫家冷退男子逢之主退外家亦與
妻家是非寡合其煞不論男女月日時兩重或三重
犯之極重只日家犯之尤重主不得外家力縱有妻
財亦成虛花久後仍與妻家為仇不相往來
臨官遇劫名桃花煞主好酒色
返吟遇梟名短壽煞主傷妻子
桃花紅豔煞亥卯未在子己酉丑在午寅午戌在卯
申子辰在酉為桃花煞甲乙逢午丙寅丁未戊子己
辰庚戌辛酉壬巳癸申為紅豔煞女命最忌之
以上諸煞凡言尅身謂凶煞下納音尅生年太歲納音
臨身謂凶煞帶太歲納音於本位也太歲納音為身若
身被尅被臨於死敗絶位便遭不測之災若但在身有
氣處被尅災重被臨則輕惟太歲納音尅煞則吉如人
命已入貴格緊要處帶煞有福神助之則名為權柄無
福神助之又煞氣乘旺遞互往還或刑尅本主下賤惡
死又云一切福神所居之位則欲生旺生旺則榮貴一
切煞神所居之位則欲死絶死絶則善終又云凡福神
欲令得旺氣忌有敗之者凡凶神欲令得衰氣忌有助
之者又云相衝相破三合六合命中有之即求五行相
得何如或禍中生福福中生禍如死絶復生空亡受破
相尅相成則禍中生福反此則福中生禍命書云道途
賤吏豈無驛馬攀鞍市井博徒亦有三奇夾貴子平云
君子格中也犯七煞陽刃小人命内亦有正印官星由
是觀之吉凶神煞不可拘定輕重較量要在通變大抵
凶煞所居于神不宜帶真鬼尅傷本身雖見官星尚變
為鬼况是真鬼其為災禍明矣
寅申巳亥四宫互換神煞
當年同榜拜丹墀文業雖齊祿不齊生死榮枯千百樣
為緣煞局有高低
(煞局十二宫中皆有之寅申巳亥為最以亡神劫煞貴人長生祿馬同位故也人命逢吉神多則吉凶煞)
(多則凶)
煞中包煞方為貴不在年干在日時帶貴自生方是吉
力停爭戰又非宜
(煞中包煞是長生帶貴則變煞為生無吉則煞無變非一煞占二官也不在生年干頭及生年納音全在)
(日時見煞煞自長生方可作吉如一命庚子壬午辛巳辛卯癸酉胎子午卯酉蛇頭開口四位全破碎在)
(巳子人劫煞在己是四位煞聚於辛巳金自長生又一命乙巳乙酉己未壬申是壬申為亡神聚貴又自)
(旺為權故皆大貴力停如戊午丙子之類兩邊皆旺各自為主相對相尅謂之戰不勝者爭故林開曰力)
(停爭戰寡不敵衆受降者得福此之謂也)
自生自旺自臨官分散英靈氣不完四弱一強方是福
迭為賓主便分權
(四柱中只要一位長生專旺方可聚斂精神若年月生旺日時又生旺謂之分散英靈反主不貴如癸亥)
(戊午丙子己亥四位各自生旺迭為賓主心性雖巧只一術士如一命壬寅壬寅庚辰辛巳納音三位金)
(同長生於時是聚斂精神故貴)
談命先須挑煞局星辰要看主宫星兩般強弱能分别
禍福何愁斷不靈
煞局不多元百個亡神劫煞皆為禍若逢祿貴及長生
反煞為權聲譽播
如無祿貴是奸頑不忙不急足機關更帶三刑作僧道
難和骨肉必傷殘
長生甲申並己亥辛巳宜堪見丙寅沙漠揚威奸膽破
調羹鼎鼐廟堂人
寅申巳亥喜長生胎元凑足最為榮四方四馬人聲價
紆紫拖朱居帝京
(甲申己亥辛巳丙寅四位為眞長生如是亡劫更帶祿馬貴人同到必主揚威沙漠如一命乙酉乙酉乙)
(酉甲申四水皆生於申三貴又聚於申自得長生又在旬内故大貴)
煞神和主兩長生富貴榮華莫與京若有貴人兼帶合
定知金殿玉階行
(神煞自得長生年頭納音又隨神煞同長生在於日時謂之眞長生又謂之生處逢生如壬寅見辛巳乙)
(酉見甲申之類主大貴)
凡是有權須帶煞權星須用煞相扶五行俱善無權煞
即得權星命又孤
(造物不能兩全所以神煞無權又不免刑尅多孤)
一座亡神性機密兩座亡神須決脊三座亡神生不生
狴犴不亡終惡疾
(亡神重於劫煞以太過也如壬子丁未辛亥己亥兩重亡神決配貧薄)
一重劫煞福胚胎兩重刑法盜資財三重凶狠人頑惡
生不生兮命惡推
(劫一重若帶貴或自生旺主發達縱尅我亦無害若三重死絶無氣必是賊徒主惡死如辛丑丁酉乙未)
(戊寅犯官司後大發如辛丑戊戌丁亥壬寅讀書及第改官就祿丁亥合起貴人故也)
有煞方能始煞財我尅他時是福媒煞自受降財自至
不須祿馬貴人來
(人命有亡劫二煞始能煞財大要我去尅煞為吉煞來尅我為禍若甲子見己巳福見乙巳貧之類是也)
盡說貴人能壓煞亡劫多時依舊貧自衰竊氣難憑貴
煞凶貴善又無功
(如辛亥庚寅甲申丙寅緣亥寅六合合起吞啖亡劫為凶故一生修讀竟中風不第若無貴人決然惡死)
(又己巳壬申甲寅壬申刺配吏也)
五行不用多神煞劫煞臨官須早發煞自為權三兩重
癆瘵身亡兼骨熱
重逢帝旺亦如然七傷五癆下九泉生劫重重人早死
臨官帝旺尚遲延
(如辛未辛丑壬申戊申早發而嘔血癆病甲戌庚午戊辰戊午亦病纏身)
日月逢德禍必輕煞來尅我也無迍日時亡劫貪杯酌
只喜長生及貴人
(日時帶亡劫全者主貪酒色成疾只宜藝術九流月日逢天月德縱有禍亦輕)
寅申巳亥若逢全長生不遇命難延謀高膽大終遭辱
結果應無莫怨天
(如韓平原壬申辛亥己巳丙寅如此大貴不免斬首常人必無結果又禇冲夷翰林命甲申丙寅壬午辛)
(亥丁巳胎辛巳年被禍)
劫孤二煞怕同辰隔角雙來便見迍丑合見寅辰見己
戌人逢亥未逢申初年必主家豪富中主賣田刑及身
喪子喪妻還尅父日時鬭凑不由人
(丑見寅為例謂之劫帶孤辰主刑尅孤貧僧道九流人庶幾一命癸未庚申丙申己亥中年退散喪身遠)
(配一命己未壬申又見申時却有貴人不妨但刑尅父母無子)
劫孤帶貴長生兼便主威權福壽全若不長生逢貴氣
也應白手置莊田
(如辛丑見丁亥壬寅者為官見戊寅先犯官司後富緣丁亥是臨官又合貴力重故也)
古老三命分強弱劫煞亡神最凶惡聚衆攻身大不祥
不貧即夭填溝壑
(聚衆乃亡劫同八寡隔角破田破宅大耗懸針等類如己卯見庚申癸卯見丙申尤甚緣尅主也)
亡神劫煞不宜全莫教得黨尅生年羅紋不戰也凶惡
生死榮枯在目前
(如癸酉辛酉壬寅壬寅被牛觸出骨病五日而後死)
凡是凶神莫尅年尅年便主禍連綿煞神各自分輕重
我尅他兮煞變權
(凶神惡煞宜尅出吉神貴人宜尅八)
大富大貴憑煞權煞宜居後主宜先單逢亡劫天元秀
定亂安邦作大賢
(如一命癸酉庚申丙子丙申酉為主在前申為煞在後庚申煞受制丙申鬼病金旺所以大貴)
最凶卯酉見寅申卯見申兮煞帶針破宅破田併大耗
離居離祖更孤貧
全見寅申必破家平生造屋愛奢華設居富貴應無久
祖業非官火炬花
(命宅祿宅不宜同亡劫卯酉生人不宜見寅申謂之破宅煞若亡劫懸針大耗隔寡在其上見全寅申者)
(愛造屋費若非官司抄没必主燒毁先富後貧如乙酉癸未庚寅甲申女命纔嫁夫火燒其屋因訟賣盡)
(田園而離祖)
子午生人一例推己亥那堪在日時尅主更嫌他有黨
耗財破產決無疑
(如戊午癸亥癸巳甲寅又甲寅胎是煞得黨三次投軍後作丐者戊午癸亥癸巳丁巳一土制二水火復)
(臨官富足而孤離祖)
上宫亡劫主刑妻破碎臨官一例推尅後依前婚室女
干生音助歲必低
(日為上宫時為帝座如見亡劫大敗臨官帝旺皆主尅妻天干助生納音又生主再婚室女不然或以妾)
(為妻)
貴人祿馬上宫加妻必賢能内克家更有食神兼帶合
腰如楊柳面如花
(上宫見祿馬或貴人食神必主妻賢内助更兼六合合起主得貌美成家之妻)
亡劫孤寡凑同辰六親尅害必然眞日上逢之妻愚樸
時上逢之子未眞更與三刑同位到若非僧道主孤貧
(亡劫本孤更値孤寡三刑同位決然難為六親日上尅妻時上尅子必然妻愚子拗)
凡處公門休帶煞若逢亡劫便遭刑計孛火羅臨四正
千里徒流枉喪身
(凡處公門不宜見亡劫日時全見必主配死如隔見有合亦主徒流更火羅計孛守四正者准上文)
祿馬嫌衝宜六合煞神忌合喜刑衝煞神遇合為凶煞
祿馬刑衝吉反凶
(如甲子乙亥己亥己巳是合煞被人殺死如己亥丙寅甲寅庚午甲寅與己亥為雙合若更尅身則早死)
(今却不尅五十二歲坐獄而死)
單逢劫煞或亡神間有咸池及貴神醫卜巫師或牙儈
隨緣度日免孤刑
(日時單見一位亡劫無貴人生旺而逢死絶之地主貪杯好色術藝人方可)
回頭破碎煞非佳煞反朝元禍不賖酉丑兩宫攢煞轉
孤尅重重壽不遐
(酉命人見寅申己亥日時丑命人見辰戌丑未日時謂之回頭破碎主狹猾命夭受尅者不滿三十)
子午卯酉若逢蛇受氣長生必拜麻煞神死絶相攢聚
宜作屠行賣肉家
(如一命庚子壬午辛巳辛卯自中庭拜麻而又出之緣煞氣太重如己卯丁卯乙卯辛巳殺猪屠戶)
雙魚雙女主雙生命入寅申孛計侵男女兩途逢朔望
望過一子一為陰
三刑隔角更空亡華蓋重併主過房必是雙生或庶出
不然重拜兩爺娘
(己為雙女亥為雙魚以蛇有兩頭魚有比目故名命帶己亥寅申戌立命及火羅計孛坐命華蓋併於空)
(亡三刑孤隔多是雙生不然庶出過房或尅害父母兄弟)
雙辰一煞最刑傷干帶同干支帶雙六害併逢亡劫煞
叢林之内禮空王重拜偏生併寄養男當鰥寡女居孀
只為重犯雙辰煞更有平頭一例詳
(雙辰者干支兩位是也多主孤尅如癸亥癸亥丙申丙申謂之亡劫雙辰煞是一長老如乙亥丁亥己卯)
(丁卯是一奴婢如己亥乙亥丁酉己酉是一過房)
寡宿孤辰不可當犯全送老沒兒郎共活却宜三兩姓
好為僧道守空房
合空合刃合咸池空主聰明刃狠愚合刃羅紋身惡死
官刑苟免主顚痴
(有大六合小六合大三合小三合華蓋雙合單合内合外合順合反合合空亡主人奸巧合羊刃更羅紋)
(重疉互換主惡死如乙酉庚辰庚辰乙酉非犯法徒刑必破相有疾)
咸池不合也風流合起奸淫老不羞有合更兼來尅我
腸風消渴病為仇
(咸池主腸風干尅及納音尅主消渴如庚辰己丑辛巳丁酉一生最淫以己酉丑三合合起桃花也)
干頭帶合力還輕三合應須辨淺深順合也還觀反合
吉凶禍福要詳明
(如天干合地支不合為單合戌命人時日見寅午為反合禍福一般斷)
亡劫不宜眞六合有合還宜有貴人不遇貴人兼尅主
他不殺人人殺身
(亡劫切不宜合亦不宜尅主如壬戌癸卯己亥己巳雖不合却有己之陰土尅壬之陽水地支逢衝故主)
(大凶又丁己壬申天干地支六合合起巳刑申酒色破家一女命壬申年見己巳日為娼)
合貴之中更帶官少年平步上雲端合祿干頭兼得祿
三宫釣起福人看
(如辛未己亥丙午戊戌謂之合貴又謂合官少年請舉如辛未辛丑甲午丙寅早年入仕緣為丙寅勝也)
貴人尅入最為佳祿馬如斯皆可誇微尅更兼逢六合
管教富貴享榮華
(凡貴人祿馬宜尅我謂之尅入有尅而又帶合斯至妙矣)
子午卯酉四宫互換神煞
咸池四位五行中徧野桃花鬭嫩紅男女遇之皆酒色
為其嬌豔弄春風
子午卯酉占中天咸池羊刃煞相連甲庚壬丙人相遇
慷慨風流醉管絃
凡是咸池多性巧更主風流貌比華性急又兼多業藝
是非林裏反成家
咸池一煞號廉貞逢水妖嬈主亂淫沐浴進神仍見貴
必教傾國與傾城
(咸池煞乃天之廉貞星也凡命遇之最不宜見水主好淫如更在沐浴之鄉逢進神傾國傾城貌也)
倒插桃花色更鮮日時月裏反朝年風流倜儻人奸妒
性巧聰明賢不賢
(如卯人見寅午戌月日時酉人見申子辰月日時反朝於年謂之倒插桃花主人性巧聰明性急不能容)
(事多賢淑而有不賢處也)
錯亂咸池藝術人休囚帶鬼最為眞空亡生旺心偏巧
能武能文罵鬼神
(咸池主藝術如在旺宫必術藝精奇高秀之士如空亡帶鬼無氣死絶必村巫或粗工)
羊刃咸池在日時心靈性巧事多知旺宫性急敗宫緩
宿疾風流兼有之
(如甲戌人見卯謂之咸池羊刃又庚申見酉庚辰見酉之類主人多學多能未免帶疾)
咸池為性本邪淫申子辰逢癸酉金亥子水人情色重
恐躭花酒病傷心
時日咸池一兩重名為歲煞反招凶暴亡水火離鄉死
咀咒瘟黃不善終
(歲煞者即咸池在日時主父惡死屬火主火死屬水主水死屬土主瘟死屬木主打死屬金主刃死各以)
(五行推之)
日上咸池帶旺神陰錯陽差華蓋并妻家惹禍兼裝醜
若不刑離誘外人
(凡日上咸池更有陰錯陽差華蓋破碎在其上皆主妻不良因妻裝醜受辱)
貴人天上號文星互換年時福氣深四柱羅紋重疉見
重逢生旺侍楓宸
(天乙貴乃天上至尊星也若年與時上互換見之則吉更得生旺有氣為上如丙申己亥辛未己亥辛巳)
(丙申壬午壬寅俱互換見貴前命有氣為宰相後命無氣為太守又蘇東坡學士丙子辛丑癸亥己卯水)
(臨官於亥太抵五行第一貴者福氣為官併根互換貴人第二貴者權煞為官不可拜相第三貴者秀氣)
(而已)
貴人六合有陰陽陰貴逢陽喜異常若見羅紋兼有氣
少年天府姓名香
(羅紋貴人年時互換是也甲見丑為陽貴未為陰貴如甲寅辛未癸未戊午合起陰貴得女人財力)
進神白虎兼羊刃歲煞懸針破碎同誰識陰陽眞造化
乾坤感應自相通
(子午卯酉有四個進神四個羊刃四個白虎歲煞咸池將星兩個懸針破碎乾坤造化各主禍福)
進神不可例言奇中間妙理有誰知進祿貴官方是吉
敗家時日進咸池
(如辛未見甲子是進咸池主孤貧)
進針進耗皆無益羊刃咸池尤不吉設逢天乙貴人臨
起倒無成貪酒色
(如辛未見甲午是貴而帶懸針)
進神入命本無益翻作耗神尤不吉若逢暴敗與咸池
賣盡田園躭酒色
(進神懸針羊刃在日上主生離死别三妻之命在時無子)
進神羊刃必遭官日上屢教歌鼓盆時上號為埋子煞
三刑同到入軍門不入軍門身惡殞遲早須當運限論
(進神羊刃更帶懸針暴敗三刑必主因公得罪入於軍門不然惡死如甲子庚午庚午己卯四十四歲凶)
(死)
白虎胎神氣象豪木人癸酉便聲高更逢羊刃兼飛刃
罵殺時人口似刀
尅本如逢在日時娶妻糊塗又刑妻焦牙爆齒仍多口
方許和鳴福壽齊
(白虎煞即五行胎神是也如庚申庚寅之木見癸酉日時之類)
陰錯陽差因孝娶外祖兩重或入贅不然決要尅其妻
或者殘房來作壻
陽差陰錯不風流花燭迎郎不自由不是寒房因孝娶
殘房入舍兩家仇
女人逢者亦依然眞假公姑或續絃否則有刑多寡合
外家零落是前緣
陰錯陽差煞最凶日時年月莫相逢孛星若也臨高位
自作媒人兩三重
(如丁亥丁未壬戌癸卯頭妻偏生女半年而死復娶一妻如丙子庚寅丁丑丙午亦娶三妻)
陰錯陽差理更微桃花帝旺莫相隨惹起官司因婦女
不因外祖便因妻
(凡錯差會桃花煞在帝旺之位准上文如庚子己丑辛卯戊子三次招女人官司如辛亥壬辰辛酉壬辰)
(因女人官司破家如癸亥戊午丙子己亥因女人起事其驗如此)
日時羊刃貼身隨必主生離死别妻互換懸針攢一處
駝腰狗背免流笞
女子逢之必夭傷投河自縊樹頭亡如逢天月德來救
免得凌尸死血光
(日時羊刃主尅妻若來尅身主生離一妻死二妻如丙午生見甲午之類為貼身年月日之刃聚於時或)
(三處刃聚於日准上文如丙寅丙申壬午戊申十八割頸又女命丙寅甲午丁亥庚午為有日煞雖免自)
(縊凌尸却早生產死終見血光)
古言羊刃只宜男不怒而威性不忙寬慓剛廉人梗槩
管教富貴享安康
(如一命庚戌乙酉乙酉乙酉帶三重旺氣羊刃不併華蓋咸池懸針之類主有權作從化得局看所以大)
(貴)
狼飡鯨飲是如何羊刃重重亡劫多計孛火羅臨四正
只圖醉飽任風波
(四正子午卯酉是也)
神煞無多不易論看他攢聚看他分分開禍福皆分散
聚煞攢凶命不存
(如甲戌丁卯癸卯丁巳一生富足無子謂之分散不合太多壽不滿五十如丙寅壬辰丙子甲午謂之攢)
(凶聚煞貧賤早夭)
日中羊刃兼華蓋只利妻先嫁一人卒急寒房方免禍
貌如太美便風聲
(六己生人見未日若己亥己卯己未人得之准上文)
煞神最喜落空亡凶煞空亡大吉昌祿馬貴人還減福
如遇相衝另一詳
空亡生旺必聰明死絶嘍囉語不眞犯盡空亡空裏發
空門藝術九流人
(空亡遇相衝則不空宜生旺忌死絶)
貴人祿馬事非虛神煞權高首位居祿馬煞神如得貴
禹門級浪化龍魚
貴人祿馬在身宫不帶空亡不帶衝遇旺逢生多發福
桃花浪裏變魚龍
休囚死絶均無益衝擊空亡皆減力任是侯門將相兒
只可隨緣度終日
(如丙申己亥辛未己亥是貴人上帶長生又煞在旬内所以大貴如己亥庚午庚午壬午祿太多而逢死)
(絶所以為道人)
年月日時共一旬還同兄弟一家人若兼祿馬同旬内
金榜揚名顯二親
(五行四柱皆在本旬遇祿馬官貴則吉遇羊刃破碎則凶秀而不實)
為人性快是如何生旺臨官馬更多待物接人多慷慨
咸池疎爽更嘍囉
勾絞三刑亡劫併為人狡猾更沉吟日時年月如重見
内蘊機關似海深
(如甲申生見乙亥辛巳之類主人奸巧作事多詐)
平頭一路占天干羊刃懸針煞鬭攢相尅相衝無旺氣
披毛帶角畜生看
(天干一路是平頭煞如丙午丁未之類地支重疉帶羊刃懸針聚一位傷主命必傷殘不然畜生)
戊庚多者定披毛重疉元辰命不牢計孛火羅如守照
馬羊猪犬數難逃
四柱刑胎父必傷當於母腹便身亡戊庚隔角平頭煞
背指青天壽不長
(凡四柱刑胎有早尅父不吉凡有隔角平頭三刑空亡五行無氣多是畜生)
辰戌丑未四宫互換神煞
辰戌丑未為四印戊己得之偏主信甲乙若逢鄙且貪
丙丁或遇多貧病庚辛格號母生兒聚煞丑宫多短命
(戊己屬土遇四印為本宫主信甲乙逢之為財財已入庫主人貪鄙丙丁得之竊氣不貧則夭庚辛為子)
(歸母腹或四位不全在死絶之地主人勾絞使術數或聚煞丑宫多夭折)
天罡大煞占辰宫大吉原來在丑中小吉煞常居未上
河魁在戌定其蹤不知四柱四般煞難定浮生吉與凶
(人命辰戌丑未全更有别煞主孤尅)
四柱四衝皆有刃三刑華蓋一般同若逢丑未干頭貴
金谷園中富貴翁
(辰戌丑未四位華蓋羊刃飛刃墓庫三刑若全帶如甲辰甲戌辛未己丑之類未有不享福者)
戌重見戌未見未丑重見丑辰見辰時上疉逢華蓋煞
男女空亡寂寞春更有羅火孛與氣若臨身命一般論
華蓋清閒藝術人休囚生旺兩般論文章醫卜兼師術
九流僧道日時眞
(華蓋喜於自墓及相生乃可享清閒之福否則僧道九流如庚辰之類不能自墓只可村巫粗藝人)
華蓋咸池兼帶鬼不為巧匠便為師鬼少五行兼有氣
不頂黃冠便着緇
墓庫逢華福壽基六親孤尅似華夷日妻時子分輕重
官不封侯定可知
(如甲戌甲戌己未甲戌是墓庫逢華蓋主享福眉壽未免尅父母刑妻子尅我者重合我者輕爲官不至)
(封侯)
前言丑位怕逢寅戌人嫌亥未嫌申辰人嫌己為孤劫
祿貴臨兹是福神
(劫孤二煞更帶長生逢貴祿尤好)
土旺辰戌并丑未凡命逢之多性執飛刃三刑同位見
性惡性剛兼性急
觀之外貌似溫和怒髮衝冠奈觸何若不刑妻併尅子
因親氣血不調和
(辰戌丑未屬土所以性執不拘單逢雙逢但有羊刃飛刃准上文)
羊刃四宫三兩重盲聾瘖瘂或腸風三刑同位來傷主
不配應當不善終
(既多羊刃又有三刑同來傷主不但刑妻子且不善終也)
飛刃比和便主權為人公議寡於言剛方正大多欽仰
聲勢肥家遠近傳
(如帶羊刃不要尅我仍不要他旺在強地他弱則降我為福他強我弱則禍如甲寅水見辛卯木之類是)
(也)
帶來飛刃并三刑凶狠強梁不可親好殺好欺仍好武
只宜他敗我生成
刑尅重重好過房古言辰戌是魁罡破祖離家方吉利
只宜藝術與牙郎
(辰為天罡又為地網戌為天魁又為天羅辰戌日時未有不孤者也中末年只宜守己如相尅只宜藝術)
(空門人)
辰能合酉酉衝卯辰卯之中六害生未來合午午衝子
子未之中一般情不是過房隨母嫁或為僧道或孤貧
(以上名暗六害)
五行鬼煞看輸嬴鬭戰伏降分重輕他弱我強還得福
鬼強我弱便為凶鬼多只利術醫卜空裏營謀事事成
鬼占強宫居旺地洛陽花發又殘春
(鬼煞皆不尅身及占強宫要分戰鬭伏降如鬼多只宜九流敗宫鬼多身居強位纔發又不如意)
無鬼不能成造化無煞安能身有權只怕鬼多兼煞衆
凶多吉少便為愆
鬼強不可例言凶鬼伏他家受制功格曰伏降神内保
恭謙富貴福興隆
(貴人祿馬主溫和神煞主猛烈命中無鬼不成造化無煞不成權柄但恐多則分秀氣不為吉也)
他來尅我我居強我占強宫又不妨鬼敗本強身富貴
名高仍且壽延長
母生子廣母當虛母占強宫又不虞母旺子衰分四季
九重城裏任安居
(如金人見土為母見水為子如庚戌乙酉乙酉乙酉丙子胎是金生四水母生子廣却喜子衰母旺而不)
(為害况金生八月是得令之秋煞不得地而身得地子不能竊母之氣故貴)
母分四季產嬰孩子旺強宫母却衰夏月木人逢火旺
家徒四壁免凶災
(凡上生於下乃脫氣不吉如木命逢戊午之類况是夏月火復得時乃子旺母衰不貧則夭)
隔角三刑尅害多直須離祖號行窠自為自立方奇特
骨肉仍教内不和
身體髮膚因父母賢哲保身無毁傷進退存亡能覺悟
吉人凶變作禎祥
(右十二宫神煞古人所重然必以主本旺相休囚五行生尅制化本之以財官印食參之以貴人祿馬然)
(後看神煞輕重較量可也若專論神煞則誣矣故取應天歌以為三命之一助云)
戰鬭伏降刑衝破合
戰鬭為祥力兩停兩邊相制始為榮夫妻相稱仍和順
平步青雲萬里程
要知戰鬭福千鈞四柱相停力不分沙漠宣威聲萬里
詞場筆陣掃千軍
(此戰鬭為福格也凡五行不戰則體常為主遇戰鬭則迭為賓主己巳癸酉庚寅辛巳大林木懼癸酉劒)
(金日為主主乃庚寅旺木已巳林木依附庚寅自立為主癸酉勢孤不能敵也又有辛已金為之輔主自)
(立為主已巳主弱而疾寅強癸酉金剛辛巳又弱強弱相等兩邊力停我尅者為夫受尅者為妻夫妻剛)
(柔相濟所以戰鬭之中反得福也)
五行遇戰主多更相對相衝便鬭爭鬭若不嬴翻作禍
力停須看兩相登
刑衝戰鬭論輸嬴四柱偏頗力不停魚腹有災防溺水
鼠牙莫近恐遭刑
(此戰鬭為禍格也一命壬午己酉己巳壬申楊木生秋月白帝司權金得勝之時木極衰弱巳申酉皆金)
(局况壬申金得土以滋其勢己巳又合起壬申為禍傷身故三十八歲溺水而死)
上宫刑月月刑年鬼在休囚勢自偏帝座若還仍尅日
遞相關鎻福滔天
(此伏降為福格也如乙巳甲申乙酉己卯乙酉敗水生於甲申而尅乙巳之火火却不得其位而水反勝)
(鬼得其黨謂之鬼嘯却喜巳卯土先破乙酉水復制甲申互換相制不能為禍反為吉也)
伏降為福下刑年帝座居強獨主權心廣體胖膺百福
子孫榮貴慶雙全
(如甲子丙寅甲申辛未是土制水水制火火制金皆反為福必主簪纓累代福壽人也)
鬼來攻我鬼居強我弱之時執力莫當鬼煞兩般俱有氣
不空有合最為殃
鬼逢專旺擅強梁身弱名為我反降若遇空亡應免禍
如無援救命難長
(此伏降為福格也如一命辛未辛卯辛卯巳亥鬼在強宫却喜甲申旬金空亡故雖不能富貴亦無災禍)
(未滿五十而死)
母被鬼傷子來救子報母冤排左右破其鬼賊衝其刑
破鬼衝刑為福壽
(此衝破為福格也如戊午癸亥癸巳丁巳癸巳之絶水歸於癸亥冬月水勝之時而尅戊午無氣之火况)
(巳為破祿亥為破宅合主貧賤今喜丁巳土就身尅退癸巳衝破癸亥乃子來救母一生富足人也)
鬼煞來刑要帶衝交相衝破却為功文章獨步誇王粲
富貴雙全比石崇
(如乙亥乙酉癸巳癸亥衝破其鬼反為福一生富而好禮名冠鄉閭)
破其祿馬破其庫破了吉神無救助神煞相殘破宅同
作丐人間無限數
墓庫中為祿馬殘更衝命宅一般般如無吉曜居強正
活計猶如一范丹
(此衝破為禍格也如鬼尅我謂之傷殘吉神格無救助如戊午癸亥癸巳甲寅又甲寅胎三水歸依癸亥)
(而尅戊午之火破了祿宅命宅乃溝壑亡神醫桑劫煞三次投軍後作丐餓而死)
刑煞落空兼有制刑不入身為福會同宫相制主得援
得援附主為祥瑞
(此制刑為福格也如甲子甲戌甲寅丁卯甲戌鬼落空亡吞啖寡宿空亡甲寅水尅退丁卯之火不敢傷)
(甲子之金乃主得其援反為福也)
制刑得援要空亡不尅身兮福祿昌金玉滿堂人富貴
少年高折桂枝香
(如庚寅癸未壬戌乙巳甲戌胎甲戌壬戌同宫水火相争又喜甲戌歸於乙巳不能刑於癸未壬戌勢孤)
(刑而不入故主富貴)
戰鬭刑衝為大敵敵得勝時方是吉投身如在鬼賊中
横死家亡刑憲及
(此惹刑為禍格也如辛酉辛丑癸酉壬子癸酉辛酉同宫戰鬭刑於本身就家降鬼為鬼所制被人殺死)
惹刑為禍最非良停力同宫盡鬭傷身若就降降鬼賊
難逃家破更身亡
(力停者一位不能刑二三位刑一位乃眞刑也如辛酉辛丑巳丑乙丑得己丑之火以救其禍)
十般六合少人知自古神仙不泄機祿馬貴人旬内合
合中添福福無涯
(此六合為福格也十般六合巳解前如甲寅辛未癸未戊午此為小六合合起貴人而得陰人之助致富)
(貴福壽)
六合為祥一例推合中增損為咸池功名擬向為霖用
不謂雲行雨不施
(如眞得秀戊戌壬戌壬申癸卯金不能勝而木反勝合中不喜咸池增損又且尅身咸池雖人聰明畢竟)
(是減福又壬申傷木柱無土救是為合中減福)
合來神煞便為凶神煞如何一樣同各煞各宫專禍福
鬼神催使不由人
(此六合為禍格也如己亥丙寅甲寅辛未甲與己合寅與亥合合起亡神吞啖孤辰故主枉死於獄平日)
(喜訟之過也)
六合為災不可當官符亡劫一般詳迷花戀酒并籠養
好訟終身桎梏亡
(如庚子丙戌乙酉丁亥合咸池羊刃平日不如人而好武好籠養歌舞酒色三十一坐獄死)
生旺旺中生福慧旺裏反宜鬼相制得制方為福壽人
一重方可為祥瑞
(此生旺為福格也如甲寅癸酉壬戌庚子其父為太平宰相可謂腹中藏貴煞胎裏叫官人是生旺中得)
(鬼制是也)
生旺為祥在日時鬼來制御却相宜桃花直透三層浪
桂子高攀第一枝
(如乙酉乙酉壬辰庚子然庚子土自旺又帶鬼尅身相制是生旺鬼制之福故主早年登第)
五行生旺不宜多三兩重逢禍必過旺裏若還無制御
𫝊尸癆瘵面閻羅
(此生旺為禍格也如丁亥辛亥己亥甲子同官戰鬭非惟貧賤又且癆瘵十六歲死)
長生帝旺見重重變福為災反不中得鬼制他方減禍
縱饒富貴也招凶
(如己未辛亥甲午辛未少年廸功郎出身未敗死亡)
死中得母絶逢生富貴榮華别樣新廉簡直溫無燥暴
朱衣元是黑頭人
(此死絶為福格也如金人見戊寅為絶處逢生見庚子為死中得母見庚午為敗中有救皆為福矣)
人言死絶最為凶起死為生福反崇深略沉機人謹重
康寧福壽足盈豐
(凡命死中得母絶處逢生敗中有救主人沉機謹厚而享大福)
死絶那堪鬼更傷鬼居強位豈能當若還祿宅皆衝破
失業亡家死異鄉
(此死絶為禍格也如己亥庚午庚午壬午非惟木死於午而祿死於午賣盡田園死於道路)
死絶重重鬼更逢祿宫命宅併刑衝若還四正無吉曜
定主伶仃别祖宗
(如戊午壬戌癸亥癸亥非惟火絶在亥而且破命宅祿宅定是離祖人也凡干支戰鬭降伏刑衝破合乃)
(神煞中之最要者故併及之)
三命通會卷三
