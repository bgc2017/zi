三命通會卷二
明萬民英撰
論河圖及洪範五行
古者庖羲氏之王天下也則河圖以作八卦故序乾坤
坎離震巽艮兊之名設天地日月風雷山澤之象繫辭
曰天地定位山澤通氣風雷相薄水火不相射八卦相
錯八卦成列而二十四位同行乎其中迨夫以陰陽消
息驗之八卦之變甲夲屬木納卦於乾乾與坤交以坤
之上下二爻交換乾之上下二爻化成坎象甲隨坎化
故屬水也乙夲屬木納卦於坤坤與乾對以乾之中爻
交換坤之中爻化成離象乙受離化故屬火也丙夲屬
火納卦於艮艮與兊對以兌之下爻交換艮之下爻化
成離象丙受離化故屬火也丁夲屬火納卦於兌兌與
艮對以艮之上爻交換兌之上爻化成乾象丁受乾化
故屬金也庚夲屬金納卦於震震與巽對以巽之下爻
交換震之下爻化成坤象庚受坤化故屬土也辛夲屬
金納卦於巽巽與震對以震之上爻交換巽之上爻化
成坎象辛受坎化故屬水也壬夲屬水納卦於離離與
坎對以坎之中爻交換離之中爻化成乾象壬受乾化
夲當屬金納於離火火㷔金銷不能退立而自附於離
火立焉故屬火也癸夲屬水納卦於坎坎與離對以離
之中爻交換坎之中爻化成坤象癸受坤化故屬土也
此八干納卦之變如乾坤上下二爻交者取象於否泰
之義故曰天地定位震艮以上爻交於巽兌巽兌以下
爻交於震艮者取象於咸恒損益之義故曰雷風相薄
山澤通氣離以中爻交於乾坤乾坤以下爻交於坎離
取象於旣濟未濟故曰水火不相射是也八卦有變不
變乾坤夲乎金土而不變者乃陰陽之祖宗衆卦之父
母也退身於休明之地老亢而不變也故坎離震兌位
乎四正金木水火而不變者以子午卯酉四位各專四
旺之地宣布四時之令而氣化行焉故不變也艮巽用
變者艮土易位於坎震東北之界處身於衰丑病寅之
間思於更相代立自然成山而化木也巽夲易位於震
離東南之界立身於衰辰病己之間不能自立反歸於
水辰為墓地並與辰皆水也亥本屬水因金以生乘代金
金立故亥屬金也寅夲屬木因水以生乘代水立故寅
屬水也巳夲屬火因木以生乘震之衰代震之立故己
屬木也申夲屬金水生於申金助水勢故申屬水也辰
戌丑未五方五土之神分爲四季作造化甄陶之主爲
厚載之質夲不可變因土以生木附於土奪土一半爲
水水動土靜辰戌陽之動也故屬水丑未陰之静也故
屬土化氣五行所取之由大率類此蓋天地交而萬物
通上下交而德業成男女交而志氣同古往今来未有
不交合而能成其造化者也衰病代謝未有不自繼禪
乘代而能致化機之運者也故洪範大五行所以云乙
丙離壬爲炎火乾亥兌丁從革鄉癸丑坤庚未稼穡震
艮四位曲直装甲子寅申巽辛地辰戌皆同潤下行凡
看人命如遇甲乙丁庚辛壬癸干居於乾艮巽坤之鄉
又當以所變者而論之與十干化氣六十納音納甲相
參互看不可只以河圖正五行論命而曰子平法如此
此世之談命者所以多不准也
論天干隂陽生死
或問十干有陰陽剛柔生死之分其說然否荅曰十干
五陽五陰陽者爲剛陰者爲柔易曰分陰分陽迭用柔
剛是也其生死之分如母生子子成而母老死理之自
然賦曰陽生陰死陽死陰生循環逆順變化見矣是也
甲木乃十干之首主宰四時生育萬物在天爲雷爲龍
在地爲梁爲棟謂之陽木其禄到寅寅爲離上之木
其根已斷其枝已絶謂之死木死木者剛木也湏仗
斧斤斵削方成其噐長生於亥亥爲河潭池沼之水
名曰死水故死木放死水中雖浸年久不能朽壊譬
如杪椿之木在於水中則能堅固若離水至岸而遇
癸水癸水者活水也爲天地間雨露日晒雨淋乾濕
不調遂成枯朽則能生火火旺而木必焚矣故有灰
飛烟滅之患且午屬離火火頼木生木爲火母火爲
木子子旺母衰焉有不終之理故甲木死於午經云
木不南奔正謂此也又曰甲乃陽剛蠢木原無根葉
枝荄若成器得用必藉乎金密藏不壞必頼乎水火
初得配遂成文明之象使火過多兼遇南方化成灰
炭反致其害矣蓋甲木不以春秋而爲榮悴觸物變
化亦無定形須看火金水何如又看化合何如不可
執一論
乙木繼甲之後發育萬物生生不巳在天爲風在地爲
樹謂之陰木其禄到邜邜爲樹木根深枝茂謂之活
木活木者柔木也懼陽金斫伐爲患畏秋至木落凋
零欲潤土而培其根荄利活水而滋其枝葉沽水者
癸水也卽天之雨露地之泉源潤土者巳土也如耕
耨之土成稼穡之功巳禄在午午乃六陽消盡一隂
復生故稻花開於午時乙木生於午地十月建亥亥
乃純陰司令壬禄到亥當權死水泛濫土薄根虛有
失培養故乙木死於亥經云水泛木浮正此謂也又
曰乙乃枝葉繁華之木大喜陽和煦則發榮不利陰
冷慘刻則耗枯水多則傾頽其根荄金旺則戕剥其
生意如身衰火多兼行南方而禍尤深蓋活木連根
之本也豈棟梁之比哉
丙火麗乎中天普照六合在天為日為電在地為爐為
冶謂之陽火其禄在己巳為爐冶之火謂之死火死
火者剛火也喜死木發生其熖惡金土掩息其光死
木者甲木也甲禄在寅寅乃陽木之垣木盛火生隠
於木石之間非人用之不能生發故五陽皆出乎自
然而爲先天五陰皆係乎人事而爲後天丙火生於
寅其理甚明如太陽之火自東而升至西而没且酉
屬兌兌為澤巳土生金金氣盛掩息丙火之光不能
顯輝豈無晦乎故丙火生於寅而死於酉經云火無
西向正此謂也又曰丙火太陽之象上下化光無所
不照然不以浮水之木為母不能生有熖之火不以
濕水之土為子陽火所不産也縱遇江湖死水不合
不衝則波濤弗致衝激焉能為尅火之害其所忌者
乃繁華之木浥水不能生火而反能晦火之光如五
星太陽以木炁為難之義
丁火繼丙之後為萬物之精文明之象在天為列星在
地為燈火謂之隂火其禄到午乃六陰之首内有乙
木能生丁火乙為活木丁為活火活火者柔火也丁
喜乙木而生乃陰生隂也如世人用菜油蔴油為燈
燭之義夫油乃乙木之脂膏也至於酉時四陰司權
燈火則能煇煌列星則能燦爛故丁生於酉至於寅
地三陽當合陽火而生陰火而退如日東升列星隠
耀燈雖有熖不顯其光故丁生於酉而死於寅也經
有云火明則滅正謂此也又曰丁火陰柔要得時遇
局方能輝光燦爛雖頑鈍之金亦在其所煆煉若失
時喪局卽韜光晦跡而烟無存雖微𦕈之金亦不能
制然木燥雖少猶足以發火之機木濕雖多亦難以
致火之明要看其中強弱不可泥於一偏
戊土洪濛未判抱一守中天地旣分厚載萬物聚於中
央散於四維在天爲霧在地爲山謂之陽土其禄在
己巳爲爐冶之火煆煉成器叩之有聲其性剛猛難
以觸犯喜陽火相生畏陰金盗氣陽火者丙火也丙
生於寅寅屬艮艮爲山山爲剛土卽戊土也頼丙火
而生焉至於酉地酉屬兑金耗盗戊土之氣乃金盛
土虚母衰子旺又金擊石碎豈能延壽故戊土生於
寅而死於酉經云土虚則崩正此謂也又曰戊土深
厚其象如城墻要生季月更求支下通根方能振河
海而不洩若上下帶合則其形堅固無疎漏之虞身
乘水木虚弱則其勢傾危而有崩頽之患如土失時
大忌多金漏洩如城墻旣就不可加木疎通喜行東
南若原旺有印再行此地則火化生身反爲過中之
禍矣
己土繼戊之後乃天之元氣地之真土清氣上升冲和
天地濁氣下降聚生萬物謂之陰土天地人三才皆
不可缺此土如乾坤中一媒妁陰陽失此豈能配偶
故於四行無不在於四時則寄旺焉乃真土也喜丁
火而生畏陽火而慘其禄到午午中丁火能生己土
被乙木盗其栽培之氣至於酉地丁火而生丁火既
生己土亦能生也至寅用事木火司權煆煉己土遂
成磁石反失中和之氣豈有不損之理故己土生於
酉而死於寅經云火燥土裂正此謂也又曰己土廣
厚其象如田疇不貴多合生扶惟喜刑衝有用此固
生物之體苟失令淺薄及天時不利不但難施鎡基
之力亦不能埋劒戟之金倘再兼行金水旺處則身
愈弱尤為不利如逄火土生成則稼穡有生生之妙
矣
庚金掌天地肅殺之權主人間兵革之變在天為風霜
在地為金鐵謂之陽金其禄到申申乃剛金喜戊土
而生畏癸水而溺長生於己巳中戊土能生庚金乃
陽生陽也巳為爐冶之火煆煉庚金遂成鍾鼎之器
叩之有聲若遇水土沉埋則無聲也所謂金實無聲
至於子地水旺之鄕金寒水冷子旺母衰亦遭沉溺
之患豈能復生故庚金生於已而死於子經云金沉
水底正謂此也又曰庚金頑鈍得火制而成器成器
之金遇火鄉而反壞夏生無根又行東南之地則鎔
化不已而終無有成秋生無火更行西北之鄉則澄
清淬礪而光芒自如若沉於水底則終無出用之期
金反受傷於水至若用薄鐵而伐茂林非惟不能折
木而反為木所傷設使土重藏金而無刑衝尅破則
金終埋没亦無以見其用也
辛金繼庚之後為五金之首八石之元在天為日月乃
太陰之精在地為金金乃山石之礦謂之陰金其禄
到酉酉中己土能生辛金乃陰生陰也謂之柔金為
太陰之精至於中秋金水相停會合含光圓融皎潔
邵子有云八月十五翫蟾光是也長生於子子乃坎
水之垣坎中一陽屬金外有二陰屬土土能生金子
隠母胎未顯其體得子水蕩漾淘去浮砂方能出色
此乃水濟金輝色光明瑩至於巳地巳為爐冶之火
將辛金煆成死器亦被巳中戊土埋没其形不能變
化豈得復生故辛金生於子而死於巳也經云土重
金埋正謂此也又曰辛金濕潤非頑鈍堅剛之物使
遇火炎煆煉性質反傷安能成其美用只宜水土資
扶優柔浹洽以潤其體原火太繁喜行西北使去火
而存金如金太寒亦要丙丁使和金而去冷若坐禄
通根卽身旺之地縱加厚土亦不能汨没所以非陽
金比也
壬水喜陽土而為堤岸之助畏陰木而為盗氣之憂在
天為雲在地為澤謂之陽水其禄在亥亥為池沼存
留之水謂之死水死水者剛水也頼庚金而生庚禄
到申能生壬水乃五行轉養之氣至於卯地卯乃花
菓樹木木旺於卯則能尅土土虚則崩故堤岸崩頽
而壬水走泄散漫四野流而不返又被陰木盗氣豈
得存活故壬水生於申而死於卯也經云死水横流
正謂此也又曰壬水浩蕩有源之水併百川而漫天
下藉土為之隄防若干支無土必至漂流四溢身衰
多遇火土反見耗源塞流之吝且壬愛南行以未午
為胎養之地財禄和煖之鄉長生歸禄莫過申亥盖
統宗會元之府而水得其所歸故也若財多身弱值
此必能集福身旺財輕遇此反受其災縱強壮少年
亦不能勝此也
癸水繼壬之後乃天干一週陰陽之氣成於終而反於
始之漸故其為水清濁以分散諸四方有潤下助土
之功滋生萬物之德在天為雨露在地為泉脉謂之
陰水其禄在子子乃陰極陽生之地辛生庚死之垣
癸為活水活水者柔水也喜陰金而生畏陽金而滯
欲陰木行其根則能疎通陰土陰土旣通於地脉則
能流暢二月建邜為花果樹木木旺土虚癸水方得
通逹至於申地三陰用事否卦司權天地不交萬物
不通申中坤土庚金遂成圍堰使癸水不能流暢困
於池沼無所施設豈再生物故癸水生於邜而死於
申經云水不西流正謂此也又曰癸水雨露陰澤之
潤也若根通亥子則盈科集流以成江河柱無坎坤
失其生旺之夲終為身弱局有財官雖我所用之物
不可遇之太過如申子辰全則水歸聚一家暗衝寅
午戌火為用反為上格若明用寅午戌火湏表裏不
弱得之乃佳或生於深夏得用財官不失其倚之宫
主大富貴運道再行西北不為太過之嫌
論曰五行長生之埋與萬物亦同且如日之初出時光
明可觀至午離宫光明愈甚月之初出巧若蛾眉至望
光明圓潔若人之生也自少至壮自老至死常理也人
之初生也嬰孩啼笑而已至壮賢愚方辨萬物皆一同
(甲木生亥亥令屬水甲木居焉木旺於春至寅臨官歸禄甲木得垣至午則死丙火生寅寅令屬木丙火居焉)
(火旺於夏至巳臨官歸禄丙火得垣至酉則死庚金生巳巳申戊土庚金居焉金旺於秋至申臨官歸禄庚金)
(得垣至子則死壬水生申申令屬金壬水居焉水旺於冬至亥臨官歸禄壬水得垣至邜則死)戊土生
於寅寅中有火戊土生焉三陽之時土膏以動萬物發
生是戊生於寅也土旺於四季火土有如母子相生所
以戊隨丙臨官歸禄於巳巳臨丁臨官歸禄於午戊土
生於寅巳土生於酉明矣若以戊生申巳生邜何不以
壬戊歸禄於亥癸巳歸禄於子後人妄作擬土歌有戊
巳當絶在巳懷之句以戊生申酉沐浴戌冠帶陰陽間
隔謬□甚矣或曰五行長生有母而後有子歸母成孕
之說也獨土一行分體用厚德載物居中不用者土之
體也散於四維各旺四季土之用也體生於巳乘父之
之禄用生於申維父母之位故水土生申陰陽家之說
土生於巳醫家之說考五星書申為陰陽宫故水土俱
生申坤位水土原不相離而土隨水源之說亦為有理
四行有一生獨土長生於寅又生於申一物而有兩生
以坤艮土之方位坤屬西南土至此而得朋故曰利亨
壺中子曰坤之厚重積土成功上生於此者然也復言
戊土生寅寄禄於巳者隨母得家之義也是以土無正
位生物多方又何疑矣再考周視作隂陽定論有云乙
木生於午癸水生於卯辛金生於子丁火生於酉以為
陽死隂生不知冬至即子水旺時春分即乙木旺時夏
至即丁火旺時秋分即辛金旺時而坎離巽兊即子午
卯酉之正位位者時之定在時者位之妙用曷嘗逢生
於死絶哉或曰果如所謂則乙木何由生耶假云在亥
亥中止有甲甲木何由生耶假云在卯卯中止有乙試
辨以火土金水之例曰隂陽相為一體孔子曰太極生
兩儀周子曰陽變隂合而生水火木金土朱子曰萬物
各具一太極此三言者皆五行之樞紐即萬物各具一
太極之說則木之為物亦具一太極者可知矣即太極
生兩儀之說則分甲乙而甲為陽之動於先乙為隂之
静於後可知矣即陽變隂合之說則甲之為一變而乙
之為一合然後能生木者又可知矣非謂甲是一木而
乙又别為一木也夫甲乙相須而為一木則甲固不必
旺於卯而卯自不能不為乙以旺於後乙亦不必生於
亥而亥自不能不為甲以生乎其先推而至於丙丁相
須為火戊己相須為土庚辛相須為金壬癸相須為水
豈不了了然哉朱子曰隂氣流行則為陽陽氣凝聚則
為隂非真有二物相對也蔡氏曰東方寅卯木辰土生
於亥南方己午火未土生於寅西方申酉金戌土生於
已北方亥子水丑土生於申又曰金木水火土各有一
隂一陽如甲便是木之陽乙便是木之隂乙以質言甲
以氣言隂主翕凡聚斂成就者乙為之也陽主闢凡發
暢揮散者甲為之也觀此亦見甲不必主乙不必生之
說矣其言足以破前說之偏而有合古人原論十干之
義也再考廣錄甲是木之幹乙是木之根丙火之宿丁
火之光戊土之剛己土之柔庚金之質辛金之刃壬水
之源癸水之流是甲乙一木而分隂陽非死木活木岐
而二之也既一木皆同死同生故古人只有四大長生
之說今分隂陽為二所以有陽死隂生陽生隂死之辨
考陳搏甲木乙草丙火丁灰戊土巳砂庚金辛石壬水
癸泉之說是亦分而為二也若不分則官煞食傷印綬
梟神劫財比肩何以一物名而為二而吉凶禍福迥不
同耶看命者當以前說為是
論地支
地支之用不比天干動静不同圓方迥異然五行所屬
則一而所處之地不一且如在年則有在年之論在月
則有在月之論在日時則有日時之論其隂陽輕重剛
柔豈可泥於一體今當以月提為主所藏所用要見何
神所耗所嫌要係何物凡四柱之神較量深淺而用
子十二支之魁溪澗江洋之水乃戊土旺地然必過大雪
之期一陽來復之後方能成旺辛金所生亦必於陽
回水煖而後能生也與午相衝與卯相刑與申辰三
合若申子辰全會起水局即成江海發波濤之聲也
丑雖隆冬有冰霜之可怯但天時已轉二陽是以丑中
己土之煖能生萬物辛金養地豈只深藏見戌則刑
見未則衝庫地最宜刑衝不為無用見己酉三合會
起金局若人命生於丑月而日時多見水木必側行
巽離之地而土方不衰耳
寅建於春氣聚三陽有丙火生焉寅刑己巳合申並旺
而為貴客旺於卯庫於未同類則為一家至午則火
光輝而有超凡入聖之美見申則寅受衝而有破祿
傷提之憂若四柱火多則又不可入南方火地語云
木不南奔是也
卯木仲春氣稟繁華雖用金水不可太過若干頭庚辛
叠見地支不可見申酉恐有破伐之害地支亥子重
逢干頭不可見癸壬主有漂流之傷見酉則衝木必
落葉見亥未則合木必成林若時日歸於金重大運
更向西行患不禁也
辰建季春為水泥之濕而萬物之根皆賴此培養甲至
此雖衰而有乙之餘氣壬至此雖墓而有癸之還魂
見戌為鑰能開庫中之物若三戌重衝破門非吉日
時多見水木其運更向西北則辰土不能存矣
巳當初夏其火增光是六陽之極也庚金寄生困頓戊
母戊土歸祿乃隨火孃見申則刑刑中有合翻為無
害見亥則衝衝而必破便為有傷若運再行東南生
發之地便成燒天烈熖之勢矣
午月炎火正升入中氣則一隂生也庚至此為無用已
至此為歸垣見申子則必戰尅見寅戌則越光明運
行東南正是身強之地若入西北則休囚喪形矣
未當季夏則隂深而火漸衰未中有乙木有丁火是藏
官藏印不藏財也無亥卯以會之則形難變只作火
土論無丑戌以刑衝之則庫不開難得官印力柱中
無火怕行金水之運日時多寒偏愛丙丁之鄉盖用
神之喜忌最當分曉不可毫髮誤也
申宫水土長生之地入已午則逢火煉遂成劍戟見子
辰則逢水淬益得光鋒使木多無火金終能勝若土
重堆埋金却有凶盖申乃頑鈍之金與温柔珠玉不
同故也
酉建八月金色白水流清若遇日時火多運更愁東去
若遇日時水旺運亦怕南行柱見水泥應為有用運
行西北豈是無情然逢己丑三合亦能堅銳豈可以
隂金為温柔珠玉而泥論哉
戌乃洪鑪之庫鈍鐵頑金賴以煉成見辰龍則衝出壬
水而雨露生焉見寅虎則會起丙火而文章出焉然
火命逢之則為入墓寧能免於不傷哉
亥地六隂雨雪載塗土至此而不煖金至此而生寒其
象若五湖之歸聚其用在三合之有心是故欲識乾
坤和煖之處即從艮震巽離之地而尋之也大抵
五行用法總無真實生死衰旺亦假名耳直向源頭
明其出處如五陽為剛五隂為柔若失令身衰不遇
資扶而頻泄氣則剛者失其為剛若得令身強用事
有助則柔者不失之柔中間又分木火為陽金水為
隂皆喜生扶資助要以中和為貴
十干分配天文
甲木為雷雷者陽氣之嘘也甲木屬陽故取象於雷焉
稽諸月令仲春之月雷乃發聲甲木旺即其驗也况
雷奮於地木生於地其理又無不同者邵子云地逢
雷處見天根陽木之生孰非天根之動為之乎是甲
木至申而遂絶以雷聲至申而漸收也凡命屬甲日
主喜值春天或類象或趨乾或遥巳或拱貴俱大吉
運不喜西方經云木在春生處世安然必夀
乙木為風乙木長生在午敗在巳在午而生者盖乙為
山林活木至夏來而暢茂詩所謂千章夏木青是也
其敗巳云何巳乃巽地巽為風木盛風生也風生於
木而反摧木猶之火生於木而反焚木其取敗也固
宜所謂乙木為風者木其所自生云爾如人乙日建
生者在秋令大吉秋令金旺乙木能化能從而盤根
錯節非利器無所裁成逢亥必死其落葉歸根之時耶
丙為日說卦傳曰離為火為日日與火皆文明之象是
以丙火為日之名不易焉太陽朝出而夕入陽火寅
生而酉死而又何異乎萬騏真寳賦以丙日丑時為
日出地上之格有旨哉有旨哉凡六丙生冬夏不如
春秋春日有晅萬物之功秋陽有燥萬物之用冬則
隂晦夏則炎蒸宜細推之
丁火為星丙火死而丁火遂從生焉在天之日薄而星
迴也類如此星象惟入夜故燦爛隂火惟近晦故輝
煌丁不謂之星而何真寳賦云隂火時亥富貴悠悠
解者以此為財官印之三竒亦可矣豈知亥在北方
是為天門又星拱北之說乎凡丁日生人喜遇夜喜
遇秋如星光之得時也又喜行身弱地如石裏所藏
屬丁火石雖在水即時取擊亦自有火其丁巳一日
多尅父兄妻子盖財忌比劫兄屈弟下巳中有戊土
傷官也
戊土為霞土無專氣依火以生霞無定體借日以現知
丙火之為日則知戊土之為霞矣是霞者日之餘也
日盡而霞將滅没火熄則土無生意故謂之霞也大
撓氏演納音五行象以戊午為天上火意盖如此如
戊土日主愛四柱帶水則為上格霞水相映而成文彩
也更喜年月干見癸癸則為雨雨後霞見而覩文明也
巳土為雲巳土生居酉酉兑方也其象為澤先正曰天
降時雨山川出雲然則雲者山澤之氣也已雖屬土
以此論之則其謂之雲也亦宜故甲已合而化土其
氣上升而雲施雲雷交而作雨其澤下究而土潤此
造化之至妙至妙者與凡身主屬己土貴坐酉貴春
生貴見印坐亥者不可見乙木雲升天遇風則狼藉
而不禁也
庚金為月庚乃酉方陽金何以知其配月乎曰五行之
有庚猶四時之有月也庚不待秋而長生然必秋而
始盛月不待秋而後有然必秋而益明以色言月固
白也其色同矣以氣言金生水也潮應月也其氣同
矣古甲子以庚為上章見其與日平明也經云金沉
在子見其與月沉波也三日月見庚方見月初生與
庚同位也故曰庚金為月如人庚日生者四柱有乙
巳字出謂之月白風清秋為上冬次之春夏無取
辛金為霜八月辛金建禄之地是月也天氣肅白露為
霜草木黃落而變衰故五行隂木絶在此地若木經
斧斤之斬伐未有能生焉者也斧斤以時入山林嚴
霜以時殺草木揆之天道參之人事信乎辛金之為
霜矣或曰霜常避日丙與辛合何也曰此亦相尅之
理也火惟尅金故相合而水斯化霜惟避日故相遇
而冰以消亦為水也是之取耳如辛人坐卯未透乙
大富坐亥透丙則貴愛冬生
壬水為秋露春亦有露何獨擬之以秋盖春露雨露既
濡之露秋露霜露既降之露也露一也春主生秋主
殺功用不同有如此然吾以壬為秋露也盖露屬水
而壬水生於申水本能生木者水既然在此而生木
何由於此而絶故知壬之為露秋露也如壬日生秋
見丁火最顯丁為星河壬為秋露一洗炎蒸象緯昭
然矣
癸水為春霖癸水生卯月號曰春霖蓋隂木得雨而發
生也然至申則死七八月多乾旱也且卯前一位是
辰辰龍宫也卯近龍宫而水生龍一奮遂化為雨焉
卯為雷門雷一震而龍必興焉觀此則癸水其春霖
矣如癸卯日透出巳字者有雲行雨施之象其人必
有經濟才也春夏吉秋冬不吉詩曰癸日生逢己巳
鄉煞星須要木來降雖然名利升高顯争柰平生夀
不長
十二支分配地理
子為墨池子在正北方屬水色象墨故有墨池之象凡
命逢子年生者時喜見癸亥謂之水歸大海又謂之
雙魚遊墨必為文章士矣
午為烽堠午正位於南屬火土其色赤黃名之曰烽堠
者此也又午為馬𤇺堠乃戎馬兵火之處所也午生
人時利見辰真龍出則凡馬空矣謂之馬化龍駒
卯為瓊林卯係乙木居位正東於時為仲春萬物生焉
色若琅玕之青故曰瓊林卯年遇己未時者是為兔
入月宫之象主大貴
酉為寺鐘酉屬金位近戌亥戌亥者天門也鐘金屬也
寺鐘敲則聲徹天門又酉居正西寺則西方佛界也
酉見寅吉謂之鐘鳴谷應
寅為廣谷寅乃艮方艮為山戊土長生於是而廣谷之
義著矣然寅宫有虎寅生人而時戊辰者謂之虎嘯
而谷風生威震萬里
申為名都坤為地其體無疆非名都不足以喻之申坤
也都者帝王所居申宫壬水生又與艮山對是水遶
山環也凡命愛申年亥時乃地天交泰
已為大驛大驛者人煙凑集道路通達之地已中有丙
火戊土是其象也又已前有午馬故曰大驛已生喜
得辰時蛇化青龍於格為千里龍駒
亥為懸河天河之水奔流不回故曰懸河亥即天門又
屬水非懸河之象乎亥年建生日時見寅辰二字是
乃水拱雷門
辰為草澤左傳曰深山大澤龍蛇生焉夫澤水所鍾也
辰在東方之次為水庫故為草為澤辰逢壬戌癸亥
即龍歸大海格
戌為燒原戌月在九秋草木盡萎田家焚燒而耕又戌
屬土是以稱名燒原故戌與辰地皆貴人所不臨也
戌生逢卯號曰春入燒痕
丑為柳岸丑中有水有土有金岸者土也所以止水也
故謂柳岸詩曰柳色黃金嫩是也丑人時見己未乃
月照柳梢極為上格
未為花園花園屬之未不屬之卯何也卯乃木旺自成
林麓未乃木庫如人築墻垣以護百花也以百花言
未中有雜氣耳未年入雙飛格最妙如辛未見戊戌
兩干不雜是也
或問十干之所取象有自其配合言之有自其生尅言
之又有自其方位自其時令自其始終言之不同何也
曰予各舉其一隅而為言也善學者類而推之則十干
各有消息盈虚之機各有聲應氣求之妙矣斯道也造
化自然之道豈予一人之私言哉又曰十二支辰戌丑
未居四隅乃對待之體所謂支屬地地能静而不能動
也戊已居中央乃流行之用所謂干屬天天能動而不
能静也故地支四土非加益也以其有專氣耳天干二
土非加損也以其無定位耳使干支無分數之差何以
成變化而行鬼神乎夫天元之數有十予既分配以天
文而地元之數十有二予又分配以地理然則所謂牽
強與殆非也昔者聖人作易於八卦之象遠取諸物近
取諸身重復明之而有所不置干支之理一易書之理
也術家者流語數而違理者多矣予故表而出之賦云
論用神論日主各有所宜取地脈取天元是或一道盖
必兼此妙焉然後為至也不然是亦一得之愚而已又
天元之分配循其序地支則舉其四生四敗四庫之位
而錯綜之者亦有見也學者合前說而觀之思過半矣
醉醒子曰大哉干支生物之始本乎天地萬物宗焉有
隂陽變化之機時候淺深之用故金木水火土無主形
生尅制化理取不一假如死木偏宜活水長濡譬若頑
金最喜洪爐久煉太陽火忌林木為讐梁棟材求斧斤
為友火隔水不能鎔金金沉水豈能尅木活木忌埋根
之鐵死金嫌盖頂之泥甲乙欲成一塊須知穿鑿之功
壬癸能達五湖盖有併流之性樗木不禁利斧珍珠最
怕明爐弱柳喬松時分衰旺寸金丈鐵氣用剛柔隴頭
之土少木難疏爐内之金濕泥反蔽雨露安滋朽木城
墻不産珍金劍戟功成遇火鄉而反壞城墻積就至木
地而愁傷癸丙春生不雨不晴之象乙丁冬産非寒非
煖之天極鋒抱水之金最鈍雜爐之鐵甲乙遇金強魂
歸西兌庚辛逢火旺氣散南離土燥火炎金無所賴木
浮水泛火不能生九夏鎔金安制堅剛之木三冬濕土
難隄泛濫之波輕塵撮土終非活木之基廢鐵銷金豈
是滋流之本木盛能令金自缺土虚反被水相欺火無
木則終其光木無火則晦其質乙未秋生拉朽摧枯之
易也庚金冬死沉沙墜海豈難乎凝霜之草奚用逢金
出土之金不能勝木火未焰而先烟水既往而猶濕大
抵水寒不流木寒不發土寒不生火寒不烈金寒不鎔
皆非天地之正氣也然萬物初生未成成久則滅其超
凡入聖之機脱死回生之妙不象而成不形而化固用
不如固本花繁豈若根深且如北金戀水而沉形南木
飛灰而脱體東水旺木以枯源西土實金而虚已火因
土晦皆太過五行貴在中和理求之求之勿苟言掬盡
寒潭須見底
論地支屬相
或問地支有屬相而天干則無者何也荅曰天干動而
無相地支静而有相盖輕清者天也重濁者地也重濁
之中乃有物焉故子屬鼠丑屬午寅屬虎卯屬兔辰屬
龍已屬蛇午屬馬未屬羊申屬猴酉屬雞戌屬犬亥屬
猪此十二屬相亦有竒偶之分盛衰之用竒者鼠虎龍
馬猴犬一則屬陽六獸之足皆單偶者牛兔蛇羊雞猪
二則屬隂六獸之足皆雙惟蛇無足又何取義盖已在
月乃純陽之月在時乃純陽之時數則偶而時則陽故
用蛇以象之蛇乃隂物不用其足而象已著疑亦諱言
乎隂之意爾况亦有雙頭者可驗十二相即三十六禽
中取其首者擬之自有隂陽之别單雙之分此造化之
所以為妙也或問十二屬相各有所缺者何也荅曰天
傾西北地不滿東南天地尚缺獸體豈全故鼠少光夜
出牛無牙唇吻虎無項和身而轉兔缺唇無雄龍虧耳
角聽蛇無足快行馬怯膽常立不眠羊無瞳死不閉目
猴無脾喜食果物雞無腎淫而無節犬無胃食穢善呼
猪無觔常眠少立此係隂陽不僃之意亦與造化相應
惟人獨會其全此其所以貴也王充論衡曰五行之氣
相賊害含血之蟲相勝服寅木也其禽虎戌土也其禽
犬丑未亦土也丑禽牛未禽羊木勝土故犬與牛羊為
虎所服亥水也其禽豕已火也其禽蛇子亦水也其禽
鼠午亦火也其禽馬水勝火故豕食蛇火為水所害故
馬食鼠屎而腹脹然亦有不相勝者午馬也子鼠也酉
雞也卯兔也水勝火鼠何不逐馬金勝木雞何不啄兔
亥豕也未羊也丑牛也土勝水牛羊何不殺豕巳蛇也
申猴也火勝金蛇何不食獼猴獼猴畏鼠者也囓獼猴
者犬也鼠水獼猴金也水不勝金獼猴何故畏鼠戌土
也申猴也土不勝金猴何故畏犬十二辰之禽以氣性
相尅則尤不相應大凡含血之蟲相服至於相啖食者
以齒牙鈍利筋力優劣自相勝服也
論人元司事
夫一氣渾淪形質未離孰為隂陽太始既肇裂一為三
倏忽乃分天得之而輕清為陽地得之而重濁為隂人
位乎天地之中稟陽隂沖和之氣故此輕清者為十干
主禄謂之天元重濁者為十二支主身謂之地元天地
各正其位成才於兩間者乃所謂人也故支中所藏者
主命謂之人元名為司事之神以命術言之為月令用
神經云用神不可損傷日主最宜健旺是也如正月建
寅寅中有艮土用事五日丙火長生五日甲木二十日
二月建卯卯中有甲木用事七日乙木二十三日三月
建辰辰中有乙木用事七日壬水墓庫五日戊土一十
八日四月建巳巳中有戊土七日庚金長生五日丙火
一十八日五月建午午中丙火用事七日丁火二十三
日六月建未未中有丁火用事七日甲木墓庫五日巳
土一十八日七月建申申中有坤土用事五日壬水長
生五日庚金二十日八月建酉酉中有庚金用事七日
辛金二十三日九月建戌戌中有辛金用事七日丙火
墓庫五日戊土一十八日十月建亥亥中有戊土五日
甲木長生五日壬水用事二十日十一月建子子中有
壬水用事七日癸水二十三日十二月建丑丑中有癸
水用事七日庚金墓庫五日巳土一十八日此十二支
按十二月各藏五行為人元以配四時則春煖秋凉冬
寒夏熱如環無端終而復始歲功畢而成一年再考玉
井則以甲丙庚壬各三十五日乙丁辛癸各三十五日
戊己各五十日共計三百六十日
正月寅(立春雨水)已土七日丙火五日甲木十八日
二月卯(驚蟄春分)乙十八日甲九日癸三日
三月辰(清明穀雨)戊十八日乙九日癸三日
四月已(立夏小滿)丙十八日戊七日庚五日
五月午(芒種夏至)丁十八日丙九日乙三日
六月未(小暑大暑)已十八日乙五日丁七日
七月申(立秋處暑)庚十七日已七日戊三日壬三日
八月酉(白露秋分)辛二十日庚七日丁五日
九月戌(寒露霜降)戊十八日辛七日丁五日
十月亥(立冬小雪)壬十八日甲五日戊七日
十一月子(大雪冬至)癸十八日壬五日辛三日
十二月丑(小寒大寒)已十八日癸七日辛五日
醉醒子曰時行物生天道之常一歲之中雖有進退四
時之内本無輕重故以金木水火分旺四時各得七十
二日土旺四季各有十八日共三百六十日乃成歲焉
立春之後則用陽木三十六日艮土分野丙戊長生驚
蟄後六日則用隂木三十六日癸水寄生清明後十二
日則用戊土十八日陽水歸庫隂水返魂夏秋冬亦如
此淵源淵海則以立春之後已土餘氣幾日艮土分野
幾日丙戊長生先後各得幾日卯月癸水寄生幾日辰
月陽水歸庫隂水返魂亦各幾日殊不思丑月之用既
足春後又河餘哉分野者聚一方之旺氣長生者歸母
成孕先後者盖有寅而後生丙有丙而後戊生寄生者
徒有虚名乃無實位歸庫者絶其生氣而收藏返魂者
續其死氣而變化此五行生死進退之玄機豈可以幾
日為限哉且春之用木秋之用金固一定之理也若雜
揉寓處之神占用幾日則本宫主氣之數未嘗不缺而
虧矣則何以見春木夏火一氣流行各旺七十二日之
數耶以四季配五行之用乃主有納客之數客無勝主之
理但主氣之司權自有初中末三氣之淺深用之者特
宜較量輕重言耳又豈可以三五七日為限哉其說足
以破淵源之誤又支中所藏止以月論年日時不論人
命重提綱厥有旨哉
論四時節氣
立節中氣其春秋有分而不言至夏冬有至而不言分
及夫雨水驚蟄以降二十四氣分屬有名亦必有所以
為名者何言乎四立者四時之節氣也丑之終寅之始
則為節月之半則為中二分者隂陽相半之謂也二至
者至有二義子至已為六陽午至亥為六隂至者介乎
巳午亥子之間也冬至亥隂極故曰子子者止也陽於
此生故亦曰至夏至巳陽極故曰午午者忤也隂於此
生故亦曰至自秋分水始涸冬至水始冰冬至水泉動
大寒水澤腹堅為今之雨水者先是為露為霜為雪皆
水氣凝結以至於寒之極春則暑氣順行而又為暑之
始也況天一生水人物之生皆始於水春屬木木生於
水立春後繼以雨水宜也卦氣正月為泰天氣下降當
為雨水二月大壯雷在天上當為驚蟄先雨水而後驚
蟄亦宜也驚蟄者萬物出乎震震為雷也清明者萬物
齊乎巽巽為風也巽潔齊而曰清明清明乃潔齊之義
榖雨三月中自雨水後土膏脉動至此又雨則土脈生
物所以滋五榖之種也小滿四月中先儒云小雪後陽
一日生一分積三十日生三十分而成一畫為冬至小
滿後隂生亦然夫四月乾之終謂之滿者姤初六羸豕
孚蹢躅坤初六履霜堅冰至羸豕喻其小蹢躅喻其滿
履霜喻其小堅冰喻其滿易言於一隂既生之後歷言
於一隂方萌之初慮之深防之預也小雪後有大雪此
但有小滿無大滿意可知矣至若三月中榖雨五月中
芒種此二氣獨指榖麥言榖必原其生之始榖種於春
得木之氣殘於秋金尅木也麥必要其成之終麥種於
秋得金之氣成於夏火尅金也六月節小暑六月中大
暑夏至後暑巳盛不當又謂之小殊不知易曰寒往則
暑來暑往則寒來寒暑相推而歲成焉通上半年之半
皆可謂暑通下半年之半皆可謂寒正月暑之始十二
月寒之終而曰大暑小暑者不過上半年之辭耳六月
中暑之極故謂大然則未至於大則猶為小也七月中
處暑七月暑之終寒之始大火西流暑氣於是乎處矣
處者𨼆也藏伏之義也白露八月節寒露九月節秋本
屬金金色白金氣寒白者露之色寒者露之氣先白而
氣始寒固有漸也九月中霜降露寒始結為霜也立冬
後曰小雪大雪寒氣始於露中於霜終於雪霜之前為
露露由白而始寒霜之後為雪雪由小而至大皆有漸
也至小寒大寒豳風云一之日觱發二之日栗烈觱發
風寒故十一月之餘為小寒栗烈氣寒故十二月之終
為大寒也大抵合而言之上半年主長生曰雨曰雷曰
風皆生之氣下半年主生成曰露曰霜曰雪皆成之氣
下半年言天時不言農時農時莫急於春夏也先儒云
變者化之漸化者變之成立春雨水後寒氣漸變至立
夏則寒盡化為水矣然曰小暑大暑其化固有漸也立
秋處暑後暑氣漸變至立冬則暑氣盡化為寒矣然曰
小寒大寒其化亦有漸也又曰日月運行而四時成以
其有常也故聖人立法以步之隂陽相錯而萬物生以
其無窮也故聖人指物以候之貫六氣終始早晏五運
大小盈虚原之以至理考之以至數而垂示萬古無有
差忒也經曰五日謂之候三候謂之氣六氣謂之時四
時謂之歲又曰日為陽月為隂行有分紀周有道理日
行一度月行十三度而有竒焉故大小月三百六十五
日而成歲積氣餘而盈閏矣經云日常於畫夜行天之
一度則一日也共三百六十五日四分之一而周天度
乃成一歲常五日一候應之故三候成一氣即十五日
也三氣成一節節謂立春春分立夏夏至立秋秋分立
冬冬至此四節也三八二十四氣而分主四時一歲成
矣春秋言分者以六氣言之則二月半初氣終而交二
之氣八月半四氣盡而交五之氣若以四時之分言之
則隂陽寒暄之氣到此可分之時也晝夜分五十刻亦
隂陽之中分也故經曰分則氣異此之謂也冬夏言至
者以六氣言之則五月半司天之氣至其所在十一月
半在泉之氣至其所在以四時之令言之則隂陽至此
極至之時也夏至日長不過六十刻陽至此而極冬至
日短不過四十刻隂至此而極皆天候之未變故經曰
至則氣同此之謂也天自西而東轉其日月五星循天
從東而西轉故白虎通曰天左旋日月五星右行日月
五星在天為隂故右行猶臣對君也日則晝夜行天之
一度月則晝夜行天之十三度有竒者謂復行一度之
中作十九分分之得七大率月行疾速終以二十七日
月行一周天是將十三度及十九分之七數總之則二
十九日計行天三百八十七度有竒計月行疾之數比
日行遲之數則二十九日日方行天二十九度月已先
行一周天三百六十五度外又行天之二十二度反少
七度而不及日也隂陽家說謂日月之行自有前後遲
速不等固無常凖則有大小月盡之異也本三百六十
五日四分度之一即二十五刻當為一歲自除歲外之
餘則有三百六十日又除小月所少之日六日止有三
百五十四日而成一歲通少十一日二十五刻乃盈閏
為十二月之制則有立首之氣氣乃三候之至月半視
斗建之方乃十二辰之方也閏月之紀則無立氣建方
皆他氣但依歷以八節見之推其所餘乃成閏天度畢
矣故經曰立端於始表正於中推餘於終此之謂也觀
天之杳冥豈復有度乎乃日月行一日之中指二十八
宿為證而記之曰度故經曰星辰者所以制日月之行
也制謂度也天亦無候以風雨霜露草木之類應期可
驗而測之曰候言候之日亦五運之氣相生而直之即
五日也如環之無端周而復始書曰期三百六旬有六
日以閏月定四時成歲即其義也
論日刻
夫日一晝一夜十二時當均分於一日故上智設銅壺
貯水漏下壺箭箭分百刻以度之雖日月晦明終不能
逃是一日之中有百刻之候也夫六氣通主一歲則一
氣主六十日八十七刻半乃知交氣之時有早晏也冬
夏日有長短之異則晝夜互相推移而日出入時刻不
同然終於百刻矣其氣交之刻則不能移也甲子之歲
初之氣始於漏水下一刻終於八十七刻半子正之中
也二之氣復始於八十七刻六分終於七十五刻戌正
四刻也三之氣復始於七十六刻終於六十二刻半酉
正之中也四之氣復始於六十二刻六分終於五十一
刻未正四刻也五之氣復始於五十一刻終於三十七
刻半午正之中也六之氣復始於三十七刻六分終於
二十五刻辰正四刻也此之謂周天之歲度餘刻交入
乙丑歲之初氣矣如此而轉至戊辰年初之氣復始於
漏水下一刻則四歲而一小周也故申子辰氣會同者
此也已酉丑初之氣俱起於二十六刻寅午戌初之氣
俱起於五十一刻亥卯未初之氣俱起於七十六刻氣
皆起於同刻故謂之三合義由此也以十五小周為一
大周則六十年也三車一覽以申為水之生子為水之
旺辰為水之庫故申子辰三合而不知氣起於同刻乃
天道自然之妙耳
論時刻
夫晝夜十二時均分百刻一時有八大刻二小刻大刻
總九十六小刻總二十四小刻六凖大刻一故共為百
刻也上半時之大刻四始曰初初次初一次初二次初
三最後小刻為初四下半時之大刻亦四始曰正初次
正一次正二次正三最後小刻為正四若子時則上半
時在夜半前屬昨日下半時在夜半後屬今日亦猶冬
至得十一月中氣一陽來復為天道之初耳古歷每時
以二小刻為始乃各繼以四大刻然不若今歷之便於
籌策也世謂子午卯酉各九刻餘皆八刻非是
冬至日日在箕五度今在箕三度日出辰初一刻日入
申正四刻後八日躔星紀之次
小寒日日在斗十二度今在斗八度日入酉初二刻後
六日日出夘正四刻晝四十二刻夜五十八刻
大寒日日在牛四度今在牛初度日入酉初一刻後十
二日日出夘正二刻後四日躔玄枵之次八子女二
度晝四十三刻夜一十七刻十三後日晝四十四刻
夜丑十六刻
立春日日在危三度今在女六度後十二日日入酉初
三刻後十三日日出卯正二刻晝四十五刻夜五十
五刻
雨水日日在危六度今在尾初度後十二日日入酉初
三刻十三日日出卯正一刻晝四十七刻夜五十三
刻後四日躔娵訾之次入亥危十三度晝四十八刻
夜五十二刻
驚蟄日日在空八度今在危十五度後十二日日入酉
初四刻十三日日出寅正初刻晝四十九刻夜五十
一刻
春分日日在壁五度今在室十度後六日日躔降婁之
次入戌奎三度後十三日日入酉正一刻十四日日
出夘初三刻晝五十一刻夜四十九刻
清明日日在奎十二度今在壁十度晝五十三刻夜四
十七刻其日出入皆在春分後
榖雨日日在婁十度今在婁初度本日日出夘二刻後
八日日躔大梁之次入酉胃四度晝五十五刻夜四
十五刻
立夏日日在胃十三度今在胃一度日入酉正三刻後
三日日在夘初一刻晝五十六刻夜四十四刻
小滿日日在畢初度今在昴四度後十日日入酉正四
刻日出夘初初刻後九日日躔實沈之次入申畢七
度晝五十八刻夜四十二刻
芒種日日在畢十四度今在畢十一度日出夘初初刻
入酉正四刻其晝夜本無節
夏至日日在井一度今在觜十一度日出寅正四刻日
入戌初初刻後八日日躔鶉首之次入未井九度晝
五十九刻夜四十一刻
小暑日日在井十六度今在井十三度日出夘初初刻
後八日日出酉正四刻晝五十八刻夜四十二刻
大暑日日在鬼一度今在井二十八度後七日躔鶉火
之次入午柳四度日出卯初一刻入酉初三刻晝五
十七刻夜四十三刻
立秋日日在星一度今在柳九度日出夘初一刻入酉
正四刻晝五十六刻夜四十四刻
處暑日日在張八度今在星七度日出夘初二刻入酉
正二刻後九日躔鶉尾之次入已張十六度晝五十
四刻夜四十六刻
白露日日在翼五度今在張十三度日出卯初三刻入
酉正一刻晝五十二刻夜四十八刻
秋分日日在軫一度今在翼十度日出卯初四刻入酉
正初刻後十一日日躔夀星之次入辰軫十二度晝
五十刻夜五十刻
寒露日日在軫十六度今在軫八度日出夘正一刻日
入酉初三刻晝四十八刻夜五十二刻
霜降日日在角初十度今在角十度五分日出卯正二
刻日入酉初二刻後十二日日躔大火之次而入夘
氐三度晝四十六刻夜五十四刻
立冬日日在氐五度今在氐三度日出卯正三刻日入
酉初一刻晝四十四刻夜五十六刻
小雪日日在房三度今在房一度日出夘正四刻日入
酉初初刻晝四十二刻夜五十八刻後十一日日躔
折木之次入寅尾四度
大雪日日在尾八度今在尾四度日出夘初一刻入酉
初初刻
論曰看命之法以時為低昂時有八刻初正之氣不同
初者其朔氣也正者其中氣也故用時之法每用其正
若癸為子下四刻艮為丑下四刻以其得天干之正氣
焉若初則帶先時之氣未占後時之氣况夜半不分其
日頓差子亥中間厥時難定除初初正四刻餘六刻之
間或隂晴倏忽寒煖迥别人之生時果得其當也耶余
姑就授時歷分之要在智者密察而詳問之庶無悞矣
論太陽躔次太隂納甲及出入會合
陳摶曰日陽中之陽人君之象也其德至剛其體至徤
其行天所以分晝夜别寒暑一日一周天而在天為不
及一度一歲之積恰與天會故日有三道中道者黃道
也此至東井去極近南至牽牛去極遠東至角西至婁
去極中通中道南道北道為三道也蓋極南至於牽牛
則為冬至晝四十刻夜六十刻極北至於東井則為夏
至晝六十刻夜四十刻南北極中則為春秋分晝夜各
五十刻凡行天之分正月雨水中氣後二日躔亥娵
訾之次其應甲庚丙壬二月春分中氣後二日躔戍
降婁之次其應艮巽乾坤三月榖雨中氣後五日躔
酉大梁之次其應乙辛丁癸四月小滿中氣後六日
躔申實沈之次其應甲庚丙壬五月夏至中氣後五
日躔未鶉首之次其應坤乾巽艮六月大暑中氣後
四日躔午鶉火之次其應乙辛丁癸七月處暑中氣後
五日躔已鶉尾之次其應甲庚丙壬八月秋分中氣
後八日躔辰夀星之次其應巽艮坤乾九月霜降中
氣後九日躔卯大火之次其應乙辛丁癸十月小雪
中氣後七日躔寅折木之次其應甲庚丙壬十一月
冬至中氣後四日躔丑星紀之次其應艮巽坤乾十
二月大寒中氣後六日躔子玄枵之次其應癸乙丁辛
月陽中之隂后妃之象也其德至柔而其體至順其行
天所以佐理大陽驗之夜景以為消息月本無光麗日
而有明以不明之體言之則純隂而象坤晦朔之時也
越三十日不及日三十七度強而哉生明始資日之明
而有光因謂之朏陽之初生也昏見於庚震三之象也
越八日不及日九十八度強而資日之半明因謂之弦
乃陽將半也昏見於丁兊三之象也越十五日不及日
一百八十二度半強與對望資日之全明而大圓因謂
之望言三陽具偹也昏見於甲乾三之象也又三日不
及日二百一十九度強而哉生魄與日之望偏而隂魄
始生因謂之魄謂隂復萌也晨見於辛巽三之象也又
五日不及日之二百八十一度強而半晦半資日之明
因謂之下弦謂月生之半也晨見於丙艮三之象也又
六日與日之四百九十分強則不及盡三百六十五度
四分之一而與日交會日之明全不能相資復晦而不
明因謂之晦盡没於乙坤三之象也其行天之度一日
之行得三百度十九分度之七在天為不及二十度十
九分度之七在日為不及十三度十九分度之七積二
十九日九百四十分日之四百九十九而與日會於辰
次之所以為一歲十二會得三百五十四日九百四十
分日之三百四十分而與天會是為一歲也故月有九
行九行者乃黑道二立冬冬至出黃道北赤道二立夏
夏至出黃道南白道二立秋秋分出黃道西青道二立
春春分出黃道東并黃道共為九行也故立春春分從
青道分在甲度立秋秋分從白道分在庚度立冬冬至
從黑道分在壬度立夏夏至從赤道分在丙度其日月
會合之辰三合所照之方是為天德月德之星故三月
建辰其三合申子辰日月會於酉出於庚入垣於壬故
天德月德在壬六月建未其三合亥卯未日月會於午
出於丙入垣於甲故天德月德在甲九月建戌其三合
寅午戌日月會於卯出於甲入垣於丙故天德月德在
丙十二月建丑其三合己酉丑日月會於子出於壬入
垣於庚故天德月德在庚蓋子午日月之終始卯酉日
月之門戶出没故其分多而有太隂太陽也凡人命遇
日躔之次四大吉時及天月二德生謂之聚一月德秀
多貴顯仁慈再納甲卦氣則富貴悠悠與日月同體矣
余又疑納甲之說易不言及而恭同契言之術數之家
據以為妙理不思月之本體未有虧缺以其受明有時
故名而其圓者未嘗不在也若納甲於卦其八卦分有
隂陽連斷一定不易惡可與之相配以月昏見於庚為
震之象見於丁為兊之象也耶坎離二卦中實中虚驗
之太隂則不類乃以戊巳納焉未免穿鑿考青囊經甲
乙壬癸隸於陽而陽中四枝繫焉庚丙丁辛隸於隂而
隂中四枝配焉陳摶註云此言納干配支之理聖人所
以入用之道也乾陽體也居於九宫卦陽而數竒也甲
得天三之陽天干陽首乾稱乎父故納干於甲坤隂體
也居於一宫卦隂而數偶也乙得地八之隂天干隂首
坤稱乎母故納干於乙此乾坤父母納干於東以東者
物生之地也故乾坤秉其權焉艮陽穉也居於六宫卦
陽而數竒也丙得天七之陽艮為少男故納干於丙此
坤卦之一變也兊隂穉也居於四宫卦隂而數偶也丁
得地二之隂兊為少女故納干於丁此乾卦之一變也
故少男少女納干於南以南者物化之地也故艮兊司
其化焉震陽長也居於八宫卦陽而數偶也庚得天九
之陽震為長男故納干於庚此乾卦之再變也巽隂長
也居於二宫卦隂而數偶也辛得地四之隂巽為長女
故納干於辛此坤卦之再變也故長男長女納干於西
以西者物成之地也故震巽專其令焉離隂用也居於
三宫卦隂而數竒也壬得天一之陽離為中女故納干
於壬此乾卦之四變也坎陽用也居於七宫卦陽而數
竒也癸得地六之隂坎為中男故納干於癸此坤卦之
四變也故中男中女納干於北以北者物藏之地也故
坎離司其任焉戊巳得天五地十之成數為天地之中
氣故中處而尊居皇極無可配納化成於四氣之季而
致養於坤以坤質土也火金之交也故附麗焉蓋其隂
陽以數相從孤旺以卦而定至若地支十有二辰納卦
之法則四行分配而附麗於四正之宫坎以水體申子
辰水之垣也故納坎從水離以火體寅午戌火之垣也
故納離從火兊以金體巳酉丑金之垣也故納兊從金
震以木體亥卯未木之垣也故納震從木此陽支從陽
干隂支從隂干也於是五氣生成八卦翕合聖人者因
其至理而消息之以為妙用使天陽地隂一闢一闔一
造一化生成無方有幾微矣丹經歴術納甲之說無出
老子載營魄抱一能無離乎一章其以日月言者謂日
以其光加於月魄而為之明如人登車而載於其上也
月未望而載魄於西既望則終魄於東其遡於日乎言
月之方生則以日之光加被於魄之西而漸滿其東以
至於望而後圓及既望矣則以日之光終守其魄之東
而漸虧其西以至於晦而後盡蓋月遡日以為明未望
則日在其右既望則日在其左故各自其所在而受光
以卦納之似非實論
論五行旺相休囚死並寄生十二宫
盛德乘時曰旺如春木旺旺則生火火乃木之子子乘
父業故火相木用水生生我者父母今子嗣得時登高
明顯赫之地而生我者當知退矣故水休休者美之無
極休然無事之義火能尅金金乃木之鬼被火尅制不
能施設故金囚火能生土土為木之財財為隠藏之物
草木發生土散氣塵所以春木尅土則死夏火旺火生
土則土相木生火則木休水尅火則水因火尅金則金
死六月土旺土生金則金相火生土則火休木尅土則
木囚土尅水則水死秋金旺金生水則水相土生金則
土休火尅金則火囚金尅木則木死冬水旺水生木則
木相金生水則金休土尅水則土囚水尅火則火死觀
夏月大旱金石流水土焦六月暑氣增寒氣滅秋月金
勝草木黃落冬月大寒太冷水給冰火氣頓减其旺其
死槩可見矣蓋四時之序節滿即謝五行之性功成必
覆故陽極而降隂極而升日中則昃月盈則虧此夭之
常道也人生天地勢積必損財聚必散年少反衰樂極
反悲此人之常情也故一盛一衰或得或失榮枯進退
難逃此理經云人雖靈於萬物命莫逃乎五行斯言盡
矣夫五行寄生十二官長生沐浴冠帶臨官帝旺衰病
死墓絶胎飬循環無端週而復始造物大體與人相似
循環十二宫亦若人世輪迴也三命提要云五行寄生
十二宫一曰受氣又曰絶曰胞以萬物在地中未有其
象如毋腹空未有物也二曰受胎天地氣交氤氲造物
其物在地中萌芽始有其氣如人受父母之氣也三曰
成形萬物在地中成形如人在母腹成形也四曰長生
萬物發生向榮如人始生而向長也五曰沐浴又曰敗
以萬物始生形體柔脆易為所損如人生後三日以沐
浴之幾至困絶也六曰冠帶萬物漸榮秀如人具衣冠
也七曰臨官萬物既秀實如人之臨官也八曰帝旺萬
物成熟如人之興旺也九曰衰萬物形衰如人之氣衰
也十曰病萬物病如人之病也十一曰死萬物死如人
之死也十二曰墓又曰庫以萬物成功而藏之庫如人
之終而歸墓也歸墓則又受氣胞胎而生凡推造化見
生旺者未必便作吉論見休囚死絶未必便作凶言如
生旺太過宜乎制伏死絶不及宜乎生扶妙在識其通
變古以胎生旺庫為四貴死絶病敗為四忌餘為四平
亦大槩言之
論遁月時
夫命以年為本為父月為兄弟僚友日為主為妻為己
身時為子孫為帝座為平生榮辱之主首又曰年為根
月為苗日為花時為實故苗無根不生實無花不結所
以遁月從年遁時從日遁月即甲巳之年正月起丙寅
二月丁卯順行十二月
古歌曰
甲巳之年丙作首乙庚之歲戊為頭
丙辛之歲尋庚上丁壬壬位順行流
更有戊癸何處起甲寅之上好追求
遁時如甲子日子時生人即甲巳還加甲便知子時乃
甲子丑時乃乙丑順行十二時
古歌曰
甲巳還加甲乙庚丙作初丙辛從戊起
丁壬庚子居戊癸何方發壬子是直途
右起月時之法取天干合數隂陽之配也既取合數自
生化數月則取生時則取尅假如甲巳化土火生上故
月起丙寅水尅土故時起甲子月遁起寅人生於寅之
義東作方興之時也時遁起子天開於子之義一陽方
生之候也究而言之則皆相生而轉循環無端焉蓋上
古歷元年甲子月甲子日甲子時甲子甲巳起甲子祖
於此也有甲子則乙丑丙寅順布十二宫陽生陽隂生
隂相間一位同類為夫婦是起月之法不外起時之中
矣
論年月日時
凡論人命年月日時排成四柱遁月從年則以年為本
遁時從日則以日為主古法以年看子平以日看本此
如人本木而得夘月以乘之主金而得酉時以乘之謂
之本主乘旺氣如本水而得甲申丙子壬戌癸亥月主
火而得丙寅戊午甲辰乙巳時本木而得己亥辛卯甲
寅庚寅月主金而得辛巳癸酉庚申壬申時謂之本主
還家本木而得癸未月主金而得乙丑時本水而得壬
辰月主火而得甲戌時謂之本主持印四位如此更吉
神往來凶煞迴避謂之本主得位本勝於主者多得祖
蔭主勝於本者當自卓立本主兩強富貴雙全四柱中
更抑揚歸中無太過不及方作好命有一位不及必主
蹇滯然諸家命術皆云好年不如好月好月不如好日
好日不如好時大率以年則統乎一歲月則該乎三十
而時日為得之獨不知得日時之吉而月不應反為無
用况用神多取諸月是月又可輕乎唐李虚中獨以日
干為主却以年月時合看生尅制化旺相休囚取立格
局譬之衡焉年如衡鈎綰起其物月如綱紐提起其物
日如衡身星兩不差錘分輕重分毫加减此發前賢所
未發故今術家宗之然古人論命分三主定三限以年
與月管初主月與日管中主日與時管末主其法與星
歴家分三主同若初主星當生年得力則初主好不得
力則初主蹇滯中末主同三限以生月為初限管二十
五年生日為中限管二十五年生時為末限管五十年
若初限值禄馬貴神不犯空亡截路交退伏神便於初
限進逹中限如初限便當中年成立末限如中限便當
晚年享通是四柱中分三主三限可見當均重也
又曰年為太歲主人一生禍福如當生太歲是金是木
要日月時相生相應造化和順則根基牢固一生卓立
成就若支干五行不順反尅衝破為傷本主無夀被形
𢃄煞及生月日時者主損本氣破傷祖業六親冷淡蹇
滯之命也月為運元行運從月建起若日時是本生年
之福宜歸運元生旺處以扶助之故官印貴人禄馬財
星宜在運元生旺處為佳若日時是本生年之禍宜歸
運元剥尅處以潜濟之故土多窒塞宜歸運元疏通處
水多泛濫宜歸運元歸宿處火多暴露宜歸運元晦息
處金木太強宜歸運元沉潜處或運元集生時之福或
運元發福於生時日者三陽之會帝皇之象時者近侍
之臣以親帝座而時日有君臣慶會天地德合或年月
日時四位納音生旺之氣或四位禄馬福貴之氣聚於
時上謂之四位集福於帝座或時倒揭旺氣秀氣散在
諸位而諸位乘吉會之氣者謂之帝座發福於四位夫
集福於帝座則以純厚忠信為心發福於四位則以聰
明端直自進若近侍之臣切忌土火金氣太旺不能久
任水木清竒多是翰林年月發福處不要生時破壊敗
壊處仍要生時觧釋由是論之年月日時均重而時為
尤重人命貴賤夀夭窮通得喪只在生時之辨時分八
刻有初正末氣不同湏細察之又曰節氣有立春在十
二月末却在十二月生得明年春氣占兩年氣候者謂
之垂帶貴人有二月而得三月節氣却在交氣之時餘
剩中生者謂之無後貴人垂𢃄貴人生主福禄悠長占
氣多也無後貴人生主富貴不久得氣少也
又定眞論曰四柱以年為祖上則知世代宗𣲖盛衰之
理以月為父母則知親蔭名利有無之類以日為己身
當推其干搜用八字為内外取捨之源干弱則求氣旺
之籍有餘則欲不足之營干同以為兄弟如乙見甲為
兄忌庚重甲以乙為弟忌辛多干尅以為妻財則多干
旺則稱意若干衰財多則禍干與支同損財傷妻男取
尅干為嗣女取干生為子存失皆例以時分野當推貴
賤貧富之區或用年為主則可知萬億富貴相同者如
甲子年生便為本命忌日之戒以月為兄弟如火命生
酉戌亥子月言兄弟不得力之斷或日為妻如在空刑
尅煞之地言尅妻妾之斷或時為子臨死絶傷煞之鄉
言少子之斷又曰傷年不利父傷月不利兄弟亦主初
年艱辛傷日不利己身名折腰煞傷時不利子孫亦無
結果若年生月日時三位謂之上生下主損本氣兼破
祖業時上生日月年謂之下生上主增福德若上生下
得五行相逄乘生福氣亦作好命看若相乘生禍則不
佳四柱純粹無刑衝破害空亡死絶更有福神互為之
助方為吉命反此則凶
論胎元
夫胎者受形之始故易乾知太始以形言也月者成氣
之時故傳曰積日為月以氣言也今談命或不以胎月
為重殊不思胎月是四柱之根苗日時雖為緊若不犯
破胎月或乘旺氣禄馬之處則為福尤多或日時之吉
而為胎月所犯則吉亦歸無用是胎月最為樞要玉湖
專論胎數良有以也今人多以法取胎元未審精當且
戊子生甲寅月往往便以一巳為胎蓋言乙巳是生月
前十日更不明其中有閏無閏或取日特以生日支干
合者為受胎之時中有不值干支合全者亦取之無據
惟有一法以當生前三百日為十月之氣乃是受胎之
正譬甲子日生便以甲子為受胎之日蓋五六計三百
日看其生日在何月中有則閏在其中矣且如戊子生
人甲寅月乙丑日湏於半月前十月或十一月内尋當
生乙丑日乃是三百日之正胎經云胎生元命前人言
如子生得子胎丑生得丑胎此說亦未善且如辛未生
得壬辰月以癸未為胎辛未土受癸未木制為身鬼又
何以謂之胎生元命五行相尅兼胎處六害之地縱使
日時為福亦主獨強自立者歟蘭臺妙選有子歸母腹
格謂金年受胎逢土年生者吉火年生者凶月日時相
生則吉相尅則凶又曰凡人胎數長夀必長胎數短夀
必短常以受胎隔零數為夀限遇德却於零數增之遇
煞於零數减之受胎不深者不能耐久廢即易休更看
納音何如若胎時支干納音相生不刑戰者主夀希尹
曰胎月見貴必受福蔭刑衝破害决主艱辛鬼谷子曰
胎中如有禄生在貴豪家或值空亡中貧窮起怨嗟古
詩云時為末主胎為夀盡在末年五十後帝座朝胎生
氣結看取夀年多老耄意蓋謂此據胎分經人懷胎二
百七十日而生醫家以十月産者計其血臟乾濕之一
月也况人有多月生者少月生者以何為准多月生者
不但古今可考就余所知者二三人俱是貧家少月生
如杜拯都憲止七個月余與同僚親聞渠說又吳淵穎
先生來宋文憲公濓俱姙七月而生然則貴人受胎定
在三百日又豈可據乎
論坐命宫
神無廟無所歸人無室無所棲命無宫無所主故有命
宫之說不然流年星辰為凶為吉以何憑據此法看是
何月生人坐於何時然後方定命坐何宫先將所生之
月從子上起正月亥上二月戌三酉四申五未六午七
巳八辰九夘十寅十一丑十二逆行十二位次將所生
之時加於所生之月順行十二位逢卯即安命宫經云
天輪轉出地輪上卯上分明是命宫是也假令甲子年
三月生人得戌時生却將正月加子二月在亥三月在
戌為止又將戌時加在戌上亥上亥子上子丑上丑寅
上寅卯上卯逄卯便是即命坐卯宫是也仍隨甲子年
起亦如起月之法甲巳之年丙作首乃丁夘宫也次看
三方并本命流干犯何星凶吉推之
論大運
夫運者人生之傳舍探命之說先以三元四柱五行生
死格局致合以定根基然後考覈運氣協而從之以定
平生之吉凶也且根基如木運氣如春春無木而不著
木無春而不榮賦以根基淺薄者如蒿萊之微春風潜
發亦能敷茂豈能久耶根基厚壮者如松柏之實不為
歲寒所變此所謂先論根基後言運氣者歟古人以大
運則一辰十歲折除以三日為年者何蓋一月之終晦
朔周而有三十日一日之終晝夜周而有十二時總十
年之運氣凡三日有三十六時乃見三百六十日為一
歲之數在一月之中有三百六十時折除節氣算計三
千六百日為一辰之十歲也人生以百二十歲為周天
論折除之法必用生者日歴過日時數其節氣之數陽
男隂女大運以生日後未來節氣日時為數順而行之
隂男陽女大運以生日前過去節氣日時為數逆而行
之假如甲子陽男十二月二十四日巳時生是月也二
十九日申時立春陽男數以未來之日自二十四日巳
時至二十五日巳時方是一日之實數至二十九申時
正得五日三時之節氣實歴過六十三日折除過六十
三時折除計六百三十日乃一歲竒九月之大運起於
丁丑必自十二月生日後實經歷過二十有一之日月
運方移宫是越三歲九月之内方是甲子十二月生行
一歲竒九月之大運也今人行運多用約法論以一歲
竒八月起運便以二歲殊不明折除實歷之數也
又曰大運者乃八字之表裏也取用當度其淺深成歲
湏較夫多寡然三日而成一歲見有餘人謂之零見不
足人謂之借但知其零借不知其所以零借假如陽命
正月初一日丑時正一刻生至初四日丑時正一刻立
春節乃作一歲全若春在寅時則多一時乃零一旬若
欠一時乃借一旬又以行運之法論之假如甲子年正
月初一子時正一刻生行運算至乙丑年正月初一日
子時正一刻乃作一歲内小六個月即進六日在初七
日子時正一刻方作一歲只要算足十二個月却為本
年有閏四月乃多一月矣當退還本年十二月初七日
子時正一刻交運從此算後十週年方換一運若學者
不知其生刻獨知其生時即以生時扣筭六節之時亦
差不遠
凡行運在干兼用地支之神在支則棄天干之物蓋大
運重地支故有行南方南方西方北方之辨損用神者
欲運制之益用神者欲運生之身弱欲運引進旺鄉官
欲運生不欲運傷煞欲運制不欲運助財欲運扶不欲
運劫印欲運旺不欲運衰食欲運生不欲運梟絶更看
四柱強弱何如原有原無原輕原重如木人用金為官
陽男運出未入申隂男運出亥入戍金人用木為財陽
男出丑入寅隂男出巳入辰俱向禄臨馬原有官行官
運發官原有財行財運發財原有災行災運發災更看
當生年時得氣淺深四柱得煞深迎運便發得氣淺湏
交過運始發得其中氣運至中則發珞琭子云其為氣
也將來者進成功者退瑩和尚云迎之以臨官帝旺將
來者進背之以休廢死絶成功者退又曰生逢休敗之
地早歲孤貧老邁徤旺之鄉臨年偃蹇瑩和尚云身須
逐運必假運而資身勢須及時亦假時而成勢又云生
逢旺歲運湏處於旺鄉晚遇衰年運恰宜於困地壺中
子曰老幼慎勿坐強壮實惟宜趨旺生旺雖吉而未必
吉衰滅雖凶而未必凶逹此者始可論運蓋人自生至
老必從微以至少壮十歲之時方當少年惟可行胎養
生沐浴冠𢃄處三十四十當陽強齒壮之時可行旺處
五十六十天癸枯竭只可行衰敗死絶反此者謂之一
生運背三限驅馳直饒晚入旺鄉巳非符叶义云命中
五行衰者運宜盛五行盛者運宜衰衰者復行衰運是
謂不及不及則迍蹇沉滯盛者復行盛運是謂太過過
則擊作成敗要歸於中而已珞琭子云年雖逢於冠帶
尚有餘災運初入於衰鄉猶披尠福王氏註云年運或
初離沐浴暴敗之地順行至冠帶未可便以為福尚有
衰敗之餘災也或自旺地而行初入衰鄉亦不可便以
為福猶披旺鄉之尠福也行運所以有前後五年之說
壺中子曰將徹不徹寕有久否之殃欲交不交尚有幾
殘之禍蓋言運行在衰絶之處將入吉慶之地必於臨
離之時更有重撓運在吉慶之地將入衰絶之處必於
初入之時更有重福又云吉運未到先作福凶運過去
始為殃乃火未熖而先烟水既往而猶濕之理當更詳
之又云隂男陽女時觀出入之年隂女陽男更看元辰
之歲蓋言隂男陽女稟氣不順故大運時觀出運入運
之年而有吉凶之變陽男隂女禀氣雖順不以出入之
年為應亦不可遇元辰之厄會壺中子云元辰犯運仲
尼困陳蔡之饑是也
又曰凡大運行有益處為吉泰之運亦不能常為福須
候太歲行年更於生旺和合方可發福若大運至吉鄉
却遇逐年太歲小運到刑害之鄉亦主細累浮灾但不
為重害也若大運行迍蹇凶禍之地逐年太歲又見刑
衝小運不和衝擊死絶方主發禍若小運與太歲到生
旺禄馬貴人一切吉神其年却有小慶過去則否燭神
經云凡推命之禍福須先度量基地厚薄然後定灾福
如命有十分福氣行三四分惡運都不覺凶福力厚故
也若五六分惡運只浮災細果而已至七八分惡運方
有重灾如命有五分福氣行三四分惡運為甚凶若四
五分惡運則須死蓋基地不牢故也若大運曾歴過本
命長生處者謂之氣盛之運雖歲運來衝尅者為禍不
重運氣強故也未經長生而歲運刑衝尅破則便為灾
蓋氣未偹運弱故也若曾過旺相而逢死絶如命不吉
為災亦輕隂陽五行代謝之順道也縱死於此亦須令
疾而終若方經長生歷於敗地其中有刑尅惡煞與命
相符而見者則五行之氣反戰故有凶惡而終
又曰凡行運長生主有創建作新之事到臨官帝旺主
興盛快樂發福進財生子骨肉之慶到衰病之鄉多退
敗破財疾病等事到死絶鄉主骨肉死喪自身衰禍鈍
悶百事蹇塞到敗運主落魄懶惰酒色昏迷到胎庫成
形冠𢃄之鄉百事得中安康平易凡行運至夾貴華蓋
貴人六合上及乘生旺氣者皆主善慶仍湏察當生根
基十分則應五分生時五分則應十分福與災同凡行
運至臨官帝旺上太歲持之官員主薦章改秩之喜官
印食神亦然馬旺貴人之地必入參侍之列蓋貴為君
道馬主遷動故也
又曰凡子丑寅卯辰巳四柱陽多人行運至午未申酉
戍亥上乘隂氣而發午未申酉戍亥四柱隂多人行子
丑寅卯辰巳運乘陽氣而發二者隂陽均恊然隂人陽
發者快陽人隂發者遲
又曰凡水命四柱有土至火運本是財運却反為鬼者
以火生土土尅水是財化為鬼轉福成禍四柱有金至
土運是鬼運却反為吉者以土生金金生水是化鬼為
助氣反禍為福又如水命人柱有寅午戍或納音火更
行寅午戍皆為好運若四柱有金有火固是為若行水
運則分擘其福即為不好運四柱多土却行木運名曰
損氣主駁雜雖有救亦多辛苦歇滅餘倣此推
又曰丁丑人行丁未運名曰將凡入聖以假為真不以
退人論四柱有丁丑丁未者不在此限若戊寅人行丁
丑運雖是退神却有濟化為福若庚辰生人或庚辰月
行乙酉運乙酉生人或乙酉月行庚辰運名曰鴛鴦兩
兩主發跡但重叠者不佳乙庚人酉年月日時者大凶
甲申人行丙寅運名曰力停相衝主破財爭競屈伸不
辨丙戌人行辛夘運主鈍滯只宜武人丙子人行壬寅
運壬入丙家破財不吉餘倣此推
又曰凡命有氣象常取生時干神為氣四柱干神為象
如甲時巳時則有土氣乙庚金氣丙辛水氣之類為化
象甲乙丙丁為本象行運至氣象得地處吉不得地處
凶庚辛壬癸乙庚丙辛為金水象運至申酉丑上得地
庚辛戊巳甲巳乙庚為金土象運至申酉辰上得地庚
辛丙丁乙庚戊癸為金火象運至巳午戊上得地庚辛
甲乙乙庚丁壬為金木象運至丑寅卯土得地甲乙壬
癸丁壬丙辛為水木象運至亥子辰上得地丙丁甲乙
戊癸丁壬為火木象運至寅卯未上得地戊巳壬癸甲
巳丙辛為水土象運至辰上得地戊巳丙丁戊癸甲巳
為火土象運至戍上得地戊巳甲乙甲巳丁壬為土木
象運至未上得地戊已庚辛乙庚甲巳為金土象運至
丑上得地看四柱干神得何象如鈍金木水火土亦為
五象若雜而不入象者不發發亦不久如五鈍象亦有
太過之象仍詳當生月令得地然得看行運得地不得
地而言不可以遇禄馬貴人為得運遇空亡陽刃劫煞
為失運也
又曰凡行運看納音年庚金木水火土是何命人如土
命而行西南方為西南得朋之慶木命而行東方火命
而行南方金命而行西方水命而行北方皆為得地更
看所行之運納音與命相孚同類最為上吉財官次之
若泄氣或受尅重則不吉
又曰古人以甲子丑丑名支干六十甲子用花字是皆
以木喻義若天干地支得時自然開花結子茂盛月令
者天元也命運就月上起譬之樹苗樹之見苗則知其
名月之用神則知其格故謂交運如同换木命有根苗
花實正此意也若出癸入甲譬反汗之人多主不吉古
語云傷寒换陽行運换甲換過是人換不過是鬼假如
甲戍接癸亥是火土接水丑交寅辰交巳未交申戍交
亥東西南北四方轉角謂移根接木更遇換甲格凶者
多死善者亦災老人大忌後生差慢若寅卯辰巳午未
申酉戍亥子丑一氣相連皆非接木之說總遇接甲亦
無大禍假如甲乙傳寅夘運名曰劫財敗財主尅父母
及尅財敗財爭闘之事丙丁巳午運名傷官運主尅子
女訟事囚繫庚辛申酉運七煞官鄉主得名發越太過
則災病惡疾壬癸亥子生氣印綬運主吉慶增産辰戍
丑未戊巳財運主名利皆通此乃死發須隨格局喜忌
推之干旺宜衰運正所謂干弱則求氣旺之藉有餘則
欲不足之營須要通變更兼流年諸神煞推之其驗如
神
論小運
夫大運司十年之休咎小運掌一歲之灾祥是小運者
補大運之不足而立名也古人以男起丙寅女起丙申
者何蓋元氣之所孕始於子立於巳子者氣之始巳者
包之始自子推之男左行三十而立於巳女右行積二
十而合之巳巳正陽也隂實從焉是故聖人因是而制
禮参天兩地自然之數配也自己而壬之男十月毓於
寅女十月毓於申申為三隂寅為三陽故年運起焉日
生於甲月生於庚日月東西夫婦之象也甲統於寅庚
通於申是故隂陽之合以正將以順性命之理耳此小
運所以男起丙寅順行女起壬申逆行一定而不可易
也觧者謂男子陽火元氣起戊子三十丁巳十月至丙
寅此木生火女之隂水元氣起庚子二十辛巳十月至
壬申為金生水此其數也白虎通謂男三十筋骨堅強
任為人父女二十肌膚充盛任為人母合為五十應大
衍之數以生萬物陽竒而舒故三終隂偶而促故再終
参天兩地之道此其理也或者以甲子旬如上起甲申
旬男起丙戌女起壬辰甲午旬男起丙申女起壬寅甲
辰旬男起丙午女起壬子甲寅旬男起丙辰女起壬戌
則非聖人原立起年運之義矣今之談命者只以大運
為用殊不知小運亦有緊關大運雖吉其小運不通未
可便言吉利如大運雖凶其小運却吉未可便作凶推
此小運又名行年不可不䆒醉醒子以為男女小運皆
由時生而行之逆順亦以年定如陽命陽年甲子時生
堕地即行乙丑二歲丙寅一位一年週而復始隂命陽
年逆行亦然嘗試用之屢驗亦要與大運及柱中用神
日主較量吉凶童限未交大運專用此法行死絶煞旺
之宫必有危難先詳八字衰旺喜忌然後以此恭之蔑
不中矣
論太歲
夫太歲者乃一歲之主宰諸神之領䄂其說有二如四
柱中生年曰當生太歲如逐年輪轉曰遊行大歲當生
太歲乃終身之主其理巳論於前其逐年太歲遊行十
二宫定一年之禍福為四時之吉凶經云太歲乃衆煞
之主入命未必為凶如逢戰闘之鄉必主刑於本命蓋
太歲如君也大運如臣也如君臣和悦其年則吉若值
刑戰其年則凶經又云歲傷日干有禍必輕日犯歲君
災殃必重此又分言歲君傷日者如庚年尅甲日為偏
官譬君治臣父治子雖有災晦不為大害何則上治其
下順也其情尚未盡絶日犯歲君如甲日尅戊年為偏
財譬臣弑其君子弑其父深為不利何則下凌其上逆
也其凶决不能免若五行有救四柱有情如甲日尅戊
年四柱元有庚申金或大運中亦有將甲木制伏純粹
不能尅戊土為有救經云戊巳愁逢甲乙干頭湏要庚
辛是也如大運并四柱中有一癸字與戊相合為有情
經云壬以癸妹配戊凶為吉兆是也若二字俱全其年
凶反為吉有一字者凶半二字俱無凶莫能觧經云五
行有救其年反必為財四柱無情故論名為尅歲是也
又有真太歲征太歲之說經云生時相逢真太歲假如
甲子生人又見甲子年謂之真太歲又名轉趾煞要大
運日主與太歲相和相順其年則吉若值刑衝破害與
太歲互相戰尅則凶如癸巳日逢丁亥流年日干支衝
尅太歲曰征運干支傷衝太歲亦曰征太歲干支衝日
干支亦曰征其年則凶災禍未免又如甲子流年又是
甲子運謂之歲運并臨獨羊刃七煞為凶財官印綬亦
吉經云歲運并臨災殃立至此指羊刃言也又如甲子
日見甲子太歲謂之日年相併如君子得之謂之君臣
慶會其年利奏對有面君之喜若當省士人得之有登
薦仕進之象又要與歲君帝座和恊方為竒特若是常
俗小人遇之最為不善若生時相和為災稍輕故經云
太歲當頭立諸神不敢當若無官事擾定主見重喪此
之謂歟更加以勾林元亡咸池孤害宅墓病死官符喪
吊白虎羊刃暴敗天厄諸凶煞併臨禍患百出甚者死
假如甲日見戊年太歲甲又生寅卯亥未年月日時又
重見甲乙字併尅戊年柱中無庚辛巳酉丑金局制木
丙丁火局焚木者太凶如一命戊辰戊午戊戍甲寅羊
刃倒戈遇壬申年四月項生惡瘡頭將墮死又一命乙
乙丑乙亥壬申乙巳運行辛未丙寅年日干之壬尅太
歲之丙日支之庚申尅太歲之寅甲又寅刑巳巳刑申
申刑寅行辛未運合太歲之木局傷官皆不為吉其年
甲午月火旺戰尅故死非命大抵日犯歲君在五陽干
則重在五隂干則輕若日干是天月德太歲是用神則
無咎而反有獲若天衝地擊柱中原有流年再遇亦無
大咎若太歲尅當生時或時尅太歲亦主有災却以子
位斷之
總論歲運
夫太歲者年中天子一歲諸神煞之尊綂正方位廽送
六氣遷運四時以成歲功至尊無上若人遇尅衝壓伏
皆為不祥之兆運者恊和二十四氣般運一生休咎扶
持四柱輔弼三元運與流年二者相為表裏乃人命禍
福死生所係歲用天元運用地支凡行好運而日干傷
流年天元為禍輕若行不好運及脱財官運而日干傷
歲干為禍重若是巳發之命禍患立至凡行不好運未
可便言衰絶大要知巳發未發其氣數巳過未過言之
行運以生月為運元最怕行運與太歲衝尅若歲運衝
月必禍若歲運與日相對謂之返吟歲運壓日謂之伏
吟二者不利六親非横破財不為吉兆凡歲運吉凶當
生天元或支中原無官星天元有正官或原有偏官制
伏太過運遇天元官星亦可發福運支無財而運干是
財亦可發財運支無煞而運干是煞亦足為禍
又曰晦氣者乃不明之象昏昧之道也即甲巳乙庚之
例以合則晦也日干與時干不宜與太歲天元合合則
名為晦氣又要分日干合太歲如甲日巳年之例太歲
合日干如巳日甲年之例甲合巳災重巳合甲災輕歲
位近者災重遠者災輕如歲在日前五辰而遇合謂之
太歲入宅晦氣臨門主災厄神白經日論晦氣日轉時
重更看人元旺則主眷屬眷屬之災死絶併衝主身災
若在地支六合相合謂之鴛鴦合有用主好事相近若
干支俱合主添進人口得吉神同位士人宜見官奏薦
文書之喜若相憎則有離别之苦若有相刑之位更處
休咎主本人災禍若在六害之位主小口有疾或奴婢
走失之恼若在日時宅墓之位主門戶不寕及隂人為
撓若有懷姙必産後有不寕之象利生女不利生男生
男母子有一失歲君與大運合亦同論
又曰大運不宜與太歲相尅相衝尢忌運尅歲與日犯
同主破耗喪事有貴人禄馬觧之稍吉八字有救無虞
經云歲衝尅運者吉運衝尅歲者凶格局不吉者死歲
運相生者吉禄馬貴人相合交互者亦吉詳審細推無
有不驗
論進交退伏
閻東叟云以十干為四候十五日為一候十二日為進
神候外三日為交退伏神候故甲子為第一進神則丙
子丁丑戊寅為交退伏神巳卯為第二進神則辛卯壬
辰癸巳為交退伏神甲午為第三進神則丙午丁未戊
申為交退伏神巳酉為第四進神則辛酉壬戍癸亥為
交退伏神值進神則發跡亨快值交神則庶事不諧值
退神則官資降黜值伏神則所作留滯經云進神四座
兼竒特貴煞相扶為福力是也壺中子云順太歲而行
曰進神逆太歲而行曰退神逢進神則文章穎銳遇退
神則智識暗昧廣信集則又以甲乙丙丁子丑寅卯為
進丁丙乙甲卯寅丑子為退若干支俱退者主稱意中
有不稱意者隨之如庚戌得甲寅為進得乙巳為退不
在本旬者慢是只有進退而無交伏恐非是
論十干合
夫合者乃和諧之義如陽見陽二陽相競則為尅隂見
隂二隂不足則為尅惟隂見陽陽見隂為合亦如男女
相合而成夫婦之道易曰一隂一陽之謂道偏隂偏陽
之謂疾是也
東方甲乙木畏西方庚辛金尅甲屬陽為兄乙屬隂為
妹甲兄遂將乙妹嫁金家與庚為妻所以乙與庚合乙
雖嫁與庚為妻春來木旺金囚不畏金尅乙遂歸本
家就甲然不免在金家懷胎歸木家産木色青金色
白是以春來園林木青葉開白花
南方丙丁火畏北方壬癸水尅丙屬陽為兄丁屬隂為
妹丙兄遂將丁妹嫁水家與壬為妻所以丁與壬合
丁雖嫁與壬為妻夏來火旺水囚不畏水尅丁遂歸
火家就丙然不免在水家懷胎歸火家産水色黑火
色赤小滿後桑椹熟當有赤
中央戊巳土畏東方甲乙木尅戊屬陽為兄巳屬隂為
妹戊兄遂將巳妹嫁木家與甲為妻所以甲與巳合
巳雖嫁與甲為妻六月木旺木囚不畏木尅巳遂歸
土家就戊然不免在甲家懷胎歸戊家産土色黃木
色青所以六月甜瓜雖熟肉黃皮青
西方庚辛金畏南方丙丁火尅庚屬陽為兄辛屬隂為
妹庚兄乃將辛妹嫁火家與丙為妻所以丙與辛合
辛雖嫁與丙為妻秋來金旺火囚不畏火尅辛乃歸
金家就庚然不免在火家懷胎歸金家産火赤金白
秋中棗熟有半赤半白之狀楓葉丹
北方壬癸水畏中央戊巳土尅壬屬陽為兄癸屬隂為
妹壬兄乃將癸妹嫁土家與戊為妻所以戊與癸合
癸雖嫁與戊為妻冬來水旺土囚不畏土尅癸遂歸
水家就壬然不免在戊家懷胎歸壬家産水黑土黃
嚴冬霜雪草木死而黃出
甲與已何名為中正之合甲陽木也其性仁位處十干
之首已隂土也鎮靜淳篤有生物之德故甲巳為中
正之合帶此合主人尊崇重大寬厚平直如帶煞而
五行無氣則多嗔好怒性梗不可屈
乙與庚何名為仁義之合乙隂木也其性仁而太柔庚
陽金也堅強不屈則剛柔相濟仁義兼資故主人果
敢有守不惑柔侫周旋惟仁進退惟義五行生旺則
骨秀形清若死絶帶煞則使氣好勇體貌不揚自是
非人甲巳乙庚之合婦人不忌
丙與辛何名為威制之合丙陽火也煇赫自盛辛隂金
也尅刃喜煞故丙辛為威制之合主人儀表威肅人
多畏懼酷毒好賄喜淫若帶煞或五行死絶則寡恩
少義無情之人婦人得之與天中大耗咸池相併者
貌美聲卑三合夭冶而淫
丁與壬何名為淫慝之合壬者純隂之水三光不照丁
者藏隂之火自昧不明故丁壬為淫慝之合主人眼
明神嬌多情易動不事高潔習下無志躭歡嫟色於
我則吝於彼則貪若五行死絶或帶煞見咸池大耗
天中自敗有淫汚家風之醜親厚小人侮慢君子貪
婪妄作必勝而後已婦人淫邪奸慝易挑易誘多招
玷辱或年高而嫁少婚或年幼而配老夫或先賤而
後良或先良而後賤
戊與癸何名為無情之合戊陽土也是老醜之夫癸隂
水也是婆娑之婦老陽而少隂雖合而無情主人或
好或醜如戊得癸則嬌媚有神姿美得所男子娶少
婦婦人嫁美夫若癸得戊則形容古樸老相俗塵男
子娶老妻婦人嫁老夫經取戊得癸合少長無情是
也
或問十干必隔六位一合何也余答曰天地之數各不
過五上五位為生數下五位為成數生數與成數相遇
然後合天一生壬地二生丁天三生甲地四生辛天五
生戊地六成癸天七成丙地八成乙天九成庚地十成
巳天一數見地二數然後合所以必隔六也易曰天數
五地數五五位相得而各有合是也五行要論云天一
生水其於物為精精者一之所生也地二生火其於物
為神神者二之所生也天三生木其於物為魂魂從神
者也地四生金其於物為魄魄從精者也天五生土其
於物為體體者精神魂魄具而後有者也自天一至天
五五行之生數自地六至地十五行之成數以竒生者
成而偶以偶生者成而竒其成之者皆五五天數之中
所以成於物也道立於一成於三變於五而天地之數
具矣其十也偶之而已經云一六同宗二七同道三八
為朋四九為友五十同途闔闢竒偶是也
合者貴平得中而不偏如一甲得一巳各乘生旺是謂
得中而不偏如甲太旺巳太柔兩不相稱是謂太過不
及若一已合兩甲兩甲合一巳是謂隂陽偏枯如婦多
夫少夫多婦少相爭相妬皆亂之道也故曰偏則亂壺
中子云一氣偏枯老為俗物是也天元變化書云天干
合陽得隂合福慢隂得陽合福緊故甲得已合為財已
得甲合為官陽干遇隂干合止得干合之福隂干遇陽
干合又得正官合輔為而里福故緊慢不同餘干例推
又曰干合更得支合在一旬内如甲戌見巳卯甲辰見
巳酉之類謂之君臣慶會在兩旬内如甲子見巳丑甲
午見巳未之類謂之夫妻聚會蓋世事有本國之君未
嘗有異國之臣所以在一旬内見方曰君臣慶會仍要
别其陽為君隂為臣君位致上臣位致下方是反此則
悖世事有本郡之夫却有他郡之妻所以各旬互見謂
之夫妻會聚又名天地得合若見是合又須要和氣貴
神相助方為有用内有衝破受傷合中有刑煞皆為不
吉御製言談云合中帶禄定是公侯合處相傷反為無
補是也
論十干化氣
復陽子曰十干合而化者隂陽之配夫婦之道也遇六
合合遁三則化以五子餘數至巳上得合既合遁虎綂
龍龍主陽得司天而成變化者也子者坎之位天一生
水媾精之象胎娠陽中故男子從子左行三十至巳陽
也故三十而娶女子從子右行二十至巳隂也故二十
而嫁此人事合五行之造化詎可過於此期哉
東壬子至丁巳六數故丁與壬合丁壬化木
甲德綂龍
南戊子至癸巳六數故戊與癸合戊癸化火
丙德綂龍
西庚子至乙巳六數故乙與庚合乙庚化金
庚德統龍
中甲子至己巳六數故甲與巳合甲己化土
戊德統龍
北丙子至辛巳六數故丙與辛合丙辛化水
壬德統龍
甲巳之歲戊得綂龍以土司化黅天土氣乙庚之歲庚
德綂龍以金司化素天金氣丙辛之歲壬德綂龍以水
司化玄天水氣丁壬之歲甲德綂龍以木司化蒼天木
氣戊癸之歲丙德綂龍以火司化升天火氣綂龍天德
上下臨御以成變化品彙咸亨故丙遇辛得申子辰而
奮發乙遇庚得巳酉丑而掀轟丁遇壬得亥卯未而清
貴戊遇癸得寅午戌而滎顯甲遇巳得辰戌丑未而旺
相是以五運以五宫為正廟我入母宫為福德我入子
宫為漏泄我入鬼宫為刑傷我入妻宫為財帛子反能
尅制於凶煞仍究然氣制之所以五運造化無窮惟生
尅制化
三車以甲巳年遁起丙寅至戊辰三數數至三則變化
辰為龍亦能變化故甲巳乙庚丙辛丁壬戊癸隨其所
屬天干而得其氣又曰甲巳丙作首丙屬火火生土故
化土餘例推其說不外前理
又曰甲巳化土有二則化一不能化仍還本位之性所
謂一不能生生物必兩此天干一隂一陽如夫婦配合
成偶方能變化成刑隂陽不合安得化機之宣哉是以
有妬化之說如甲巳見乙乙庚見辛丁壬見丙戌癸見
壬丙辛見丁所謂妬花自戀其生遂成一家之好愛戀
親情何能從化故化象須歸一方穏如丁壬化木柱中
見癸並子雖強成木不成眞物是化而不化也
又曰大凡化氣只取日干而言配合之神或年月與時
皆可用但要日辰得旺氣於時若不得月中旺氣只時
上旺氣亦可倘得月中旺氣而時上不乘旺氣則不可
用若月與日時俱得旺氣方為全吉
甲巳化土非辰戌丑未月不化其次午月亦化有戊字
間之則不化名曰妬合凡辰戍丑未生人柱有巳亥
為受氣臨官至晚年不吉有官奪官有財奪財夫受
氣臨官長生第四位也以干為主雙犯則應餘月不
應又曰甲巳化土切要木為官得亥卯亥未為官戊
癸氣為福忌見丁壬日時
乙庚化金非巳酉丑月不化其次七月亦化有甲字間
之則不化名曰妬合凡巳酉丑生人柱有庚申名曰
受氣臨官晚年不佳又曰乙庚化金切要火為官故
喜丙丁巳午甲巳為福忌見戊癸日時
丙辛化水非申子辰月不化其次十月亦化柱有丁字
不化名曰妬合凡申子辰生人見癸亥名曰受氣臨
官亦主晚年不佳又曰丙辛化水切要土為官得辰
戌丑未為官乙庚為福忌見甲巳日時
丁壬化木非亥卯未月不化其次正月亦化柱有丙字
不化名曰妬合亥卯未生人見甲寅名曰受氣臨官
晚年不佳又曰丁壬化木切要庚辛申酉為官丙辛
為福忌見乙庚日時
戊癸化火非丙午戍月不化其次四月亦化柱有巳字
不化名曰妬合凡寅午戍生人見丁巳為受氣臨官
晚年不佳又曰戊癸化火切要壬癸亥子為官丁壬
為福忌見丙辛日時
甲巳化土喜戊辰時生四季月其土成象柱中生旺有
氣為上不可見火見火則虚見木氣則尅壊是甲巳
日怕丙丁時餘月喜丙
乙庚化金喜庚辰時生申酉月其金成象喜戊土相生
甲巳為福不喜死敗故此月有乙庚日怕子寅時
丙辛化水喜壬辰時生亥子月其水成象愛庚字相生
之氣乙庚為福故此月有丙辛日怕卯巳時
丁壬化木喜甲辰時生寅卯月其木成象喜丙辛為福
故此月有丁壬日怕午申時
戊癸化火喜丙辰時生巳午月其火成象愛甲字相生
丁壬為福怕卯酉日時若犯戊巳是火見土即暗伏
不明
又曰丙寅辛夘丙辰辛卯庚申乙酉庚戌乙酉己亥甲
子丑丑甲子癸巳戊午癸未戊午戊子癸丑戊寅癸
丑巳酉甲戌巳亥甲戌乙巳庚辰乙卯庚辰壬午丁
未壬申丁未以上地支相連是同氣也故為正化
有轉角進化干合中見支辰四角相順連如甲辰見己
巳之類日時遇之成立功名不難
有轉角退化干合中見支辰四角相返連如甲午見己
巳之類日時遇之功名差晚到好處多退减歲運逢
之亦歇滅
有座下自化乃壬午丁亥戊子甲午辛巳癸巳丁禄在
午壬與丁合壬禄在亥丁與壬合之例壬午丁亥為
福最深戊子聰明辛巳權謀甲午亦作小亨癸巳貴
中有酒色之疾
逐月横看理化之象
正月節二月節三月節
丁壬化木丁壬化木丁壬不化
戊癸化火戊癸化火戊癸化火
乙庚化金乙庚化金乙庚成形
丙辛不化丙辛水氣不化丙辛化水
甲巳不化甲巳不化甲巳暗秀
寅午戌化火寅午戌化火寅午戌化火
亥卯未化木亥卯未化木亥卯未化木
申子辰不化申子辰不化申子辰化水
巳酉丑破相巳酉丑純形巳酉丑成形
辰戌丑未失地辰戌丑未小失辰戌丑未成無信
四月節五月節六月節
丁壬化火丁壬化火丁壬化木
戊癸化火戊癸發貴戊癸不化
乙庚金秀乙庚無位乙庚不化
丙辛化火丙辛端正丙辛不化
甲巳無位甲巳不化甲巳不化
寅午戌化火寅午戌眞火寅午戌不化
亥卯未不化亥卯未失地亥卯未不化
申子辰純形申子辰化容申子辰不化
巳酉丑成器巳酉丑辛苦己酉丑化金
辰戌丑未貧乏辰戌丑未身賤辰戌丑未化土
七月節八月節九月節
丁壬化木丁壬不化丁壬化火
戍癸化水戊癸衰薄戍癸化火
乙庚化金乙庚進秀乙庚不化
丙辛進秀學堂丙辛就妻丙辛不化
甲巳化土甲巳不化甲甲巳化
寅午戍不化寅午戍破家寅午戍化火
亥卯未成形亥卯未無位亥卯未不化
申子辰大貴申子辰清申子辰不化
巳酉丑武勇巳酉丑入化己酉丑不化
辰戍丑未亦貴辰戍丑未辰戍丑未正位
十月節十一月節十二月節
丁壬化木丁壬化木丁壬不化
戊癸為水戊癸化水戊癸化火
乙庚化木乙庚化木乙庚化金
丙辛化水丙辛化秀丙辛不化
甲巳化木甲巳化土甲巳化土
寅午戍不化寅午戍不化寅午戍不化
亥卯未成材亥卯未化木亥卯未不化
申子辰化水申子辰化水申子辰不化
巳酉丑破象巳酉丑化金巳酉丑不化
辰戌丑未不化辰戌丑未不化辰戌丑未化土
論支元六合
夫合者和也乃隂陽相和其氣自合子寅辰午申戍六
者為陽丑卯巳未酉亥六者為隂是以一隂一陽和而
謂之合子合丑寅合亥却不子合亥寅合丑夫何故造
物中雖是隂陽為合氣數中要占陽氣為尊子為一陽
丑為二陽一二成三數寅為三陽亥是六隂二六成九
數卯為四陽戍是五隂四五得九數辰為五陽酉為四
隂五四得九數已為六陽申為二隂六三得九數午為
一隂未為二陽一二得三數子丑午未各得三者三生
萬物餘皆得九者乃陽數極也當聞論甲乙者如何子
與丑合皆莫知其故因偏覽羣書以觀大運乃知壬亥
之間日月十二辰交會之所凡月之會朔日之璧於此位
謂之會劣謂之集十二月之辰如玄枵星紀之類與之同在
焉一歲十二會太隂太陽隔液坎離之妙此生萬轉圖
而放會合得可見也十二月建丑是時玄枵同在壬亥
之間以玄枵在子之辰此其所以為子丑之合正月建
寅是時娵訾在壬亥之間以娵訾在亥之辰此其所以
為寅亥之合二月建卯此時降婁在壬亥之間降婁戌
故卯與戍合三月建辰此時大梁在壬亥之間大梁酉
故辰與酉合四月建巳是時實沈在壬亥之間實沈申
此巳與申合之數五月建午是時鶉首在壬亥之間鶉
首在未六月建未是時鶉火在壬亥之間鶉火在午此
午與未合之數七月建申是時鶉尾在壬亥之間鶉尾
在巳故巳與申合八月建酉是時夀星在壬亥之間夀
星辰故辰與酉合九月建戍是時大火在壬亥之間大
火卯故卯與戍合十月建亥是時析木在壬亥之間析
木寅故寅與亥合十一月建子是時星紀在壬亥之間
星紀丑故子與丑合得日月會同之數則其相合之用
如日月彌漫六合矣人命逢六合造化豈不美哉觀周
禮春官之屬曰太師樂其所掌之職乃奏黃鍾歌大吕
舞雲門以祭天神黃鍾子大吕丑取其子丑之合以召
天地之和氣也奏太簇歌應鍾舞咸池以祀地祇太簇
寅應鍾亥取其寅亥之合奏無射歌夾鍾舞大武以享
祖先無射戍夾鍾卯取其卯戍之合奏姑洗歌南吕舞
大罄以祀四望姑洗辰南吕酉取其酉辰之合奏夷則
歌仲吕舞大濩以享先妣夷則申仲吕巳蓋巳與申合
奏蕤賓歌林鍾舞大夏以祀山川蕤賓午林鍾未蓋午
與未合成王周公之制作也因取乎律吕相合然後可
格三才之體其理微哉廣錄云寅午往來有甲巳土氣
子巳往來有戊癸火氣巳酉往來有丙辛水氣卯申往
來有乙庚金氣亥午往來有丁壬木氣皆在禄上子巳
午亥亦謂之隔六合蓋一陽至六陽一隂至六隂更得
天干納音有交涉尢吉夫合有合禄合馬合貴之說珞
琭子云是從無而立有謂見不見之形也從無立有喻
如甲生人以寅為禄不見寅而見亥謂之合禄寅生人
以申為馬不見申而見巳謂之合馬甲戍庚人以丑未
為貴不見丑未而見子午謂之合貴經云明合不如暗
合拱實不如拱虚此之謂也天元變化書云子合丑福
輕丑合子福盛寅合亥福清亥合寅福慢戍合夘福虚
卯合戌福厚辰合酉福弱酉合辰大利午合未福慢未
合午大利巳合申福慢申合巳官氣盛如甲午辛未只
是身旺却命禄弱如乙未壬午雖禄弱粗得又曰男子
忌合絶女人忌合貴
論支元三合
考歷家申子辰初之氣俱起於下漏一刻巳酉丑初之
氣俱起於二十六刻寅午戊初之氣俱起於五十一刻
亥卯未初之氣俱起於七十六刻氣皆起於同刻是天
地自然之理也故謂之三合或以三合者如人一身之
運用也精乃天之元氣乃神之本是以精為氣之母神
為氣之子子母互相生精氣神全而不散之為合蓋謂
支屬人元故以此論之如申子辰申乃子之母辰乃子
之子申乃水生子乃水旺辰乃水氣生即産旺即成庫
即收有生有成有收萬物得始得終乃自然之理故申
子申為水局若三字缺其一則化不成局不可以三合
化局論蓋天地間道理兩則化一隂一陽之謂也三則
化三生萬物之謂也巳酉丑寅午戍亥卯未皆然五行
不言土者四行皆頼土成局萬物皆歸藏於土故也若
辰戌丑未全自作土局論凡命有合要得局為佳假令
丙丁生人見亥卯未印巳酉丑財為得局見寅午戍火
為本局申子辰水為官局辰戍丑未土為傷局又如丙
人見巳酉丑丁人見寅午戍為三位禄格謂丙以巳為
禄丁以午為禄酉丑合巳寅戍合午故也珞琭子云禄
有三會又云得一分三前賢不載壺中子云得一分三
折月中之仙桂此之謂也餘倣此例
凡六合三合入命主人形容姿美神氣安定好生惡死
心地平直周旋方便聰慧疎通如相生合者舉事多遂
更有福神來往則福愈厚一生平易多藝多才言和貌
悦不較是非福禍扶持人多見憐如相尅合者難事而
易悦多是定計動多招損更有凶煞相兼横事勾連驚
暴之災不致深咎死絶合者主人有為未嘗遂意威武
不重精神俗陋招人鄙薄志卑氣窄愛小人惡君子習
下自賤一生少得稱懷與建禄合者多横財意外名望
之福正印貴人合得天恩貴人提携之福食神合衣禄
豐餘飲食厚元辰大耗合無禮貌言清行濁厚於賤人
侮慢君子咸池併奸惡私通不良貪汚之行與官符併
多招形獄詞訟旁牽暗昧是非天空併動無成實賤人
欺詒婦人大忌合中帶煞咸池玷行淫聲大耗必致淫
奔中有貴格者自賤而貴也大率合吉神則吉合凶神
則凶玉井云合者非只泥三合六合如酉字有力或多
見能用寅字亦切又看巳宫却被壊了酉中辛寅中丙
方取大凡亦看暗干與明干合氣相干取用名為勾引
恩讐又為牽綰得失又為顧盼人我又為呼應前後又
為夫婦有情又為行藏同道
論將星華蓋(二煞皆三合中取故附於後)
將星者如將劄中軍也故以三合中位謂之將星華蓋
者喻如寳蓋天有此星其形如蓋常覆乎大帝之座故
以三合底處得庫謂之華蓋洞玄經云將星處乎中軍
華蓋張乎庫土是也凡將星常欲吉星相扶貴煞加臨
乃為吉慶理愚歌云將星若用亡神臨為國棟梁臣言
吉助之為貴更夾貴庫墓純粹而不雜者出將入相之
格也帶華蓋正印而不夾庫兩府之格也只帶庫墓而
不帶正印員郎以上既不帶墓又不𢃄正印止有華蓋
常調之禄也𢃄華印而正建驛馬名曰節印主旌節之
貴若歲干庫同庫為兩重福主大貴又曰凡人命得華
蓋多主孤寡總貴亦不免孤獨作僧道藝術論壺中子
云華蓋為術藝星理愚歌云華蓋雖吉亦有妨或為孽
子或孤孀填房入贅多闕口鑪鉗頂笠披緇黃又云華
蓋星辰兄弟寡天上孤高之宿也生來若在時與胎便
是過房庶出者林開云印墓同華品格清重重臨印即
公卿若還空破臨其位便是幽閒藝術人又云華蓋重
重喜休逢破與衝性雖頗聰慧挾術走西東若還臨旺
相定是作三公君子值之應獲福小人生處怕懸針又
曰凡命時坐華蓋主平生歇滅壬癸人尤忌之主老年
喪子日犯尅妻女命時逢一生不産三命云華蓋怕金
木壺中子有重金重蓋格如庚辰見庚辰辛丑見辛丑
但逢兩金重見華蓋更有禄馬秀氣扶持當封爵燭神
經云華蓋為庇蔭清神主人曠逹神清性靈恬淡寡慾
一生不利財物惟與夾貴併則為福清貴特逹
論咸池(按此煞須天干納音於地同類方是若只論寅午戌在卯天干納音或不屬火非是)
(此煞亦因三合而取故附於後)
淮南子曰日出扶桑入於咸池故五行沐浴之地名咸
池是取日入之義萬物暗昧之時寅午戍卯巳酉丑午
申子辰酉亥卯未子即長生第二位沐浴之宫是也一
名敗神一名桃花煞其神主奸邪淫鄙如生旺則美容
儀躭酒色疎財好歡破散家業惟務貪滛如死絶落魄
不檢言行狡詐遊蕩賭&KR0608;忘恩失信私濫奸淫靡所不
為與元辰併更臨生旺者多得匪人為妻與貴人建禄
併多因油鹽酒貨得生或因婦人暗昧之財起家平生
有水厄癆瘵之疾累遭遺失暗昧之災此人入命有破
無成非為吉兆婦人尤忌之沈足云咸池忌日時又云
咸池怕水壺中子云沐浴臨年伯夷有首陽之餓又云
見生值沐浴曰祼形行年值沐浴曰窮煞又云五行最
忌沐浴紫虚局云風流淫冶號咸池併集來臨禍應期
酒色相刑三二位更加神煞血光隨詳諸書見咸池非
吉煞日時與水命遇之尢凶
論六害
因晝夜隂陽之氣感而六合因六合而生六害因六害
而忌晝夜隂陽之氣六害者十二支凌戰之辰也子未
相害者謂未旺土亥子旺水名勢家相害故子見未則
為害
丑午相害者謂午以旺火凌丑死金名官鬼相害故丑
見午而午更帶丑干之真鬼則為害尢甚
寅巳相害者謂各恃臨官擅能而進相害若干神往来
有鬼者尢甚况刑在其中尢不可不加减災福言之
卯辰相害者謂卯以旺木凌辰死土此以少淩長相害
故辰見卯而卯更帶辰干真鬼則其害尢甚
申亥相害者謂各恃臨官競嫉才能爭進相害故申見
亥亥見申均為害更納音相尅者重
酉戍相害者謂戍以死火害酉旺金此嫉妬相害故酉
人見戍則凶戍人見酉無災若乙酉人得戊戌乙為真
金戊為真火為害尢甚
又云六六親害損也犯之主六親上有損尅故謂六害
子未直上穿心與衝合恩未結而讐巳生乃曰害如子
生人畏午衝而未却去合午丑畏未衝而午却去合未
寅畏申衝而巳合申卯畏酉衝而辰合酉申畏寅衝而
亥合寅酉畏卯衝而戍合卯所以皆為害也凡人𢃄此
再見羊刃劫煞官符為災尢甚
又曰寅巳亥申值生旺則主神潔貌俊好爭奪喜激作
值死絶則多謀少成強學人做事兀兀趨進不厭入貴
格則有操守善機權入賤格則多詐愛貪鄙吝又云申
亥重得五岳當慎傷殘寅巳兩關四體必憂廢棄卯辰
午丑如生旺主好勝多怒嚴毅不忍死絶主毒害傷慘
傾覆之事入貴格則主大權司刑典獄入賤格謀生於
不義之地子未生旺死絶皆不利六親骨肉入貴格多
妻妾之累入賤格孤獨無倚戍酉如生旺不容物多剛
戾死絶酷狠憎善妬能入貴格羅忮無辜結搆入訟頗
多奸侫入賤格殘害隂狡性佞不良
凡六害入命大率主妨害孤獨骨肉参商財帛澹泊女
命尢忌兼起命宫看之落何宫分逐宫詳斷珞琭子云
六害之徒命有七傷之事金書訣曰六害之人忌日時
老年殘疾苦何依又逢羊刃神相蝕不中鋒鋩虎亦欺
可見命犯六害大忌干支相傷日時上最緊身命宫次
之便是貴格貴自貴害自害兩不相掩
論三刑
隂符經曰恩生於害害生於恩三刑生於二合亦如六
害生於六合之義如申子辰三合加寅卯辰三位則申
刑寅子刑卯辰見辰自刑寅午戍加巳午未則寅刑巳
午見午自刑戍刑未巳酉丑加申酉戍則巳刑申酉見
酉自刑丑刑戍亥卯未加亥子丑則亥見亥自刑卯寅
子未刑丑合中生刑猶人夫婦相合而反致刑傷造化
人事其理一而已矣經云金剛火強自刑其方木落歸
本水流趨東故巳酉丑金位其刑皆在西方寅午戍火
位其刑皆在南方是金剛火強自刑其方也亥卯未木
位其刑皆在北方亥者木之根言木落歸本者草木至
冬而摇落歸根之謂也申子辰水位其刑皆在東方辰
者水之府言水流趨東必東流逝而不返也子卯一刑
也寅巳申二刑也丑未戍三刑也
或曰三刑之法以數起之皇極中天十為煞數積數至
十則番空其數天道惡盈滿則覆故數自卯順至子子
逆至卯極十數而為無禮之刑寅逆至巳巳逆至申極
十數而為無恩之刑丑順至戍戍順至未極十數而為
恃勢之刑七則衝十則刑六則合一理之自然也然寅
巳申何以謂之無恩蓋寅中有甲木刑巳中戊土戊以
癸水相合為妻則癸水者甲木之母也戊土既為癸水
之夫乃甲之父也彼父而我刑之恩斯忘矣巳中之丙
刑申中之庚申中之庚刑寅中之甲准此同義又云寅
有生火刑巳上生金巳上寄生之土刑申上長生之水
申中生水刑寅中生火不恤所生遥相尅制做曰無恩
生旺主人持重少語寡慾無情多招失義忘恩之撓死
絶則面譽背毁忘恩失義入貴格則慘虐好殺好立功
業入賤格則言行乖越貪吝無厭婦人得之多産血損
胎之災一生不利骨肉性頗廉正
丑戌未何以謂之恃勢蓋丑中有旺水丑乃水中之土
戌中有墓火丑恃旺水刑戌中之墓火戌為六甲之尊
未為六癸之卑戌恃六甲之尊刑未六癸之卑未有旺
土復恃勢刑丑中之旺水又云未恃丁火之勢以刑丑
中之金丑恃旺水之勢以刑戌中之火戌恃辛金之勢
以刑未中之木故曰恃勢生旺主人精神意氣雄豪眉
粗面闊以直交人死絶刑露瘦小精神乖佼是非賤佞
樂禍幸災入貴格則公清平正人多畏懼入賤格則多
犯刑書暗昧之災婦人得之妨害孤獨
子卯何以謂之無禮子屬水卯屬木水能生木則子水
為母卯木為子子毋自相刑又卯為日門子為陽之所
生日出於卯子卯角立無欽卑之道不恤所以相生逓
相刑害故曰無禮又云子中獨用癸水癸用戊土為夫
星而敗於卯所以子刑卯卯中獨用乙木乙用庚金為
夫星而死於子所以卯刑子此二家囚夫見刑女命見
之尢為不良故曰無禮生旺主人威肅面無和氣氣強
性暴太察不容死絶則侮慢忽略狹劣刻剥少孝弟害
妻子吳越六親入貴格則多掌兵權不利近侍位居不
久入賤格則悖凶暴多招刑祸
辰午酉亥何以謂之自刑謂寅申巳亥有寅巳申互相
刑内有亥無刑辰戌丑未有戌丑未互相刑内有辰無
刑子午卯酉有子卯互相刑内有午酉無刑是以此四
位謂之自刑蓋無别物相加乃曰自也又云辰者水之
墓滔則盈午者火之旺暴則焚酉者金之位剛則缺亥
者水之生旺則朽各禀已盛太過之氣而自致禍故曰
自刑生旺則沉靜内毒形容劣弱死絶則深毒輕忽察
見淵漁多肢節手足之災入貴格則機變權謀入賤格
則多憂頑愚不情自害帶諸凶煞非令終也婦人主淫
蕩凶折之災
此刑有四等名目而獨曰三刑者取四衝四極四庫各
缺其一則欹而不正三者各自相推不齊用心故云三
刑也三車一覧以寅巳申為恃勢以三宫中各有長生
臨官之勢丑戌未為無恩以三位皆屬土比和為兄弟
其說亦通
凡見刑不可便以凶論須看五行中有無吉辰旺相官
星印綬貴神德福等物有此諸吉相扶相助刑不為害
而反為用如無諸吉相助更𢃄亡劫天中羊刃等煞以
惡濟惡禍不可言又云三刑怕金鬼谷遺文曰君子不
刑定不發若居仕路多騰逹小人到此必為災不然也
被官鞭撻壺中子云八字無格以扶持九命有刑而馭
雜或作閭巷之輩或為市井之徒詳此論可表君子得
之吉小人得之凶辰午酉亥四字全而得吉神壓之當
為貴為權最嫌者辰見辰午見午酉見酉亥見亥若更
有惡煞相併最為不良沈芝云自刑𢃄煞不為良年月
刑膚定見傷不是獄中憔悴死便因刀劒刃頭亡又云
𢃄辰午酉亥全中年喪明又云自刑怕火若刑中有制
未可便以此論洞玄經曰酉酉惡其太剛火殺其刑者
何憂午午惡其太暴水减其勢者無咎木並生而勢减
(言辰見辰也)水冷流而溢漲(言亥見亥也)木落由喪水流非旺是
也凡命有官星印綬者須用官印来刑則吉若官印被
命刑則凶指迷賦云官刑命喜莫教命返刑官官刑受
刑雖貴非戎即吏一行禪師云甲子己卯有一說正印
鳳池訣丙寅辛巳亦同然三公禄位遷甲子見己卯丙
寅見辛巳是官印刑命為吉
又曰凡命三刑全須分刑得入刑不得入以年為主月
日時為客如主刑客刑得入為貴刑不入即賤若客來
刑主須是刑不入方為貴格刑得入者即賤假令丑刑
戌看是何丑何戌如乙丑刑庚戌是同類相刑不吉刑
丙戌壬戌則相生相刑不以刑論戊戌甲戌是相尅相
刑戊戌刑得入甲戌刑不入更看禍福所生之地如何
如戊戌福聚之地却乙丑来刑則大吉若刑不入福聚
之地不為貴命看餘准此推
經云凡命定其無刑先論太歲蓋言人命惡見三刑若
月日時𢃄煞而太歲不干預者不論故曰先論太歲
又云以煞止煞多掌兵刑之任蓋言太歲受刑而别刑
若乃制刑太歲者假令癸巳生人得戊寅日却得庚申
時之類蓋癸巳為戊寅所制得庚申木却制戊寅之土
本有刑而却無刑故曰以煞止煞
古歌云三刑之位𢃄三竒天乙兼得在日時刑若等分
干遇德官居極品定無虧可見三刑要相等更𢃄三竒
貴人天德為吉
玉井云相刑法聚歛精華非刑不可閉藏用神非刑不
可財官氣實非刑不可生合氣絶非刑不可宜往宜歸
非刑不可或假或真真刑不可刃煞伏藏非刑不可鄙
吝滯留非刑不可又云刑害之具或太過又有支神轉
能刑其刑害之具重者俗而不秀秀而不竒
(或曰三刑刑上刑下自刑也如子刑卯卯為刑下子為刑上丑刑戌戌為下刑未為刑上寅刑己巳為刑)
(下申為刑上此說更好)
論衝擊(對面相衝之氣謂之一七煞者是也)
地支取七位為衝猶天干取七位為煞之義如子午對
衝子至午七數甲逄庚為煞甲至庚七數數中六則合
七則過故相衝擊為煞也觀易坤元用六其數有六無
七七乃天地之窮數隂陽之極氣也今書皂字從七木
此蓋色至於皂色之極矣不可變矣易曰七日來復勿
逐七日得是也相衝者十二支戰擊之神大槩為凶然
有為福之甚者乃衝處相生如辛巳金見癸亥水之類
主聲望播流高明出衆科甲崢嶸若衝處相尅如壬申
金見庚寅才之類主人神清貌俊襟韻脱俗軒昂酒落
上視仰面而行若生旺主人神剛貌肅膽氣壮倜儻敢
為多成敗死絶則寒酸鄙薄刑容乖劣動招凶辱多夭
折若戌丑未未四庫所藏為十干財官印綬等物尤喜
衝激若寅申巳亥全子午卯酉全反成大格不以衝擊
論若同類相衝如甲子見甲午己卯見己酉之類主多
破祖業平生心不閑剛明有斷假令禄高名重終有一
失
又曰凡遇一七煞命吉則衝發命凶則為禍如禍聚之
地有他位来衝謂之破禍成福如福聚之地逄他位来
衝則破福成禍如犯空亡有不位来衝亦為破禍成福
年月日時值此必作食禄之人若月衝日時時衝年名
仇讐煞主與人無恩多得憎嫌或長病或暴卒帶劫煞
亡神相衝主犯刑若在死絶處主廢病多疾帶貴煞入
局有秀氣科名者多入臺諫終惡疾而死帶元辰空亡
相衝不下賤則貧寒五行枯瘁則賤帶秀氣有虚聲玉
井云相衝法吉象宜来衝我凶象我欲衝他如子午相
衝須取用神為我閒神為他又看用神有氣耶有扶耶
閒神有氣耶有扶耶沈芝云破印破財併破禄破馬少
曾為我福更加破合日時衝疾非手足即頭目破印者
如木人帶癸未内有乙丑金之類破財者如金人以寅
卯為財見申酉之類破禄者如甲禄在寅見申字之類
破馬者如馬在己見亥字之類破合者乃干合被支破
如甲午人見己亥或見己字即破己亥逢子破甲午合
之類詩云相衝還是自相生集来帝座位無刑更得華
蓋兼權煞為官清顯綂雄兵又云相衝相去要長生徤
旺之時禄更亨貪(貪狼)武(武曲)若更臨時煞為官清貴掌雄
兵又云生旺連綿見吉神更兼一切又為隣看看直入
朝堂去權領兵符助聖明又云四衝生處自貧寒更值
凶神不足看一種邪心忻作賊父嘗嗔恨子相瞞觀諸
詩見衝破有吉有凶不可槩論
三命通會卷二
