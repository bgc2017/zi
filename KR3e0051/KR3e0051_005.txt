儒門事親卷五
金張從正撰
瘡癤瘤腫五十一
夫大人瘡癤小兒赤瘤腫發之時疼痛不止内經曰夫
諸痛痒瘡瘍皆生於心火可用一呪法禁之法者是
心法呪曰
龍鬼流兮諸毒腫癰瘡膿血甚被痛
忘心稱念大悲呪三唾毒腫隨手消
右一氣念呪三遍望日月燈火取氣一口吹在瘡腫
丹瘤之上右手在瘡上虚收虚撮三次左手不動每
一氣念三遍虚收虚撮三次百無禁忌如用之時心
正為是此法得於祖母韓氏相傳一百餘年用之救
人百發百中若不食葷酒之人其法更靈病瘡腫者
大忌雞猪魚兔發熱動風之物此法不得輕侮無藥
處可用之
瘡腫丹毒五十二
夫大人小兒瘡腫丹毒發熱疼痛不止者有一法面北
端想北海雪浪滔天冰山無際大寒嚴冷之氣取此
氣一口吹在瘡腫處立止用法之人大忌五辛之菜
五厭之肉所病之人切忌雞猪魚兔酒醋濕麵等物
無藥之處可用此法救之
凍瘡五十三
夫凍瘡者因寒月行於冰雪中而得之有經年不愈用
陂野中净土曝乾以大蒜搗如泥和土捏作餅子如
大觀錢厚薄量瘡口大小而貼之泥餅子上以火艾
灸之不計艾壯多少以泥乾為度去乾餅以換濕餅
貼定灸之不問灸數多少有灸一二日者直至瘡痂
内覺痒微痛是凍瘡活也然後口含漿水澄清用雞
翎一二十莖縳作刷子於瘡口上洗净以此而洗之
後肌膚損痛也用軟帛拭乾次用木香㯽榔散傅之
夏月醫之大妙
金瘡五十四
夫一切刀箭所傷有刀箭藥用風化石灰一斤龍骨四
兩二味為細末先於端四日採下刺薊菜於端午日
五更合杵臼内搗和得所團作餅子若酒麴中心穿
眼懸於背隂處隂乾搗羅為細末於瘡口上摻貼亦
治裏外臁并諸瘡腫大效
又有呪法呪曰
今日不祥正被某傷一禁不疼
二禁不痛三禁不膿不作血
急急如律令奉勑攝
又每念一遍以右手收一遍收在左手中如此七遍
則放手吹去却望太陽取氣一口吹在所傷處如隂
晦夜間望北斗取氣亦得所傷之人大忌雞猪魚兔
酒醋熱麵動風之物如食之則瘡必發
又一法默想東方日出始取氣一口日出一半
取氣一口日大圓滿取氣一口吹在所傷之處如此
三次則止用法之人並無所忌所傷之人禁忌同前可於
無藥之處用之
誤吞銅鐵五十五
夫誤吞銅鐵以至羸瘦者宜用肥猪豚與葵菜羹同飱
數頓則銅鐵自然下也神驗如不食葷腥者宜以調
胃承氣湯大作其劑下之亦可也
魚刺麥芒五十六
夫魚刺麥芒一切竹木籖刺咽喉及鬚髮惹伴在咽嗌
中不能下者内經曰不因氣動而病生於外可用道
藏經一呪法治之
呪曰吾請老君東流順老君奉勑攝攝攝
法毒水吾託大帝尊不到稱吾者各各現帝身急急
如律令奉勑攝一氣念遍又以左手屈中指無名指
作三山印印上坐净水一盞右手掐卯文作金鎗印
左手在下右手在上左手象地右手象天虚挽虚卓九
次為定左足横右足竪作丁字立如作法時望日月
燈火取氣一口吹在盞内此法百無禁忌用法之時
以正神氣是也如所傷物下不可便與米湯米飯喫
恐米粒誤入瘡口中潰作膿也姑以拌麵羹飬之數日
可也
蛇䖝所傷五十七
夫大咬蛇傷不可便貼膏藥及生肌散之類謂毒氣不
出也内經曰先治内而後治外可也當先用導水丸
禹功散或通經瀉十餘行即時痛减腫消然後用膏
藥生肌散傅貼愈此是先治内而後治外之法也
杖瘡五十八
夫一切䖝獸所傷及背瘡腫毒杖瘡焮發或透入裏者
可服木香㯽榔丸七八十丸至百丸或百五十丸至
二百丸生薑湯下過五七行量虚實加减則可矣
禁蝎五十九
夫禁蝎有一呪法呪曰
玉女傳仙攝勑斬蛜蜥滅
右如有蝎螫之人來求治者於蝎螫處望而取氣一
口默念七遍怒著作法吹在蝎螫處内經曰蜂蠆之
毒皆属於火可用新水一盆浸之如浸不得處速以
手帛蘸水搭之則痛止也用法之人大忌五厭肉
落馬墜井六十
夫一切男子婦人落馬墜井因而打撲便生心恙是痰
涎發於上也内經曰不因氣動而病生於外可用三
聖散空心吐訖如本人虚弱疲瘁可用獨聖散吐之
吐訖可服安魂寧魄之藥定志丸酸棗仁伏神之類
是也
婦人月事沉滯六十一
夫婦人月事沉滯數月不行肌肉不减内經曰此名為
瘕為沉也沉者月事沉滯不行也急宜服桃仁承氣
湯加當歸大作劑料服不過三服立愈後用四物湯
補之更可用宣明方㯽榔丸
血崩六十二
夫婦人年及四十以上或悲哀太甚内經曰悲哀太甚
則心系急心系急則肺布葉舉而上焦不通熱氣在
中故經血崩下心系者血山也如久不愈則面黃肌
瘦慎不可與燥熱之藥治之豈不聞血得熱而流散先
以黃連解毒湯次以凉膈散四物湯等藥治之而愈
四物者是凉血也乃婦人之仙藥也量虚實加减以
意消息用之
腰跨疼痛六十三
夫婦人腰跨疼痛兩脚麻木惡寒喜暖者内經曰乃
是風寒濕痺先可服除濕丹七八十丸量虚實以意
加减次以禹功散投之瀉十餘行清冷積水青黃涎
沫為騐後以長流水同生薑棗煎五苓散服之風濕
散而血氣和也
頭風眩運六十四
夫婦人頭風眩運登車乘船亦眩運眼澁手麻髮退健
忘喜怒皆胸中有宿痰之使然也可用苽蔕散吐之
吐訖可用長流水煎五苓散大人參半夏丸兼常服
愈風餅子則愈矣
經血暴下六十五
夫婦人年及五十以上經血暴下者婦人經血終於七
七之數數外暴下内經曰火主暴速亦因暴喜暴怒
憂結驚恐之致然也慎不可作冷病治之如下峻熱
之藥則死止可用黃連解毒湯以清於上更用蓮殼
灰㯶毛以滲於下然後用四物湯加玄胡散凉血和
經之藥是也
赤白帶下六十六
夫婦人赤白帶下或出白物如脂可服導水丸禹功散
或单用無憂散量虚實加减瀉訖次用桂苓丸五苓
散葶藶木香散同治濕治瀉法治之或用獨聖散上涌
亦可也室女亦可
月事不來六十七
夫婦人月事不來室女亦可内經曰月事不來者是胞
脉閉也胞脉者属火而絡於脬中令氣上廹肺心氣
不得下通故月事不來也可用茶調散吐之吐訖可
用玉燭散當歸散或三和湯桂苓白木散柴胡飲子
量虚實選而用之降心火益腎水開胃進食分隂陽
利水道之藥是也慎勿服峻熱之藥若服之則變成
肺痿骨蒸潮熱咳嗽咯膿嘔血而喘小便澁滯寢汗
不已漸至形瘦脉大雖遇良醫亦成不救嗚呼人之
死者豈為命耶
婦人無子六十八
夫婦人年及二三十者雖無病而無子經血如常或經
血不調乃隂不升陽不降之故也可獨聖散上吐訖
冷痰三二升後用導水丸禹功散瀉訖三五行及十
餘行或用無憂散瀉十餘行次後喫葱醋白粥三五
日胃氣既通腸中得實可服玉燭散更助以桂苓白
术丸散二藥是降心火益腎水既濟之道不數月而
必有孕也
若婦人有癃閉遺溺嗌乾之諸證雖服藥針灸亦不
能孕也盖衝任督三脉之病故不治也表證見内證
及熱論中
小産六十九
夫婦人半産俗呼曰小産也或三月或四五六月皆為
半産已成男女故也或因憂恐暴怒悲哀太甚或因
勞力打撲傷損及觸風寒或著暴熱不可用黑神散
烏金散之類内犯乾薑之故止可用玉燭散和經散
湯之類是也
大産七十
夫婦人大産十月滿足降誕者是也或臍腰痛乃敗血
惡物之致然也舉世便作虚寒以燥熱治之誤人多
矣難經曰諸痛為實實者熱也可用導水丸禹功散
瀉五七行慎不可便服黑神散烏金散燥之同半産
治之則可矣
産後心風七十一
夫婦人産後心風者則用調胃承氣湯一二兩加當歸
半兩細剉用水三四盞同煎去滓分作二服大下三
五行則愈如不愈三聖散吐之
乳汁不下七十二
夫婦人有天生無乳者不治或因啼哭悲怒欎結氣溢
閉塞以致乳脉不行用精猪肉清湯調和美食於食
後調益元散五七錢連服三五服更用木梳梳乳周
回百餘遍則乳汁自下也
又一法猪蹄湯調和美味服之乳汁亦下合用熟猪
蹄四枚食之亦效
又一法鍼肩井二穴亦效
産後潮熱七十三
夫婦人産後一二日潮熱口乾可用新汲水調玉露散
或冰水調服之亦可或服小柴胡湯加當歸及柴
胡飲子亦可慎不可作虛寒治之
乳癰七十四
夫乳癰發痛者亦生於心也俗呼曰吹乳是也吹者風
也風熱結薄於乳房之間血脉凝注久而不散潰腐
為膿也可用一法禁之
呪曰謹請東方護司族吹妳是灰妳子
右用之時當先問病人曰甚病病人荅曰吹妳取此
氣一口但吹在兩手坎字文上用大拇指緊捏定面
北立一氣念七遍吹在北方如此者三遍若作法時
以左右二婦人面病人立於病乳上痛揉一二百數
如此亦三次則愈
雙身大小便不利七十五
夫婦人雙身大小便不利者可用入正散大作劑料除
滑石加葵菜子煎服内經曰膀胱不利為癃癃者是
小便閉而不通也如八正散加木香取效更捷經曰
膀胱氣化則能出然後服五苓散三五服則愈矣
雙身病瘧七十六
夫雙身婦人病瘧可煎白虎湯小柴胡柴胡飲子等藥
如大便結硬可用大柴胡散微溏過不可大吐瀉恐
傷其孕也内經曰夏傷於暑秋必病瘧
雙身傷寒七十七
夫雙身婦人傷寒時氣温疫頭痛身熱可用升麻散一
兩水半椀大煎劑料去滓分作二服先一服吐了後
一服不吐次以長流水加生薑棗煎五苓散熱啜之
汗出盡頭痛立止
身重瘖瘂七十八
夫婦人身重九月而瘖瘂不言者是脬生絡脉不相接
也則不能言經曰無治也雖有此論可煎玉燭散二
兩水一椀同煎至七分去滓放冷入蜜少許時時呷
之則心火下降而肺金自清故能作聲也
懷身入難七十九
夫婦人懷身入難月可用長流水調益元散日三服欲
其易産也産後自無一切虚熱血氣不和之疾如未
八月則不宜服也以滑石滑胎故也
眉煉八十
夫小兒眉煉在面曰眉煉在耳曰輙耳在足曰靴痒此
三者皆謬名也内經曰諸痛痒瘡瘍皆属心火乃心
火熱盛之致然也可用䤵針刺之而出血一刺不愈
當再刺之二刺則必愈矣内經云血實者宜决之决
者破其血也眉煉者不可用藥傅之其瘡多痒則必
爬若藥入眼則眼必損矣
牙疳八十一
夫小兒牙疳牙疳者齒齲也齲者是牙齗腐爛也上下
牙者是手足陽明二經也或積熱於内或服銀粉芭
荳大毒之藥入於腸胃乳食不能勝其毒毒氣循經
而上至於齒齗齒齗牙縫為嫩薄之分反為害也可
以麝香玉線子治之乳母臨卧當服黃連解毒湯一
服疳病則愈
夜啼八十二
夫小兒夜啼不止者當用燈花一枚研細隨乳汁下併
三服則每服用燈花一枚服罷此藥於净室中卧一
兩日則止也
丹瘤八十三
夫小兒丹瘤浮赤走引或遍身者乃邪熱之毒在於皮
膚以磁片撤出血則愈如不愈則以拔毒散掃三二
十度必愈矣内經曰丹熛赤瘤火之色也相火之病
也
疳眼八十四
夫小兒疳澁眼數日不開者乃肝木風熱之致然也可
調服凉膈散數服眼開而愈
身瘦肌熱八十五
夫小兒身瘦肌熱面黃腹大或吐瀉腹有青筋兩脇結
硬如椀之狀名乳癰癖俗呼曰妳脾是也乳癰得之
綿帛大厚乳食傷多大熱則病生肌大飽則必傷於
腸胃生於肌表者赤眼丹瘤疥癬癰癤眉煉赤白口
瘡牙疳宣爛及寒熱往來此乳母抱不下懷積熱薰
蒸之故兩手脉浮而數也傷於腸胃者吐瀉驚疳哽
氣腹脹肌瘦面黃肚大筋直喜食泥土揉鼻竅頭髮
作稔乳瓣不化此皆大飽之致然也久而不愈則成
乳癰兩手脉沉而緊也此其辨也已上諸證皆乳母
懷抱奉飬過度之罪癖之疾可以丁香化痺散取過
數服牛黃通膈丸甘露散益黃散等藥磨之如不愈
者有揉脾一法
呪曰日精月華助吾手法勑斬减消
驅毒勑攝
右用法之人每念一遍望日取氣一口吹在手心自
揉之如小兒病在左壁上用法之人亦左手揉之在
右壁以右手揉之亦吹在乳脾上令母揉之男孩兒
用單日女孩兒用雙日大忌風雨隂晦産婦孝子見
之用法之時宜於日中前晴明好日色則可矣
大小便不利八十六
夫小兒大小便不利通者内經曰三焦約也約者不行
也可用長流水煎八正散時時灌之候大小便利即
止
久瀉不止八十七
夫小兒久瀉不止者至八九月間變為秋深冷利瀉泄
清白時復撮痛乳瓣不化可用飬脾丸丸如黍米大
每服二三十丸米飲下日三服則愈若治芻蕘之兒
萬舉萬全富家且宜消息
通身浮腫八十八
夫小兒通身浮腫是水氣腫也小便不利者通小便則
愈内經曰三焦閉溢水道不行水滿皮膚身體否腫
是風乘濕之證也可用長流水加燈心煎五苓散時
時灌之更於不透風暖處頻治汗出則腫消腫消則
自愈内外兼治故也
發驚潮搐八十九
夫小兒三五歲時或七八歲至十餘歲發驚潮搐涎如
拽鋸不省人事目瞪喘急將欲死者内經曰此皆得
於母胎中所授悸惕怕怖驚駭恐懼之氣故令小兒
輕者為驚吊重者為癎病風搐為腹中積熱為臍風
已上證候可用吐涎及吐之藥如吐訖宜用朱犀腦
射清凉墜涎之藥若食乳之子母亦宜服安魂定魄
之劑定志丸之類如婦人懷孕之日大忌驚憂悲泣
縱得子必有諸疾
拗哭不止九十
夫小兒拗哭不止或一二日或三四日乃邪祟之氣凑
於心拗哭不止也有藏經一法以綿絹帶縳手足訖
用三姓婦人净驢槽卧小兒於其中不令傍人知而
覷之候移時則拗哭自止也
身熱吐下九十一
夫小兒身熱吐下腹滿不進乳者可急用牛黃通膈丸
下過四五行則愈
風熱涎嗽九十二
夫小兒風熱涎嗽可用通聖加半夏多煎少少服之不
過三五日愈
水瀉不止九十三
夫小兒水瀉不止可服五苓與益元各停用新水調下
一二錢服無時
瘡疥風癬九十四
夫小兒瘡疥風癬可用雄黃散加芒硝少許油調傅之
如面上有瘡癬不宜擦藥恐因而入眼則損目必矣
甜瘡九十五
夫小兒甜瘡久不愈者俗呼曰香瘡是也多於面部兩
耳前有一法令母口中嚼白米成膏子臨卧塗之不
過三五上則愈矣小兒并乳母皆忌雞猪魚兔酒醋
動風發熱之物如治甜指亦可
白痜瘡九十六
夫小兒白痜瘡者俗呼為雞糞秃者是也可用甜苽蔓
龍頭不以多少河水浸之一宿以沙鍋熬取極苦汁
濾去苽蔓以文武慢火熬成如稀餳狀盛於磁器中
可先剃頭去盡瘡痂死血出盡著河水洗淨却用熬下
苽蔓膏子一水盞加半夏末二錢生薑自然汁一兩
匙狗膽一枚同調不過三兩上立可大忌雞猪魚兔
動風發熱之物
瘧疾不愈九十七
夫瘧疾連歲不愈者可用呪菓法治之菓者謂桃杏棗
梨栗是也
呪曰
吾從東南來路逢一池水水裏一條龍
九頭十八尾問伊食甚的只喫瘧病鬼
右念一遍吹在菓子上念七遍吹七遍在上令病人
於五更雞犬不聞時面東而立食訖於净室中安困
忌食苽菓葷肉熱物此法十治八九無藥處可以救
人
腰痛氣刺九十八
夫一切男子婦人或因欬嗽一聲或因悲笑啼泣擡舁
重物以致腰痛氣刺不能轉側及不能出氣者可用
不卧散嚏之汗出痛止如不食可用通經散導水丸
瀉十餘行瀉訖服烏金丸和血丹痛减則止
赤瘤丹腫九十九
夫小兒有赤瘤丹腫先用牛黃通膈丸瀉之後用陽起
石掃傅則丹毒自散如未散則可用䤵鍼砭刺出血
而愈
瘡疱瘾疹一百
夫小兒瘡疱瘾疹趺瘡丹熛等疾如遇火運勝時不可
便用升麻湯解之升麻湯者是辛温之劑止可用辛
凉之劑解之太平之時可用辛温之劑發散後便可
用凉膈加當歸白虎湯化斑湯玉露散煎服之甚者
解毒湯調胃承氣湯投之古人云瘡瘍者首尾俱不
可下此言誤人久矣豈不聞揚湯止沸釜底抽薪内
經曰五寅五申歲多發此病此病少陽相火之歲也
少陽客氣勝丹熛瘡疱瘾疹之疾生矣又内經曰諸
痛痒瘡瘍皆屬於心火由是言之皆明心生不可用
辛温之劑發散以至熱勢轉增漸成臟毒下血咬牙
搐搦為大熱之證明矣如白虎湯加人參凉膈加桔
梗當歸不論秋冬但有瘡疱之證便可用之亦且瘡
疱癮疹丹熛趺瘡者是天之一氣以傷人也且如瘡
疱癮疹以少為吉以稠為凶希少者不服藥而自愈
稠密者以寒凉藥捨死而治之十痊其一二敝家親
眷相知信服此藥獲效多矣
儒門事親卷五
