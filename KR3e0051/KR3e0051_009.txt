儒門事親卷九
金張從正撰
雜記九門
誤中涌法嗽
張板村鹿子春一小兒七八歲夏月病嗽羸甚戴人欲
涌之子春以為兒幼弱懼其不勝少難之一日因飲酒
家人與之酒傷多乃大吐吐定而嗽止蓋酒味苦苦屬
通劑子春乃大悟戴人之言也
疥
貨生藥焦百善云有蕘夫來買苦參欲治疥不識藥性
緩急但聞人言可治濃煎一椀服之須臾大吐涎一盆
三二日疥作痂矣
赤目
一小兒名德孫眼發赤其母買銅碌欲洗兒目煎成家
人誤與兒飲之須臾大吐吐訖立開
感風寒
焦百善偶感風寒壯熱頭痛其巷人點蜜茶一椀使啜
之焦因熱服之訖偶思戴人語曰凡苦味皆能涌百善
兼頭痛是病在上試以筯探之畢其痛立解
誤中寒凉經閉
一婦人年二十餘歲病經閉不行寒熱往來欬嗽潮熱
庸醫禁切無物可食一日當暑出門忽見賣凉粉者以
冰水和飲大為一食頓覺神清骨健數月經水自下
下血
一男子臟毒下血當六月間熱不可堪自甘於死忽思
冰蜜水猛捨性命飲一大盂痛止血住
痢
一男子病膿血惡痢痛不可忍忽見水浸甜苽心酷喜
之連皮食數枚膿血皆已人言下痢無正形是何言也
人止知痢是虚冷溫之燥之澁之截之此外無術矣豈
知風暑火濕燥寒六者皆為痢此冰蜜甜苽所以效也
臨變不惑(涌法)
戴人在西華夏公宅其僕鄭驢病法當吐命女僮下藥
藥失不製又用之太多涌之不出反悶亂不醒乃告戴
人戴人令以薪實馬槽既平舁鄭驢卧其上倒垂其頭
須臾大吐吐訖而快戴人曰先宜少進不涌旋加
西華一老夫病法當吐令門人欒景先下藥景先初學
其人不吐反下走二行乃告戴人戴人令取溫虀汁飲
二椀再下涌藥一錢以雞翎探之乃吐既藥行方大吐
吐訖又安戴人曰凡用吐藥先以虀汁一椀橫截之藥
既咽下待少頃其雞翎勿令離口酸苦鹹雖能吐人然
不撩何由出也
李仲安宅四婦人病同日下涌劑置燠室中火兩盆其
一婦發昏衆人皆驚戴人笑曰内火見外火故然舁之
門外使飲冰雪水立醒時正雪晴戴人曰熱見寒則醒
衆由是皆服非老手諳練必不能鎮衆人之驚也
涌嗽
楊壽之妻病嗽十餘年法當吐之一日不止以麝香
湯止之夜半猶不定再止之明旦頗覺惡心更以人
參湯止之二日稍寧自下藥凡三來問戴人不顧謂
欒景先曰病久嗽藥已擒病自然遲解涌後調理數
日乃止戴人常言涌後有頓快者有徐快者有反閟
悶者病未盡也有反熱者不可不下也大抵三日後
無不快者凡下不止者以冰水解之凡藥熱則行寒
則止
當禁不禁病愈後犯禁而死
孟太亨病腫既平當節食及鹽血房室等不慎病再適
戴人歸家無救之者乃死
郾城董德固病勞嗽戴人曰愈後當戒房事其病愈恃
其安觸禁而死死後妻生一子正當病瘥之日也董初
堅諱至是乃彰
一宦家小兒病痢自堰頭車載至朱葛寺入門而死戴
人曰有病遠行不可車載馬䭾病已擾矣又以車馬動
摇之是為重擾宜其即死
陽夏韓氏為犬所嚙大痛不可忍偏痒燥自庒頭載至
家二十里一夕而死時人皆不知車之誤也戴人常言
傷寒之後忌葷肉房事勞水腫之後禁房及油鹽滋味
等三年滑泄之後忌油膩此三者决不可不禁也戴人
常曰病久否閉忽得涌泄氣血冲和心腎交媾陽事必
舉尤切戒房室元氣新至犯之則病再作恐罪於涌泄
不忌反忌不忌口得愈
一男子病泄十餘年荳蔲阿膠訶子龍骨烏梅枯礬皆
用之矣中脘臍下三里歲歲灸之皮肉皴槁神昏足腫
泄如泔水日夜無度戴人診其兩手脉沉且微曰生也
病人忽曰羊肝生可食乎戴人應聲曰羊肝止泄尤宜
服病人悦而食一小盞許可以漿粥送之病人飲粥數
口幾半升續又食羊肝生一盞許次日泄幾七分如此
月餘而安此皆忌口太過之罪也戴人常曰胃為水榖
之海不可虚怯虚怯則百邪皆入矣或思葷茹雖與病
相反亦令少食圖引漿粥此權變之道也若專以淡粥
責之則病人不悦而食減久則病增損命世俗誤人矣
不可忌口
戴人常曰臟毒酒毒下血嘔血婦人三十已下血閉六
月七月間膿血惡痢疼痛不止婦人初得孕擇食者已
上皆不忌口
高技常孤
戴人常曰人言我不接衆工戴人曰余豈不欲接人但
道不同不相為謀醫之善惟素問一經為祖有平生不
識其面者有看其文不知其義者此等雖日相親欲何
說止不過求一二藥方而已矣大凡藥方前人所以立
法病有百變豈可執方設於富貴之家病者數工同治
戴人必不能從衆工衆工亦不能從戴人以此常孤惟
書生高士推者復來日不離門戴人又曰我之術止可
以教書生不能受醫者忽授老書生曰我是書生豈不
知書生書生固多許可以易慢戴人問之曰彼未嘗見
予治病故有是言若親見予治病數十人自反思矣凡
謗我者皆望風取信於羣醫之口也孔子曰浸潤之譖
膚受之愬不行焉可謂明也已矣
羣言難正謗吐
或言人有病不可吐人身骨節皆有涎若吐出骨節間
涎令人偏枯戴人問之曰我之藥止是吐腸胃間久積
或膜肓間宿沫皆是胃膈中溢出者夫下與吐一理也但
病有上下故用藥有逆順耳
謗三法
或言戴人汗下吐三法欲該天下之醫者非也夫古人
醫法未備故立此三法後世醫法皆備自有成說豈可
廢後世之法而從遠古譬猶上古結繩今日可廢書契
而從結繩乎戴人問之曰易之法雖多不離八卦五行
刑章雖多不過笞杖徒流岐伯曰知其要者一言而終
然則岐伯亦誑人乎大抵舉綱則簡計目則繁
謗峻藥
或言戴人用醫皆峻激乃本草中下品藥也豈可服哉
戴人曰甚矣人之不讀書本草言上藥為君中品為臣
下品為佐使者所以辯其性剛柔也内經言所謂君臣
佐使者非本草中三品之謂也主治之為君次君之謂
臣應臣之為佐使假如大黃能治此病則大黃為君甘
遂能治此病則甘遂為君矣若專以人參黃蓍治人之
邪氣此庸工所以常誤人命也李嗣榮言京中閑人云
戴人醫殺二婦遂辭太醫之職而去又有人云昔曾醫
殺穎守私遁而去麻知幾初聞亦疑之乃載見戴人于
㶏陽觀其用藥百發百中論議該贍應變無窮其所治
之疾則不三二十年即十年或五六年應手輙愈羣醫
之領袖無以養生及其歸也謗言滿市皆曰戴人醫殺
倉使耿四而去時倉使以病卒與余未嘗通姓名耿四
病嗽咯血曾問戴人戴人曰公病消困不可峻攻宜以
調養戴人已去後而卒矣&KR0984;先生乃肖李嗣榮所言皆
誣也凡余所治之病皆衆壊之證將危且死而治之死
則當怨於戴人又戴人所論按經切理衆誤皆露以是
嫉之又戴人治病多用峻激之藥將愈未愈之間適戴
人去羣醫毁之曰病為戴人攻損急補之遂用相反之
藥如病愈則我藥可久服攻疾之藥可暫用我方攻疾
豈欲常服哉疾去則止藥若果欲養氣五榖五肉五菜
非上藥耶亦安在枯草死木之根核哉
病人負德愈後吝財
南鄉刀鑷工衞氏病風半身無汗已再中矣戴人以三
法療之尋愈恐其求報乃紿曰余夜夢一長髯人針余
左耳故愈巫者武媼年四十病勞三年羸瘦不足觀諸
醫技絶適五六月間求治願奉白金五兩戴人治之五
六日而安止答以白金三兩乃曰一道士投我一符焚
而吞之乃痊如此等人不可勝計若病再作何以求治
至有恥前言而不敢復求治療而殺其軀者此所以世
之庸工當正病時以犀珠龍麝丁沉木乳乘其急而巧
取之然君子博愛賢愚亦不當效若輩也
同類妒才羣口誣戴人
有扶救之功如死我則有攻擊之罪明者不可不察也
麻先生常見他醫言戴人能治竒病不能治常病能治
雜病不能治傷寒他日見戴人問以傷寒事超然獨出
仲景言外之意謂余曰公慎勿殢仲景紙上語惑殺世
人余他日再讀仲景方省其旨戴人云人常見傷寒疫
氣動時輙避曰夫傷寒多變須朝夕再視若十人病已
不能給况闔郡之中皆親故人乎其死生常在六七日
之間稍不往視别變矣以此他醫咸誚之以為不能治
傷寒蓋未常窺其涯涘浪為之訾云
儒門事親卷九
