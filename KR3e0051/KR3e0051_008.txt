儒門事親卷八
金張從正撰
内積形
傷冷酒一百二十二
戴人出遊道經陽夏問一舊友其人病已危矣戴人往
視之其人曰我别無病三年前當隆暑時出村野有以
煑酒饋予者適村落無湯器冷飲數升便覺左脇下悶
漸痛結硬至今不散鍼灸磨藥殊不得效戴人診其兩
手脈俱沉實而有力先以獨聖散吐之一涌二三升色
如煑酒香氣不變後服和脾散去濕藥五七日百脉冲
和始知鍼灸無功增苦楚矣
心下沉積一百二十三
顯慶寺僧應公有沉積數年雖不卧床枕每於四更後
心頭悶硬不能安卧須起行寺中習以為常人莫知為
何病以藥請于戴人戴人令涌出膠涎一二升如黑礬
水繼出黃綠水又下膿血數升自爾胸中如失巨山飲
餌無算安眠至曉
茶癖一百二十四
一緇侣好茶成癖積在左脇戴人曰此與肥氣頗同然
㾬瘧不作便非肥氣雖病十年不勞一日况兩手脈沉
細有積故然吾治無鍼灸之苦但小惱一餉可享壽盡
期先以茶調散吐出宿茶水數升再以木如意揃之又
涌數升皆作茶色次以三花神祐丸九十餘粒是夜瀉
二十餘行膿水相兼燥糞瘀血雜然而下明日以除濕
之劑使服十餘日諸苦悉蠲神清色莹
腹脹水氣一百二十五
蹙踘張承應年幾五十腹如孕婦面黃食減欲作水氣
或令服黃茋建中湯及溫補之劑小溲涸閉從戴人療
焉戴人曰建中湯攻表之藥也古方用之攻裏已誤也
今更以此取積兩重誤也先以涌劑吐之置火於其旁
大汗之次與猪腎散四錢以舟車丸引之下六缶殊不
困續下兩次約三十餘行腹平軟健啖如昔常仲明云
向聞人言瀉五六缶人豈能任及聞張承應渠云誠然
乃知養生與攻痾本自不同今人以補劑療病宜乎不
效
痃氣一百二十六
王亭村一童子入門狀如鞠恭而行戴人曰痃氣也令
解衣揣之二道如臂其家求療于戴人先刺其左如刺
重紙剥然有聲而斷令按磨之立軟其右亦然觀者咸
嗟異之或問曰石關穴也
胸膈不利一百二十七
沈丘王宰妻病胸膈不利口流涎沫自言咽下胃中常
雷聲心間作微痛又復發昏胸乳之間灸瘢如碁化痰
利膈等藥服之三載病亦依然其家知戴人痰藥不損
來求之一涌而出雪白䖝一條長五六寸有口鼻牙齒
走於涎中病者忿而斷之中有白髮一莖此正與徐文
伯所吐宫人髮瘕一同䖝出立安
冷積一百二十八
戴人過醮都營中飲會隣席有一卒說出妻事戴人問
其故答曰吾婦為室女心下有冷積如覆杯按之如水
聲以熱手熨之如水聚來已十五年矣恐斷我嗣是故
棄之戴人曰公勿黜也如用吾藥病可除孕可得卒從
之戴人診其脉沉而遲尺脉洪大而有力非無子之候
也可不踰年而孕其良人笑曰試之先以三聖散吐涎
一㪷心下平軟次服白术調中湯五苓散後以四物湯
和之不再月氣血合度數月而娠二子戴人常曰用吾
此法無不子之婦此言不誣
積塊一百二十九
菓菌劉子平妻腹中有塊如瓢十八年矣經水斷絶諸
法無措戴人令一月之内涌四次下六次所去痰約一
二桶其中不化之物有如葵菜者爛魚腸之狀涌時以
木如意揃之覺病積如刮漸漸而平及積之既盡塊痕
反窪如舊略無少損至是而面有童色經水復行若當
年少可以有子
肥氣積一百三十
陽夏張主簿之妻病肥氣初如酒杯大發寒熱十五餘
年後因性急悲感病益甚惟心下三指許無病滿腹如
石片不能坐卧鍼灸匝矣徒勞人耳乃敬邀戴人而問
之既至斷之曰此肥氣也得之季夏戊巳日在左脇下
如覆杯久不愈令人發㾬瘧㾬瘧者寒熱也以苽蒂散
吐之魚腥黃涎約一二缶至夜繼用舟車丸通經散投
之五更黃涎膿水相半五六行凡有積處皆覺痛後用
白术散當歸散和血流經之藥如斯涌泄凡三四次而
方愈
伏瘕一百三十一
汴梁曹大使女年既笄病血瘕數年太醫宜企賢以破
血等藥治之不愈企賢曰除得陳州張戴人方愈一日
戴承語至汴京曹大使乃邀戴人問焉戴人曰小腸遺
熱於大腸為伏瘕故結硬如塊面黃不月乃用涌泄之
法數年之疾不再旬而效女由是得聘企賢問誰治之
曹大使曰張戴人企賢立使人邀之
停飲一百三十二
一婦從年少時因大哭罷痛飲冰水困卧水停心下漸
發痛悶醫氏咸以為冷積治之以溫熱劑及禁食冷物
一聞茶氣病輙内作如此數年燎鍼燒艾瘡孔數千十
餘年後小便赤黃大便秘悶兩目加昏積水轉甚流於
兩脇世謂水癖或謂支飲&KR1216;漆稜荗攻磨之藥竟施之
矣食日衰積日茂上至鳩尾旁至兩脇及臍下但發之
時按之如水聲心腹結硬手不可近者月發五七次甚
則欲死諸藥皆厭二十餘年求戴人發藥診其脉寸口
獨沉而遲此胸中有痰先以苽蒂散涌痰五七升不數
日再越痰水及㪷又數日上涌數升凡三涌三下汗如
水者亦三其積皆去以流濕飲之藥調之月餘大瘥
積氣一百三十三
寄西華縣庠山東顔先生有積二十年目視物不真細
字不覩當心如頑石每發痛不可忍食減肉消黑䵟滿
面腰不能直因遇戴人令涌寒痰一大盍如片粉夜以
舟車丸通經散下爛魚腸葵菜汁七八行病十去三四
以熱漿粥投之復去痰一盆次日又以舟車丸通經散
前後約百餘行略無少困不五六日面紅䵟去食進目
明心中空曠遂失頑石所在旬日外來謝
沉積疑胎一百三十四
脩弓杜匠其子婦年三十有孕已歲半矣每發痛則召
侍媼待之以為將産也一二日復故凡數次乃問戴人
戴人診其脉濇而小斷之曰塊病也非孕也脉訣所謂
濇脉如刀刮竹形主丈夫傷精女人敗血治之法下有
病當瀉之先以舟車丸百餘粒後以調胃承氣湯加當
歸桃仁用河水煎乘熱投之三兩日又以舟車丸桃仁
承氣湯瀉青黃膿血雜然而下每更衣以手向下推之
揉之則出後三二日又用舟車丸以猪腎散佐之一二
日又以舟車丸通經如前數服病十去九俟晴明當未
食時以鍼瀉三隂交穴不再旬塊已没矣此與隔腹視
五臟者復何異哉
是胎非積一百三十五
鬍王之妻病臍下積塊嘔食面黃肌瘦而不月或謂之
乾血氣治之無效戴人見之曰孕也其人不信再三求
治于戴人與之平藥以應其意終不肯下毒藥後月到
果胎也人問何以别之戴人曰尺脉洪大也素問隂陽
别論所謂隂摶陽别之脉
外積形
瘤一百三十六
戴人在西華衆人皆訕以為吐瀉一日魏壽之與戴人
入食肆中見一夫病一瘤正當目之上網内眥色如灰
李下垂覆目之睛不能視物戴人謂壽之曰吾不待食
熟立取此瘤魏未之信也戴人曰吾與爾取此瘤何如
其人曰人皆不敢割戴人曰吾非用刀割别有一術焉
其人從之乃引入一小室中令俛卧一床以繩束其胻
刺乳中大出血先令以手揉其目瘤上亦刺出雀糞立
平出戶壽之大驚戴人曰人之有技可盡窺乎
膠瘤一百三十七
郜城戴人之鄉也一女子未嫁年十八兩手背皆有瘤
一類雞距一類角丸腕不能釧向明望之如桃膠然夫
家欲棄之戴人見之曰在手背為膠瘤在面者為粉瘤
此膠瘤也以䤵鍼十字刺破按出黃膠膿三兩匙立平
瘤核更不再作婚事復成非素明者不敢用此法矣
癭一百三十八
新寨婦人年四十餘有癭三瓣戴人令以鹹吐之三涌
三汗三下癭已半消次服化癭之藥遂大消去夫病在
上者皆宜吐亦自有消息之法耳
痔一百三十九
趙君玉常病痔鳳眼草刺蝟皮槐根貍首之類皆用之
或以乾薑作末塗猪肉炙食之大便燥結不利且痛後
數日因病黃大涌瀉數次不言痔作&KR0984;先生偶記而書
之君玉自識戴人之後痔更不發耳
儒門事親卷八
