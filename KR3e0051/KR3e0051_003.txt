儒門事親卷三
金張從正撰
喉舌緩急砭藥不同解二十一
咽與喉會厭與舌此四者同在一門而其用各異喉以
呼氣故喉氣通於天咽以嚥物故咽氣通於地會厭與
喉上下以司開闔食下則吸而掩氣上則呼而出是以
舌抵上齶則會厭能閉其咽矣四者相交為用闕一則
飲食廢而死矣此四者乃氣與食出入之門戶最急之
處故難經言七衝門而會厭之下為吸門及其為病也
一言可了一言者何曰火内經曰一隂一陽結謂之喉
痺王太僕註云一陰者手少隂君火心主之脉氣也手
少陽相火三焦之脉氣也二火皆主脉並絡於喉氣熱
則内結結甚則腫脹腫脹甚則痺痺甚而不通則死矣
夫足少隂循喉嚨俠舌本少陰上俠咽此二者誠是也
至於足陽明下人迎循喉嚨足太隂俠咽連舌本手太
陽循咽下鬲足厥陰循喉嚨之後此數經皆言咽喉獨
少陽不言咽喉而内經言一隂一陽謂之喉痺何也蓋
人讀十二經多不讀靈樞經中别十一篇具載十二經
之正其文云足少陽之正繞脾入毛際合於厥隂别者
入季脇間循胸裏屬膽散之上肝貫心以上俠咽出頥
頷散於面繋目系合少陽於外眥也又手心主之正别下
淵腋三寸入胷中别屬三焦出循㗋嚨出耳後合少陽完
骨之下是手少陽三焦之氣與手心主少隂之氣相合
而行于㗋嚨也推十二經惟足太陽别項下其餘皆凑
于㗋嚨然内經何為獨言一隂一陽結為㗋痺蓋君相
二火獨勝則熱結正絡故痛且速也余謂一言可了者
火是也故十二經中言嗌乾嗌痛咽腫頷腫舌本強皆
君火為之也唯㗋痺急速相火之所為也夫君火者猶
人火也相火者猶龍火也人火焚木其勢緩龍火焚木
其勢速内經之言㗋痺則咽與舌在其間耳以其病同
是火故不分也後之醫者各詳其狀強立八名曰單乳
蛾雙乳蛾單閉㗋子舌脹木舌脹纏㗋風走馬㗋痺熱
氣上行結薄於㗋之兩傍近外腫作以其形似是謂乳
蛾一為單二為雙也其比乳蛾差小者名閉㗋熱結於
舌下復生一小舌子名曰子舌脹熱結於舌中舌為之
腫名曰木舌脹木者強而不柔和也熱結於咽項腫遶
於外且麻且痒腫而大者名曰纏㗋風㗋痺暴發暴死
者名走馬㗋痺此八種之名雖詳若不歸之火則相去
遠矣其微者可以鹹耎之而大者以辛散之今之醫者
皆有其藥也如薄荷烏頭殭蠶白礬朴硝銅碌之類也
至於走馬㗋痺何待此乎其生死人反掌之間耳其最
不誤人者無如砭鍼出血血出則病已易曰血去惕出
良以此夫昔余以治一婦人木舌脹其舌滿口諸藥不
愈余以䤵鍼小而銳者砭之五七度腫减三日方平計
所出血幾至盈斗又治一男子纏㗋風腫表裏皆作藥
不能下余以凉藥灌於鼻中下十餘行外以拔毒散傅
之陽起石燒赤與伏龍肝各等分細末每日以新水掃
百遍三日熱始退腫始消又嘗治一貴婦㗋痺盖龍火
也雖用凉劑而不可使冷服為龍火宜以火逐之人火
者烹飪之火是也乃使爆於烈日之中登于高堂之上
令侍婢攜火爐坐藥銚于上使藥常極熱不至大沸通
口時時呷之百餘次龍火自散此法以熱行寒不為熱
病扞格故也大抵治㗋痺用鍼出血最為上策但人畏
鍼委曲傍求瞬息喪命凡用鍼而有鍼創者宜搗生薑
一塊調以熱白湯時時呷之則創口易合銅人中亦有
灸法然痛微者可用病速者恐遲則殺人故治㗋痺之
火與救火同不容少待内經火欎發之發謂發汗然咽
㗋中豈能發汗故出血者乃發汗之一端也後之君子
毋執小方而曰吾藥不動臟腑又妙於出血若幸遇小疾
而獲功不幸遇大病而死矣毋遺後悔可也
五積六聚治同鬱斷二十二
先賢說五積六聚甚明惟治法獨隱其言五積曰肝之
積名曰肥氣在左脇下如覆杯有頭足久不已令人發
欬逆㾬瘧連歲不已者是也心之積名曰伏梁起於臍
大如臂上至心下久不已令人病煩心脾之積名曰痞
氣在胃脘大如覆盤久不已令人四肢不收發黃疸飲
食不為肌膚俗呼為食勞黃也肺之積名曰息賁在右
脇下大如覆杯久不愈令人洒浙寒熱喘𠻳發肺癰腎
之積名曰賁豚發於少腹上至心下若豚狀或上或下
無時久不已令人喘逆骨痿少氣此五積之狀前賢言
之豈不分明徧訪醫門人人能道及問治法不過三稜
廣茂乾漆碙砂陳皮礞石芭荳之類復有不明標本者
又從而補之豈有病積之人大邪不出而可以補之乎
至於世之磨積取積之藥余初學醫時苦曾用之知其
不效遂為改轍因考内經驟然大悟内經曰木鬱則逹
之火鬱發之土鬱奪之金鬱泄之水鬱折之王太僕曰
逹謂吐發謂汗奪謂下泄謂利小便折謂折其衝逆此
五者五運為司天所刺故立此五法與五積若不相似
然盖五積者因受勝己之邪而傳於己之所勝適當旺
時拒而不受復還於勝己者勝己者不肯受因留結為
積故肝之積得於季夏戊巳日心之積得於秋庚辛日
脾之積得於冬壬癸日肺之積得於春甲乙日腎之積
得於夏丙丁日此皆抑欎不伸而受其邪也豈待司天
克運然後為之鬱哉且積之成也或因暴怒喜悲思恐
之氣或傷酸苦甘辛鹹之食或停温涼熱寒之飲或受
風暑燥寒火濕之邪其初甚微可呼吸按導方寸大而
去之不幸而遇庸醫強補而留之留而不去遂成五積
夫肥氣者不獨氣有餘也其中亦有血矣盖肝藏血故
也伏梁者火之欎也以熱藥散之則益甚以火灸之則
彌聚况伏梁證有二名同而實異不可不詳焉其一伏
梁上下左右皆有根在腸胃之外有大膿血此伏梁義
同肚癰其一伏梁身體髀股胻皆腫環臍而痛是為風
根不可動動則為水溺濇之病此二者内經雖言不可
動止謂不可大下非謂全不可下恐病去而有害痞氣
者舉世皆言寒則痞内經以為濕則痞雖因飲冷而得
其陽氣為濕所畜以熱攻之則不散以寒攻之則濕去
而寒退矣息賁者喘息憤而上行也此舊說也余以謂
賁者賁門也手太隂之筋結胷裏散於賁賁下抵季脇
其病支轉筋痛甚則成息賁手心主結於臂其病胷痛
息賁又云肺下則居賁廹肝善脇下痛肝高則上支賁
兩脇悗為息賁若是言之是積氣於賁而不散此靈樞
說五臟處言此賁自是多故予發之賁豚者賁與奔同
銅人言或因讀書得之未必皆然也腎主骨此積最深
難療大忌吐涌以其在下止宜下之故予嘗以獨聖散
吐肥氣揃以木架必燠室中吐兼汗也肝之積便言風
也吐出數升後必有血一二滴勿疑病當然也續以磨
積之藥調之嘗治伏梁先以茶調散吐之兼汗以禹功
導水奪之繼之以降火之藥調之又嘗治痞氣萬舉萬
全先以苽蔕散吐其酸苦黃膠腥腐之物三二升次以
導水禹功下二三十行末以五苓淡劑等藥調之又嘗
治息賁用苽蔕散不計四時置之燠室中更以火一爐
以助其汗吐汗下三法齊行此病不可逗遛久則傷人
又嘗治賁豚以導水通經三日一下之一月十下前後
百行次用治血化氣磨積之藥調之此積雖不傷人亦
與人偕老若六聚之物在府屬陽而無形亦無定法倣
此而行之何難之有或言余之治積太峻予曰不然積
之在臟如陳莖之在江河且積之在臟中間多著脂膜
曲折之處區臼之中陳莖之在江河不在中流多在汀
灣洄薄之地遇江河之溢一漂而去積之在臟理亦如
之故予先以丸藥驅逐新受之食使無梗塞其碎著之
積已離而未下次以散藥滿胃而下横江之筏一壅而
盡設未盡者以藥調之惟堅積不可用此法宜以漸除
内經曰堅者削之今人言塊癖是也因述九積圖附於
篇末以俟來哲知余用心獨苦久矣而世無知者
食積酸心腹滿大黃牽牛之類甚者蒙石芭荳
酒積目黃口乾葛根麥蘖之類甚者甘遂牽牛
氣積噫氣痞塞木香㯽榔之類甚者枳殼牽牛
涎積咽如拽鋸朱砂膩粉之類甚者苽蔕甘遂
痰積涕唾稠粘半夏南星之類甚者苽蔕藜蘆
癖積兩脇刺痛三稜廣茂之類甚者甘遂蝎稍
水積足脛脹滿郁李商陸之類甚者甘遂芫花
血積打撲肭瘀産後不月桃仁地榆之類甚者蝱虫水
蛭
肉積□瘤核癧膩粉白丁香砭刺出血甚者碙砂信石
九積皆以氣為主各據所屬之狀而對治之今人總此
諸藥併為一方曰可治諸積大謬也吾無此病焉用此
藥吾無彼病焉用彼藥十羊九牧何所適從非徒無益
而又害之
斥十膈五噎浪分支𣲖䟽二十三
病𣲖之分自巢氏始也病失其本亦自巢氏始也何者
老子曰少則得多則惑且俗謂噎食一證在内經苦無
多語惟曰三陽結謂之膈三陽者謂大腸小腸膀胱也
結謂結熱也小腸熱結則血脉燥大腸熱結則後不圊
膀胱熱結則津液涸三陽既結則前後閟塞下既不通
必反上行此所以噎食不下縱下而復出也謂胃為水
糓之海日受其新以易其陳一日一便乃常度也今病
噎者三日五日或五七日不便是乖其度也亦明矣豈
非三陽俱結於下廣腸枯涸所食之物為咽所拒縱入
太倉還出咽嗌此陽火不下推而上行也故經曰少陽
所至為嘔涌溢食不下此理豈不曉然又氣厥論云肝
移寒於心為狂膈中陽氣與寒相薄故膈食而中不通
此膈陽與寒為之也非獨專於寒也六節藏象又云人
迎四盛以上為格陽王太僕云陽盛之極故膈拒而食
不得入正理論曰格則吐逆故膈亦當為格後世強分
為五噎謂氣憂食思勞也後又分為十膈五噎其𣲖既
多其惑滋甚人之溢食初未必遽然也初或傷酒食或
胃熱欲吐或冐風欲吐醫氏不察本原火裏燒薑湯中
煮桂丁香未已荳䓻繼之蓽撥未巳胡椒繼之雖曰和
胃胃本不寒雖曰補胃胃本不虚設如傷飲止可逐飲
設如傷食止可逐食豈可言虛便將熱補素問無者於
法猶非素熱之人三陽必結三陽既結食必上潮醫氏
猶云胃寒不納燔鍼鑚肉炷艾灼肌苦楚萬千三陽熱
結分明一句到了難從不過抽薪最為緊要揚湯止沸
愈急愈增歲月彌深為醫所誤人言可下退陽飬隂張
眼吐舌恐傷元氣止在冲和閉塞不通經無來路腸宜
通暢是以鳴腸腸既不通遂成噎病世傳五噎寬中散
有薑有桂十膈散有附有烏今予既斥其方信乎與否
以聽後賢或云憂恚氣結亦可下乎余曰憂恚䃲礴便
同大鬱太倉公見此皆下法廢以來千年不復今代劉
河間治膈氣噎食用承氣三湯獨超近代今用藥者不
明主使如病風狂嘻嘻不及觀其效猶昧本原既懶問
咨妄興非毁今予不恤姑示后人用藥之時更詳輕重
假如閟久慎勿陡攻縱得攻開必慮後患宜先潤飬小
著湯丸累累加之關扃自透其或咽噎上阻涎痰輕用
苦酸微微涌出因而治下藥勢易行設或不行蜜鹽下
導始終勾引兩藥相通結散陽消飲食自下莫將芭荳
耗却天真液燥津枯留毒不去人言此病曾下奪之從
下奪來轉虚轉痞此為芭荳非大黃牽牛之過箕城一
酒官病嘔吐踰年不愈皆以胃寒治之丁香半夏青陳
薑附種種燥熱燒錐燎艾莫知其數或少愈或復劇且
十年大便澁燥小便赤黃命予視之予曰諸痿喘嘔皆
屬於上王太僕云上謂上焦也火氣炎上之氣謂皆熱
甚而為嘔以四生丸下三十行燥糞腸垢何啻數升其
人昏困一二日頻以冰水呷之漸投凉乳酪芝蔴飲時
時嚥之數日外大啜飲食精神氣血如昔繼生三子至
五旬而卒
飲當去水温補轉劇論二十四
留飲止證也不過畜水而已王氏脉經中𣲖之為四痰
飲懸飲支飲溢飲千金方又𣲖之為五飲皆觀病之形
狀而定名也今予皆不論此論飲之所得其來有五有
憤鬱而得之者有困乏而得之者有思慮而得之者有
痛飲而得之者有熱時傷冷而得之者飲證雖多無出
於此夫憤欎而不得伸則肝氣乘脾脾氣不化故為留
飲肝主慮久慮而不决則飲氣不行脾主思久思而不
已則脾結故亦為留飲人因勞役遠來乘困飲水脾胃
力衰因而嗜卧不能布散於脉亦為留飲人飲酒過多
腸胃已滿又復增之脬經不及渗泄久久如斯亦為留
飲因隆暑津液焦涸喜飲寒水本欲止渴乘快過多逸
而不動亦為留飲人若病飲者豈能出此五者之外乎
夫水者隂物也但積水則生濕停酒則發燥久則成痰
在左脇者同肥氣在右脇者同息賁上入肺則多嗽下
入大腸則為瀉入腎則為涌水濯濯如囊漿上下無所
之故在太陽則為支飲皆由氣逆而得之故濕在上者
目黃面浮在下者股膝腫厥在中者支滿痞膈痰逆在
陽不去者久則化氣在隂不去者久則成形今之用方
者例言飲為寒積皆用濕熱之劑以補之燥之夫寒飲
在中反以熱藥從上投之為寒所拒水濕未除反增心
火火既不降水反下注其上焦枯其下寒慄内經曰出
入廢則神機化滅升降息則氣立孤危渠不信夫况乎
留飲下無補法氣方隔塞補則轉增豈知内經所謂留
者攻之何後人不師古之甚也且以白术參苓飲者服
之尚加閟塞况燔鍼艾火其痞可知前人處五飲丸三
十餘味其間有礬石芭荳附子烏頭雖是下攻終同燥
熱雖亦有寒藥相參力孤無援故今代劉河間依仲景
十棗湯製三花神祐丸而加大黃牽牛新得之疾下三
五十丸氣流飲去昔有病此者數十年不愈予診之左
手脉三部皆微而小右手脉三部皆滑而大微小為寒
滑大為燥余以苽蔕散湧其寒痰數升汗出如沃次以
導水禹功去腸胃中燥垢亦數升其人半愈然後以淡
劑流其餘藴以降火之劑開其胃口不踰月而痊夫黃
連黃蘖可以清上燥濕黃茋茯苓可以補下滲濕二者
可以收後不可以先驅復未盡者可以苦葶藶杏仁桑
白皮椒目逐水之藥伏水皆去矣夫治病有先後不可
亂投邪未去時慎不可補也大邪新去恐反增其氣轉
甚於未治之時也昔河内有人病飲醫者斷為脾濕以
木香牽牛二味散之下十餘行因紿病人復變散為丸
又下十餘行復變丸為散又十餘行病者大困睡幾一
晝夜既覺腸胃寬潤惟思粥食少許日漸愈雖同斷為
濕但補瀉不同其差至此内經曰歲土太過雨濕流行
腎水受邪甚則飲發中滿太陽司天濕氣變物水飲内
畜中滿不食註云此年太隂在泉濕監於地病之原始
地氣生焉少隂司天濕土為四之氣民病鼽衂飲發又
土鬱之發民病飲發注下附腫身重又太隂所至為積
飲否隔又太隂所至畜滿又太隂之勝與太隂之復皆
云飲發於中以此考之土主濕化不主寒水主寒化不
主濕天多黅雨地有積潦皆以為水在内經属土冰霜
凝沍風氣凄凛此水之化也故曰丑未太隂濕土辰戌
太陽寒水二化本自不同其病亦異夫濕土太過則飲
發於中今人以為脾土不足則軒歧千古之書可從乎
不可從乎
嗽分六氣毋拘以寒述二十五
嗽與咳一證也後人或以嗽為陽欬為隂亦無考據且
内經欬論一篇純說嗽也其中無欬字由是言之咳即
嗽也嗽即咳也隂陽應象大論云秋傷於濕冬生咳嗽
又五藏生成篇云欬嗽上氣又診要經終云春刺秋分
環為欬嗽又示從容篇云欬嗽煩冤者腎氣之逆也素
問惟以四處連言欬嗽其餘篇中止言咳不言嗽乃知
咳嗽一證也或言嗽為别一證如傷寒書中說欬逆即
咽中作梯磴之聲者是也此一說非内經止以嗽為欬
生氣通天論云秋傷於濕上逆而欬與大象論文義同
而無嗽字乃知欬即是嗽明矣余所以苦論此者孔子
曰必也正名乎嗽之為病自古歸之肺此言固不易也
素問言肺病喘欬逆又曰欬嗽上氣厥在胷中過在手
太隂陽明靈樞十二經惟太隂肺經云肺脹滿膨膨而
喘咳他經則不言素問欬論雖言五臟六腑皆有欬要
之止以肺為主素問言皮毛者肺之合也皮毛先受邪
氣註云邪謂寒氣經又曰邪氣以從其合也其寒飲食
入胃從脾脉上至於肺則肺寒肺寒則内外合邪因而
客之則為肺欬後人見是言斷嗽為寒更不參較他篇
豈知六氣皆能嗽人若謂欬止為寒邪何以歲火太過
炎暑流行金肺受邪民病欬嗽歲木不及心氣晩治上
勝肺金欬而鼽從革之紀金不及也其病嚏欬堅成之
紀金太過也上徵與正商同其病欬少陽司天火氣下
臨肺金上從欬嚏衂少陽司天火滛所勝欬唾血煩心
少陽司天主勝則胷滿欬少陽司天之氣熱鬱於上欬
逆嘔吐三之氣炎暑至民病欬嘔終之氣陽氣不藏而
欬少陽之復枯燥煩爇驚瘈欬衂甚則欬逆而血泄少
隂司天熱氣生於上清氣生於下寒熱凌犯而生於中
民病欬喘三之氣天政布大火行餘火内格腫於上欬
喘甚則血溢少隂司天客勝則鼽嚏甚則咳喘少隂之
復燠熱内作氣動於左上行於右欬皮膚痛則入肺欬
而鼻淵若此之類皆生於火與熱也豈可專於寒乎謂
欬止於熱與火耶厥隂司天客勝則耳鳴掉眩甚則欬
若此之類乃生於風豈可專於熱與火也謂欬專於風
耶太隂司天濕滛所勝欬唾則有血太陰之復濕變乃
舉飲發於中欬喘有聲若此之類乃生於濕豈可專於
風也謂咳止於濕耶金欎之發民病欬逆心脇痛歲金
太過燥氣流行肝木受邪民病欬喘逆逆甚而嘔血陽
明司天金火合德民病欬嗌塞陽明司天燥滛所勝欬
腹中鳴陽明司天清復内餘則欬衂嗌塞心膈中熱欬
不止而目血出者死陽明之勝清發於中嗌塞而欬陽
明之復清氣大舉欬噦煩心若此之類皆生於燥豈可
專於濕也謂欬止於燥耶太陽司天客氣勝則胸中不
利出清涕感寒則欬若此之類乃生於寒豈可專於燥
也又肺風之狀多汗惡風色皏然白時欬短氣晝日則
差夜暮則甚亦風欬也勞風咳出清黃涕其狀如膿大
如彈丸亦風咳也有所亡失所求不得則發肺鳴鳴則
肺熱葉焦亦熱欬也陽明厥逆喘欬身熱亦熱欬也一
陽發病少氣善欬亦火欬也喘欬者水氣并於陽明亦
温欬也風水不能正偃則欬亦温欬也腎氣腹大脛腫
喘欬身重亦温欬也脾痺者四肢懈堕發咳嘔汗上為
大寒亦寒欬也欬之六氣固然可以辨其六者之狀
風乘肺者日夜無度汗出頭痛涎痰不利非風欬之云
乎
熱乘肺者急喘而嗽面赤潮熱手足寒乳子亦多有之
非暑欬之云乎
火乘肺者咳喘上壅涕唾出血甚者七竅血溢非火欬
之云乎
燥乘肺者氣壅不利百節内痛頭面汗出寒熱往來皮
膚乾枯細瘡燥痒大便秘澁涕唾稠粘非燥欬之云乎
寒乘肺者或因形寒飲冷冬月坐卧濕地或冒冷風寒
秋冬水中感之嗽急而喘非寒欬之云乎其法治也風
之嗽治以通聖散加半夏大人參半夏丸甚者汗之暑
之嗽治以白虎湯洗心散凉膈散加蜜一日為呷之火
之嗽治以黃連解毒湯洗心散三黃丸甚者加以鹹寒
大下之濕之嗽治以五苓散桂苓甘露散及白术丸甚
者以三化神祐丸下之燥之嗽治以木香葶藶散大黃
黃連阿膠丸甚者以鹹寒大下之寒之嗽治以寧神散
寧肺散有寒痰在上者以苽蔕散越之此法雖已幾於
萬全然老幼強弱虚實肥瘦不同臨時審定權衡可也
病有變態而吾之方亦與之俱變然則枯礬乾薑烏梅
罌粟殼其誤人也不為少矣嗚呼有人自幼欬嗽至老
不愈而亦不死者余平生見此等無限或小年欬嗽不
計男女不數月而殞者亦無限矣夫寧神寧肺散此等
之人豈有不曾服者哉其不愈而死者以其非寒嗽故
也彼執欵冬花佛耳草至死不移者雖與之割席而坐
可也曹魏時軍吏李成苦欬嗽晝夜不寐時吐膿血華
佗以謂欬之所吐非從肺來以苦劑兩錢匕吐膿血二
升餘而瘥若此之嗽人不可不知也
九氣感疾更相為治衍二十六
天以氣而燾地以氣而持萬物盈乎天地之間咸以氣
而生及其病也莫不以氣而得且風之氣和平而璺啓
熱之氣暄而舒榮火之氣炎暑而出行濕之氣埃溽而
負盈燥之氣清勁而悽愴寒之氣寒氣而歸藏此六氣
時化司化之常也及其變風之氣飄怒而反大凉熱之
氣大暄而反寒火之氣飄風燔燎而反霜凝濕之氣雷
霆驟注而反烈風燥之氣散落而反濕寒之氣寒雪霜
雹而反白埃此六氣之變也故天久寒則治之以暑天
久凉則治之以暄天久晦則治之以明天久晴則治之
以雨夫天地之氣常則安變則病而况人禀天地之氣
五運迭侵於其外七情交戰於其中是以聖人嗇氣如
持至寳庸人役物而反傷太和此軒岐所以論諸痛皆
因於氣百病皆生於氣遂有九氣不同之說氣本一也
因所觸而為九所謂九者怒喜悲恐寒暑驚思勞也其
言曰怒則氣逆甚則嘔血及飱泄故氣逆上矣王太僕
曰怒則陽氣逆上而肝木乘脾故甚則嘔血及飱泄也
喜則氣和志逹榮衛通利故氣緩矣悲則心系急肺布
葉舉而上焦不通榮衛不散熱氣在中故氣消矣恐則
精却却則上焦閉閉則氣還還則下焦脹故氣不行矣
王太僕云恐則傷精却上而不下流下焦隂氣亦廻環
而不散故聚而脹也然上焦固禁下焦氣還故氣不行
也新校正云不行當作下行寒則腠理閉氣不行故氣
收矣王太僕云身凉則衛氣沉故皮膚之理及滲泄之
處皆閉密而氣不流行衛氣收斂於中而不散也暑則
腠理開榮衛通汗大出故氣泄矣王太僕云人在陽則
舒在隂則慘故熱則膚腠開發榮衛大通津液而汗大
出也驚則心無所依神無所歸慮無所定故氣亂矣勞
則喘息汗出内外皆越故氣耗矣王太僕云疲勞役則
氣奔速故喘息氣奔速則陽外發故汗出内外皆踰越
於常紀故氣耗損也思則心有所存神有所歸正氣留
而不行故氣結矣王太僕云繫心不散故氣亦停留此
素問之論九氣其變甚詳其理甚明然論九氣所感之
疾則略惟論嘔血及飱泄餘皆不言惟靈樞論思慮悲
哀喜樂愁憂盛怒恐懼而言其病其言曰知者知飬生
也必順四時而適寒暑和喜怒而安居處節隂陽而和
剛柔如是則辟邪不至而長生久視是故怵惕思慮則
傷神神傷則恐懼流滛而不至因悲哀動中者竭絶而
失生喜樂者神蕩散而不藏愁慮者氣閉塞而不行盛
怒者神迷惑而不治恐懼者神蕩憚而不收怵惕思慮
而傷神神傷則恐懼自失破㬷脫肉毛瘁色夭死於冬
脾憂愁而不解則傷意意傷則恍亂四肢不舉毛瘁色
夭死於春肝悲哀動中則傷魂魂傷則狂忘不精不正
當人隂縮攣筋兩脇不舉毛瘁色夭死於秋肺喜樂無
極則傷魄魄傷則狂狂者意不存人皮革焦毛瘁色夭
死於夏腎盛怒而不止則傷志志傷則喜忘其人腰脊
不可俛仰屈伸毛瘁色夭死於季夏恐懼不解則傷精
精傷則骨痿厥精時自下是故五臟主藏精者也不可
傷傷則失守而隂虚虚則無氣無氣則死矣靈樞論神
意魂魄志精所主之病然無寒暑驚勞四證余以是推
而廣之怒氣所至為嘔血為飱泄為煎厥為薄厥為陽
厥為胸滿脇痛食則氣逆而不下為喘渴煩心為消痺
為肥氣為目暴盲耳暴閉筋解發於外為疽癰喜氣所
至為笑不休為毛髮焦為内病為陽氣不收甚則為狂
悲氣所至為隂縮為筋攣為肌痺為脉痿男為數溲血
女為血崩為酸鼻辛頞為目昏為少氣不足以息為泣
則臂麻恐氣所至為破㬷脫肉為骨酸痿厥為暴下綠
水為面熱膚急為隂痿為懼而脫頥驚氣所至為潮涎
為目睘為口呿為癡癎為不省人為僵仆久則為痛痺
勞氣所至為咽噎病為喘促為嗽血為腰痛骨痿為肺
鳴為高骨壞為隂痿為唾血為冥視為耳閉男為少精
女為不月衰甚則潰潰乎若壊都汨汨乎不可止思氣
所至為不眠為嗜卧為昏瞀為中痞三焦閉塞為咽嗌
不利為膽瘅嘔苦為筋痿為白滛為得後與氣快然如
衰為不嗜食寒氣所至為上下所出水液澄徹清冷下
痢清白吐痢腥穢食已不飢堅痞腹滿急痛癥瘕㿗疝
屈伸不便厥逆禁固暑氣所至為喘嘔吐酸暴注下廹
轉筋小便渾濁腹脹大而鼓之有聲如鼓瘡疽瘍疹瘤
氣結核吐下霍亂瞀欎腫脹鼻窒鼽衂血溢血泄淋閟
身熱惡寒甚則瞀瘈目昩不明耳鳴或聾躁擾狂越罵
詈驚駭禁慄如喪神守氣逆衝上嚏腥涌溢食不下跗
腫疼痠暴瘖暴注暴病暴死凡此九者内經有治法但
以五行相勝之理治之夫怒傷肝肝属木怒則氣并於
肝而脾土受邪木太過則肝亦自病喜傷心心属火喜
則氣并於心而肺金受邪火太過則心亦自病悲傷肺
肺属金悲則氣并於肺而肝木受邪金太過則肺亦自
病恐傷腎腎属水恐則氣并於腎而心火受邪水太過
則腎亦自病思傷脾脾属土思則氣并於脾而腎水受
邪土太過則脾亦自病寒傷形形属隂寒勝熱則陽受
病寒太過則隂亦自病炅傷氣氣属陽熱勝寒則隂受
病熱太過則陽亦自病凡此七者更相為治故悲可以
治怒以愴惻苦楚之言感之喜可以治悲以謔浪䙝狎
之言娛之恐可以治喜以廹遽死亡之言怖之怒可以
治思以汚辱欺罔之言觸之思可以治恐以慮彼志此
之言奪之凡此五者必詭詐譎怪無所不至然後可以
動人耳目易人視聽若胸中無材器之人亦不能用此
五法也炅可以治寒寒在外者以焠鍼㶼熨烙灸湯而
汗之寒在内者以熱食温劑平之寒可以治炅炅在外
者以清房凉榻薄衣以清劑汗之炅在内者以寒飲寒
劑平之惟逸可以治勞經曰勞者温之温謂温存而飬
之今之醫者以温為温之藥差之久矣岐伯曰以平為
期亦謂休息之也惟習可以治驚經曰驚者平之平謂
平常也夫驚以其忽然而遇之也使習見習聞則不驚
矣此九者内經自有是理庸工廢而不行今代劉河間
治五志獨得言外之意謂五志所發皆從心造故凡見
喜怒悲恐思之證皆以平心火為主至於勞者傷於動
動便属陽驚者駭於心心便属火二者亦以平心為主
今之醫者不逹此旨遂有寒凉之謗群聚而譟之士大
夫又從而惑之公議何時而定耶昔余治一書生勞苦
太過大便結燥欬逆上氣時喝喝然有音唾嘔鮮血余
以苦劑解毒黃連湯加木香漢防己煎服時時啜之復
以木香㯽榔丸泄其逆氣不月餘而痊余又嘗以巫躍
妓抵以治人之悲結者余又嘗以鍼下之時便雜舞忽
笛鼔應之以治人之憂而心痛者余嘗擊拍門窗使其
聲不絶以治因驚而畏響䰟氣飛揚者余又嘗治一婦
人久思而不眠余假醉而不問婦果呵怒是夜困睡又
嘗以酸棗仁丸治人多憂以白虎湯不計四時調理人
之暑余又以無憂散瀉人冬月得水中之寒痺次以麻
黃湯數兩作一劑煎以棗姜熱服汗出而愈如未愈者
以苽蔕散涌之以火助其汗治寒厥亦然余嘗治大暑
之病諸藥無效余從其頭數刺其痏出血立愈余治此
數者如探囊然惟勞而氣耗恐而氣奪者為難治喜者
少病百脉舒和故也昔聞山東楊先生治府主洞泄不
已楊初未對病人與衆人談日月星辰躔度及風雲雷
雨之變自辰至未而病者聽之而忘其圊楊嘗曰治洞
泄不已之人先問其所好之事好棋者與之棋好樂者
與之笙笛勿輟又聞莊先生者治以喜樂之極而病者
莊切其脉為之失聲佯曰吾取藥去數日更不來病者
悲泣辭其親友曰吾不久矣莊知其將愈慰之詰其故
莊引素問曰懼勝喜此二人可謂得玄關者也然華元
化以怒郡守而幾見殺文摰以怒齊王而竟殺之千萬
人中僅得一兩人而反招暴禍若乃醫本至精至微之
術不能自保果賤技也哉悲夫
三消之說當從火斷二十七
八卦之中離能烜物五行之中惟火能焚物六氣之中
惟火能消物故火之為用燔木則消而為炭焚土則消
而為伏龍肝煉金則消而為汁煆石則消而為灰煑水
則消而為湯煎海則消而為鹽乾汞則消而為粉熬錫
則消而為丹故澤中之潦涸於炎暉鼎中之水乾於壯
火也五臟心為君火正化腎為君火對化三焦為相火
正化膽為相火對化得其平則烹煉飲食糟粕去焉不
得其平則燔灼臟腑而津液竭焉故入水之物無物不
長入火之物無物不消夫一身之心火甚於上為膈膜
之消甚於中則為腸胃之消甚於下為膏液之消甚於
外為肌肉之消上甚不已則消及於肺中甚而不已則
消及於脾下甚而不已則消及於肝腎外甚而不已則
消及於筋骨四藏皆消盡則心始自焚而死矣故素問
有消癉消中消渴風消膈消肺消之說消之證不同歸
之火則一也故消癉者衆消之總名消中者善饑之通
稱消渴者善飲之同謂惟風消膈消肺消此三說不可
不分風消者二陽之病二陽者陽明也陽明者胃與大
腸也心受之則血不流故女子不月脾受之則味不化
故男子少精皆不能成隱曲之事火伏於内久而不已
為風所鼓消渴腸胃其狀口乾雖飲水而不嚥此風熱
格拒於賁門也口者病之上源故病如是又經曰二陽
結謂之消此消乃腸胃之消也其善食而瘦者名曰食
㑊此消乃肌肉之消也膈消者心移熱於肺傳為膈消
王太僕云心肺兩間中有斜膈膜下際内連横膈膜故
心移熱於肺久久傳化内為膈熱消渴多而飲者此雖
肺金受心火之邪然止是膈消未及於肺也故飲水至
斗亦不能已其渴也其狀多飲而數溲或不數溲變為
水腫者皆是也此消乃膈膜之消也肺消者心移寒於
肺肺主氣經曰飲食入胃遊溢精氣上輸於脾脾之精
氣上歸於肺通調水道下輸膀胱水精四布五經並行
以為常也靈樞亦曰上焦如霧中焦如漚下焦如瀆今
心為陽火先受寒邪陽火内欝火欝内傳肺金受制火
與寒邪皆來乘肺肺外為寒所薄氣不得施内為火所
燥亢極水復故皮膚索澤而群著溲溺積濕而頻并上
飲半升下行十合故曰飲一溲二者死膈消不為寒所
薄陽氣得宣散於外故可治肺消為寒所薄陽氣自潰
於中故不可治此消乃消及於肺臟者也又若脾風傳
之腎名曰疝瘕少腹冤熱而痛出白液名曰蠱王太僕
云消爍脂肉如䖝之蝕日漸損削此消乃膏液之消也
故後人論三消指以為腎消此猶可治久則變瘈不救
必死此消乃消及於腎臟者也夫消者必渴渴亦有三
有甘之渴有石之渴有火燥之渴肥者令人内熱甘者
令人中滿其氣上溢轉為消渴經又曰味厚者發熱靈
樞亦曰鹹走血多食之人渴鹹入於胃中其氣上走中
焦注於肺則血氣走之血與鹹相得則凝乾而善渴血
脉者中焦之道也此皆肥甘之渴夫石藥之氣悍適足
滋熱與熱氣相遇必内傷脾此藥石之渴也陽明司天
四之氣嗌乾引飲此心火為寒水所欝故然少陽司天
三之氣炎暑至民病渴太陽司天甚則渴而欲飲水行
凌火火氣欝故然少隂之復渴而欲飲少陽之復嗌絡
經槁渴引水漿色變黃赤又傷寒五日少隂受之故口
燥舌乾而渴腎熱病者苦渴數飲此皆燥熱之渴也故
膏粱之人多肥甘之渴石藥之渴藜藿奔走之人多燥
熱之渴二者雖殊其實一也故火在上者善渴火在中
者消糓善饑火在上中者善渴多飲而數溲火在中上
者不渴而溲白液火徧上中下者飲多而數溲此其别
也後人斷消渴為腎虚水不勝火則是也其藥則非也
何哉以八味丸治渴水未能生而火反助也此等本不
知書妄引王太僕之注溢水之源以消隂翳壯火之主
以制陽光但益心之陽寒熱通行強腎之隂熱之猶可
豈知王太僕之意以寒熱而行之也腎本惡燥又益之
以火可乎今代劉河間自製神芎丸以黃芩味苦入心
牽牛大黃驅火氣而下以滑石引入腎經此方以牽牛
滑石為君以大黃黃芩為臣以芎連薄荷為使將離入
坎真得黃庭之秘者也而又以人參白术湯消痞丸大
人參散碧玉雞蘇散數法以調之故治消渴最為得體
昔有消渴者日飲數升先生以生薑自然汁一盆置之
密室中具罌杓於其間使其人入室從而鏁其門病人
渴甚不得已而飲汁盡渴减内經辛以潤之之旨内經
治渴以蘭除其陳氣亦辛平之劑也先生之湯劑雖用
此一味亦必有傍藥助之初虞世曰凡渴疾未發瘡瘍
便用大黃寒藥利其勢使大困大虚自勝如發瘡瘍膿
血流漓而飱此真俗言也故巴郡太守湊三黃丸能治
消渴余嘗以膈數年不愈者减去朴硝加黃連一斤大
作劑以長流千里水煎五七沸放冷日呷之數百次以
桂苓甘露散白虎湯生藕節汁淡竹瀝生地黃汁相間
服之大作劑料以代飲水不日而痊故消渴一證調之
而不下則小潤小濡固不能殺炎上之勢下之而不調
亦旋飲旋消終不能沃膈膜之乾下之調之而不减滋
味不戒嗜慾不節喜怒病已而復作能從此三者消渴
亦不足憂矣况靈樞又說心脉滑為善渴經又曰滑者
陽氣勝又言五臟脉心脉微小為消癉又言五臟脆為
消癉又言消癉之人薄膚而肉堅固以深長衝直揚其
心剛剛者多怒怒則氣逆上胸中畜積血氣逆流臗皮
充肌肉脉不行轉而為熱熱則消肌膚故為消癉又言
五臟皆柔弱者善病消癉夫柔弱者必有剛強剛強者
多怒柔弱者易傷也余以是遂悟氣逆之人非徒病消
渴若寒薄其外亦為癰腫少氣狂膈中肺消涌水者熱
客其臟則亦為驚衂膈消柔痓虚腸澼死客其腑則為
癃溺血口麋虙瘕為沉食㑊辛頞鼻淵衂衊瞑目蓋此
二十一證皆在氣厥論中經曰諸逆衝上皆属於上一
言可了善讀書者以是求之
䖝&KR0630;之生濕熱為主訣二十八
巢氏之衍九䖝三&KR0630;詳矣然䖝之變不可勝窮要之皆
以濕熱為主不可純歸三氣虚與食生具巢氏之衍九
䖝也曰伏蚘白肉肺胃弱赤蟯伏䖝長四分群䖝之主
也蚘䖝長一尺亦有長五六寸其發動則腹中痛發種
聚行往來上下痛有休息亦攻心痛口喜吐涎及吐清
水貫傷心則死診其脉腹中痛其脉法當沉弱今脉反
洪大是蚘䖝也白䖝長一寸相生子孫轉多長四五尺
亦能殺人寸白䖝色白頭徧小因飲白酒以桑枝貫牛
肉炙食之并生粟所成又云食生魚後即飲乳酪亦生
其發動則損人精氣腰脚疼此䖝長一尺則令人死肉
蟲狀如爛杏令人煩滿肺蟲狀如蚕令人咳嗽胃蟲狀
如蝦蟆令人嘔逆吐喜噦弱䖝狀如瓜瓣又名鬲䖝令
人多唾赤虫狀如生肉動則腹鳴蟯虫至微形如菜虫
居肚腸中多則為痔極則為癩因以瘡處以生癰疽癬
瘘癘㾦疥齲䖝無故不為人患亦不盡有有亦不必盡
多或偏無者此諸䖝依腸胃之間若人臟腑氣實則不
為害虚則侵蝕隨其䖝之動能變成諸疾也三&KR0630;者濕
&KR0630;由脾胃虚為水濕所乘腹肉蟲動侵蝕成&KR0630;若上脣
生瘡是蟲蝕五臟則心煩懊若下脣生瘡是䖝蝕下部
則肛門爛開心&KR0630;者因虚而動攻食心謂之心&KR0630;疳&KR0630;
者有五曰白赤蟯&KR0630;黑凡五疳白者輕赤者次蟯者又
次&KR0630;者又次黑者最重皆從腸裏上食咽㗋齒齦並生
瘡下至糓道傷爛下利膿血嘔逆手足心熱腰脚痛嗜
卧秋冬可春夏甚巢氏之論䖝&KR0630;為病之狀固詳矣然
蟲之變此數者天地之間氣之所至百蟲争出如厥隂
所至為毛化其應春其蟲毛其畜犬其應夏其蟲羽其
畜馬其應長夏其蟲倮其應秋其蟲介其畜雞其應冬
其蟲鱗其畜彘其畜犬雞其蟲毛介其畜彘其蟲羽鱗
其畜牛犬其蟲倮毛其畜雞羊其蟲介羽其畜彘牛其
蟲鱗倮其臟肝脾其蟲毛介其臟心肺其蟲羽鱗其臟
脾腎其蟲倮毛其臟肺肝其蟲介羽其臟腎心其蟲鱗
倮地氣制己勝天氣制勝己天制色地制形色者青黃
赤白黑形者毛羽倮介鱗其生也胎卵濕化其成也跂
行飛走故五氣五味根於中五色五類形於外而有一
歲之中互有勝復故厥隂司天毛蟲静羽蟲育介蟲不
成居泉毛蟲育倮蟲耗羽蟲不育少隂司天羽蟲静介
蟲育毛蟲不成居泉羽蟲育介蟲耗不育太隂司天倮
蟲静鱗蟲育羽蟲不成少陽司天倮蟲育鱗蟲不成居
泉羽蟲育介蟲耗毛蟲不育陽明司天毛蟲静羽蟲育
介蟲不成居泉介蟲育毛蟲耗羽蟲不成太陽司天鱗
蟲静倮蟲育居泉鱗蟲耗倮蟲不育如風勝則倮蟲不
滋此之類也皆五行之相剋也惟濕復則鱗見於陸為
濕土相尅水長則反增水鱗雖灸然見於陸則反當死
故不同也切巢氏言脾胃虚而為水濕所乘者非也乃
脾胃大甚熱為水濕多也以玄珠考之蟲得木之氣乃
生得雨之氣乃化以知非厥隂風木之氣不生非太隂
濕土之氣不成豈非風木主熱雨澤主濕所致耶故五
行之中皆有蟲惟金之中其蟲寡冰之中無蟲且諸木
有蠧諸菓有螬諸菜有蟲諸菽有蚄五糓有螟螣蝥蠈
麦朽蛾飜粟破䖝出草腐而螢蚊糞積而蝣蠐若此者
皆木之蟲也烈火之中有鼠爛灰之中有蠅若此者皆
火之蟲也土中盤蛇坯中走蚓穴蟻牆蝎田螻崖蜴若
此者皆土之蟲也科㪷孕於古池蛭馬躍於荒湫魚滿
江湖蛟龍藏海若此者皆水中之蟲也昔有冶者碎一
破釜將入火爐其䥫斷處窠臼中有一蟲如米中蟲其
色正赤此釜烹飪不啻千萬不知何以生了不可曉亦
金火之氣也惟冰之中未嘗見蟲焉北方雖有冰鼠止
是食冰非生於冰也乃知木火属春夏濕土属季夏水
從土化故多蟲金從秋氣水從冬氣故無蟲焉若以生
物有被麴有麴蟲醬有醬蟲醯有醯蟲飲食停久皆有
蟲若以為動物不生蟲如戶樞不蠧之類然動勞之人
亦有蟲豈有不動者耶且文籍衣服故不閱不衣而不
蠧然非經季夏隂注或曝乾不待冷納於笥中亦不生
蟲蠧也或瓮傍地濕鼠婦來明牆下壤乾狗蚤居中豈
均生於濕耶蓋蚤雖不生於濕亦有生於冬熱則蟲生
寒則不生理故然也夫蟲之所居必於脾胃深處藥之
所過在於中流蟲聞藥氣而避之群者安得取之予之
法先令饑甚次以㯽榔雷丸為引子别下蟲藥大下十
數行可以搐而空㶏上張子政用此法下蟲數百相銜
長丈餘若夫瘡久而蟲蛆者以木香㯽榔散傅之神良
别有墜蛆之藥皆具方中此不具陳也
補論二十九
予幼歲留心於醫而未嘗見其逹者貞祐間自沃來河
之南至頓丘而從遊張君仲傑之縣舍得遇太醫張子
和先生誨仲傑以醫而及於游公君寳暨不肖猗歟大
哉先生之學明妙道之淵源造化之根本講五運之抑
欎發越六氣之勝復滛鬱定以所制之法配以所宜之
方凖繩既陳曲直自正規矩既設方圓自成先生之學
其學者之凖繩規矩歟雖為人天師可也望而知之以
盡其神聞而知之以盡其聖問而知之以盡其工切而
知之以盡其巧何假飲上池之水而照見人五臟乎一
目而無餘矣至約之法其治有三所用之藥其品有六
其治三則汗下吐其品六則辛甘酸苦鹹淡也雖不云
補理實具焉予恐人之惑於補而莫之解故續補說於
先生汗下吐三論之後我輩所當聞醫流所當觀而人
之所當共知也予考諸經檢諸方試為天下好補者言
之夫人之好補則有無病而補者有有病而補者無病
而補者誰與上而縉紳之流次而豪富之子有金玉以
榮其身芻豢以悦其口寒則衣裘暑則臺榭動則車馬
止則裀褥味則五辛飲則長夜醉飽之餘無所用心而
因致力於牀第以欲竭其精以耗散其真故年半百而
衰也然則奈何以藥為之補矣或咨諸庸醫或問諸遊
客庸醫以要用相求故所論者輕輕之則草木而已草
木則蓯蓉牛膝巴戟天兔絲之類游客以好名自高故
所論者重重之則金石而已金石則丹砂起石硫黃之
類吾不知此為補也而補何臟乎以為補心耶而心為
丁火其經則手少隂熱則瘡瘍之類生矣以為補肝邪
肝為乙木其經則足厥隂熱則掉眩之類生矣脾為已
土而經則足太隂以熱補之則病腫滿肺為辛金而經
則手太隂以熱補之病憤欎心不可補肝不可補脾不
可補肺不可補莫非為補腎乎人皆知腎為癸水而不
知經則子午君火焉補腎之火火得熱而益熾補腎之
水水得熱而益涸既熾其火又涸其水上接於心之丁
火火獨用事肝不得以制脾土肺金不得以制肝木五
臟之極傳而之六腑六腑之極遍而之三焦則百病交
起萬疾俱生小不足言大則可懼不疽則中不中則暴
瘖而死矣以為無病而補之者所得也且如有病而補
之者誰歟上而仕宦豪富之家微而農商市庶之輩嘔
而補吐而補泄而補痢而補瘧而補欬而補勞而補産
而補嘔吐則和胃丸丁沉煎瀉痢荳蔲丸御米殼散欬
不五味則寧神散勞不桂附則山藥産不烏金則黑神
吾不知此為補果何意邪殊不知嘔得熱而愈酸吐得
熱而愈暴泄得熱而清濁不分痢得熱而休息繼至瘧
得熱而進不能退欬得熱而濕不能除勞得熱而火益
煩産得熱而血愈崩蓋如是而死者八九生者一二死
者枉生者幸幸而一生憔悴之態人之所不堪也視其
寒用熱以補之矣若言其補則前所補者此病何如予
請為言補之法大抵有餘者損之不足者補之是則補
之義也陽有餘而隂不足則當損陽而補隂隂有餘而
陽不足則當損隂而補陽熱則芒硝大黃損陽而補隂
也寒則乾薑附子損隂而補陽也豈可以熱藥而云補
乎哉而寒藥亦有補之義也經曰因其盛而减之因其
衰而彰之此之謂也或曰形不足者温之以氣精不足
者補之以味執此温補二字便為温補之法惟用温補
之藥且温補二字特為形精不足而設豈為病不病而
設哉雖曰温之止言其氣雖曰補之止言其味曷嘗言
熱藥哉至於天之邪氣感則害人五臟實而不滿可下
而已水糓之寒熱感則害人六腑滿而不實可吐而已
地之濕氣感則害人皮肉筋脉邪從外入可汗而已然
發表不遠熱而無補之意人之所禀有強有弱強而病
病而愈愈而後必能復其舊矣弱而病病而愈愈而後
不必復其舊矣是以有保飬之說然有是說熱藥亦安
所用哉慎言語節飲食是矣以日用飲食言之則黍稷
禾麥之餘食粳者有幾雞豚牛羊之餘食血者有幾桃
杏李梅之餘食梨者有幾葱韮薤蒜之餘食葵者有幾
其助則薑桂椒蒔其和則鹽油醯醬常而粥羹别而燋
炒異而燒炙甚則以五辣生鮓而薦酒之肴以薑醋羹
羊而按酒之病大而富貴比此尤甚小而市庶亦得以
享此吾不知何者為寒何物為冷而以熱藥為補哉日
用飲食之間已為太過矣嘗聞人之所欲者生所惡者
死今反忘其寒之生甘於熱之死則何如由其不明素
問造化之理本草藥性之源一切委之於庸醫之手醫
者曰寒凉之藥雖可去疾奈何腑臟不可使之久冷脾
胃不可使之久寒保飬則固可温補之是宜斯言方脫
諸口已深信於心矣如金石之不可變山嶽之不可移
以至於殺身而心無少悔嗚呼醫者之罪固不容誅而
用之者亦當分受其責也病者之不悔不足怪也而家
家若是何難見而難察邪人惟不學故耳亦有逹者之
論以素問為規矩凖繩以本草為斧斤法則矣其藥則
寒凉其劑則兩其丸則百人之聞者如享美饌而見蛆
蠅惟恐去之不亟也何哉而所見者丘垤及見談泰山則
必駭不取唾而遠則幸矣尚敢冀其言之能從乎兹正
之所以難立而邪之所以易行也吾實憂之且天下之
不知過不在天下而已在醫流尚不知何責於天下哉
噫春秋之法責賢不責愚所謂我輩者猶且棄道學之
本源而拘言語之末節以文章自富以談辨自強坐而
昂昂立而行行闊其步翼其手自以為高人而出塵表
以天下聰明莫己若也一旦疾之臨身矒然無所知茫
若搏風之不可得迷若捕影之不可獲至於不得已則
聽庸醫之裁判疾之愈則以為得人不愈則以為疾之
既極無可奈何委之於命而甘於泉下矣嗚呼實與愚
夫殆不相遠此吾所以言之喋喋也然而未敢必其聽
之何如耳雖然吾之說非止欲我輩共知欲醫流共知
欲天下共知也我輩共知醫流共知天下共知惬吾之
意滿吾之望矣
水解三十
余昔訪靈臺間太史見銅壺之漏水焉太史召司水者
曰此水已三環週水滑則漏迅漏迅則刻差當易新水
余劃然而悟曰天下之水用之滅火則同濡槁則同至
於性從地變質與物遷未嘗罔焉故蜀江濯錦則鮮濟
源烹楮則㵿南陽之潭漸於菊其人多夀遼東之澗通
於葠其人多髮晉之山産礬石泉可愈痘戎之麓伏硫
黃湯可浴癘楊子宜荈淮菜宜醪滄鹵能鹽阿井能膠
澡垢以汚茂田以苦癭消於藻帶之波痰破於半夏之
洳冰水咽而霍亂息流水飲而癃閟通雪水洗目而赤
退鹹水濯肌而&KR0146;乾菜之以為虀鐵之以為漿麴之以
為酒蘖之以為醋千𣲖萬種言不容盡至於井之水一
也尚數名焉况其他者乎及酌而傾曰倒流出甃未放
曰無根無時初出曰新汲將旦首汲曰井華夫一井之水
而功用不同豈烹者之間將行藥勢獨不擇夫水哉昔
有患小溲閟者衆工不能瘥予易之長川之急流取前
藥而沸之一飲立溲元疇聞之曰精乎哉論也近讀靈
樞經有半夏湯治不瞑以流水千里外者八升揚之萬
遍取其清五升炊以葦火正與此論合乃知子和之
於醫觸一事一物皆成治法如張長史草書妙天下得
之公孫劔器用心亦勞矣後之用水者當以子和之言為
制余於是乎作水解
儒門事親卷三
