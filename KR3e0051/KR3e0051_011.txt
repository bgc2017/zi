儒門事親卷十一
金張從正撰
風論
論曰人之生也負隂而抱陽人居一氣道在其中矣外
有八邪之相盪内有喜怒之交侵真氣内弱風邪襲之
風之傷人或為寒熱或為疼痛或為偏枯或為拘攣其
候不一風者善行而數變此乃風者百病之始萬病之
長也蓋内不得通外不得泄此謂之病生於變亂也或
失音而昏冒或口目而喎斜可用二聖散吐之或不知
人事者或牙關緊急者粥不能下不能嚥者煎三聖散
鼻内灌之吐出涎沫口自開也次服無憂散通解丸通
聖&KR0765;膈人參半夏丸桂苓甘露散消風散熱除濕潤燥
養液之藥排而用之切忌雞猪魚兔油膩酒醋蕎麵動
風之物及引痰之食
大凡頭風眩暈手足&KR0984;痺胃脘發痛心酸滿悶按之有
聲皆因風風寒濕三氣雜至合而為痺也在上謂之
停飲可用獨聖散吐之吐訖後服清上辛凉之藥通
聖散加半夏之辛仲景云此痰結胸中而致也
大凡風癎病發項強直視不省人事此乃肝經有熱也
或有咬牙者先用葶&KR0995;苦酒湯吐之吐後可服瀉青
丸下之次服加減通聖散顯咬牙證用導赤散治之
則愈如病發者可用輕粉白礬礞石代赭石發過米
飲調之經云重劑以鎮之
大凡人病雷頭懶干俗呼之謬名也頭痛昏眩皆因浴
髮而得之即為首風此因邪風在於胸中熱甚化而
為痰風之所致也可以茶調散吐之吐訖次用藏用
丸下之後可服烏荆丸若是雷頭者上部多有赤腫
結核或面熱無汗經云火鬱發之開導之决之可用
䤵鍼出血則愈靈樞經云奪血者無汗奪汗者無血
血汗俱蕩豈不妙哉衰老者可用凉膈解毒消風散
熱為治年壯者可以蕩滌積熱大黃牽牛氣血宣通
便無壅滯而愈
凡人患目腫經年不瘥俗言頭風所注更加頭痛者豈
非頭風者歟此乃足厥隂肝之經手少隂心之經兼
五臟俱有大熱也可先用通解丸通利大小便大黃
越桃飲子治肝熱者羌活决明散服之大有神效矣
凡目有淚出俗言作冷淚者非也内經曰肝液不禁此
大熱薰蒸於肝也熱極生風風衝於外火發於内風
熱相摶此大淚出也内外皆治可以愈也治外以貝
母一枚白膩者加胡椒七枚不犯銅鐵細研臨卧點
之治内者去風散熱之劑可用當歸飲子服之陽熱
極甚者目睛發痛不可忍者可用四物湯加漢防己
草龍膽送下神芎丸五七十丸利三五行則愈
凡人病痰發者其證不一蓋有五焉一曰風痰二曰熱
痰三曰濕痰四曰酒痰五曰食痰諸痰在於膈上使
頭目不能清利涕唾稠粘或咳唾喘滿或時發潮熱
可用獨聖散吐之次服加減飲子或疏風丸間而服
之内經曰所謂流濕潤燥之義也
凡人但冒風邪溫病前三日在表未入於裏其候頭項
強痛身熱惡風寒有汗無汗腰痛不得俛仰可用益
元散五錢通聖散五錢相合服之名曰雙解散用水
一大椀生薑十餘片連鬚䓤白五七莖荳豉一撮煎
至三五沸去滓先服大半良久以釵子探咽㗋中吐
出痰涎不可嗽口次又服少半投之如未汗出更用
䓤醋酸辣湯再投之衣被蓋覆汗出則愈矣氣交變
大論云歲火太過炎暑流行火氣大劇肺金受邪上
應熒惑大而明現其病熱鬱可用辛凉之劑萬舉萬
全夫擾攘之世藥宜辛凉以解火治世人民安静如
用升麻葛根湯敗毒散辛溫之劑亦無加害亦可加
䓤白鹽䜴上而越之表而解之内經曰因其輕而揚
之揚者發揚也吐汗之後宜大將息旬日之後不可
犯之犯之其病復作也
凡傷寒疫癘一法若無藥之處可用酸虀汁一大椀煎
三五沸去菜葉飲訖候少時用釵子咽㗋中探吐如
此三次再煎䓤醋湯投之衣被蓋覆汗出而瘥内經
曰酸苦涌泄為隂傷寒三日頭痛身熱病在上宜涌
之涌後以淡粥養之
又一法用鳳凰臺散㗜於鼻内連嚏二三十次㗜藥
時坐于煖室中嚏罷以漿水粥投之衣被蓋之汗出
而愈嚏法同吐法用之
一法導引若無藥處用之令人盤兩足而坐以兩手
交十指攀頭後風池風府二穴此風之門也向前仰
首數至於地如此連折點地一百二十數急以酸醋
白湯投之汗出即解
凡男子婦人小兒手足&KR0984;痺肌肉不仁者風寒濕三氣
相雜至合為痺先用黃芩芍藥湯吐之吐訖次用通
解丸通經而瀉之瀉訖更用辛甘之劑汗之汗瀉之
後可用當歸清凉飲子兼烏荆丸除濕丹和血行經
之藥則愈矣
凡人病痰證發者比前論更多有三證顯證共成五也
一曰風痰二曰熱痰三曰濕痰四曰酒痰五曰食痰
諸痰在口上焦毒薰於頭者諸陽之會首也故令病
人頭重目澁涕唾稠粘或咳嗽喘滿時發寒熱可用
赤小豆湯吐之吐後各隨其證而治之可服消風去
熱導濕化痰者可服通聖加半夏導氣之劑豈不妙
哉如新暴風痰者形寒飲冷熱痰者火盛制金濕痰
者停飲不散可服加減連翹飲子除濕丹無憂散亦
有酒痰者解毒三聖丸主之五者食痰可用漢防己
丸丹砂選而治之若依法服之决有神效
論火熱二門
凡傷寒中風溫疫時氣冒暑感四時不正之氣若邪毒
之氣人或感之始于巨陽受之二日陽明受之三日
少陽受之前三日在于表陽也後三日在于裏隂也
内經熱論通謂之傷寒熱病者言一身之熱氣也傷
寒者外感于寒邪也夫傷寒之寒熱者惡寒為表熱
裏和故惡寒脉浮大也發熱為裏熱表和故發熱脉
滑實也可以吐法而解之用拔雪湯主之生薑䓤白
荳䜴同煎葶&KR0995;苦酒湯上而越之若病人脉沉實者
或不大便喘滿譫語不必拘日數急攻于裏可用通
解丸胃中渴燥者大承氣湯下之慎不可用銀粉芭
荳粉霜杏仁芫花熱性之藥用之必致危殆仲景云
調理傷寒者皆在汗下之理當明表裏無不愈矣差
之毫釐失之千里深可慎之汗下之後切宜慎口可
服淡粥而養之不然其病復作
又論傷寒七八日潮熱腹滿發黃有斑者何臓使然
内經云手太隂肺經足太隂脾經足陽明胃經手少
隂心經此四經受病也仲景云兩寸口脉俱浮滑胸
中有痰攻上者可用苽蔕散吐之吐後隨證調法處
藥發黃之證皆因陽明中風太陽中濕瘀血與宿榖
相摶令人發黃煎梔子茵陳蒿湯調加減五苓散服
之後利小便快者如皂角色汁此為效矣發斑者心
經受熱故有此證詳斑輕重用藥之理輕者斑紅可
用越桃飲子重者斑紫毒氣胃中盛也大青四物湯
玄參升&KR0984;湯主之漸熱腹滿者謂邪熱在胃中也可
以蕩滌邪熱流濕潤燥宜急治之雜病寸口脉沉實
者亦在胸中有啓玄子注云上盈不愈者吐而奪之
此病乃瘳矣斑黑者危而難治也黃病血病問其小
便利與不利也騐又有頭痛數日不止者此乃六陽
受病也手之三陽從手走至於頭足之三陽從下走
至於上蓋六陽之聚會也久痛不愈者令人喪目以
胸膈亦有宿痰故也先以羌活散涌之以川芎石膏
散白虎湯選而服之則愈矣
又一法治頭痛不愈者可煎連鬚䓤白荳䜴湯多服
之後吐為效吐後可服川芎薄荷湯辛凉之劑清上
之藥疎風丸散之類仲景云傷寒頭痛脉寸口急而
頭痛是也
凡男子有病面黃身熱肌瘦寒熱往來如瘧狀更加涎
嗽不止或喘滿面目浮腫者或身體俱熱或有自汗
内經云病名傷寒夾勞之證也治之奈何病在上者
其高者因而越之可用防己散吐之吐後初用通解
丸一服次服人參黃蓍散當歸飲子加減小柴胡湯
擇而用之内經謂男女之證皆同類用其治法也依
此調治無不取效矣
凡人病心胸痞悶不欲飲食身體壯熱口燥舌乾大小
便不利有一工治之說下元虚冷便投煖藥十數服
其疾不愈又一醫所論與前亦同又投煖藥五七日
其證轉加困弱請余治之診脉而說曰審問日數飲
食大小便何似小便赤色大便黑色便言傷寒瘀血
之證初用大黃芍藥湯二劑次服犀角地黃湯二服
後用通經丸一服換過大便黃色以為效驗此藥服
十餘服方可病瘥矣
凡男子婦人所顯證候皮膚發熱肌肉消瘦四肢倦怠
兼有頭痛頰赤心忪唇乾舌燥日晡潮熱夜有盜汗
涕唾稠粘胸膈不利或時喘嗽五心煩熱睡卧不安
飲食減少多思水漿經脉不通病名曰何病竒病論
曰女子不月血滯之病也男子腎虚精不足也凡治
此證降心火益腎水此之謂也可先用通解丸瀉三
二行次服當歸飲子又用加減五苓散木香三稜丸
人參黃蓍散犀角散之類詳其虚實選而用之若咯
膿咯血大小便血但亡血者不可宣吐勿服酸辛熱
物薑附之類藥不可不戒慎也若犯諸亡血之證者
不可發汗不可溫補脾胃之藥若服之雖進飲食不
生肌肉此病轉加危篤乃成虚勞之病也
凡醫人不明發表攻裏亂投湯劑有悞性命更大忌夏
月燔灸中脘臍下關元氣海背俞三里等燔灸千百
壯者全無一效使病者反受其殃豈不痛哉虚勞之
疾私嗜肉食麵辛酸之物不可食之但可食者謹按
神農食療而與之菠稜葵菜冰水清凉之物不可禁
也且圖寒凉滑利腸胃使氣血並無壅礙燥澁經曰
榖入于胃脉道乃行水入於經其血乃成若不忌慎
致令病人胃口閉澁則形體漸瘦此乃死之由也諸
勞皆倣此但諸人咯膿血衂血大小便血者可服三
黃丸黃連解毒丸&KR0765;膈散加桔梗當歸大黃芍藥犀
角地黃湯大作劑料時時呷之内經曰所謂邪熱傷
於肝心之病依此調治萬舉萬全矣
凡人年四十以上日久多言以致虚損面色黧黑飲食
無味心胸痞悶四肢倦怠肌體餘熱大小便不利治
之奈何内經曰不可熱補之夫男子腎虚水不足也
凡補虚之劑多用烏附天雄之類豈知腎惡燥也女
子隂虚血不足也凡補虚多以陽劑是以知陽勝而
隂虧也不可用性熱之藥補之空心可服加減八物
丸當歸飲子減桂五苓散煩渴加益元名曰淡滲散
更服通解丸顯仁丸亦可服之大有神效
凡人有臓毒下血何謂也生氣通天論曰邪熱傷肝因
而大飽筋脉橫解腸癖為痔故膿血者血隨熱行參
差入于腸胃之間乃成瀉血也若身體壯熱則為難
治身凉者可治也可先調中消血蕩除積血瀉之三
二行瀉後服芍藥蘖皮丸黃連解毒湯五苓散益元
散各停新汲水調下五七錢甚者取地黃汁半盞服
之則愈矣
凡下利膿血腹痛不止者何也諸痛痒皆屬於心火也
可用通解丸加減瀉之量其虚實用之次用消濕散
加生薑大棗芍藥服之瀉訖又用新水調五苓散服
之
又一法煎燈心湯調下益元散五七錢此病大忌油
膩腥葷熱物
濕熱門
凡吐嘔而瀉病名曰何也内經熱論云此乃轉筋霍亂
之證也何氣使然此乃邪氣在于中焦使隂陽二氣
不能升降其證心痛而吐吐則先腹痛而瀉心腹俱
痛則吐瀉並作使致揮霍之間自然撩亂此證喜寒
凉之物可用冰水調五苓益元則愈矣大忌熱物
轉筋之病治之奈何經曰勞者溫之溫者溫存之意
也
又一法生薑湯益元散白术散禹攻散加冰沉冷細
細呷之渴未止者頻頻飲之如無冰新汲水亦得用
之大忌白粥米湯桂附種種之燥藥不可服之服之
必死如無藥處可服地漿地漿者掘地作坑注新水
于其中攪渾旋旋取澄清者飲三五盞立愈
凡大人小兒暴注水瀉不止内經曰此名暴速注瀉久
而不愈者為涌泄注下此乃火運太過之病也火注
暴速故也急宜用新汲水調下甘露飲子五苓散天
水散或用井花水煎此藥放冷服之病即瘥矣不可
用御米殼乾薑荳蔲聖散子之類縱然瀉止腸胃氣
滯不通變為腹脹此法宜分隂陽利水道乃為治法
之妙也
上古天真論云一隂一陽之謂道故男女有隂陽之質
不同則天癸精血之形亦異隂静而海滿血溢陽動而
應合精泄二者通和故能有子易繫辭曰男女搆精
萬物化生人禀天地而成形也
風門
凡風中失音悶亂口眼喎斜内經曰風之為病善行而
數變感則害人有倉卒之變故百病皆生於風也可
用三聖散鼻内灌之吐出涎口自開也如不省人事
牙關緊閉粥藥不能下者用此藥如無此證可三聖
散吐之次服通聖凉膈人參半夏丸桂苓甘露散等
切忌雞猪魚兔酒醋蕎麵動風之物引痰之食吐痰
之法在方論中
凡頭風眩暈手足&KR0984;痺胃脘發痛心腹滿悶按如水聲
可用獨聖散吐之吐訖可用清上辛凉之藥仲景曰
此寒痰結在胸中而致然也
凡癎病至于呆證者用三聖散吐之於煖室中勿令透
風可以汗下吐三法俱行次服通聖散百餘日則愈
凡雷頭懶干俗呼之謬名也此疾胸中有寒痰由多沐
之所致也可以茶調散吐訖三二升次用神芎丸下
訖三五行然後服愈風餠子則愈矣此雷頭者是頭
上有赤腫結核或如酸棗狀可用䤵鍼出血則愈矣
凡赤目經年不愈是謂頭風所注更加頭痛可用獨聖
散吐之次服洗心散八正散之類赤目腫作是足厥
隂肝經有熱用利小便瀉肝經除風熱之寒藥則愈
矣
凡風衝泣下俗呼為冷淚者謬也内經曰大陽不能禁
固因風衝于外火焚于内風熱相摶由此泣下内經
曰熱則五液皆出熱甚則淚出治之以貝毋一枚白
膩者佳胡椒七枚不犯銅鐵研細點之臨卧治法曰
風宜辛散寒宜甘發氣遇寒則凝血得熱則散
凡諸痰在於膈上使頭目不能清利涕唾稠粘或欬嗽
喘滿時發潮熱可用獨聖散吐之次服搜風丸之類
内經曰所謂流濕潤燥之義也
凡冐風時氣溫病傷寒三日已裏頭痛身熱惡寒可用
通聖散益元散各五七錢水一大椀入生薑十餘片
連鬚䓤白十餘莖荳䜴一撮同煎三五沸去滓先服
多半良久以釵子探於咽中吐了不得嗽口次用少
半投之更用酸辛䓤醋湯投之衣被蓋覆汗出則解
夫擾攘之世常與内經歲火太過同法歲火太過炎
暑流行火氣大劇金肺受邪上應熒惑大而明顯若
用辛凉之劑解之萬舉萬全人民安靜則便同水化
可以升麻湯葛根湯敗毒散辛溫之劑解之雖有潮
熱亦無加害亦可加荳豉䓤白上涌而表汗自出内
經曰因其輕而揚之揚者發揚也吐汗所以發寒熱
之邪也吐汗之後必大將息旬日之後其邪不復作
也
凡大人小兒風濕寒三氣合而為痺及手足&KR0984;痺不仁
内經曰榮虚衞實皮膚不仁痺而不知痒痛可用蔚
金散吐之次服導水丸輕寒之藥泄之泄訖次以辛
溫之劑發散汗出後常服當歸芍藥烏附行經和血
之藥則愈矣
凡風蛀牙疼久不愈者用針籖芭荳一枚以燈燎之煙
盡存性於牙根盤上燻之則愈
凡泄瀉米穀不化日夜無度腹中雷鳴下利完榖可用
導水丸禹功散泄之或病人老弱氣虚可用無憂散
泄之再觀病勢強弱候一二可服胃風湯以治其風
如不愈者更服桂枝麻黃湯汗之則愈内經曰夫風
之中為腸風飱泄啓玄子云風入胃中上薰於胃故
食不化而下泄又云暮食不化為飱泄又經云春傷
於風夏為飱泄故風宜出汗腸中鳴者風以動之動
而有聲慎不可用罌粟荳蔲乾薑太燥之藥病漸者
燥之去其濕則愈病甚者攻之不動反能為害經曰
其減則漸其加則甚可用五苓散去猪苓加人參散
凡富貴膏粱之家病瘧或間日或頻日發或熱多寒少
或寒多熱少宜大柴胡湯下過三五行次服白虎湯
或玉露散桂苓甘露散之類如不愈者是積熱太甚
以神芎三花神祐丸調胃承氣湯等大作劑料下之
下後以長流水煎五苓散服之或服小柴胡亦可或
先以常山散吐之後服凉膈白虎之類必愈矣大忌
發熱之物猪雞魚兔五辛之物犯之則再發也
凡田野貧寒之家病瘧為飲食麄糲衣服寒薄勞力動
作不與膏粱同法臨發日可用野夫多效方中溫脾
散治之如不愈服辰砂丹治之必愈矣如喫罷此藥
以長流水煎白虎湯服之不服食熱物為瘧疾是傷
暑伏熱故也内經曰夏傷於暑秋必病瘧
凡男子婦人骨蒸熱發皮膚枯乾痰唾稠粘四肢疼痛
面赤唇焦盜汗煩燥睡卧不安或時喘嗽飲食無味
困弱無力虚汗黃瘦等證内經曰男子因精不足女
子因血不流而得此證可以茶調散輕涌乾次以導
水丸禹功散輕瀉三五行後服柴胡飲子桂苓甘露
散犀角散之類大搜風丸白术丸調中湯木香檳榔
丸人參散量虚實選而用之或咯血便血諸亡血者
並不宜吐不可不知慎勿服峻熱薑附之藥若服之
飲食難進肌肉消減轉加危篤五勞之病今人不明
發表攻裏遂悞至此大忌暑月於手腕足踝上著灸
以其手足者諸陽之表起于五指之外内經曰諸陽
發四肢此穴皆是淺薄之處灸瘡最難痊也及胸穴
中脘臍下背俞三里等穴或有灸數百壯者加以燔
針略無寸效病人反受苦楚可不思之勞疾多饞所
思之物但可食者宜照食療本草而與菠菜葵羹冰
水凉物慎不可禁且因水榖入胃脉道乃行也若遇
禁則胃口閉而形體漸瘦而脉大乃死之候也諸勞
皆倣此
凡病人虚勞多日無力别無熱證者宜補之可用無比
山藥丸則愈矣
凡痔漏腫痛内經曰因而大飽筋脉橫解腸癖為痔而
不愈變為漏痔與漏其治同法至真要大論云太陽
之勝凝凛且至非時水冰痔瘧取法注云水氣太勝
陽火不行此言陽火畏水鬱而為痔又少隂之復疿
疹瘡瘍癰疽痤痔注云火氣内蒸金氣外拒陽熱内
鬱故為疿疹瘡瘍疹甚亦為瘡也熱少則外生疿疹
熱多則内結癰痤小腸有熱則中外為痔其熱復之
變皆病於身後及外側也又靈樞云太陽經虚則為
痔瘧癲疾蓋水虚則火所乘故也可先用導水丸禹
功散瀉訖次服枳殼丸木香檳榔丸更以葵羹菠菜
通利腸胃大忌房室雞魚酒醋辛熱之物
凡富貴之人痰嗽多是厚味所致内經云所謂味厚則
發熱可服通聖散加半夏以止嗽更服人參半夏丸
以化痰墜涎止嗽定喘貧乏之人多感風冷寒濕内
經曰秋傷於濕冬生欬嗽可服寧神散寧肺散加白
术之類若欬極面赤煩冤半晌者此火化乘肺也宜
詳辨之
凡大人小兒病沙石淋及五種淋澁癃閉并臍腹痛益
元散主之以長流水調下蓋因熱在膀胱燥其津液
故俗謂冷淋者天下之通弊也五苓散減桂加益元
散名曰淡滲散凡兩目暴赤痛者腫不止睛脹胬肉
結成翳膜速宜用稈草左右鼻竅内彈之出血立愈
病甚人□上百會穴攢竹眉間皆可出血則愈矣口
噙水緊扣衣領不可便噴水候血盡便吐了水蓋暴
赤腫痛乃龍火之疾養成之熱也難經曰目得血而
能視不得已而用之血化淚痛而所出經曰本病相
傳先以治其氣急則治其標緩則治其本
又一法兩目赤腫發痛不止用長流水煎鹽湯吐之
次服神芎丸四物湯之類經曰暴病暴死皆屬於火
也又曰治病有緩急急則治其標緩則治其本標者
赤腫也本者火熱也鹽湯鹹寒所以制火兩目赤腫
痛不能開者以青金散鼻内㗜之嚏之真氣上涌邪
氣自出
凡大人小兒口瘡唇緊用酸漿水洗去白痂臨卧貼赴
筵散如不愈貼鉛白霜散必愈矣
凡婦人男子㗋閉腫痛不能言者刺兩手大拇指爪甲
如韮葉少商井穴也以䤵鍼淺刺去血立愈如不愈
以溫血湯口中含漱是以熱導熱之法也
凡頭腫痛瘰癧及胸臆胠脇之間或有瘡痂腫核不消
及膿水不止可用滄鹽一二兩炒過以長流水一大
椀煎之放溫作三五次頓服訖良久於咽㗋中以釵
股探引吐之去冷痰三二升次服和血通經之藥内
經曰鹹味涌泄為隂銅人記少陽起於目銳眥行耳
後下脇肋過期門瘰&KR1349;結核馬刀挾癭足少陽膽經
多氣少血之病也
凡癭袋脹悶養生論云兩山挾水其人多癭疾土厚水
深其人多癭地勢使然也此可服人參化癭丹自消
癭藥多用海藻海帶味屬鹹寒
凡背瘡初發便可用藏用丸玉燭散大作劑料下臓腑
一二十行次用䤵針於腫焮處循紅暈周匝内密刺
三層出血盡以溫軟帛拭去血甚者百會委中皆出
後用陽起散傅之不可便服十味内托散其中犯官
桂更用酒煎男子以背為陽更以熱投熱無乃太熱
乎
凡便癰者謬名也乃男子血疝也難素所不載然而是
厥隂肝之經絡是血流行之道路也衝脉任脉督脉
亦屬肝經之旁絡也難經曰男子七疝血疝者乃七
疝之一也治以導水丸桃仁承氣湯或抵當湯投之
同瘀血法聚而不散可以大作劑料大瀉一二十行
次以玉燭散和血通經之類是也世人多用大黃牡
蠣間有不愈者是不知和血通經之道也
凡下疳久不愈者俗呼曰臊疳可以導水丸禹功散先
瀉肝經訖以木香散傅之日上三兩度後服淡粥一
二日止
凡一切惡瘡久不愈者以木香檳榔散貼之則愈矣
凡男子婦人欬逆俗呼曰吃忒乃隂陽不和之故火欲
上行為寒所抑寒不勝火故作凝滯之聲傷寒亦有
此證並宜既濟散治之
濕門
凡男子婦人病水濕瀉注不止因服荳蔲烏梅薑附酸
熱之劑經曰陽氣耗減於内隂精損削於外三焦閉
溢水道不行水滿皮膚身體痞腫面黃腹大小便赤
色兩足按之陷而不起内經曰諸濕腫滿皆屬脾土
可用獨聖散吐之如時月凉寒宜於燠室不透風處
用火一盆藉火力出汗次以導水禹功量病人虚實
瀉十餘行濕去腫減則愈矣是汗下吐三法俱行三
法行畢臓腑空虚先宜以淡漿粥養腸胃三兩日次
服五苓益元同煎或燈心湯調下亦可如大勢未盡
更服神功散可以流濕潤燥分隂陽利水道既平之
後宜大將息慎忌油鹽酒菓房室等事三年則不復
作矣
凡上喘中滿酸心腹脹時時作聲痞氣上下不能宣暢
叔和云氣壅三焦不得昌是也可用獨聖散吐之次
用導水禹攻散輕瀉三四行使上下無礙氣血宣通
並無壅滯後服平胃散五苓散益元甘露散分隂陽
利水道之藥則愈矣
凡老人久病大便澁滯不通者可服神功丸&KR0984;仁丸時
時服葵羹菠菜自然通利也
凡三消者内經所謂肺消渴等可取生藕汁服之則愈
寒門
經曰寒瘍流水俗呼為凍瘡因冬月行于冰雪中而得
此證或經年不愈者用坡野中淨土㬠乾以大蒜研
如泥土捏作餅子如大觀錢厚薄量瘡口大小貼之
以火艾加于餅上灸之不計壯數以泥乾為度去乾餅
子再換濕餅炙不問多少直至瘡痂覺痛癢是瘡活
也然後口含漿水洗漬用雞翎一二十莖縳作刷子
於瘡上洗刷淨以此洗刷不致肌肉損傷也以軟帛
拭乾次用木香檳榔散傅之如夏月醫之更妙
内傷
凡一切冷食不消宿食不散亦類傷寒身熱惡寒戰慄
頭痛腰脊強不可用雙解散止可導飲丸木香檳榔
丸五六十丸量虚實加減利五七行所傷冷物宿酒
推盡頭痛病自愈矣次以五苓散生薑棗煎用長流
水煎取五六錢不可服酒癥丸進食丸此藥皆犯芭
荳有大毒故也
凡膏粱之人起居閒逸奉養過度酒食所傷以致中脘
留飲惡悶痞膈醋心可服木香導飲丸治之若田野
芻蕘之人食疎衣薄動作勞役若酒食所傷心腹滿
悶醋心時時吐酸水可用進食丸以其勝毒也病甚
者每月瀉三五次
凡一切沉積或有水不能食使頭目昏眩不能清利可
茶調散吐之次服七宣丸木香檳榔丸
凡人咳嗽一聲或作悲笑啼泣擡舁重物忽然腰痛氣
刺不能轉側或不能出氣者可用不卧散嚏之汗出
痛止
外傷治法
凡一切刃器所傷用風化石灰一斤龍骨四兩二味為
細末先於端四日採下刺薊菜於端午日五更合搗
和成團子中間穿眼懸於背隂處隂乾搗羅為末於
瘡上摻貼亦得裏外臁瘡并諸雜瘡皆效
凡犬咬蛇傷不可便貼膏藥及生肌散之類内經云先
治内而後治外可也先當用導水丸禹功散之類可
瀉驚恐不散毒氣或瀉十餘行即時痛減腫消然後
可用膏藥生肌散之類傅之則愈矣
凡一切蟲獸所傷及背瘡腫毒杖瘡焮發或透入裏者
可服木香檳榔丸七八十丸或至百餘丸生薑湯下
五七行量虚實加減用之内經曰先治内而後治外
是也
凡落馬墜井因而打撲便生心恙是痰涎散於上也内
經曰所謂因氣動而病生於外宜三聖散空心吐之
如本人虚弱瘦瘁可用獨聖散吐之後服安魄之藥
如定志丸之類牛黃人參朱砂之屬
婦人風門
凡婦人頭風眩運登車乘船眩運眼澁手&KR0984;髮脫健忘
喜怒皆胸中宿痰所致可用苽蒂散吐之次以長流
水煎五苓散大人參半夏丸
凡婦人腰胯痛兩脚&KR0984;木惡寒喜暖内經曰風寒濕合
而為痺先可服除濕丹七八十丸量虚實以意加減
次以禹攻散投之瀉十餘行清冷積水青黃涎沫為
驗後用長流水煎生薑棗同五苓散服之風濕散而
氣血自和也
凡婦人乳癰發痛者亦生于心也俗呼吹妳是也吹者
風也風熱結于乳房之間血脉凝注久而不散潰腐
為膿宜用益元散生薑湯調下冷服或新汲水時時
呷之勿輟晝夜可三五十次自解矣或煎解毒湯頓
服之
火類門
凡婦人月事沉滯數月不行肌肉漸減内經曰小腸熱
已滿移熱於大腸則伏瘕為沉沉者月事沉滯不行
故云伏瘕急宜桃仁承氣湯加當歸大作劑料煎服
不過三服立愈後用四物湯補之更服宣明中檳榔
丸
凡婦人血崩或年及四十已上或悲哀太甚故然内經
曰悲哀太甚則心系急心系急則肺舉而上焦不通
熱氣在中故經云血崩下心系者血山也如久不愈
則面黃肌熱瘦弱慎不可以熱治之蓋血得熱而散
故禁之宜以當歸散等藥治之
凡婦人年五十以上經血暴下婦人經血終于七七之
數數外暴下者此乃内經所謂火主暴速亦因暴喜
暴怒憂愁驚恐致然慎勿作冷病治之如下峻熱藥
治之必死止宜黃連解毒湯以清上更用蓮殼棕毛
灰以滲其下然後用四物湯玄胡索散凉血和經之
藥
凡婦人月事不來室女亦同内經曰謂月事不來皆是
胞脉閉也胞脉者屬心而絡于胞中令氣上通於肺
心下不通故月事不來也可用茶調散吐之次用玉
燭散芎藭湯三和湯桂苓白术散之類降心火益腎
水開胃進食分隂陽利水道之藥皆是也慎勿服峻
熱有毒之藥若服之變成肺痿骨蒸潮熱欬嗽咯膿
嘔血喘滿小便不利寢汗不止漸至形瘦脉大雖遇
良醫亦成不救嗚呼人之死者豈命使之然也
凡懷孕婦人病瘧可煎白虎湯小柴胡柴胡飲子等藥
如大便結硬可用大柴胡湯下微利過不可大吐瀉
恐傷其孕也經曰夏傷於暑秋必痎瘧
凡雙身婦人傷寒時氣溫疫頭痛身熱可用升&KR0984;散一
兩水半椀大作劑料去滓分作二服先一服吐了後
一服勿吐次以長流水加生薑棗煎五苓散熱服之
汗盡頭痛立止
凡婦人雙身大小便不利可用八正散大作劑料去滑石
加葵菜子煎服經曰膀胱不利為癃癃者小便閉而
不通也如八正散加木香取效更捷經曰膀胱氣化
則能出焉然後服五苓散三五服則愈矣
凡婦人身重九月而瘖瘂不言者是胞之絡脉不相續
也故不能言經曰無治也然有是言不若煎玉燭散
二兩水半椀同煎至七分去滓入蜜放溫時時呷之
令火下降肺金自清故聲復出也肺主聲音也
凡婦人難産者皆因燥澁緊斂故産戶不得開通宜先
於降誕之月自月之日用長流水調益元散日三服
産必易産後亦無一切虚熱氣血不和之疾如未入
月則不宜服之以滑石滑胎故也
凡婦人大産後或臍腹腰痛乃敗血惡物之致然也醫
者便作虚冷以燥熱藥治之誤已久矣難經曰諸痛
為實實者熱也可用導水丸禹功散瀉三五行然後
以玉燭散和血通經降火益水之藥治之獨不可便
服黑神散燥熱之藥當同半産治之
凡婦人産後心風者不可便作風治之宜調胃承氣湯
二兩加當歸半兩細剉用水三四盞同煎去滓分作
二服大下三五行則愈矣如未愈以三聖散吐之蓋
風狂便屬陽
凡婦人産後一二日漸熱口乾可用新汲水調玉燭散
或水調甘露散亦妙勿作虚寒治之
濕門
凡婦人赤白帶下或出白物如脂可服導水丸禹功散
或單用無憂散量虚實加減泄訖服桂苓散五苓散
葶&KR0995;木香散同治濕法或用獨聖散上涌亦是室女
白帶下可用茶調散吐之吐訖可服導水丸禹功散
瀉之次服葶&KR0995;木香散四物湯白术散之類則愈矣
治白帶者同瀉濕法則是也婦人有濁汚水不止亦
同此法也
寒門
凡婦人年二三十無病而無子經血如常或經血不調
者乃隂不升而陽不降此上下不得交通有所滯礙
不能為用故也可用獨聖散通訖寒痰二三升後用
導水丸禹功散泄三五行或十餘行單用無憂散泄
十餘行見寒熱虛實用之次服䓤白粥三五日胃
氣宣通腸中得實可服玉燭散更助白术散茯苓之
類降火益水既濟之道當不數月而有孕内經曰婦
人有癃痔遺溺嗌乾諸證雖服妙藥針灸亦不能孕
蓋衝脉督脉任脉有此病不能孕故也
半産
凡婦人半産俗呼曰小産或三四月或五六箇月皆為
半産以男女成形故也或因憂恐暴怒悲哀太甚或
因勞力撲打損傷及觸冒暑熱慎勿用黑神散以其
犯熱藥恐轉生他疾止宜用玉燭散和經湯之類
凡婦人天生無乳者不治或因啼泣暴怒鬱結氣血閉
塞以致乳脉不通用精猪肉清湯調和美味於食後
調益元散五七錢連服三五服更用木梳梳乳房週迴
則乳汁自下也
又一法猪蹄調下益元散連服之
又一法針肩井二穴長驗
小兒風門
凡小兒三五歲或七八歲至十餘歲發驚涎潮搐搦如
拽鋸不省人事目瞪喘急將欲死者内經曰此者得
之在母胎胞之所受悸惕驚駭恐懼之氣故令小兒
輕者為驚風天吊重者為癎病風搐胎中積熱者為
臍風已上諸風證可用吐涎散吐之吐訖宜珠犀龍
麝清凉墜痰之藥其食乳子母皆宜服之安魂定魄
之藥定志丸之類是也故婦人懷孕之月大忌悲憂
驚怖縱得子必有前疾小兒風熱涎嗽者可以通聖
加半夏同煎溫服
凡小兒疳澁眼數日不開皆風熱所致可服凉膈散瀉
肝經風熱鬱甚鬱結散而自開也
凡小兒通身浮腫是風水腫也小便不通者宜利小便
則愈内經曰三焦閉塞水道不行水滿皮膚身體痞
腫是乘之故可用長流水加燈心煎五苓散時時呷
之更於不透風處浴之汗出則腫消一汗減半再汗
減七八分三汗消盡内外俱行也
二火類
凡小兒瘡疱癮疹麩瘡丹熛等疾如遇火運勝時熒惑
亂行之者不可便用升&KR0984;散解之升&KR0984;湯味辛性溫
内經曰積溫而成熱是謂重火止可以辛凉之劑解
之如遇平時可以辛溫蓋平時無事便同水化然而
更宜審察病機甚者亦不可以辛溫但發散之後便
以凉膈散加當歸及白虎湯玉露散煎服之更甚者
解毒湯調胃散下之古人云㿀疹瘡疱首尾俱不可
下皆悞矣豈不聞揚湯止沸不如抽薪内經曰五寅
五申之歲多發此病者蓋明相火之所為也又曰少
陽客氣勝丹疹外發又曰諸痛痒瘡瘍皆屬心火王
太僕又謂百端之起皆自心生豈可便用辛溫發散
乎致熱勢增劇漸成臓毒下血咬牙發搐大熱明矣
如白虎湯加人參凉膈散加當歸桔梗勿問秋冬但
見瘡疹用之神良
凡小兒瘡疱癮疹麩瘡丹熛斑毒之後臓毒下血内經
曰少陽客氣勝則丹熛瘡疹發于外也蓋餘熱不解
故臓毒下血治以黃連解毒湯白虎湯凉膈散臨證
選而用之所謂白虎舊說秋冬勿用皆悞也但有此
證便用之蓋其證屬相火故也大人亦同
凡小兒丹瘤浮腫毒赤走引遍身者乃邪熱之毒者可
用磁片搬出紫血其病立愈如不愈者後用凉膈散
加大黃芒硝利三五行為妙次用拔毒散掃三五度
愈矣經曰丹熛赤瘤火之色也相火主之
凡小兒有赤瘤暴腫可先用牛黃通膈丸瀉之後用陽
起石散傅之則腫毒自消如不消可用䤵針砭刺血
出而愈矣
凡小兒甜瘡久不愈者俗呼為香瘡是也多在面部兩
耳前一法令母口中嚼白米成膏子卧塗之不過三
上則愈矣小兒并母皆忌雞猪魚兔酒醋動風發熱
之物如治甜指亦同此法
凡小兒面上瘡謂眉煉耳上瘡謂之轍耳足上瘡謂靴
癬此三者一究其本皆謬名也經曰諸痛瘡瘍皆屬
心火乃血熱劇而致然也或謂内經曰大槩不可使
熱以為皆然此不明造化之道也慎勿妄信可用䤵
鍼刺之出血一刺不愈當復刺之再刺不愈則三刺
必愈矣内經曰血實者决之眉煉不可用藥傅之以
其瘡多痒痒則爬矣藥入眼則目必損矣
凡小兒牙疳齒齲者是齗腐爛也下牙屬手陽明大腸
之經燥金為主上牙屬足陽明胃經濕土上下是腸
胃二經也或積熱於内或因服銀粉芭荳大毒之藥
入于腸胃乳食不能勝其毒毒氣循經而至于齒齗
牙縫嫰薄之分反内害也可以麝香玉線子治之乳
毋臨卧常服黃連解毒湯一服牙疳病則愈矣
凡小兒身熱吐瀉腹滿不進飲食可急與牛黃通膈丸
下過四五行則自愈矣蓋乳食便屬水甚則成濕以
治濕法治之用燥熱之藥非也
凡小兒水泄不止可用五苓散與益元散各停用新水
調下三二錢頻服不拘時候若暴速注下甚者屬火
凉膈通聖等散治之用者勿輕非深於造化者未易
此語
凡小兒大人小便不通内經謂三焦約約者不行也可
用長流水煎八正散時時灌之大小便利則止若不
因熱藥所攻而致此者易治或因多服熱藥而燥劇
至此者非惟難治不幸夭耳亦可用蜜水調益元散
送通膈丸
凡小兒久瀉不止至八九月間變為秋深冷痢泄瀉者
清白時時撮痛乳癖不化可用養脾丸如黍米大每
服二三十丸米飲送下日進三服則愈益黃散亦可
凡治小兒之法不可用極寒極熱之藥及峻補峻瀉之
劑或悞用芭荳杏仁硫黃膩粉之藥若用此藥反生
他病小兒易虚易實腸胃嫰弱不勝其毒若治之用
此隂陽利水道最為急用桂苓甘露散之類
儒門事親卷十一
