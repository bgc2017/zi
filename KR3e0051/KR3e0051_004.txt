儒門事親卷四
金張從正撰
風一
夫風者厥隂風木之主也諸風掉眩風痰風厥涎潮不
利半身不遂失音不語留飲飱泄痰實嘔逆旋運口
喎搐搦僵仆目眩小兒驚悸狂妄胃脘當心而痛上
支兩脇咽膈不通偏正頭痛首風沐風手足攣急肝
木為病人氣在頭
防風通聖散防風天麻湯防風湯
祛風丸排風湯小續命湯
消風散
暑二
夫暑者為少隂君火之主也諸痛痒瘡瘍癰疽腫毒及
胃煩熱嗌乾欬喘唾血泄血胕腫肩痺皆内痛心痛
肺脹腹脹欎悶風温病多發風傷於榮温傷於衛血
為榮氣為衛其脈兩手多沉自汗出身重多睡必鼾
三日以裏且宜辛凉解之或辛温解之如不已裏證
未罷大不可下如下則胃中虚空四日之外表熱入
裏則譫語口乾發疹潮熱直視失溲者十死八九肺
金為病人氣在胸及小兒瘡疹丹熛但發人氣在腹
白虎湯桂苓甘露散化痰玉壺丸
益元散玉露散石膏散
濕三
夫濕者為太隂濕土之主也諸濕腫滿霍亂泄注胕腫
骨痛及腰膝頭項痛風痺痿厥唾有血心懸如饑熱
痛始作三陽受之一日太陽二日陽明三日少陽可
汗而已如四日太隂五日少隂六日厥隂可下而已
或七日不愈再傳至十三日大邪皆去六經悉和則
愈矣腎水為病
五苓散葶藶木香散白术木香湯
益元散大橘皮湯神助散
桂苓白术丸
火四
夫火者少陽相火之主也諸暴死發熱惡寒痛病大作
傳為水腫面黃身痿泄注膿血赤白為利癰腫疽毒
丹熛瘍疹小兒疳瀉腹脹暴下如水心胸中熱甚則
鼽衂胸脇皆痛耳聾口苦舌乾與臟毒下血米穀不
化腸鳴切痛消渴上喘肺金為病
凉膈散黃連解毒湯瀉心散
神芎丸八正散調胃散
調胃承氣湯
燥五
夫燥者是陽明燥金之主也諸氣憤欎腸胃乾涸皮膚
皴揭脇痛寒瘧喘咳腹中鳴注泄鶩溏脇肋暴痛不
可反側嗌乾面塵肉脫色惡及丈夫㿗疝婦人少腹
痛帶下赤白瘡瘍痤癤喘咳潮熱大便澁燥及馬刀
挾癭之瘡肝木為病
神功丸脾約丸麻仁丸
潤體丸四生丸
寒六
夫寒者是太陽寒水之主也諸寒冷濕痺肘臂攣急秋
濕既多寒咳為嗽痰厥心痛心中澹澹大動胷脇胃
脘痛不可食食已不饑吐利腥穢屈伸不便上下所
出不禁目盲堅痞色炲渴而飲冷積水足浮腫囊縮
四肢冷爪甲青心火為病
薑附湯四逆湯二薑湯
术附湯大己寒丸理中湯
解利傷寒七
夫冒風時氣温病傷寒三日以裏頭痛身熱惡寒可用
通聖散益元散各五七錢水一大碗入生薑十餘片
葱白連鬚者十餘莖荳䜴一撮同煎三五沸去滓稍
熱先以多半投之良久用釵子於咽㗋中探引吐了
不宜嗽口次用少半亦稍熱投之更用葱醋酸辣湯
投之衣被蓋覆汗出則愈矣如遇世亂内經曰歲火
太過炎暑流行火氣大盛肺金受邪上應熒惑大而
明現若用辛凉之劑解之則萬舉萬全也若遇治世
人安可用升麻湯葛根湯敗毒散辛温之劑解之亦
加䓤根白荳豉上涌而表汗内經曰因其輕而揚之
揚者發揚也吐汗發揚寒熱之邪既吐汗之後必大
將息旬日之後其邪不復作也
又一法或於無藥之處可用酸虀汁一大椀煎三五沸
去菜葉猛服訖少間用釵子咽㗋中探引吐了如此
三次後煎葱醋酸辣湯投之以衣被蓋覆汗出則解内
經曰酸苦涌泄為隂涌者吐也傷寒三日頭痛身熱
是病在上也在上者固宜涌之然後以淡漿粥飬之
一二日則愈矣
又一法可用不卧散解之於兩鼻内㗜之連啑噴三二
十次以衣被盖覆用此藥時當於暖室中啑罷以酸
辣漿粥投之汗出如洗啑噴者同吐法也此法可與
雙解散為表裏也
又有導引一法可於一閒處用之先教病人盤脚而坐
次用兩手交十指攀腦後風池風府二穴乃是風門
也向前叩首幾至於地如此連點一百二十數急以
葱醋粥辛辣湯投之汗出立解
傷寒温疫時氣冒風中暑俱四時不正之氣也人若
初感之皆頭痛惡寒身熱及寒熱往來腰脊強是太
陽經受之也内經曰可先治内而後治外先用生薑
䓤白荳豉煎雙解散上涌及汗出則解如不解者至
五六日或不大便喘滿譫語實熱兩手脉沉可用調
胃大小承氣湯下之慎不可用銀粉芭荳霜杏仁芫
花熱藥下之則必死此先治外而後治内也如大汗
之後慎不可食葵羹藿菜羊猪雞犬魚兔等肉惟不
先明必致重困後必難治也傷寒七八日發黃有斑
潮熱腹滿者或痰實作止雖諸承氣湯下過者仲景
曰寸口脉浮滑者可用苽蔕散吐之然傷寒寸口脉
浮滑者可用雜病寸口脉沉者可吐叔和云寸脉沉
兮胸有痰啟玄子曰上盛不已吐而奪之是也
風八
夫風中失音悶亂喎斜口眼内經曰風之為病善行而
數變故百病皆生於風也可用三聖散吐之如不省
人事牙關緊閉粥菜不能下者煎三聖散鼻内灌之
吐出涎口自開也次服通聖散凉膈散大人參半夏
丸桂苓甘露散等大忌雞猪魚兔酒醋蕎麵動風引
痰之物吐痰之法在方論中
頭風眩運手足時復麻痺胃脘發痛心腹滿悶按之
如水聲可用獨聖散吐之吐訖可服辛凉清上之藥
仲景曰此寒痰結於胸中之致然也
痺九
夫大人小兒風寒濕三氣合而為痺及手足麻木不仁
者可用欎金散吐之吐訖以導水丸通經散泄之泄
訖以辛温之劑發散汗出則可服當歸芍藥乳沒行
經和血等藥如不愈則便不宜服此等藥
痿十
夫男女年少面黃身熱肌瘦寒熱往來如瘧更加涎嗽
不止或喘滿面浮此名曰肺痿可用獨聖散吐之吐
訖次用人參柴胡飲子小柴胡飲子加當歸桂苓甘
露散之類内經曰男女之病皆同也男子精不足是
味不化也女子血不流是氣不月也又曰形不足者
温之以氣精不足者補之以味是也
厥十一
夫厥之為病手足及膝下或寒或熱也舉世傳為脚氣
寒濕之病豈知内經中本無脚氣陽氣衰於下則為
寒厥隂氣衰於上則為熱厥熱厥為手足熱寒厥為
手足寒也陽經起於足指之表隂經起於足心之下
陽氣勝則足下熱隂氣勝則足下寒熱厥者寒在上
也寒厥者熱在上也寒在上者以温劑補肺金熱在
上者以凉劑清心火則愈矣若尸厥痿厥風厥氣厥
酒厥可一涌而醒次服降火益水和血通氣之藥使
粥食調養無不瘥者若其餘諸厥倣此行之慎勿當
疑似之間便作風氣相去邈矣
癎十二
夫癎病不至於目瞪如愚者用三聖散投之更用大盆
一箇於暖室中令汗下吐三法俱行次服通聖散百
餘日則愈矣至於目瞪如愚者不可治内經曰神不得
守謂神亂也
瘧十三
夫富貴膏粱之人病瘧或間日或頻日或作熱或作寒
或多寒少熱或多熱少寒宜以大柴胡湯下之下過
三五行次服白虎湯玉露散桂苓甘露散之類如不
愈者是積熱大甚宜以神芎藏用丸三花神祐丸調
胃承氣湯等藥大作劑料下之下訖以長流水煎五
苓散服之或服小柴胡湯數服亦可如不愈復以常
山散吐之後服凉膈散白虎湯之類必愈矣大忌熱
麵及羊肉雞猪魚兔等物如食之瘧疾復作以至不
救
貧賤芻蕘之人病瘧以飲食疎糲衣服寒薄勞力動
作不可與膏梁之人同法而治臨發日可用野夫多
效方温脾散治之如不愈用辰砂丹治之則愈矣如
服藥訖宜以長流水煎白虎湯五苓散服之不宜食
熱物及燥熱之藥以瘧疾是傷暑伏熱之故也内經
曰夏傷於暑秋必痎瘧可不信哉忌物同前
泄痢十四
夫大人小兒暴注瀉水不已内經曰注下也注下者水
利也火運太過之病火主暴逆之故也急宜用水調
桂苓甘露散五苓散益元散或以長流水煎過放冷
服則愈慎不可驟用罌粟殼乾薑荳䓻聖散子之類
縱瀉止則腸胃不通轉生他疾止可以分隂陽利水道
而已
疳利十五
夫病疳利米糓不化日夜無度腹中雷鳴下利完糓出
可用導水丸禹功散瀉訖一二日可服胃風湯不愈
則又可與桂枝麻黃湯發汗則愈矣内經曰久風入
中為腸澼飱泄啓玄子云風在腸中上薰於胃所食
不化而出又云飱泄者是暮食不化也又經云春傷
於風夏必飱泄故可汗而愈内經曰風隨汗出痛隨
利减若服荳䓻罌粟殼之類久而不輟則變為水腫
以成不救也
藏毒下血十六
夫藏毒下血可用調胃承氣湯加當歸瀉訖次用芍藥
蘗皮丸黃連解毒湯五苓益元各停調下五七錢服
之内經曰腸癖便血何如荅曰澼者腸間積水也身
熱則死寒則生熱為血氣敗故死寒為榮氣在則生
七日而死者死於火之成數也
下利膿血十七
夫下利膿血腹痛不止可用調胃承氣湯加生薑棗煎
更下藏用七八十丸量虚實加减瀉訖次用長流水
調五苓散五七錢或加燈心煎調下亦得調益元散
五七錢亦可大忌油膩一切熱物則愈矣
水泄不止十八
夫男子婦人病水濕瀉注不止因服荳䓻烏梅薑附峻
熱之劑遂令三焦閉溢水道不行水滿皮膚身體否
腫面黃腹大小便赤澁兩足按之陷而復起内經曰
諸濕腫滿皆属脾土可用獨聖散吐之如時月寒凉
宜於煖室不透風處用火一盆以藉火力出汗次以導
水禹功散量虚實瀉十餘行濕去腫减則愈矣是汗
下吐三法齊行既汗下吐訖腑臟空虚宜以淡漿粥
飬腸胃二三日次服五苓散益元同煎燈心湯調下
如勢未盡更宜服神助散舊名葶藶散可以流濕潤
燥分隂陽利小便不利小便非其法也既平之後宜
大將息忌魚鹽酒肉菓木房室等事如此三年則可
矣如或不然决死而不救也
痔漏腫痛十九
夫痔漏腫痛内經曰因而大飽筋脉横解腸澼為痔痔
而不愈變而為漏同治濕法而治之可先用導水丸
禹功散瀉訖次服枳殼丸木香㯽榔丸更加以葵羹
菠菜猪羊血等通利腸胃大忌房室雞魚酒醋等物
霍亂吐瀉二十
夫霍亂吐瀉不止者可用五苓散益元散各停冰水調
下五七錢如無冰水可用新汲水調下桂苓甘露散
玉露散清凉飲子調下五七錢或香薷湯調下五七
錢亦可如無已上諸藥可服地漿三五盞亦可地漿
者可於净地掘一井子用新汲水一桶並於井子攪
令渾候澄清連飲三五盞立愈大忌白术湯薑桂烏
附種種燥熱之藥若服之則必死矣巢氏云霍者揮
霍而成疾亂者隂陽亂也皆由隂陽清濁二氣相干
故也
大便澁滯二十一
夫老人久病大便澁滯不通者可服神功丸麻仁丸四
生丸則愈矣時復食葵菜菠菜猪羊血自然通利也
内經云以滑養竅是也此病不愈令人失明也
五種淋瀝二十二
夫大人小兒病沙石淋及五種淋瀝閉癃并臍腹痛益
元散主之以長流水調下八正散石韋散依方服用
此三藥皆可加减服之
酒食不消散二十三
夫一切冷食不消宿酒不散亦同傷寒身熱惡寒戰慄
頭項痛腰脊強及兩手脉沉不可用雙解止可用導
飲丸五六十丸量虚實加减利五七行所傷冷食宿
酒若推盡則頭痛等病自愈也次以五苓散生薑棗
長流水煎服五六服不可服酒癥進食丸此藥皆犯
芭荳有熱毒之故也
酒食所傷二十四
夫膏粱之人起居閒逸奉飬過度酒食所傷以致中脘
留飲脹悶痞膈醋心可服木香導飲丸以治之
夫芻蕘之人飲食麄糲衣服寒薄勞役動作一切酒食
所傷以致心腹滿悶時嘔酸水用進食丸治之
沉積水氣二十五
夫一切沉積水氣兩脇刺痛中滿不能食頭目眩者可
用茶調散輕涌訖冷涎一二升次服七宣丸則愈矣
木香㯽榔丸導飲丸亦妙不可用芭荳銀粉等藥
諸積不化二十六
夫諸積不化可服無憂散每月瀉三五次可用桂苓白
术丸散妙功丸大忌生硬粘滑動風發熱等物
骨蒸熱勞二十七
夫男子婦人骨蒸熱勞皮膚枯乾痰唾稠粘四肢疼痛
面赤唇乾煩燥睡卧不寧或時喘嗽飲食少味困弱
無力虚汗黃瘦等疾内經曰男子因精不足而成女
子因血不流而得也可先以茶調散輕涌訖次以導
水禹功散輕瀉三兩行後服柴胡飲子桂苓甘露散
搜風丸白术調中湯木香㯽榔丸人參犀角散之類
量虚實選而用之如咯血吐血便血此乃亡血也並
不宜吐吐之則神昏内經曰血者人之神也故亡血
則不宜吐慎不可服峻熱薑附之藥若服之則飲食
難進肌肉消削轉成危篤也五勞之病乃今人不明
發表攻裏之過也大忌暑月於手腕足外踝上著灸
手腕者陽池穴也此穴皆肌肉淺薄之處灸瘡最難
痊可及胸次中脘臍下背俞三里等穴或有灸數十
者及以燔針終無一效病人反受苦可不思之勞疾
多饞所思之物但可食者宜食療本草而與之菠菜
葵羹冰水凉物慎不可禁以圖水糓入胃脉道乃行
也若過忌慎則胃口閉胃口閉則形必瘦形瘦脉空
乃死之候也諸勞皆可倣此
虚積二十八
夫病人多日虚積無力補之以無比山藥丸則愈矣
上喘中滿二十九
夫上喘中滿醋心腹脹時時作聲否氣上下不能宣暢
叔和云氣壅三焦不得昌是也可用獨聖散吐之吐
訖次用導水禹功輕瀉三五行不愈更以利膈丸瀉
之使上下宣通不能壅滯後服平胃散五苓散益元
散桂苓甘露散三和散分隂陽利水道之藥則愈矣
一切涎嗽三十
夫富貴之人一切涎嗽是飲食厚味熱痰之致然也先
用獨聖散吐之吐訖可服人參散通聖散加半夏以
此止嗽更服大人參半夏丸以之化痰也大忌酸鹹
油膩生硬熱物也
咳嗽三十一
夫貧賤之人咳嗽内外感風冷寒濕之致然也内經曰
秋傷於濕冬生咳嗽可服寧神散寧肺散加白术之
類則愈矣忌法同前
欬逆三十二
夫男子婦人欬逆俗呼曰忔忒乃隂陽不和也乃傷寒
亦有欬逆者並可用既濟散治之忌寒熱物宜食温
淡物以飬胃氣耳
風痰三十三
夫風痰酒痰或熱在膈上頭目不清涕唾稠粘或欬嗽
上喘時發潮熱可用獨聖散吐之吐訖可服搜風丸
凉膈散之類内經曰流濕潤燥是也
咯血衂血嗽血三十四
夫男子婦人咯血衂血嗽血欬膿血可服三黃丸黃連
解毒湯凉膈散加桔梗當歸大煎劑料時時呷之内
經曰治心肺之病最近藥劑不厭頻而少時時呷之
者是也
消渴三十五
夫三消渴内經曰三消渴者肺消膈消風消也右以繅
絲煑蠒湯澄清頓服之則愈或取生藕汁頓服之亦
愈
雷頭三十六
夫雷頭懶于乃俗之謬名也此疾是胸中有寒痰多沐
之致然也可以茶調散吐之吐訖冷痰三二升次用
神芎丸下三五行然後服愈風餅子則愈矣雷頭者
是頭上赤腫核或如生薑片酸棗之狀可用䤵針刺
而出血永除根本也
頭痛不止三十七
夫頭痛不止乃三陽之受病也三陽者各分部分頭與
項痛者是足太陽膀胱之經也攅竹痛俗呼為眉稜
痛者是也額角上痛俗呼為偏頭痛者是少陽經也
如痛久不已則令人喪目以三陽受病皆胸膈有宿
痰之致然也先以茶調散吐之後以香薷散白虎湯
投之則愈然頭痛不止可煎葱白鬚荳豉湯吐之吐
訖可服川芎薄荷辛凉清上搜風丸香芎散之類仲
景曰葱根荳豉亦吐傷寒頭痛叔和云寸脉急而頭
痛是也
兩目暴赤三十八
夫兩目暴赤發痛不止可以長流水煎鹹湯吐之次服
神芎丸四物湯之類内經曰暴病皆属火也又曰治
病有緩急急則治其標緩則治其本標者赤腫也本
者火熱也以草莖鼻中出血最妙
目腫三十九
夫目暴赤腫痛不能開者以青金散鼻内搐之鼻内出
血更捷
病目經年四十
夫病赤目經年不愈者是頭風所加之令人頭痛可用
獨聖散八正散之類赤目腫作是足厥隂肝經有熱
利小便能去肝經風熱也
風衝泣下四十一
夫風衝泣下者俗呼為冷淚者是也内經曰太陽經不
禁固也又曰熱則五液皆出肝熱故淚出風衝於外
火發於内風火相搏由此而泣下也治之以貝母一
枚白膩者胡椒七粒不犯銅鐵研細臨卧點之可也
風蛀牙疼四十二
夫風蛀牙疼久不愈者用針插芭荳一枚於燈焰上燎
之烟盡存性於牙窩根盤上薰之則愈
口瘡四十三
夫大人小兒瘡唇緊用酸漿水洗去白痂臨困點綠袍
散如或不愈貼赴筵散又不愈貼鉛白霜散則愈矣
㗋閉四十四
夫男子婦人喉閉腫痛不能言者刺兩手大拇指去爪
甲如韮葉是少商穴少商是肺金之井穴也以䤵針
刺血出立愈如不愈以温白湯口中含嗽是以熱導
熱也
癭四十五
夫癭囊腫悶嵇叔夜飬生論云頸如險而癭水土之使
然也可用人參化癭丹服之則消也又以海蔕海藻
昆布三味皆海中之物但得三味投之於水瓮中常
食亦可消矣
背疽四十六
夫背瘡初發便可用藏用丸玉燭散大作劑料下臟腑
一二十行次以䤵針於腫焮處亂刺血出如此者三
後以陽起石散傅之不可便服内托散内犯官桂更
用酒煎男子以背為陽更以熱投熱無乃太熱乎如
瘡少愈或瘡口未合瘡痂未歛風痒時作可服内托
散以辟風邪耳
瘰癧四十七
夫人頭目有瘡腫瘰癧及胸臆胠脇之間或有瘡痂腫
核不消及有膿水不止可用滄鹽一二兩炒過以長
流水一大碗煎放温作三五次頓服訖候不多時於
咽喉中探引吐涎三二升後服和血通經之藥如玉
燭散四物湯之類是也内經曰鹹味涌泄為隂涌者
吐也瀉者泄也銅人曰少陽起於目銳眥行耳後下
脇肋過期門瘰癧結核馬刀挾癭是少陽膽經多氣
少血之病也
便癰四十八
夫便癰者乃男子之疝也俗呼為便癰言於不便處害
一癰故名便癰也便癰者謬名也難素所不載也然
足厥隂肝之經絡是氣血行流之道路也衝任督脉
亦属肝經之傍絡也難經曰男子有七疝是也便癰
者血疝也治之以導水丸桃仁承氣湯或抵當湯投
之同瘀血不散而治大作劑料峻瀉一二十行次以
玉燭散和氣血通經絡之類則是也世之多用大黃
牡蠣而已間有不愈者是不知和血通經之道也
惡瘡四十九
夫一切惡瘡久不愈者以木香㯽榔散貼之則愈
下疳五十
夫下疳久不愈者俗呼為臊疳是也先以導水禹功先
瀉肝經外以木香散傅之日上三兩度然後服淡粥
一二日則止
儒門事親卷四
