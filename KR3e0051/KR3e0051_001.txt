儒門事親卷一
金張從正撰
七方十劑繩墨訂一
方有七劑有十舊矣雖有說者辨其名而已敢申昔人
已剏之意而為之訂夫方者猶方術之謂也易曰方以
類聚是藥之為方類聚之義也或曰方謂五方也其用
藥也各據其方如東方瀕海鹵斥而為癰瘍西方陵居
華食而多頵腄贅癭南方瘴霧卑濕而多痺疝北方乳
食而多藏寒滿病中州食雜而多九疸食癆中滿留飲
吐酸腹脹之病蓋中州之地土之象也故脾胃之病最
多其食味居處情性夀夭兼四方而有之其用藥也亦
雜諸方而療之如東方之藻蔕南方之丁木西方之薑
附北方之參苓中州之麻黃遠志莫不輻凑而參尚故
方不七不足以盡方之變劑不十不足以盡劑之用劑
者和也方者合也故方如瓦之合劑猶羹之和也方不
對病則非方劑不蠲疾則非劑也七方者大小緩急竒
偶複也十劑者宣通補瀉輕重滑澁燥濕也
夫大方之說有二有君一臣三佐九之大方有分兩大
而頓服之大方蓋治肝及在下而遠者宜頓服而數少
之大方病有兼證而邪不專不可以一二味治者宜君
一臣三佐九之大方王太僕以人之身三折之上為近
下為遠近為心肺遠為腎肝中為脾胃胞䐈膽亦有遠
近以予觀之身半以上其氣三天之分也身半以下其
氣三地之分也中脘人之分也又手之三隂陽亦天也
其氣高足之三隂陽亦地也其氣下戊巳之隂陽亦人
也其氣猶中州故肝之三服可併心之七服腎之二服
可併肺之七服也
小方之說亦有二有君一臣二之小方有分兩微而頻
服之小方蓋治心肺及在上而近者宜分兩微而少服
而頻之小方徐徐而呷之是也病無兼證邪氣專可一
二味而治者宜君一臣二之小方故腎之二服可分為
肺之九服及肝之三服也
緩方之說有五有甘以緩之之緩方糖蜜棗葵甘草之
屬是也蓋病在胸膈取甘能戀也有丸以緩之之緩方
蓋丸之比湯散其氣力宣行遲故也有品件羣衆之緩
方蓋藥味衆則各不得騁其性也如萬病丸七八十味
遞相拘制也有無毒治病之緩方蓋性無毒則功自緩
矣有氣味薄藥之緩方蓋藥氣味薄則長于補上治上
比至其下藥力已衰故補上治上制之以緩緩則氣味
薄也故王太僕云治上補上方若迅急則上不任而迫
走于下制緩方而氣味厚則勢與急同
急方之說有五有急病急攻之急方如心腹暴痛兩隂
溲便閉塞不通借備急丹以攻之此藥用不宜恒蓋病
不容俟也又如中風牙關緊急漿粥不入用急風散之
屬亦是也有湯散蕩滌之急方蓋湯散之比丸下咽易
散而施用速也有藥性有毒之急方蓋有毒之藥能上
涌下泄可以奪病之大勢也有氣味厚藥之急方藥之
氣味厚者直趣於下而氣力不衰也故王太僕云治下
補下方之緩慢則滋道路而力又微制急方而氣味薄
則力與緩等
竒方之說有二有古之單方之竒方獨用一物是也病
在上而近者宜竒方也有數合陽數之竒方謂一三五
七九皆陽之數也以藥味之數皆單也君一臣三君三
臣五亦合陽之數也故竒方宜下不宜汗
偶方之說有三有兩味相配之偶方有古之複方之偶
方蓋方相合者是也病在下而遠者宜偶方也有數合
隂數之偶方謂二四六八十也皆隂之數也君二臣四
君四臣六亦合隂之數也故偶方宜汗不宜下
複方之說有一方有二方三方相合之複方如桂枝越
婢一湯如調胃承氣湯方芒硝甘草大黃外參以連翹
薄荷黃芩梔子以為涼膈散是本方之外别加餘味者
皆是也有分兩均劑之複方如胃風湯各等分是也以
内經攷之其竒偶四則反以味數竒者為竒方味數偶
者為偶方下復云汗者不以竒下者不以偶及觀仲景
之制方桂枝湯汗藥也反以三味為竒大承氣湯下藥
也反以四味為偶何也豈臨事制宜復有增損者乎攷
其大旨王太僕所謂汗藥如不以偶則氣不足以外發
下藥如不以竒則藥毒攻而致過必如此言是竒則單
行偶則併行之謂也急者下本易行故宜單汗或難出
故宜倂蓋單行則力孤而微併行則力齊而大此王太
僕之意也然太僕又以竒方為古之單方偶為複方今
此七方之中已有偶又有複者何也豈非偶方者二方
相合之謂也複方者二方四方相合之方歟不然何以
偶方之外又有複方者歟此複字非重複之複乃反覆
之複何以言之蓋内經既言竒偶之方不言又有重複
之方惟云竒之不去則偶之是為重方重方者即複方
也下又云偶之不去則反佐以取之所謂寒熱温涼反
從其病也由是言之複之為方反複亦不遠内經之意
也
所謂宣劑者俚人皆以宣為瀉劑抑不知十劑之中已
有瀉劑又有言宣為通者抑不知十劑之中已有通劑
舉世皆曰春宜宣以為下奪之藥抑不知仲景曰大法
春宜吐以春則人病在頭故也況十劑之中獨不見通
劑豈非宣劑即所謂通劑者乎内經曰高者因而越之
木鬱則達之宣者升而上也以君召臣曰宣義或同此
傷寒邪氣在上宜瓜蔕散頭痛䓤根荳豉湯傷寒懊憹
宜梔子荳䜴湯精神昏憒宜梔子厚朴湯自瓜蔕以下
皆涌劑也乃仲景不𫝊之妙今人皆作平劑用之未有
發其秘者予因發之然則為涌明矣故風癎中風胸中
諸實痰飲寒結胸中熱蔚化上上而不下久則嗽喘滿
脹水腫之病生焉非宣劑莫能愈也
所謂通劑者流通之謂也前後不得溲便宜木通海金
沙大黃琥珀八正散之屬裏急後重數至圊而不便宜
通因通用雖通與瀉相類大率通為輕而瀉為重也凡
痺麻蔚滯經隧不湍非通劑莫能愈也
所謂補劑者補其不足也俚人皆知山藥丸鹿茸丸之
補劑也然此乃衰老下脱之人方宜用之今往往於少
年之人用之其舛甚矣古之甘平甘温苦温辛温皆作
補劑豈獨硫黃天雄然後為補哉況五臟各有補瀉肝
實瀉心肺虚補腎經曰東方實西方虚瀉南方補北方
大率虚有六表虚裏虚上虚下虚隂虚陽虚設陽虚則
以乾薑附子隂虚則補以大黃硝石世𫝊以熱為補以
寒為瀉訛非一日豈知酸苦甘辛鹹各補其臟内經曰
精不足者補之以味善用藥者使病者而五穀進者真
得補之道也若大邪未去方滿方間心火方實腎水方
耗而驟言鹿茸附子庸詎知所謂補劑者乎
所謂瀉劑者泄瀉之謂也諸痛為實痛隨利減經曰實
則瀉之實則散而瀉之中滿者瀉之於内大黃牽牛甘
遂巴豆之屬皆瀉劑也惟巴豆不可不慎焉蓋巴豆其
性燥熱毒不去變生他疾縱不得已而用之必以他藥
制其毒蓋百千證中或可一二用之非有暴急之疾大
黃牽牛甘遂芒硝足矣今人往往以巴豆熱而不畏以
大黃寒而反畏庸詎知所謂瀉劑者哉
所謂輕劑者風寒之邪始客皮膚頭痛身熱宜輕劑消
風散升麻葛根之屬也故内經曰因其輕而揚之發揚
所謂解表也疥癬痤疿宜解表汗以泄之毒以薰之皆
輕劑也故桂枝麻黃防風之流亦然設傷寒冐風頭痛
身熱三日内用䨇解散及啑藥解表出汗皆輕劑之云
耳所謂重劑者鎮縋之謂也其藥則朱砂水銀沈香水
石黃丹之倫以其體重故也久病咳嗽涎潮于上咽喉
不利形羸不可峻攻以此縋之故内經曰重者因而減
之貴其漸也
所謂滑劑者周禮曰滑以養竅大便燥結小便淋澁皆
宜滑劑燥結者其麻仁郁李之類乎淋澁者其葵子滑
石之類乎前後不通者前後兩隂俱閉也此名曰三焦
約也約猶束也先以滑劑潤養其燥然後攻之則無失
矣
所謂澁劑者寢汗不禁澁以麻黃根防己滑泄不已澁
以荳蔲枯白礬木賊烏魚骨罌粟殼凡酸味亦同乎澁
者收歛之意也喘嗽上奔以虀汁烏梅煎寧肺者皆酸
澁劑也然此數種當先論其本以攻去其邪不可執一
以澁便為萬全也
所謂燥劑者積寒久冷食已不饑吐利腥穢屈伸不便
上下所出水液澄徹清冷此為大寒之故宜用乾薑良
薑附子胡椒輩以燥之非積寒之病不可用也若久服
則變血溢血泄大枯大涸溲便癃閟聾瞽痿弱之疾設
有久服而此疾不作者慎勿執以為是蓋疾不作者或
一二誤死者百千也若病濕者則白术陳皮木香防己
蒼术等皆能除濕亦燥之平劑也若黃連黃蘖梔子大
黃其味皆苦苦屬火皆能燥濕此内經之本旨也近世
相違久矣嗚呼豈獨薑附之儔方為燥劑乎
所謂濕劑者潤濕之謂也雖與滑相類其間少有不同
内經曰辛以潤之蓋辛能走氣能化液故也若夫硝性
雖鹹本屬真隂之水誠濡枯之上藥也人有枯涸皴揭
之病非獨金化為然蓋有火以乘之非濕劑莫能愈也
指風痺痿厥近世差玄說二
風痺痿厥四論内經言之詳矣今余又為之說不亦贅
乎曰非贅也為近世不讀内經者指其差玄也夫風痺
痿厥四證本自不同而近世不能辨一槩作風冷治之
下虚補之此所以曠日彌年而不愈者也夫四末之疾
動而或勁者為風不仁或痛者為痺弱而不用者為痿
逆而寒熱者為厥此其狀未嘗同也故其本源又復大
異風者必風熱相兼痺者必風濕寒相合痿者必火乘
金厥者或寒或熱皆從下起今之治者不察其源見其
手足嚲曳便謂之風然左傳謂風滛末疾豈不知風暑
燥濕火寒六氣皆能為四末之疾也哉敢詳條于左有
意于救物者試擇焉可也
夫風之為狀善行而數變内經曰諸風掉眩皆屬肝木
掉摇眩運非風木之象乎紆曲勁直非風木之象乎手
足掣顫斜目喎口筋急攣搐瘈瘲驚癎發作無時角弓
反張甚則吐沫或泣或歌喜怒失常頓僵暴仆昏不知
人兹又非風木之象乎故善行而數變者皆是厥隂肝
之用也夫肝木所以自甚而至此者非獨風為然蓋肺
金為心火所制不能勝木故也此病之作多發於每年
十二月大寒中氣之後及三月四月之交九月十月之
交何以言之大寒中氣之後厥隂為主氣己亥之月亦
屬厥隂用事之月皆風主之時也故三月四月之交多
疾風暴雨振拉摧拔其化為冰雹九月十月之交多落
木發屋之變故風木鬱極甚者必待此三時而作凡風
病之人其脈狀如弓弦而有力豈敢以熱藥投之更增
其熱哉今人論方者偶得一方間曾獲效執以為能著
灸施鍼豈由病者巧說病人使從己法不問品味剛柔
君臣輕重何藏何經何部何氣凡見風証偏枯口眼喎
斜涎潮昏憒便服靈寳至寳清心續命等藥豈知清心
之雜以薑桂靈寳之亂以起石硫黃小續命湯藏以附
子惟夫至寳其性尚温經曰風滛於内治以辛涼如之
何以金石大熱之藥以治風耶有以熱治熱者一之為
甚其可再乎故今之劉河間自制防風通聖散搜風丸
之類程參政祛風丸換骨丹用之者獲效者多矣而謗
議百出以誣其實余嘗見内經氣交變論中言五鬱之
法鬱極則為病況風病之作倉卒之變生嘗治驚風癎
病屢用汗下吐三法隨治隨愈内經中明有此法五鬱
中木鬱達之者吐之令其條達也汗者是風隨汗出也
下者是推陳致新也此為汗下吐三法也愈此風病莫
知其數如之何廢而不用也余恐來者侮此法故表而
出之昔項開完顔氏風病搐先右臂并右足約搐六七
十數良久左臂并左足亦搐六七十數不瘥兩目直視
昏憒不識人幾月餘求治于余先逐其寒痰三四升次
用導水禹功丸散泄二十餘行次服通聖散辛涼之劑
不數日而瘥故書此以證之
夫痺之為狀&KR0984;木不仁以風濕寒三氣合而成之故内
經曰風氣勝者為行痺風則陽受之故其痺行旦劇而
夜靜世俗莫知反呼為走注疼痛虎咬之疾寒氣勝者
為痛痺寒則隂受之故其痺痛旦靜而夜劇世俗不知
反呼為鬼忤濕氣勝者為著痺濕勝則筋脈皮肉受之
故其痺著而不去肌肉削而著骨世俗不知反呼為偏
枯此病之作多在四時隂雨之時及三月九月太陽寒
水用事之月故草枯水寒為甚或瀕水之地勞力之人
辛苦失度觸冐風雨寢處津濕痺從外入況五方七地
寒暑殊氣剛柔異稟飲食起居莫不相戾故所受之邪
各有淺深或痛或不痛或仁或不仁或筋屈而不能伸
或引而不縮寒則蟲行熱則縮緩不相亂也皮痺不已
而成肉痺肉痺不已而成脈痺脈痺不已而成筋痺筋
痺不已而成骨痺久而不已内舍其合若臟腑俱病雖
有智者不能善圖也凡病痺之人其脈沈澁今人論方
者見諸痺證遽作脚氣治之豈知内經中本無脚氣之
說或曰諸方亦有脚氣統論又有脚氣方藥若止取素
問則諸方皆非即曰痺病以濕熱為源風寒為兼三氣
合而為痺奈何治此者不問經絡不分臟腑不辯表裏
便作寒濕脚氣烏之附之乳之沒之種種燥熱攻之中
脘灸之臍下燒之三里火之蒸之熨之湯之炕之以至
便旋澁滯前後俱閟虚燥轉甚肌膚日削食飲不入邪
氣外侵雖遇扁華亦難措手若此者何哉胸膈間有寒
痰在故也痺病本不死死者醫之誤也雖亦用蒸之法
必先涌去其寒痰然後諸法皆效内經曰五臟有俞穴
六腑有合穴循脈之本分各有所發之源以砭石補之
則痺病瘳此在内經中明白具載如之何不讀也陳下
酒監魏德新因赴冬選犯寒而行真氣元衰加之坐卧
冷濕食飲失節以冬遇此遂作骨痺骨屬腎也腰之高
骨壊而不用兩胯似折面黑如炭前後㾾痛痿厥嗜卧
徧問諸醫皆作腎虚治之余先以玲瓏竈熨蒸數日次
以苦劑上涌訖寒痰三二升下虚上實明可見矣次以
淡劑使白术除脾濕令茯苓養腎水貴官桂伐風木寒
氣偏勝則加薑附否則不加又刺腎俞太谿二穴二日
一刺前後一月平復如故僕嘗用治傷寒汗下吐三法
移為治風痺痿厥之法愈者多矣
痿之為狀兩足痿弱不能行用由腎水不能勝心火心
火上爍肺金肺金受火制六葉皆焦皮毛虚弱急而薄
著則生痿躄躄者足不能伸而行也腎水者乃肺金之
子也令腎水衰少隨火上炎腎主兩足故骨髓衰竭由
使内太過而致然至真要大論云諸痿喘嘔皆屬於上
者上焦也三焦者手少陽相火也痿喘嘔三病皆在膈
上屬肺金之部分也故肌痺𫝊為脈痿濕痺不仁𫝊為
肉痿髓竭足躄𫝊為骨痿房室太過為筋痿𫝊為白滛
大抵痿之為病皆因客熱而成好慾貪色強力過極漸
成痿疾故痿躄屬肺脈痿屬心筋痿屬肝肉痿屬脾骨
痿屬腎總因肺受火熱葉焦之故相𫝊於四臟痿病成
矣直斷曰痿病無寒故痿之作也五月六月七月皆其
時也午者少隂君火之位未者濕土庚金伏火之地申
者少陽相火之分故痿發此三月之内以為熱也故病
痿之人其脈浮而大今之行藥者凡見脚膝痿弱難於
行步或一足不伸便作寒濕脚氣治之驟用烏附乳沒
自然銅威靈仙之類燔針艾火湯煑袋蒸痿弱轉加如
此而死豈亦天乎夫治痿與治痺其治頗異風寒濕痺
猶可蒸湯灸燔時或一效惟痿用之轉甚者何也蓋以
痿肺熱為本葉焦而成痿以此𫝊于五臟豈有寒者歟
若痿作寒治是不刃而殺之也夫痿病不死死者用藥
之誤也陳下一武弁宋子玉因駐軍息城五六月間暴
得痿病腰胯兩足皆不任用躄而不行求治于予察其
兩手脈俱滑大而有力予憑内經火滛于内治以鹹寒
以鹽水越其膈間寒熱宿痰新者為熱舊者為寒或宿
食宿飲在上脘者皆可涌之宿痰既盡因而下之節次
數十行覺神志日清飲食日美兩足漸舉脚膝漸伸心
降腎升使繼以黃連解毒湯加當歸等藥及瀉心湯涼
膈散柴胡飲子大作劑煎時時呷之經曰治心肺之病
最近用藥劑不厭頻而少治腎肝之病最遠用藥劑不
厭頓而多此法人皆怪之然余治痿尋常用之如拾遺
物予若以此誑人其如獲罪于天何此宋子玉之證所
以不得不書也且示信于來世故内經謂治痿之法獨
取陽明經陽明經者胃脈也五臟六腑之海也主潤養
宗筋宗筋主束骨束骨在臍下隂毛際上是也又主大
利機關機關者身中大關節也以司屈伸是以陽明虚
則宗脈縱宗脈縱則大脈不伸兩足痿弱然取陽明者
胃脈也胃為水穀之海人之四季以胃氣為本本固則
精化精化則髓充髓充則足能履也隂陽應象論曰形
不足者温之以氣精不足者補之以味味者五味也五
味調和則可補精益氣也五味五穀五菜五菓五肉五
味貴和不可偏勝又曰恬淡虚無真氣從之精神内守
病安從來若用金石草木補之者必久而增氣物化之
常氣增而久夭之由也所以久服黃連苦參者而反化
為熱久服熱藥之人可不為寒心哉余嘗用汗下吐三
法治風痺痿厥以其得效者衆其敢誣於後人乎
厥之為狀手足及膝下或寒或熱也舉世𫝊脚氣寒濕
之病豈知内經中無脚氣之說王太僕亦云本無脚氣
後世廣飾方論而立此名古之方謂厥者即今所謂脚
氣者也然厥當分二種次分五臟所謂二種者有寒厥
亦有熱厥陽氣衰于下則為寒厥隂氣衰于下則為熱
厥熱厥為手足熱也寒厥為手足寒也陽經起于足指
之表隂經起于足心之下陽氣勝足下熱隂氣勝足下
寒又曰陽主外而厥在内隂主内而厥在外若此者隂
陽之氣逆而上行故也夫春夏則陽多隂少秋冬則隂
壯陽衰人或恃賴壯勇縱情嗜慾于秋冬之時則陽奪
于内精氣下溢邪氣上行陽氣既衰真精又竭陽不榮
養隂氣獨行故手足寒發為寒厥也人或醉飽入房氣
聚于脾胃主行津液隂氣虚陽氣入則胃不和胃不和
則精氣竭精氣竭則四肢不榮酒氣與穀氣相薄則内
熱而溺赤氣壯而慓悍腎氣既衰陽氣獨勝故手足熱
發而為熱厥也厥亦有令人腹暴滿不知人者或一二
日稍知人者或卒然悶亂無覺知者皆因邪氣亂陽氣
逆是少隂腎脈不至也腎氣微少精血奔逸使氣促迫
上入胸膈宗氣反結心下陽氣退下熱歸隂股與隂相
助令身不仁又五絡皆會于耳中五絡俱絶則令人身
脈皆動而形體皆無所知其狀如尸故曰尸厥有涎如
拽鋸聲在喉咽中為痰厥手足搐搦者為風厥因醉而
得之為酒厥暴怒而得之為氣厥骨痛爪枯為骨厥兩
足指攣急屈伸不得爪甲枯結為臂厥身強直如椽者
為肝厥喘而啘者狂走攀登為陽眀厥皆氣逆之所為
也今人見兹厥者皆謂之&KR0034;著掠著此是何等語也非
徒其名之謬因其名之謬而乖其實也既言&KR0008;著中著
掠著必歸之風此清心靈寳至寳又為先驅矣鼻中㗜
藥身上&KR2130;火豈知厥之為病如前所說者耶頃西華季
政之病寒厥其妻病熱厥前後十餘年其妻服逍遥十
餘劑終無寸效一日命余診之二人脈皆浮大而無力
政之曰吾手足之寒時時漬以熱湯漬而不能止吾婦
手足之熱終日以冷水沃而不能已者何也余曰寒熱
之厥也此皆得之貪飲食縱嗜慾遂出内經厥論證之
政之喜曰内經真聖書也十餘年之疑今而釋然縱不
服藥愈過半矣僕曰熱厥者寒在上也寒厥者熱在上
也寒在上者以温劑補肺金熱在上者以涼劑清心火
分處二藥令服之不輟不旬日政之詣門謝曰寒熱之
厥皆愈矣其妻當不過數月而有娠何哉隂陽皆和故
也凡尸厥痿厥風厥氣厥酒厥可一涌而醒次服降心
火益腎水通血和氣之藥使粥食調養無不瘥者若其
餘諸厥倣此行之慎勿當疑似之間便作風氣相去邈
矣
立諸時氣解利禁忌式三
春之温病夏之熱病秋之瘧及痢冬之寒氣及咳嗽皆
四時不正之氣也總名之曰傷寒人之勞役辛苦者觸
冐此四時風寒暑濕不正之氣遂成此疾人之傷于寒
也熱鬱于内淺則發早為春温若春不發而重感于暑
則夏為熱病若夏不發而重感于濕則秋變為瘧痢若
秋不發而重感于寒則冬為傷寒故傷寒之氣最深然
而傷寒及温熱但發必先發熱惡寒頭項痛腰脊強者
一日在太陽經故也内經中雖言一日太陽者𫝊受常
也亦有太陽證至了不𫝊者止可汗之如升&KR0984;湯解肌
湯逼毒散五積散之類發散則愈也蓋病人熱甚更以
辛温則病必轉加今代劉河間先生自製辛涼之劑以
通聖益元散相合各五七錢水一中椀入生薑十餘片
葱鬚頭二十餘根荳䜴一撮同煎至五七沸去滓分作
二服先以多半服之頃以釵股于喉中探引盡吐前藥
因其一涌腠理開發汗出周身復將餘藥温熱而服之
仍以酸醋辛辣漿粥投之可以立愈解利傷寒濕瘟熱
病治法有二天下少事之時人多靜逸樂而不勞諸靜
屬隂雖用温劑解表發汗亦可獲愈及天下多故之時
熒惑失常師旅數興饑饉相繼賦役既多火化大擾屬
陽内火又侵醫者不達時變猶用辛温兹不近于人情
也止可用劉河間辛涼之劑三日以裏之證十痊八九
予用此藥四十餘年解利傷寒温熱中暑伏熱莫知其
數非為衍也將以證後人之誤用藥者也予嘗見世醫
用升&KR0984;五積解利傷寒温疫等病往往發狂譫語衂血
泄血喘滿昏瞀懊憹悶亂勞復此數證非傷寒便有此
狀皆由辛溫之劑解之不愈而熱增劇以致然也凡解
利傷寒時氣疫疾當先推天地寒暑之理以人參之南
陲之地多熱宜辛涼之劑解之朔方之地多寒宜辛温
之劑解之午未之月多暑宜辛涼解之子丑之月多凍
宜辛温解之少壯氣實之人宜辛涼解之老耆氣衰之
人宜辛温解之病人因冒寒食冷而得者宜辛温解之
因役勞冐暑而得者宜辛涼解之病人稟性怒急者可
辛涼解之病人稟性和緩者可辛温解之病人兩手脈
浮大者可辛涼解之兩手脈遲緩者可辛温解之如是
之病不可一槩而用偏熱寒涼及與辛温皆不知變通
者夫地有南北時有寒暑人有衰旺脈有浮沈劑有温
涼服有多少不可差眩病人禁忌不可不知昔有人春
月病瘟三日之内以驢車載百餘里比及下車昏瞀不
知人數日而殂又有人飲酒過傷内外感邪頭痛身熱
狀如傷寒三四日間以馬䭾還家六七十里到家百骨
節皆痛昏憒而死此余親覩若此之類不容更述假如
瘟病傷寒熱病中暑冐風傷酒慎勿車載馬䭾摇撼頓
挫大忌夫動者火之化靜者水之化也靜為隂動為陽
陽為熱隂為寒病已内擾又復外擾是為重擾奈人之
神詎能當之故遠行得疾者宜舟泛床擡無使外擾故
病不至增劇又若傷寒時氣瘟病嘗六七日之間不大
便心下堅硬腹脇緊滿止可大小承氣湯下之其腸胃
積熱慎勿用巴豆杏仁性熱大毒之藥雖用一二丸下
之利五七行必反損隂氣涸枯津液燥熱轉增發黃譫
語狂走班毒血泄悶亂輕者為勞復重者或至死間有
愈者幸矣不可以為法故傷寒新愈之人慎勿食猪魚
雜菓釅酒濕麵及沐浴房室事如犯病必再發愛其身
者不可不慎又如正二三月人氣在上瘟疫大作必先
頭痛或骨節疼與傷寒時氣冐暑風濕及中酒之人其
狀皆相類慎勿便用巴豆大毒之藥治之元光春京師
翰林應泰李屏山得瘟疫證頭痛身熱口乾小便赤澁
渠素嗜飲醫者便與酒癥丸犯巴豆利十餘行次日頭
痛諸病仍存醫者不識復以辛温之劑解之加之卧于
暖炕強食葱醋湯圖獲一汗豈知種種客熱疊發倂作
目黃班生潮熱血泄大喘大滿後雖有承氣下之者已
無及矣至今議者紛紛終不知熱藥之過往往獨歸罪
于承氣湯用承氣湯者不知其病已危猶復用藥學經
不明故也良可罪也然議者不歸罪于酒癥丸者亦可
責也大瘟證在表不可下況巴豆之丸乎巴豆不已況
復發以辛温之劑乎必有仲尼方明冶長之非罪微生
高之非直終不肯以數年之功苦讀内經但隨衆好惡
為之毁譽若此者皆妄議者也不真知其理遽加毁譽
君子之所不取以予論之凡傷寒之氣有六禁初病之
時甚似中酒傷食者禁大下之一禁也當汗之時宜詳
時之寒暑用衾衣之厚薄禁沐浴火炕重被熱粥燔針
二禁也當汗之時宜詳解脈之遲數用温涼之劑禁妄
用熱藥三禁也當下之時宜審詳證下之藥禁巴豆銀
粉丸方四禁也遠來之病人禁車載馬䭾五禁也大汗
之後禁雜食嗜慾憂思作勞六禁也故凡有此者宜清
房涼榻使不受客熱之邪明窗皓室使易見班出黃生
之變病者喜食涼則從其涼喜食温則從其溫清之而
勿擾休之而勿勞可辛温則辛温解之可辛涼則辛涼
解之所察甚微無拘彼此欲水之人慎勿禁水但飲之
後頻與按摩其腹則心下自動若按摩其中脘久則必
痛病人獲痛復若有水結則不敢按矣蓋當禁而不禁
者輕則危重則死不當禁而禁者亦然今之士大夫多
為俗論先錮其心雖有正論不得而入矣昔陸象先嘗
云天下本無事庸人擾之為煩耳余亦云正氣本不亂
庸醫擾之為劇耳
瘧非脾寒及鬼神辨四
夫瘧猶酷瘧之瘧也以夏傷酷暑而成痎瘧也又有㾬
瘧連歲不已此肝經肥氣之積也多在左脇之下狀如
覆杯是為㾬瘧猶㾬也久而不已令人瘦也内傷既以
夏傷于暑而為瘧何後世之醫者皆以脾寒治之世醫
既不知邪熱畜積之深為寒戰遂為寒戰所感又不悟
邪熱入而後出于表發為燥渴遂為交爭所感相傳以
薑附硫黃平胃異攻散交解飲子治之百千之中幸其
一效執以為是至使父子弟兄相傳及其瘧之甚者則
歸之祟怪豈可不大笑耶内經歸于鬼神者不可與言
至德何世俗之愚而難化也又或因夏日飲冷過常傷
食生硬瓜菓梨棗之屬指為食瘧此又非也豈知内經
之論則不然夏傷于暑遇秋之風因勞而汗玄府受風
復遇悽愴之水風閉而不出舍于腸胃之外與榮衛並
行晝行于陽夜行于隂邪熱淺則連日而作邪熱深則
間日而作併入于裏則熱併入于表則寒若此而論了
不干于脾後世論藥如此之差誤也以時言之治平之
時常瘧病少擾攘之時常瘧病多治平之時雖用砒石
辰砂有毒之藥治之亦能取效緣治平之時其民夷靜
故雖以熱攻熱亦少后患至于擾攘之時其民勞苦不
可遽用大毒大熱之藥若以熱攻其熱甚則轉為吐血
泄血癰疸瘡瘍嘔吐之疾蓋擾攘之時政令煩亂徭役
紛冗朝戈暮戟略無少暇内火與外火俱動在侯伯官
吏尤甚豈可與夷靜之人同法而治哉余親見泰和六
年丙寅征南師旅大舉至明年軍迴是歲瘴癘殺人莫
知其數昏瞀懊憹十死八九皆火之化也次歲瘧病大
作侯王官吏上下皆病輕者旬月甚者彌年夫富貴之
人勞心役智不可驟用砒石大毒之藥止宜先以白虎
湯加人參小柴胡湯五苓散之類頓服立解或不愈者
可服神祐丸減用神芎等甚者可大小承氣湯下之五
七行或十餘行峻泄夏月積熱暑毒之氣此藥雖泄而
無損于臟腑乃所以安臟腑也次以桂苓甘露散石膏
知母湯大小柴胡湯人參柴胡飲子量虚實加減而用
之此藥皆能治寒熱往來日晡發作與治傷寒其法頗
同更不愈者以常山散吐之無不愈者余嘗用張長沙
汗下吐三法愈瘧極多大忌錯作脾寒用暴熱之藥治
之縱有愈者后必發瘡疽下血之病不死亦危余自先
世授以醫方至于今日五十餘年苟不諳練豈敢如是
決也又嘗觀刺瘧論五十九刺一刺則衰再刺則去三
刺則已會陳下有病瘧二年不愈者止服温熱之劑漸
至衰羸命予藥之余見其羸亦不敢便投寒涼之劑乃
取内經刺瘧論詳之曰諸瘧不已刺十指間出血正當
發時余刺其十指出血血止而寒熱立止咸駭其神余
非衒術竊見晩學之人不攷誥典謬說鬼疾妄求符籙
祈禱辟匿法外旁尋以致病人遷延危殆瘧病除嵐瘴
一二發必死其餘五臟六腑瘧皆不死如有死者皆方
士誤殺之也或曰汝言瘧因于暑者春發之瘧亦傷暑
乎余曰此瘧最深何哉暑伏于秋冬而不發至春始發
此瘧之深者内經氣交變大論歲火大過炎暑流行金
肺受邪啓玄子云火不以德邪害于肺金也故金肺先
病以金氣不及故為病又經曰歲火太過大熱先發故
民病瘧少氣欬喘血溢血注下嗌燥耳聾中熱肩背熱
上應熒惑星見則山澤燔燎雨乃不降爍石消金涸泉
焦草火星大而明見注曰火無德令縱熱害金水復制
心故心火自病熒惑見則酷法大故瘧常與酷吏之政
並行或酷政行于先而瘧氣應于後或瘧氣行于先而
酷政應于後昔人有詩云大暑去酷吏此言雖不為醫
設亦于醫巫之旨有以暗相符者也以前人論瘧者未
嘗及于此故予發之及知聖人立瘧之名必有所謂云
小兒瘡疱丹熛癮疹舊蔽記五
兒之在母腹也胞養十月藴畜濁惡熱毒之氣非一日
及歲年而後發雖至貴與至賤莫不皆然輕者稀少重
者稠密皆因胞胎時所感濁惡熱毒之氣有輕重非獨
人有此疾凡胎生血氣之屬皆有藴畜濁惡熱毒之氣
有一二歲而發者有三五歲至七八歲而作者有年老
而發丹熛癮疹者亦有傷寒中温毒而發斑者亦有陽
毒發班者班有大小色有輕重大者為隂小者為陽均
是熱也但色重赤者熱深色輕紅者熱淺凡治者輕者
因而揚之重者因而減之内經曰少陽客勝則丹疹外
發及為丹熛手少陽者三焦少陽相火也啓玄子云是
五寅五申之歲即少陽相火司天故也他歲亦有之但
内經獨明瘡疹者少陽相火之所為也俗呼曰㿀疹傷
寒此言却有理為此證時與傷寒相兼而行必先發熱
惡寒頭項痛腰脊強從太陽傳至四五日熛疹始發先
從兩脇下有之出于脇肋次及身表漸及四肢故凡小
兒瘡疱丹熛癮疹皆少陽相火客氣勝也内經曰諸痛
痒瘡瘍皆屬心火豈有寒乎故治瘡疱與治傷寒時氣
同法初覺頭痛身熱惡寒此小兒初發瘡疱之候也其
脈息皆浮大而有力亦與傷寒時氣冐風驚風宿乳一
槩難辨宜先解之有二法遇亢陽炎熱之時以辛涼解
之遇久寒凝冽之時以辛温解之辛涼之劑者涼膈通
聖之類是也辛温之劑者升&KR0984;葛根之類是也此二法
慎勿互用之既用此二法之後次以白虎湯加人參冷
服之勿輟蓋防瘡疹發喘喘者必死人參止喘故也或
云立秋之後不宜服白虎湯者非也假如秋深發瘧瘧
者中暑而得之白虎大解暑毒既有白虎湯證豈可間
以秋冬乎瘡疱癮疹丹熛皆是火之用也是肺金之不
及也故曰白虎湯加人參一日不可闕也瘡疱熛疹或
出不均大小如荳黍相親見其不齊也相天之寒温以
蟬殼燒灰抄半字或一字以淡酒調少許飲之大人以
淡酒温調之不半日則均齊如或用百祥丸紫草飲子
皆可服之俗以酒醋薰之者適足增其昏瞀耳至六七
日疱疹出全可調胃涼膈下之同調理傷寒法或言瘡
疱首尾俱不可下者此朱奉議公之言也適足使人戰
戰兢兢而不敢用藥也錢仲陽之用百祥丸其間有大
戟豈奉議公獨不見耶自奉議公斯言一出死者塞路
矣予家其親屬故舊小兒有患瘡疱黑陷腹内喘者余
以白虎湯加人參涼膈散加當歸桔梗連進數服上灌
下泄晝夜不止又使睡卧于寒涼之處以新水灌其面
目手足膿水盡去蓋四肢者諸陽之本也兒方為瘡疱
外燔沃以寒水使隂氣循經而入達于心肺如醉得醒
是亦開昏破鬱之端也如此救活者豈啻千數夫瘡疱
黑陷喘而滿者十死八九若依此法尚能活其六七何
世醫與病家至今猶未悟也近年予之庄鄰沿蔡河來
往之舟常&KR0712;于此一日舟師偶見敗蒲一束㳂流而下
漸迫舟次似聞啼聲而微舟師疑其人也探而出之開
視之驚見一兒四五歲許瘡疱周匝密不容隙兩目皎
然飢而索食因以粥飽其舟師之妻怒曰自家兒女多
惹瘡疱傳染奈何私料此兒㳂蔡河來其流緩必不遠
持兒一鞋逆流而上徧河之人皆曰無此兒行且二十
里至一村落舟師高唱曰有兒年狀如許不知誰是瘡
疱病死棄之河中今復活矣聞酒邸中飲者喧嘩有人
出曰我某村某人也兒四五歲死于瘡疱舟師出其鞋
以示之其父泣曰真吾兒也奔走來視驚見兒活大慟
流涕拜謝舟師喜抱兒歸今二十餘歲矣此兒本死得
水而生伏諗來者瘡疱之疾熱耶寒耶經曰諸痛痒瘡
瘍皆屬心火啟玄子注云心寂則痛微心燥則痛甚百
端之起皆自心主瘡疱之疾豈有寒歟余承醫學于先
人閱病多矣苟誑後人罪將安逃誠如此法則原上之
丘以瘡疱而死者皆誤殺人也故療小兒惟錢仲陽書
中可採者最多但其方為閻孝忠所亂有識者宜擇而
取之
證婦人帶下赤白錯分寒熱解六
君子非好與昔人辨以要譽也蓋昔人有一誤流為千
百世之禍者苟不證其非雖曰謙讓其如人命何如精
選聖惠方二十三卷論婦人赤白帶下云婦人帶下者
由勞神過度損動經血致令身虚受于風冷風冷入于
脬絡𫝊其血之所成也又有巢氏内篇四十四卷論任
脈為經之海其任之為病女子則為帶下手太陽為小
腸之經也手少隂為心之經也心為藏主于裏小腸為
府主于表二經之血在于婦人上為乳汁下為月水衝
任之所統也衝任之脈既起于脬内隂陽過度則傷脬
絡故風邪乘虚而入于脬中損衝任之經傷太陽少陽
之血致令脬絡之間穢與血相兼帶而下冷則多白熱
則多赤三家之說皆非也夫治病當先識經絡靈樞十
二經中有是動之病有所生之病大經有十二竒經有
八脈言十二經之外復有此八道經脈也十二經與八
道經脈通身往來經絡共二十道上下流走相貫周環
晝夜不息與天同度自手太隂肺經起行陽二十五度
行隂亦二十五度復會于手太隂肺經也然此二十道
經絡上下周流者止一十九道耳惟帶脈起少腹側季
脇之端乃章門穴是也環身一周無上下之源絡脬而
過如束帶之于身難經曰帶之為病溶溶如坐水中衝
任者是經脈之海也循腹脇夾臍傍𫝊流于氣衝屬于
帶脈絡于督脈督脈者起于關元穴任脈者女子在養
胎孕之所督脈乃是督領婦人經脈之海也衝任督三
脈同起而異行一源而三岐皆絡帶脈衝任督三脈皆
統于簒戸巡隂器行廷孔溺孔上端衝任督三脈以帶
脈束之因餘經上下往來遺熱于帶脈之間熱者血也
血積多日不流火則從金之化金曰從革而為白乘少
腹間冤熱白物滿溢隨溲而下綿綿不絶多不痛也或
有痛者則壅礙因壅而成痛也内經曰少腹冤熱溲出
白液冤者屈滯也病非本經為他經冤抑而成此疾也
冤一作客客猶寄也遺客熱于少腹久不去從金化而
為白設若赤白痢赤者新積也從心火白者舊積也從
肺金故赤白痢不可曲分寒熱止可分新舊而治之假
如癰癤始赤血次潰白膿又豈為寒者哉而病者未信
也此今之劉河間常言之矣皆云寒多則白以乾薑赤
石脂桃花丸治痢雖愈后必生血疾如白帶下病徑以
白芍藥乾薑白帶雖愈則小溲必不利治瀉痢與治帶
下皆不可驟用峻熱之藥燥之燥之則内水涸内水涸
則必煩渴煩渴則小溲不利小溲不利則足腫面浮漸
至不治内經曰思想無窮所願不得意滛于外入房大
甚發為筋痿滛衍白物如精之狀男子因溲而下女子
綿綿而下左傳曰少男惑長女風落山之象是為惑蠱
之疾其文三䖝同皿曰蠱乃是思慕色慾内生後蝕甚
不可便用燥熱之藥攻之漸至形削羸瘦脈大者必死
而不救且赤白痢者是邪熱傳于大腸下廣腸出赤白
也帶下者傳于小腸入脬經下赤白也據此二證皆可
同治濕法治之先以導水禹功瀉訖次以淡劑降心火
益腎水下小溲分水道則自愈矣頃頓丘一婦人病帶
下連綿不絶白物或來已三載矣命予脈之診其兩手
脈俱滑大而有力得六七至常上熱口乾眩運時嘔酢
水余知其實有寒痰在胸中以瓜蔕散吐訖冷痰三二
升皆酢水也間如黃涎狀如爛膠次以漿粥養其胃氣
又次用導水禹功以瀉其下然後以淡劑滲泄之藥利
其水道不數日而愈余實悟内經中所云上有病下取
之下有病上取之又上者下之下者上之然有此法亦
不可偏執更宜詳其虚實而用之故知精選聖惠方帶
下風寒之言與巢氏論中赤熱白寒之說正與難素相
違公非敢妄論先賢恐後學混而不明未免從之而行
也如其寡學之人不察病人脈息不究病人經脈妄斷
寒熱信用羣方暴熱之藥但有失雖悔何追嗚呼人命
一失其復能生乎赤白痢與赤白帶下皆不死人内經
惟腸澼便血血温身熱者死赤白帶下白液白物蠱病
腎消皆不能死人有死者藥之誤也
霍亂吐瀉死生如反掌說七
巢氏先賢也固不當非然其說有誤者人命所係不可
不辯也今之醫者家置本以為繩墨嗚呼何今之人信
巢氏而不信素問也此予不得不為之說且巢氏論霍
亂吐瀉皆由温涼不調隂陽清濁二氣相干致腸胃之
間變而為霍亂寒氣客于脾則瀉寒氣客于胃則吐亦
由飲酒食肉腥膾生冷過度或因居處坐卧濕地當風
取涼風之氣歸于三焦傳于脾胃脾胃得冷水糓不消
皆成霍亂其名有三一曰胃反胃氣虚逆反吐飲食二
曰霍亂言其病揮霍之間便致撩亂也三曰哺食變逆
者也霍亂者脈必代又云七月間食蜜令人暴下霍亂
此皆巢氏霍亂之論也予以為不然夫醫之治病猶書
生之命題如秋傷于濕冬生欬嗽是獨以濕為主此書
生之獨脚題也風濕暍三氣合而成霍亂吐瀉轉筋此
猶書生之鼎足題也風者風木也内應足厥隂肝木濕
者雨化也内應於足太隂脾土暍者火熱也内應于手
少隂心火此風濕暍三氣之所生也内經曰土氣之下
木氣乘之是肝木乘脾土也又曰厥隂所至為脇痛嘔
泄少陽所至為嘔涌注云食不下也太隂所至為中滿
霍亂吐下太隂所至為濡化也注云濕化也又曰太隂
所至為濕生終為注雨故轉筋者風主肝肝主筋風急
甚故轉筋也吐者暍也火主心心主炎上故嘔吐也泄
注者土主濕濕主脾濕下注故泄注也此三者豈非風
濕暍如書生鼎足題耶脾濕土氣為風木所克土化不
行矣亢無雨火盛過極土怒發焉極則為雷霆驟雨烈
風蓋土氣在上木氣乘之故也是以大水横流山崩岸
落石逬沙飛豈非太隂濕土怒發之象耶故人病心腹
滿脹腸鳴而為數便甚則心痛脇䐜嘔吐霍亂厥發則
注下胕腫身重啓玄子云已上病證皆脾熱所生也乃
知巢氏所論正與素問啓玄子相違故内經治法病急
則治其標緩則治其本先可用淡劑流其濕辛涼以退
其風鹹苦以解其暍冰水以救其内涸大忌食粟米粥
飲者立死偉哉王冰之言脾熱一句可以為方世俗止
知取其頭巾而濯之以飲其水亦取其黑豆皂礬頭垢
寒涼然近似終不足以制其甚也又有以寒水沃其手
足者大非也四肢已厥更以寒水沃之則益厥矣曷若
以寒水沃其心之為愈也泰和間余親見陳下廣濟禪
院其主僧病霍亂一方士用附子一枚及兩者乾薑一
兩炮水一椀同煎放冷服之服訖嘔血而死頃合流鎮
李彦甫中夜忽作吐瀉自取理中丸而服之醫者至以
為有食積以巴豆下之三五丸藥亦不動至明而死可
不哀哉遂平李仲安攜一僕一佃客至郾城夜宿邵輔
之書齋中是夜僕逃仲安覺其逃也騎馬與佃客往臨
穎急追之時七月天大熱炎風如箭埃塵慢天至辰時
而還曾不及三時往返百二十里既不獲其人復宿于
邵氏齋忽夜間聞呻呼之聲但言救我不知其誰也執
火尋之乃仲安之佃客也上吐下泄目上視而不下胸
脇痛不可動摇口欠而脱臼四肢厥冷此正風濕暍三
者俱合之證也其婿曾聞余言乃取六一散以新汲水
剉生薑而調之頓服半升其人復吐乃再調半升而令
徐服之良久方息至明又飲數服遂能調養三日平復
而去嗚呼若此三人其生死豈不如反掌哉彼世醫往
往以謂六一散治得其病此無學之輩也可勝恨哉
目疾頭風出血最急說八
内經曰目得血而能視此一句聖人論人氣血之常也
後世之醫不達其旨遂有惜血如金之說自此說起目
疾頭風諸證不得而愈矣何以言之聖人雖言目得血
而能視然血亦有太過不及也太過則目壅塞而發痛
不及則目耗竭而失睛故年少之人多太過年老之人
多不及但年少之人則無不及但年老之人其間猶有
太過者不可不察也夫目之内眥太陽經之所起血多
氣少目之銳眥少陽經也血少氣多目之上網太陽經
也亦血多氣少目之下網陽明經也血氣俱多然陽明
經起于目兩傍交頞之中與太陽少陽俱會于目惟足
厥隂肝經連于目系而已故血太過者太陽陽明之實
也血不及者厥隂之虚也故血出者宜太陽陽明蓋此
二經血多故也少陽一經不宜出血血少故也刺太陽
陽明出血則目愈明刺少陽出血則目愈昏要知無使
太過不及以血養目而已此内經所謂目得血而能視
者此也凡血之為物太多則益太少則枯人熱則血行
疾而多寒則血行遲而少此常理也至于目者肝之外
候也肝主目在五行屬木然木之為物太茂則蔽密太
衰則枯瘁蔽密則風不疎通故多摧拉枯瘁則液不浸
潤故無榮華又況人之有目如天之有日月也人目之
有翳如日月之有雲霧也凡雲之興未有不因蒸騰而
起者雖隆冬之時猶且然耳況于炎夏之時乎故目暴
赤腫起羞明隠澁泪出不止暴寒目瞞皆工藝之所為
也夫目之五輪乃五臟六腑之精華宗脈之所聚其氣
輪屬肺金肉輪屬脾土赤脈屬心火黑水神光屬腎水
兼屬肝木此世俗皆知之矣及有目疾則又不知病之
理豈知目不因火則不病何以言之氣輪變赤火乘肺
也肉輪赤腫火乘脾也黑水神光被翳火乘肝與腎也
赤脈貫目火自甚也能治火者一句可了故内經曰熱
勝則腫治火之法在藥則鹹寒吐之下之在針則神廷
上星顖會前頂百會血之翳者可使立退痛者可使立
已昧者可使立明腫者可使立消惟小兒不可刺𩕄會
為肉分淺薄恐傷其骨然小兒水在上火在下故目明
老人火在上水不足故目昏内經曰血實者宜決之又
經曰虚者補之實者瀉之如雀目不能夜視及内障暴
怒大憂之所致也皆肝主目血少禁出血止宜補肝養
腎至于暴赤腫痛皆宜以䤵鍼刺前五穴出血而已次
調鹽油以塗髮根甚者雖至于再至于三可以也量其
病勢平為期少白可黑落髮可生有此神驗不可輕𫝊
人年四十五十不問男女目暴赤腫隠澁難開者以三
稜鍼刺前頂百會穴出血大妙至如年少髮早白落或
白屑者此血熱而太過也世俗止知髮者血之餘也血
衰故耳豈知血熱而寒髮反不茂肝者木也火多水少
木反不榮火至于頂炎上之甚也大熱病汗後勞病之
後皆髮多脱落豈有寒耶故年衰火勝之人最宜出血
但人情見出血皆不悦矣豈知出血者乃所以養血也
凡兔雞猪狗酒醋濕麵動風生冷等物及憂忿勞力等
事如犯之則不愈矣惟後頂強間腦戶風府四穴不可
輕用鍼灸以避忌多故也若有誤不幸令人瘖固宜慎
之其前五穴非徒治目疾至于頭痛腰脊強外腎囊燥
癢出血皆愈凡鍼此勿深深則傷骨唐甄權尤得出血
之法世俗云熱湯沃眼十日明此言謬之久矣火方乘
目更以熱湯沃之兩熱相搏是猶投賊以刃也豈知涼
水沃之暫澁而久滑熱水沃之暫滑而久澁不然曷以
病目者忌沐浴或曰世俗皆言涼水沃眼血脈不行余
聞大笑之眼藥中用黃連硼砂朴硝龍腦熊膽之屬皆
使人血脈不行耶何謬之甚也又若頭風之甚者久則
目昏偏頭風者少陽相火也久則目束小大腸閟澁者
目必昏何也久病滑泄者目皆明惟小兒利久反疳眼
昏蓋極則反與此少異其餘皆宜出血而大下之余嘗
病目赤或腫或翳作止無時偶至親息帥府間病目百
餘日羞明隠澁腫痛不已忽眼科姜仲安云宜上星至
百會速以䤵鍼刺四五十刺攅竹穴絲竹穴上兼眉際
一十刺及鼻兩孔内以草莖彈之出血三處出血如泉
約二升許來日愈大半三日平復如故余自嘆曰百日
之苦一朝而解學醫半世尚闕此法不學可乎惟小兒
瘡疱入眼者乃餘熱不散耳止宜降心火瀉肝風益腎
水則愈矣若大人目暴病者宜汗下吐以其血在表故
宜汗以其火在上故宜吐以其熱在中故宜下出血之
與發汗名雖異而實同故錄銅人中五穴照用
過愛小兒反害小兒說九
小兒初生之時腸胃綿脆易飢易飽易虚易實易寒易
熱方書舊說天下皆知之矣然禮記曲禮及玉符潜訣
論所云天下皆不知曲禮云童子不衣裘裳說云裘大
温消隂氣且人十五歲成童尚不許衣裘今之人養穉
子當正夏時以綿裌裹腹日不下懷人氣相蒸見天稍
寒即封閉密室睡氊下幕煖炕紅爐使微寒不入大煖
不泄雖衰老之人尚猶不可況純陽之小兒乎然君子
當居密室亦不當如是之煖也玉符潜訣論云嬰兒之
病傷于飽也今人養穉子不察腸胃所容幾何但聞一
聲哭將謂飢號急以潼乳納之兒口豈復知量不吐不
已及稍能食應口輙與夫小兒初生别無伎倆惟善號
泣為強良耳此二者乃百病之源也小兒除胎生病外
有四種曰驚曰疳曰吐曰瀉其病之源止有二曰飽曰
煖驚者火乘肝之風木也疳者熱乘脾之濕土也吐者
火乘胃膈甚則上行也瀉者火乘肝與大腸而瀉者也
夫乳者血從金化而大寒小兒食之肌肉充實然其體
為水故傷乳過多反從濕化濕熱相兼吐痢之病作矣
醫者不明其本輙以紫霜進食比金白餅之屬其中皆
芭荳杏仁其芭荳大熱有大毒杏仁小熱有小毒小兒
陽熱復以熱毒之藥留毒在内久必變生故劉河間先
生以通聖涼膈神芎益元治之皆無毒之藥或曰此大
人所服之藥非小兒所宜也余聞笑曰大人小兒雖年
壯不同其五臟六腑豈復殊耶大人服多小兒服少其
實一也故不可下者宜解毒可下者宜調胃瀉心然有
逐濕為之方者故余嘗以牽牛大黃木通三味末之為
丸以治小兒諸病皆效蓋食乳小兒多濕熱相兼故也
今之醫者多以此藥謗予彼既不明造化難與力辨故
予書此方以俟來世知道者然善治小兒者當察其貧
富貴賤治之蓋富貴之家衣食有餘生子常夭貧賤之
家衣食不足生子常堅貧家之子不得縱其慾雖不如
意而不敢怒怒少則肝病少富家之子得縱其慾稍不
如意則怒多怒多則肝病多矣夫肝者木也甚則乘脾
矣又況貧家無財少藥故死少富家有財多藥故死多
故貧家之育子雖薄于富家其成全小兒反出于富家
之右其暗合育子之理者有四焉薄衣淡食少慾寡怒
一也無財少藥其病自痊不為庸醫熱藥所攻二也在
母腹中其母作勞氣血動用形得充實三也母既作勞
多易生産四也此四者與富家相反也俚諺曰兒哭即兒
歌不哭不僂儸此言雖鄙切中其病世俗豈知號哭者
乃小兒所以泄氣之熱也老子曰終日號而不嗄余嘗
授人以養子之法兒未坐時卧以赤地及天寒時不與
厚衣布而不綿及能坐時以鐡鈴木壺雜戲之物連以
細繩置之水盆中使一浮一沈弄之有聲當炎暑之時
令坐其傍掬水弄鈴以散諸熱内經曰四肢者諸陽之
本也手得寒水隂氣達于心中乃不藥之藥也余嘗告
于陳敬之若小兒病緩急無藥不如不用庸醫但恐妻
妾怪其不醫宜湯浸蒸餅令軟丸作白丸紿其妻妾以
為真藥使兒服之以聽天命最為上藥忽歲在丙戌羣
兒皆病泄瀉但用藥者皆死蓋醫者不達濕熱之理以
温燥行之故皆死惟陳敬之不與藥用余之言病兒獨
存噫嗚呼班固真良史嘗云有病不治得中醫除暴得
大疾病服藥者當謹熟隂陽無與衆謀若未病之前從
予奉養之法亦復不生病縱有微疾雖不服藥可也
服藥一差轉成他病說十
語云子之所慎齊戰疾又曰丘未達不敢嘗此言服藥
不可不畏慎也然世有百十年相襲之弊至今不除者
敢略數一二使後車改轍不蹈前覆夫傷寒温疫時氣
中暑風温風瘧與中酒傷食者其初相類此最誤人或
先一日頭痛曾傷酒便歸過于酒曾傷食便歸過于食
初覺滿悶醫者不察其脈不言其始徑用備急丹纏積
丹軟金丸酒癥丸此藥犯芭荳或出油不盡大熱大毒
走泄五七行或十餘行其人必津液枯涸腸胃轉燥發
黃瘀熱目赤口乾恍惚潮熱昏憒惑狂諸熱交作如此
誤死者不可勝舉若其人或本因酒食致過亦能頭痛
身熱戰慄惡寒醫者不察其脈不究其原反作傷食發
之桂枝&KR0984;黃升麻之屬以汗解之汗而不解輾轉疑惑
反生他證如此誤死者可勝計哉又如久病咳嗽形體
羸瘦食飲減少旦靜夜劇醫者不察便與烏梅罌粟殼
紫花枯礬如此峻攻嗽疾未除澁滯之病作矣嗽加之
澁飲食彌減醫者不察更以熱劑養胃温劑和脾致令
頭面汗出燥熱潮發形容瘦瘁涎液上出流如湧泉若
此死者不可勝數又如婦人産餘之疾皆是敗血惡物
發作寒熱臍腹撮痛乳潼枯涸食飲稍減醫者不察便
謂産後血出數斗氣血俱虚便用温熱之劑養血補虚
止作寒治舉世皆然豈知婦人之孕如天地之孕物也
物以隂陽和合而後生人亦以隂陽和合而後孕偏隂
偏陽豈有孕乎此與禾黍瓜菓之屬何異哉若水旱不
時則華之與實俱痿落矣此又與孕而不育者復何異
哉七月立秋後十八日寸草不結者猶天寒故也今婦
人姙娠終十月無難而生反謂之寒何不察其理之甚
也竊譬之冶㙛者炎火在下以水沃其窑之巔遂成㙛
矣㙛既出窑窑頓寒耶世俗竟𫝊黑神散之屬治産後
一十八證非徒其不愈則經脈涸閉前後淋閟嘔吐嗽
痰凡百熱證生矣若此誤死者不可計之曷若四物湯
與涼膈散對停大作湯劑而下之利以數行惡物俱盡
後服淡甘之劑自愈矣又如小兒腹滿喘嗽痰涎不利
醫者不察便用白餅子之屬夫白餅子芭荳大熱有大
毒兼用膩粉其後必生口瘡上喘欬嗽嘔吐不嗜飲食
之疾然此治貧家小兒猶或可效膏粱之家必生他病
又何疑哉又如瀉利之疾歲歲有之醫者不察便用聖
散子之屬乾薑赤石脂烏梅罌粟殼官桂石榴皮龍骨
牡蠣之屬變生小便癃閟甚者為脹又甚者水腫之疾
生矣間有愈者病之微者也甚則必不愈矣又如人病
停飲或因夏月傷冷過多皆為脾胃客氣有餘也宜逐
而去之醫者不可以為脾衰而補之則痞者更痞滿者
更滿復有芭荳丸下之者病雖少解必不嗜食上燥之
病生矣又如人因閃肭膝髁肘腕大痛醫者不察便用
䤵針出血如未愈者再三刺血出血既多遂成跛躄内
經曰足得血而能步血盡安得步哉若余治閃肭則不
然以禹功散或通經二三錢下神祐丸或除濕丹百餘
丸峻瀉一二十行則痛出當痒發痛屬夏痒屬秋出則
夏衰矣此五行勝復之理也故凡腰胯脇痛杖瘡落馬
墜墮打撲莫不同然蓋此痛得之于外非其先元虚元
弱古人云痛隨利減宜峻瀉一二十行畢但忌熱酒可
一藥而愈勿謂峻瀉輕侮此法昔有齒痛連月不止以
鉄鈴鉏取之血不止而死又有人因上下齒痛凡治痛
者輙取不數年上下齒盡至五十歲生硬之物皆不能
食夫上下齒痛皆由手足陽明二經風熱甚而痛矣可
用大小承氣湯藏用丸祛風丸等藥瀉之則痛當自止
内經曰諸痛痒瘡瘍皆屬心火啓玄子云百端之起皆
自心生心者火也火生土之故也出牙之誤不可不知
又如治水腫痛者多用水銀輕粉白丸子大毒之藥下
之水腫未消而牙齒落牙齒落而不進食水盡而立斃
復有人于兩足鍼之水出如泉水盡亦斃
儒門事親卷一
