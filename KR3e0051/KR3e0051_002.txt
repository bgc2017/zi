儒門事親卷二
金張從正撰
偶有所遇厥疾獲瘳記十一
余昔過夏邑西有婦人病腹脹如鼔飲食乍進乍退寒
熱更作而時吐嘔且三載矣師覡符呪無所不至惟俟
一死會十月農隙田夫聚獵一犬役死磔于大樹根盤
遺腥在其上病婦偶至樹根頓覺昏憒眩瞀不知人桃
于根側口中蟲出其狀如蛇口眼皆具以舌䑛其遺腥
其人驚見長蟲兩袖褁其手按蟲頭極力而出之且二
尺許重幾斤剖而視之以示諸人其婦遂愈蟲亦無名
此正與華元化治法同蓋偶得吐法耳又有一書生瘧
間日一作將秋試及試之日乃瘧之期書生憂甚誤以
葱蜜合食大吐涎數升瘀血宿食皆盡同室驚畏至來
日入院瘧亦不發亦偶得吐法耳正隆間有聖旨取汴
梁諸匠氏有木匠趙作頭鐡匠杜作頭行次失路迷至
大宅乞宿主人不納曰家中有人重病不敢納君杜作
頭紿曰此趙公乃汴梁太醫之家今蒙上司見召迷路
至此蓋病者當愈而遇此公也主人默而入良久復出
將邀二人入室與之食已主人起請曰煩太醫看病何
如趙見而笑曰一藥可愈二人竊議曰來時所攜熱藥
寄他車上此中實無奈何杜曰此甚易耳潛出門得牛
糞一塊作三十粒下以温水少頃病人覺胸中如蟲行
一涌而出狀若小蜣蜋一二升以手探之又約一升頓
覺病去明日主人出謝曰百歲老人未嘗見此神效之
藥也禮餞二人遂歸嗚呼此二子小人也欲苟一時之
寢遂以穢物治人亦偶得吐法耳又有一婦病風癎從
六七歲因驚風得之自後三二年間一二作至五七年
五七作逮三十餘歲至四十歲日作或一日十餘作以
至昏癡徤忘求死而已會興定歲大饑遂採百草而食
于水瀕採一種草狀若葱屬泡蒸而食之食訖向五更
覺心中不安吐涎如膠連日不止約一二斗汗出如洗
初昏困後三日輕徤非曩之比病去食進百脈皆和省
其所食不知何物訪問諸人乃憨葱苗也憨葱苗者本
草所謂藜蘆苗是也圖經云藜蘆苗吐風病此亦偶得
吐法耳又有一婦年三十餘病滑泄經年皆云虚中有
積以無憂散五七日一服至二十服不效又服纏積丹
軟金丸諸藥皆不效其人服藥愈速病勢愈甚食飲日
減人或謂曰此休息痢也宜灸中脘及左右穴臍下氣
海及膀胱穴以三里引之每年當冬至夏至日灸之前
後僅萬餘壯忽門外或者曰此病我屢諳蓋大傷飲之
故即日桃花正開俟其落時以長棘針刺之得數十萼
勿犯人手以白麵和作餅子文武火燒令熟嚼爛以米
飲湯下之病人如其言服之不一二時瀉如傾前後瀉
六七日僅數百行昏困無所知覺惟索冷水徐徐而飲
至六七日少省爾後食日進神日昌氣血日和不數年
生二子此人本不知桃花萼有取積之神效亦偶得瀉
法耳余昔過株林見一童子誤吞銅鐡之物成疾而羸
足不勝身會六七月淫雨不止無薪作食過飢數日一
旦隣牛死聞作葵羹粳飯病人乘飢頓食之良久泄注
如傾覺腸中痛遂下所吞之物余因悟内經中肝苦急
食甘以緩之牛肉大棗葵菜皆甘物也故能寬緩腸胃
且腸中久空又遇甘滑之物此銅鐡所以下也亦偶得
瀉法耳頓有老人年八十歲臟腑澁滯數日不便每臨
後時目前星飛頭目昏眩鼻塞腰痛積漸食減縱得少
便結燥如彈一日友人命食血藏葵羹油渫菠薐菜遂
頓食之日日不乏前後皆利食進神清年九十歲無疾
而終圖經云菠菜寒利腸胃芝麻油炒而食之利大便
葵寬腸利小溲年老之人大小便不利最為急切此亦
偶得瀉法耳昔一士人趙仲温赴試暴病兩目赤腫晴
翳不能識路大痛不任欲自尋死一日與同儕釋悶坐
於茗肆中忽鈎窗脱鈎其下正中仲温額上髮際裂長
三四寸紫血流數升血止自快能通路而歸來日能辨
屋脊次見瓦溝不數日復故此不藥不針誤出血而愈
矣夫出血者乃發汗之一端也亦偶得出血法耳嗚呼
世人欲論治大病舍汗下吐三法其餘何足言哉此一
說讀之者當大笑耳今之醫者宜熟察之可也人能謹
察其真中之誤精究其誤中之真反覆求之無病不愈
余之所以書此者庶後之君子知余之用心非一日也
又有病目不覩者思食苦苣頓頓不闕醫者以為有蟲
曾不周歲兩目微痛如蟲行大眥漸明俄然大見又如
北方貴人愛食乳酪牛酥羊生魚膾鹿脯猪腊海味甘
肥之物皆蟲之萌也然而不生蟲者蓋筵會中多胡荽
蕪荑醬鹵汁皆能殺九蟲此二者亦偶得服食法耳智
者讀此當觸類而長之
攻裏發表寒熱殊塗箋十二
有一言而可以該醫之旨者其惟發表攻裏乎雖千枝
萬派不過在表在裏而已矣欲攻其裏者宜以寒為主
欲發其表者宜以熱為主雖千萬世不可易也内經言
之詳矣今人多錯解其旨故重為之箋發表不遠熱攻
裏不遠寒此寒熱二字謂六氣中司氣之寒熱司氣用
寒時用藥者不可以寒藥司氣用熱時用藥者不可以
熱藥此常理也惟攻裏發表則反之然而攻裏發表常
分作兩塗若病在表者雖畏日流金之時不避司氣之熱
亦必以熱藥發其表若病在裏者雖堅冰積雪之時不
避司氣之寒亦必以寒藥攻其裏所謂發表者出汗是
也所謂攻裏者湧泄是也王太僕注云汗泄下痢皆以
其不住于中也夫不住其中則其藥一去不留雖以寒
藥犯司氣之寒熱藥犯司氣之熱亦無害也若其藥留
而不出適足以司氣增邪是謂不發不攻寒熱内賊其
病益甚無病者必生病有病者必甚若司氣用寒之時
病在表而不在裏反以寒藥冰其裏不涌不泄堅腹滿
痛急下痢之病生矣若司氣用熱之時病在裏而不在
表反以熱藥燥其中又非發汗則身熱吐下霍亂癰疽
瘡痒瞀鬱注下瞤瘈腫脹嘔吐鼽衂頭痛骨節攣肉痛
血泄淋閟之病生矣以此知非熱不能解表非寒不能
攻裏是解表常宜熱攻裏常宜寒若反此法是謂妄造
今之用藥者以荆黃湯解表以薑桂藥攻裏此與以水
濟水以火濟火何異哉故非徒不效輕者危甚者死夫
本草一書不過酸苦甘辛鹹淡六味而已聖人既以辛
甘發散為陽酸苦涌泄為隂又以淡味滲泄為陽是辛
甘淡三味以解表酸苦鹹三味以攻裏發表與滲泄非
解表而何涌泄非攻裏而何此二者聖人之法盡矣蔑
以加矣然則醫之法果多乎哉攻裏以寒解表以熱而
已矣雖然表病而裏不病者可專以熱藥發其表裏病
而表不病者可專以寒藥攻其裏表裏俱病者雖可以
熱解表亦可以寒攻裏此仲景之大小柴胡湯雖解表
亦兼攻裏最為得體今之用藥者只知用熱藥解表不
察裏之已病故前所言熱證皆作矣醫者不知罪由已
作反謂傷寒變證以誣病人非一日也故劉河間自製
通聖散加益元散名為雙解千古之下得仲景之旨者
劉河間一人而已然今之議者以為雙解不可攻裏謗
議紛紜坐井小天誠可憾也豈知雙解煎以䓤鬚荳䜴
涌而汗之一劑立雪所苦縱不全瘥亦可小瘳向所謂
熱證亦復不作俟六經𫝊畢微下而已今醫者不知其
濟物無窮之功乃妄作損胃無窮之謗憤劉河間有能
醫之名設堅白之論以求世譽孰肯剖璞一試而追悔
和氏之刖足哉余之所以屢書此者歎知音之難遇也
近者余之故人某官不欲斥言其名因病頭項強狀類
傷寒服通聖散雖不得其法猶無害也醫者見其因通
聖散也立毁其非仲景之藥也渠不察其熱已甚矣復
以辛熱發之汗出不解發黃血泄竟如前所言後雖以
承氣下之不能已又復下之至絶汗出其脈猶摶擊然
余親見其子言之甚詳至今士大夫皆不知辛熱一發
之過也獨歸罪于通聖散嗚呼甚矣道之難明也頃余
之舊契讀孟堅漢書藝文志載五苦六辛之說而顔師
古輩皆無注解渠特以問余余顧其内經諸書中亦不
見其文既相别矣乘蹇且十里外颯然而悟欲復迴以
告余之舊契已歸且遠乃令載之以示來者夫五者五
臟也臟者裏也六者六腑也腑者表也病在裏者屬隂
分宜以苦寒之藥涌之泄之病在表者屬陽分宜以辛
温之劑發之汗之此五苦六辛之意也顔師古不注蓋
闕其疑也乃知學不博而欲為醫難矣余又徐思五積
六聚其用藥亦不外于是夫五積在臟有常形屬裏宜
以苦寒之藥涌之泄之六聚在腑無常形屬表宜以辛
温之藥發之汗之與前五苦六辛亦合亦有表而可用
柴胡之涼者猶宜熱而行之裏寒而可用薑附之熱者
猶宜寒而行之余恐來者不明内經發表攻裏之旨故
併以孟堅五苦六辛之說附于卷末
汗下吐三法該盡治病詮十三
人身不過表裏氣血不過虚實表實者裏必虚裏實者
表必虚經實者絡必虚絡實者經必虚病之常也良工
之治病者先治其實後治其虚亦有不治其虚時粗工
之治病或治其虚或治其實有時而幸中有時而不中
謬工之治病實實虚虚其誤人之迹常著故可得而罪
也惟庸工之治病純補其虚不敢治其實舉世皆曰平
穏誤人而不見其迹渠亦自不省其過雖終老而不悔
且曰吾用補藥也何罪焉病人亦曰彼以補藥補我彼
何罪焉雖死而亦不知覺夫粗工之與謬工非不誤人
惟庸工誤人最深如鯀湮洪水不知五行之道夫補者
人所喜攻者人所惡醫者與其逆病人之心而不見用
不若順病人之心而獲利也豈復計病者之死生乎嗚
呼世無真實誰能别之今余著此吐汗下三法之詮所
以該治病之法也庶幾來者有所憑藉耳夫病之一物
非人身素有之也或自外而入或由内而生皆邪氣也
邪氣加諸身速攻之可也速去之可也攬而留之可乎
雖愚夫愚婦皆知其不可也及其聞攻則不悦聞補則
樂之今之醫者曰當先固其元氣元氣實邪自去世間
如此妄人何其多也夫邪之中人輕則𫝊久而自盡頗
甚則𫝊久而難已更甚則暴死若先論固其元氣以補
劑補之真氣未勝而邪已交馳横騖而不可制矣惟脈
脱下虚無邪無積之人始可議補其餘有邪積之人而
議補者皆鯀湮洪水之徒也今予論吐汗下三法先論
攻其邪邪去而元氣自復也況予所論之法諳練日久
至精至熟有得無失所以敢為來者言也天之六氣風
暑火濕燥寒地之六氣霧露雨雹冰泥人之六味酸苦
甘辛鹹淡故天邪發病多在乎上地邪發病多在乎下
人邪發病多在乎中此為發病之三也處之者三出之
者亦三也諸風寒之邪結摶皮膚之間藏于經絡之内
留而不去或發疼痛走注&KR0984;痺不仁及四肢腫痒拘攣
可汗而出之風痰宿食在膈或上脘可湧而出之寒濕
因冷熱客下焦在下之病可泄而出之内經散論諸病
非一狀也流言治法非一階也至真要大論等數篇言
運氣所生諸病各斷以酸苦甘辛鹹淡以總括之其言
補時見一二然其補非今之所謂補也文具于補論條
下如辛補肝鹹補心甘補腎酸補脾苦補肺若此之補
乃所以發腠理致津液通血氣至其統論諸藥則曰辛
甘淡三味為陽酸苦鹹三味為隂辛甘發散淡滲泄酸
苦鹹涌泄發散者歸于汗涌者歸于吐泄者歸于下滲
為解表歸于汗泄為利小溲歸于下殊不言補乃知聖
人止有三法無第四法也然則聖人不言補乎曰蓋汗
下吐以苦草木治病者也補者以穀肉菓菜養口體者
也夫穀肉菓菜之屬猶君之德教也汗下吐之屬猶君
之刑罰也故曰德教興平之粱肉刑罰治亂之藥石若
人無病粱肉而已及其有病當先誅伐有過病之去也
梁肉補之如世已治矣刑措而不用豈可以藥石為補
哉必欲去大病大瘵非吐汗下末由也已然今之醫者
不得盡汗下吐法各立門牆誰肯屈己之高而一問哉
且予之三法能兼衆法用藥之時有按有蹻有揃有導
有減有增有續有止今之醫者不得予之法皆仰面傲
笑曰吐者苽蒂而已矣汗者&KR0984;黃升&KR0984;而已矣下者芭
荳牽牛朴硝大黃甘遂芫花而已矣既不得其術從而
誣之予固難與之苦辯故作此詮所謂三法可以兼衆
法者如引涎漉涎啑氣追淚凡上行者皆吐法也灸蒸
熏渫洗熨烙針刺砭射導引按摩凡解表者皆汗法也
催生下乳磨積逐水破經泄氣凡下行者皆下法也以
余之法所以該衆法也然予亦未嘗以此三法遂棄衆
法各相其病之所宜而用之以十分率之此三法居其
八九而衆所當纔一二也或言内經多論鍼而少論藥
者蓋聖人欲明經絡豈知針之理即所謂藥之理即今
著吐汗下三篇各條藥之輕重寒温于左仍于三法之
外别著原補一篇使不預三法恐後之醫者泥于補故
置之三篇之末使用藥者知吐中有汗下中有補止有
三法内經曰知其要者一言而終是之謂也
凡在上者皆可吐式十四
夫吐者人之所畏且順而下之尚猶不樂況逆而上之
不悦者多矣然自胷已上大滿大實病如膠粥微丸微
散皆兒戲也非吐病安能出仲景之言曰大法春宜吐
蓋春時陽氣在上人氣與邪氣亦在上故宜吐也涌吐
之藥或丸或散中病則止不必盡劑過則傷人然則四
時有急吐者不必直待春時也但仲景言其大法耳今
人不得此法遂廢而不行試以名方所記者略數之如
仲景傷寒論中以䓤根白荳䜴湯以吐頭痛梔子厚朴
湯以吐懊憹瓜蔕散以吐傷寒六七日因下後腹滿無
汗而喘者如此三方豈有殺人者乎何今議予好涌者
多也又如孫氏千金方風論中數方往往皆效近代本
事方中稀涎散吐膈實中滿痰厥失音牙關緊閉如喪
神守萬全方以鬱金散吐頭痛眩運頭風惡心沐浴風
近代普濟方以吐風散追風散吐口噤不開不省人事
以皂角散吐涎潮總錄方中以常山散吐瘧孫尚方以
三聖散吐發狂神驗方吐舌不正補亡篇以遠志去心
春分前服之預吐瘟疫此皆前人所用之藥也皆有效
者何今之議予好涌者多也惟養生必用方言如吐其
涎令人跛躄校正方已引風門中碧霞丹為證予不須
辯也但内經明言高者越之然名醫錄中惟見太倉公
華元化徐文伯能明律用之自餘無聞乃知此法廢之
久矣今予驟用于千載寂寥之後宜其驚且駭也惜乎
黃帝岐伯之書伊摯仲景之論棄為閒物縱有用者指
為山野無韻之人豈不謬哉予之用此吐法非偶然也
曾見病之在上者諸醫盡其技而不效余反思之投以
涌劑少少用之頗獲徵應既久乃廣訪多求漸臻精妙
過則能止少則能加一吐之中變態無窮屢用屢驗以
至不疑故凡可吐令條達者非徒木鬱然凡在上者皆
宜吐之且仲景之論胷上諸實鬱而痛不能愈使人按
之及有涎唾下痢十餘行其脈沈遲寸口脈微滑者此
可吐之吐之則止仲景所謂胷上諸實按之及有涎唾
者皆邪氣在上也内經曰下痢脈遲而滑者内實也寸
口脈微滑者上實也皆可吐之王冰曰上盛不已吐而
奪之仲景曰宿食在上脘當吐之又如宿飲酒積在上
脘者亦當吐之在中脘者當下而去之仲景曰病人手
足厥冷兩手脈乍結以客氣在胷中心下滿而煩欲食
不能食者知病在胷中當吐之余嘗用吐方皆是仲景
方中瓜蔕散吐傷寒頭痛用葱根白荳䜴湯以吐雜病
頭痛或單瓜蔕名獨聖加茶末少許以吐痰飲食加全
蝎稍以吐兩脇肋刺痛濯濯水聲者内經所謂濕在上
以苦吐之者其是謂歟今人亦有竊予之法者然終非
口授或中或否或涌而不能出或出而不能止豈知上
涌之法名曰撩痰撩之一字自有擒縱卷舒頃有一工
吐陳下一婦人半月不止涎至數斗命懸湏臾倉皇失
計求予解之予使煎麝香湯下咽立止或問麝香何能
止吐予謂之曰瓜苗聞麝香即死吐者瓜蔕也所以立
解如蔾蘆吐者不止以葱白湯解之以石藥吐者不止
以甘草貫衆解之諸草木吐者可以麝香解之以本草
考之吐藥之苦寒者有荳䜴瓜蔕茶末梔子黃連苦參
大黃黃芩辛苦而寒者有鬱金常山藜蘆甘苦而寒者
有地黃汁苦而温者有木香遠志厚朴辛苦而温者有
薄荷芫花辛而温者有穀菁草葱根鬚辛而寒者有輕
粉辛甘而温者有烏頭附子尖酸而寒者有晉礬綠礬
虀汁酸而平者有銅碌甘酸而平者有赤小荳酸而温
者有飯漿酸辛而寒者有膽礬酸而寒者有青鹽白米
飲辛鹹而温者有皂角甚鹹而寒者有滄鹽甘而寒者
有牙硝甘而微温且寒者有參蘆頭甘辛而熱者有蝎
稍凡此三十六味惟常山膽礬瓜蔕有小毒藜蘆芫花
輕粉烏附尖有大毒外二十六味皆吐藥之無毒者各
對證擢而用之此法宜先小服不滿積漸加之予之撩
痰者以釵股雞羽探引不出以虀投之投之不吐再投
之且投且探無不出者吐至昏眩慎勿驚疑書曰若藥
不瞑眩厥疾弗瘳如發頭眩可飲冰水立解如無冰時
新汲水亦可強者可一吐而安弱者可作三次吐之庶
無損也吐之次日有頓快者有轉甚者蓋引之而吐未
平也俟數日當再涌之如覺渴者冰水新水瓜梨杮及
涼物皆不禁惟禁貪食過飽硬物乾脯難化之物心火
既降中脘冲和隂道必強大禁房勞大憂悲思病人既
不自責衆議因而噪之歸罪于吐法起謗其由此也故
性行剛暴好怒喜淫之人不可吐左右多嘈雜之言不
可吐病人頗讀醫書實非深解者不可吐主病者不能
辨邪正之說不可吐病人無正性妄言妄從反覆不定
者不可吐病勢巇危老弱氣衰者不可吐自吐不止亡
陽血虚者不可吐諸吐血嘔血咯血衂血嗽血崩血失
血者皆不可吐吐則轉生他病浸成不救反起謗端雖
懇切求慎勿強從恐有一失愈令後世不信此法以小
不善累大善也必標本相得彼此相信真知此理不聽
浮言審明某經某絡某臟某腑某氣某血某邪某病決
可吐者然後吐之是予之所望于後之君子也庶幾不
使此道湮微以新𫝊新耳
凡在表者皆可汗式十五
風寒暑濕之氣入于皮膚之間而未深欲速去之莫如
發汗聖人之刺熱五十九刺為無藥而設也皆所以開
玄府而逐邪氣與汗同然不若以藥發之使一毛一竅
無不啓發之為速也然發汗亦有數種世俗止知惟温
熱者為汗藥豈知寒涼亦能汗也亦有薰漬而為汗者
亦有導引而為汗者如桂枝湯桂枝&KR0984;黃各半湯五積
散敗毒散皆發汗甚熱之藥也如升&KR0984;湯葛根湯解飢
湯逼毒散皆辛温之藥也如大柴胡湯小柴胡湯柴胡
飲子苦寒之藥也如通聖散雙解散當歸散子皆辛涼
之藥也故外熱内寒宜辛温外寒内熱宜辛涼平凖所
謂導引而汗者華元化之虎鹿熊猴鳥五禽之戲使汗
出如傅粉百疾皆愈所謂薰漬而汗者如張苗治陳廩
丘燒地布桃葉蒸之大汗立愈又如許胤宗治許太后
感風不能言作防風湯數斛置于牀下氣如煙霧如其
言遂愈能言此皆前人用之有驗者以本草校之荆芥
香白芷陳皮半夏細辛蒼术其辛而温者乎蜀椒胡椒
茱萸大蒜其辛而大熱者乎生薑其辛而微温者乎天
&KR0984;葱白其辛而平者乎青皮薄荷其辛苦而温者乎防
已秦芁其辛而且苦者乎&KR0984;黃人參大棗其甘而温者
乎葛根赤茯苓其甘而平者乎桑白皮其甘而寒者乎
防風當歸其甘辛而温者乎附子其甘辛而大熱者乎
官桂桂枝其甘辛而大熱者乎厚朴其苦而温者乎桔
梗其苦而微温者乎黃芩知母枳實地骨皮其苦而寒
者乎前胡柴胡其苦而微寒者乎羌活其苦辛而微温
者乎升&KR0984;其苦甘且平者乎芍藥其酸而微寒者乎浮
萍其辛酸而寒者乎凡此四十味皆發散之屬也惟不
善擇者當寒而反熱當熱而反寒此病之所以變也仲
景曰大法春夏宜汗春夏陽氣在外人氣亦在外邪氣
亦在外故宜發汗然仲景舉其略耳設若秋冬得春夏
之病當不發汗乎但春夏易汗而秋冬難耳凡發汗欲
周身熱熱然不欲如水淋漓欲令手足俱周遍汗出一
二時為佳若汗暴出邪氣多不出則當重發汗則使人
亡陽凡發汗中病則止不必盡劑要在劑當不欲過也
此雖仲景調理傷寒之法至于雜病復何異哉且如傷
寒&KR0984;黃之類為表實而設也桂枝湯之類為表虚而設
也承氣湯為隂虚而設也四逆湯為陽虚而設也表裏
俱實者所謂陽盛隂虚下之則愈表裏俱虚者所謂隂
盛陽虚汗之則愈也所謂陽為表而隂為裏也如表虚
亡陽發汗則死發汗之法辨隂陽别表裏定虚實然後
汗之隨治隨應設若飱泄不止日夜無度完穀下出發
汗可也内經曰春傷于風夏生飱泄此以風為根風非
汗不出昔有人病此者腹中雷鳴泄注米穀不分小便
澁滯皆曰脾胃虚寒故耳荳蔲烏梅罌粟殼乾薑附子
曾無一效中脘臍下炙已數千燥熱轉甚小溲涸竭瘦
削無力飲食減少命予視之予以謂應象論曰熱氣在
下水穀不分化生飱泄寒氣在上則生䐜脹而氣不散
何也隂靜而陽動故也診其兩手脈息俱浮大而長身
表微熱用桂枝&KR0984;黃湯以薑棗煎大劑連進三服汗出
終日至旦而愈次以胃風湯和平臟腑調養隂陽食進
病愈又貧家一男子年二十餘病破傷風搐牙關緊急
角弓反張棄之空室無人問者時時呻呼予怜其苦以
風藥投之口噤不能下乃從兩鼻竅中灌入咽喉約一
中椀死中求生其藥皆大黃甘遂牽牛硝石之類良久
上涌下泄吐且三四升下一二十行風搐立止肢體柔
和旦已自能起口雖開尚未能言予又以桂枝麻黃湯
三兩作一服使啜之汗出周匝如洗不三日而痊又如
小兒之病驚風搐搦涎潮熱鬱舉世皆用大驚丸抱龍
丸鎮心丸等藥間有不愈者予潛用瓜蒂赤小荳等分
共為細末以猪膽汁浸蒸餅為丸衣以螺青或丹砂以
漿水乳汁送之良久風涎涌出一兩掬三五日一涌涌
三五次漸以通聖散稍熱服之汗漐漐然病日已矣頃
又治一狂人隂不勝其陽則脈流薄厥陽并乃狂難經
曰重陽者狂重隂者癲陽為腑隂為臟非陽熱而隂寒
也熱并于陽則狂狂則生寒并于隂則癲癲則死内經
曰足陽明有實則狂故登高而歌棄衣而走無所不為
是熱之極也以調胃承氣大作湯下數十行三五日復
上涌一二升三五日又復下之凡五六十日下百餘行
吐亦七八度如吐時暖室置火以助其熱而汗少解數
汗方平又治一酒病人頭痛身熱惡寒狀類傷寒診其
脈兩手俱洪大三兩日不圊予以防風通聖散約一兩
用水一中椀生薑二十餘片葱鬚根二十莖荳豉一大
撮同煎三五沸去滓稍熱分作二服先服一服多半須
臾以釵股探引咽中吐出宿酒酒之香味尚然約一兩
掬頭上汗出如洗次服少半立愈内經曰火鬱發之發
為汗之令其疎散也又嘗治一税官病風寒濕痺腰脚
沈重浮腫夜則痛甚兩足惡寒經五六月間猶綿脛靴
足腰膝皮膚少有跣露則冷風襲之流入經絡其痛轉
劇走注上下往來無定其痛極處便摩急而腫起肉色
不變腠理開如蟲行每遇風冷病必轉增飲食轉減肢
體瘦乏須人扶掖猶能行立所服者烏附薑桂種種燥
熱燔針著灸莫知其數前後三年不獲一愈一日命予
脈之其兩手皆沈滑有力先以導水丸通經散各一服
是夜瀉三十餘行痛減半遂漸服赤茯苓湯川芎湯防
風湯此三方在宣明論中治痺方是也日三服煎七八
錢漐漐然汗出余又作玲瓏竈法薰蒸血熱病必增劇
諸汗法古方亦多有之惟以吐發汗者世罕知之故予
嘗曰吐法兼汗良以此夫
凡在下者皆可下式十六
下之攻病人亦所惡聞也然積聚陳莖于中留結寒熱
于内留之則是耶逐之則是耶内經一書惟以氣血通
流為貴世俗庸工惟以閉塞為貴又止知下之為瀉又
豈知内經之所謂下者乃所謂補也陳莖去而腸胃㓗
癥瘕盡而榮衛昌不補之中有真補者存焉然俗不信
下之為補者蓋庸工妄投下藥當寒反熱當熱反寒未
見微功轉成大害使聰明之士亦復不信者此也所以
謂寒藥下者調胃承氣湯泄熱之上藥也大小桃仁承
氣次也陷胷湯又其次也大柴胡又其次也以涼藥下
者八正散泄熱兼利小溲洗心散抽熱兼治頭目黃連
解毒散治内外上下畜熱而不泄者四物湯涼血而行
經者也神芎丸解上下畜熱而泄者也以温藥而下者
無憂散下諸積之上藥也十棗湯下諸水之上藥也以
熱藥下者煮黃丸纏金丸之類也急則用湯緩則用丸
或以湯送丸量病之微甚中病即止不必盡劑過而生
愆仲景曰大法秋宜瀉謂秋則陽氣在下人氣與邪氣
亦在下故宜下此仲景言其大槩耳設若春夏有可下
之疾當不下乎此世之庸工跼蹜遷延誤人大病者也
皆曰夏月豈敢用過藥瀉脱胃氣嗚呼何不達造化之
甚也内經稱土火之鬱發四時之氣以五月先取化源瀉
土補水又曰土鬱則奪之王太僕注云奪謂下之令無
壅礙也然則于五月先防土壅之發令人下奪素問之
言非歟然隨證不必下奪在良工消息之也予所以言
此者矯世俗期不誤大病暴病者耳故土鬱之為奪雖
大承氣湯亦無害也試舉大承氣之藥論大黃苦寒通
九竅利大小便除五臟六腑積熱芒硝鹹寒破痰散熱
潤腸胃枳實苦寒為佐使散滯氣消痞滿除腹脹厚朴
辛温和脾胃寬中通氣此四味雖為下藥有泄有補卓
然有竒功劉河間又加甘草以為三一承氣以甘和其
中最得仲景之秘也予嘗以大承氣改作調中湯加以
薑棗煎之俗見薑棗以為補脾胃而喜服不知其中有
大黃芒硝也惡寒喜暖取補故自古及今天下皆然此
内經之法抑屈而不伸者也此藥治中滿痞氣不大便
者下五七行殊不困乏次日必神清氣快膈空食進内
經曰脾為之使胃為之市人之食飲酸鹹甘苦百種之
味雜凑于此壅而不行蕩其舊而新之亦脾胃之所望
也況中州之人食雜而不勞者乎中州土也兼載四象
木金水火皆聚此中故脾胃之病奈何中州之醫不善
掃除倉廩使陳莖積而不能去也猶曰我善補大罪也
此藥有竒功皆謂服之便成傷敗乃好丹而非素者也
或言男子不可久瀉婦人不可久吐何妄論之甚也可
吐則吐可下則下豈問男女乎大人小兒一切所傷之
物在胃脘如兩手脈遲而滑者内實也宜下之何以别
乎蓋傷宿食者惡食傷風者惡風傷寒者惡寒傷酒者
惡酒至易辨也故凡宿食在胃脘皆可下之則三部脈
平若心下按之而硬滿者猶宜再下之如傷寒大汗之
後重復勞發而為病者蓋下之後熱氣不盡故也當再
下之若雜病腹中滿痛不止者此為内實也金匱要略
曰痛而腹滿按之不痛為虚痛者為實難經曰痛者為
實腹中滿痛裏壅為實故可下之不計雜病傷寒皆宜
急下之宜大承氣湯或導水丸或泄水丸等藥過十餘
行如痛不已亦可再服痛已則止至如傷寒大汗之後
發熱脈沈實及寒熱往來時時有涎嗽者宜大柴胡湯
加當歸煎服之下三五行立愈産後慎不可作諸虚不
足治之必變作骨蒸寒熱飲食不入肌膚瘦削經水不
行經曰寒則衰飲食熱則消肌肉人病瘦削皆粗工以
藥消爍之故也嗚呼人之死者豈為命乎難經曰實實
虚虚損不足而益有餘如此死者醫殺之耳至如目黃
九疸食勞皆屬脾土可下之宜茵陳蒿湯或用導水丸
禹攻散瀉十餘行次以五苓散桂苓甘露散白术丸等
藥服之則愈矣或腰脚胯痛可用甘遂粉二三錢以豶
猪腰子薄批七八片撡藥在内以濕紙包數重文武火
燒熟至臨卧細嚼以温酒或米飲湯調下至平明見一
二十行勿訝意欲止瀉則飲水或新水頓服之瀉立止
次服通經和氣定痛烏金丸蹁馬丹之類則愈矣内經
有不因氣動而病生于外者太僕以為瘴氣賊魅蟲毒
蜚尸鬼擊衝薄墜墮風寒暑濕斫射剥割撞撲之類至
如諸落馬墮井打撲閃肭損折湯沃火燒車碾犬傷腫
發焮痛日夜號泣不止者予尋常談笑之間立獲大效
可峻瀉三四十行痛止腫消乃以通經散下導水丸等
藥如瀉水少則可再加湯劑瀉之後服和血消腫散毒
之藥病去如掃此法得之睢陽高大明侯德和使外傷
者不致癃殘跛躄之患予非敢掩人之善意在救人耳
曾有鄰人杖瘡發作腫痛焮及上下語言錯亂時時嘔
吐數日不食皆曰不救予以通經散三四錢下神祐丸
百餘丸相併而下間有嘔出者大半已下膈矣良久大
瀉數行穢不可近膿血涎沫瘀毒約一二斗其病人困
睡不省一日一夜隣問予予曰喘息勻停腫消痛減故
得睡也來旦語清食進不數日痊救杖瘡欲死者四十
年間二三百余追思舉世杖瘡死者皆枉死也自後凡
見冤人被責者急以導水丸禹功散大作劑料瀉驚涎
一兩盆更無發腫痛焮之難如導水丸禹功散泄瀉不
動更加之通經散神祐丸瀉之瀉訖須忌熱物止可喫
新汲水一二頓瀉止立愈至如沈積多年羸劣者不可
便服陡攻之藥可服纏積丹三稜丸之類内經曰重者
因而減之若人年老衰弱有虚中積聚者止可五日一
服萬病無憂散故凡積年之患豈可一藥而瘉即可減
而去之以本草攷之下之寒者有戎鹽之鹹犀角之酸
鹹滄鹽澤瀉之甘鹹枳實之苦酸膩粉之辛澤漆之苦
辛杏仁之苦甘下之之微寒者有猪膽之苦下之大寒
者有牙硝之甘大黃瓜蔕牽牛苦瓠子藍汁牛膽羊蹄
根苗之苦大戟甘遂之苦甘朴硝芒硝之苦辛下之温
者有㯽榔之辛芫花之苦辛石密之甘皂角之辛鹹下
之熱者有芭荳之辛下之辛涼者有猪羊血之鹹下之
平者有郁李仁之酸桃花萼之苦右三十味惟牽牛大
戟芫花皂角羊蹄根苦瓠子苽蔕有小毒芭荳甘遂膩
粉杏仁之有大毒餘皆無毒設若疫氣冐風中酒小兒
瘡疹及産後潮熱中滿敗血勿用銀粉杏仁大毒之藥
下之必死不死即危且如㯽榔犀角皂角皆温平可以
殺蟲透關節除腸中風火燥結大黃芒硝朴硝等鹹寒
可以治傷寒熱病時氣瘟毒發斑瀉血燥熱發狂大作
蕩劑以蕩滌積熱澤瀉羊蹄根苗牛膽藍葉汁苦瓠子
亦苦寒可以治水腫遍身腹大如鼔大小便不利及目
黃濕毒九疸食勞疳蟲食土生米等物分利水濕通利
大小便蕩滌腸胃間宿穀相搏又若備急丸以芭荳乾
薑大黃三味蜜和丸之亦是下藥然止可施于辛苦勞
力貧食粗辣之輩或心腹脹滿脇肋刺痛暴痛不住服
五七丸或十丸瀉五七行以救急若施之富貴城郭之
人則非矣此藥用砒石治瘧相類止可施之于貧食之
人若備急丸治傷寒風温中酒冐風及小兒瘡疹産後
滿悶用之下膈不死則危及夫城郭之人富貴之家用
此下藥亦不死則危矣奈何庸人畏大黃而不畏芭荳
粗工喜芭荳而不喜大黃蓋庸人以芭荳惟熱而不畏
以大黃性寒而畏粗工以芭荳劑小而喜以大黃劑大
而不喜皆不知理而至是也豈知諸毒中惟芭荳為甚
去油匱之蠟猶能下後使人津液涸竭留毒不去胸熱
口燥他病轉生故下藥以芭荳為禁予嘗用前十餘藥
如身之使臂臂之使手然諸洞泄寒中者不可下俗謂
休息痢也傷寒脈浮者不可下表裏俱虚者不宜下内
經中五痞心證不宜下厥而唇青手足冷内熱深者宜
下寒者不宜下以脈别之小兒内瀉轉生慢驚及兩目
直視魚出氣者亦不宜下若十二經敗甚亦不宜下止
宜調養温以和之如不則必誤人病耳若其餘大積大
聚大病大秘大涸大堅下藥乃補藥也予嘗曰瀉法兼
補法良以此夫
推原補法利害非輕說十七
原補一篇不當作由近論補者與内經相違不得不作
耳夫養生當論食補治病當論藥攻然聽者皆逆耳以
予言為蔽蓋議者嘗知補之為利而不知補之為害也
論補者蓋有六法平補峻補温補寒補筋力之補房室
之補以人參黃蓍之類為平補以附子硫黃之類為峻
補以荳蔲官桂之類為温補以天門冬五加皮之類為
寒補以芭戟蓯蓉之類為筋力之補以石燕海馬起石
丹砂之類為房室之補此六者近代之所謂補者也若
施之治病非徒功效疎闊至其害不可勝言者難經言
東方實西方虚瀉南方補北方此言肝木實而肺金虚
瀉心火補腎水也以此論之前所謂六補者了不相涉
試舉補之所以為害者如瘧本夏傷于暑議者以為脾
寒而補之温補之則危峻補之則死傷寒熱病下之後
若以温辛之藥補之熱當復作甚則不救瀉血血止之
後若温補之血復熱小溲不利或變水腫霍亂吐瀉本
風濕暍合而為之温補之則危峻補之則死小兒瘡疱
之後有温補之必發癰腫焮痛婦人大産之後心火未
降腎水未升如黑神散補之輕則危甚則死老人目暗
耳瞶腎水衰而心火盛也若峻補之則腎水彌涸心火
彌茂老人腎虚腰脊痛腎惡燥腰者腎之府也峻補之
則腎愈虚矣老人腎虚無力夜多小溲腎主足腎水虚
而火不下故足痿心火上乘肺而不入脬囊故夜多小
溲若峻補之則火益上行脬囊亦寒矣老人喘嗽火乘
肺也若温補之則甚峻補之則危停飲之人不可補補
則痞悶轉增脚重之人不可補補則脛膝轉重男子二
十上下而精不足女子二十上下而血不流皆二陽之
病也時人不識便作積冷極憊治之以温平補之夫積
温尚成熱而況燔鍼于臍下火炙手足腕骨内經本無
勞證由此變而為勞煩渴咳嗽涎痰肌瘦寒熱往來寢
汗不止日高則顔赤皆以為𫝊尸勞不知本無此病醫
者妄治而成之耳夫二陽者陽明也胃之經也心受之
則血不流脾受之則味不化故男子少精女子不月皆
由使内太過故隠蔽委曲之事各不能為也惟深知涌
瀉之法者能治之又如春三月風傷于榮榮為血故隂
受之温傷于衛衛為氣故陽受之初發之後多與傷寒
相似頭痛身熱口乾潮熱數日不大便仲景所謂隂陽
俱浮自汗出身重多眠睡目不欲開者是也若以寒藥
下之則傷臟氣若以温藥補之則火助風温發黃發班
温毒熱增劇矣風温外甚則直視潮熱譫語撏衣撮空
驚惕而死者温補之罪也内經雖言形不足者温之以
氣精不足者補之以味氣屬陽天食人以五氣血屬隂
地食人以五味者戒乎偏勝非便以温為熱也又若經
云損者補之勞者温之此温乃温存之温也豈以温為
熱哉又如虚則補其母實則瀉其子者此欲權衡之得
其平也又烏在燔鍼壯火煉石燒砒硫薑烏附然後為
補哉所謂補上欲其緩補下欲其急者亦焉在此等而
為急哉自有酸苦甘辛鹹淡寒涼温熱平更相君臣佐
使耳所謂平補者使隂陽兩停是謂平補奈時人往往
惡寒喜温甘受酷烈之毒雖死而不悔也可勝歎哉予
用補法則不然取其氣之偏勝者其不勝者自平矣醫
之道損有餘乃所以補其不足也予嘗曰吐中自有汗
下中自有補豈不信然予嘗用補法必觀病人之可補
者然後補之昔維陽府判趙顯之病虚羸泄瀉褐色乃
洞泄寒中證也每聞大黃氣味即注泄予診之兩手脈
沈而輭令灸分水穴一百餘壯次服桂苓甘露散胃風
湯白术丸等藥不數月而愈又息城酒監趙進道病腰
痛歲餘不愈診其兩手脈沈實有力以通經散下五七
行次以杜仲去粗皮細切炒斷絲為細末每服三錢猪
腰子一枚薄批五七片先以椒鹽淹去腥水摻藥在内
裹以荷葉外以濕紙數重封以文武火燒熟臨卧細嚼
以温酒送之每旦以無比山藥丸一服數日而愈又相
臺監酒岳成之病虚滑泄日夜不止腸鳴而口瘡俗呼
為心勞口瘡三年不愈予以長流水同薑棗煎五苓散
五七錢空心使服之以治其下以宣黃連與白茯苓去
皮二味各等分為末以白麵糊為丸食後温水下三五
十丸以治其上百日而愈又汝南節度副使完顔君寳
病臟毒下衃血發渴寒熱往來延及六載日漸瘦弱無
力面黃如染予診其兩手脈沈而身涼内經寒以為榮
氣在故生可治先以七宣丸下五七行次以黃連解毒
湯加當歸赤芍藥與地榆散同煎服之一月而愈若此
數證予雖用補未嘗不以攻藥居其先何也蓋邪未去
而不可言補補之則適足資寇故病蠲之後莫若以五
穀養之五菓助之五畜益之五菜充之相五臟所宜毋
使偏傾可也凡藥皆毒也非止大毒小毒謂之毒雖甘
草苦參不可不謂之毒久服必有偏勝氣增而久夭之
由也是以君子貴流不貴滯貴平不貴強盧氏云強中
生百病其知言哉人惟恃強房勞之病作矣何貴于補
哉以太宗憲宗高明之資猶陷于流俗之蔽為方士燥
藥所誤以韓昌黎元微之猶死于小溲不通水腫有服
丹置數妾而死于暴脱有服草烏頭如聖丸而死于鬚
瘡有服乳石流黃小溲不通有習氣求嗣而死于精血
有嗜酒而死于發狂見鬼有好茶而為癖乃知諸藥皆
不可久服但可攻邪邪去則已近年運使張伯英病宿
傷服硫黃薑附數月一日喪明監察陳威卿病嗽服鍾
乳粉數年嘔血而殞嗚呼後之談補者尚監兹哉
證口眼喎斜是經非竅辯十八
口眼喎斜者俗工多與中風掉眩證一槩治之其藥則
靈寳至寳續命清心一字急風烏犀鐡彈丸其方非不
言治此證也然而不愈者何也蓋知竅而不知經知經
而不知氣故也何謂知竅而不知經蓋人之首有七竅
如日月五星七政之在天也故肝竅目目為肝之外候
肺竅鼻鼻為肺之外候心竅舌舌無竅心與腎合而寄
竅于耳故耳與舌俱為心之外候俗工止知目病歸之
肝口病歸之脾耳病歸之腎舌病歸之心更無改張豈
知目之内眥上下二綱足太陽及足陽明起于此目之
銳眥足少陽起于此手少陽至于此鼻之左右足陽明
手陽明俠乎此口之左右亦此兩經環乎此故七竅有
病不可獨歸之五臟當歸之六陽經也予曰俗工知竅
而不知經者此也何謂知經而不知氣蓋世之談方藥
者不啻千萬止不過堅執本草性味其知十二經所出
所入所循所環所交所合所過所注所起所會所屬所
絡所上所下所俠所貫所布所散所結所繞所抵所連
所係所約所同所别千萬人中或見一二名明可謂難
其人矣然而不過執此十二經便為病本將陽經為熱
隂經為寒向本草中尋藥藥架上檢方而已矣病之不
愈又何訝焉豈知靈樞經曰足之陽明手之太陽筋急
則口目為辟此十二經及受病之處也非為病者也及
為病者天之六氣也六氣者何風暑燥濕火寒是也故
曰俗工知經而不知氣者此也然則口目喎斜者此何
經也何氣也足之太陽足之陽明左目有之右目亦有
之足之陽明手之陽明口左有之口右亦有之此兩道
也靈樞又言足陽明之筋其病頰筋有寒則急引頰移
口熱則筋弛縱緩不勝收故僻是左寒右熱則左急而
右緩右寒左熱則右急而左緩故偏於左者左寒而右
熱偏於右者右寒而左熱也夫寒不可徑用辛熱之劑
蓋左中寒則逼熱于右右中寒則逼熱于左陽氣不得
宣行故也而況風者甲乙木也口眼陽明皆為胃土風
偏賊之此口目之所以僻也是則然矣七竅惟口目喎
斜而耳鼻獨無此病者何也蓋動則風生靜則風息天
地之常理也考之易象有足相符者震巽主動坤艮主
靜動者皆屬木靜則皆屬土觀卦者視之理也視者目
之用也目之上綱則眨下綱則不眨故觀卦上巽而下
坤頤卦者養之理也養者口之用也口之下頤則嚼上
頷則不嚼故頤卦上艮而下震口目常動故風生焉耳
鼻常靜故風息焉當思目雖斜而目之眦眶未嘗斜口
雖喎而口之輔車未嘗喎此經之受病非竅之受病明
矣而況目有風輪唇有飛門者耶予嘗治此證未嘗用
世俗之藥非故與世參商方鑿圓枘自然齟齬者過穎
一長吏病此命予療之目之斜灸以承泣口之喎灸以
地倉俱效苟不效者當灸人迎夫氣虚風入而為偏上
不得出下不得泄真氣為風邪所陷故宜灸内經曰陷
下則灸之正謂此也所以立愈又嘗過東杞一夫亦患
此予脈其兩手急數如弦之張甚力而實其人齒壯氣
充與長吏不同蓋風火交勝予調承氣湯六兩以水四
升煎作三升分四服令稍熱啜之前後約瀉四五十行
去一兩盆次以苦劑投之解毒數服以升降水火不旬
日而愈脈訣云熱則生風若此者不可純歸其病於窗
隙之間而得亦風火素感而然也蓋火勝則制金金衰
則木茂木茂則風生若東杞之人止可流濕潤燥大下
之後使加飡通鬱為大靈樞雖有馬膏桂酒雙塗之法
此但治其外耳非治其内也今人不知其本欲以單服
熱水強引而行之未見其愈者也向之用薑附烏桂起
石硫黃之劑者是耶非耶
疝本肝經宜通勿塞狀十九
疝有七前人論者甚多非靈樞素問銅人之論予皆不
取非予好異也但要窮其原耳七疝者何寒疝水疝筋
疝血疝氣疝狐疝㿗疝是謂七疝俗工不識因立謬名
或曰膀胱或曰腎冷或曰小腸氣小兒曰偏氣立名既
謬併喪其實何哉蓋醫者既斷為膀胱腎冷小腸氣又
曰虚寒所致其藥之用也不鹿茸巴戟則杜仲蓯蓉不
附子烏頭則乾薑官桂不練實蘹香則金鈴補骨脂朝
吞暮餌曾無殊效三二十年牢不可去間因微病稍似
開通執此微芒浸成大錯標既不除本必歸甚處處相
𫝊曾無覺者豈知諸疝皆歸肝經其奈痛流歸之小腸
脬囊夫膀胱水府專司滲泄小腸水道專主通流腎為
少隂總統二水人之小溲自胃入小腸滲入膀胱膀胱
者脬囊也氣化則水出莖端此常道也及其為疝乃屬
足厥隂肝經蓋環隂器而上入小腹者足厥隂肝經也
夫肝腎皆屬于下與衝任督相附然靈樞經言足厥隂
肝經病則有遺溺癃閉狐疝主腎與膀胱小腸三經則
不言疝是受疝之處乃肝之部分也且内經男子宗筋
為束骨之會也而肝主筋睪者囊中之丸雖主外腎非
厥隂環而引之與玉莖無由伸縮在女子則為簒戶其
内外為二其一曰廷孔其二曰窈漏此足厥隂與衝任
督之所會也靈樞言足厥隂之經筋聚于隂器其病傷
於寒則隂縮入傷于熱則縱挺不收治在行卧清隂氣
故陽明與太隂厥隂之筋皆會于隂器惟厥隂主筋故
為疝者必本之厥隂靈樞又言足厥隂之别名曰蠡溝
去内踝五寸别走少陽循脛上睪結于莖其病氣逆睪
腫卒疝實則挺長虚則暴痒取之所别矣豈非厥隂為
受病之處耶靈樞又言邪在小腸連睪係屬于腎貫肝
絡肺心系氣盛厥逆上衝腸胃燻肝散于肓結于臍故
取之肓原以散之刺太隂以平之取厥隂以下之取巨
虚下臁以去之按其所過之經以調之此其初雖言邪
在小腸至其治法必曰取厥隂以下之乃知諸疝關于
厥隂可以無疑以脈考之素問云厥隂滑為狐疝少陽
滑為肺風疝太隂滑為脾風疝陽明滑為心風疝太陽
滑為腎風疝少隂滑為肝風疝凡此六疝雖見于他脈
中皆言風疝者足厥隂肝經之氣也靈樞亦曰心脈微
滑為心疝肝脈滑甚為㿉癃腎脈滑甚為癃㿉凡此三
藏脈之疝亦以滑為疝也素問又云脈大急皆為疝心
脈滑𫝊為心疝肺脈沈𫝊為肺疝三隂急為疝三陽急
為瘕王太僕云太陽受寒血凝為瘕太隂受寒氣聚為
疝此言太隂受寒𫝊之肝經也可以温藥逐之不可以
温藥補之若補之者是欲病去而強挽留之也歷考素
問三陽為病發寒熱其𫝊為㿗疝此亦言膀胱非受病
之處必𫝊于厥隂部分然後為疝也又言病在少腹腹
痛不得大小便病名曰疝得之寒言脈急者曰疝瘕少
腹痛凡言少腹者豈非厥隂之部分耶又言脾風𫝊胃
名曰疝瘕此謂非肝木不能為風氣名曰厥疝蓋脾土
虚而不能制水又為肝木所凌也又言督脈為衝疝蓋
厥隂與衝任督俱會于前隂也豈不明哉至如運氣中
又言歲太陽在泉寒滛所勝民病少腹控睪蓋寒客于
小腸膀胱則肝木縮而不得伸行母𫝊之子也陽明司
天燥滛所勝丈夫㿗疝婦人少腹痛此言肝氣不得上
行為金所抑鬼賊故也又言太隂在泉土勝則寒氣逆
滿食飲不下甚則為疝此亦言寒客太隂濕土土不勝
水水𫝊之肝經也又嘗徧閱銅人俞穴亦相表裏如背
上十三椎俞肝經言寒疝腹部中行惟隂交一穴言寒
疝任脈之所發也關元一穴言暴疝小腸之募足三隂
任脈之會也中極一穴言疝瘕膀胱之募亦足三隂任
脈之會也曲骨一穴言㿉疝任脈足厥隂之會也其腹
部第二行肓腧二穴言寒疝衝脈足少隂之會也四病
上穴言疝瘕衝任脈足少隂腎之會也其腹部第三行
大巨二穴言㿉疝足陽明脈氣之所發也氣衝二穴言
㿗疝莖中痛兩丸寒痛亦足陽明脈氣之所發也其腹
部第四行府合二穴言疝痛足六隂厥隂隂維之交會
也亦太隂部三隂陽明支别也衝門二穴言隂疝足太
隂厥隂之會也其在側脇者五樞二穴言寒疝隂邪上
入少腹帶脈下三寸也其在足六經者足厥隂穴十名
言疝者七謂大敦行間太衝中封蠡溝中都曲泉足少
陽穴十四名言疝者一謂丘墟穴也足太隂穴十一名
言疝者一謂隂陵泉也足陽明穴十五名言疝者一謂
隂市穴也足少隂穴十名言疝者五謂然谷大谿照海
交信築賓也足太陽穴十八名言疝者二謂金門合陽
也由是言之惟厥隂言疝獨多為疝之主也其穴經穴
雖亦治疝終非受疝之地但與足厥隂相連耳或在泉
寒勝木氣攣縮禁于此經或司天燥勝木氣抑鬱于此
經或忿怒悲哀憂抑頓挫結于此經或藥淋外固閉尾
縮精壅于此經其病差别如此不知世間之藥多熱補
從誰而受其方也信其方則素問靈樞銅人皆非也信
素問靈樞銅人則俗方亦皆非也不知後之君子以孰
為是嗚呼予立于醫四十餘歲使世俗之方人人可療
予亦莫知敢廢也諳練日久因經識病然後不惑且夫
遺溺閉癃隂痿脬痺精滑白淫皆男子之疝也不可妄
歸之腎冷血涸不月月罷腰膝上熱足躄嗌乾癃閉少
腹有塊或定或移前隂突出後隂痔核皆女子之疝也
但女子不謂之疝而謂之瘕若年少而得之不計男子
婦人皆無子故隠蔽委曲之事了不干脬腎小腸之事
乃足厥隂肝經之職也李俗方止言脬腎小腸殊不言
肝木一句惑人甚矣且肝經乙木也木屬東方為心火
之母也凡疝者非肝木受邪則肝木自甚也不可便言
虚而補之難經所謂東方實西方虚瀉南方補北方此
言瀉火木自平金自清水自旺也昔審言為蔡之參軍
也因坐濕地疝痛不可堪諸藥莫救予急以導水丸禹
功散瀉三十餘行腫立消痛立減又項關一男子病卒
疝暴痛不任倒于街衢人莫能動呼予救之予引經證
之邪氣客于足厥隂之絡令人卒疝故病隂丸痛也予
急瀉大敦二穴大痛立已夫大敦穴者乃是厥隂之二
穴也殄寇鎮一夫病㾬瘧發渴痛飲蜜漿劇傷冰水醫
者莫知瀉去其濕反雜進薑附濕為燥熱所壅三焦閉
溢水道不行隂道不興隂囊腫墜大于升斗予先以導
水百餘丸少頃以猪腎散投之是夜瀉青赤水一斗遂
失痛之所在近穎尾一夫病卒疝赤腫大痛數日不止
諸藥如水投石予以導水一百五十丸令三次咽之次
以通經散三錢空腹淡酒調下五更下臟腑壅積之物
數行痛腫皆去不三日平復如故内經曰木鬱則達之
達謂吐也令條達肝之積本當吐者然觀其病之上下
以順為貴仲景所謂上宜吐下宜瀉者此也敢列七疝
圖于左以示後之君子庶幾有所憑藉者焉
寒疝其狀囊冷結硬如石隂莖不舉或控睪丸而痛得
于坐卧濕地或寒月涉水或冐雨雪或卧坐磚石或風
冷處使内過勞宜以温劑下之久而無子
水疝其狀腎囊腫痛隂汗時出或囊腫而狀如水晶或
囊痒而燥出黃水或少腹中按之作水聲得于飲水醉
酒使内過勞汗出而遇風寒濕之氣聚于囊中故水多
令人為卒疝宜以逐水之劑下之有漏鍼去水者人多
不得其法
筋疝其狀隂莖腫脹或潰或膿或痛而裏急筋縮或莖
中痛痛極則痒或挺縱不收或白物如精隨溲而下久
而得於房室勞傷及邪術所使宜以降心之劑下之
血疝其狀如黃瓜在少腹兩傍横骨兩端約中俗云便
癰得于重感春夏大燠勞動使内氣血流溢滲入脬囊
留而不去結成癰腫膿少血多宜以和血之劑下之
氣疝其狀上連腎區下及隂囊或因號哭忿怒則氣鬱
之而脹怒哭號罷則氣散者是也有一治法以鍼出氣
而愈者然鍼有得失宜以散氣之藥下之或小兒亦有
此疾俗曰偏氣得于父已年老或年少多病隂痿精怯
強力入房因而有子胎中病也此疝不治惟築賓一穴
言之
狐疝其狀如瓦卧則入小腹行立則出小腹入囊中狐
則晝出穴而溺夜則入穴而不溺此疝出入上下往來
正與狐相類也亦與氣疝大同小異今人帶鈎鈐是也
宜以逐氣流經之藥下之
㿗疝其狀隂囊腫縋如升如斗不痒不痛者是也得之
地氣卑濕所生故江淮之間湫塘之處多感此疾宜以
去濕之藥下之女子隂戶突出雖亦此類乃熱則不禁
固也不可便謂虚寒而澁之燥之補之本名曰瘕宜以
苦下之以苦堅之王冰云陽氣下墜隂氣上爭上爭則
寒多下墜則筋緩故睪垂縱緩因作㿗疝也已上七疝
下去其病之後可調則調可補則補各量病勢勿拘俗
法經所謂隂盛而腹脹不通者㿗癃疝也不可不下
五虚五實攻補懸絶法二十
虚者補之實者瀉之雖三尺之童皆知之矣至于五實
五虚豈可與泛泛虚實用藥哉内經明言其狀如俗工
不識何此二證所以見殺于委靡之手也坐視人之死
猶相夸曰吾藥穏以誑病家天下士大夫亦誠以為然
以誑天下後世豈不怪哉夫一身猶一國也如尋邑百
萬圍昆陽此五實證也故蕭王親犯中堅而篤戰如河
内饑而又經火災此五虚證也故汲黯不避矯詔而發
倉此可與達權知變者論不可與貪常嗜瑣者說也故
曰庸人誤天下庸工誤病人正一理也内經曰五實者
死五虚者亦死夫五實者謂五臟皆實也五虚者謂五
臟皆虚也府病為陽易治而鮮死臟病為隂難治而多
死經明言脈盛皮熱腹脹前後不通悶瞀者五實也脈
盛為心皮熱為肺腹脹為脾前後不通為腎悶瞀為肝
五臟皆實之證也五虚者反是脈細皮寒氣少泄利前
後飲食不入者五虚也脈細為心皮寒為肺氣少為肝
泄利前後為腎飲食不入為脾此五臟皆虚之證也夫
五實為五臟俱太過五虚為五臟俱不及内經言此二
證皆死非謂必死也謂不救則死救之不得其道亦死
也其下復言漿粥入胃則虚者活身汗後利則實者活
此兩證自是前二證之治法也後人不知是治法只作
辨驗生死之斷句直謂病人有此則生無此則死虚者
聽其漿粥自入胃實者聽其自汗自利便委之死地豈
不謬哉夫漿粥入胃而不注泄則胃氣和胃氣和則五
虚皆實也是以生也汗以泄其表利以泄其裏併泄則
上下通上下通則五實皆啟矣是以生也此二證異常
却不宜用班氏所謂有病不服藥之言蓋其病大且篤
故也予向日從軍于江淮之上一舟子病予診之乃五
實也予自幼讀醫經嘗記此五實之證竟未之遇也既
見其人竊私料之此不可以常法治乃可大作劑而下
之殊不動摇計竭智窮無如之何忽憶桃花萼丸頓下
七八十丸連瀉二百餘行與前藥相兼而下其人昏困
數日方已蓋大疾之已去自然卧憩不如此則病氣無
由衰也徐以調和胃氣之藥饘粥日加自爾平復又嘗
過鳴鹿邸中聞有人呻吟聲息瘦削痿然無力予視之
乃五虚也予急以聖散子二服作一服此證非三錢二
錢可塞也續以胃風湯五苓散等藥各大作劑使頓服
注瀉方止而漿粥入胃不數日而其人起矣故五虚之
受不加峻塞不可得而實也彼庸工治此二證草草補
瀉如一杯水救一車薪之火也竟無成功反曰虚者不
可補實者不可瀉此何語也吁不虚者強補不實者強
攻此自是庸工不識虚實之罪也豈有虚者不可補實
者不可瀉之理哉予他日又思之五實證汗下吐三法
俱行更快五虚證一補足矣今人見五實證猶有塞之
者見五虚者雖補之而非其藥本當生者反鈍滯遷延
竟至于死耳夫聖散子有乾薑尋常瀉利勿用各有標
本冐風五苓有桂所以温經散表而分水道聖散子之
澁燥胃風五苓之能分皆辛熱辛温之劑也俗工往往
聚訕以予好用寒涼然予豈不用温補但不遇可用之
證也譊譊謗喙咸欲夸已以標名從誰斷之悲夫
儒門事親卷二
