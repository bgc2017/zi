皇極經世書術數類一(數學之屬)
提要
(臣)等謹案皇極經世書十四卷宋邵雍撰邵
子數學本於李挺之穆修而其源出於陳摶
當李挺之初見邵子於百泉即授以義理性
命之學其作皇極經世盖出於物理之學所
謂易外别傳者是也其書以元經會以會經
運以運經世起於帝堯甲辰至後周顯德六
年己未而興亡治亂之蹟皆以卦象推之朱
子謂皇極是推步之書可謂能得其要領朱
子又嘗謂自易以後無人做得一物如此整
齊包括得盡又謂康節易看了却看别人的
不得而張㟭亦謂此書本以天道質以人事
辭約而義廣天下之能事畢矣盖自邵子始
為此學其後自張行成祝泌等數家以外能
明其理者甚鮮故世人卒莫窮其作用之所
以然其起而議之者則曰元會運世之分無
所依據十二萬九千餘年之說近於釋氏之
劫數水火土石本於釋氏之地水火風且五
行何以去金去木乾在易為天而經世為日
兑在易為澤而經世為月以至離之為星震
之為辰坤之為水艮之為火坎之為土巽之
為石其取象多不與易相同俱難免於牽強
不合然邵子在當日用以占驗無不竒中故
歷代皆重其書且其自述大旨亦不專於象
數如云天下之事始過於重猶卒於輕始過
於厚猶卒於薄又云學以人事為大又云治
生於亂亂生於治聖人貴未然之防是謂易
之大綱又云天下將治則人必尚義也天下
將亂則人必尚利也尚義則謙讓之風行焉
尚利則攘奪之風行焉類皆立義正大垂訓
深切是經世一書雖明天道而實責成於人
事洵粹然儒者之言固非䜟緯術數家所可
同年而語也乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
