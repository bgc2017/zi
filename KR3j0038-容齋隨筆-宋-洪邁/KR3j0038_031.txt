容齋續筆卷第十三(十四則)
科舉恩數
國朝科舉取士自太平興國以來恩典始重然各出一
時制旨未嘗輒同士子隨所得而受之初不以官之大
小有所祈訴也太平之二年進士一百九人吕蒙正以
下四人得將作丞餘皆大理評事充諸州通判三年七
十四人胡旦以下四人將作丞餘並爲評事充通判及
監當五年一百二十一人蘇易簡以下二十三人皆將
作丞通判八年二百三十九人自王世則以下十八人
以評事知縣餘授判司簿尉未幾世則等移通判簿尉
改知令錄明年並遷守評事雍熙二年二百五十八人
自梁顥以下二十一人才得節察推官端拱元年二十
八人自程宿以下但權知諸縣簿尉二年一百八十六
人陳堯叟曾會至得光禄丞直史館而第三人姚揆但
防禦推官淳化三年三百五十三人孫何以下二人將
作丞二人評事第五人以下皆吏部注擬咸平元年孫
僅但得防推二年孫曁以下伹免選注官蓋此兩榜
眞宗在諒闇禮部所放故殺其禮及三年陳堯咨登第
然後六人將作丞四十二人評事第二甲一百三十四
人節度推官軍事判官第三甲八十人防團軍事推官
下第再試
太宗雍熙二年巳放進士百七十九人或云下第中甚
有可取者乃令復試又得洪湛等七十六人而以湛文
采遒麗特升正牓第三端拱元年禮部所放程宿等二
十八人進士葉齊打鼓論牓遂再試復放三十一人而
諸科因此得官者至於七百一時待士可謂至矣然太
平興國末孟州進士張雨光以試不合格縱酒大罵於
街衢中言涉指斥
上怒斬之同保九輩永不得赴舉恩威並行至於如此
試賦用韻
唐以賦取士而韻數多寡平側次叙元無定格故有三
韻者花萼樓賦以題爲韻是也有四韻者蓂莢賦以呈
瑞聖朝舞馬賦以奏之天廷丹甑賦以國有豐年泰階
六符賦以元亨利正爲韻是也有五韻者金莖賦以日
華川上動爲韻是也有六韻者止水魍魎人鏡三統指
歸信及豚魚洪鍾待撞君子聽音東郊朝日蜡日祈天
宗樂德訓胄子諸篇是也有七韻者日再中射己之鵠
觀紫極舞五聲聽政諸篇是也八韻有二平六側者六
瑞賦以儉故能廣被褐懷玉日五色賦以日麗九華聖
符土德徑寸珠賦以澤浸四荒非寶遠物爲韻是也有
三平五側者宣耀門觀試舉人以君聖臣肅謹擇多士
懸法象魏以正月之吉懸法象魏玄酒以薦天明德有
古遺味五色土以王子畢封依以建社通天臺以洪臺
獨出浮景在下幽蘭以遠芳襲人悠久不絶日月合璧
以兩曜相合候之不差金柅以直而能一斯可制動爲
韻是也有五平三側者金用礪以商高宗命傅說之官
爲韻是也有六平二側者旗賦以風日雲舒軍容淸肅
爲韻是也自太和以後始以八韻爲常唐莊宗時嘗覆
試進士翰林學士承旨盧質以后從諫則聖爲賦題以
堯舜禹湯傾心求過爲韻舊例賦韻四平四側質所出
韻乃五平三側大爲識者所誚豈非是時巳有定格乎
國朝太平興國三年九月始詔自今廣文館及諸州府
禮部試進士律賦並以平側次用韻其後又有不依次
者至今循之
正元制科
唐德宗正元十年賢良方正科十六人裴垍爲舉首王
播次之隔一名而裴度崔羣皇甫鏄繼之六名之中連
得五相可謂盛矣而邪正夐不侔度羣同爲元和宰相
而鏄以聚歛賄賂亦居之度羣極陳其不可度恥其同
列表求自退兩人竟爲鏄所毀而去且三相同時登科
不可謂無事分而玉石雜糅薰蕕同器若默默充位則
是固寵患失以私妨公裴崔之賢誼難以處也本朝韓
康公王𡵨公王荆公亦同年聮名熙寧間康公荆公爲
相𡵨公參政故有一時同牓用三人之語頗類此云
貽子錄
先公自燕歸得龍圖閣書一策曰貽子錄有御書兩印
存不言撰人姓名而序云愚叟受知南平王政寬事簡
意必高從誨擅荆渚時賓僚如孫光憲輩者所編皆訓
儆童蒙其修進一章云咸通年中盧子期箸初舉子一
卷細大無遺就試三埸避國諱宰相諱主文諱士人家
小子弟忌用熨斗時把帛慮有拽白之嫌燭下寫試無
誤筆即題其後云並無揩改塗乙注如有即言字數其
下小書名同年小錄是雙隻先輩各一人分寫宴上長
少分雙隻相向而坐元以東爲上儭以西爲首給舍員
外遺𥙷多來突宴東先輩不遷而西先輩避位及吏部
給春關牒便稱前鄕貢進士大略有與今制同者獨避
宰相主文諱不復講雙隻先輩之名它無所見其林園
一章謂茄爲酪酥亦甚新
金花帖子
唐進士登科有金花帖子相傳巳久而世不多見予家
藏咸平元年孫僅牓盛京所得小錄猶用唐制以素綾
爲軸貼以金花先列主司四人銜曰翰林學士給事中
楊兵部郎中知制誥李右司諫直史館梁袐書丞直史
館朱皆押字次書四人甲子年若干某月某日生祖諱
某父諱某私忌某日然後書狀元孫僅其所紀與今正
同别用高四寸綾闊二寸書盛京二字四主司花書于
下粘於卷首其規範如此不知以何年而廢也但此牓
五十人自第一至十四人惟第九名劉燁爲河南人餘
皆貫開封府其下又二十五人亦然不應都人士中選
若是之多疑亦外方人寄名託籍以爲進取之便耳四
主司乃楊礪李若拙梁顥朱台符皆只爲同知舉
物之小大
列禦宼莊周大言小言皆出於物理之外列子所載夏
革曰㴾海之東幾億萬里有大壑焉實惟无底之谷中
有五山高下周旋三萬里山之中間相去七萬里而五
山之根无所連著帝使巨鼇十五舉首而戴之迭爲三
番六萬歲一交焉而龍伯之國有大人舉尺不盈數千
而曁山所一釣而連六鼇合負而趣歸其國於是岱輿
員嶠二山沈於大海張湛注云以高下周圍三萬里山
而一鼇頭之所戴而六鼇復爲一釣之所引龍伯之人
能并而負之計此人之形當百餘萬里鯤鵬方之猶蚊
蚋蚤虱耳太虚之所受亦奚所不容哉莊子逍遙遊首
著鯤鵬事云北冥有魚其名爲鯤鯤之大不知其幾千
里也化而爲鳥其名爲鵬鵬之徙於南冥水擊三千里
摶扶搖而上者九萬里二子之語大若此至於小言則
莊子謂有國於蝸之左角曰觸氏右角曰蠻氏相與爭
地而戰伏尸數万逐北旬有五日而後反列子曰江浦
之間生麽蟲其名曰焦螟羣飛而集於蚊睫弗相觸也
栖宿去來蚊弗覺也黃帝與容成子同齋三月徐以神
視塊然見之若嵩山之阿徐以氣聽砰然聞之若電霆
之聲二子之語小如此釋氏維摩詰長者居丈室而容
九百萬菩薩并師子座一芥子之細而能納須彌皆一
理也張湛不悟其寓言而竊竊然以太虚無所不容爲
說亦隘矣若吾儒中庸之書但云天地之大也人猶有
所憾故君子語大天下莫能載焉語小天下莫能破焉
則明白洞達歸於至當非二氏之學一偏所及也
郭令公
唐人功名富貴之盛未有出郭汾陽之右者然至其女
孫爲憲宗正妃歷五朝母天下終以不得志於宣宗而
死自是支胄不復振及本朝慶曆四年訪求厥後僅得
裔孫元亨於布衣中以爲永興軍助教歐陽公知制誥
行其詞曰繼絶世襃有功非惟推恩以及遠所以勸天
下之爲人臣者焉況爾先王名載舊史勲德之厚宜其
流澤於無窮而其後裔不可以廢往服新命以榮厥家
且以二十四考中書令之門而需一助教以爲榮吁亦
淺矣乃知世禄不朽如春秋諸國至數百年者後代不
易得也
紀年兆祥
自漢武建元以來千餘年間改元數百其附會離合爲
之辤者不可勝書固亦有曉然而易見者如晉元帝永
昌郭璞以爲有二日之象果至冬而亡亘靈寶大亨識
者以爲一人二月了果以仲春敗蕭棟武陵王紀同歲
竊位皆爲天正以爲二人一年而止其後皆然齊文宣
天保爲一大人只十果十年而終然梁明帝蕭巋亦用
此而盡二十三年或又云巋蕞爾一邦故非禨祥所係
齊後主隆化爲降死安德王延宗德昌爲得二日周武
帝宣政爲宇文亡日宣帝大象爲天子冡蕭琮晉出帝
廣運爲軍走隋煬帝大業爲大苦末唐僖宗廣明爲唐
去丑口而著黃家日月以兆巢賊之禍
欽宗靖康爲立十二月康果在位滿歲而
高宗由康邸建中興之業熙寧之末將改元近臣撰三
名以進曰平成曰美成曰豐亨
神宗曰成字負戈美成者犬羊負戈亨字爲子不成不
若去亨而加元遂爲元豐若隆興則取建隆紹興各一
字與唐正元取正觀開元之義同巳而嫌與顔亮正隆
相近故二年即改乾道及甲午改純熙旣巳布告天下
予時守贑賀表云天永命而開中興方茂卜年之統時
純熙而用大介載新紀號之文迨詔至乃爲淳熙蓋以
出處有告成大武之語故不欲用
民俗火葬
自釋氏火化之說起於是死而焚尸者所在皆然固有
炎暑之際畏其穢泄歛不終日肉未及寒而就爇者矣
魯夏父弗忌獻逆祀之議展禽曰必有殃雖壽而没不
爲無殃旣其葬也焚煙徹于上謂巳葬而火焚其棺椁
也吳伐楚其師居麋楚司馬子期將焚之令尹子西曰
父兄親暴骨焉不能收又焚之不可謂前年楚人與吳
戰多死麋中不可并焚也衛人掘禇師定子之墓焚之
于平莊之上燕騎劫圍齊即墨掘人冡墓燒死人齊人
望見涕泣怒自十倍王莽作焚如之刑燒陳良等則是
古人以焚尸爲大僇也列子曰楚之南有炎人之國其
親戚死㱙其肉而棄之然後埋其骨秦之西有儀渠之
國其親戚死聚祡積而焚之燻則煙上謂之登遐然後
成爲孝子此上以爲政下以爲俗而未足爲異也蓋是
時其風未行於中國故列子以儀渠爲異至與㱙肉者
同言之㱙音寡
太史日官
周禮春官之屬曰太史掌建邦之六典以逆邦國之治
正歲年以序事頒之于官府及都鄙頒告朔于邦國小
史掌邦國之志奠繫世辨昭穆鄭氏注云太史日官也
引左傳天子有日官諸侯有日御爲說志謂記也史官
主書國語所謂鄭書及帝繫世本之屬是也小史主定
之然則周之史官日官同一職耳故司馬談爲漢太史
令而子長以爲文史星曆近乎卜祝之間固主上所戲
弄倡優畜之流俗之所輕也今太史局正星曆卜祝輩
所聚其長曰太史局令而隷袐書省有太史案主之蓋
其源流有自來矣
汲冡周書
汲冡周書今七十篇殊與尚書體不相類所載事物亦
多過實其克商解云武王先入適紂所在射之三發而
後下車擊之以輕吕(劒名)斬之以黃鉞縣諸大白商二女
旣縊又射之三發擊之以輕吕斬之以玄鉞縣諸小白
越六日朝至于周以三首先馘入燎于周廟又用紂于
南郊夫武王之伐紂應天順人不過殺之而巳紂旣死
何至梟戮俘馘且用之以祭乎其不然者也又言武王
狩事尤爲淫侈至於擒虎二十有二貓二麋五千二百
三十五犀十有三氂七百二十有一熊百五十一羆百
十八豕三百五十有二狢十有八麂十有六麝五十鹿
三千五百有二遂征四方凡憝國九十有九國馘磨億
有十萬七千七百七十有九其多如是雖注家亦云武
王以不殺爲仁無緣所馘如此蓋大言也王會篇皆大
會諸侯及四夷事云唐叔荀叔周公在左太公在右堂
下之右唐公虞公南面立焉堂下之左商公夏公立焉
四公者堯舜禹湯後商夏即𣏌宋也又言俘商寶玉億
有百萬所紀四夷國名頗古奥獸畜亦竒崛以肅眞爲
稷眞獩人爲穢人樂浪之夷爲良夷姑蔑爲姑妹東甌
爲且甌渠搜爲渠叟高句麗爲高夷所叙穢人前兒若
彌猴立行聲似小兒良夷在子(獸名)弊身人首脂其腹炙
之藿則鳴揚州禺禺魚人鹿青丘狐九尾東南夷白民
乘黃乘黃者似騏背有兩角東越海&KR2547;海陽盈車大蟹
西南戎曰央林以酋耳酋耳者身若虎豹渠叟以䶂犬
䶂犬者露犬也能飛食虎豹區陽戎以鼈封鼈封者若
彘前後有首蜀人以文翰文翰者若皐雞康民以稃苡
其實如李食之宜子北狄州靡費費其形人身枝踵自
笑笑則上脣翕其目食人都郭(亦北狄)生生若黃狗人面
能言竒幹(亦北狄)善芳頭若雄雞佩之令人不眯正東高
夷嵰羊嗛羊者羊而四角西方之戎曰獨鹿卭卭距虚
犬戎文馬而赤縞身目若黃金名古皇之乘白州比
閭比閭者其華若羽以其木爲車終行不敗篇末引伊
尹朝獻商書云湯問伊尹使爲四方獻令伊尹請令正
東以魚皮之鞞鰂醬蛟瞂利劒正南以珠璣瑇瑁象齒
文犀正西以丹靑白旄江歷(珠名)龍角正北以橐駝騊駼
駃騠良弓爲獻湯曰善凡此皆無所質信姑錄之以貽
博雅者唐太宗時遠方諸國來朝貢者甚衆服裝詭異
顔師古請圖以示後作王會圖蓋取諸此漢書所引天
予不取反受其咎母爲權首將受其咎以爲逸周書此
亦無之然則非全書也
曹子建論文
曹子建與楊德祖書云世人著述不能無病僕常好人
譏彈其文有不善應時改定昔丁敬禮常作小文使僕
潤飾之僕自以才不過若人辤不爲也敬禮謂僕卿何
所疑難文之佳麗吾自得之後世誰相知定吾文者邪
吾常歎此達言以爲美談子建之論善矣任昉爲王儉
主簿儉出自作文令昉點正昉因定數字儉歎曰後世
誰知子定吾文正用此語今世俗相承所作文或爲人
詆訶雖未形之於辭色及退而怫然者皆是也歐陽公
作尹師魯銘文不深辯其獲罪之冤但稱其爲文章簡
而有法或以爲不盡公怒至詒書它人深數責之曰簡
而有法惟春秋可當之脩於師魯之文不薄矣又述其
學曰通知古今此語若必求其可當者惟孔孟也而世
之無識者乃云云此文所以慰吾亡友爾豈恤小子輩
哉王荆公爲錢公輔銘母夫人蔣氏墓不稱公輔甲科
但云子官於朝豐顯矣里巷之士以爲太君榮後云孫
七人皆幼不書其名公輔意不滿以書言之公復書曰
比蒙以銘文見屬輒爲之而不辤不圖乃猶未副所欲
欲有所增損鄙文自有意義不可改也宜以見還而求
能如足下意者爲之如得甲科爲通判何足以爲太夫
人之榮一甲科通判苟粗知爲辭賦雖市并小人皆可
以得之何足道哉故銘以謂閭巷之士以爲太夫人榮
明天下有識者不以置榮辱也至於諸孫亦不足列孰
有五子而無七孫者乎二公不喜人之議其文亦如此
雨水清明
曆家以雨水爲正月中氣驚蟄爲二月節清明爲三月
節榖雨爲三月中氣而漢世之初仍周秦所用驚蟄在
雨水之前榖雨在清明之前至于太初始正之云
容齋續筆卷第十三
