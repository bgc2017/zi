會通館印正容齋隨筆序
博學而詳說之將以反說約也然博而不
約者有矣未有不博而能至於約也容齋
隨筆書之博者也提綱挈領博而能約者
也書成於宋學士洪景盧學者歆羡而未
得其眞者久矣太醫院醫士吳郡盛用美
得之於京師士夫欲版其行邑宰邢君陽
民用而未行適僉憲雷公水利江南
廵行吾錫遂致禮會通館以逹君志嗚呼
燧生當
文明之運而活字銅版樂天之成苟以是心
至應之惟謹况士夫以稽古爲事君以愛
民爲心而公禮意兼至者乎雖然學者徒
務其博而不能反說以至於約則是書爲
糟粕豈公之所望於人者哉
弘治八年中秋錫山華燧序
容齋三筆序
王右將軍逸少晉宋閒第一流人也遺情軒
冕擺落世故蓋其生平雅懷自去會稽内史
遂不肯復出自誓於父母墓下詞致確苦予
味其言而深悲之又讀所與謝萬石書云坐
而獲逸遂其宿心比嘗與安石東游山海頥
養閑暇之餘欲與親故時共懽宴銜杯引滿
語田里所行故以爲撫掌之資其爲得意可
勝言邪常依依陸賈班嗣之處世老夫忘願
盡於此也案是時逸少春秋財五十餘耳史
氏不能賞取其高乃屑屑以爲坐王懷祖之
故待之淺矣予亦從會稽解組還里于今六
年仰瞻昔賢猶駑蹇之視天驥本非倫儗而
年齡之運踰七望八法當挂神虎之衣冠無
假於誓墓也幸方寸未渠昏於寬閑寂寞之
濱窮勝樂時之暇時時捉筆据几隨所趣而
志之雖無甚竒論然意到即就亦殊自喜於
是容齋三筆成累月矣稚子云不可無序引
