容齋續筆卷第七鞠山文庫
田租輕重
李悝爲魏文侯作盡地力之教云一夫治田百畮歲收
粟百五十石除十一之稅十五石餘百三十五石蓋十
一之外更無佗數也今時大不然每當輸一石而義倉
省耗别爲一斗二升官倉明言十加六復於其間用米
之精麤爲說分若干甲有至七八甲者則數外之取亦
如之庾人執槩從而輕重其手度二石二三斗乃可給
至於水脚頭子市例之類其名不一合爲七八百錢以
中價計之并僦船負擔又須五斗殆是一而取三以予
所見唯會稽爲輕視前所云不能一半也董仲舒爲武
帝言民一歲力役三十倍於古而田租口賦二十倍於
古謂一歲之中失其資産三十及二十倍也又云或耕
豪民之田見稅什五言下戸貧民自無田而耕墾豪冨
家田十分之中以五輸本田主今吾鄕俗正如此目爲
主客分云
女子夜績
漢食貨志云冬民旣入婦人相從夜績女工一月得四
十五日謂一月之中又得夜半爲四十五日也必相從
者所以省費燎火同巧拙而合習俗也戰國策甘茂亡
秦出關遇蘇代曰江上之貧女與冨人女會績而無燭
處女相與語欲去之女曰妾以無燭故常先至掃室布
席何愛餘明之照四壁者幸以賜妾以是知三代之時
民風和厚勤樸如此非獨女子也男子亦然豳風晝爾
于茅宵爾索綯言晝日往取茅歸夜作綯索以待時用
也夜者日之餘其爲益多矣
淮南王
漢淮南厲王死民作歌以諷文帝曰一尺布尚可縫一
斗粟尚可春兄弟二人不相容此史漢所書也高誘作
鴻烈解叙及許叔重注文其辭乃云一尺繒好童童一
升粟飽蓬蓬兄弟二人不能相容殊爲不同後人但引
尺布斗粟之喻耳厲王子安復爲王招致賓客方術之
士作爲内書二十一篇外書甚衆又有中篇八卷言神
仙黃白之術漢書蓺文志淮南内二十一篇淮南外三
十三篇列於雜家今所存者二十一卷蓋内篇也壽春
有八公山正安所延致客之處傳記不見姓名而高誘
叙以爲蘇飛李尚左吴田由雷被毛被伍被晉昌等八
人然唯左吴雷被伍被見於史雷被者蓋爲安所斥而
亡之長安上書者疑不得爲賓客之賢也
薛國久長
左傳載魯哀公大夫云禹合諸侯于塗山執玉帛者萬
國今其存者無數十焉漢公孫卿語武帝云黃帝萬諸
侯而神靈之封君七千案王制所紀九州凡千七百七
十有三國多寡殊不侔以環移之一君會朝所將吏卒
始以百人計之則萬國之衆當爲百萬塗山之下將安
所歸宿乎其爲躗言無可疑者所謂存者數十考諸經
傳可見者唯薛耳薛之祖是仲爲夏禹掌車服大夫自
此受封歷商及周末始爲宋偃王所滅其享國千九百
餘年傳六十四代三代諸侯莫之與比薛壤地褊小以
詩則不列於國風以世家則不列於史記而春秋二百
四十二年之間視同儕邾𣏌滕鄫獨未嘗受大國侵伐
則其爲邦亦自有持守之道矣
建除十二辰
建除十二辰史漢曆書皆不載日者列傳但有建除家
以爲不吉一句惟淮南鴻烈解天文訓篇云寅爲建卯
爲除辰爲滿巳爲平主生午爲定未爲執主陷申爲破
主衡酉爲危主杓戍爲成主少德亥爲收主大德子爲
開主太歲丑爲閉主太隂今會元官曆每月遇建平破
收日皆不用以建爲月陽破爲月對平收隨隂陽月遞
互爲魁罡也酉陽雜爼夢篇云周禮以日月星辰各占
六夢謂日有甲乙月有建破今注無此語正義曰案堪
輿黃帝問天老事云四月陽建於巳破於亥隂建於未
破於癸是爲陽破隂隂破陽今不知何書所載但又以
十干爲破未之前聞也
俗語筭數
三三如九三四十二二八十六四四十六三九二十七
四九三十六六六三十六五八四十五九四十五六九
五十四七九六十三八九七十二九九八十一皆俗語
筭數然淮南子中有之三七二十一蘇秦說齊王之辭
也漢書律曆志劉歆典領鐘律奏其辭亦云八八六十
四杜預注左傳天子用八云八八六十四人又六六三
十六人四四十六人如淳孟康晉灼注漢志亦有二八
十六三四十二六八四十八八八六十四等語
伾文用事
唐順宗即位抱疾不能言王伾王叔文以東宫舊人用
事政自已出即日禁宫市之擾民五坊小見之暴閭巷
罷鹽鐵使之月進出教坊女伎六百還其家以德宗十
年不下赦令左降官雖有名德才望不復叙用即追陸
䞇鄭餘慶韓皐陽城還京師起姜公輔爲刺史人情大
悅百姓相聚讙呼又謀奪宦者兵旣以范希朝及其客
韓泰揔統京西諸城鎮行營兵馬中人尚未悟會諸將
以狀來辭始大怒令其使歸告其將無以兵屬人當是
時此計若成兵柄歸外朝則定策國老等事必不至後
日之患矣所交黨與如陸質吕温李景儉韓曄劉禹錫
柳宗元皆一時豪儁知名之士惟其居心不正好謀務
速欲盡据大權如鄭珣瑜高郢武元衡稍異己者皆亟
斥徙以故不旋踵而身陷罪戮後世蓋有居伾文之地
而但務嘯引沾沾小人以爲鷹犬者殆又不足以望其
百一云白樂天諷諫元和四年作其中賣炭翁一篇蓋
爲宫市然則未嘗能絶也
五十絃瑟
李商隱詩云錦瑟無端五十絃說者以爲錦瑟者令狐
丞相侍兒小名此篇皆寓言而不知五十絃所起劉昭
釋名箜篌云師延所作靡靡之樂蓋空國之侯所作也
叚安節樂府錄云箜篌乃鄭衞之音以其亡國之聲故
號空國之侯亦曰坎侯吴兢解題云漢武依琴造坎侯
言坎坎應節也後訛爲箜篌予案史記封禪書云漢公
孫卿爲武帝言太帝使素女鼔五十弦瑟悲帝禁不止
故破其瑟爲二十五弦於是武帝益召歌兒作二十五
弦及空侯應劭曰帝令樂人侯調始造此器前漢郊祀
志備書此事言空侯瑟自此起顔師古不引劭所注然
則二樂本始曉然可攷雖劉吴博洽亦不深究且空元
非國名其說尤穿鑿也初學記太平御覽編載樂事亦
遺而不書莊子言魯遽調瑟二十五弦皆動蓋此云續
漢書云靈帝胡服作箜篌亦非也
遷固用疑字
東坡作趙德麟字說云漢武帝獲白麟司馬遷班固書
曰獲一角獸蓋麟云蓋之爲言疑之也予觀史漢所紀
事凡致疑者或曰若或曰云或曰焉或曰蓋其語舒緩
含深意姑以封禪書郊祀志考之漫記于此雍州好畤
自古諸神祠皆聚云蓋黃帝時嘗用事雖晚周亦郊焉
三神山蓋嘗有至者諸僊人及不死之藥皆在焉未能
至望見之焉新垣平望氣言有神氣成五采若人冠絻
焉權火舉而祠若光煇然屬天焉出長安門若見五人
於道北蓋夜致王夫人之貌云天子自帷中望見焉登
中岳太室從官在山下聞若有言萬歲者云祭封禪祠
其夜若有光封欒大詔天若遺朕士而大通焉河東迎
鼎有黃雲蓋焉見神人東萊山若云欲見天子方士言
蓬萊諸神若將可得天子爲塞河興通天臺若見有光
云獲若石云于陳倉此外如所謂及羣臣有言老父則
大以爲僊人也可爲觀如緱城神人宜可致天旱意乾
封乎然其效可睹矣詞旨亦相似
僭亂的對
王莽竊位稱新室公孫述稱成家袁術稱仲家董卓郿
塢公孫瓉易京皆自然的對也
月不勝火
莊子外物篇利害相摩生火甚多衆人焚和月固不勝
火於是乎有焚和而道盡注云大而闇則多累小而明
則知分東坡所引乃曰郭象以爲大而闇不若小而明
陋哉斯言也爲更之曰月固不勝燭言明於大者必晦
於小月能燭天地而不能燭毫釐此其所以不勝火也
然卒之火勝月耶月勝火耶予記朱元成萍洲可談所
載王荆公在修撰經義局因見舉燭言佛書有日月燈
光明佛燈光豈足以配日月乎吕惠卿曰日煜乎晝月
煜乎夜燈煜乎日月所不及其用無差别也公大以爲
然蓋發言中理出人意表云予妄意莊子之旨謂人心
如月湛然虚靜而爲利害所薄生火熾然以焚其和則
月不能勝之矣非論其明闇也
靈臺有持
莊子庚桑楚篇云靈臺者有持而不知其所持而不可
持者也郭象云有持者謂不動於物耳其實非持若知
其所持而持之持則失也陳碧虚云眞宰存焉隨其成
心而師之予謂是皆置論於言意之表玄之又玄復采
莊子之語以爲說而於本旨殆不然也嘗記洪慶善云
此一章謂持心有道苟爲不知其所以持之則不復可
持矣蓋前二人解釋者爲兩而字所惑故從而爲之辭
董仲舒災異對
漢武帝建元六年遼東高廟長陵高園殿災董仲舒居
家推說其意山稾未上主父偃竊其書奏之上召視諸
儒仲舒弟子吕步舒不知其師書以爲大愚於是下仲
舒吏當死詔赦之仲舒遂不敢復言災異此本傳所書
而五行志載其對曰漢當亡秦大敝之後承其下流又
多兄弟親戚骨肉之連驕揚奢侈恣睢者衆故天災若
語陛下非以太平至公不能治也視親戚貴屬在諸侯
遠正最甚者忍而誅之如吾燔遼東高廟迺可視近臣
在國中處旁仄及貴而不正者忍而誅之如吾燔高園
殿迺可云爾在外而不正者雖貴如高廟猶災燔之況
諸侯乎在内不正者雖貴如高園殿猶燔災之況大臣
乎此天意也其後淮南衡山王謀反上思仲舒前言使
吕步舒持斧鉞治淮南獄以春秋誼顓斷於外不請旣
還奏事上皆是之凡與王謀反列侯二千石豪桀皆以
罪輕重受誅二獄死者數萬人嗚呼以武帝之嗜殺時
臨御方數歲可與爲善廟殿之災豈無它說而仲舒首
勸其殺骨肉大臣與平生學術大爲乖刺馴致數萬人
之禍皆此書啓之也然則下吏幾死蓋天所以激步舒
云使其就戮非不幸也
李正已獻錢
唐德宗初即位淄青節度使李正已畏上威名表獻錢
三十萬緡上欲受之恐見欺却之則無辭宰相崔祐甫
請遣使慰勞淄青將士因以正已所獻錢賜之使將士
人人戴上恩諸道知朝廷不重貨財上悅從之正已大
慙服天下以爲太平之治庶幾可望紹興三十年鎮江
都統制劉寶乞詣闕奏事朝廷以其方命刻下罷就散
職寶規取恩寵掃一府所有載以自隨巨舟連檣白金
至五艦它所齎挾皆稱是其始謀蓋云此行不以何事
必可力買旣至趑趄國門不許入覲或以謂欲上諸内
府予時爲樞密檢詳爲丞相言援祐甫所陳乞以寶所
齎等第賜其本軍明降詔書遣一朝士以寶平生過惡
告諭卒伍使知
明天子惠綏惻怛之意或寶靳固奄有仞爲巳物則宜
因人之言發命詰問在行之物本安所出今安所用悉
取而籍之就其舟楫北還充賜尤可以破其谿壑無厭
之謀湯𡵨公當國不能用也
宣室
漢宣室有殿有閣皆在未央宫殿北三輔黃圖以爲前
殿正室武帝爲竇太主置酒引内董偃東方朔曰宣室
者先帝之正處也非法度之政不得入焉文帝受釐于
此宣帝常齋居以決事如淳曰布政教之室也然則起
於高祖時蕭何所創爲退朝聽政之所而史記龜策傳
云武王圍紂象郎自殺宣室徐廣曰天子之居名曰宣
室淮南子云武王甲卒三千破紂牧野殺之宣室注曰
商宫名一曰獄也蓋商時巳有此名漢偶與之同黃圖
乃以爲漢取舊名非也
昔昔鹽
薛道衡以空梁落燕泥之句爲隋焬帝所嫉考其詩名
昔昔鹽凡十韻垂柳覆金堤蘼蕪葉復齊水溢芙蓉沼
花飛桃李蹊采桑秦氏女織錦竇家妻關山别蕩子風
月守空閨常歛千金笑長垂雙玉啼盤龍隨鏡隱彩鳳
逐帷低飛䰟同夜鵲倦寑憶晨雞暗牖懸蛛網空梁落
燕泥前年過代北今歲往遼西一去無消息那能惜馬
蹄唐趙嘏廣之爲二十章其燕泥一章云春至今朝燕
花時伴獨啼飛斜珠箔隔語近畫梁低帷卷閑窺戶牀
空暗落泥誰能長對此雙去復雙栖樂苑以爲羽調曲
玄怪錄載籧篨三娘工唱阿鵲鹽又有突厥鹽黃帝鹽
白鴿鹽神雀鹽疎勒鹽滿座鹽歸國鹽唐詩媚賴吴娘
唱是鹽更奏新聲刮骨鹽然則歌詩謂之鹽者如吟行
曲引之類云今南嶽廟獻神樂曲有黃帝鹽而俗傳以
爲皇帝炎長沙志從而書之蓋不考也韋縠編唐才調
詩以趙詩爲劉長卿而題爲别宕子怨誤矣
將帥當專
周易師卦六三師或輿尸凶九五長子帥師弟子輿尸
正凶爻意謂用兵當付一帥苟其儔雜然臨之則凶矣
輿尸者衆主也安慶緒旣敗遁歸相州肅宗命郭汾陽
李臨淮九節度致討以二人皆元勲難相統屬故不置
元帥但以宦者魚朝恩爲觀軍容宣慰處置使步騎六
十萬爲史思明所挫一戰而潰憲宗討淮西命宣武等
十六道進軍雖以韓弘爲都統而身未嘗至旣無統帥
至四年不克及裴度一出才數月即成功穆宗討王庭
湊朱克融時裴度鎮河東亦爲都招討使羣帥如李光
顔烏重嗣皆當時名將而翰林學士元稹意圖宰相忌
度先進與知樞密魏簡相結度每奏畫軍事輒從中沮
壞之故屯守踰年竟無成績正元之誅吴少誠元和之
征盧從史皆此類也石晉開運中爲契丹所攻中國兵
力寡弱桑維翰爲宰相一制指揮節度使十五人雖杜
重威李守正張彦澤輩駑材反虜然重威爲主將陽城
之戰三人者尚能以身徇國大敗彊胡耶律德光乘橐
它奔竄僅而獲免由是觀之大將之權其可不專邪
容齋續筆卷第七
