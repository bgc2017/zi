容齋續筆卷第十二鞠山文庫
婦人英烈
婦人女子婉孌閨房以柔順靜專爲德其遇哀而悲臨
事而惑蹈死而懼蓋所當然爾至於能以義斷恩以智
決策斡旋大事視死如歸則幾於烈丈夫矣齊湣王失
國王孫賈從王失王之處其母曰汝朝出而晚來則吾
倚門而望汝暮出而不還則吾倚閭而望汝今事王不
知王處汝尚何歸賈乃入市呼市人攻殺淖齒而齊亡
臣相與求王子立之卒以復國馬超叛漢殺刺史太守
涼州參軍楊阜出見姜叙於歷城與議討賊叙母曰韋
使君遇難亦汝之負但當速發勿復顧我叙乃與趙昂
合謀超取昂子月爲質昂謂妻異曰當柰月何異曰雪
君父之大恥喪元不足爲重況一子哉超襲歷城得叙
母母罵之曰汝背父殺君天地豈久容汝敢以面目視
人乎超殺之月亦死晉卞壼拒蘇峻戰死二子隨父後
亦赴敵而亡其母拊尸哭曰父爲忠臣子爲孝子夫何
恨乎秦符堅將伐晉所幸張夫人引禹稷湯武事以諫
曰朝野之人皆言晉不可伐陛下獨決意行之堅不聽
曰軍旅之事非婦人所當預也劉𥙿起兵討逆同謀孟
昶謂妻周氏曰我決當作賊幸早離絶周氏曰君父母
在堂欲建非常之謀豈婦人所能諫事之不成當於奚
官中奉養大家義無歸志也昶起周氏追昶坐曰觀君
舉措非謀及婦人者不過欲得財物耳指懷中兒示之
曰此而可賣亦當不惜遂傾貲以給之何無忌夜草檄
文其母劉牢之姊也登橙密窺之泣曰汝能如此吾復
何恨問所與同謀者曰劉𥙿母尤喜因爲言舉事必有
成之理以勸之竇建德救王世充唐拒之於虎牢建德
妻曹氏勸使乘唐國之虚西抄關中唐必還師自救建
德曰此非女子所知李克用困於上源驛左右先脫歸
者以汴人爲變告其妻劉氏劉神色不動立斬之隂召
大將約束謀保軍以還克用歸欲勒兵攻汴劉氏曰公
當訴之朝廷若擅舉兵相攻天下孰能辨其曲直克用
乃止黃巢死時溥獻其姬妾僖宗宣問曰汝曹皆勲貴
子女何爲從賊其居首者對曰狂賊凶逆國家以百萬
之衆失守宗祧今陛下以不能拒賊責一女子置公卿
將帥於何地乎上不復問戮之於市餘人皆悲怖昏醉
獨不飲不泣至於就刑神色肅然唐莊宗臨斬劉守光
守光悲泣哀祈不巳其二妻李氏祝氏譙之曰事巳如
此生復何益妾請先死即伸頸就戮劉仁贍守壽春幼
子崇諫夜泛舟渡淮北仁贍命斬之監軍使求救於夫
人夫人曰妾於崇諫非不愛也然軍法不可私若貸之
則劉氏爲不忠之門矣趣命斬之然後成喪王師圍金
陵李後主以劉澄爲潤州節度使澄開門降越後主誅
其家澄女許嫁未適欲活之女曰叛逆之餘義不求生
遂就死此十餘人者義風英氣尚凜凜有生意也雖載
於史策聊表出之至於唐高祖起兵太原女平陽公主
在長安其夫柴紹曰尊公將以兵淸京師我欲往恐不
能偕柰何主曰公往矣我自爲計即奔鄠發家貲招南
山亡命諭降羣盜申法誓衆勒兵七萬威振關中與秦
王會渭北分定京師此其偉烈又非它人比也
无用之用
莊子云人皆知有用之用而莫知无用之用又云知无
用而始可與言用矣夫地非不廣且大也人之所用容
足耳然則廁足而墊之致黃泉所謂无用之爲用也亦
明矣此義本起於老子三十輻共一轂當其无有車之
用一章學記鼓無當於五聲五聲弗得不備水無當於
五色五色弗得不章其理一也今夫飛者以翼爲用縶
其足則不能飛走者以足爲用縛其手則不能走舉埸
較藝所務者才也而拙鈍者亦爲之用戰陳角勝所先
者勇也而老怯者亦爲之用則有用无用若之何而可
分别哉故爲國者其勿以无用待天下之士則善矣
龍䈥鳳髓判
唐史稱張鷟早惠絶倫以文章瑞朝廷屬文下筆輒成
八應制舉皆甲科今其書傳於世者朝野僉載龍䈥鳳
髓判也僉載紀事皆瑣尾擿裂且多媟語百判純是當
時文格全類俳體但知堆垜故事而於蔽罪議法處不
能深切殆是無一篇可讀一聮可味如白樂天甲乙判
則讀之愈多使人不厭聊載數端於此甲去妻後妻犯
罪請用子蔭贖罪甲不許判云不安爾室盡孝猶慰母
心薄送我畿贖罪寧辤子蔭縱下山之有恕曷陟屺之
無情辛夫遇盗而死求殺盗者而爲之妻或責其失節
不伏判云夫讎不報未足爲非婦道有虧誠宜自恥詩
著靡它之誓百代可知禮垂不嫁之文一言以蔽景居
喪年老毀瘠或非其過禮曰哀情所鍾判云況血氣之
旣衰老夫耄矣縱哀情之罔極吾子忍之景妻有喪景
於妻側奏樂妻責之不伏判云儼衰麻之在躬是吾憂
也調絲竹以盈耳於汝安乎甲夜行所由執之辤云有
公事欲早趨朝所由以犯禁不聽判云非巫馬爲政焉
用出以戴星同宣子俟朝胡不退而假寐乙貴達有故
人至坐之堂下進以僕妾之食曰故辱而激之判云安
實敗名重耳竟慙於臼犯感而成事張儀終謝於蘇奏
景娶妻無子父母將出之辤曰歸無所從判云雖配無
生育誠合比於斷絃而歸靡適從庶可同於束緼乙爲
三品見本州刺史不拜或非之稱品同判云或商周不
敵敢不盡禮事君今晉鄭同儕安得降階卑我若此之
類不背人情合於法意援經引史比喻甚明非青錢學
士所能及也元微之有百餘判亦不能工余襄公集中
亦有判兩卷粲然可觀張鷟字文成史云調露中登進
士第考功員外郎騫味道見所對稱天下無雙案登科
記乃上元二年去調露尚六歲是年進士四十五人鷟
名在二十九旣以爲無雙而不列高第神龍元年中才
膺管樂科於九人中爲第五景雲二年中賢良方正科
於二十人中爲第三所謂制舉八中甲科者亦不然也
唐制舉科目
唐世制舉科目猥多徒異其名爾其實與諸科等也張
九齡以道侔伊吕策高第以登科記及會要考之蓋先
天元年九月明皇初即位宣勞使所舉諸科九人經邦
治國材可經國才堪刺史賢良方正與此科各一人藻
思清華興化變俗科各二人其道侔伊吕策問殊平平
但云興化致理必俟得人求賢審官莫先任舉欲遠循
漢魏之規復存州郡之選慮牧守之明不能必鑒次及
越騎佽飛皆出畿甸欲均井田於要服遵丘賦於革車
并安人重榖編戶農桑之事殊不及爲天下國家之要
道則其所以待伊吕者亦狹矣九齡於神龍二年中材
堪經邦科本傳不書計亦此類耳
淵有九名
莊子載壷子見季咸事云鯢旋之審爲淵止水之審爲
淵流水之審爲淵淵有九名此處三焉其詳見於列子
黃帝篇盡載其目曰鯢旋之潘爲淵止水之潘爲淵流
水之潘爲淵濫水之潘爲淵沃水之潘爲淵汍水之潘
爲淵雍水之潘爲淵汧水之潘爲淵肥水之潘爲淵是
爲九淵案爾雅云濫水正出即檻泉也沃泉下出汍泉
穴出灉者反入汧者出不流又水決之澤爲汧肥者出
同而歸異皆禹所名也爾雅之書非周公所作蓋是訓
釋三百篇詩所用字不知列子之時巳有此書否細碎
蟲魚之文列子決不肯留意得非偶相同邪淮南子有
九琁之淵許叔重云至深也賈誼弔屈賦襲九淵之神
龍顔師古曰九淵九旋之川言至深也與此不同
東坡論莊子
東坡先生作莊子祠堂記辨其不詆訾孔子嘗疑盜跖
漁父則眞若詆孔子者至於讓王說劒皆淺陋不入於
道反復觀之得其寓言之終曰陽子居西游於秦遇老
子其往也舍者將迎其家公執席妻執巾櫛舍者避席
煬者避竈其反也與之爭席矣去其讓王說劒漁父盜
跖四篇以合於列禦宼之篇曰列禦宼之齊中道而反
曰吾驚焉吾食於十漿而五漿先餽然後悟而笑曰是
固一章也莊子之言未終而昧者勦之以入其言爾東
坡之識見至矣盡矣故其祭徐君猷文云爭席滿前無
復十漿而五餽用爲一事今之莊周書寓言第二十七
繼之以讓王盜跖說劒漁父乃至列禦宼爲第三十二
篇讀之者可以渙然冰釋也予案列子書第二篇内首
載禦宼餽漿事數百言即綴以楊朱爭席一節正與東
坡之旨異世同符而坡公記不及此豈非作文時偶忘
之乎陸德明釋文郭子玄云一曲之才妄竄竒說若閼
弈意脩之首危言游鳬子胥之篇凡諸巧雜十分有三
漢蓺文志莊子五十二篇即司馬彪孟氏所注是也言
多詭誕或似山海經或類占夢書故注者以意去取其
内篇衆家竝同予參以此說坡公所謂昧者其然乎閼
弈游鳬諸篇今無復存矣
列子書事
列子書事簡勁宏妙多出莊子之右其言惠盎見宋康
王王曰寡人之所說者勇有力也客將何以教寡人盎
曰臣有道於此使人雖勇刺之不入雖有力擊之弗中
王曰善此寡人之所欲聞也盎曰夫刺之不入擊之不
中此猶辱也臣有道於此使人雖有勇弗敢刺雖有力
弗敢擊夫弗敢非無其志也臣有道於此使人本無其
志也夫無其志也未有愛利之心也臣有道於此使天
下丈夫女子莫不驩然皆欲愛利之此其賢於勇有力
也四累之上也觀此一叚語宛轉四反非數百言曲而
暢之不能了而絜淨粹白如此後人筆力渠復可到耶
三不欺之義正與此合不入不中者不能欺也弗敢刺
擊者不敢欺也無其志者不忍欺也魏文帝論三者優
劣斯言足以蔽之
天生對偶
舊說以紅生白熟脚色手紋寬焦薄脆之屬爲天生偶
對觸類而索之得相傳名句數端亦有經前人紀載者
聊䟽于此以廣多聞如三川太守四目老翁相公公相
子人主主人公泥肥禾尚瘦晷短夜差長斷送一生惟
有破除萬事無過北斗七星三四點南方萬壽十千年
迅雷風烈風雷雨絶地天通天地人筵上枇杷本是無
聲之樂草間蚱蜢還同不繫之舟皆絶工者又有用書
語兩句而證以俗諺者如堯之子不肖舜之子亦不肖
諺曰外甥多似舅吾力足以舉百鈞而不足以舉一羽
諺曰便重不便輕之類是也
銅爵灌硯
相州古鄴都魏太祖銅雀臺在其處今遺址髣髴尚存
瓦絶大艾城王文叔得其一以爲硯餉黃魯直東坡所
爲作銘者也其後復歸王氏硯之長幾三尺闊半之
先公自燕還亦得二硯大者長尺半寸闊八寸中爲瓢
形背有隱起六隷字甚清勁曰建安十五年造魏祖以
建安九年領冀州牧治鄴始作此臺云小者規範全不
逮而其腹亦有六篆字曰大魏興和年造中皆作小簇
花團興和乃東魏孝靜帝紀年是時正都鄴與建安相
距三百年其至于今亦六百餘年矣二者皆藏姪孫僴
處予爲銘建安者曰鄴瓦所范嘻其是邪幾九百年來
隨漢槎淬爾筆鋒肆其滂葩僴實寶此以昌我家銘興
和者曰魏元之東狗脚于鄴吁其瓦存亦禪千劫上林
得鴈獲貯歸笈玩而銘之衰淚棲睫贑州雩都縣故有
灌嬰廟今不復存相傳左地嘗爲池耕人往往於其中
耕出古瓦可&KR1094;爲硯予向來守郡日所得者刓缺兩角
猶重十斤瀋墨如發硎其光沛然色正黃考德儀年又
非銅雀比亦嘗刻銘于上曰范土作瓦旣埴旣巳何斷
制於火而卒以囿水廟于漢侯今千幾年何址蹷祀歇
而此獨也存縣贑之雩曰若灌池研爲我得而銘以章
之蓋紀實也
崔斯立
崔立之字斯立在唐不登顯仕它亦無傳而韓文公推
獎之備至其藍田丞壁記云種學績文以蓄其有泓涵
演迤日大以肆其贈崔評事詩云崔侯文章苦捷敏高
浪駕天輸不盡頃從關外來上都隨身卷軸車連軫朝
爲百賦猶鬱怒暮作千詩轉遒緊才豪氣猛易語言往
往蛟螭雜螻蚓其寄崔二十六詩云西城員外丞心跡
兩崛竒往歲戰詞賦不將勢力隨傲兀坐試席深叢見
孤羆文如翻水成初不用意爲四坐各低面不敢捩眼
窺佳句喧衆口考官敢瑕疵連年收科第若摘頷底髭
其美之如是但記云正元初挾其能戰藝於京師再進
再屈于人而詩以爲連年收科第何其自爲異也予按
杭本韓文作再屈千人蜀本作再進屈千人文苑亦然
蓋它本誤以千字爲于也又登科記立之以正元三年
第進士七年中宏詞科正與詩合觀韓公所言崔作詩
之多可知矣而無一篇傳于今豈非螻蚓之雜惟敏速
而不能工邪
漢書注冗
顔師古注漢書評較諸家之是非最爲精盡然有失之
贅冗及不煩音釋者其始遇字之假借從而釋之旣云
他皆類此則自是以降固不煩申言然於循行字下必
云行音下更反於給復字下必云復音方目反至如說
讀曰悅繇讀曰傜鄕讀曰嚮解讀曰懈與讀曰豫又讀
曰歟雍讀曰壅道讀曰導畜讀曰蓄視讀曰示艾讀曰
乂竟讀曰境飭與勑同繇與由同敺與驅同晻與暗同
婁古屢字墬古地字饟古餉字犇古奔字之類各以百
數解三代曰夏商周中都官曰京師諸官府失職者失
其常業其重複亦然貸曰假也休曰美也烈曰業也稱
曰副也靡曰無也滋曰益也蕃曰多也圖曰謀也耗曰
減也卒曰終也悉曰盡也給曰足也&KR0906;曰漸也則曰法
也風曰化也永曰長也省曰視也仍曰頻也疾曰速也
比曰頻也諸字義不深祕旣爲之辭而又數出至同在
一板内再見者此類繁多不可勝載其豁仇恢坐邾陜
治脫攘蓺垣綰顓擅酣侔重禺俞選等字亦用切脚皆
爲可省志所注尤爲煩蕪項羽一傳伯讀曰霸至於
四言之若相國何相國參太尉勃太尉亞夫丞相平丞
相吉亦注爲蕭何曹參威文顔閔必注爲齊威晉文顔
淵閔子騫之類讀是書者要非童蒙小兒夫豈不曉何
煩於屢注哉顔自著叙例云至如常用可知不涉疑昧
者衆所共曉無煩翰墨殆是與今書相矛盾也
古跡不可考
郡縣山川之古跡朝代變更陵谷推遷蓋巳不可復識
如堯山歷山所在多有之皆指爲堯舜時事編之圖經
會稽禹墓尚云居高丘之顚至於禹穴則強名一罅不
能容指不知司馬子長若之何可探也舜都蒲坂實今
之河中所謂舜城者宜歷世奉之唯謹案張芸叟河中
五廢記云蒲之西門所由而出者兩門之間即舜城也
廟居其中唐張洪靖守蒲嘗修飾之至熙寧之初垣墉
尚固曾不五年而爲埏陶者盡矣舜城自是遂廢又河
之中泠一洲島名曰中潬所以限橋不知其所起或云
汾陽王所爲以鐵爲基上有河伯祠水環四周喬木蔚
然嘉祐八年秋大水馮襄了無遺迹中潬自此遂廢顯
顯者若此它可知矣東坡在鳳翔作凌虚臺記云嘗試
登臺而望其東則秦穆之祈年橐泉其南則漢武之長
楊五柞其北則隋之仁壽唐之九成也計其一時之盛
宏傑詭麗堅固而不可動然數世之後欲求其髣髴而
破瓦頽垣無復存者謂物之廢興成毀皆不可得而知
則區區泥於陳迹而必欲求其是蓋無此理也漢書地
理志扶風雍縣有橐泉宫秦孝公起祈年宫惠公起不
以爲穆公
容齋續筆卷第十二
