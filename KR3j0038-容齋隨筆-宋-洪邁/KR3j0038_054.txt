自隨筆權輿而續之次三至五合七十
四卷
容齋先生文敏洪公之所紀述也筆爲
卷各十六咸冠以叙五獨十卷而無題
辭蓋未及成而絶筆也
先生父子伯仲以文籙相襌屹爲一代
詩書禮樂宗主論
中興人物巨擘當首屈也蒙知
四朝眡儀兩地大而裁成
國史作
宋一經次而代
言坡掖雷風鼔動其它高文大冊昈分
兩稾而是書所載又翰墨之餘力也其
爲書也隂陽象緯是鈎是索經籍傳註
是紏是砭古事於我乎發敭古人於我
乎品藻正譌攷異核僞剖微若典故沿
革若姓族譜諜文有町畦詩有胎骨源
而委葉而根下逮僊梵毉數亦時罔羅
爲之量齊千彙萬狀而道以貫之卒歸
乎一也圭璋璧琮旅敶位置而犀象珠
貝鐘磬彛鬲又錯其中麗其側也今
江右祥刑使者寺簿公視
先生爲從祖贑㫺作屏依然遺愛
聞孫紹最因任乘軺亦旣出潢池赤子
勞徠而枕席之臺府文書益省廼裒五
筆而刻諸梓校寳婺舊刊兹爲全書將
使章貢父老指爲棠隂之茇也以(橚)閭
閻晚生首况摹本俾克紬繹念㫺侍
先生丈席嘗竊窺緒餘或與客語悠然
反隅或閱近書躍然觸機輙引筆行墨
頃刻數則殆如鑿地而井隨鑿湧泉橋
衡百罌衮衮不竭巨盎萬繭信手得緒
繅之杼之可丈而可匹也漢王充有書
釋物類同異正時俗嫌疑名曰論衡而
唐李肈紀事實探物理辨疑惑示勸戒
采風俗助譚笑號其書國史補論議有
識以權衡史籍有功於裨補沿名取義
於
先生宜兩得也論衡八十五篇二十餘
萬言而史𥙷堇堇三卷彼善於此猶足
稱雄然史載充著書時閉門潛思絶慶
弔之禮戸牖墻壁各置刀筆或者爲
先生哂之彼一何勞而我佚也蔡邕入
吳始得其書歸藏帳中或搜得抱數卷
去邕囑勿廣曰惟我與爾共之噫嘻邕
獲它人書閟恡如寳
寺簿公乃出其家書與衆共之自是人
可讀戸可傳又將無翼而蜚且至雞林
矣此其量之廣狹見之公私又何翅山
淵夐而霄壤隔也嘉定壬申子月初吉
里學生從事郎充江南西路提舉茶鹽
司幹辦公事丘(橚)謹書
叔祖文敏公居閑日久著述爲多隨筆
五書凡七十四卷考覈經史捃摭典故
參訂品藻精審該洽學士大夫爭欲傳
襲(伋)頃守章貢後
公四十年以其書鋟于郡齋朅來守建
又後
公四十三年於是復鋟此書于建方欲
彙公之文刻寘祠下適以移官未暇也
當嗣圖之以成
山莊先生之志云嘉定十六年秋八月
旣望姪孫朝議大夫直華文閣知建寧
軍府事新除直敷文閣知隆興府江西
安撫(伋)謹識
容齋隨筆初刊于婺女自
續至五繼刊于章貢然歲
久字漫不復可辨紹定改
元偶得建溪刊本詳加
校命工鋟梓始於是年之
仲春訖於次年之季秋刊
成全書庶幾流傳益廣云
重九日臨川周謹書
