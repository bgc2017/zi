容齋續筆卷第六(十五則)
嚴武不殺杜甫
新唐書嚴武傳云房琯以故宰相爲巡内刺史武慢倨
不爲禮最厚杜甫然欲殺甫數矣李白爲蜀道難者爲
房與杜危之也甫傳云武以世舊待甫甫見之或時不
巾嘗醉登武牀瞪視曰嚴挺之乃有此兒武銜之一日
欲殺甫冠鉤于簾三左右白其母奔救得止舊史但云
甫性𥚹躁嘗憑醉登武牀斥其父名武不以爲忤初無
所謂欲殺之說蓋唐小說所載而新書以爲然予案李
白蜀道難本以譏章仇兼瓊前人嘗論之矣甫集中詩
凡爲武作者幾三十篇送其還朝者曰江村獨歸處寂
寞養殘生喜其再鎮蜀曰得歸茅屋赴成都直爲文翁
再剖符此猶是武在時語至哭其歸櫬及八哀詩記室
得何遜韜鈐延子荆蓋以自況空餘老賓客身上媿簮
纓又以自傷若果有欲殺之怨必不應眷眷如此好事
者但以武詩有莫倚善題鸚鵡賦之句故用證前說引
黃祖殺禰衡爲喻殆是癡人面前不得說夢也武肯以
黃祖自比乎
王嘉薦孔光
漢王嘉爲丞相以忠諫忤哀帝事下將軍朝者光禄大
夫孔光等劾嘉迷國罔上不道請與廷尉雜治上可其
奏光請謁者召嘉詣廷尉嘉對吏自言不能進賢退不
肖吏問主名嘉曰賢故丞相孔光不能進嘉死後上覽
其對思嘉言復以光爲丞相案嘉之就獄由光逢君之
惡而嘉且死尚稱其賢嘉用忠直隕命名章一時然亦
可謂不知人矣光之邪佞鬼所唾也奴事董賢恊媚王
莽爲漢蟊蜮尚得爲賢也哉
朱温三事
義理所在雖盜賊凶悖之人亦有不能違者劉仁恭爲
盧龍節度使其子守文守滄州朱全忠引兵攻之城中
食盡使人說以早降守文應之曰僕於幽州父子也梁
王方以大義服天下若子叛父而來將安用之全忠愧
其辭直爲之緩攻其後還師悉焚諸營資糧在舟中者
鑿而沉之守文遺全忠書曰城中數萬口不食數月矣
與其焚之爲煙沉之爲泥願乞其所餘以救之全忠爲
之留數囷滄人賴以濟及篡唐之後蘇循及其子楷自
謂有功於梁當不次擢用全忠薄其爲人以其爲唐鴟
梟賣國求利勒循致仕斥楷歸田里宋州節度使進瑞
麥省之不懌曰宋州今年水災百姓不足何用此爲遣
中使詰責之縣令除名此三事在他人爲不足道於全
忠則爲可書矣所謂憎而知其善也
文字潤筆
作文受謝自晉宋以來有之至唐始盛李邕傳邕尤長
碑頌中朝衣冠及天下寺觀多齎持金帛往求其文前
後所製凡數百首受納饋遺亦至巨萬時議以爲自古
鬻文獲財未有如邕者故杜詩云干謁滿其門碑版照
四裔豐屋珊瑚鉤騏驎織成罽紫騮隨劒几義取無虚
歲又有送斛斯六官詩云故人南郡去去索作碑錢本
賣文爲活翻令室倒縣蓋笑之也韓愈撰平淮西碑憲
宗以石本賜韓宏宏寄絹五百匹作王用碑用男寄鞍
馬并白玉帶劉义持愈金數斤去曰此䛕墓中人得耳
不若與劉君爲壽愈不能止劉禹錫祭愈文云公鼎侯
碑志隧表阡一字之價輦金如山皇甫湜爲裴度作福
先寺碑度贈以車馬繒綵甚厚湜大怒曰碑三千字字三
縑何遇我薄邪度笑酬以絹九千匹穆宗詔蕭俛撰成
德王士眞碑俛辭曰王承宗事無可書又撰進之後例
得貺遺若黽勉受之則非平生之志帝從其請文宗時
長安中爭爲碑誌若市買然大官卒其門如市至有喧
競爭致不由喪家裴均之子持萬縑詣韋貫之求銘貫
之曰吾寧餓死豈忍爲此哉白居易修香山寺記曰予
與元微之定交於生死之間微之將薨以墓誌文見託
旣而元氏之老狀其臧獲與馬綾帛洎銀鞍玉帶之物
價當六七十萬爲謝文之䞇予念平生分䞇不當納往
反再三訖不得巳回施兹寺凡此利益功德應歸微之
柳玭善書自御史大夫貶瀘州刺史東川節度使顧彦
暉請書德政碑玭曰若以潤筆爲贈即不敢從命本朝
此風猶存唯蘇坡公於天下未嘗銘墓獨銘五人皆盛
德故謂富韓公司馬温公趙清獻公范蜀公張文定公
也此外趙康靖公滕元發二銘乃代文定所爲者在翰
林日詔撰同知樞密院趙瞻神道碑亦辭不作曾子開
與彭器資爲執友彭之亡曾公作銘彭之子以金帶縑
帛爲謝却之至再曰此文本以盡朋友之義若以貨見
投非足下所以事父執之道也彭子皇懼而止此帖今
藏其家
漢舉賢良
漢武帝建元元年詔舉賢良方正直言極諫之士丞相
綰奏所舉賢良或治申商韓非蘇秦張儀之言亂國政
請皆罷奏可是時對者百餘人帝獨善莊助對擢爲中
大夫後六年當元光元年復詔舉賢良於是董仲舒等
出焉資治通鑑書仲舒所對爲建元案策問中云朕親
耕籍田勸孝弟崇有德使者冠蓋相望問勤勞恤孤獨
盡思極神對策曰隂陽錯繆氛氣充塞羣生寡遂黎民
未濟必非即位之始年也
戊爲武
十干戊字只與茂同音俗輩呼爲務非也吴中術者又
稱爲武偶閱舊五代史梁開平元年司天監上言日辰
内戊字請改爲武乃知亦有所自也今北人語多曰武
朱温父名誠以戊類成字故司天諂之耳
怨耦曰仇
左傳師服曰嘉耦曰妃怨耦曰仇古之命也注云自古
有此言案許叔重說文於逑字上引虞書曰方逑孱功
又曰怨匹曰逑然則出於虞書今亡矣以鳩僝爲逑孱
以耦爲匹以仇爲逑其不同如此而僝字下所引乃曰
㫄救僝功自有二說旻字下引虞書曰仁閔覆下則稱
旻天&KR2504;字下引虞書雉&KR2504;今皆無此
說文與經傳不同
許叔重在東漢與馬融鄭康成輩不甚相先後而所著
說文引用經傳多與今文不同聊摭逐書十數條以示
學者其字異而音同者不載所引周易百榖草木麗乎
土爲艸木䕻乎地服牛乘馬爲犕(音備)牛乘馬夕惕若厲
爲若夤其文蔚也爲斐也乘馬班如爲驙如天地絪緼
爲天地壹㚃繻有衣袽爲需有衣䋈書晉卦爲㬜巽爲
顨艮爲所引書帝乃殂落爲勛乃殂竄三苗爲㝮(塞也)
(音倅)三苗勿以憸人爲譣人(譣問也)在後之侗爲在夏后之
詷尚不忌于凶德爲上不諅峙乃糗糧爲餱糧教胄子
爲教育子百工營求爲夐求至于屬婦爲媰婦(媰音鄒妊身也)
有疾弗豫爲有疾不悆我之弗辟爲不截截諞言爲
戔戔巧言又圜圜升雲半有半無獂有爪而不敢以撅
及以相陵懱維緢有稽之句皆云周書今所無也所引
詩旣伯旣禱爲旣禡旣禂新臺有泚爲有玼焉得諼草
爲安得藼艸牆有茨爲有薺棘人欒欒爲臠臠江之永
矣爲羕矣得此戚施爲&KR1434;&KR2100;伐木許許爲所所儦儦俟
俟爲伾伾俟俟嘽嘽駱馬爲痑痑赤舄几几爲已已又
爲掔掔(音慳)民之方殿屎爲方唸㕧混夷駾矣爲大夷呬
矣陶復陶穴爲陶(地也)室其會如林爲其旝國步斯頻
爲斯矉滌滌山川爲&KR2267;&KR2267;論語荷蕢爲荷臾褻裘爲絬
衣又有跢予之足一句孟子源源而來爲謜謜(音願徐也)接
淅爲滰淅(滰其兩切乾漬米也)左傳尨涼爲牻涼芟夷爲癹(音潑)夷
圭竇爲圭窬澤之萑蒲爲澤之目籞(禁苑也)衷甸兩牡爲
中佃一轅楄柎藉幹爲楄部薦榦公羊闖然爲覢然(覢失)
(冉切暫見也)國語觥飯不及壷飱爲侊飯不及一食如此者
甚多
周亞夫
漢景帝即位三年七國同日反吴王至稱東帝天下震
動周亞夫一出即平之功亦不細矣而訖死於非罪景
帝雖未爲仁君然亦非好殺卿大夫者何獨至亞夫而
忍爲之切嘗原其說亞夫之爲人班馬雖不明言然必
悻直行行者方其將屯細柳秖以備胡且近在長安數
十里間非若出臨邊塞與敵對壘有呼吸不可測知之
事今天子勞軍至不得入及遣使持節詔之始開壁門
又使不得驅馳以軍禮見自言介胄之士不拜天子改
容稱謝然後去是乃王旅萬騎乘輿黃屋顧制命於將
帥豈人臣之禮哉則其傲睨帝尊習與性成故賜食不
設箸有不平之意鞅鞅非少主臣必巳見於辭氣之間
以是隕命其可惜也秦王猛伐燕圍鄴符堅自長安赴
之至安陽猛潜謁堅堅曰昔周亞夫不迎漢文帝今將
軍臨敵而棄軍何也猛曰亞夫前却人主以求名臣竊
少之猛之識慮視亞夫有間矣
焬王焬帝
金酋元顔亮隕於廣陵葛王褎巳自立於是追廢爲王
而謚曰焬邁奉使之日實首聞之接伴副使袐書少監
王補言及此云北人戲誚之曰奉勑江南幹當公事回
及歸覲
德壽宫奏其事
高宗天顔甚悅曰亮去歲南牧巳而死歸人皆以爲類
符堅唯吾獨云似隋焬帝其死處旣同今得謚又如此
豈非天乎此叚
聖語當不見於史錄故竊志之
鄭莊公
左傳載諸國事於第一卷首書鄭莊公自後紀其所行
尤詳仍每事必有君子一說唯詛射潁考叔以爲失政
刑此外率稱其善杜氏注文又從而獎與之案莊公爲
周卿士以平王貳於虢而取王子爲質以威王卑虢公
政而取温之麥取成周之禾以王奪不使知政忿而不
朝拒天子之師射王中肩謂天子不能復巡守以泰山
之祊易許田不勝其母以害其弟至有城潁及泉之誓
是其事君事親可謂亂臣賊子者矣而曾無一語以貶
之書姜氏爲母子如初杜注云公雖失之於初而孝心
不忘故考叔感而通之書鄭伯以齊人朝王曰禮也杜
云莊公不以虢公得政而背王故禮之書息侯伐鄭曰
不度德杜云鄭莊賢書取郜與防歸于魯曰可謂正矣
以王命討不庭不貪其土以勞王爵書使許叔居許東
偏曰於是乎有禮度德而處量力而行相時而動可謂
知禮書周鄭交惡曰信不由中質無益也是乃以天子
諸侯混爲一區無復有上下等威之辨射王之夜使祭
足勞王杜云鄭志在苟免王討之非也此叚尤爲悖理
唯公羊子於克叚于鄢之下書曰大鄭伯之惡爲得之
百六陽九
史傳稱百六陽九爲厄會以曆志考之其名有八初入
元百六曰陽九次曰隂九又有隂七陽七隂五陽五隂
三陽三皆謂之災歲大率經歲四千五百六十而災歲
五十七以數計之每及八十歲則值其一今人但知陽
九之戹云經歲者常歲也
左傳易筮
左傳所載周易占筮大抵只一爻之變未嘗有兩爻以
上者畢萬筮仕遇屯之比初九變也成季將生遇大有
之乾六五變也晉嫁伯姬遇歸妹之睽上六變也晉文
公迎天子遇大有乃九三變而之睽叔孫莊叔生子豹
遇明夷乃初九變而之謙崔杼娶妻遇困乃六三變而
之大過南蒯作亂遇坤乃六五變而之比趙鞅救鄭遇
泰乃六五變而之需占者即演而爲說然崔杼入于其
宫不見其妻叔孫君子于行三日不食殆若專爲二子
所作也唯陳厲公生敬仲遇觀之否周史曰坤土也巽
風也乾天也風爲天於土上山也有山之材而照之以
天光於是乎居土上杜氏注云自二至四有艮象艮爲
山予謂此正是用中爻取義前書論之詳矣又有相與
論事不假蓍占而引卦以言者如鄭公子曼滿欲爲卿
王子伯廖曰周易有之在豐之離晉先縠違命進師知
莊子曰周易有之在師之臨楚王忲侈子大叔曰在復
之頥但以爻辭合其所行之事耳至於爲嬴敗姬伐齊
則可等語自是一時探賾索隱非後人所可到也衞襄
公生子孔成子占之亦遇屯之比與畢萬同雖史朝與
辛廖之言則異然皆以利建侯爲主
鍾繇自劾
漢建安中曹操以鍾繇爲司&KR0674;校尉督關中諸軍詔召
河東太守王邑而拜杜畿爲太守郡掾詣繇求留邑繇
不聽邑詣許自歸繇自以威禁失督司之法乃上書自
劾曰謹案侍中守司&KR0674;校尉東武亭侯鍾繇幸得蒙恩
以斗筲之才仍見拔擢顯從近密銜命督使明知詔書
深疾長吏政教寬弱檢下無刑久病淹滯衆職荒頓旣
舉文書操彈失理輕慢憲度不與國同心爲臣不忠大
爲不敬臣請法車召詣廷尉治繇罪大鴻臚削爵土臣
輒以文書付功曹從事伏須罪誅詔不許予觀近時士
大夫自劾者不過云乞將臣重行竄黜圔門待罪而巳
如繇此章蓋與爲它人所糾亡異也豈非身爲司&KR0674;職
在刺舉故如是乎
大義感人
理義感人心其究至於浹肌膚而淪骨髓不過語言造
次之間初非有怪竒卓詭之事也楚昭王遭吴闔廬之
禍國滅出亡父老送之王曰父老返矣何患無君父老
曰有君如是其賢也相與從之或犇走赴秦號哭請救
竟以復國漢高祖入關召諸縣豪桀曰父老苦秦苛法
久矣吾當王關中與父老約法三章耳凡吾所以來爲
父兄除害非有所侵暴母恐乃使人與秦吏行至縣鄕
邑告諭之秦民大喜巳而項羽所過殘滅民大失望劉
氏四百年基業定於是矣唐明皇避禄山亂至扶風士
卒頗懷去就流言不遜召入諭之曰朕託任失人致逆
胡亂常須遠避其鋒卿等倉卒從朕不得别父母妻子
朕甚愧之今聽各還家朕獨與子弟入蜀今日與卿等
訣歸見父母及長安父老爲朕致意衆皆哭曰死生從
陛下自是流言遂息賊圍張巡於雍丘大將勸巡降巡
設天子畫像帥將士朝之人人皆泣巡引六將於前責
以大義而斬之士心益勸河北四凶稱王李抱眞使賈
林說王武俊託爲天子之語曰朕前事誠誤朋友失意
尚可謝況朕爲四海之主乎武俊即首唱從化及奉天
詔下武俊遣使謂田悅曰天子方在隱憂以德綏我何
得不悔過而歸之王庭湊盜據成德韓愈宣慰庭湊拔
刃弦弓以逆及館羅甲士於廷愈爲言安史以來逆順
禍福之理庭湊恐衆心動麾之使出訖爲藩臣黃巢僞
赦至鳳翔節度使鄭畋不出樂奏將佐皆哭巢使者怪
之幕客曰以相公風痺不能來故悲耳民間聞者無不
泣畋曰吾固知人心尚未厭唐賊授首無日矣旋起兵
率倡諸鎮以復長安田悅以魏叛喪師遁還亦能以語
言動衆心誓同生死乃知陸䞇勸德宗痛自咎悔以言
謝天下制書所下雖武人悍卒無不感動流涕識者知
賊不足平凡此數端皆異代而同符也國家靖康建炎
之難極矣不聞有此何邪
容齋續筆卷第六
