水東日記卷二
明葉盛撰
景泰元年太上皇萬壽聖節禮部請羣臣朝詔免朝二
年盛與季聰約當草疏偕科道與禮部同上既而竊念
今皇上孝弟上皇盛德兩宫帖然安靜而長久當誼愈
深而禮愈隆矣使益以言則涉衆易疑恐無中生有反
為非便遂已之御史盛㫤一日私示盛一章亦此事因
具以告㫤目予言已不為又沮人不為耶盛曰此大事
宜熟慮之惟安與靜久長之道也時惟劉溥原溥以予
言為然近聞盧指揮奏訐以來然後益信予前說之不
謬
居庸以北俗擇葬地以驗蛇盤兔為上昌平侯楊洪赤
城葬母處亦然意者地氣溫暖二物皆穴焉偶相值而
相持亦適然耳昧者至爭地盜葬積訟連年惑哉
于節庵之先世有顯宦至其父幼孤貧流落雖知家世
之貴而不能詳所知者黃鶴山有先塋其兄弟名山壽
海壽耳節庵既長為董鏞先生壻先生藏書有元黃文
獻公溍集三山大字本載湖南宣慰于九思行狀可考
節庵能知其先以得此文焉爾然則人品家世託之名
筆其效有如此夫董先生子中書舍人璵與予隣居間
語及此事云
景泰二年予為殿試彌封官知讀卷事第一甲蓋閤老
預屬意於受卷官已得之餘皆分送讀卷諸大臣且曰
率以三分上一等次二等各置一所少頃閤老收上一
等則判二甲次二等則判三甲也第一甲三卷閤老圈
點畢將午三人者持詣文華進讀午後填黃榜明早榜
出矣蓋辰巳二時榜中人次第已判定若曰須一一品
量高下次第固有所不能也又聞試場卷子榜中榜外
固有相去不甚遠者數盡即止無如之何因記周文襄
公行部至崑嘗問及舉子曰年少者多遣行彼氣銳利
得且科第自有命耳當時甚訝其言乃知此老曾見此
事敢為此言也雖然亦豈止科第為然哉
獨石城堡今治開平衛初陽武侯薛禄奏築城遷衛於
此有僧慶西堂者號精地理術寔奉命相地嘗云城中
水泉枯時當有變指東南角地以為必王侯可當此楊
昌平時為百戶已有名因治第在焉己巳春泉果澁不
流今則復汎溢矣昌平第潭潭餘百間都御史李公下
予相度撤其材以飭樓櫓營壁之嘗經兵火不存者其
關將軍祠潔麗可愛不忍毁之但城中已有祀不宜復
出而偶得宋學士所撰開平王常忠武公碑文因諗于
衆曰公有功國家其收漠北嘗道此而是邦又其封望
所在請易為開平王祠仍環書碑文于壁既成始聞僧
之言而益竒其術之神也或傳邊虜嘗目昌平為楊王
昌平為人雖多事先聲要必曾有是說
尹鳳岐先生在翰林好作詩諷切時事節之最能記予
僅記其一首時應詔舉賢良方正即得授八品官適簡
太學生年五十以上者悉放還詩曰五十餘年做秀才
故鄉依舊布衣回回家早去養兒子保了賢良方正來
景泰二年廷試鴻臚楊公時預讀卷公素多笑謔是日
莊重自將持卷一一詳檢視訖收置端好衆以公少文
竊窺議之莫可知其如何俄而尚書泰和王公讀卷畢
公徐起手卷子納案上作一揖王公搖手却之公又一
揖不交語斂容而退於是王公代為品第而還之衆由
是服公之大用誠亦不偶然也
真定邏卒獲一人為敵語甚習以為先被擄見留敵酋
額森將窺臨清使我等從宣府邊關入住城中數日而
今抵此蓋先為偵伺耳守臣以聞兵部奏敵酋為計至
此宜急遣廷臣豫備紫荆等關口因薦郎中陳汝言陳
金等堪是任詔止治備而已都察院奏宣府守臣不覺
察當罪使額森欲其首將攜去久矣於是特命錦衣衛
押其人至宣府會巡按御史勘問所主之家御史淶水
張鵬心疑其事百方鞫之一夕得其實蓋平定州故荆
(闕)以貿易習敵語不事作業被捶楚
潜匿于外妄為此言彼邏者從而傅會之耳此雖一事
而臺省之張皇内批之鎮静得體御史之明決能任事
皆可記者
吳思庵先生談及淺學後進曰此韻府羣玉秀才好趁
航船爾航船吳中所謂夜航船接渡往來船中羣坐多
人偶語紛紛蓋言其破碎摘裂之學祗足供談笑也
景泰二年春内官善增恃寵驕縱勢熾日益甚且聞大
臣中有候其生日結約武弁持賄拜賀其門如往年之
事王振者季聰偕六科十三道上言盡暴其罪惡乞急
治之不然必蹈覆轍章既成對衆復增二語曰復起羣
邪趨附之風大開小人奔競之路蓋厚嫉大臣之憸小
者也既奏上即命錦衣捕治之後雖復釋然迄今不復
肆云
弋謙代州人累任顯官有聲仁廟時歲己巳布衣走闕
下疏前成山侯王通龍門致仕指揮甯懋真定同知阮
遷干三人皆竒才可用適報敵酋額森犯紫荆口時石
亨為時倚重偕于尚書治兵土城外衆議欲以通副亨
召謙等至左順門通辭不預兵政久矣一旦以副人不
能也謙則力言宜專用通衆導之再四兩人持論牢不
可動事遂已六科聞謙負重名奏留之由是亦不報使
通等拒稍却則皆任用矣後通雖復用亦無大過人者
不久竟卒謙亦累有建白語侵時貴亦不久卒
古人製作名集編次多出於己各有深意存焉或身後
出於門生故吏子孫學者亦莫不然周必大所識歐陽
文忠公集亦可見已今人不知此動輒妄意併輳編𩔖
前人文集如處州葉學士文集又曰水心文集曰文粹
江西文山先生前集三十二卷後集七卷四川等處宋
學士文覽者當自見之其尤謬則蘇州新刻高太史大
全集也太史缶鳴集九百八十七首後人足成一千首
大全集又合為二千首其姑蘇雜咏一書自有序乃為
率裂置諸各體中如白龍廟迎送神曲刪去本題并註
引入曲𩔖題曰迎神曲送神曲云柰何
景泰二年冬文淵閣辦事中書舍人何觀言大臣舊老
少保兼吏部尚書王直等正統中皆阿附權姦今此輩
老猾不宜在左右及言北敵之來朝者宜驅置於南方
忤旨下六科十三道議以聞吏科給事中毛玉屬奏藁
辭過罪觀季聰導之易不從亟以告盛因與偕往時六
科諸君皆在索藁閱玉郤以上促奏急閱之恐緩索之
再始出以相示盛曰觀驅置之說固疎謬其前言老猾
蓋意在大臣但辭連權姦中貴人激怒在此然終是言
者諸君當熟思之藁須再易玉曰上怒甚不可易盛曰
當明言觀槩指王直等為老猾非宜或可回悟上心季
聰言所引春秋公會戎于潜亦非胡傳本意玉引東坡
論不治乃所以深治對盛以玉遂非甚因曰此奏引經不
切未甚害事不易或可若辭有當易者須易之玉曰觀
嘗考滿不得陞私憾吏部為此十三道已具此說藁不
具此已輕矣蓋時有大臣新遷吏部者嗾科道為此說
也玉素於盛厚因附耳喻此意盛曰雖不具具等耳藁
必再易玉曰君柰何執欲佑觀乃謂曰朝廷大開言路
未嘗罪一言者雖怒觀猶令我曹看議蓋甚盛德也君
獨不念劉球乎球之死人今罪王振馬順諸君而為此
雷霆之下萬一不測則是我曹為之而朝廷受不容言
者之名且諸君亦言官獨不為他日身計耶玉意若稍
解盛因抺去冒頭所謂誣䧟大臣擅開邊釁及終所謂
明正觀罪以為進言虚妄者之戒等語且益云指大臣
王直等為老猾於是衆皆曰好而退既而奏入有旨令
錦衣衛杖觀若干且調外後乃知奏惟去冒頭餘皆如
舊藁不易也明日道遇錦衣門謝二鎮撫及杖觀事兩
人曰彼何可深罪杖惟具數耳兩人所存較之玉不霄
壤異耶
祭酒安成李先生初以言事得罪繫獄宣廟登極後一
日御别殿以其激怒先帝命左右械取將就鞫焉俄又
命錦衣指揮王某出有不測之命王甫行而先生至適
上退近臣某就先生問故先生告以忠誠之實上出有
問某具以對上稍悟命仍就獄蓋王被旨急趨出時與
先生相失於端門左右而立俟於西長安門外久之始
得之守衛者曰罪人入久矣王急趨還則先生已得再
生矣夫臣子之於君父天也天佑善人豈欺我哉
解學士胡祭酒契好甚密一日同觀放進士榜解以胡
出不由甲科詫之曰大丈夫必得黃榜書名可耳胡笑
曰彼固亦有僥倖得之盛時公卿其委蛇張弛氣象如
此
景泰元年八月十一日朝退禁門側尚書胡公手一揭
帖文武重臣羣立傳觀尚書王公曰此禮失而求之野
耳盛等因趨就觀語多文而切直首備登極詔旨以為
由此而觀上皇之出非游畋無益為宗社計爾今都人
一聞駕旋無不喜躍則人心尚未厭上皇也今日奉迎
禮當從厚主上當避位懇辭而後受命乃可不然恐千
載史書難洗末有書上修史先生等語而逸其名甚驚
異之胡公言此得之高學士衆因告公曰連日言迎復
上意屢以敵情多詐為疑此所言若封進見朝野同情
或可感動上心公走質之三法司都御史王文曰匿名
文書不得言以告于少保于第言使封進亦無妨蓋其
意亦持兩端因詣禮科草疏同上疏謂告言人罪蓋以
破匿名之說云俄頃得旨繳進時衆候諸塗扣之胡公
欣欣言適三法司云不可進已還之高矣兹復取來故
遲耳王公有憂色曰諸公勿累小子喫牢飯也兩人之
量不同如此旋聞有龔千戶者聞捕治急首罪下錦衣
獄門謝二鎮撫以其當具奏而不具奏坐不應尋會赦
得釋聞龔千戶其名遂榮惜不曾識之而揭帖亦留中
矣
南都數年前一時人物之盛勲舊之賢如襄城伯李公
通材重望如少保黃公學行老成如都御史吳公得大
臣體如侍郎徐公端厚有文如侍郎金公通政陳公尚
書黃公詞藻豔發如少卿楊公志勤修纂如學士周公
皆有足稱他如祭酒陳公之教條規矩終始不渝尚書
魏公之清修雅尚可以廉貪敦薄要皆無愧士論惜乎
二公嘗請老而不得近為南京十三道官詆其貪戀時
論為之不平二公亦因是去矣噫如諸公者今何可多
得耶
題秋胡圖詩二首其一曰郎恩葉薄妾冰清郎說黃金
妾不譍若使偶然通一笑半生誰信守孤燈其二曰相
逄桑下說黃金料得秋胡用計深不是别來渾未識黃
金聊試别來心或云後一首趙松雪作善為秋胡解紛
前首不知何人作也
水東日記卷二
