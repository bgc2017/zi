水東日記卷十二
明葉盛撰
商狀元弘載家藏宋時公牒一紙内凡朝廷語言皆朱
書蓋其先本西夏人以獻密有功送浙中意與今安插
來降人相𩔖多所寓即今所居浮安寥源族頗繁衍蓋
四百年於兹矣弘載入翰林予以其同年之長且厚也
攜先德卷求題弘載因出此得覽觀焉當時見有周公
叙一跋在卷後也
胡參政拱辰藏其鄉先生宋融堂錢時予是周易釋傳
一冊十二卷兩漢筆記一冊六卷蓋皆不完之書錄其
省劄書狀之詳見宋雖衰季而其君臣之間崇儒重道
如此人心所以不能負宋而遽亡也且以融堂著述之
多去今僅三百年參政又世儒家所見止此良可嘆已
雖然班孟堅藝文志所列今存者幾何豈獨融堂也哉
錄白宋省劄
特進左丞相兼樞密使肅國公喬某劄子臣輒有奏
陳仰干天聽臣昨任國子司業日於延見諸生之次
聞嚴州布衣錢時山居讀書理學淹貫嘗從故寳謨
閣學士楊簡遊蓋其深所推許今寳章閣待制袁甫
昨任徽州與故太府寺丞鄭之悌守嚴州日皆嘗一
再禮聘涖講郡庠遠近士子翕然雲集已而得其講
篇其於辨析義理參錯事物發明疑難有以起人臣
是時心已屬之其後知紹興府汪綱亦嘗延講至郡
臣始屬綱求其所著之書有論語孝經中庸大學四
書管見及尚書啓蒙詩學管見周易釋傳兩漢筆記
國朝編年等作益信其學之有所詣其作兩漢筆記
𩔖皆痛漢氏襲秦之弊而尤反覆致意於後世所以
不敢望三代之治又見其學之為有用臣遂因綱以
延其來與之相見而欵扣之見其氣負才識尤通世
務自田里之休戚利病當世之是非得失莫不詳究
而熟知之靖康間其大父䑁值睦寇陸梁烏珠入浙
糾率扞禦幾著奇功朝廷嘗為之立廟封爵而時亦
人物魁岸慷慨激昂有乃祖風不但通詩書守陳言
而已每念此亦奇士而不使得為世用私竊惜之比
者伏讀國史至眞宗皇帝於禁中壁間見穆修所作
詩句深切歎賞即問侍臣曰有文如此公卿何以不
薦則士之遺逸者固大臣之所當言亦聖主之所樂
聞者也時嘗請漕司文解比歲已該永免而場屋竟
不足以得之其志方將玩聖經以自𨼆儻今而不加
於收用使之終老山林則國家有遺而不舉之才大
臣有知而不薦之咎矣臣愚欲望聖慈且與錢時特
補迪功郎畀以秘閣校勘仍乞下時本貫嚴州取所
著書繕寫繳進上備一覽如其果有可採則乞次第
錄用庶以究其所藴有補斯世伏候勅旨貼黃臣更
有奏聞臣伏見成忠郎吳如愚墮身右列早歲兩為
筦庫尋即𨼆居官簿當進亦不自言垂三十年矣雖
㞐都城而杜門不出臣欲識之不可得多有為臣言
其人行醇而介氣直而温講道窮經賸有著述凡士
大夫之仕於朝與三學之生員四方之士子苟有志
於問學者莫不造門質疑皆充然有得而去今年踰
七十略無倦容臣竊伏思念輦轂之下有此佳士可
謂蘭蕙衆根簫勺羣調者矣近在目睫儻不示以旌
别則天下何觀焉臣愚欲望聖慈特與如愚換授從
事即併充秘閣校勘如此則陛下一日之間度越拘
攣而得二士可以勸後學而厲人心可以抑奔趨而
奬廉靖其於治道不為無補取進止五月十日三省
同奉聖旨依
右劄付秘閣錢校勘
嘉熙二年五月日押(押押)
錄白嚴州進書繳狀
貼黃(嚴州恭奉聖旨取發嚴州布衣錢時著述)
(書上進事朝散大夫權知嚴州軍州兼管内勸)
(農事臣萬薦上進)
尚書省劄備特進左丞相劄子奏陳嚴州布衣
錢時山居讀書理學淹貫特補迪功郎畀以秘
閣校勘行下嚴州取所著書繕寫繳進上備御
覽三省同奉聖旨依
劄付嚴州臣除已恭禀繕寫錢時所著述書計壹百
冊開具數目如後須至上進者
錢時家塾尚書演義叄拾冊
學詩管見叁拾冊
周易釋傳貳拾冊
四書管見捌冊
兩漢筆記壹拾貳冊
一右件書壹百冊用黃綾裝褙黃羅絹裏夾複五條
𧰼牙牌五面紅茸條繫綵畫木匣五隻盛貯鍍金
鐵鎖並全謹具狀上進以聞謹進
嘉熙二年九月日(朝散大夫權知嚴州軍州)
(兼管内勸農事萬薦上進)
皇帝龍飛御天之三年十有一月詔天下郡縣興賢
者能者明年行江浙中書省試士錢唐凡一千二百
有奇九月辛未列合格名士里寓於書上丞相府蒙
古色目五人錫都舉首江浙閩二十八人朱嶸第九
盧可繼第二十一江西行省試士南昌鐃抃第七四
人者嘗授經永康胡長孺故錫都生之行也長孺告
之曰若知夫舉選之故歟四代事舉言揚逖矣孝弟
力田賢良茂才漢也秀才中正魏晉也進士明經隋
唐宋也壹操行則質木而少文專詞章則雜博而寡
要二者交相為病縉紳先生深念之卒莫能之革二
千年教化風俗之被於下禮樂刑政之出於上俱不
能以無愧古人固也今一變至古二三子又相望鄉
書中是知(缺)也其何以告若粹白莊
遜以持其身幽深邃遠以致其學直方正大以立其
節醇雅暢潔以肆其言告若止是矣繫以詩而叙之
晴旭槁落木淺碧露寒溝乘流不盈尺才足漾輕舟
野梅花始芳岸楊質若柔五湖草綠淨北固山光遒
大江荆揚會長淮日夜流磊落吕梁石突兀彭城樓
層冰忽峨峨凉風亦颼颼發槖買良馬解裝襲重裘
初非兼程行乃覺馬力優燕山擁萬疊秀色射兩眸
三古垂載籍壯歲窮探求素懷致君術常擾禆廟謀
如何螻螘身欲與稷卨儔辛苦望温飽鑿枘無相投
曲學汲所訶教讇咸不酬勉哉二三子毋為昔賢羞
右胡石塘先生送錫都朱盧饒諸生會試京師詩序
先生字汲仲而石塘其號也故宋遺老在元有文章
大名蓋與方面仇遠戴表元輩齊名但其人自任太
過故揭文安公有書箴切之間見其詩文三十餘首
皆峭拔刻厲可喜惜乎不見其全集漫錄此文
崐山進士張經字伯緒邢寬榜及第張篠庵兄弟業師
也篠庵嘗誦其格言曰人不可溺於嗜好吾輩他日作
官尤不可有嗜好蓋姦人下隸惟是之窺投間抵隙無
所不至也後生戒之
建安楊文敏公行狀云永樂十七年十二月己丑則進
言十事皆斥五府六部三法司積弊上覽而嘉之密諭
公曰實切時病但汝為心腹之臣若進此言恐羣臣益
相猜疑不若使愼密御史言之於是得監察御史鄧眞
畀入奏衆皆股栗免冠請罪詔諸司即日悛改怙終者
不赦王文端公所為公傳云
朝臣有傾巧迎合為公所抑者議欲間之會北京缺祭
酒衆請以公任焉上不許公又指言五府六部三法司
積弊有十上命以授御史揚言於廷衆皆請罪詔原之
而使釐正楊文貞公墓誌則云一時廷臣狎恩多縱忌
公伉直發其私適太學闕祭酒衆共舉公實欲疎之上
不聽公遂密言上弊指斥五府六部都察院章留中不
下所書似不同若楊文定公譔神道碑則又略之矣覽
者詳之
宋定陵太中祥符四年吳興姚鉉集唐文粹百卷成
自微言絶響聖道委地屈平宋玉之辭不陷於怨懟
則溺於譋惑自序以為漢興賈誼以佐王之道經世
之文求用於文帝絳灌忌才卒讒謫其後公孫弘董
仲舒晁錯咸以文進或用或仆或黜或誅至若嚴助
徐樂吾丘壽王司馬長卿皆才之雄者也終不得大
用但侍從優游而已如劉向司馬遷楊子雲東京二
班崔蔡之徒皆命世之才垂後代之法張大德業浩
然無際至於魏晉文風下衰宋齊以降益以澆薄然
其間鼓曹劉之氣燄聳潘陸之風格舒顔謝之淸麗
謁何劉之婉雅雖風興或缺而篇翰可觀至梁昭明
太子統始自屈騷終於本朝盡索歷代才士之文築
臺而選之得三十卷號曰文選亦一家之奇書也厥
後徐庾之輩滛靡相繼下迨隋季咸無取焉有唐三
百年用文治天下陳子昂起於庸蜀始振風雅繇是
沈宋嗣興李杜傑出六義四始一變至道洎張燕公
以輔相之才專譔述之任雄辭逸氣聳動羣聽蘇許
公繼以宏麗丕變習俗而後蕭李以二雅之辭本述
作常楊以三盤之體演絲綸郁郁之文於是乎在惟
韓吏部超卓羣流獨高邃古以二帝三王為根本以
六經四教為宗師憑陵&KR1922;轢首倡古文遏横流於昏
墊闢正道於夷坦於是柳子厚李元賓李翱皇甫湜
又從而和之則我先聖孔子之道炳焉懸諸日月故
論者以退之之文可繼顔孟斯得之矣至於賈常侍
至李補闕翰元容州結獨孤常州及吕衡州温梁補
闕蕭權文公德輿劉賓客禹錫白尚書居易元江夏
稹皆文之雄傑者歟世謂貞元元和之間詞人咳唾
皆成珠玉豈誣也哉今世傳唐代之𩔖集者詩則有
唐詩𩔖選英靈間氣極玄又玄等集賦則有甲賦賦
選桂香等集率多聲律鮮及古道蓋資新進後生干
名求試之急用爾豈唐賢之跡兩漢有三代而反無
𩔖次以嗣於文選乎鉉不揆昧懵徧閱羣集耽玩研
究掇善擷華十年於兹方就厥志得古賦樂章歌詩
贊頌碑銘文論箴表傳錄書序凡為一百卷命之曰
文粹以𩔖相從各分首第門冊止以古雅為命不以
雕篆為工故侈言曼辭率皆不取云
故事書坊印本行世頗多而善本甚鮮惟建安虞韶
以成日記故事以為一主楊文公朱晦庵之遺意潁
考叔輟羹遺母不失純孝故其未免昭君之過鬻拳
強諫以兵可謂愛君難逃陵上之非王覽愛兄諫母
則陷於不慈鄧攸存姪棄兒則傷於少恩凡矯枉害
正之事一切不取又如楚王戊之醴酒忘設邊孝先
之晝眠見嘲翟公之貴賤見交情丁公之謁見受戮
辱事雖反正亦足為來者之戒各存本𩔖之後近歲
襄城李公重刊此書又為易生知為幼悟且標目却
去對偶一以年代為先後亦善矣惜乎去取標目皆
尚有未精純處且不著事出某書某文其間刪削亦
不一如内助得賢稱伊川兄弟而戒無謾語却又稱
先公等𩔖可知也大抵此書與沈易五倫詩同雖校
之他選可謂彼善於此而欲謂之當而備則未也
劉貢父詩語謂宋太宗賜進士詩云寒儒逢景運報
德合如何得詔旨體予以為當以儒生易寒儒蓋豎
儒小儒腐儒寒儒可以謙言人君宏大之體未宜爾
也漢之子大夫可見若所謂豈不惜賢達其如高尚
何則自有宏偉氣象
水東日記卷十二
