水東日記小說家𩔖一(雜事之屬)
提要
(臣)等謹案水東日記三十八卷明葉盛撰盛
字與中崑山人正統乙丑進士官至吏部左
侍郎諡文莊事蹟具明史本傳是書記明代
制度及一時遺文逸事多可與史傳相參其
間徵引既繁不免時有牴牾議論亦間涉偏
駁又好自敘平生立朝居官諸事迹殆有露
才揚已之譏並乖著述之體至於辨請禁官
舍家人操習一疏謂人誣其子與官舍鬭鵪
鶉不勝因有是奏深自剖析連篇不已抑又
淺之甚者然盛留心掌故於朝廷舊典考究
最詳又家富圖籍其菉竹堂書目今尚有傳
本頗多世所罕覯之笈故引據諸書亦較他
家稗販成編者特為博洽略其冗贅取其精
華亦所謂披沙揀金往往見寳者也乾隆四
十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
