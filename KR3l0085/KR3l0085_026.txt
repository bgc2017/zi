水東日記卷二十六
明葉盛撰
七言集句詩序予嘗欲以唐人七言絶句分為十𩔖如
王建宫詞金殿當頭紫閣重仙人掌上玉芙蓉太平天
子朝元日五色雲中駕六龍繡幕珠簾窣地垂微風吹
動萬年枝金籠鸚鵡耽春睡忘却新教御製詩凡此𩔖
謂之臺閣王維林亭綠樹重隂蓋四隣青苔日厚自無
塵科頭箕踞長松下白眼看他世上人杜牧漢江溶溶
漾漾白鷗飛綠淨春深好染衣南去北來人自老夕陽
長送釣船歸凡此𩔖謂之山林司空圖歸山水闊風驚
去路危孤舟欲上更遲遲鶴羣長繞三珠樹不借人間
一隻騎杜牧贈鄭瓘廣文遺韻留樗散鷄犬圖書共一
船自說江湖不歸去阻風中酒過年年此𩔖謂之江湖
岑參送封大夫漢將承恩西破戎捷書先奏未央宫天
子預開麟閣待秪今誰數貳師功官軍西出過樓蘭營
幕傍臨月窟寒蒲海曉霜凝馬尾蔥山夜雪撲旌竿此
𩔖謂之邊塞杜牧宫詞監宫引出暫開門隨例雖朝不
是恩銀鑰却收金鎻合月明花落又黃昏張籍秋思洛
陽城裏見秋風欲作家書意萬重復恐匆匆說不盡行
人臨發又開封此𩔖謂之閨閤韓翃送齊山人舊事仙
人白兔公掉頭歸去又乘風柴門流水依然在一路寒
山萬木中許渾送道士賣藥修琴歸去遲山風吹盡桂
花枝世間甲子須臾事逢著仙人莫看棋此𩔖謂之神
仙李涉開聖寺宿雨初收草木濃羣鴉飛散下堂鐘長
廊無事僧歸院盡日門前獨看松秦系明惠山房簷前
朝暮雨添花八十胡僧飯熟麻入定幾時還去定不知
巢燕汚袈裟此𩔖謂之僧釋趙嘏靈岩館娃宫畔千年
寺水闊雲多客到稀聞說春來倍惆悵百花深處一僧
歸張碣秦坑竹帛烟消帝業虛關河空鎻祖龍居坑灰
未冷山東亂劉項元來不讀書此𩔖謂之懷古王建玉
蕊花一樹籠蔥玉刻成飄廊點地色輕輕女冠夜覓香
來處惟見階前碎月明錢起歸鴈瀟湘何事等閒回水
碧沙明兩岸苔二十五絃彈夜月不勝清怨却飛來此
𩔖謂之體物(元闕一𩔖不知何謂)凡此十𩔖引而伸之
詩之格律概不越乎此矣諸體之詩以此求之無有出
於範圍之外者矣唐詩世有見本學者按此成例自加
編校可也七言律詩篇帙尤繁今擇其精粹明白人所
傳誦者亦以十𩔖括為集句凡若干首其未完者則以
同𩔖他詩足之期於成章而已予居秘府時見唐人八
百家詩洪容齋編唐人七言絶句且一萬首撑梁柱棟
不暇遍覽間嘗信手抽閱其音響節奏亦與今行世者
無異則窮鄉晚進固不必以未見為多恨也又有晏窩
先生者梅花集句凡五百首宋人蚤朝集句三十餘首
文丞相天祥集杜句亦百餘首雖其玩物喪志不為醇
儒莊士所稱然其獵涉弘博亦可謂至矣予之此編非
不欲誇多而鬭靡也鈎玄索𨼆已為古人所先孤陋蹇
拙倦於蒐羅姑存簡約冀示久遠聊以致遠恐泥藉口
掩其不敏之愧而於初學詩者亦不為無補云洪武庚
申十月既望翰林典籍迪功佐郎五羊孫蕢仲衍書于
西菴律詩𩔖編序近代言詩者率喜唐律五七言而唐
律之名家者毋慮數十人以予觀之大都有四變其始
也以稍變古體而就聲病宜立於辭焉爾其次也則風
氣漸完而音響亦以之盛其於辭焉弗論也固宜又其
次也作者踵繼而音響寢微然猶以其出之興致也成
之寄寓也雖不皆如向之所謂盛者而猶不專於其辭
也又其次也則辭日趍工而音響日益以下也又宜況
於宋氏徒以學識而聲律之元人徒以意氣而韻調之
則失其變愈宜其未已也然則善言詩者必於其辭其
音而觀之焉而古今之變不其可論也歟四明王瑩宗
器善言律詩者自唐初以及今人之作皆博蒐而深味
之乃以十四𩔖為綱彙編相次凡若干卷而五言不與
焉其志良亦勤矣而於其辭其音殆必有取乎爾也是
豈不足以傳焉吾友王融黃儒亨固為之徵予序其編
端余弗獲讓而為書之蓋以質之知音者觀焉永樂十
三年仲春下澣史官林誌序和唐詩正音序襄城楊士
弘集唐音行於世其論次以初唐為始音盛唐為正音
晚唐為遺響然初唐尚有六朝氣習體製未純盛唐則
辭氣渾厚不求竒巧自然難及晩唐則有意於竒語雖
艱深意實短淺就唐音中此三等之異就三等中人人
自為異大抵盛名之下無虛士名之盛者其言工自餘
互有得失永樂初嘗見朱中書季寧先生手抄五百家
唐詩凡語意精良者已傳於世其不傳者可略也今人
學唐者皆以三等為法律詩貴乎敦厚渾融過巧則失
之流麗絶句則貴乎字少意多淺近則失之忽略誦之
皆能使人歆動有風人之體特所感有淺深邪正之不
同耳吾方致思於其間將求其善者為之師而未能窺
其奥監察御史張楷式之學優德贍心平氣和將托聲
詩以觀己志摘唐音中律詩絶句盡和之里生錢昌錄
以示余三復之餘得其詞意即予所謂辭氣渾厚不求
竒巧自然難及者也上無六朝氣習下無晩唐流麗得
正音之體製者也凡予致思而未得者皆能洞發其微
出以己之志意酧酢盛唐諸名公雖不能一一模範而
要之自然一家之言可尚也已若欲刻意求工則不出
於自得也然弄珪玉者必有溫潤之氣佩椒蘭者必有
酷烈之氣曾謂和唐詩者無唐人之氣習乎有以予言
為不然更請質之思菴公云正統二年秋九月九日致
行在翰林院修撰同修國史事承務即東吳張洪序我
朝詩道之昌追復古昔而閩浙吳中尤為極盛若孫西
庵號嶺南才子國初著大名而林尚默張宗海皆近時
名士已上序文三首亦不可謂為無見他如蘇平仲以
唐音編選未精王止仲以元遺山鼓吹偏駮之甚而尤
罪趙子昂若劉子高不取宋詩而浦陽黃容極非之容
又并楊廉夫高季迪而疵議之又有錢唐瞿宗吉則為
鼓吹續音蓋以宋金元律詩並稱至以舉世宗唐恐未
公為言數子者之言皆行世必有知詩者明辨而去取
之黃容之文傳者恐不多兹亦錄之於左江雨軒詩序
理之所在倚形寓物必有天機遇感而動則氣血者尤
焉鳥之春音蛩之秋韻誰使之耶匹夫匹婦羇臣賤妾
之悲欣喜怒勞逸慘舒發於歌謠雜詠皆有感於天機
不能已者而洩其鳴由於天理自然之公平易和正無
穿鑿詭怪偏曲之私足以形是理之妙先王采聖賢之
格言雅頌並列為感善懲惡之具故詩之作無不本諸
此詩然世降末流之異昔人之論虞夏之下晉魏以上
氣格未相遠也晉宋顔謝至唐初高下雖殊古法未大
變律詩出後至於大盛參以仝賀郊島元白之譎怪寒
瘦鄙俚等風興沿流鬭靡動晩唐之論刺何也蓋諸子
才氣豪放窮思遠索務求人所未道以快其高不知由
其豪放窮思遠索穿鑿之私遂與古法平易遐矣至宋
蘇文忠公與先文節公獨宗少陵謫仙二家之妙雖不
拘拘其似而其意遠義該是有蘇黃並李杜之稱當時
如臨川后山諸公皆傑然無讓古者至朱子則洞然諸
家之短長其感興等作日光玉潔未易論也何者一本
於理爾聖人一言以蔽之論豈非所謂平易和正足以
形是理而已任高任竒能外是乎烏乎好惡不同之害
歐陽子不喜杜詩李泰伯不喜孟子二子人豪發言若
斯而評詩者往往以片言隻字斷其一生以盡棄其所
長是啓效方之弊甚矣近世有劉崧者以一言斷絶宋
代曰宋絶無詩他姑置之詩至三百篇至矣何子夏毛
萇之倫尚遺所昧寥寥千五百餘年至朱子而始明寧
無一見以及崧者人不短則己不長言不大則人不駭
欲眩區區之才無忌憚若是詬天吠月固不足與辨然
關於𩔖至於賊道不容己者崧之時會稽楊維楨吳中
高季迪皆鳴於詩其過高者凌厲險怪痛快者巧中物
情讀之如入寳藏之中綺羅之筵駭目適口視古作概
淡如也亦其邁逸豪放爾後之膚學務異之徒視其佶
屈冶媚激其險淫之心咀得粕味之一二廣誦長吟以
誇座客直欲由之以盡革古法乃以嫫姆蹙西施之頞
童稚攘馮婦之臂句雕字鎪呌噪聱牙神頭鬼面以為
新竒良可嘆也崑山偶武孟翁以詩一帙示予曰平昔
遇有所感一寓於此凡若干卷雖無望於流遠有孫數
輩在故里願序其端遺之俾以知吾趨向之勤也余閱
其命題造語悲樂不至於傷淫慨嘆不深於怨懟狀物
達理質而不俚無雕鎪譎怪之病一本於天機不能自
已者而發不期合古而自合古矣是則豈惟可遺其諸
孫他日采詩者能棄乎且為學詩者楷模何愧也噫所
謂好惡者予言若是持以當崧與慕楊高之儕未知其
以為何如云也予恐孩提之習莫先嫫姆之口使崧之
說行後生少年不勝望洋凌躐之患矣慕楊高之風競
則古法澌矣予愠二家之久幸翁之托故發其端為序
而歸之以少省人焉翁曰桓家居婁江以江雨名軒所
作故題曰江雨軒藁近客京都老病無為一得於酒凡
所題詠别見醉吟錄云歲癸巳浦陽黃容述
于節庵公舊居小蘇州巷與余南北隣其自河南以大
理少卿葬父回始相識一再往來後予亡妻金氏物故
相見即有悼惜語且慰問兒子輩適張篠庵書來云金
氏如是賢有是不幸宜得名公顯即語白之予亦重其
意竊以為必求墓文無踰公者因偕董仲魯謁於朝房
蓋時董又西隣也公讀行狀既曰嘉木易伐甘泉易竭奈
何不數日為是年十一月八日德勝門軍馬&KR1011;死予等
舉勅詔原之是日午郎中王偉持墓表來還且云少保
今日朝退坐堂上曰葉公近日求作一文不意令日有
此事若稍遲則俗矣即命紙一揮而成監生淨本呈僅
改定一字此本是已當時皆以高致稱之又嘗聞叔簡
尚寳言其從兄相與抑庵尚書王公同為庶吉士内府
考文字楊先出而王之家僮有問楊先曰爾家官人作
不出文也王後頗與相為憾景太忠叔簡欲乞王公作
相之妻楊節婦傳而以為疑不得已請焉公聞唯唯次
日即答槀叔簡以知公不深自愧此亦可見二公者尚
有前輩風致云
律凡京官及在外五品以上官有犯奏聞請旨不許擅
問今刑部都察院於京官五品以下提問南京都察院
亦然刑部則又具奏往年南京兩法司曾論此事云查
出永樂中北巡時有留守事宜數條事多有相因而行
至今不改者當求得錄之此亦政體故事也
張泰都督鎮寧夏踰廿年綽有賢聲石彪充游擊將軍
巡邊將至寧夏有趙縉者寧夏人道語彪曰都督家一
古瓶可寳也彪即為書仍偽為石亨書使人索之張得
書不答既而彪至以不得瓶故百方窘辱之張殊不為
意最後使人要迫之其子中夜告之曰彼時人何可拒
瓶所直僅百金耳張艴然不悅曰爾非張泰子矣吾豈
吝百金顧此瓶吾祖宗所貽豈可自拔為權貴失之彼
緫兵能百年我緫兵能百年否耶明日泰稱病不出子
襲官往時劉征蠻為余道此事甚悉也
國朝七十年來文物之盛江浙之秀如王景彰學士張
宗海修撰之文章經術沈民則兄弟程南雲之以詞翰
筆墨邅際榮遇醫而能詩如劉原博方外如劉淵然者
而皆出於雲南士大夫多誇異之岳季方在内閣不久
被黜有士人告之曰先生犯孔子戒矣問之云何則曰
未信而諫是也季方應之曰初上用我左右責任教誡
甚至敢不盡心若子以諫官處我則恐未然杜佑旌儒
廟碑隂以為秦之儒者不居其位而是非當世以自取
禍又引後漢黨錮事以横議激訐為戒是亦士人之見
而已耳夫士風如此士論如此尚足與語得失也哉
水東日記卷二十六
