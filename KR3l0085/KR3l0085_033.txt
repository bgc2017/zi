水東日記卷三十三
明葉盛撰
王右軍羲之蘭亭詩有詠彼舞雩之言亦可見其襟抱
不凡其與桓温戒謝萬之言又其淺者耳嗚呼賢哉世
之好言右軍者顧獨取其字畫又甚而泥於籠鵝之說
此不幾于以戲劇處先賢者非耶惜哉惜哉李伯時禊
圖淳祐改元辛丑廬陵曾宏父刻于其鳳山别墅今在
紹興古意猶存非諸處翻刻本可及然歲久搨多損剥
亦甚矣間錄其詩文而唐柳諫議宋米元章二公真蹟
附焉宏父詩䟦及其所考訂諸雜記等詩文多故弗錄
若宋高宗一札以高宗非明于知人者雖有右軍當亦
不知用其眷賞之勤拳蓋特藝焉而已故亦無取焉
永和九年歲在癸丑暮春之初會于會稽山隂之蘭亭
修禊事也羣賢畢至少長咸集此地有崇山峻嶺茂林
修竹又有清流激湍暎帶左右引以為流觴曲水列坐
其次雖無絲竹管弦之盛一觴一詠亦足以暢叙幽情
是日也天朗氣清惠風和暢仰觀宇宙之大俯察品𩔖
之盛所以遊目騁懷足以極視聽之娛信可樂也夫人
之相與俯仰一世或取諸懷抱晤言一室之内或因寄
所託放浪形骸之外雖趣舍萬殊靜&KR0997;不同當其欣于
所遇暫得于己快然自足不知老之將至及其所之既
倦情隨事遷感慨係之矣向之所欣俛仰之間已為陳
迹猶不能不以之興懷況修短隨化終期于盡古人云
死生亦大矣豈不痛哉每覽昔人興感之由若合一契
未嘗不臨文嗟悼不能喻之于懷固知一死生為虚誕
齊彭殤為妄作後之視今亦由今之視昔悲夫故列叙
時人錄其所述雖世殊事異所以興懷其致一也後之
覽者亦將有感于斯文
一十一人詩兩篇成
一十五人詩一篇成
一十六人詩不成各罰酒三觥
郡功曹魏滂
三春陶和氣萬物齊一歡明后忻時豐駕言映清瀾亹
亹德音暢蕭蕭遺世難望巖愧脱屣臨川謝揭竿
右將軍王羲之
代謝鱗次忽焉以周欣此暮春和氣載柔詠彼舞雩異
世同流迺攜齊契散懷一丘
仰視碧天際俯瞰渌水濱寥閴無涯觀寓目理自陳大
矣造化工萬殊莫不均羣籟雖參差適我無非親
散騎常侍郄曇
温風起東谷和氣振柔條端坐興遠想薄言遊近郊
滎陽桓偉
主人雖無懷應物貴有尚宣尼遨沂津蕭然心神王數
子各言志曾生發清唱今我欣斯遊愠情亦暫暢
前餘杭令謝藤
侍郎謝瑰
王凝之
莊浪濠津巢步潁湄冥心真寄千載同歸
絪緼柔風扇熙怡和氣淳駕言興時遊逍遥映通津
潁川庾友
馳心域表寥寥遠邁理感則一冥然斯會
去来悠悠子披褐良足欽超迹修獨往真契齊古今
行參軍事丘旄
前餘杭令孫統
茫茫大造萬化齊軌罔悟云同競異標旨平勃運謀黃
綺𨼆几凡我仰希期山期水
地主觀山水仰尋幽人蹤回沼激中達疎竹間修桐因
流辨輕觴冷風飄落松時禽吟長澗萬籟吹連峯
琅琊山人謝安
伊昔先子有懷春遊契兹言執寄傲林丘森森連嶺茫
茫原疇迴膚垂霧凝泉散流
又五言
相與欣佳節率爾同褰裳薄雲羅景物微風翼輕航醇
醪陶丹府兀若遊羲唐萬殊混一象安復覺彭殤
行參軍曹茂之
時来誰不懷寄散山林間尚想方外賓超超有餘聞
府主薄任凝
左司馬孫綽
春詠登臺亦有臨流懷彼伐木肅此良儔修竹隂沼旋
瀨營丘穿池激湍連檻觴舟
右一
流風拂狂渚停雲蔭九皋鶯語吟修竹游鱗戲瀾濤攜
筆落雲藻微言剖纖毫時珍豈不甘忘味在聞韶
右二
潁川庾藴
仰想虚舟說俯歎世上賓朝榮雖云樂夕斃理自因
王獻之
王宿之
在昔暇日味存林嶺今我斯遊神怡心靜
喜會欣時游豁爾暢心神吟詠曲水瀨渌波轉素鱗
鎮軍司馬虞說
神散宇宙内形浪濠梁津寄暢須臾歡尚想味古今
府主簿后綿
參軍孔盛
行參軍楊模
任城吕系
參軍劉密
王玄之
松竹挺巖崕幽閒激清流消散肆情志酣暢豁滯憂
前永興令王彬之
丹崖竦立葩藻映林渌水揚波載浮載沈
鮮葩映林薄游鱗戲清渠臨川欣投釣得意豈在魚
郡五官謝繹
縱暢任所適迴波縈遊鱗千載同一朝沐浴陶清塵
王徽之
散懷山水蕭然忘羈秀薄粲穎疎松籠崕遊羽扇霄鱗
躍清池歸目寄歎心冥冥寄
右四言
先師有冥藏安用羈世羅未若保冲真齊契箕山阿
右五言
府功曹勞夷
行參軍徐豐之
俯揮素波仰掇芳蘭尚想嘉客希風永歎
清響擬絲竹班荆對綺疏零觴飛曲津歡然朱顔舒
前長岑令華耆
徐州西平曹茂之
願與達人游解結遨濠梁狂吟任所適浪流無何鄉
王藴之
散豁情志暢塵纓忽已捐仰詠挹餘芳怡情味重淵
鎮國大將軍掾卞迪
司徒左西屬謝萬
肆眺崇阿寓目高林青蘿翳岫修竹冠岑谷流清響條
鼓鳴音玄&KR0008;吐潤霏霧成隂
司冥卷隂旗句芒舒陽旌靈液被九區光風扇鮮榮碧
林輝翠萼紅葩擢新莖翔禽撫翰遊騰鱗躍清冷
前上虞令華茂
林榮其鬱浪激其隈汎汎輕觴載欣載懷
山隂令虞谷
前中軍參軍孫嗣
望巖懷逸許臨流想竒莊誰云真風絶千載抱餘芳
彭城曹諲
任城吕本
陳郡袁嶠之
人亦有言得意則歡佳賓即臻相與游盤微音迭詠馥
焉若蘭苟濟一致遐想楊竿
四眺華林茂俯仰清川渙激水流芳醪豁爾累心散遐
想逸民軌遺音良可翫古人詠舞雩今也同斯歎
行參軍王豐之
肆盼巖岫臨泉濯趾感興魚鳥安居幽時
後序孫綽
古人以水喻性有旨哉非以淳之則清淆之則濁耶
故振轡于朝市則充詘之心生閑步于林野則寥落之
意興仰瞻羲唐邈然遠聊近詠臺閣顧探增懷矣于曖
昧之中期乎塋拂之道暮春之始禊于南澗之濱高嶺
千尋長湖萬頃乃藉芳草鑑清流覽卉物觀魚鳥具𩔖
同榮資生咸暢于是和以醇醪齊以達觀快然兀矣焉
復覺鵬䳨之二物哉耀靈縱轡急景西邁樂與時去悲
亦系之往復推移新故相換今日之迹明復陳矣原詩
人之致興諒歌詠之有由文多不載大略如此所賦詩
亦裁而綴之如前四言五言焉
蘭亭詩兼公權續得者亦上伏惟檢領入篋餘冀面
話不次十二日公權狀上給事閣老(閣下)
青標換却舊者謹空
右唐中書令河南公褚遂良所榻晉右將軍王羲之
蘭亭晏集序并諫議大夫柳公權所得羣賢詩御史
檢法李公麟製圖皆駙馬王晉卿家所藏可謂三絶
崇寧三年六月十五日襄陽米芾書
未歸三尺土難保百年身已歸三尺土難保百年墳不
知何人語要亦至理也已新除永寧倉官彰德安陽縣
人監生出身問韓魏公之後其言曰子公晉卿述古堂
記中得之近時楊文貞公嘗見劉松年臨本楊文定公
嘗見趙子昂臨本然皆有不同又嘗于董仲魯中舍
家見匹紙水墨入細一卷亦竒絶不曾裝裱亦無題欵
不知為何人筆也
水東日記卷三十三
