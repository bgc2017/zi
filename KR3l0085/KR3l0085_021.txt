水東日記卷二十一
明葉盛撰
丞相益國周公詞科舊稿後刻益國親書一䟦云紹興
丙子四月予任行在和劑局門官適乳媪姚氏病甚問
占黑象其繇云藥不蠲痾財傷官磨困於六月盍祈安
和此人數為予畫卦影多驗五月旦姚媪果没深以六
月為憂迨晦日同僚舉酒相慶而是夕焚廬之災作初
所居在漾沙坈與運屬王某共席屋數椽動息相聞王
夜醉奏圊其婢插紙燈於壁火然而走延燒首及予家
老幼已熟寢比驚寤小兒方在襁褓僅能挈之以逃生
計一空其實被焚纔數十室而周樞密茂振麟之為著
作佐即亦預焉其從叔方崇執法殿中而馮舜韶為監
察御史宰相欲媚方崇張大其事以為茂振地自三省
樞密院至三衙皆致銀絹未閱月遷著作即隨擢起居
舍人時臨安帥韓尚書仲通知火自王氏以其為馮舜
韶妻弟不敢問執子小童抑使伏辜於是三省勘會周
某係見任官不能防謹火燭致延燒居民理宜懲戒有
旨放罷朝士多勸予訟冤力既不敵又卦影明言財傷
官磨豈復尤人徑參部欲擬福州永福簿會外舅王彦
光葆守廣德擕拏依之將買舟還江西待次外舅力勉
予試詞科予以未嘗經意辭外舅激曰君懷安耳迫命
撰所業二十四篇投禮部適姻戚吳武陵為即官即給
符收試小兒未周歲吐利頗殆外舅曰我能調理君自
入都歲莫怏怏而行適值高宗更化湯中示鵬舉知貢
舉人憚其嚴懷挾傳義頓絶予與韓無咎元吉頗記舊
書而韓筆力遠出予右初聞欲取二人衆議不同予偶
中選循一資堂差金陵教授周茂振已為三字制詞云
左迪功即周必大國家自紹聖以來設詞學一科搜取
異能之士行之既久所得為多肆朕中興斯文益振今
試於春官數十輩而爾以粹文獨與斯選拔尤若此陞
秩匪褒姑游泮宫以竢甄擢其後忝歴清貫實基於此
乃知事皆前定人力何有因龍泉彭元之以閩中刊予
程文及所業相示請正訛謬併書以遺之為安分不争
者勸嘉泰壬戌重陽日平園老叟周必大書王彦光先
生吾邑人高孝兩朝名臣其事行略見邑誌蓋尤以知
人見稱他如侍御史樂庵江都李衡布衣流落一見即
歸以女弟參知政事石湖范成大蚤孤廢業勉喻切至
至加以詰責留之席下程課甚嚴後來周丞相李樂庵
范石湖皆卓卓大儒名臣然則先生之鑒裁亦何可得
哉惜乎後嗣無聞遺墓湮晦已作燔屍之所誌石近年
亦被盗發屬之他姓獨旁近一橋尚呼王官人耳奈何
鄉飲酒盛禮也古先聖王皆致重而不輕我太祖皇帝
尤注意焉嘗觀前吏部尚書崐山余熂茂本所為鄉飲
禮序似始於洪武十二年及考餘干縣誌所載則又云
行於五年八年未知孰是併錄於此以竢考徵余序曰
皇帝龍飛十二載特詔天下行鄉飲禮崑山縣人臣李
無逸尚義讀書時為萬石長奉詔惟謹延即其鄉賓禮
耆英遠近畢至則有若周夀誼年百有十二歲皤然在
席九十八十七十者坐以齒盛升降揖讓拜俯周旋之
儀獻酧有容讀法胥告觀者如堵牆莫不感化翕然已
而醉者扶歸者歌髫白欣欣笑言載途鄉士大夫紀其
事而詠之吾友余彦智以書走京師求余引其端久弗
克為其請益堅嗚呼鄉飲不行久矣黃鮐之老耳不聞
鹿鳴之歌目不識賓介之儀蓋百有餘年矣皇明出而
四海一舉累代之曠典一旦而復之何其易哉而無逸
生逢聖世獲覩盛禮之行乃能率先鄉人峩冠博帶與
龐眉兒齒雍容揖讓於尊爼之間且以忠君孝親睦閨
門比鄉黨為勸可謂不惑流俗篤信古道者矣世有藏
鏹數百萬即為富家翁烹羊炰羔舉觴浮白挾吳姬侍
趙女彈筝搏拊歌呼嗚嗚以極一時之樂烏識所謂鄉
飲酒禮者哉聞無逸之風亦可少愧矣使鄉鄉如無逸
則古禮不難復而況孝弟可興風俗可厚其機一寓於
是乎吁紛紛百卉中見此孤蕙蘭亦君子之所與也為
我謝曰聖天子在上善自律以化其鄉人他日璽書惟
汝嘉尚勉旃哉洪武己未春正月既望承勅即同縣余
熂叙志曰里社鄉飲酒讀律儀式并圖洪武五年五月
初四日朝廷降鄉飲酒讀律儀式命有司官會同儒學
官率士大夫之老者行之使民知禮知律每歲孟春正
月孟冬十月百家為一會共偹酒肴有粮長者糧長為
主席無糧長者里長為主席如坐以賓之年最長者居
中衆則序齒居左右主席者居其末坐定選一人讀律
及宣申明戒諭既畢行飲酒禮拜則年長一倍之上者
坐受長十歲者立受相若者抗蓋參酌唐宋之制也時
本縣未之行八年又命下知縣畢福行之每都以大戶
率士民於申明亭上讀律戒諭飲酒致禮風俗翕然而
變可謂盛矣
王叔英字原采天台人洪武戊寅知漢陽縣事多惠政
有四月禱雨文三首其詞曰維年月日具位某官敢昭
告於風雲雷雨之神本府山川之神本府城隍之神曰
天不施雨澤於兹土殆三越月矣斯土之民實以官多
役衆大困於差徭固有得雨而不暇耕者況失雨而使
之不得耕乎固有已耕而不暇種者況失雨而不得種
乎且今時將夏半矣及今而雨則秧未老者尤可種已
老者猶可再育過此不雨則秧既老者不可種欲再育
而時已失夫種而不穫者有矣孰有不種而穫者乎民
於此時固有乏食已久而屢窘於飢餒者矣況至秋而
無穫其何以為生乎是則民命生死之機實決於此為
官而食祿於是土者視民失所而不能救固為官者之
恥也為神而血食於是土者視其民失所而不之救豈
非亦神之羞乎借使神為縣令者徒有愛民之心而未
有仁民之政徒有憂民之志而未能去民之疾或以是
而警之或以是而罰之則斯民何罪而被此波及之禍
乎今叔英謹齋潔以告于神如或者以縣令蒞事未久
終能蘇息是民而姑待之姑恕之則宜即賜之雨以慰
斯民之望或者以縣令終無能為或反有病於是民則
宜亟罰之亟誅之止及其身足矣不當使斯民亦蒙兹
濫罰也叔英今謹待罪於壇墠之次自今日至於三日
不雨至四日則自減一食至五日不雨則減二食六日
不雨則當絶食飲水以俟神之顯戮誠不忍見斯民失
種致饑以死而獨生惟神其鑒之惟神其哀之某自
今月二十三日禱雨於神神於是日及夕即大降之雨
次日之晨以神之施惠未已不敢自休以䙝靈貺謹告
於神俟命于齋宿之所至于今日雨意有加未已竊以
即今惠澤既已厭足不可有加蓋雨三日為霖過則為
災況今田麥尚有未收穫者多雨則腐不可食而禾田
雨多則水溢而秧不可種近種者亦浸傷而不可活過
則為災其實如此神不可以不鑒而憫之自今日以前
之雨神如果以憫斯民之病從其縣令之請而降也則
乞神之大惠止於今日今既告于神宜還俟命於次必
待神之斂惠天色霽朗然後敢辭謝而退如至明日雨
復不止是必神有罪於縣令也亦不敢復謁於神矣當
自二十七日始如前日之誓日減一食如不得命必至
於絶食以俟神之顯戮惟神察之某於今月壬戌以
天久不雨斯民過時失種必將致饑以死故於其夕齋
宿於神之壇次翼日癸亥用禱於神神即日大賜之雨
甲子某以神惠未已不敢自休以䙝靈貺故俟命于次
乙丑以雨勢未已又懼其過而為災復禱於神乞以歛
惠又即於其夕雲收天霽通邑人民莫不歡喜祈雨而
雨祈晴而晴感應之速捷於影響顧我何修而能致此
方其初欲禱雨于神也或者以謂時將雨矣何以禱為
及其既雨也或者以謂雨自降耳豈禱之能致及乎雨
勢未已欲俟神之斂惠而後退也或者以謂此梅月之
雨宜未即已不可以俟某皆不顧乎人言而獨求乎神
意卒致感應若此神之意豈不以某雖未有仁民之政
而已有愛民之心乎雖未能去民之疾而已有憂民之
志乎是則神之於此非徒以勸某也乃所以勸凡為民
牧者使以愛民為心憂民為志則可以交於神明也豈
徒為某一人之私哉某之為是言非敢誇功於人也乃
歸功於神耳非敢求德於民也乃歸德於神耳夫神之
功德於此雖有犧牲不足以為謝惟當念神之功而益
以勤民為職體神之德而益以恤民為務是乃所以為
報也是乃所以為謝也若夫區區世俗菲禮適足以為
神之瀆耳故不敢施於神惟神其鑒之
黃氏日抄凡十七卷宋乾淳中慈溪黃震東發所著一
之三十二讀孝經論語孟子毛詩尚書周易春秋禮記
周禮三傳孔氏書三十四之四十五讀周程張朱南軒
東萊勉齋龜山上蔡和靖横浦象山復齋温公元城上
蔡延平徂徠安定諸儒書四十六之五十讀史記漢書
三國志南北史唐書五代史宋名臣言行錄五十一之
五十四讀蘇子古史汲冢周書國語戰國策吳越春秋越
絶書春秋世紀春秋左傳東萊大事記諸雜史五十五
之五十八讀老子莊子荀子揚子文中子曾子子華子
管子列子墨子文子亢倉子關尹子鶡冠子鬻子商子
韓非子鄧析子真子公孫龍子尹文子淮南子抱朴子
劉子聲隅子化書子家子吕氏春秋素書新語賈誼新
書新序說苑春秋繁露論衡申鑒乾鑿度易緯稽覽
周易通卦驗參同契古三墳書孫子吳子司馬法李衛
公問對尉繚子三略六韜隂符經五十九之六十八讀
韓柳歐陽東坡南豐荆公涪翁浮溪而湖水心諸家文
集六十九至終卷則其所自著奏劄申明公移講義策
問書記序題䟦啓祝文祭文行狀墓誌銘其為言一主
濓洛關閩之說多所發明蓋巋然一正學老儒也又有
古今紀要十九卷起三皇終宋神宗君臣事略當與曾
先之史略並傳最便於篋衍行李及初學之士惜乎有
未精詳處其亦未成之書歟
按越志云今餘干縣吳正道東隅人明六書許慎說文
有不足者補之臨川吳文正公澄問曰模楷二字假借
乎曰取義也曰何以取木為義曰昔模木生周公塜上
其葉春青夏赤秋白冬墨以色得其正也楷木生孔子
塚上其餘枝竦而不屈以質得其直也若正與直可為
法則況在周孔之塚乎問曰出何書曰出淮南王安草
木譜又問禽獸二字曰禽即獸也曰兩翼為禽四足為
獸何以為即曰禮不云乎猩猩能言不離禽獸鸚鵡能
言不離飛鳥澄大敬之有六書原六書通證六書淵源
圖澄為作序
今書坊相傳射利之徒偽為小說雜書南人喜談如漢
小王光武蔡伯喈邕楊六使文廣北人喜談如繼母大
賢等事甚多農工商販抄寫繪畫家畜而人有之癡騃
文婦尤所酷好好事者因目為女通鑑有以也甚者晉
王休徵宋吕文穆王龜齡諸名賢至百態誣飾作為戲
劇以為佐酒樂客之具有官者不以禁杜士大夫不以
為非或者以為警世之為而忍為推波助瀾者亦有之
矣意者其亦出於輕薄子一時好惡之為如西廂記碧
雲騢之𩔖流傳之久遂以汎濫而莫之捄歟嘗考之吕
文穆公微時渴睡漢饐瓜亭寒爐撥灰事頗見傳記今
從而飾之曰他日相府退衙片雪沾衣欲斬執役人其
妻因反撥灰詩諷之云云又嘗有鴟吻詩諷之曰獸頭
元是一團泥做盡辛勤誰不知如今擡在青雲裏忘却
當初窰内時噫豈其然乎
李易安武陵春詞風住塵香花已盡日晩倦梳頭物是
人非事事休欲語淚先流聞說雙溪春尚好也擬泛輕
舟只恐雙溪舴艋舟載不動許多愁玩其辭意其作於
序金石錄之後歟抑再適張汝舟之後歟文叔不幸有
此女德夫不幸有此婦其語言文字誠所謂不祥之具
遺譏千古者矣
水東日記卷二十一
