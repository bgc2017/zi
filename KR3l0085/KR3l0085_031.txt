水東日記卷三十一
明葉盛撰
江南並海之河江港汊通潮汐者土人謂之渾潮来一
日泥加一箬葉厚故河港常常疏濬不然淤塞不通舟
楫不能捄田種之旱旋成平陸矣塞且風沙數日輙一
作作或連日塵几撲窗至不辨物色近日打掃積年封
閉卷房塵沙積地踰尺其細如粉要之所謂塵世濁世
者亦是之謂矣
戲談于凡四方人多以其土名或土俗土物為標榜如
南人曰蠻子西人曰豹子之𩔖獨河南人曰偷驢賊曰
版腸不知何說嘗見河南一士人云宋祭酒嘗過洛士
人挽留之信宿不從以其步蹇藏去公怒作詩曰蹇驢
掣斷紫絲韁却去城南趁草場繞遍洛陽尋不見西風
一陣版腸香又云宋學士也夫因詩得名因詩定品如
唐羅𨼆盗得之欲其賦詩等事世多有之但二宋在國
初皆以文章德行致大名故無此事亦決非其言豈亦
薄俗架託一時戲謔之言耶吳越間又有一等謂之俚
鄙文譏刺上下無所不有且極其工巧人畏惡之古者
異言有禁如此之流不謂之異言而何謂
前人所作墓文碑志序稱述子婦者甚少詳書其子之
行實生卒及婦家之世出以及縣男女之名者加少也
圭齋之于圭塘家獨然豈亦變例歟又其叙祖考官諱
亦皆異而孫婦讓封于祖姑此亦有元時制而于是碑
有考況斯銘隔句雙韻語險辭嚴尤竒也是以具錄之
有元贈中奉大夫湖廣等處行中書省參知政事護軍
追封魯郡公許公神道碑銘有序
安陽公居政府之五年一日得請于朝既釋機務將歸
省其先塋于洹水之陽以顯考魯公行狀命其友歐陽
玄文諸神道之石玄惟方今公卿大臣辭翰擅美無以
右安陽公兩都有大營繕諸臣僚家先世碑版咸以奏
請屬筆安陽公為榮于法嘗援吾宗兖文忠公例自表
厥考崇公之阡又自書之為宜安陽公堅辭以為不可
乃勉叙其行實而銘之魯公諱熙載字獻臣姓許氏生
七歲孤太夫人挈之依外家公幼有異質處羣髫中終
日持重寡言稍長攻讀書習為儒二十能舉子業有儁
譽年及受室娶里中名家外舅仕湖廣行省公欲就學
東南因往焉遂為當道所知以行省檄辟德慶路提控
按牘由是以本職歴永衡兩路湘潭一州凡三考成資
調長沙税使遷臨江撫州兩路總管府照磨進將仕郎
湖廣行中書省理問所知事改從事郎會福院照磨兼
管局承發架閣庫位不滿德而所至稱職吏服其能民
懷其惠不可悉數其一二存諸簡書略見始末者若在
德慶時鄰僚軼境州將趙往督捕府無他官以次攝事
公料丁壯輸糗粮高城深池備禦有法會城中民饑比
馳狀請粟而先以賑貸民用無他虞將士俘擄有愬非
辜宣慰部使者雜議之渠帥利所獲從中執爭公駁之
曰寇徒脇從猶當理出王民躪入賊衆又從而臧獲之
可乎上官用其議簿有左驗皆免為民是時公以新進
下僚代總郡寄一切興發事皆已出當道意頗諅之寇
平吏民咸稱其應變方略有餘又見其面折元戎脱民
于俘乃更賞嘆共剡薦之在永永尚巫鬼里人舁土木
偶相昏旦服食共具以侈相誇民坐凋敝公至命毁拆
滛祠數百區以杜其妄又撤其材以給黌舍公廨倉庫
之用公私便之在衡安仁盗袁舜一怨苦播州餉負險
挺亂既誅朝廷宥其餘黨甚衆民有越軍砦為竊攘者
有司得之獨以強論不赦公曰彼從盗為亂猶貰殊死
此因亂為盜乃服上刑不當請併彼舍之議上卒從其
言在湘潭時有范重二者嘗過友家乘虚撢其供佛鑞
器以歸友蹤跡甚急范漸怖而返之物游徼發擿之拘
范及友于官公推讞得實既而有赦吏欲墨范臂景跡
其身公謂詞未送官物先入主法不涅亦不當後范卒
為良民在長沙征算不苛羡增秋毫歸官在撫州豪民
有龔胡者偽造楮幣十餘年轉鬻閩浙聲已狼藉計蹙
自首官疑有𨼆索之其家得宿用版印繈數皆倍所首
獄輸朝廷遣使分别處決龔厚貲祈免姻族又助其營
捄己議減死公持不可曰首寬𨼆多去末存本與未首
同衆莫能蔽乃寘諸法末奉祠在京祠禄優暇而年近
休致諸子又皆顯融力請謝事未報得痞疾薨于官生
以中統二年辛酉十一月丁亥薨以泰定四年丁夘二
月癸酉夀六十有七葬以是年十一月壬午祔安陽武
官原新塋許氏世居許昌曾高已上金亂失譜祖考𨼆
德曠僚諱信考贅彰德湯隂因徙家焉初贈亞中大夫
彰德路總管輕車都尉追封高陽郡侯再贈嘉議大夫
(缺)
别記獨不云小臣廉乎宋夫人年二十八孀居守節自
誓迄公成人教育甚至公逮事終身子職無闕司征長
沙作綵衣堂以志其樂宋夫人病利力求去職侍疾寢
食為廢初喪號慟絶而復蘇旅殯原上苫凷廬墓者三
年每晝端坐木下狀如泥塐樵夫牧豎迫而視之始驚
為公年踰五十時祭必哭哭必致哀喪禮倣古不用緇
黃人始議其儉及送終之厚祀事之豐莫不願習行之
既祥非疾病蔬糲不饜臨江之除迓吏再四必偕其妻
孥守丘壠乃去今長沙人即公廬墓之地作書院以表
其孝請于中書得予額所植松栢愛護之成林晚歲研
精理學易簀之年正月朔日命諸子講周子太極圖說
至原始反終慨然而嘆因論人無修短有若將終焉之
意舅氏宋君寳蚤年擇師訓公遇若己子公迎養以禮
有子為娶令族俸入盡以資之始生彰德之東程岡因
以東岡為號後更號真拙著經濟錄四卷女教六卷尤
長于詩有東岡小稿𫝊于世仁廟初策進士漢人賜緋
者十有一人唯安陽公年財二十有九父母具慶時人
歆之每以為義方之勤公在會福安陽公官己卿士而
公身教嚴厲安陽公出入必咨凛然前修家法公疾禱
神謁醫靡不極至公薨貧不能治歛又思得美檟哀慕
不知所為朝廷聞而厚賻之始克歸葬公葬墓土未燥
安陽公數遷遂至宰輔故贈親之典偹極哀榮惟公生
平種德行義自厚其躬而逡廵退託未嘗有幾微責報
于天求上于人之意迨夫積善之報在理必然則人固
莫之與京天亦莫之或違也狀公行者為今南臺侍御
史濟南張公起巖志公壙者為今御史中丞浚儀馬公
祖常至玄為神道碑三人皆安陽公同年進士嗚呼斯
亦他貴臣家所難而魯公有焉銘曰
允矣魯公生而敦厖為儒則通治吏不哤儒通不窮若
歲徒杠吏哤則蒙乃昏然釭發聲粤禺初武之跫嬰身
事衡不振不摐憂民有忡遇事無&KR0719;或縱爾于量或逸
爾于鏦或觹爾倥侗或鞣爾幻嚨世涂憧憧公志悾悾
蒍于渢渢與俗異腔且行且&KR3867;孰搏孰控盤桓令終德
厚信矼荆士景從鹿𨼆維龐江夏向風黃孝無雙釃河
為灉導岷為江&KR1140;源之鴻沼流漎漎高陽豐彤庭堅尨
降仲才棟隆仲力鼎扛公也亢厥宗仲也爽我邦洹水
浺瀜大行崆&KR3156;偭山為雄厭水勿洚若堂其封堅珉如
珏石人載礱其樹如幢仲詞舂容銘諉友憃公當如崇
仲盍表于瀧
翰林侍講學士通奉大夫知制誥同修國史兼國子
祭酒歐陽玄撰
翰林學士承旨榮禄大夫知制誥兼修國史趙孟頫
書篆能靜處士茅紹之集勒
至元四年歲在戊寅八月吉日建
天順七年予在廣東肇慶軍前用舊韻集趙子昂詩五
絶句寄永熙致之羣公首章云我來君去苦相違蕭索
山川樹影稀知己如今居鼎鼐休文何事不勝衣時永
熙甫自關北遷兵部也明年五月予入議過浙時永熙
遷官在藩司留連數日别去夫孰知不久而予再為關
北之行又不久而永熙起巡二廣而此詩竟成前䜟耶
不偶然也近又檢交遊集景泰中予在赤城欽謨自史
館集唐詩二首見寄首章亦曰南征復北還離居不可
道封侯竟蹉跎志士白髮早平生一片心未得展懷抱
斯又謂之偶然可乎吁亦異矣
登州蓬萊縣納布老人言海市惟春三月微微吹東南
風時為盛多見有城郭樓觀旗幟人物皆具然變幻非
一或大而為峯巒林木或小而為一畜一物皆有之其
色𩔖水惟青綠色大率風水氣旋而成西風北風無之
故冬月則罕見也蘇東坡有海市詩云
朱子答張仁叔之問曰李悝百畆而收百五十石者粟
也晁錯百畆而收不過百石者似恐是米然則其多少
固有不同矣粟一石直錢三十文一歲而止用三石可
見古来錢重然其賣買皆然則人亦不以為病也又按
宋鄭宣撫鎮蜀時于關外四州營田二千六百餘頃除
粮種外歲入官十四萬斛有畸及其于金州營田五百
餘頃歲入却止萬八千餘斛以此觀之其為不同者或
者四州田腴金州田薄之故則晦庵粟米之分所料亦
恐未為的當也宣府官田成化二年所種四千餘頃收
粗細粮止及七萬四千之上較之吾崑旱麥水稻田土
者畆歲收米麥四石之上則關北地土可謂最薄也己
軍中探聽賊中動靜消息及專備急幹使令之人如宋
之時西邊之所謂急脚急步者今湖湘謂之徤步西北
極邊謂夜不收惟廣中則稱緝事軍此輩固自有得力
人但其間儘多虚誑壊事受賄通賊小人顧亦在于用
之者何如耳
水東日記卷三十一
