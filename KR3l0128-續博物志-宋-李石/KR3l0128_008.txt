續博物志卷八
宋李石撰
後漢襄楷延熹中上疏云宫中立黃老浮屠祠陛下嗜
欲不去豈獲其祚或云老子入西北為浮屠浮屠不
三宿桑下不欲久生恩愛精之至也天神遺以好女
浮屠曰此但革囊盛血遂不盼之
漢帝問陳蕃徐稚袁宏孰為後先蕃答袁生公族不鏤
自雕至于徐稚傑出薄城故宜為先
伏生為秦博士文帝撰五經尚書大傳使掌故歐陽生
等受尚書於伏生漯水有徵君伏生墓
晉書地道志曰遼西人見遼水上有浮棺欲破之語曰
我孤竹君也汝破我何為因為立祠或曰漢靈帝時
遼西太守廉翻因夢得之(此與前志小異)
沈彬保大中以尚書致仕居江西高安手植一木於平
野戒諸子曰必葬我此地子孫伐木掘土深丈餘得
一石椁上刊八字云開成二年壽椁一所即葬之
墨子惡樂故朝歌回車論譔考讖曰邑名朝歌顔子不
舍七十弟子掩目宰予獨顧由蹷墮車宋均曰子路
患宰予顧視凶地故以足蹷之
齊時有發古冢得銘云青州二十子東海女郎河東賈
昊以為司馬越女嫁為苟晞子婦驗之果然
東都殖業坊十字街有王戎墓隋代釀家穿其旁作窖
得銘曰晉司徒尚書令安豐侯王君銘
廣川王去疾發魏王子且渠冢甚淺狹無棺柩有石牀
牀下悉是雲母牀上兩尸一男一女皆年二十許東
首裸卧顔色如生人鬢髮齒牙亦如生人王畏懼不
敢近
周靈王冡屍亦不壊惟玉蟾蜍一枚
幽王冡甚高壮雲母深尺餘百餘尸相枕藉皆不朽惟
一男子餘皆女子
欒書冡有一白狐王擊之傷其足王尋病足死
蕭穎士與行侣共濟瓜洲舟中二少年相顧曰甚有肖
鄱陽忠烈王穎士是鄱陽曾孫即自款陳二子曰吾
識而祖久矣遽負擔而去穎士北歸盱眙吏獲發冡
盗五六人穎士認江中二少年亦在内潁士以前說
詢之曰我嘗開鄱陽王冡當門貴人顔色如生與穎
士相𩔖此與吴綱似吴芮事頗同芮事出水經穎士
薛用弱集異記
九真山多大蛇名曰髯蛇長十丈圍七八尺吞鹿角骨
鑚皮出夷以大竹籖殺而食之楊氏南裔異物志曰
髯惟大蛇既洪且長采色駮犖其文錦章食犬吞鹿
腴成養創賓享嘉燕是豆是觴
武強縣有行于塗得一小蛇養之名擔生長而噬人里
人遂捕繫獄擔生負而奔邑淪為湖縣官吏為魚矣
漢光武二年鮮于冀為清河太守作公廨未就而亡後
守趙高計工用二百萬黃秉劉適言四百萬冀乃鬼
見白日導從入府與高及秉等對共計校定為適秉
所割匿冀乃書表自理言高貴不尚節壠畝之夫而
箕踞遺𩔖媚世求顯偷竊銀艾鄙辱天官臣不勝鬼
言去三十里車馬皆滅不見秉等伏地物故高以狀
聞詔差代以旌幽中之訟
老人晨渡朝歌水而怯紂曰老者髓不實故晨寒因斮
脛以視髓
紂有新聲靡樂作邑朝歌史記曰朝歌之音歌不時也
虞虢之間傅說𨼆室傅巖俗名之為聖人窟
劉向叙晏子春秋稱古冶子曰吾嘗濟于河黿銜左驂
以入砥柱之流吾從而殺之
孔子臨狄水而歌曰狄水衍兮風揚波船楫顛倒更相
加汲縣舊汲郡有石夾水為磻溪太公釣處有太公
泉太公廟牧野竹書作坶野有比干墓前有石銘題
隸云商大夫比干之墓所記唯此漢高祖孝文各為
立碑
顔舍字洪都兄畿得疾死於醫家人迎喪引喪者顛仆
曰我壽命未死但服藥太多傷五臓耳及還婦夢之
曰吾當復生急開椁以手刮棺指爪盡傷氣息甚微
飲食所須託之以夢舍侍養足不出戶者十三年畿
竟不起
二廣深谿石壁上有鬼影如澹墨畫船人行以為其祖
考祭之不敢慢俗好於門畫虎頭書聻字謂隂司刀
鬼名讀漢舊史儺逐疫鬼又立桃人葦索滄耳虎等
聻字盖滄耳也
俗𫝊鍾馗起于唐明皇之夢非也北史堯暄本名鍾葵
字辟邪于勁字鍾葵宋宗慤妹名鍾葵非特明皇時
但葵馗二字異耳又曰終葵菜名閩中多木綿植之
數千株採其花紡為布名吉貝南史言林邑等國出
古貝木以古為吉訛也
樅松葉柏身檜柏葉松身
黃公好謙女有國色而謙其美以為醜也女至難嫁有
鰥夫冒娶之乃國色果信黃公之謙
魏田父耕於野而得玉弗識也鄰人隂欲得之紿曰此
怪石也田父置玉於室其光燭夜果以為怪棄之於
野鄰人從而盗之以獻魏王玉工望而拜曰此無價
之寳
陶𨼆居書自奇世傳畫板帖及焦山下瘞鶴銘皆其遺
迹
王會稽七子凝操徽渙獻五人書迹傳世惟玄肅二人
未見而五子書各不同盖善學父書者
郝氏夜祠佛鬼車乘燭光而下翼廣丈餘九首互相低
昂其家呼犬持杖逐之墜一羽長三尺許廣八九寸
色𩔖鵝雁
江浙間有鳥名飛生狐首肉翅四足如獸飛而生子即
隨母後人有難産以其爪安胷腹間立驗亦有得其
皮者
有異鳥鳴如嬰兒巢于木探得其雛大如鵝青首白面
觜爪𩔖鷹鷂或曰此鵬也
高麗人參贊三椏五葉背陽向隂欲來求我椵樹相尋
椵木葉似桐甚大隂廣參多生其隂
王孫一名黃孫一名黃昏孫思邈有黃昏散注云黃昏
木或曰合歡合昏夜合花陳無已云探囊一試黃昏
湯草部木部黃昏為二物郭璞曰守宫槐晝日聶合
而夜舒布也江東有木與此相反俗因名合昏古今
注云合歡似梧桐枝葉互相結風來解使人不忿嵇
康種之于舍前
續博物志卷八
