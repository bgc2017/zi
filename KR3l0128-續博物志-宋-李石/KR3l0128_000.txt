續博物志小說家𩔖三(瑣記之屬)
提要
(臣)等謹按續博物志十卷舊本題晉李石撰
然第二卷稱今上於前朝作鎮睢陽洎開國
號大宋是宋太祖時人矣而又稱曾公亮得
龍之脊王安石得龍之睛全摭陸佃埤雅之
說又引子華子陳正敏遯齋閒覽曾慥集仙
傳均南北宋間之書則併非北宋初人别本
末有其門人廸功郎眉山簿黃宗泰䟦稱為
方舟先生方舟為宋李石之號所作詩如例
已備錄經部中則稱晉李石誤也然石為紹
興乾道間人亦不應稱太祖為今上殆亦剽
掇說部以為之仍其舊文末及削改歟其書
以𥙷張華所末備惟華書首地理此首天象
體例小異其餘雖不分門目然大致略同故
自序謂次第仿華說一事續一事然龜巢蓮
葉一條與華說複出竟不及檢又王士禎香
祖筆記摘其既云劉亮合仙丹得白蝙蝠服
之立死又云陳子真得蝙蝠大如鴉食之一
夕大泄而死乃更云丹水石穴蝙蝠百歲者
倒懸得而服之使人成仙自相矛盾又摘其
以文帝使掌故歐陽生受伏生尚書以伏生
墓為在漯水以磻溪為在汲郡皆附會舛誤
特以宋人舊笈軼聞瑣語間有存焉姑錄以
備參考云爾乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
續博物志原序
按張華博物志書四百篇武帝恐涉浮妄令更芟截分
為十卷盖不以博為博而以約為博也李石又從而續
之不幾又涉繁蕪乎然華所志者倣山海經而以地理
為編石所志者取天官書而以象緯為冠庶幾由天地
以及山海由山海以及人物固無之或遺矣合二書而
卷牘無多則尤從約見博爾吳興董氏又廣之而為五
十卷則又在博物者之更為考核兹則仍二篇之舊各
書十卷令觀者便于採覽尤不失博物之意焉
康熙戊申一陽月望日星源汪士漢識
