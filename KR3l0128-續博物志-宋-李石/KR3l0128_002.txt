續博物志卷二
宋李石撰
漢明帝為太子樂人以歌四章贊之一曰日重光二曰
月重輪三曰星重曜四曰海重潤
鯨魚者海魚也大者長千里小者數千丈一生數萬子
常以五月六月就岸生子七月八月導從其子還大
海中鼓浪成雷噴沫成雨水族驚畏莫敢近其雌曰
鯢大者亦長千里
禽經曰鵝飛則蜮沈鵙鳴則蛇結又曰鸛俯鳴則陰仰
鳴則晴
白蟻聞竹雞之聲化為水竹雞自呼泥滑滑是也或曰
白雞之雄亦能化白蟻
鸛性甘帶每遇巨石知有蛇即如術士禹步其石阞然
而轉南方學其法伺其養雛緣木以篾絙縛其巢鸛
必作法解之乃於木下鋪沙印其足迹而倣之
暮鳩鳴即小雨朝鳶鳴即大風
物有異體而相制者翡翠屑金人氣粉犀北人以鍼敲
冰南人以線解茶
高誘注淮南子云方諸大蛤也熟摩拭令熱以向月則
水生許慎說文曰諸珠也方石也
有一國王小夫人生一肉團大夫人妬之作木函棄之
常河水後河邊人得之肉破生千小兒勇健欲伐父
王國小夫人以乳五百道射小兒口遂弛弓仗號為
賢劫千佛
帝嚳有四妃一生帝摯一生帝堯一生商之先一生周
之先商後封于宋都商丘
今上於前朝作鎮睢陽洎開國號大宋又建都在大火
之下宋為火正按天文心星為帝王實宋分野天地
人之冥契自古罕有
孔子生於魯襄公二十二年
老君其母曾見日精下落如流星飛入口中有娠七十
二歲而生於陳國渦水李樹下剖左腋而生長一十
二尺
佛者本號釋迦文即天竺釋迦衛國王之子於四月八
日夜從母右脇而生有三十二相當周莊王九年魯
莊公七年夏四月常星不見夜明是也
黿脂得火可以燃鐵
佛以三月十五日夜出家二十九出家三十五得道
寧國論云蜀中本無獠犍為德陽山谷洞中攘攘而出
轉轉漸大自為夫婦而益多夫土乾則生蚤地濕則
生蚊積穀則生蠧腐肉則生蛆蛆化為蠅蠅又自生
蛆蛆又生蠅豈有窮乎
日月蝕而私者生兒則多疾日月晦朔弦望而私者生
兒則愚癡瘖瘂鉤絞丫戾逐陣而私者生兒多凶暴
無禮亦猶木日造麴而酸水日造醬則生蟲九焦日
種穀則不生芽六合日遣鬼鬼不去火日安蜂則蜜
苦土日種麻則不生
麈尾能留紅掃氈氈不蠧
駞糞煙殺蚊壁虱
李衛公言鵝驚鬼鵁鶄猒火孔雀辟惡
水母生兒無目龜鼈生兒無耳
桐廬人嘗伐竹遺竹見一宿竿雉頭蛇身猶未變乃知
竹為蛇蛇為雉頭先化曾於青城山小路上見之
鶴所以夀者無死氣於中也
河水東北有石室室中若有積卷因謂之積書巖每見
神人往還世人不悟其為仙者又謂之神鬼彼土目
鬼曰唐述因名其山曰唐述山堂曰唐述窟道術之
士多往棲焉
巫咸山在安縣東南巫咸右手操青蛇左手操赤蛇羣
巫所從上下大荒西經曰巫咸即巫朌巫彭巫姑巫
眞巫孔巫抵巫謝巫羅
先提山有鉤蛇長七八丈尾末有岐蛇在山澗水中以
尾鉤岸上人牛食之水傍瘴氣特惡氣中有物不見
其形其作有聲中木則折中人則害名曰鬼彈郡有
罪人徙之禁防不過十日死也
眞菊可以延齡野菊可以瀉人張華云黃精益夀鉤吻
殺人是矣
子程子曰昔洛陽北部有母既生子病不能自舉乳求
他婦負哺之子嬰及孩母疾不間子長不識所育負
哺者盜其愛二母忿鬭于庭子右負哺者而反疎其
生母
有人為山魈所祟或教以爆竹如除夕可弭人用其言
獲安問之則曰此荆楚歲時記以辟山魈鬼隂冷之
氣勝則聲陽以攻之
&KR1739;莆者其狀如蓬枝多葉少根如絲葉如扇不搖自動
風生主庖厨清涼驅殺蟲蠅以助供養堯時生於庖
厨為帝王去惡孫柔王充白虎皆云太平時&KR1739;生於
庖廚中熯一炬火爨一鑊水終日不能熱倚一尺冰
置之熱厨終夜不能寒
師曠奏清角有鶴集廊門延頸而鳴飾翼而舞今世有
馴養之鶴聞歌曲拊掌而舞者習之也
正月上辰出水邊盥濯食蓬餌以祓邪漢儀也
雛烏形𩔖鴉烏純黑而觜紅亦曰阿雛烏烏鴉反哺為
慈烏腹下白不反哺為鴉烏白頭羣飛為燕烏大而
白頭為倉烏卑居為楚烏又鴉烏為賈烏莊子曰鴉
賈也
相家說人臣得龍之一體當至公相曾公亮得龍之脊
王安石得龍之睛
魚勞則尾赤人勞則髮白
鱣黃魚口在頷下無鱗長鼻軟骨俗謂玉板長二三丈
江東呼為黃魚
網魚得鱮不如啖茹
南越志曰烏鰂懷墨而知禮江東人或取其墨書契以
紿人物書迹如淡墨逾年墨消空紙耳
抱朴子蟾蜍夀至千歲者頭上有角頷下有丹書八字
裴頠崇有論曰鳥無胃肺蛤蜃無臟蛭以空中而生𧖟
以無胃而育
聒抱者鵂鶹鸛鵲也影抱者龜鼈黿也
視䲭制柂觀魚制帆
神和子姓屈突名無為字無不為張詠布衣時遇之
海蟾子姓劉名昭遠華山陳摶館之道院與种放往来
廣德先生杜光庭處州人仕唐為内供奉避亂入蜀王
氏爵為師臣
爾朱先生偽蜀廣政中飲酒食猪臓渝州刺史謂其幻
惑以竹籠沈之江至䕫為漁人所得上昇嚴補闕得
青金丹方朱桃椎薛稷圖其形傳於世
吕洞賓謂矦生曰蛇蝎天地淘以自然之氣使之生以
遂性殺此救彼有損無益取紙𨼆語三口共一室室
畔水偏清乃吕洞賓字
陳希夷先生一睡或半歲或三數月近亦不下月餘留
蔵真息飲納玉液吾睡真睡也曾與毛女游
鯉魚大小並三十六鱗
蝟能跳入虎耳中見鵲便自仰腹受啄
水蛭亦如魚子經三年得水猶活
蛇蜕塞兩耳治瘧疾覆盆子是苺子笮取汁合成膏塗
髮不白麞鹿非八卦辰屬不葷羶能温補於人生死
無尤道家聽用為脯
天寶中河南緱氏縣太子陵仙鶴觀每年九月三日夜
有道士一人得仙已有舊例至日具姓名申府張竭
忠為令不之信陰令二勇士執兵覘之至三更有一
黑虎入觀来銜一道士射之不中棄道士而去令於
是申府請弓矢大獵石穴中格殺數虎或金簡玉錄
冠帔髮骨甚多其觀遂廢為陵使之居
晉元康中梁國女子許嫁而夫戍經年不歸女家更強
以適人尋病亡夫還問女所在夫徑至墓開棺女遂
活因與俱歸後壻聞知詣官爭之王導曰此非常事
不可以常理斷之宜還前夫
惠帝世杜錫家葬婢誤不得出後十年開冡祔葬而婢
尚生初婢之埋年十五六及開冡更生猶十五六嫁
之有子
太和中有開周世冡得殉葬女子數日而有氣數日而
能言郭太后愛養之又太原人破棺得一生婦人視
其墓木可三十歲
南方木凝其大如槩𩔖鼻涕聞人氣則閃閃而動堕人
體成瘡以麝香朱砂塗之愈
續博物志卷二
