續博物志卷五
宋李石撰
女媧之功烈上際九天下契黃壚名聲被後世光輝重
萬物乘雷車服應龍驂青虬席蘿圖震黃璐援絶瑞
前白螭後奔蛇
項浚始學篇曰上古有天皇十三頭洞冥記曰一姓十
三人徐整歷紀曰歲紀攝提元氣肇有神靈一人有
十三頭始學篇曰人皇九頭兄弟九人九州各居其
一
夷者觝也其𩔖九畎夷于夷方夷黃夷白夷赤夷玄夷
風夷蠻者慢也其𩔖八天竺咳首僬僥跛踵穿胷儋
耳狗軌旁舂戎者兇也其𩔖六僥夷戎央老白耆羌
鼻息天剛狄者辟也其𩔖五月氐戎貊匈奴單于白
屋
蜀蠻卭部川都王蒙備死氣未絶其妻子以錦數疋相
續繫死者曳之於地置十數里外高山上令氣絶乃
復以錦被裹而埋之會其族哭之名作鬼親守近州
蠻人說其事倭辰餘國或横書或左書或結繩或鍥
木唯高麗摹寫穎法取正中華
以清水潄口飲酒至斗不亂或曰酒毒自齒入也
南人好飲茶孫皓以茶與韋昭代酒謝安詣陸納設茶
果而已北人初不識開元中太山靈巖寺有降魔師
教禪者以不寐人多作茶飲因以成俗
楚人陸鴻漸為茶論并煎炙之法造茶具二十四事以
都統籠貯之常伯熊者因廣鴻漸之法伯熊飲茶過
度遂患風氣或云北人未有茶多黃病後飲病多腰
疾偏死
唐則天於東都造明堂高三百尺九州鼎置明堂之下
當中豫州鼎高一丈八尺受一千八百石餘各依方
面高一丈四尺受一千二百石都用銅五十六萬七
百一十二斤
禹治洪水觀于河見白面長人魚身出曰吾河精也授
禹河圖而返於淵又曰堯修河洛有五老相謂河圖
將來告帝以期知我者重瞳也五老乃翻為流星而
升于昴
山東風俗遇正月取五姓女年十餘歲共卧一榻覆之
以衾以箕扇之良久如夢寐或欲刺文繡事筆硯理
管絃俄頃乃寤謂之扇天卜以乞巧
衡山五嶽之南嶽也黃帝以潜霍為山之副爾雅云霍
山為南嶽至漢武以衡山道遠徙祭于廬江潛山或
曰衡山即霍山山海經衡山即岣嶁山常山者隂終
陽始其道長久故北山曰常山亦名恒出五穀四種
五穫
一升粱米以純苦酒一斗漬之三日出百蒸百曝遠行
一餐十日不饑重餐四百九十日不饑又方米一斗
赤石脂三斤水漬之二三日搗為圓如李大可辟穀
靈寳五符經用白鮮米九蒸九曝
庚桑名楚史記作尤桑
夏棘字子棘為湯大夫列子作夏革
月令曰椒是玉衡星精服之身輕能老柏是仙藥又云
進酒次第當從小起以年少者起先
燃草爆竹起于庭燎
正月望祭門先以楊枝插門隨楊枝所指以酒脯飲食
及豆粥插筯祭之
酒杯藤出西域藤大如臂葉似葛花實如梧桐花堅可
以酌酒有文章映徹可愛實大如指如荳蔲香美消
酒來至藤下摘花酌酒仍以其實醒酒國人寳之不
𫝊中土張騫使大宛得之出張騫出關志
菊花舒時採莖葉雜黍米釀之至來年九月九日始熟
謂之菊花酒
孟詵云葡萄不問土地但收之釀酒皆得美好
昔有于王敦城下得一銅鉦中間鑄一物如羊頭其身
如篆文乃飛廉也
倉頡本鳥迹為字取其孳乳相生故有六義秦用篆文
燒書古文遂絶或曰大篆出周宣王史籀小篆出秦
李斯及胡母敬又曰古隸之書起于秦省篆為隸以
便文行劇務以明隸者篆之捷也或曰程邈于雲陽
增損或云臨淄人發古冡得銅棺前和外𨼆為隸字
言齊太公世孫胡公之棺唯三字是古隸知隸自古
非始于秦或曰秦人王次仲變倉頡舊文為今隸文
始皇奇而召之三徵不至秦檻車徵之次仲化為大
鳥飛去落二翮于山山有大翮小翮之名
彭城縣古彭祖之國也世本曰陸終之子其三曰籛是
為彭祖下曰彭祖冡彭祖長年八百綿壽永世而亦
有冡者盖亦元極之化
蒲坂西舜所都有姓劉名墮探挹河流醖成芳酎飲伺
枯枝之日醡於桑落之辰故酒得其名方土之貢最
為佳酌每云索郎有顧思同旅語索郎反語為桑落
也
海中有度朔山上有桃木蟠屈三千里枝東北鬼門萬
鬼所出入也荼與鬱壘居其門執葦索以食鬼故十
有二月歲竟臘之夜遂以荼壘并挂葦索於門
王充云會稽本山名夏禹廵狩會計于此遂以名郡或
曰此非五嶽禹時吴裸斷髮文身無會計事
董生春秋繁露曰春旱以甲乙日為蒼龍長一丈八尺
居中央為小龍七各長四尺於東方皆東向其間相
去八尺小童八人齋三日服青衣而舞之下三時准
此皆燔雄雞燒豭猪尾於里北門及市中以祈焉
蜥蜴求雨法以土實巨甕作木&KR1340;蜴小童探青竹衣青
衣以舞歌曰&KR1340;蜴蜥蜴興雲吐霧雨若滂沱放汝歸
去
交州安陽王有神人名臯通為安陽王治弩一張一發
殺三百人
今之所謂石九十二斤法為准漢秤三百四十一斤也
今之蹶弩九石古之二十五石比魏武卒二人之力
挽弓三石古之三十四鈞比顔高之弓當五人有餘
續博物志卷五
