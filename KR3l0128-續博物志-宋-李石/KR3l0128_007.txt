續博物志卷七
宋李石撰
老子谷神不死至用之不勤此章全是黃帝之言今在
五千文内則老氏所著書恐非專已出
正月不食生葱三月勿食小蒜四月勿食大蒜五月勿
食薤六月七月勿食茱萸成血痢八九月勿食薑并
肝心肺十月勿食椒十一月十二月勿食戴甲之物
并脾腎
眼者身之鏡耳者體之牖視多則鏡昏聽衆則牖閉面
者神之庭髮者腦之華心悲則面燋腦减則髮素精
者體之神明者身之寳勞多則精散營競則明消人
死必視其形如生人足不青皮不皺目光不毁頭髮
盡脫而失形骨者皆尸解也武德三年晉州人吉善
行于羊角山見白衣父老呼善行曰為吾語唐天子
吾為老君即汝祖也高祖因立廟高宗追尊玄元皇
帝明皇親註老子令學者習之兩京及諸州各置玄
元皇帝廟京師號玄元宫諸州號紫極宫尋改西京
為太清宫東京為太微宫皆置學生
萵菜出卨國有毒百蟲不敢近蛇虺過其下誤觸之則
目瞑不見物有中其毒者唯生薑汁解之
食黃顙魚後飲荆芥湯即死
草木之生動搖者生而不暢人之導引動搖四體者何
故壽而不死
堯若腊舜若腒桀紂之君垂腴尺餘
王充曰雷公有神雷聲有器安得謂之神正月陽動故
始雷五月陽盛故雷迅秋冬陽衰故雷潛太陽用事
隂氣乘之隂陽分争則相激射為毒中人則死中木
則折人以震死試以斗水沃冶鑄之火火氣激烈則
為雷聲或曰雷火之及金石焦鎔而漆噐不壊何也
道家以雷燒石投井中石焦水寒激聲大鳴
顔淵與孔子俱上泰山東南望吴閶門外孔子見白馬
引顔淵指之若見吴閶門乎顔淵曰見之有繫練之
狀孔子撫其目而止之顔淵髮白齒落遂以病死盖
精力不及聖人而強役之也
榝似茱萸而小赤色
樝似梨而酢澁鹿食椒橘葉其肉自然作椒橘香江東
呼蘽為藤似葛而麤大楩似豫章杼斗為櫟或言皂
斗棪實似柰柚似橙而酢
淮南子曰狠者𩔖知而非知也愚者𩔖君子而非君子
也戅者𩔖勇而非勇也使人相去也若玉之與石也
葵之與莧也則論人易矣夫亂人者若芎藭之與藁
本蛇牀之與蘼蕪
蓂莢一名歷莢聖王以是占日月之數
朱草狀如小桑栽長三四尺枝葉皆丹汁如血朔望生
落如蓂莢周而復始可以染絳成黼黻之章金銀投
其汁可使成圓泥投水為金漿以投酒為玉醴飲之
令人長生出抱朴子
驃國諸蠻並不養𧖟收娑羅木子破其殼中如柳絮細
織為幅服之謂之娑羅籠段
蠻法煮鹽成圑為顆質則以顆計之
茶出銀生諸山採無時雜椒薑烹而飲之
生金出長傍諸山取法以春或冬先於山腹掘坑方夏
水潦蕩沙泥土注之坑秋始披而揀之有得片塊大
者重一斤或二斤小者不下三四兩先納官十分之
八餘許歸私仍累勞效免征賦麩金出麗水河睒川
有罪送淘金所最為重役會同川銀山出銀礦私置
冶官收十之三諾睒川有錫山出錫
蘇躭郴縣人嘗與衆兒共牧牛更直為師錄每至躭直
牛不逐自還既而辭母仙去又說年疫穿一井飲之
可得無恙
道士譚紫霄有觀燈之術說人禍福必中
郭頒世語云魏黃初盗發吴芮冢見芮屍容貌衣服並
如生吴平發冡人于壽春見南蠻校尉吴綱曰君形
貎何𩔖長沙王吴芮乎但君微短耳綱瞿然曰是先
祖也自芮卒至冢發四百年至綱又四十年矣
丹水有石穴蝙蝠大者多倒懸百歲者倒懸得而服之
使人神仙
陶𨼆居云學道之士居山宜養白犬白雞可以辟邪
蘇枋木自然蟲糞為紫粉
秦二十一年鑄金狄十二釋氏之源本霍去病討休屠
王獲其祭天金人武帝以為神列於甘泉宫魏黃初
元年徙長安銅狄重不可致或言金狄泣因留霸城
南人有見薊子訓與父老共摩銅狄曰正見鑄此時
計爾日已近五百年矣董卓毁其九為錢苻堅毁其
二為錢其一百姓推置陜北河中或云翁仲頭髻常
出晉軍至髻不復出
陳正敏所取者陳摶李瀆林逋魏野皆遯世之士希夷
先生陳摶服氣辟穀二十餘年或寢百餘日不起太
平興國中召入復放還山一旦自作表云臣摶大數
有終聖朝難戀已于今月二十二日化形於蓮華峰
如期而卒七日支體猶温五色雲蔽洞口彌月不散
已百餘歲矣
劉向列仙𫝊葛洪神仙𫝊沈玢續仙𫝊曾慥集仙傳以
異代事著於本朝者自爾朱洞吕嵓陳摶賀元曾被
祖宗眷異者名臣如歐陽修劉凡石延年皆在賀元
仕石晉為水部員外郎章聖東封謁道左天聖初使
弟子喻澄詣闕獻浮屠老子像直數十萬
毛女在華山山客獵師世世見之體生毛自言秦始皇
宫人陳摶在華山或謗以與毛女往來
孔安國撰孔子弟子七十二人劉向傳列仙亦七十二
人皇甫士安撰高士亦七十二人陳長文撰耆舊亦
七十二人
李泌絶粒五六載身輕能行于屛風上引指使氣可以
吹燭至滅導引骨珊然有聲號鏁子骨
鬻子名熊楚人為文王師年九十見文王曰使臣捕獸
逐麋已老矣使臣坐策國事尚少也
按葛仙公云素書乃河上公以授漢文帝也黃石公所
授張子房多云隂符非也一云三略乃子房所著非
所授之書或曰河上公授漢文帝不應于子房墓中
得之黃石公丹書身之八殺貪殘姦酗狡佞訐愎命
之四業背惠恃已狎不肖妬賢能
昔有一人好道而不知求道之方惟朝夕拜跪向一枯
樹輙云乞長生如此二十八年不倦枯木一旦忽然
生華華又有汁甜如蜜有人教令食之遂取此華及
汁並食之食訖即仙
劉少翁曾數入太華山禮拜向山如此二十年遂忽一
旦得見西嶽丈人授其仙道
一人數旦旦詣河邊拜河水如此十年河侯河伯遂與
相見與之白璧十雙教授水行不溺法
薏苡一名簳珠收子蒸令氣餾曝乾挼取之作飯麪主
不饑
作乾薑法水淹三日畢置流水中六日更去皮然後曝
乾入甕瓶謂之釀也
淫羊藿一名仙靈脾淫羊一日百遍食藿所致
新生艾作乾菜妙作餛飩吞三五枚以飯壓之良療一
切鬼氣
蘇合香本草云生中臺川陶云是師子屎又云是諸香
汁煎之非一物從西域來者如紫檀重如石蘡薁是
山葡萄
江東人通名楊柳楊葉短柳葉長
高座道人不肯作漢語或問此意簡文曰此簡應對之
煩和尚一名尸梨密宋云高座西域人𫝊三國王子
以譲弟遂為沙門永嘉中到中國
順帝時琅琊宫崇上其師于吉於曲陽泉水上得神書百
七十卷號太平清領書其言以隂陽五行為家而多巫覡
雜語後張角頗有其書按江表傳道士于吉東來吳會
立精舍燒香讀書孫策斬之日昔南陽張津為交州刺史
常著絳帕頭鼔琴焚香讀邪俗道書為蠻夷所殺此
甚無益
真誥云吞琅玕之華而更營丘墓者羡門子高丘子洪
崖先生羡門子墓在幽州漁陽高丘子墓在中山洪
崖先生墓在武威此三郡縣人並云上古死人空冢
王子喬墓在京陵戰國時有發墓者惟見一劒
漢地理志大江九江中一源而三目
揚雄益州箴巖巖岷山古曰梁州魯城北有孔子學堂
蜀有文翁講堂北海有鄭司農儒林講堂宅亦曰第
言有甲乙之次第也漢書成帝有甲觀中畫堂魏有
茅堂
續博物志卷七
