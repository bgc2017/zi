墨池璅錄藝術類一(書畫之屬)
提要
(臣)等謹案墨池璅錄四卷明楊慎撰王世貞
名賢遺墨跋曰慎以博學名世書亦自負吳
興堂廡世𫝊其謫戍雲南時嘗醉傅胡粉作
雙髻插花諸伎擁之游行成市或以精白綾
作裓遺諸伎服之酒間乞書醉墨淋漓人每
購歸裝潢成卷蓋慎亦究心書學者此書頗
抑顔真卿而謂米芾行不逮言至趙孟頫出
始一洗顔柳之病直以晉人為師右軍之後
一人而已與王世貞吳興堂廡之說合知其
確出慎手中間或採舊文或抒己意往往皆
心得之言其述張天錫草書韻會源流及小
王破體書漢司隸楊厥碑&KR0146;字之類亦兼有
考證云乾隆四十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
