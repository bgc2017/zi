墨池璅錄卷二
明楊慎撰
袁昂曰鍾繇之書點畫之間多有異趣可謂幽深無際
古雅有餘秦漢以來一人而已
右軍字似左傳大令字似莊周山谷為此言亦猶東坡
以杜子美比司馬遷以江瑤柱比荔枝也
墓田丙舍其鍾元常之懿乎霜寒阮生其王右軍之奥
乎李陽冰庶子泉銘怡亭刻石二世之詔無是過也
李嗣真云黃庭經象飛天仙人洛神賦象凌波神女
續書品云樂毅論小中有楷黃庭經楷中有小東方贊
五分中有楷方丈洛神賦方丈在五分中力命篇三分
畫五分字曹娥碑五分書四分字
張長史千字文數字四明屠真卿家藏古帖有之又有
蘇才翁所補亦怪逸可喜云
索征西筆短意長今人作字大槩筆多而意不足觀秘
閣續帖中月儀帖可見
晉賢草體虛淡蕭散此為至妙惟獻之綰秋蛇為文皇
所笑至唐張旭懷素方作連綿之筆此黃伯思姜堯章
之所不取也
薄紹之書放縱快利筆道流便二王之後略無其比
古草書賦云杜度之後以張為祖以衛為父索范伯叔
也二王可為兄弟薄為庶息羊為僕隸其言似誇然確
論也
智果書合處不減古人然時有僧氣可恨古人所以貴
於人品高也
徐浩曰虞得王之筋禇得王之肉歐得王之骨夫鷹隼
乏彩而翰飛戾天骨勁而氣健也翬翟備色而翺翔百
步肉豐而力沈也若藻耀而高翔書之鳳皇矣歐虞為
鷹隼禇薛為翬翟書之鳳皇非右軍而誰
陳景元評歐陽詢字云世皆知其體方而不知其筆圓
亦可為歐之闡幽也
米元章目柳公權書為惡札如玄秘塔銘誠中其譏若
隂符經序昔人評為柳書第一實存晉韻下此則馮宿
碑亞于廟堂碑非玄秘塔銘可同日觀也紫絲靸帖亦
佳比之顏當出其上而世未有信予此說者何所見之
不同乎
書法之壊自顔真卿始自顔而下終晩唐無晉韻矣至
五代李後主始知病之謂顔書有楷法而無佳處正如
扠手並足如田舍郎翁耳李之論一出至宋米元章評
之曰顔書筆頭如蒸餅大醜惡可厭又曰顔行書可觀
真便入俗品米之言雖近風不為無理然能言而行不
逮至趙子昂出一洗顔柳之病直以晉人為師右軍之
後一人而已
榮咨道云禇遂良薛稷柳公權不過名書未得為法書也
李北海書雲麾將軍碑為第一其融液屈衍紆徐妍媚
一法蘭亭但放筆差增其豪豐體使益其媚如盧詢下
朝風度閒雅縈轡回策儘有藴藉三郎顧之不覺歎美
雲麾碑刻在長安良鄉縣石拓本遠不如也今長安碑
已亡惜哉
張旭妙于肥藏真妙于瘦然以予論之瘦易而肥難揚
子雲曰女有色書亦有色試以色論詩云碩人其頎左
𫝊云美而艷艷長大也漢書載昭君豐容靚飾唐史載
楊妃肌體豐艷東坡詩書生老眼省見稀畫圖但見周
昉肥知此可以論字矣
吕總云懷素揮毫掣電隨手變化
李白在開元間不以能書名今其行草不減古人龍江
夢餘錄載其二帖是也
鄭子經論張即之陳讜之書曰速無為所染如深焉雖
盧扁無所容其靈矣然則其自知耶知則不為此論足
以砭俗
倪止父云東坡多卧筆魯直多縱筆米老多曳筆
山谷云米元章書如快劒斫陣強弩射札然勢亦窮此
似仲由未見夫子時氣象耳米嘗評黃庭堅為描字亦
是好勝遇敵也
米元章評蔡襄書如少年女子訪雲尋雨體態妖嬈行
步緩慢多飾鉛華
蘇子美似古人筆勁蔡君謨似古人筆圓勁易而圓難
也美而病韻者王著勁而病韻者周越著高于越多矣
王著成都人宋初為侍書今之智永千文著所補也亦
可亂真無跡可尋
東坡云君謨小字愈小愈妙曼卿大字愈大愈奇李西
臺字出羣拔萃肥而不剰肉如世間美女豐肌而神氣
清秀者也不然則是世說所謂肉鴨而已其後林和靖
學之清勁處尤妙此盖類其為人東坡詩所謂詩如東
野不言寒書似西臺差少肉可與和靖傳神矣
徐浩書固多精熟無有異趣殆如倚市之倡塗抹青紅
反令人贈金皺眉也
虞文靖公曰大德延祐之間稱善書者必歸巴西漁陽
吳興巴西謂鄧文原漁陽謂鮮于樞吳興謂趙子昂也
以二人先于趙者以齒叙耳鄧書太枯鮮于太俗豈能
及子昂萬一耶文靖他日又曰魏晉以來善書者未嘗
不通六書之義吳興趙公之書冠天下以其深究六書
也此評始為的論
黃山谷云近時士大夫罕得古法但弄筆左右纏繞遂
號為草書盖前世已如此今日尤甚張東海名曰能草
書每草書鑿字以意自撰左右纏繞如鎮宅符篆文徵
明嘗笑之云草書集韻尚未經目何得為名書耶
有人問張孔𤾉曰張汝弼草書何如孔𤾉曰熟到極處
俗到極處識者以為知言
墨池璅錄卷二
