西山讀書記卷三十七
宋真德秀撰
隂陽
易大𫝊一隂一陽之謂道
按程子朱子之說以為隂陽氣也所以一隂一陽者
道也道即所謂太極已詳具性命篇今不重出盖自
一而二則為隂陽以形體言之則曰天地以性情言
之則曰乾坤自二而五則曰五行著而為象則為日
月星辰形為功用則為雷霆風雨之屬總而名之則
曰鬼神自人身言之則曰魂魄無往而非隂陽也故
今所輯一曰隂陽二曰天地三曰乾坤四曰五行五
曰日月星辰六曰雷霆風雨七曰鬼神而附以魂魄
云立天之道已見仁義篇
隂陽不測之謂神
張子曰一物兩體氣也一故神兩在故不測兩故化
推行乎一又曰氣有隂陽推行有漸為化合一不
測為神問云云朱子曰横渠說得極好一故神横
渠親注云兩在故不測只是這一物却周行乎事物
之間如所謂隂陽屈伸往來上下以至行乎十百千
萬之中無非這一箇物事所謂兩在故不測兩故化
註云推行於一凡天下之事一不能化惟兩而後能
化且如一隂一陽始能化生萬物雖是如此亦是推
行於此一耳此說極精須當細玩又曰神化二字雖
程子說亦不甚分明惟横渠推出來推行有漸為化
合一不測為神又曰一故神兩在故不測兩故化言
兩在者或在隂或在陽在隂時全體都是隂在陽時
全體都是陽化是逐一挨將去底一日復一日一月
復一月節節挨將去便成一年這是化直卿云一故
神猶一動一静互為其根兩故化猶動極而静静極
復動又曰陽化而為隂只恁消縮去無痕迹故謂之
化隂變而為陽其勢浸長便覺有形迹著見故謂之變
禮月令孟春是月也天氣下降地氣上騰天地和同草
木萌動
正義曰天地之氣謂之隂陽一年之中或升或降故
聖人作易各分為六爻以象十二月陽氣之升從十
一月為始陽氣漸升隂氣漸下至四月六陽皆升六
隂皆伏至五月一隂初升隂氣漸升陽氣漸伏至十
月六隂盡升六陽盡伏然則天氣下降地氣上騰五
月至十月也地氣下降天氣上騰十一月至四月也
是五月云天氣下降地氣上騰者陽氣五月之時為
隂從下起而上排陽氣第六陽氣上極反退至十月
之時六陽盡退皆伏於下至十一月陽之一爻始動
地中至十二月陽漸升而微未能生物正月三陽既
上成為乾卦乾體在下三隂為坤坤體在上乾為天
坤為地天居地下故云天氣下降地在天上故云地
氣上騰是陽氣五月初降至正月為天體而在坤下
也十一月一陽初生而上排隂隂之上六漸退反歸
於下至四月隂爻伏盡六陽在上五月一隂生六月
二隂生隂氣尚微成物未具七月三隂生而成坤體
坤體在下三陽為乾而體在上則是地氣在下天氣
在上故正月為泰泰通也天地交通七月為否否塞
也言天地隔塞所以十月云地氣下降天氣上騰者
以十月之時純隂用事地氣凝凍寒氣逼物地氣又
在下故曰地氣下降於時六陽從上退盡無復用事
天體在上不近於物似若陽歸於天故云天氣上騰
其實十月天氣反歸地下若審察於此無可疑者矣
愚按正義大槩得之然隂氣漸下等語則未然程
子屈伸往來之論盡之見後章
仲春是月也生氣方盛陽氣發泄句者畢出萌者盡逹
不可以内
鄭氏曰時可宣出不可收歛也句屈生者芒而直曰萌
仲夏之月日長至隂陽争死生分
鄭氏曰争者陽方盛隂欲起也分猶半也
君子齋戒處必掩身毋躁止聲色毋或進薄滋味毋致
和節嗜欲定心氣百官静事毋刑以定晏隂之所成
晏安也
仲秋是月也殺氣浸盛陽氣日衰水始涸
孟冬是月也命有司曰天氣上騰地氣下降天地不通
閉塞而成冬
正義曰若以易卦言之七月三陽在上則天氣上騰
三隂在下則地氣下降於十月云云者易含萬象言
非一槩周流六虚事無定體若以氣象言之則十月
為天氣上騰地氣下降若以氣應言之則從五月地
氣上騰至十月地氣六隂俱升天氣六陽並謝天體
在上陽歸於虛無故云上騰地氣六隂用事地體在
下隂氣下連於地故云地氣下降各取其義不相妨也
仲冬之月日短至隂陽争諸生蕩
鄭氏曰争者隂方盛陽欲起也蕩謂物動將萌芽也
君子齋戒處必掩身身欲寧去聲色禁嗜欲安形性事
欲静以待隂陽之所定
朱子感興詩曰朱光徧炎宇微隂𦕈重淵寒威開九
野陽德昭窮泉文明昧謹獨昏迷有開先幾微諒難
忽善端本綿綿掩身事齋戒及此防未然閉關息商
旅絶彼柔道牽
楚辭天問篇明明闇闇惟時何為隂陽三合何本何化
朱子曰明闇即謂晝夜之分也時是也榖梁子曰獨
隂不生獨陽不生獨天不生三合然後生此問蓋
曰明必有明之者闇必有闇之者是何物之所為乎
隂也陽也天也三者之合何者為本何者為化乎今
答之曰天地之化隂陽而已一動一静一晦一明一
往一來一寒一暑皆隂陽之所為而非有為之者也
然榖梁言天而不以地對則所謂天者理而已矣成
湯所謂上帝降衷子思所謂天命之性是也是為隂
陽之本而其兩端循環不已者為之化焉周子曰無
極而太極動而生陽動極而静静而生隂静極復動
一動一静互為其根分隂分陽兩儀立焉正謂此也
然所謂太極亦曰理而已矣
董子曰天道之大者在隂陽陽為德隂為刑刑主殺而
德主生是故陽常居大夏而以生育長養為事隂常居
大冬而積於空虛不用之處以此見天之任德不任刑
也天使陽出布施於上而主歲功使隂入伏於下而時
出佐陽陽不得隂之助亦不能成歲功陽以成歲為名
此天意也王者承天意以從事故任德教而不任刑刑
者不可任以治世猶隂之不可任以成歲也為政而任
刑不順於天故先王莫之肯為也
按仲舒此論欲以止武帝好殺之心可謂善矣然謂
隂居大冬而積於空虛不用之地則未然也夫元亨
利貞四德之循環春夏秋冬四時之更代造化生生
之意未嘗不流行其間冬雖主藏然一歲發育之功
實胚胎乎此收歛於冬固所以為春生之地也特閉
藏無迹人不得而見耳謂之空虛不用則非也
周子曰無極而太極
全文及陽生萬物成萬物章已見前
動而無静静而無動物也
朱子曰有形則滯於一隅
動而無動静而無静神也
神則不離於形而不囿於形矣
動而無動静而無静非不動不静也
動中有静静中有動
物則不通神妙萬物
水隂根陽火陽根隂
水隂也而生於一則本乎陽也火陽也而生於二則
本乎隂也所謂神妙萬物者如此
五行隂陽隂陽太極
承上文而言自五而一也
四時運行萬物始終
四時即五行也反上文而言自五而萬也
混兮闢兮其無窮兮
混合也自五而一動而静陽而隂也闢開也自五而
萬静而動隂而陽也一合一開如循環之無端而天
地之造化無窮矣所謂神者初不離乎物如天地
物也天之收歛豈專乎動地之發生豈專乎静此即
神也問自五而一自五而萬之說則是太極常在
貞上恐未穩先生然之混言太極闢言為隂陽五
行以後故末句曰其無窮兮言既闢之後為隂陽五
行為萬物無窮盡也
易坤卦程子𫝊曰隂從陽者也待唱而和乾之用陽之
為也坤之用隂之為也形而上曰天地之道形而下曰
隂陽之功
初六履霜堅冰至傳曰隂始生于下至微也聖人於隂
之始生以其將長則為之戒隂之始凝而為霜履霜則
當知隂漸盛而至堅冰矣獨小人始雖甚微不可使長
長則至於盛也
上六龍戰於野傳曰隂從陽者也然盛極則抗而争文
言隂疑於陽必戰為其嫌於無陽也故稱龍焉傳曰陽
大隂小隂必從陽隂既盛極與陽偕矣是疑於陽也不
相從則必戰卦雖純隂恐疑無陽故稱龍見其與陽戰也
問坤卦純隂不為無陽之說如何朱子曰雖是十月
為坤十一月為復然自小雪後其下一畫便有三十
分之一分陽生至冬至方足得一爻成爾然十月謂
之陽月蓋嫌於無陽也自垢至坤亦然又曰陽無驟
生之理如冬至前半月中氣是小雪陽已生三十分
之一分到得冬至前幾日已生到二十七八分到至
日方足成一畫不是前日都無今日一旦便都復了
大抵剥盡處便生莊子曰造化密移疇克知故列子
亦謂運轉亡已天地密移疇覺之哉凡一氣不頓進
一形不頓虧隂陽之浸消浸盛人身之自少至老亦
莫不然
屯傳曰隂陽不交則為否始交而未暢則為屯
小畜密雲不雨自我西郊傳曰雲隂陽之氣二氣交而
和則畜固而成雨陽唱而隂和順也故和若隂先陽唱
不順也故不和不和則不能成雨雲之畜聚雖密而不
成雨者自西郊故也
泰傳曰坤隂在上乾陽居下天地隂陽之氣相交而和
則萬物生成故為通泰又小往大來吉亨𫝊曰小謂隂
大謂陽往往之於外來來居於内也陽氣下降隂氣上
交也隂陽和暢則萬物生遂天地之泰也以人事言之
大則君上小則臣下君推誠以任下臣盡誠以事君上
下之志通朝廷之泰也陽為君子隂為小人君子來處
於内小人往處於外天下之泰也否傳曰天處上地處
下是天地隔絶不相交通所以為否
臨至於八月有凶傳曰二陽方長於下陽道嚮盛之時
聖人豫為之戒曰陽雖方盛至於八月則其道消矣是
有凶也大率聖人為戒必於方盛之時方盛而慮衰則
可以防其滿極而圖其長久若既衰而後戒亦無及矣
八月謂陽生之八月陽始生於復自復至遯凡八月自
建子至建未也二隂生而陽消矣故彖曰消不久也在
隂陽之氣言之則消長如循環不可易也以人事言之
則陽為君子隂為小人方君子道長之時聖人為之戒使
知極則有凶之理而虞備之常不至於滿極則無凶也
剥傳曰卦五隂而一陽隂始自下生漸長至於盛極羣
隂消剥於陽故為剥也又彖𫝊曰剥謂剥落也柔變剛
也柔長而剛剥也夏至一隂生而漸長一隂長則一陽
消至於建戍則極而成剥是隂柔變陽剛也隂小人之
道方長盛而剥消於陽故君子不利有所往也
上九碩果不食傳曰諸陽消剥已盡獨有上九一爻尚
存如碩大之果不見食將有復生之理上九亦變則純
隂矣然陽無可盡之理變於上則生於下無間可容息
也聖人發明此理以見陽與君子之道不可亡也或曰
剥盡則為純坤豈復有陽乎曰以卦配月則坤當十月
以氣消長言則陽剥為坤陽來為復陽未嘗盡也剥盡
於上則復生於下矣故十月謂之陽月恐疑其無陽也
隂亦然聖人不言耳
復傳曰序卦物不可以終盡剥窮上反下故受之以復
物無剥盡之理故剥極則復來隂極則陽生陽剥極於
上而復生於下窮上而反下也復所以次剥也為卦一
陽生五隂之下隂極而陽復也歲十月隂盛既極冬至
則一陽復生於地中故為復也陽君子之道陽消極而
復反君子之道消極而復長也故為反善之義
又出入旡疾朋來旡咎傳曰物之始生其氣至微故多
摧折陽春之發為隂寒所折觀草木於朝暮則可見矣
出入無疾謂微陽生長無害之者也既無害之而其類
漸進則將亨盛故旡咎也一陽始生至微故未能勝羣
隂而發生萬物必待諸陽之來然後能成生物之功而
無差忒以朋來而旡咎也三陽子丑寅之氣生成萬物
衆陽之功也若君子之道既消而復豈能便勝於小人
必待其朋類盛則能協力以勝之也
反復其道七日來復𫝊曰謂消長之道反復迭至陽之
消至七日而來復姤陽之始消也七變而成復故云七
日謂七更也
復其見天地之心乎傳曰一陽復於下乃天地生物之
心先儒皆以静為見天地之心蓋不知動之端乃天地
之心也非知道者孰能識之
象傳曰雷在地中陽始復之時也陽始生於下而甚微
安静而後能長先王順天道當至日陽之始生安静以
養之故閉關使商旅不得行人君不省視四方觀復之
象而順天道也在一人之身亦然當安静以養其陽也
夬傳曰五陽在下長而將極一隂在上消而將盡衆陽
上進决去一隂所以為夬也夬者剛决之象衆陽進而
决去一隂君子道長小人消衰將盡之時也
姤女壮勿用取女傳曰一隂始生自是而長漸以盛矣
是女之將壮也隂長則陽消女壮則男弱故戒勿用取
如是之女取女者欲其柔和順從以成家道姤乃方進
之隂漸壮而敵陽者是以不可取也女漸壮則失男女
之正家道敗矣姤雖一隂甚微然有漸壮之道所以戒
也勿用取女不可與長也傳曰一隂始生漸長而盛
隂盛則陽衰矣取女者欲長久而成家也此漸盛之隂
將消勝於陽不可與之長久也凡女子小人外國勢苟
漸盛何可與久也故戒勿用取如是之女
初六繫於金柅至羸豕孚蹢躅傳曰姤隂始生而將長
之卦一隂生則長而漸盛隂長則陽消小人道長也制
之當於其微而未盛之時柅止車之物金為之堅強之
至也止之以金柅而又繋之止之固也固止使不得進
則陽剛貞正之道吉也使之進往則漸盛而害於物是
見凶也羸豕孚蹢躅聖人重為之戒言隂雖甚微不可
忽也豕隂躁之物故以為况羸弱之豕雖未能強猛然
其中心在乎蹢躅蹢躅跳躑也隂微而在下可謂羸矣
然其中心常在於消陽也君子小人異道小人雖微弱
之時未嘗無害君子之心防於微則無能為矣象曰
繋於金柅柔道牽也𫝊曰牽者引而進也隂始生而漸
進柔道方牽也繫之於金柅所以止其進也不使進則
不能消正道乃貞吉也
天地隂陽之運升䧏盈縮未嘗少息陽常盈隂常虧一
盈虧參差不齊而萬變生焉故曰物之不齊物之情也
莊周固欲齊之可乎
一本云命之曰易便有理若安排定則更有甚理天
地隂陽之變但如二扇磨升䧏盈虚剛柔初未嘗停
息陽常盈隂常虧故便不齊譬如磨既行齒都不齊
既不齊便生出萬變故物之不齊物之情也而莊周
彊要齊物然而終不齊也
冬寒夏暑隂陽也所以運動變化者神也神無方故易
無體
萬物莫不有對一隂一陽一善一惡陽長則隂消善增
則惡减
乾陽也不動則不剛其静也專(專一)其動也直(直遂)不
專一則不能直遂坤隂也不静則不柔其靜也翕(翕聚)
不翕聚則不能發散
地氣不上騰則天氣不下䧏天氣䧏而至於地地中生
物者皆天氣也惟無成而代有終者地之道也
五德之論有理天地間無一物無此五者一日有一日
之隂陽一歲有一歲之隂陽近取諸身百理皆具屈伸
往來之義只於鼻息見之屈伸往來只是理不必將既
屈之氣復為方伸之氣生生之理自然不息如復言七
日來復其間元不斷續陽已復生物極必返其理須如
此有生必有死有始必有終
又一本云凡物之散其氣遂盡無復歸本原之理天
地間如洪罏雖生物銷鑠亦盡况既散之氣豈有復
在天地造化又焉用此既散之氣其造化者自是生
氣至如海水潮日出則水涸是潮退也其涸者已無
也月出則潮水生非却是將已涸之水為潮此是氣
之始終開闔便是易一開一闔謂之變問自十一
月至正月方三陽是陽氣自地下而升否朱子曰然
只是陽氣既升之後相將欲絶便有隂生隂氣既盡
便有陽生其已升之氣便散所謂消息是理其來無
窮又曰天地間只是一氣自今年冬至到明年冬至
是氣之一周把來折做兩截前面底便是陽後面底
便是隂又折做兩截便是四時天地間只有六層陽
氣到地面時地下便冷了只是這六位陽長到底那
第一位極了無去處上面即是漸次消去上面消去
些箇時下面便生些箇那便是隂只是箇嘘吸嘘是
陽吸是隂
隂陽消長之際無截然斷絶之理
全文云冬至一陽生而每遇至後則倍寒何也云云
故常相攙掩過如天將曉復黑亦是理也大抵終始
萬物莫盛乎艮此理儘神妙須研窮乃知
隂陽於天地間雖無截然為隂為陽之理須去參錯然
一箇升䧏生殺之分不可無也
又曰早梅冬至以前發方一陽未生然則發生者何
也其榮其枯此萬物一箇隂陽升䧏大節也然逐枝
自有一箇榮枯分限不齊此各有一乾坤也萬是箇
消息惟其消息此所以不窮至如松栢亦不是不彫
只是後彫彫得不覺怎少得消息方夏生長時却有
夏枯者則冬寒之際有發生之物何足怪也程子
一日遊許之西湖在石壇上坐少頃足踏處便濕舉
起曰便是天地升䧏道理又一日見火邊然湯鼎曰
此便是隂陽消長之義早梅松栢石壇湯鼎皆因
物理而推隂陽故併記於此
邵子曰陽無十故無後隂無一故無首陽者道之用隂
者道之體陽用隂隂用陽以陽為用則尊隂以隂為用
則尊陽
張子曰道體常盡變陽動而變故為道之用隂静而
常故為道之體陽動隂静陽尊隂卑至於隨時變通
則陽中有隂隂中有陽迭相為用故陽用隂隂用陽
以陽為用則尊隂以隂為用則尊陽也陽盡隂純坤
為主矣隂盡陽純乾為主矣
隂幾於道故以况道也
既曰陽者道之用隂者道之體矣又曰隂幾於道故
以况道何也太極包乎隂陽未動之初至静而虚當
以隂名静為體而動為用體近本而用近末故隂幾
於道也且太極在一年則純坤用事一陽將復之時
在聖人之心則退藏於密寂然不動之際自始終而
言則退藏於密者乃萬動之終寂然不動者為萬動
之始正如六隂方純一陽已復一静一動間不容髮
冬雖收藏之終實是施生之始有體則用隨之也易
曰元亨利貞記曰喜怒哀樂之未發謂之中發而皆
中節謂之和元而亨利必歸於貞貞然後返於元未
發而中發乃能和和然後不喪其中
無極之前隂含陽也有象之後陽分隂也
張氏曰無極之前隂含陽也坤則主之其冬至之時
乎静極而動動而生陽自復至乾動極而静在天正
中隂又生焉有象之後陽分隂也乾則主之其夏至
之時乎動極而静静而生隂自姤至坤静極而動始
在地正中陽又生焉此章當考
隂事太半陽一而隂二也
問治世少而亂世多君子少而小人多何耶曰豈不
知陽一而隂二乎
陽不能獨立必待隂而後立故陽以隂而為基隂不能
自見必待陽而後見故隂以陽為唱陽知其始而享其
成隂效其法而終其勞
本一氣也生則為陽消則為隂二者一而已矣
朱子亦曰隂陽只是一氣陽之退便是隂之生不是陽
退了又别有一箇隂生又曰隂陽做一箇看亦得做
兩箇看亦得做兩箇看是分隂分陽兩儀出焉做一
箇看只是一箇消長又曰隂陽論推行底只是一箇
對峙底則是兩箇如日月之類皆是兩箇推行底如
一動一静互為其根對峙底如分隂分陽兩儀立
焉一作流行對峙亦通
陽主闢而出隂主翕而入
隂對陽為二然陽來則生陽去則死天地萬物生死主
於陽則歸之於一也
張氏曰陽對隂為二如君之有臣夫之有婦名雖並
立勢不相完所以乾九坤六陽能兼隂隂不能兼陽
天地之氣運北而南則治南而北則亂亂久則復北而
南矣天道人事皆然推之歴代可見消長之理也
張氏曰天地之運自子至夘為隂中之陽自夘至子
為陽中之陽自午至酉為陽中之隂自酉至子為隂
中之隂隂中之陽君子之道已長而小人猶盛亂而
將治也陽中之隂小人之道已長而君子猶盛治而
將亂也陽中之陽極治之運也隂中之隂極亂之運
也先天圖自泰歷蠱而至否自否歷隨而至泰即南
北之運數也
天四象若錯綜而用之日月天之隂陽水火地之隂陽
星辰天之剛柔土石地之剛柔
張氏曰天有四象地有四象立天之道曰隂與陽故
日為陽中陽月為陽中隂星為隂中陽辰為隂中隂
立地之道曰柔與剛故水為柔中柔火為柔中剛土
為剛中柔石為剛中剛此本象也若錯綜而用之則
天亦有柔剛地亦有隂陽日為陽月為隂星為剛辰
為柔天有地也水為隂火為陽土為柔石為剛地有
天也
有温泉而無寒火隂能從陽而陽不能從隂也
張氏曰水受火則温火受水有滅而已不能從隂也
所以泰則小人皆為泰否則君子有死而已不能從
小人而為否也火温水益之也水滅火害之也故泰
則為君子養小人否則小人傷君子
問小人可絶乎曰不可君子禀陽正氣而生小人禀隂
邪氣而生無隂則陽不成無小人則君子亦不成惟以
盛衰乎其間也
陽六分則隂四分隂六分則陽四分陽隂相半則各
五分矣由是知君子小人之時有盛衰也治世則君
子六分君子六分則小人四分小人固不勝君子矣
亂世則反是
陽能知而隂不能知陽能見而隂不能見也能知能見
者為有故陽性有而隂性無也陽有所不偏而隂無所
不偏也陽有去而隂常居也無不偏而常居者為實故
陽體虚而隂體實也
張氏曰陽以神為性隂以氣為性神者靈也氣者質
也故陽有知見而隂無知見是以月無光假日以為
光魄無識資魂以為識所謂陽性有而隂性無者非
無也可以謂之無也陽以氣為質隂以形為體氣者
虚也形者實也自用而言實有不偏虚無不周實有
消亡虛無去住若自體言則氣先盡而形常餘氣内
聚而形外包所以光燄冷而灰炭存華葉乾而根荄
在故曰陽體虚而隂體實也
冬至之後為呼夏至之後為吸此天地一歲之呼吸也
張氏曰冬至之後陽長隂消舒萬物以出故為呼夏
至之後隂長陽消斂萬物以入故為吸若自日言則
子以後為呼午以後為吸
寂然不動反本復静坤之時也感而遂通天下之故陽
動於中間不容髮復之時也張子曰隂陽之精互藏
其宅則各得其所安故日月之形萬古不變若隂陽之
氣則循環迭至聚散相盪升降相求絪緼相揉蓋相兼
相制欲一之而不能此其所以屈伸無方運行不息莫
或使之不曰性命之理謂之何哉
陽之德主於遂隂之德主於閉
人之有息蓋剛柔相摩乾坤闔闢之象也氣坱然太
虚升降飛揚未嘗止息此虚實動静之機隂陽剛柔之
始浮而上者陽之清降而下者隂之濁其感通聚散為
風雨為雪霜萬品之流形山川之融結糟粕煨燼無非
教也
問氣坱然太虚升降飛揚未嘗止息朱子曰此張子
所謂空虚即氣也蓋天在四畔地居其中减得一尺
地遂有一尺氣但人不見耳升降飛揚所以生人
物者未嘗止息但人不見爾如望氣者凡氣之灾祥
皆能見之如龍成五色之類
游氣紛擾合而成質者生人物之萬殊其隂陽兩端循
環不已者立天地之大義
朱子曰游氣紛擾當横看隂陽兩端當直看晝夜運
而無息者便是隂陽之兩端其四邊散出紛擾者便
是游氣以生人物之萬殊某嘗言正如麫磨相似其
四邊只管層層撒出天地之氣運轉無已只管層層
撒出人物其中有麄有細故人物有偏有正有精有
粗問横渠云云此是言一氣混沌之初天地未判
之時為復亘古今如此曰只是綂說只今便如此
問升降者是隂陽之兩端飛揚者是游氣之紛擾否
曰此只是說隂陽之兩端下文此虚實動静之機隂
陽剛柔之始此正說隂陽兩端到得其感通結聚為
風雨為雪霜萬品之流形山川之融結以下却正是
說游氣紛擾問虚實動静之機隂陽剛柔之始兩
句欲云虛實動静乘此氣以為機隂陽剛柔資此氣
以為始可否曰此兩句只一般實與動便是陽虚與
静便是隂但虚實動静是言其用隂陽剛柔是言其
體而已問始字之義如何曰只是說如箇生物底母
子相似萬物都從這裏生出去上文說升降飛揚未
嘗止息便含這虚實動静兩句在裏面了所以虚實
動静隂陽剛柔者便是這升降飛揚者為之非兩般
也問無非教也都是道理在上面發見否曰然因
引禮記中天地至教聖人至德一段與孔子予欲無
言一段天地與聖人都一般精底都從那粗底上發
見道理都從上流行雖至粗底物無非是道理發見
天地與聖人皆然問隂陽游氣之辨曰游氣是生
物底隂陽譬如扇子扇出風便是游氣循環不已
者乾道變化也合而成質者各正性命也譬如樹木
其根本猶大義散而生花結實一向發生去是人物
之萬殊隂陽循環如磨游氣紛擾如磨中出者易
曰剛柔相摩八卦相盪鼓之以雷霆潤之以風雨日
月運行一寒一暑此隂陽之循環也乾道成男坤道
成女此游氣之紛擾也問游氣隂陽曰游是散殊
比如一箇水車一上一下兩邊只管衮轉這便是循
環不已立天地之大義底一上一下只管衮轉中間
帶得水灌溉得所在便是生人物之萬殊天地之間
一氣只管運轉不知不覺生出一箇人不知不覺又
生出一箇物即它這箇輪轉便是生物時節游氣
隂陽隂陽即氣也豈隂陽之外又復有游氣耶所謂
游氣者指其所以賦與萬物一物各得一箇性命便
有一箇形質皆此氣合而成之也雖是如此而所謂
隂陽兩端成片衮衮將出來者固自若也亦猶論太
極物物皆有之而太極之體未嘗不存也
朱子曰天地間無兩立之理非隂勝陽即陽勝隂無物
不然
寒暑晝夜君子小人天理人欲皆是又曰無一物不
有隂陽乾坤至於至微至細草木鳥獸皆然又曰古
者伏羲觀鳥獸之文與地之宜那時未有文字只是
仰觀俯察而已想聖人心細雖以鳥獸羽毛之微也
盡察得有隂陽今人心粗如何察得因言鯉魚上有
三十六鱗隂數龍脊上有八十一鱗陽數又龜背上
文中間五段者五行也兩邊各有四段者八卦也周
圍二十四段者二十四氣也箇箇如此又如草木之
有雌雄銀杏桐楮牝牡蔴竹之類皆然又樹木向陽
處則堅實其背隂處必虛軟
天地之間無往而非隂陽一動一静一語一嘿皆是隂
陽之理
坤初六履霜堅冰至本義曰夫隂陽者造化之本不能
相無而消長有常亦非人所能損益也然陽主生隂主
殺則其類有淑慝之分焉故聖人作易於其不能相無
者既以健順仁義之屬明之而無所偏主至其消長之
際淑慝之分則未嘗不致其扶陽抑隂之意焉蓋所以
贊化育而参天地者其旨深矣
天地之道浸故隂陽勝隂符經之說善矣
天地間不陡頓恁地浸者漸也天地之道漸漸消長
事之未定者屬乎陽其已定者屬隂凡說兩端處皆有
隂陽如開物成務開物是陽成務是隂致知力行致知
是陽力行是隂周子之書屢發此意推之可見陽主進
而隂主退陽主息而隂主消進而息者其氣強消而退
者其氣弱此隂陽之所以為剛柔也陽剛温厚居東南
主春夏而以作長為事隂柔嚴凝居西北主秋冬而以
歛藏為事作長為生歛藏為殺此剛柔之所以為仁義
也以此觀之則隂陽剛柔仁義之位豈不曉然而彼楊
子所謂於仁也柔於義也剛者乃自其用處末流言之
蓋亦所謂陽中之隂隂中之陽固不妨自為一義但不
可雜乎此而論之爾
此因建安袁氏樞圖論發此其第一書云來論謂東
南以一隂已生而為隂柔之位西北以一陽已生而
為陽剛之位則是陽之盛於春夏者不得謂陽隂之
盛於秋冬者不得為隂而反以死生之微者為主也
謂一隂生於東南一陽生於西北則是隂不生於正
南午位之姤而滛於東陽不生於正北子位之復而
旅於西也謂巽以一隂之生而位乎東南則乾者豈
一陽之生而位於西北乎云云巽以三畫言之雖為
一隂之生而其所以位之東南者初非有取乎其義
至於乾又三陽之全體而初无一陽已生之義可得
而取也凡此崎嶇反側終不可通不若直以陽剛為
仁隂柔為義之明白而簡易也蓋如此則發生為仁
肅殺為義其理甚順肅殺雖似乎剛然實天地收歛
退藏之氣自不妨其隂柔也子位一陽雖生而未
出乎地至寅位泰卦則三陽之生方出地上而温厚
之氣從此始焉已位乾卦六陽雖極而温厚之氣未
終故午位一隂雖生而未害於陽必至未位遯卦而
後温厚之氣始盡也其午位隂已始而嚴凝之氣及
申方始亥位六隂雖極而嚴凝之氣至丑方盡義亦
放此蓋地中之氣難見而地上之氣易識故周人以
建子為正雖得天統而孔子之論為邦乃以夏時為
正蓋取其隂陽始終之著明也又曰來論謂坤之
上六其位在亥陽氣已生乾之上九其位在已隂氣
已生以剥上九碩果不食十月為陽月之義推之則
剥卦上九之陽方盡而變為純坤之時坤卦下又已
有陽氣生於其中矣但一日之内一晝之中方長得
三十分之一必積之一月然後始滿一畫而為復方
是一陽之生耳夬之一隂為乾為姤義亦同此蓋論
其始生之微固已可名於隂陽然便以此為隂陽之
限則其方盛者未替而所占不廣卦内六分之五方
生者甚微而所占未及卦内六分之一所以未可截
自此處而分隂陽也
天地之化包括無外運行無窮然其所以為實不越乎
一隂一陽而已其動静屈伸往來闔闢升降浮沉之性
雖未嘗一日不相反然亦不可以一日而相無也聖人
作易以通神明之德類萬物之情其所以為說者亦若
是焉爾然及其推之人事而擬諸其形容則常以陽為
君子而引翼扶持惟恐其不盛隂為小人而排擯抑黜
惟恐其不衰何哉蓋陽之德剛隂之德柔剛者常公而
柔者常私剛者常明而柔者常闇剛者未嘗不正而柔
者未嘗不邪剛者未嘗不大而柔者未嘗不小公明正
大之人用於世則天下蒙其福私闇邪僻之人得其志
則天下受其禍此理之必然也非獨於易為然凡聖賢
之言雜出於𫝊記者亦未有不好剛而惡柔者若夫子
所謂剛毅近仁而又嘗深以未見剛者為嘆蓋專以是
為君子之德也
右論隂陽
天地之形體
易天行健
正義曰行者運動之稱健者強壮之名乾是衆健之
訓萬物壯健皆有衰怠惟天運動日過一度未嘗休
息故云云也問云云朱子曰惟胡安定說得好因
舉其說曰天者乾之形乾者天之用天形蒼然南樞
入地下三十六度北樞出地上三十六度状如倚杵
其用則一晝一夜行九十餘萬里人一呼一吸為一
息一息之間天行七八十餘里人一晝一夜有三萬
三千六百餘息故天行九十餘萬里天之行健可知
因言天之氣運轉不息故知得地在中間又曰尚
書璣衡䟽載三蕃渾天說一段極精密今按其說云
天之形状如鳥卵天包地外猶卵之裹黃圓如彈丸
故曰渾天言其形體渾渾然也其術以為天半覆地
上半在地下其天居地上見有二百八十二度半強
地下亦然北極出地上三十六度南極入地下亦三
十六度而嵩高在當天之中極南五十五度當嵩高
之上又其南十二度為夏至之日道又其南二十四
度為春秋分之日道又其南二十四度為冬至之日
道南下去地三十一度而已是夏至日北去極六十
七度春秋分去極九十一度冬至去極一百一十五
度此其大率也南北極持其兩端其天與日月星宿
斜而廻轉此必古有其法遭秦而滅又論語北辰
居其所而衆星拱之或問北辰之謂天樞何也曰天
圓而動包乎地外地方而静處乎天中故天之形半
覆乎地上半繞乎地下而左旋不息其樞紐不動之
處則在夫南地之端焉謂之極者猶屋脊之謂極也
然南極低入地三十六度故周回七十二度常隱不
見北極高出地三十六度故周回七十二度常見不
隱北極之星正在常見不隱七十二度之中常居其
所而不動其旁則經星隨天左旋日月五緯右轉更
迭隱見皆若環繞而歸向之知此則知天樞之說而
聖人所以取譬者亦可見矣南北極天之樞紐只
有此處不動如磨心然此是天之中至極處如人之
臍蔕也
楚詞天問圜則九重孰營度之惟兹何功孰初作之
圜與圓同度待洛反圜謂天形之圓也則法也九
陽數之極所謂九天也
斡維焉繫天極焉加八柱何當東南何虧
斡一作輨說文曰轂端沓則是車轂之内以金為輨
而受軸者也維繫物之縻也天極謂南北極天之樞
紐常不動處譬則車之軸也蓋萬物之運者其轂必
有所繋然後軸有所加故問此天之斡維繫於何所
而天極之軸何所加乎河圖言崑崙者地之中也地
下有八柱互相牽制名山大川孔穴相通素問曰天
不足西北地不滿東南注云中原地形西北高東南
下今百川滿凑東之滄海則東西南北高下可知故
又問八柱何所當值東南何獨虧闕乎
九天之際安放安屬隅隈多有誰知其數
九天即所謂圜則九重者際邊也放至也屬附也隅
陬也右三章六問今答之曰或問乎邵子曰天何
依曰依乎地地何附曰附乎天天地何所依附曰自
相依附天依形地附氣其形也有涯其氣也無涯詳
味此言屈子之問昭然若發矇矣但天之形圓如彈
丸朝夜運轉其南北兩端後高前下乃其樞軸不動
之處其運轉者亦無形質但如勁風之旋當晝則自
左旋而向右向夕則自前降而歸後當夜則自右轉
而復左將旦則自後升而趨前旋轉無窮升降不息
是謂天體而實非有體也地則氣之查滓聚成形質
者但以其束於勁風旋轉之中故得以兀然浮空甚
久而不墜耳黃帝問於岐伯曰地有憑乎岐伯曰大
氣舉之亦謂此也其曰九重則自地之外氣之旋轉
益遠益大益清益剛究陽之數而至於九則極清極
剛而無復有涯矣豈有營度而造作之者先以斡維
繋於一處而後以軸加之以柱承之而後天地乃定
位哉且曰其氣無涯則其邊際放屬隅隈多少固無
得而言者亦不待辨說而可知其妄矣東南之虧乃
專以地形言之初無預乎天也
天何所沓十二焉分日月安屬列星安敶
沓合也此問天與地合會於何所十二辰誰所分别
乎敶列也言日月衆星安所繋屬誰敶列也上章
所問天何所屬并地而言此所問乃為天地相接之
處何所沓也今答之曰天周地外其說已見上矣非
沓乎地之上也十二云者自子至亥十二辰也左𫝊
曰日月所會是謂辰註云一歲日月十二會所會為
辰十一月辰在星紀十二月辰在元枵之類是也然
此特在天之位耳若以地而言之則南面而立其前
後左右亦有四方十二辰之位焉但在地之位一定
不易而在天之象運轉不停惟天之鶉火加於地之
二位乃與地合而得天運之正耳蓋周天三百六十
五度四分度之一周布二十八宿以著天體而定四
方之位以天繞位則一晝一夜適周一匝而又超一
度日月五星亦隨天以繞地而惟日之行一日一周
無餘無欠其餘則各有遲速之先焉然其懸也固非
綴屬而居其運也亦非推挽而行但當其氣之盛處
精神光輝自然發越而又各自有次第耳列子曰天
積氣耳日月星辰亦積氣中之有光曜者張衡靈憲
曰星也者體生於地精成於天列居錯峙各有攸屬
此言皆得之矣
程子曰地之外豈無天今所謂地者特天中一物耳凡
有氣莫非天有形莫非地
邵子曰天何依曰依乎地
全文見上註伊川先生見康節先生伊川指食卓
而問曰此卓安在地上不知天地安在甚處康節為
之極論其理以至六合之外伊川嘆曰平生惟見周
茂叔論至此朱子曰康節此說古今歷家所未及
輔廣云伊川謂自古言數者至康節先生方說到理
上曰然揚子雲亦略知之然不及康節之精
天圓而地方天南高而北下是以望之如倚蓋然地東
南下西北高是以東南多水西北多山天覆地地載天
天地相函故天上有地地上有天
張氏曰古之言天有三家曰宣夜曰蓋天曰運天宣
夜之學人謂絶無師法蓋天之學惟唐一行知其與
渾天不異蓋天之法如繪像止得其半渾天之法如
塑像能得其全堯之歴象日星蓋天法也舜之璿璣
玉衡渾天法也渾法密於蓋天創意者尚略述作者
愈詳也宣夜人雖非之竊謂作者不無所見但無述
者失其本旨爾郄萌記曰日月衆星自然浮生虚空
之中其行其止皆須氣焉虞喜曰天確乎在上有常
安之形數語皆有意義而恨不究乎終始蓋河圖之
數戴九履一一起於下是為坎水天象之始也九窮
於上是為乾金天象之成也故坎水柔動而乾金堅
凝動脉滋生而腦精安静虞喜謂常安之形者北極
不動之義天之頂也郄萌謂日星浮於虚空行必須
氣此則東西運轉氣即天虚即氣也先生曰望之如
倚蓋此兼取盖天之說也其曰地東南下西北高者
天圓如虛毬地斜隔其中西北之高戴乎天頂故北
極出地才三十六度愈降而及東南履乎天末故南
極入地才三十六度東南多水西北多山其高卑可
見矣地勢本傾峻以其體大故人居其上而弗覺西
北附實東南面虚人倚北而嚮南是以天潜乎北而
顯乎南水發乎西而流於東也天包地地載天天地
相函以立於太虚之中而能終古不壞雖其理至妙
不可測度要之不過虚實相依動静相養不即不離
非一非二故在天成象則在地成形仰天有文則俯
地有理人能窮此可以逹性命之原知死生之說矣
天可以理盡而不可以形盡渾天之術以形盡天可乎
胡氏曰夫天之為天非若地之有形也自地而上無非
天也
後魏寇謙之作宫欲令其高不聞雞犬之聲而後可
以上接天神崔浩信之胡氏論曰云云昔人以積氣
名其象以倚蓋名其形皆非知天者也莊周氏曰天
之蒼蒼其正色邪言天無色也無色則無形無聲無
臭皆舉矣日月星辰之繋乎天非若山川草木之奠
乎地也著明森布躔度行止皆氣機自運莫使之然
而然者無所託也若其有託則是以形相屬一麗乎
形能不壞乎故子貢曰天不可階而升謂無形也仲
尼之言天地山川也皆以自微至著明之地則始於
撮土山則始於拳石水則始於一勺是皆可見之物
也惟天曰天斯昭昭之多夫昭昭果何物哉及其無
窮也日月星辰繋焉萬物覆焉而不離於昭昭之多
昔人言天未有顯白如仲尼者也非窮理不足以知
天非盡性不足以事天天豈遠乎哉按楊倞注荀
子亦曰天無實形地之上空虚者皆天也
張子曰地物也天神也物無踰神之理顧有地斯有天
若其配然爾
朱子曰天包乎地天之氣又行乎地之中故横渠云地
對天不過
天以氣而依地之形地以形而附天之氣天包乎地地
特天中之一物爾
朱子又云天地初間只是隂陽之氣這一箇氣運行
磨來運去磨得急了拶許多查滓在裏面無出處便
結成地在中央氣之清者便為天為日月為星辰只
在外常周環運轉地只在中央不動不是在下又曰
天地始初混沌未分時想得只有水火二者水之滓
脚便成地今登高而望羣山皆為波浪之状便是水
泛如此初耎後凝問想如潮水湧起沙相似曰然水
之極濁便成地火之極精便成風霆雷電日星之屬
問天有質否抑只是氣曰只是箇旋風下耎上堅
道家謂之剛風人嘗說天九重分九處為號非也只
是旋有九耳但下面氣濁較闇上面至高處則至清
至明又曰地言其全體土乃地之形質又曰地者氣
之查滓者也所以道輕清為天重濁為地
問邵子論六合之外恐無外否曰理無内外六合之形
須有内外
日東升西沉又從東升這上面許多下面亦許多豈
不是六合之内歷家算氣只算到日月星辰運行處
上去更算不得安得是無内外
老子曰天地之間其猶槖籥乎虛而不屈動而愈出槖
籥今之鞴扇耳
乾一而實故以質言而曰大坤二而虚故以量言而曰
廣
或問本義云云如何曰此解極分曉蓋曰以形言之
則天包地外地在天中所以說天之質大以理與氣
言之則地却包着天天之氣却蓋在地之中地蓋承
受得天之氣所以說地之量廣天為陽其數奇從裏
面便實出來流行發生只是一箇物事所以說乾一
而實地雖是堅實然却虚所以天之氣流行乎地之
中皆從(闕)所以說坤二而虚又問地形如肺
形質雖實而中本虚(闕)其中無所障礙
雖金石也透過去地便承受(闕)曰然
要之天形如一箇鼔鞴天便是那鼓鞴(闕)
包得許多氣開闔消長今歴家用律管候氣(闕)
也分寸不差便是這氣都在地中透
上來如(闕)地九寸以葭灰實其中至之
日氣至灰去是也
右言天地之形體
程子所謂以形體言謂之天是也
西山讀書記卷三十七
