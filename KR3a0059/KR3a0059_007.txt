西山讀書記卷七
宋真德秀撰
仁(下)
記禮運仁者義之本也順之體也得之者尊
仲尼燕居子曰郊社之禮所以仁鬼神也嘗禘之禮所
以仁昭穆也饋奠之禮所以仁死喪也射鄉之禮所以
仁鄉黨也食饗之禮所以仁賓客也
鄭氏曰仁猶存也凡存此所以全善之道也
兩君相見揖讓而入門入門而縣興揖讓而升堂升堂
而樂闋下管象武夏籥序興陳其薦俎序其禮樂備其
百官如此而后君子知仁焉
鄭氏曰知仁焉知禮樂之所存也
表記子曰以德報怨則寬身之仁也以怨報德則刑戮
之民也
呂氏曰以德報怨雖過於寬而本於厚未害其爲仁
也以怨報德則反易天常天下之亂民法所當誅者
也
子曰無欲而好仁者無畏而惡不仁者天下一人而已
矣是故君子議道自巳而置法以民
無欲而好仁無畏而惡不仁所謂性之者也安仁者
也非聖人不足以性仁苟志於仁矣無惡也則衆人
皆可以爲仁以聖人之所性而議道則道無不盡以
衆人之可爲而置法則法無不行雖然法非貶乎道
也君臣父子倫順刑名之間性命之理具焉雖有未
能上達猶庶幾乎弗畔此衆人之所能及
子曰仁有三與仁同功而異情與仁同功其仁未可知
也與仁同過然後其仁可知也仁者安仁知者利仁畏
罪者強仁
呂氏曰仁者安仁無欲而好仁無畏而惡不仁者也
知者利仁有欲而好仁者也畏罪而強仁有畏而惡
不仁者也三者之功同歸於仁而其情則異此堯舜
性之湯武身之五伯假之之異也功者人所貪也假
之者有之故齊桓公九合諸侯一匡天下雖湯武之
舉不過乎是而其情則不同故其仁未可知也過者
人所辟也皆不幸而致焉故周公使管叔監殷管叔
以殷畔過於愛兄而已孔子對陳司敗以昭公知禮
過於諱君而已皆出乎情而無僞故其仁可知也
仁者右也道者左也仁者人也道者義也厚於仁者薄
於義親而不尊厚於義者薄於仁尊而不親
右者人之所有事也左者居於不用之地而助右之
所不及者也仁者人之體也將有爲也將有行也非
仁不可也故曰仁者右也又曰仁者人也道者天之
理也仁至於不可行不可節則理有所不得已以助
仁之所不及者義也故曰道者左也又曰道者義也
仁莫隆於父子父子之道親親也義莫重於君臣君
臣之道尊尊也厚於此則薄於彼厚於彼則薄於此
惟知其所以爲左右則尊尊親親並行而不悖無厚
薄之間也
子言之仁有數義有長短小大中心㦧怛愛人之仁也
率法而強之資仁者也詩曰豐水有芑武王豈不仕詒
厥孫謀以燕翼子武王烝哉數世之仁也國風曰我今
不閱皇恤我後終身之仁也
呂氏曰仁有數者仁爲器重爲道遠隨其所舉之多
寡所至之遠近皆可以謂之仁故管子之功微子之
去箕子之囚比干之死皆得以仁名語仁之重則堯
舜其猶病諸此仁所謂取數多也中心㦧怛誠發於
性者也率法而強之外鑠於仁者也發於性者誠心
感動無待於外也外鑠者循仁之迹而勉爲者也以
其誠心愛人故曰愛人之仁以其有取於外故曰資
仁此所發淺深之數也數世之仁終身之仁此所施
遠近之數也故曰仁有數義有長短大小者義無定
體惟其所宜而已宜長則長宜短則短宜大則大宜
小則小如孔子可以仕則仕可以止則止可以久則
久可以速則速禮有以高爲貴有以下爲貴有以大
爲貴有以小爲貴之類也故曰義有長短小大此章
論仁而及義者仁之數亦義也
子曰仁之爲器重其爲道遠舉者莫能勝也行者莫能
致也取數多者仁也夫勉於仁者不亦難乎是故君子
以義度人則難爲人以人望人則賢者可知己矣
呂氏曰以義度人者盡義以度人也盡義以求人非
聖人不足以當之故難爲人舉今之人相望則大賢
愈於小賢小賢愈於不賢故賢者可知此亦以數而
言仁者也君子之自待必全盡而後已
子曰中心安仁者天下一人而已大雅曰德輶如毛民
鮮克舉之我儀圖之惟仲山甫舉之愛莫助之小雅曰
高山仰止景行行止子曰詩之好仁如此鄉道而行中
道而廢忘身之老也不知年數之不足也俛焉日有孳
孳而後已
儒行温良者仁之本也敬慎者仁之地也寬裕者仁之
作也孫接者仁之能也禮節者仁之貌也言談者仁之
文也歌樂者仁之和也分散者仁之施也儒者兼此而
有之猶且不敢言仁也其尊讓有如此者
射義射者仁之道也射求正諸己己正而後發發而不
中則不怨勝己者反求諸己而已矣
呂氏曰仁者之道不怨天不尤人行有不至反求諸
己而已蓋以仁爲己任無待於外有君子無所不用
其學故於射也得反己之道焉
齊宣王問曰齊桓晉文之事可得聞乎孟子對曰仲尼
之徒無道桓文之事者是以後世無傳焉臣未之聞也
無以則王乎曰德何如則可以王矣曰保民而王莫之
能禦也
朱子曰保愛護也
曰若寡人者可以保民乎哉曰可曰何由知吾可也曰
臣聞之胡齕曰王坐於堂上有牽牛而過堂下者王見
之曰牛何之對曰將以釁鐘王曰舍之吾不忍其觳觫
若無罪而就死地對曰然則廢釁鐘與曰何可廢也以
羊易之不識有諸曰有之曰是心足以王矣百姓皆以
王爲愛也臣固知王之不忍也
王見牛之觳觫而不忍殺即所謂惻隠之心仁之端
也擴而充之則可以保四海矣故孟子指而言之欲
王察識而擴充之也愛猶吝也
王曰然誠有百姓者齊國雖褊小吾何愛一牛即不忍
其觳觫若無罪而就死地故以羊易之也曰王無異於
百姓之以王爲愛也以小易大彼惡知之王若隠其無
罪而就死地則牛羊何擇焉王笑曰是誠何心哉我非
愛其財而易之以羊也宜乎百姓之謂我愛也
異怪也隠痛也擇猶分也言牛羊皆無罪而死何所
分别而以羊易牛乎孟子故設此難欲王反求而得
其本心王不能然故卒無以自解也
曰無傷也是乃仁術也見牛未見羊也君子之於禽獸
也見其生不忍見其死聞其聲不忍食其肉是以君子
遠庖厨也
術謂法之巧者蓋殺牛既所不忍釁鐘又不可廢於
此無以處之則此心雖發而終不得施矣然見牛則
此心已發而不可遏未見羊則其理未形而無所妨
故以羊易牛則二者得以兩全而無害此所以爲仁
之術也聲謂將死而哀鳴也蓋人之於禽獸同生而
異類故用之以禮而不忍之心施於聞見之所及其
所以必遠庖厨者亦以預養是心而廣爲仁之術也
王說曰詩云他人有心予忖度之夫子之謂也夫我乃
行之反而求之不得吾心夫子言之於我心有戚戚焉
此心之所以合於王者何也
戚戚心動貌王因孟子之言而前日之心復萌乃知
此心不從外得然猶未知所以反其本而推之也
曰有復於王者曰吾力足以舉百鈞而不足以舉一羽
明足以察秋毫之末而不見輿薪則王許之乎曰否今
恩足以及禽獸而功不至於百姓者獨何與然則一羽
之不舉爲不用力焉輿薪之不見爲不用明焉百姓之
不見保爲不用恩焉故王之不王不爲也非不能也
今恩以下孟子之言也蓋天地之性人爲貴故人之
與人又爲同類而相親是以惻隠之發則於民切而
於物緩推廣仁術則仁民易而愛物難今王此心能
及物矣則其保民而王非不能也但自不肯爲耳
曰不爲者與不能者之形何以異曰挾太山以超北海
語人曰我不能是誠不能也爲長者折枝語人曰我不
能是不爲也非不能也故王之不王非挾太山以超北
海之類也王之不王是折枝之類也
是心固有不待外求擴而充之在我而已何難之有
老吾老以及人之老幼吾幼以及人之幼天下可運於
掌詩云刑于寡妻至于兄弟以御于家邦言舉斯心加
諸彼而已故推恩足以保四海不推恩無以保妻子古
之人所以大過人者無他焉善推其所爲而已矣今恩
足以及禽獸而功不至於百姓者獨何與
老以老事之也吾老謂吾之父兄人之老謂人之父
兄幼以幼畜之也吾幼謂我之子弟人之幼謂人之
子弟運於掌言易也骨肉之親本同一氣又非但若
人之同類而已故古人必由親親推之然後及於仁
民又推其餘然後及於愛物皆自近以及遠自易以
及難今王反之則必有故矣故復推本而再問之
權然後知輕重度然後知長短物皆然心爲甚王請度
之
言物之輕重長短人所難齊必以權度度之而後可
見若心之應物則其輕重長短之難齊而不可不度
以本然之權度又有甚於物者今王恩及禽獸而功
不至於百姓是其愛物之心重且長而仁民之心輕
且短失其當然之序而不自知也故上文既發其端
而於此請王度之也
抑王興甲兵危士臣構怨於諸侯然後快於心與
孟子以王愛民之心所以輕且短者必其以是三者
爲快也然三事實非人心之所快有甚於殺觳觫之
牛者故指以問王欲其以此而度之也
王曰否吾何快於是將以求吾所大欲也
不快於此者心之正也而必爲此者欲誘之也欲之
所誘者獨在於是是以其心尚明於他而獨暗於此
此其愛民之心所以輕且短也
曰王之所大欲可得聞與王笑而不言曰爲肥甘不足
於口與輕煖不足於體與抑爲采色不足視於目與聲
音不足聽於耳與便嬖不足使令於前與王之諸臣皆
足以供之而王豈爲是哉曰否吾不爲是也曰然則王
之所大欲可知己欲辟土地朝秦楚莅中國而撫四夷
也以若所爲求若所欲猶緣木而求魚也王曰若是其
甚與曰殆有甚焉緣木求魚雖不得魚無後災以若所
爲求若所欲盡心力而爲之後必有災曰可得聞與曰
鄒人與楚人戰則王以爲孰勝曰楚人勝曰然則小固
不可以敵大寡固不可以敵衆弱固不可以敵強海内
之地方千里者九齊集有其一以一服八何以異於鄒
敵楚哉蓋亦反其本矣今王發政施仁使天下仕者皆
欲立於王之朝耕者皆欲耕於王之野商賈皆欲藏於
王之市行旅皆欲出於王之塗天下之欲疾其君者皆
欲赴愬於王其如是孰能禦之
發政施仁所以王天下之本也近者悅遠者來則大
小彊弱非所論矣蓋力求所欲則所欲者反不可得
能反其本則所欲者不求自至
王曰吾惛不能進於是矣願夫子輔吾志明以教我我
雖不敏請嘗試之曰無恒産而有恒心者惟士爲能若
民則無恒産因無恒心苟無恒心放辟邪侈無不爲己
及陷於罪然後從而刑之是罔民也焉有仁人在位罔
民而可爲也是故明君制民之産必使仰足以事父母
俯足以畜妻子樂歲終身飽凶年免於死亡然後驅而
之善故民之從之也輕今也制民之産仰不足以事父
母俯不足以畜妻子樂歲終身苦凶年不免於死亡此
惟救死而恐不贍奚暇治禮義哉王欲行之則蓋反其
本矣
使民有常産者又發政施仁之本也
五畝之宅樹之以桑五十者可以衣帛矣雞豚狗彘之
畜無失其時七十者可以食肉矣百畝之田勿奪其時
八口之家可以無飢矣謹庠序之教申之以孝悌之義
頒白者不負戴於道路矣老者衣帛食肉黎民不飢不
寒然而不王者未之有也
此言制民之産之法也趙氏曰八口之家次上農夫
也此王政之本常生之道故孟子爲齊梁之君各陳
之也楊氏曰爲天下者舉其心加諸彼而已然雖有
仁心仁聞而民不被其澤者不行先王之道故也故
以制民之産告之此章言人君當黜霸功行王道
而王道之要不過推其不忍之心以行不忍之政而
已齊王非無此心而奪於功利之私不能擴充以行
仁政雖以孟子反復曉告精切如此而蔽固已深終
不能悟是可歎也或問仁術字當何訓曰術猶方
便也又曰術字本非不好底只緣後人把做變詐看
了便道是不好却不知天下事有難處處須著有个
巧底道理始得以羊易之是用術處有此術則自
家仁心方得流行南軒曰保民云者保赤子之保
宣王自視歉然懼力之不足而不知保民之道雖甚
大其端則不遠患不能察識擴充之耳故孟子引見
牛之事以告使知不忍之心已實有之反而推之也
夫宣王坐堂上牽牛過堂下而不忍之心於此蓋不
出於計較作爲而其端因物發見也曰是心足以王
矣言不忍之心王所固有是足以王也方見牛而
不忍者無以蔽之而其愛物之端發見也而不能加
恩於民者有以蔽之而仁民之理不著也然即夫愛
物之端可以知夫仁民之理素具能反而循其不忍
之實其所謂仁民者固可得也老吾老以及人之
老幼吾幼以及人之幼所謂由一本而推之也文王
之刑于寡妻至于兄弟以御于家邦亦舉斯心以加
諸彼而已蓋無非此心之所存也聖人雖無事乎推
然其自身以及家自家以及國亦固有序矣推恩足
以保四海者愛無所不被也不推恩無以保妻子失
其所爲愛之理也夫行王政者其心非欲傾他國
以自利也惟其以生民困苦爲己任行吾之所當爲
而天下歸心焉耳夫欲辟土地朝秦楚自世俗之務
功名者言之則以爲有志而自聖賢觀之則特出於
忮求矜伐之私耳宣王惟汲汲於濟其私故顛沛錯
亂非惟不能克濟而禍患從之蹈乎欲者固危殆之
道也若由孟子所言以發政施仁爲事則是爲公理
之所存可大之業自爾馴致此天理人欲之分也
孟子曰以力假仁者霸霸必有大國以德行仁者王王
不待大湯以七十里文王以百里
朱子曰假仁者本無是心而借其事以爲功也以德
行仁則自吾之得於心者而推之無適而非仁也
以力假仁力與仁二以德行仁德便是仁南軒曰
以德行仁至誠惻怛本於其心而形於事爲如木之
有本水之有源也
以力服人者非心服也力不贍也以德服人者中心悅
而誠服也如七十子之服孔子也
王霸之心誠僞不同故人之所以應之者其不同亦
如此鄒氏曰以力服人者有意於服人而人不敢
不服以德服人者無意於服人而人不能不服從古
以來論王霸者多矣未有若此之深切著明也
孟子曰仁則榮不仁則辱今惡辱而居不仁是猶惡濕
而居下也
朱子曰此只是爲下等人言若是上等人豈以榮辱
之故而後行仁哉南軒曰仁者非有意於榮仁者
固榮也在身則心和而氣平德性尊而暴慢遠在家
則父子親而兄弟睦夫婦義長幼序推之於國而國
治施之於天下而天下平無往而不榮也若夫不仁
之人咈理而徇欲一身將不能以自保而況於其他
乎夫人之情孰不惟辱之是惡而自處於不仁則以
私欲蔽之而昧夫榮辱之幾故也
孟子曰離婁之明公輸子之巧不以規矩不能成方員
師曠之聰不以六律不能正五音堯舜之道不以仁政
不能平治天下今有仁心仁聞而民不被其澤不可法
於後世者不行先王之道也
朱子曰仁心愛人之心也仁聞者有愛人之聲聞於
人也先王之道仁政是也范氏曰齊宣王不忍一牛
之死以羊易之可謂有仁心梁武帝終日一食疏素
宗廟以麫爲犧牲斷死刑必爲之涕泣天下知其慈
仁可謂有仁聞然而宣王之時齊國不治武帝之末
江南大亂其故何哉有仁心仁聞而不行先王之道
故也
故曰徒善不足以爲政徒法不能以自行
有其心無其政是謂徒善有其政無其心是謂徒法
詩云不愆不忘率由舊章遵先王之法而過者未之有
也
詩大雅假樂之篇愆過也率循也章典法也所行不
過差不遺忘者以其循用舊典故也
聖人既竭目力焉繼之以規矩準繩以爲方員平直不
可勝用也既竭耳力焉繼之以六律正五音不可勝用
也既竭心思焉繼之以不忍人之政而仁覆天下矣
此言古之聖人既竭耳目心思之力然猶以爲未足
以徧天下及後世故制爲法度以繼續之則其用不
窮而仁之所被廣矣
故曰爲高必因丘陵爲下必因川澤爲政不因先王之
道可謂智乎
丘陵本高川澤本下爲高下者因之則用力少而成
功多矣鄒氏曰自章首至此論以仁心仁聞行先王
之道
是以惟仁者宜在高位不仁而在高位是播其惡於衆
也
仁者有仁心仁聞而能擴而充之以行先王之道者
也播惡於衆謂貽患於下也
孟子曰規矩方員之至也聖人人倫之至也欲爲君盡
君道欲爲臣盡臣道二者皆法堯舜而已矣不以舜之
所以事堯事君不敬其君者也不以堯之所以治民治
民賊其民者也孔子曰道二仁與不仁而已矣
朱子曰法堯舜則盡君臣之道而仁矣不法堯舜則
慢君賊民而不仁矣二端之外更無他道出乎此則
入乎彼矣可不謹哉南軒曰仁與不仁此爲二途
顧所由如何耳不仁亦謂之道者謂不仁之道也如
堯舜之爲是由夫仁之道也若幽厲之爲是由夫不
仁之道也
暴其民甚則身弑國亡不甚則身危國削名之曰幽厲
雖孝子慈孫百世不能改也
言不仁之禍必至於此可懼之甚也
孟子曰三代之得天下也以仁其失天下也以不仁國
之所以廢興存亡者亦然天子不仁不保四海諸侯不
仁不保社稷卿大夫不仁不保宗廟士庶人不仁不保
四體今惡死亡而樂不仁是猶惡醉而強酒
南軒曰仁者人之道人道既廢則雖有四體不能行
持是不仁者乃趨死亡之道也云云雖然此特未能
真知不仁之可以死亡耳使其真知不仁者之可以
死亡則如蹈水火之不敢爲矣
孟子曰詩云商之孫子其麗不億上帝既命侯于周服
侯服于周天命靡常殷士膚敏祼將于京孔子曰仁不
可爲衆也夫國君好仁天下無敵
朱子曰孔子因讀此詩而言有仁者則雖十萬之衆
不能當之故國君好仁則必無敵於天下也
今也欲無敵於天下而不以仁是猶執熱而不以濯也
詩云誰能執熱逝不以濯
孟子曰不仁者可與言哉安其危而利其菑樂其所以
亡者不仁而可與言則何亡國敗家之有
朱子曰安其危利其菑者不知其爲危菑而反以爲
安利也所以亡者謂荒滛暴虐所以致亡之道也不
仁之人私欲固蔽失其本心故其顛倒錯亂至於如
此所以不可告以忠言而卒至於敗亡也
孟子曰桀紂之失天下也失其民也失其民者失其心
也得天下有道得其民斯得天下矣得其民有道得其
心斯得民矣得其心有道所欲與之聚之所惡勿施爾
也民之歸仁也猶水之就下獸之走壙也
朱子曰壙廣野也言民之所以歸乎此以其欲之在
乎此也
故爲淵敺魚者獺也爲叢敺爵者鸇也爲湯武敺民者
桀與紂也今天下之君有好仁者則諸侯皆爲之敺矣
雖欲無王不可得已今之欲王者猶七年之病求三年
之艾也苟爲不畜終身不得苟不志於仁終身憂辱以
陷於死亡
南軒曰孟子所謂諸侯皆爲之敺者非利乎他人之
爲己敺也特言其理之常然者耳循夫天理而無利
天下之心而天下歸之此三王之所以王也假是道
而亦以得天下者漢唐是也故秦爲漢敺者也隋爲
唐敺者也
孟子曰仁之勝不仁也猶水勝火今之爲人者猶以一
杯水救一車薪之火也不熄則謂之水不勝火此又與
於不仁之甚者也
朱子曰與猶助也仁之能勝不仁必然之理也但爲
之不力則無以勝不仁而人遂以爲真不能是我之
所爲有以深助於不仁者也以正勝邪須做得十
分工夫方勝得他正如人身正氣稍不足邪便得以
干之矣
亦終必亡而已矣
言此人之心亦且自怠於爲仁終必并與其所爲而
亡之矣趙氏曰言爲仁不至而不反諸己也南
軒曰此爲有志於仁而未力者言也仁與不仁特係
乎操舍之間而天理人欲分焉天理存則人欲消固
不兩立也故以水勝火喻之然用力於仁貴於久而
不舍若一暴而十寒倏得而復失則暫存之天理豈
能助無窮之人欲哉學者觀於此其可斯須而不存
是心乎天理浸明則人欲浸消矣及其至也純是天
理以水勝火不其然乎
孟子曰五穀者種之美者也苟爲不熟不如荑稗夫仁
亦在乎熟之而已矣
朱子曰荑稗草之似穀者也其實亦可食然不能如
五穀之美也但五穀不熟則反不如荑稗之熟猶爲
仁而不熟則反不如他道之有成是以爲仁必貴乎
熟而不可徒恃其種之美又不可以仁之難熟而甘
爲他道之有成也尹氏曰日新而不已則熟南
軒曰此勉學者爲仁貴乎有成也仁者人之所以爲
人也然爲之而不至則未可謂成人況於乍明乍暗
若存若亡無篤實悠久之功則終亦必亡而已矣云
云未至於顔子之地皆未可語夫熟
淳于髠曰先名實者爲人也後名實者自爲也夫子在
三卿之中名實未加於上下而去之仁者固如此乎
朱子曰名聲譽也實事功也言以名實爲先而爲之
者是有志於救民也以名實爲後而不爲者是欲獨
善其身者也名實未加於上下謂上未能正其君下
未能濟其民也
孟子曰居下位不以賢事不肖者伯夷也五就湯五就
桀者伊尹也不惡汙君不辭小官者柳下惠也三子者
不同道其趨一也一者何也曰仁也君子亦仁而已矣
何必同
朱子曰仁者無私心而合天理之謂楊氏曰伊尹之
就湯以三聘之勤也其就桀也湯進之也湯豈有伐
桀之心哉其進伊尹以事之也欲其悔過遷善而已
伊尹既就湯則以湯之心爲心矣及其終也人歸之
天命之不得已而伐之耳若湯初求伊尹即有伐桀
之心而伊尹遂相之以伐桀是以取天下爲心也以
取天下爲心豈聖人之心哉南軒曰淳于髠以孟
子爲卿於齊未久而遽去疑其爲自爲而非仁者之
所爲蓋髠徒知以爲人爲仁而不知仁之理存乎性
者也故伯夷之不以賢事不肖伊尹之五就柳下惠
之不惡不辭而皆爲趨於仁以其皆本於天理之正
故爾若徇夫爲人之名以爲仁而咈乎性之理則所
謂愛之本先亡而其所以爲愛者特其情之流爾豈
不反害於仁乎
孟子曰萬物皆備於我矣
朱子曰此言理之本然也大則君臣父子小則事物
細微其當然之理無一不具於性分之内也
反身而誠樂莫大焉
誠實也言反諸身而所備之理皆如惡惡臭好好色
之實然則其行之不待勉強而無不利矣其爲樂孰
大於是
強恕而行求仁莫近焉
強勉強也恕推己以及人也反身而誠則仁矣其有
未誠則是猶有私意之隔而理未純也故當凡事勉
強推己及人庶幾心公理得而仁不遠也此章言
萬物之理具於吾身體之而實則道在我而樂有餘
行之以恕則私不容而仁可得反身而誠蓋知之
已至而自然循理所以樂強恕而行是知之未至且
恁地把捉勉強做去少間到純熟處便是仁問反
身而誠是大賢以上事強恕求仁是學者身分上事
否曰然又曰反身而誠只是箇真知真實知得則
滔滔行將去見得萬理與我爲一自然其樂無涯所
以伊川云異日見卓爾有立於前然後不知手之舞
足之蹈正此意也萬物不是萬物之迹只是萬物
之理横渠曰萬物皆備於我矣言萬物皆素定於
我也行有不慊於心則餒矣故反身而誠樂莫大焉
若不是實做工夫到這裏如何見得恁地誠是有
此理檢校自家身分果無欠闕事君真箇忠事親真
箇孝仰不愧於天俯不怍於人其樂孰大於此反
身而誠孟子之意主於誠字言反身而實有此理也
爲父而實有慈爲子而實有孝豈不快活若反身不
誠是無此理但有恐懼而已豈得樂哉未至於反
身而誠處且逐事要推己及人庶幾心公理得更好
仔細看這般處不可將恕字低看了求仁莫近於
恕恕字甚緊
孟子曰仁言不如仁聲之入人深也
程子曰仁言謂以仁厚之言加於民仁聲如仁聞謂
有仁厚之實而爲衆所稱道者也此尤見仁德之昭
著故其感人之尤深也
善政不如善教之得民也
政謂法度禁令所以制其外也教謂道德齊禮所以
格其心也
孟子曰君子之於物也愛之而弗仁於民也仁之而弗
親親親而仁民仁民而愛物
朱子曰物謂禽獸草木愛謂取之有時用之有節程
子曰仁推己及人如老吾老以及人之老於民則可
於物則不可統而言之則皆仁分而言之則有序楊
氏曰其分不同故所施不能無差等所謂理一而分
殊者也尹氏曰何以有是差等一本故也無僞也
南軒曰理一而分殊者聖人之道也蓋究其所本則
固原於一而循其所推則不得不殊明乎此則知仁
義之未嘗不相須矣
孟子曰不仁哉梁惠王也仁者以其所愛及其所不愛
不仁者以其所不愛及其所愛
朱子曰親親而仁民仁民而愛物所謂以其所愛及
其所不愛也
公孫丑曰何謂也梁惠王以土地之故糜爛其民而戰
之大敗將復之恐不能勝故驅其所愛子弟以殉之是
之謂以其所不愛及其所愛也
以土地之故及其民以民之故及其子弟皆以其所
不愛及其所愛也此章言仁人之恩自内及外不
仁之禍由疎及親南軒曰此愛者仁之道也而有
所不愛者是爲私意所隔而愛之理蔽於内也善推
其所爲則自親以及疎雖各有差等而愛無不加焉
至於不仁者則不能推矣不能推故日以陷溺不惟
無以及於人且將併與其親愛者亦不之䘏此豈仁
之道哉
孟子曰盡信書則不如無書吾於武成取二三策而已
矣
程子曰取其奉天伐暴之心反政施仁之法而已
仁人無敵於天下以至仁伐至不仁而何其血之流杵
也
朱子曰武成言武王伐紂紂之前徒倒戈攻於後以
北血流漂杵孟子言此則其不可信者然書本意乃
謂商人自相殺非謂武王殺之也孟子之設此言懼
後世之惑且長不仁之心耳
孟子曰有人曰我善爲陳我善爲戰大罪也國君好仁
天下無敵焉南面而征北狄怨東面而征西夷怨曰奚
爲後我武王之伐殷也革車三百兩虎賁三千人王曰
無畏寧爾也非敵百姓也若崩厥角稽首征之爲言正
也各欲正己也焉用戰
南軒曰征之爲言正也人望其來正己也而何戰之
有哉若不志於仁而徒欲以巧力取勝則天下孰非
吾敵勝與負均爲殘民而逆天也戰陳君子之所
不取而大司馬有教戰之法何也先王之制兵亦仁
政之大者所以禁暴止亂而救民之生也有兵斯有
用兵之法非若後世詭譎之爲者蓋明其節制一其
號令使之服習而其本則出於仁義是以無敵於天
下若弛兵撤禁以召後侮而曰吾好仁而已是烏所
謂仁者哉
孟子曰不仁而得國者有之矣不仁而得天下未之有
也
朱子曰言不仁之人騁其私智可以盜千乘之國而
不可以得丘民之心鄒氏曰自秦以來不仁而得天
下者有矣然皆一再傳而失之猶不得也所謂得天
下者必如三代而後可南軒曰不仁而得國亦得
其土地而已顧豈得其民人之心哉然則是終可保
乎孟子之言所當深味而不可執辭以害意也
孟子曰仁也者人也合而言之道也
朱子曰仁者人之所以爲人之理也然仁理也人物
也以仁之理合於人之身言之乃所謂道者也程子
曰率性之謂道是也或曰外國本人也之下有義
也者宜也禮也者履也智也者知也信也者實也凡
二十字今按如此則理極分明然未詳其是否也
仁者人也人之所以爲人者以其有此而已人之
所以得名以其仁也言仁而不言人則不見理之所
寓言人而不言仁則人不過是一塊血肉耳必合而
言之方見得道理出來此仁字不是别物即是這
人底道理將這仁與人合便是道程子謂此猶率性
之謂道也如中庸仁者人也是對義者宜也意又不
同人字是以人身言之人自有生意是言仁之生道
也中庸說仁字又密上言修身以道修道以仁便說
仁者人也是切己言之孟子是統而言之南軒曰
仁者人也仁謂仁之理人謂人之身仁字本自人身
上得名合而言之則人而仁矣是乃人之道也故伊
川曰仁固是道道却是總名蓋人之生其愛之理具
其性是乃所以爲人之道者惟其私意日以蔽隔故
其理雖存而人不能合之則人道亦幾乎息矣惟君
子以克己爲務己私既克無所蔽隔而天理睟然則
人與仁合而爲人之道得矣
董子曰仁人者正其誼不謀其利明其道不計其功
程子云此董生所以度越諸子按本傳仲舒爲江
都相事易王王問曰越王勾踐與大夫泄庸種蠡謀
伐吳遂滅之孔子稱殷有三仁寡人亦以爲越有三
仁仲舒對曰臣聞昔者魯君問柳下惠吾欲伐齊何
如柳下惠曰不可歸而有憂色曰吾聞伐國不問仁
人此言何爲至於我哉徒見問之且猶羞之況設詐
以伐吳乎由此言之越本無一仁夫仁人者正其誼
不謀其利明其道不計其功是以仲尼之門五尺之
童羞稱五伯爲其先詐力而後仁義也董子之言如
此蓋自孟子以後未有及之者故以繼於孔孟之後
又按文中子曰荀氏有二仁焉其生也以救時其死
也以明道彧攸父子雖有死生之殊要皆輔曹以篡
漢者也其可謂之仁乎其可與三仁例論乎仲淹以
明道自任而其言若是其不及董子也遠矣
問心與仁何異程子曰心譬如穀種生之性是仁陽和
發處乃情也
問仁者愛之理朱子曰理便是性緣裏面有這愛之
理所以發出來無不愛程子曰心如穀種其生之性
乃仁也生之性便是愛之理也仁只是天地發
育生生底道理程子所謂譬如穀種仁則其生之性
玩此則仁可識矣愚按程子此語最精切且兼盡
心性情之妙故以此爲論仁之首
天地之大德曰生天地絪緼萬物化醇萬物之生意最
可觀此元者善之長也斯所謂仁也
問萬物之生意最可觀朱子曰物之初生其去本未
遠故好看及幹成葉茂却不好看如赤子入井時惻
隠怵惕之心只些子仁見得時却好看到得發政施
仁其仁周廣便看不得何處是仁又曰周茂叔窗
前草不除曰觀天地生物氣象
心生道也有是心斯具是形以生惻隠之心人之生道
也雖桀跖不能無是以生但戕賊之以滅天耳
朱子曰天地生物之心是仁人之稟賦接得此天地
之心方能有生故惻隠之心在人亦爲生道也心
生道也乃是得天地之心以生生物便是天地之心
毉書言手足痿痺爲不仁此言最善名狀
全文已見博施濟衆註
又曰毉家以不認痛痒謂之不仁人以不知覺不認義
理爲不仁譬最近
勉齋黃氏曰程子言手足痿痺爲不仁其義何也或
以爲痿痺者不識痛痒之謂也如此則覺者爲仁仁
可以覺言乎曰愚嘗聞之師矣所謂仁者當於氣已
不貫一句求之手足之所以痿痺者以吾之氣不貫
乎手足耳手足之譬則人物也痿痺則吾之心不屬
乎彼彼雖有疾痛頑然而莫之知也氣無不貫則一
身無痿痺之處此心無不達則天下無疾痛莫覺之
人故論仁者當觀其心愚按黃氏之論至矣然初
學猶有未悉者夫手足不仁者非謂手足自不仁也
蓋手足本吾一體而風痺之人血氣不貫於手足便
與不屬己相似人與物亦本吾一體緣頑忍之人此
心不貫於人物亦與不屬己相似風痺之人不仁於
手足頑忍之人不仁於民物皆以其不屬己故也殊
不知天地吾之父母已與人雖有彼我之異人與物
亦有貴賤之殊要皆天地之子本同一體只緣私意
横生天理滅絶便以人已爲二致亦如手足本是吾
身之物只緣風邪所中血氣隔塞遂以手足爲外物
手足者民物之譬也風邪者私意之譬也人無私意
之害則民物之休戚自然相關一見赤子入井則此
心爲之怵惕無風邪之病則四肢之痛痒亦自然相
關雖小小疾苦此心亦爲之痛楚當如此玩味方曉
程子痿痺不仁之意又按遺書曰剛毅木訥質之
近乎仁者也力行學之近乎仁也若夫至仁則天地
爲一身而天地之間品物萬形爲四肢百體豈有肢
體而不愛者哉聖人仁之至也獨能體是心而已曷
嘗支離多端而求之於外乎故能近取譬者仲尼所
以示子貢可爲仁之方也毉書有以四體風頑謂之
四體不仁爲其疾痛不以累其心故也夫手足在我
而疾痛不與知焉非忍而何世之忍心無恩者其自
棄亦若是而已此章與前章毉書云云意義全同
但記之者異故附注於此
訂頑乃仁之體也
問云云李公晦曰以天地萬物爲一體而無一毫私
意以間之非仁體而何
程子曰公而以人體之故爲仁
全文云仁之道只須道一公字公只是仁之理不可
將公便喚做仁云云只爲公則物我兼照故仁所以
能恕所以能愛恕則仁之施愛則仁之用也
又曰仁道難名惟公近之非以公便爲仁
問公而以人體之則爲仁朱子曰公是仁之方法人
是仁之材料有此人方有此仁蓋有形氣便具此生
理若無私意間斷則人身全體皆是仁又曰公只是
一箇理仁是人心本仁人而不公則害夫仁故必體
此公在人身上以爲之體則無所害其仁而仁流行
矣公在仁之前恕與愛在仁之後公則能仁仁則
能恕能愛問恕則仁之施愛則仁之用施與用如何
别曰恕是分俵那愛底如一桶水愛是水恕是分俵
此水何處一杓何處二杓故謂之施愛是仁之用恕
所以施愛者又曰仁之發處自是愛恕是推那愛
底愛是恕之所推者若不是恕去推那愛那愛亦不
能及物公而以人體之此句本似有病然若真个曉
得方知這一句說得來所以程子曰公近仁蓋這个
仁在這个人字上元自有這个仁合下便帶得來只
爲不公所以蔽塞了不出來若能公仁便流行譬如
溝中水被沙土壅塞故水不流若能去了沙土水即
流矣非是外面别擔水來放溝中是溝中原有此水
只是被物壅遏去其塞水便流行如克己復禮爲仁
所謂克己去其私而已矣能去其私則天理便自流
行矣不是克己了又别討个天理來放在裏面也故
曰公近仁恕與愛本皆出於仁然非公則安能恕
安能愛陳淳曰仁如水愛如水之潤恕是水之流先
生是之
天心所以至仁者惟公耳人能至公即是仁
尹焞曰仁者公而已矣伊川曰何謂也曰能好人能
惡人伊川曰善涵養又云何以仁惟公可以盡之伊
川曰思而至此學者所難及也云云愚按上章皆
以公爲近仁此章謂公即仁當詳之
仁則一不仁則二
問云云朱子曰仁則公公則通天下只是一箇道理
不仁則私意變詐百出而不一也
程子曰孟子云惻隠之心仁也後人遂以愛爲仁愛自
是情仁自是性豈可專以愛爲仁孟子言惻隠之心仁
之端也既曰仁之端則不可便謂之仁退之言博愛之
謂仁非也仁者固博愛然便以愛爲仁則不可
朱子曰仁者愛之理理是根愛是苗愛是情愛之
理是仁仁者愛之理愛者仁之事仁者愛之體愛者
仁之用仁是未發愛是已發愛之理愛自仁出
也問韓愈博愛之謂仁曰是指情爲性問周子說愛
曰仁與博愛之說如何曰愛曰仁猶曰惻隠之心仁
之端也是就愛處指出仁若博愛之謂仁之謂便是
把博愛做仁了然不同未發時只喚做仁仁却無
形影既發後方喚做愛愛却有形影未發而言仁可
以包義禮智既發而惻隠可以包恭敬辭讓是非四
端者端如萌芽相似惻隠方是從仁裏面發出來底
問仁者愛之理看孔門答問仁多矣如克己等類愛
字恐未足以盡之曰必着許多工夫所以全得那仁
發出來便能愛如克己復禮如居處恭執事敬這處
豈便是仁所以喚醒那仁若私欲昏蔽這裏便死了
豈復有仁問伊川曰仁主乎愛愛便是仁否曰仁
主乎愛者仁發出來便做那慈愛底事愛是仁之
發謂愛是仁却不得
程子曰學者先須識仁仁者渾然與物同體義禮智皆
仁也
下文云識得此理以誠敬存之而已不須防檢不須
窮索若心懈則有防心苟不懈何防之有理有未得
故須窮索存久自明安待窮索此道與物無對大不
足以明之天地之用皆我之用孟子言萬物皆備於
我須反身而誠乃爲大樂若反身不誠則猶是二物
有對以己合彼終未有之又安得樂訂頑意思乃備
言此體以此意存之更有何事必有事焉而勿正心
勿忘勿助長未嘗致纖毫之力此其存之之道若存
得便合有得蓋良知良能原不喪失以昔日習心未
除故須存養此心久則可奪舊習此理至約惟患不
能守能既體之而樂亦不患不能守也朱子曰明
道學者須先識仁一段說話極好只是說得太廣學
者難入
程子曰敬以直内義以方外仁也
或問云云如何以此便謂之仁朱子曰亦是仁也若
能到私欲淨盡天理流行處皆可謂之仁如博學篤
志切問近思則仁在其中克己復禮亦是仁出門如
賓使民如祭亦是仁居處恭執事敬與人忠亦是仁
看從那路入但從一路入做到極處便是仁
程子曰把捉不定便是不仁
或問人心紛擾時難把捉先生曰真个是難把持不
能久又被事物及閒思慮引將去孟子牛山之木一
章最要看操之則存舍之則亡或云把持不能久勝
物欲不去先生曰這个不干别人事雖是難亦須自
着力把持常惺惺不要放倒覺得物欲來便著緊不
要隨他去若說把持不得勝他不去是自壞也更說
甚爲仁由己而由人乎哉
張子曰天體物而不遺猶仁體事而無不在也禮儀三
百威儀三千無一物之非仁也昊天曰明及爾出王昊
天曰旦及爾游衍無一物之不體也
朱子曰體物猶言爲物之體也蓋物物有个天理體
事謂事事是仁做出來如禮儀三百威儀三千須是
仁做始得凡言體便是做他那骨子問云云以見
物物各有天理事事皆有仁曰然天理在物上仁體
在事上本謂物以天爲體事以仁爲體緣須著從上
說故如此下語問昊天曰明云云莫是言人之所
以爲人者皆天之所爲故雖起居動作之頃而所謂
天者未嘗不在也曰公說天體物不遺既說得是則
所謂仁體事而無不在者亦不過如此今所以理會
不透祇是以天與仁爲有二也今須將聖賢言仁處
就自家身上思量久之自見横渠此語是將赤心
片片說與人荀揚何嘗有此
上蔡謝氏曰心者何也仁是己仁者何也活者爲仁死
者爲不仁今人身上麻痺不知痛痒謂之不仁桃杏之
核可種而生者謂之桃仁杏仁言有生之意推此仁可
見矣
又曰有知覺識痛痒便喚做仁又曰仁是四肢不仁
之仁不仁是不識痛痒仁是識痛痒又曰晉伯甚好
學初理會仁字不透吾因曰世人說仁只管着愛上
怎生見得仁只如力行近乎仁關愛甚事却近乎仁
推此類具言之晉伯悟曰公說仁字正與尊宿門說
禪一般又曰儒之仁佛之覺朱子曰桃仁杏仁種
着便生不生是死物所以名之曰仁以生意論仁謝
子得之問知覺是仁否曰仁然後有知覺問知覺
可以求仁否曰不可仁之一字上蔡只說得知仁
孔子便說爲仁却是要做工夫去爲仁豈可道知得
了便休如今學問流爲禪上蔡爲之首知覺自是
智之事在四德爲貞所以近仁者若無智便起這仁
不得張無垢以覺爲仁則是以智爲仁二先生之
前學者全不知有仁凡聖賢言仁處不過只作愛字
看自二先生以來學者始知理會仁字不敢只作愛
說然其流復不免有弊者蓋專務說仁而於操存涵
泳之功不加無復優游厭飫之味克己復禮之實不
但其蔽也愚而已而又一向說病愛字懸空揣摸既
無真實見處故其爲說驚怪恍惚弊病百端殆又不
若只作愛字看之爲愈也竊謂若實欲求仁固莫若
力行之近但不學以明之則有冥行之患故其蔽愚
若主敬致知交相爲用則無此蔽矣若且欲曉得仁
之名義則又不若且將愛字推求若見得仁之所以
爲愛而愛之不能盡仁則仁之名義意思瞭然在目
矣初不必求之恍惚有無之間也孟子之言知覺
謂知此事覺此理乃學之至而知之盡也上蔡之言
知覺謂識痛痒能酧酢者乃心之用而知之端也二
者亦不同矣然其大體皆智之事也今以言仁所以
多矛盾而少契合也夫以愛名仁固不可然愛之理
則所謂仁之體也天地萬物與吾一體固所以無不
愛然愛之之理則不爲是而有也須知仁義禮智四
字一般皆性之德乃天然本有之理無所爲而然者
但仁乃愛之理生生之道故即此而又可以包四者
所以爲學之要耳大抵理會仁字須并義禮智三字
通看方見界分分明血脉貫通近世學者貪說仁字
而忽略三者所以無所據依卒併與仁而不識也
謂仁者心有知覺則可謂心有知覺謂之仁則不可
問先生說仁是生意不知是仁之體否曰凡說知
覺說痛痒皆是言血氣之性正如告子說生之謂性
佛言作用是性如此說時却是人性與禽獸相似禽
獸亦有知覺亦識痛痒遂謂禽獸爲仁可乎前輩言
醫家以風痺爲不仁謂善狀仁者蓋取象比類之言
非便指識痛痒有知覺爲仁仁自是理當於義理上
求之問謝氏以覺訓仁爲活物要於日用間覺得
這箇活物便見仁體而先生不取其說何也曰若識
得仁體則所謂活物皆可通也但他說得自有病痛
必竟如何是覺又如何是活物又却别將此个意思
去覺那个活物方寸紛擾何以爲仁上蔡之說一
轉而爲張子韶張子韶一轉而爲陸子靜南軒張
氏曰仁者必覺而覺不可以訓仁侯子嘗及之矣今
之學者囂囂然自以爲我知之者只是弄精神耳烏
能進乎實地哉又上蔡之罪人也按近世慈湖楊
氏曰智者覺之初仁者覺之全其原亦出於此或
問一日靜坐見一切事平等皆在我和氣中此是仁
否謝氏曰只是靜中工夫只是心虛氣平也須是應
事時有此氣象方好愚按上蔡此語甚善故附此
龜山楊氏問學者曰孺子將入井而見之者必有惻隠
之心疾痛非在己也而爲之疾痛何也對曰出於自然
不可已也曰安得自然如此若體究此理知其所從來
則仁之道不遠矣
李似祖問何以知仁楊氏曰孟子以惻隠之心爲仁
之端平居試以此體察久久自見因問云云朱子屢
舉以告學者因言君之所以仁蓋君是箇主腦百姓
皆屬他管自然着仁愛非爲不得已方如此父之所
以慈子之所以孝蓋父子本同一氣一身分作兩箇
自然恩愛相屬豈容強爲哉且以五常言之初有陰
陽便有春夏秋冬金木水火土故賦於人便有仁義
禮智信仁則屬春屬木且看春間發生之初和氣藹
然非仁愛而何緣他本原處有箇仁所以發於用者
自然如此
問論語言仁何語最爲精切曰皆仁之方也若正所謂
仁則未之嘗言惟孟子言仁人心也最爲精切
又曰孔子告諸弟子只是言仁之方蓋擴之使從此
來以至於仁若仁之本體則未嘗言又問讀論語
以何爲要曰要在知仁孔子說仁處最宜玩味曰孔
子說仁處甚多尤的當是何語曰皆的當但其門人
所至有不同故其答之亦異只如言剛毅木訥近仁
自此而求之仁之道亦自可知
朱子仁說曰天地以生物爲心者也而人物之生又各
得夫天地之心以爲心者也故語心之德雖其總攝貫
通無所不備然一言以蔽之則曰仁而已矣蓋天地之
心其德有四曰元亨利貞而元無不統其運行焉則爲
春夏秋冬之序而春生之氣無所不通故人之爲心其
德亦有四曰仁義禮智而仁無不包其發用焉則爲愛
恭宜别之情而惻隠之心無所不貫故論天地之心者
則曰乾元坤元則四德之體用不待悉數而足論人心
之妙者則曰仁人心也則四德之體用亦不待遍舉而
該蓋仁之爲道乃天地生物之心即物而在情之未發
而此體已具情之既發而其用不窮誠能體而存之則
衆善之源百行之本莫不在是此孔門之教所以必使
學者汲汲於求仁也其言曰克己復禮爲仁言能克去
已私復乎天理則此心之體無不在而此心之用無不
行也又曰居處恭執事敬與人忠則亦所以存此心也
又曰事親孝事兄悌及物恕則亦所以行此心也又曰
求仁得仁則以讓國而逃諫伐而餓爲能不失乎此心
也又曰殺身成仁則以欲甚於生惡甚於死爲能不害
乎此心也此心何心也在天地則坱然生物之心在人
則温然愛人利物之心包四德而貫四端者也或曰若
子之言則程子所謂愛情仁性不可以愛爲仁者非歟
曰不然程子之所謂以愛之發而名仁者也吾之所論
以愛之理而名仁者也蓋所謂性情者雖其分域之不
同然其脉絡之通各有攸屬者則曷嘗判然離絶而不
相管哉吾方病夫學者誦程子之言而不求其意遂至
於判然離愛而言仁故特論此以發明其遺意而子顧
以爲異乎程子之說不亦誤哉或曰程氏之徒言仁多
矣蓋有謂愛非仁而以萬物與我爲一爲仁之體者矣
亦有謂愛非仁而以心有知覺釋仁之名者矣今子之
言若是然則彼皆非歟曰彼謂物我爲一者可以見仁
之無不愛矣而非仁之所以爲體之真也彼謂心有知
覺者可以見仁之包乎智矣而非仁之所以得名之實
也觀孔子答子貢博施濟衆之問與程子所謂覺不可
以訓仁者則可見矣子尚安得復以此論仁哉抑泛言
同體者使人含胡昏緩而無警切之功其弊或至於認
物爲己者有之矣專言知覺者使人張皇迫躁而無沈
潛之味其弊或至於認欲爲理者有之矣一忘一助二
者蓋胥失之而知覺之云者於聖門所示樂山能守之
氣象尤不相似子尚安得復以此而論仁哉
先生既爲仁說南軒以書論難今略具往復之語於
此問天地以生物爲心此語恐未安答竊謂此語
恐未有病蓋天地之間品物萬形各有所事惟天確
然於上地隤然於下一無所爲只是生物而已故易
曰天地之大德曰生程子亦曰天只是以生爲道所
謂以生爲道者非謂將生來做道凡若此類恐當且
認正意不以文害辭可也問不忍之心可以包四
者乎答孟子論四端自首章至孺子入井皆只是發
明不忍之心一端而已初無義禮智之說至下文乃
云無四者之心非人也此可見不忍之心足以包夫
四端蓋仁包四德故其用亦如此問云云答人生
而靜四德具焉曰仁曰義曰禮曰智皆根於心而未
發所謂理也性之德也及其發見則仁者惻隠義者
羞惡禮者恭敬智者是非各因其體以見其本所謂
情也性之發也是皆人性之所以爲善也但仁乃天
地生物之心而在人者故特爲衆善之長雖列於四
者之目而四者不能外焉易傳所謂專言之則包四
者亦是正指生物之心而言非别有包四者之仁而
又别有主一事之仁也惟是即此一事便包四者此
則仁之所以爲妙也云云問程子之所謂正謂以
愛名仁者答按程子曰仁性也愛情也豈可便以愛
爲仁此正不可認情爲性耳非謂仁之性不發於愛
之情而愛之情不本於仁之性也某前說以性之發
對愛之理而言正分别性情之異處來諭乃云若專
以愛命仁乃是指其用而遺其體言其情而略其性
察之亦不審矣蓋所謂愛之理者是乃指其體性而
言且見性情體用各有所主而不相離之妙與所謂
遺體而略性者正相南北也問元之爲義不專主
於生答曰竊詳此語恐有大病請觀諸天地而以易
彖文言程傳反覆求之當見其意此乃義理根源不
容有毫釐之差也再書又云謹按程子言仁本末
甚備今撮其大要不過數語蓋曰仁者生之性也而
愛其情也孝悌其用也公者所以體仁猶言克己復
禮爲仁也學者於前三言可以識仁之名義於後一
言可以知其用力之方矣今不深考其本末指意之
所在但見其分别性情之異便謂愛之與仁了無干
涉見其以公爲近仁便謂直指仁體最爲深切殊不
知仁乃性之德而愛之本因其性之有仁是以其情
能愛但或蔽於有我之私則不能盡其體用之妙惟
克己復禮曠然大公然後此體渾全此用昭著動靜
本末血脉貫通爾程子之言意蓋如此非謂愛之與
仁無相涉也夫性發爲情情根於性未有無性之情
無情之性各爲一物而不相管者公者所以體仁亦
非謂公之一字便是直指仁體也仁是本有之性生
物之心惟公爲能體之非因公而後有也由漢以來
以愛言仁之弊正爲不察性情之辨而遂以情爲性
耳今欲矯其弊反使仁字汎然無所歸宿而性情遂
至於不相管可謂矯枉過直是亦枉而已矣其弊將
使學者終日言仁而實未嘗識其名義程子之意恐
不如此南軒復書略曰仁之說前日之意蓋以爲
推原其本人與天地萬物一體也是以其愛無所不
至猶人之身無尺寸之膚而不貫則無尺寸之膚不
愛也故以惟公近之之語形容仁體最爲深切而以
所言愛字只是明得其用耳後來詳所謂愛之理之
說方見其親切蓋探其本則未發之前愛之理存乎
性是乃仁之體也察其動則已發之際愛之施被乎
物乃仁之用也前日又謂元之義不專主於生物者
疑只云生物說生生之意不盡今詳所謂生物者亦
無不盡矣二先生往返切摩始若異而終歸於同故
略載於此
孟子曰仁人心也此言最親切心自是仁若能保養存
得此心不患他不仁孔門學者問仁不一聖人答之亦
不一然大槩不過要人保養得此而已
又曰學者須是求仁所謂求仁者不放此心聖人只
教人求仁蓋仁義禮智四者仁足以包之若存得仁
自然頭頭做着不用逐事安排故曰苟志於仁矣無
惡也看大學亦要識此意所謂顧天命無他求其放
心而已又曰仁是無形迹事孟子恐人理會不得便
說道只人心便是却不是把仁來形容人心乃是把
人心來指示仁所謂放其心而不知求蓋存得此心
便是仁若此心放了又理會甚仁今人之心靜時昏
動時擾皆是放了又曰仁是本心之德存得此心便
無不仁如說克己復禮亦只是要得私欲去後本心
常存耳
或謂無私慾是仁朱子曰謂無私然後仁則可謂無私
即是仁則不可蓋惟無私而後仁始見如無所壅底而
後水方行
又曰五峯云人有不仁心無不仁此說極好人有私
慾却遮蔽了不見仁然中心仁依舊在如水被泥塞
所以不流泥土既去水仍舊只在所以克己復禮爲
仁只是克了私意仁依然在那裏學者克己復禮
工夫到私欲盡後便粹然是天地生物之心或問
仁曰無以爲也須是誠去打疊私欲然後子細體驗
本心之德是甚氣象毋徒講文義而已矣
又曰惟無私然後仁惟仁然後與天地萬物爲一體
或曰與天地萬物爲一體是仁或曰無私是仁朱子
曰無私是仁之前事與天地萬物爲一體是仁之後
事要在二者之間識得如何是仁云云
欲識仁字大槩當即不仁之人觀之蓋其心頑如鐵石
不認義理專認己私是以謂之不仁識此氣象則仁之
爲道可推而知矣
孔子亦有偏言之者愛人是也孟子亦有專言之者仁
人心是也
又曰孔子只是說爲仁工夫至孟子方解仁字之義
理然仁字又兼兩路非一言之可盡故孔子教人亦
有兩路克己即孟子仁人心之說愛人即孟子惻隠
之說又答學者言日前所示教引巧言令色剛毅
木訥兩條以爲聖人所以開示知仁之方使之自得
竊有疑焉蓋此兩語正是聖人教人實下工夫防患
立心之一術果能戒巧令務純朴則心不恣縱而去
仁爲近矣非徒使之由是而知仁也大抵向來之說
多是苦心殫力要識仁字故其說愈巧而氣象愈薄
近日究觀聖人垂教之意却是要人躬行實踐直内
勝私使輕浮刻薄貴我賤物之私潛消於冥冥之中
而吾之本心渾厚慈良公平正大之體常存而不失
便是仁處其用工着力隨人淺深各有次第要之須
待力行久熟實到此地方知此意味非可以臆度料
想而知亦不可臆度料想而得也又云王信伯在
館中范伯達言人須是使萬物一一皆歸吾仁王指
窗以問曰此窗還歸仁否范嘿然某見當答曰此窗
不歸仁何故不打壞了如人處事但箇箇處得是便
是天下歸仁凡論語中答諸弟子問仁如告之以
主敬行恕先難後獲之類無往不是藥人之病則是
其人未到仁者地位未可以抽關啟鑰告之且爲之
安下一箇爲仁根脚待根脚平正牢固然後却可語
之以仁曰此段看得大有病告樊遲三語便與告顔
淵仲弓都無異故程子曰此是徹上徹下語安得謂
姑爲之立根脚乎若此只是安立根脚即不知如何
方是正下手爲仁處耶或問吕氏孟子惻隠說曰
蓋實傷吾心非譬之也然後知天下皆吾體生物之
心皆吾心彼傷則我傷非謀慮所及非勉強可能此
所謂皆吾體皆吾心者亦只是以同理言之否曰非
但同理亦同氣也以上諸說皆剖析語孟言仁之
要義故附此
南軒張氏仁說曰人之性仁義禮智四德具焉其愛之
理則仁也宜之理則義也讓之理則禮也知之理則智
也是四者雖未形而其理固根於此則體實具於此矣
性之中只有是四者萬善皆管乎是焉而所謂愛之理
者是乃天地生物之心而其所由生者也故仁爲四德
之長而又可以兼包焉惟性之中有是四者故其發見
於情則爲惻隠羞惡辭遜是非之端而所謂惻隠者亦
未嘗不貫通焉此性情之所以爲體用而心之道則主
乎性情者也人惟己私蔽之以失其性之理而爲不仁
甚至於爲忮爲忍豈人之情也哉是以爲仁莫要乎克
己己私既克則廓然大公而其愛之理素具於性者無
所蔽矣則與天地萬物血脉貫通而其用亦無不周矣
故指愛以名仁則迷其體程子所謂愛是情仁是性謂
此而愛之理則仁也指公以爲仁則失其真程子所謂
仁道難名惟公近之不可便指公爲仁者謂此而公者
人之所以能仁也夫靜而仁義禮智之體具動而惻隠
羞惡辭遜是非之端達其名義位置固不容相奪倫然
而惟仁者爲能恭儉而有節是禮之所存也惟仁者爲
能知覺而不昧是智之所存者也此可見其兼包而貫
通者是以孟子於仁統言之曰仁人心也亦猶在易乾
坤四德而統言乾元坤元也然則在學者其可不以求
仁爲要而爲仁其可不以克己爲道乎
按南軒仁說與朱子大指悉同可以觀二先生之學
矣又曰愛者仁之施也而愛不足以名仁恕者仁
之方也而恕不足以言仁知覺者仁之幾也而知覺
不足以言仁公平者仁之則也而公平不足以言仁
極廣大者仁之體也而廣大不足以言仁至親切者
仁之用也而親切不足以言仁然以是數者精思而
力體焉則亦可以知仁矣又答學者曰近者學者
論仁字多是要見得仁字意思縱使逼真亦終非實
得看論語中聖人所言只欲人下工夫升高自下陟
遐自邇循序積習自有所至又曰垂諭仁之說若只
將做周流無滯凝氣象看了却只是想像願於日用
間更因其發見苗裔而深察嘿求之勿舍勿棄當灼
然見其樞機之所由發者矣又曰謝上蔡論語序
前面發得甚好但後面說天地同流處太多適所以
啟學者想象不帖實之心聖人教人大抵只說做工
夫工夫到處自然見得若先與之說道理如何彼便
想象去論語中皆是從自家身上一言一行做去如
顔子問仁則曰克己復禮爲仁顔子便問克己之目
蓋下克己工夫將久自見得到仁處也按以上數
條皆足以破近世空言想象之弊故附此又遂初賦
云皇降衷于下民兮粵惟其常猗於穆而難名兮惟
生之良翕衆美而具存兮不顯其光彼孩提而知愛
親兮豈外鑠繄中藏年燁燁而寖長兮紛事物之交
相非元聖之生知兮懼日遠而日忘緣氣稟之所偏
兮横流始夫濫觴感以動兮不止乃厥初之或戕既
志帥之莫御氣决驟以翺翔六情放而曷禦百骸弛
而孰強自青陽而逆旅暨黃髮以茫茫儻矍然於中
道盍反求於厥初厥初如何夫豈遠歟彼匍匐以向
阱我惻隠之卷如驗端倪之所發識大體之權輿如
寐而聰如迷而途知睨視之非遐乃本心之不渝嗚
呼予既知其然兮予惟以遂之若火始然而泉始達
兮惟不息以終之予視兮毋流予聽兮毋從予言兮
毋易予動兮以躬惟自反兮於理兹日新兮不窮逮
充實而輝光信天質之本同極神存而過化亘萬世
以常通嗚呼此羲文之所謂復而顔氏之所以爲萬
世道學之宗歟此賦示人以體驗踐行之實尤爲切
至學者猶當深味也
昔有問仁於程子者子曰此在諸君自思之將聖賢
言仁處類聚觀之體認出來又曰義訓宜禮訓别知
訓知仁當何訓說者謂訓覺訓人皆非也當合觀孔
孟言仁處大槩研窮之二三歲得之未晚也至南軒
張先生裒洙泗言仁爲一編而朱子乃以書告之曰
類聚孔孟言仁處求夫其說程子爲人之意可謂深
切然專一如此却不免於欲速好徑之心滋入耳出
口之弊亦不可不察南軒報書曰教之求仁正恐其
有此弊耳朱子復書前日所謂正爲近日學者厭煩
就簡避迂求捷相沿之盛方且趨於薄恐益長其計
獲欲速之心而反陷於不仁爾然却不思所類諸說
其中下學上達之方蓋已無所不具苟能深玩而力
行之則又安有此弊今得來諭始悟前說之非然猶
恐不能人人皆肯如此慤實用功則亦未免過計之
憂不知可更作一後序略采此意以警後之學者否
不然或只盡載此諸往返議論以附其後如何南軒
然之遂悉載其語於卷首嗚呼二先生之爲學者慮
也至矣今類輯此編亦恐有如二先生所慮者故書
之篇末以自警云
右專言仁
西山讀書記卷七
