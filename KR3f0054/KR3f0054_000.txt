少廣補遺天文算法類二(算書之屬)
提要
(臣)等謹案少廣補遺一卷
國朝陳世仁撰世仁海寧人康熙乙未進士其
書以一面尖堆及方底三角底六角底尖堆
各半堆等題分為十二法後有抽竒抽偶諸
目蓋堆垜之法也按堆垜乃少廣中之一術
與尖錐體相似而實不同蓋堆體臺體外平
而中實堆垜為衆體所積面有峻峭中多空
隙故二法相較煩簡頓殊古少廣中僅具以
邊數層數求積數法亦未有解其故者至以
積求邊數層數之法則未備焉又其為用甚
少故算家率略而不詳世仁有見於此專取
堆垜諸形反覆相求各立一法雖圖說未具
不能使學者窺其立法之意而於少廣之遺
法引伸觸類實於數學有禆不可以其一隅
而少之也乾隆四十六年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
