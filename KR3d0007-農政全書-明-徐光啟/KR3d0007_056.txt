農政全書卷五十六
明徐光啓撰
荒政(採周憲王救荒本草)
枸杞一名杞根一名枸忌一名地輔一名羊乳一名
却暑一名仙人杖一名西王母杖一名地仙苗一名托
盧或名天精或名却老一名枸檵(杞同)一名苦杞俗呼為
甜菜子根名地骨生常山平澤今處處有之其莖幹高
三五尺上有小刺春生苗葉如石榴葉而軟薄莖葉間
開小紅紫花隨便結實形如棗核熟則紅色味微苦性
寒根大寒子微寒無毒白色無刺者良陜西枸杞長一
二丈圍數寸無刺根皮如厚朴甘美異於諸處生子如
櫻桃全少核暴乾如餅
救飢採葉煠熟水淘淨油鹽調食作羹食皆可
子紅熟時亦可食若渴煮葉作飲以代茶
飲之
玄扈先生曰嘗過子本勝藥葉亦嘉蔬
栢樹夲草有栢實生太山山谷及陜州宜州其乾州
者最佳密州側栢葉尤佳今處處有之味甘一云味甘
辛性平無毒葉味苦一云味苦辛微溫無毒牡礪及桂
瓜子為之使畏菊花羊蹄草諸石及麫麯
救飢列仙傳云赤松子食栢子齒落更生採栢
葉新生并嫩者換水浸其苦味初食苦澁
入蜜或棗肉和食尤好後稍易喫遂不復
飢冬不寒夏不熱
皂莢樹生雍州川谷及魯之鄒縣懷孟產者為勝今
處處有之其木極有高大者葉似槐葉瘦長而尖枝間
多刺結實有三種形小者為猪牙皂莢良又有長六寸
及尺一者用之當以肥厚者為佳味辛鹹性溫有小毒
栢實為之使惡麥門冬畏空靑人參苦參可作沐藥不
入湯
救飢採嫩芽煠熟換水浸洗淘淨油鹽調食又
以子不以多少炒舂去赤皮浸軟熟以
糖漬之可食
玄扈先生曰嘗過
楮桃樹本草名楮實一名榖實生少室山今所在有
之樹有二種一種皮有斑花紋謂之斑榖人多用皮為
冠一種皮無花紋枝葉大相䫫其葉似葡萄作瓣乂上
多毛澁而有子者為佳其桃如彈大青綠色後漸變深
紅色乃成熟浸洗去穰取中子入藥一云皮斑者是楮
皮白者是榖洗可作食實味甘性寒葉味甘性涼俱無毒
救飢採葉并楮桃帶花煠爛水浸過握乾作餅
焙熟食之或取樹熟楮桃紅色食之甘美
不可久食令人骨軟
玄扈先生曰嘗過子花勝藥
柘樹本草有柘木舊不載所出州土今北土處處有
之其木堅勁皮紋細密上多白點枝條多有刺葉比桑
葉甚小而薄色頗黃淡葉稍皆三乂亦堪飼蠶綿柘刺
少葉似柿葉微小枝葉間結實狀如楮桃而小熟則亦
有紅蕊味甘酸葉味甘微苦柘木味甘性溫無毒
救飢採嫩葉煠熟以水浸作成黃色換水浸去
邪味以水淘淨油鹽調食其實紅熟甘酸
可食
木羊角科又名羊桃一名小桃花生荒野中紫莖葉
似初生桃葉光俊色微帶黃枝間開紅白花結角似豇
豆角甚細而尖&KR1359;每兩兩角並生一處味微苦酸
救飢採嫩稍葉煠熟水浸淘淨油鹽調食嫩角
亦可煠食
青檀樹生中牟南沙崗間其樹枝條紋細薄葉形類
棗微尖&KR1359;背白而澁又似白辛樹葉微小開白花結青
子如梧桐子大葉味酸澁實味甘酸
救飢採葉煠熟水浸淘去酸味油鹽調食其實
成熟亦可摘食
木部(花可食)
臘梅花多生南方今北土亦有之其樹枝條頗類李
其葉似桃葉而寬大紋微麄開淡黃花味甘微苦
救飢採花煠熟水浸淘淨油鹽調食
藤花菜生荒野中沙崗間科條叢生葉似皂角葉而
大又似嫩椿葉而小淺黃綠色枝間開淡紫花味甘
救飢採花煠熟水浸淘淨油鹽調食微焯過晒
乾煠食尤佳
壩齒花本名錦鷄兒又名醬瓣子生山野間中州人
家園宅間亦多栽葉似枸杞子葉而小每四葉攢生一
處枝梗亦似枸杞有小刺開黃花狀類鷄形結小角兒
味甜
救飢採花煠熟油鹽調食炒熟喫茶亦可
楸樹所在有之今密縣梁家衝山谷中多有樹甚高
大其木可作琴瑟葉類梧桐葉而薄小葉稍作三角尖
乂開白花味甘
救飢採花煠熟油鹽調食及將花晒乾或煠或
炒皆可食
馬棘生榮陽崗野間科條高四五尺葉似夜合樹葉
而小又似蒺莉葉而硬又似新生皂莢科葉亦小稍間
開粉紫花形狀似錦鷄兒花微小味甜
救飢採花煠熟水浸淘淨油鹽調食
槐樹芽本草有槐實生河南平澤今處處有之其木
有極高大者爾雅云槐有數種葉大而黑者名櫰槐又
有晝合夜開者名守宫槐葉細而青綠者但謂之槐其
功用不言有别開黃花結實似豆角狀味苦酸鹹性寒
無毒景天為之使
救飢採嫩芽煠熟換水浸淘洗去苦味油鹽調
食或採槐花炒熟食之
玄扈先生曰嘗過花性太冷亦難食
晉人多食槐葉又槐葉枯落者亦拾取和
米煮飯食之嘗見曹都諫真予述其鄉先
生某云世間真味獨有二種謂槐葉煮飯
蔓菁煮飯也
乙夘見趙六亨民部言食槐芽法煠熟置
新磚瓦上隂乾更煠如是三過絶不苦凡
食樹芽葉並宜用此法去其苦味
棠梨樹今處處有之生荒野中葉似蒼术葉亦有團
葉者有三乂葉者葉邊皆有鋸齒又似女兒茶葉其葉
色頗白開白花結棠梨如小棟子大味甘酸花葉味微
苦
救飢採花煠熟食或晒乾磨麫作燒餅食亦可
及採嫩葉煠熟水浸淘淨油鹽調食或蒸
晒作茶亦可其棠梨經霜熟時摘食甚美
文冠花生鄭州南荒野間陜西人呼為崖木瓜樹高
丈許葉似榆樹葉而狹小又似山茱萸葉亦細短開花
彷彿似藤花而色白穗長四五寸結實狀似枳殼而三
瓣中有子二十餘顆如肥皂角子子中瓤如栗子味微
淡又似米麫味甘可食其花味甜其葉味苦
救飢採花煠熟油鹽調食或採葉煠熟水浸淘
去苦味亦用油鹽調食及摘實取子煑熟
食
玄扈先生曰嘗過子本嘉果花甚多可食
桑椹樹本草有桑根白皮舊不載所出州土今處處
有之其葉飼蚕結實為桑椹有黑白二種桑之精英盡
在於椹桑根白皮東行根益佳肥白者良出土者不可
用殺人味甘性寒無毒製造忌鐵器及鉛葉椏者名鷄
桑最堪入藥續斷麻子桂心為之使桑椹味甘性暖或
云木白皮亦可用
救飢採桑椹熟者食之或熬成膏攤於桑葉上
晒乾搗作餅收藏或直取椹子晒乾可藏
經年及取椹子清汁置瓶中封三二日即
成酒其色味似葡萄酒甚佳亦可熬燒酒
可藏經年味力愈佳其葉嫩老皆可煠食
皮炒乾磨麫可食
榆錢樹本草有榆皮一名零榆生穎川山谷秦州今
處處有之其木高大春時未生葉其枝條間先生榆莢
形状似錢而薄小色白俗呼為榆錢後方生葉似山茱
萸葉而長尖&KR1359;潤澤榆皮味甘性平無毒
救飢採肥嫩榆葉煠熟水浸淘淨油鹽調食其
榆錢煮糜羹食佳但令人多睡或焯過晒
乾備用或為醬皆可食榆皮刮去其上乾
燥皴澁者取中間軟嫩皮剉碎晒乾炒焙
極乾搗磨為麫拌糠麧草末蒸食取其滑
澤易食又云榆皮與檀皮為末服之令人
不飢根皮亦可搗磨為麫食
竹笋本草竹葉有䈽竹葉苦竹葉淡竹葉本經並不
載所出州土今處處有之竹之類甚多而入藥者惟此
三種人多不能盡别䈽竹堅而促節體圓而質勁成白
如霜作笛者有一種亦不名䈽竹苦竹亦有二種一種
出江西及閩中本極麄大笋味甚苦不可噉一種出江
浙近地亦時有之肉厚而葉長闊笋味微苦俗呼甜苦
笋食所最貴者亦不聞入藥用淡竹肉薄節間有粉南
人以燒竹瀝者醫家只用此一品又有一種薄殼者名
甘竹葉最勝又有實中竹篁竹並以笋為佳於藥無用
凡取竹瀝惟用淡竹苦竹䈽竹爾陶隱居云竹實出藍
田江東乃有花而無實而頃来斑斑有實状如小麥堪
可為飯圖經云竹笋味甘無毒又云寒
救飢採竹嫩笋煠熟油鹽調食焯過晒乾煠食
尤好
農政全書卷五十六
