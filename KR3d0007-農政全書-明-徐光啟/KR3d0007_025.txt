農政全書卷二十五
明徐光啟撰
樹藝
穀部上
王禎百穀序曰嘗謂上古之時人食鳥獸血肉以為食
至神農氏作始嘗草别穀而後生民粒食賴焉物理論
曰百穀者三穀各二十種為六十種蔬菓各二十種共
為百穀注云粱者黍稷之總名稻者既種之總名菽者
種豆之總名三穀各二十種為六十蔬菓之類所以助
穀之不及也夫蔬熟平時可以助食儉歲可以救飢其
菓實熟則可食乾則可脯豐歉皆可充飢古人所謂木
奴千無凶年非虛語也雖曰種各有二十殆難枚舉今
故總為編錄其陂澤之産園野之材與夫雜物品類上
以助百穀之闕下以補諸物之遺條列而詳具之庶幾
覽者擇取而備用焉
穀名攷五穀禾麻粟麥豆也周禮註又以麻黍稷麥豆
為五穀六穀者穀黍稷稻粱麥蓏八穀者黍稷稻粱禾
麻菽麥九穀者穀黍稷秫稻麻大小豆大小麥鄭玄註
又云九穀無秫大麥而有粱蓏
黍爾雅曰秬黑黍秠一稃二米(郭璞曰秠亦黑黍也說文曰黍可為酒從禾入)
(水為意書氾勝之曰黍暑也當暑而生暑後乃成也禎雜隂陽曰黍生于榆六十日秀秀後六十日成王)
(曰詩云維秬維秠秬黑黍也又曰秬鬯一卣此言黍之為酒尚矣今有赤黍米黃而黏可蒸食白黍釀酒亞於)
(糯秫又北地遠處惟黍可生其莖穗低小可以釀酒又可作饌粥黏滑而甘此黍之有補于艱食之地也凡祭)
(祀以之為上盛貴其色味之美也稻廣志有赤黍白黍黃黍大黑黍牛黍燕額馬革驢皮尾濕屯黃田塸云)
(鶯鴿之名)
齊民要術種黍法曰凡黍穄田新開荒為上大豆底為
次穀底為下地必欲熟(再轉乃佳若春夏耕者下種後再勞為良)一畆用子
四升三月上旬種者為上時四月上旬為中時五月上
旬為下時夏種黍穄與植穀同時非夏者大率以椹赤
為候燥濕候黃場種訖不曳撻常記十月十一月十二
月凍樹日種之萬不失一(凍樹者凝霜封著木條也假令月三日凍樹還以月三日)
(種黍他皆倣此十月凍樹宜早黍十一月凍樹宜中黍十二月凍樹宜晚黍若從十月至正月皆凍樹者早晚)
(黍悉宜也)苗生隴平即宜耙勞鋤三遍乃止鋒而不耩(苗晚耩即)
(多折也)刈穄欲早刈黍欲晚(穄晚多零落黍早米不成諺曰穄青喉黍折頭)皆即
濕踐之久積則浥鬱操踒多兜牟穄踐訖即蒸而裛之
(不蒸者準舂米碎至春又土臭蒸則易舂米堅香氣經夏不歇)黍宜曬之令燥(濕聚則欎)凡
黍黏者薄收穄味美者亦收薄難舂孝經援神契曰黑
墳宜黍麥尚書考靈曜云夏火星昏中可以種黍氾勝
之書曰先夏至二十日此時有雨疆土可種黍一畆三
升黍心未生雨灌其心心傷無實凡種黍覆土鋤治皆
如禾法欲疎於禾(疎黍雖科而米黃人多減及空令概雖不科而米白且均熟不減更勝疎)
(者)崔氏曰四月蠶入簇時雨降可種黍禾夏至先後各
二日可種黍蟲食李者黍貴也
稷爾雅曰粢稷也(禮記祭宗廟稷曰明粢南人承北音呼稷為穄謂其米可供祭也陶弘)
(景曰稷與黍相似又許慎曰稷五谷之長田正也此乃官名非谷號先儒以稷為粟類也賈思勰曰穀者)
(總名非止為粟也然今人專以稷為穀望俗名之耳書郭璞曰今江東呼稷為粢孫炎曰稷粟也雜隂陽)
(曰稷生于棗或掦九十日秀秀後六十日成苗春秋說題曰粟之為言續也粟五變一變而以陽生為二變而)
(秀為禾三變而粲然為之粟四變入臼米出甲五變而蒸飯可食宋均注云陽以一立為法故粟積大一分)
(穗長一尺文以七列精以五立西者金所立米者陽精故西字米而為粟廣志曰有赤粟白莖有黑格雀粟)
(有張公斑有含黃有蒼背稷有雪白粟亦名白粟又有白藍下竹頭青白逯麥擢石精狗蹯之名種云賈思)
(勰曰朱穀高居黃劉猪猪道愍黃䀨穀黃雀懊黃續命黃百日糧又起婦黃辱稻糧奴子場音加支穀焦金黃)
(䳺鳴合履今一名麥争場此十四種早熟耐旱免蟲□穀黃辱稻糧二種味美今堕車下馬看白羣羊懸蛇赤)
(尾龍虎黃雀民溱馬洩韁劉猪赤李谷黃河摩糧東海黃石䮑歲青莖青黑好黃陌南木隈隄黃宋簧癡指張)
(黃兔胠青惠目黃寫風赤一峴黃山鹺頓党黃此二十四種穗皆有毛耐風免雀暴一峴黃一種易舂寳珠黃)
(俗得白張鄰黃白鹺谷銁干黃張蟻白耿虎黃都奴紅茄蘆黃熏猪赤魏爽黃白莖青竹根青調母梁磊碨黃)
(劉沙白憎延黃赤梁穀靈忽黃獺尾青續得黃得客青孫延黃䐗矢青煙熏黃樂婢青平夀黃鹿橛白鹺折作)
(黃&KR0008;穇阿居黃赤巴粱鹿蹄黃鉞狗倉可憐黃米谷鹿橛青阿返此三十八種中麄大穀白鹺穀調母梁二種)
(味美擇谷青阿居黃猪矢青有二種味惡黃&KR0008;&KR2908;樂婢青二種易舂竹葉青石柳閱竹根青一名胡谷水黑穀)
(忽泥青衝天棒雉子青鴟脚穀鴈頸青攬堆黃青子規此十種晚熟耐蟲災則盡矣玄扈先生曰古所謂黍今)
(亦稱黍或稱黃米&KR0008;則黍之别種也今人以音近誤稱為稷古所謂稷通稱為穀或稱粟梁與秫則稷之别種)
(也今人亦槩稱為穀物之廣生而利用者皆以其公名名之如古今皆稱稷為穀也晉人稱蔓菁為菜吴人稱)
(棗為菓稱陵苕為草洛陽稱牡丹為花又曰穄之苗葉莖蕙與黍不異經典初不及穄後世農書輒以黍穄並)
(稱故穄者黍之别種也郭璞注爾雅虋赤粱粟芑白粱粟皆好穀也言粱又言粟言穀故粱者稷之别種也廣)
(志曰秫黏粟說文曰秫稷之黏者故秫亦稷之别種也凡黏穀皆可為酒秬黍黏故古人以為酒秫者黏稷亦)
(可為酒故陶潛種五十畆秫非今之薥秫也)
齊民要術種稷法曰凡穀成熟有早晚苗稈有高下收
實有多少質性有強弱米味有美惡粒實有息耗(早熟者苗)
(短而收多晚熟者苗長而收少強苗者短黃穀之屬是也弱苗者長青白黑者是也收少者美而耗收多者惡)
(而息也)地勢有良薄(良田宜種晚薄田宜種早良田非獨宜晚早亦無害薄地宜早晚必不成)
(實也)山澤有異宜(山田種強苗以避風霜澤田種弱苗以求華實也)順天時量地
利則用力少而成功多任情反道勞而無獲(入泉伐木登山求魚)
(手必虚迎風散水逆坂走丸其勢難)凡穀田菉豆小豆底為上麻黍胡麻
次之蕪菁大豆為下良田一畆用子五升薄地三升穀
田必須歲易二月三月種者為稙禾四月五月種者為
穉禾二月上旬及麻菩楊生種者為上時三月上旬及
清明節桃始華為中時四月上旬及棗葉生桑花落為
下時歲道宜晚者五月六月初亦得凡春種欲深宜曳
重撻夏種欲淺直置自生(春風冷生遲不曳撻則根虛雖生輒死夏氣熱而生速曳)
(撻遇雨必堅垎其澤澤多者或亦不須撻必欲撻者宜須待白背濕撻令地堅硬故也)凡種穀雨
後為佳遇小雨宜接濕種遇大雨待薉生(小雨不接濕無以生禾苗)
(大雨不待白背濕轆則令苗瘦薉若盛者先鋤一遍然後納種乃佳也)春若遇旱秋耕之
地得仰壟待雨夏若仰壟匪直盪汰不生兼與草薉俱
出凡田欲早晚相雜有閏之歲節氣近後宜晚田然大
率欲早早田倍多於晚(早田淨而易治晚者蕪薉雜出其收多少從歲所宜非關早晚)
(然早穀皮薄米實而多晚穀皮厚米少而虚也)凡五穀惟小鋤為良(小鋤者非直省功穀)
(亦倍勝大鋤者草根繁茂用功多而收益少)良田率一尺留一科(劉章耕田歌深耕穊)
(種立苗欲疏非其種者鋤而去之諺云迴車倒馬擲衣不下皆十石而收玄扈先生曰言初則迴車倒馬後則)
(擲衣不下所謂其生欲疎其熟欲相扶也)汜勝之書曰燒黍稷則害刳(史記曰隂)
(陽之家拘而多忌正可知梗槩不可委曲從之諺曰以時及澤為上策也)尚書考靈曜曰春
鳥星昏中以種稷(鳥朱鳥鶉火也)秋虚星昏中以收斂(虚玄枵也)
稻爾雅曰稌稻(郭璞注曰沛國今呼稻為稌芒郭義恭廣志云有虎掌稻紫芒稻赤稻白米)
(南方有蟬鳴稻七月熟有蓋下白稻正月種五月穫穫其莖根復生九月復熟青芋稻六月熟累子稻白漠稻)
(七月熟此三稻大而且長稉有烏稉黑穬青幽白夏之名說文曰&KR0008;稻紫莖不黏者稉稻屬周處風土記曰)
(&KR0008;稻紫莖穗稻之青穗米皆青白也稻字林曰&KR3521;&KR0008;稻今年死來年自生曰&KR3521;案今世有黃黃陸稻青稗稻)
(豫章青稻尾紫稻青杖稻飛青稻赤甲稻烏陵稻大香稻小香稻白地稻孤灰稻一年再熟有秫稻秫稻米一)
(名糯米俗云亂米非也有九格秫雉木秫大黃秫常秫馬身秫長江秫惠成秫黃滿秫方滿秫虎皮秫薈柰秫)
(皆米也楊泉物理論曰稻者溉種之總名北李時珍曰稻有水旱二種南方土下塗泥多宜水稻方地平惟)
(澤土宜旱稻古者惟下種成畦故祭祀謂之嘉蔬今皆拔秧栽種矣其種近百其穀之先芒長短大細與米之)
(赤白紫烏堅鬆香否亦百不同也成雜隂陽書曰稻生于柳或楊八十日秀秀後七十日黃省曾理生玉)
(鏡曰稻之粒其白如霜其性如水說文謂之稌沛國謂之稬以黏者謂之糯亦謂之秫以不黏者謂之秔亦謂)
(之稉故氾勝之云三月而種秔四月而種秫然皆謂之稻魯論之食夫稻稉也月令之秫稻糯也糯無芒稉有)
(芒稉之小者謂之秈秈之熟也早故曰早稻稉之熟也晚故曰晚稻京口大稻謂之稉小稻謂之秈其粒細長)
(而白味甘而香九月而熟是謂稻之上品曰箭子其粒大而芒紅皮赤五月而種九月而熟謂之紅蓮其粒尖)
(色紅而性硬四月而種七月而熟曰金城稻是惟高仰之所種松江謂之赤米乃穀之下品其粒長而色斑五)
(月而種九月而熟松江謂之勝紅蓮性硬而皮莖俱白謂之䆉種稻其粒大色白稈軟而有芒謂之雪裏揀其)
(粒白無芒而稈矮五月而種九月而熟謂之師姑秔湖州錄云言其無芒也四月謂之矮白其粒赤而稃芒白)
(五月初而種八月而熟謂之早白稻松江謂之小白四明謂之細白九月而熟謂之晚白又謂蘆花白松江謂)
(之大白其三月而種六月而熟謂之麥争場其再蒔而晚熟者謂之烏口稻在松江色黑而能水與寒又謂之)
(冷水結是為稻之下品其粒白而大四月而種八月而熟謂之中秋稻在松江八月望而熟者謂之早中秋又)
(謂之閃西風其粒白而穀紫五月而種九月而熟謂之紫芒稻其秀最易謂之下馬看又謂之三朝齊湖州錄)
(云言其齊熟也其在松江粒小而性柔有紅芒白芒之等七月而熟曰香秔其粒小色斑以三五十粒入他米)
(數升炊之芬芳馨美者謂之香子又謂之香&KR2232;其粒長而釀酒倍多者謂之金釵糯其色白而性軟五月而種)
(十月而熟曰羊脂糯其芒長而穀多白斑五月而種九月而熟謂之胭脂糯太平謂之硃砂糯其白斑五月而)
(種十月而熟謂之虎皮糯太平又云厚稃紅黑斑而紅其粒最長白稃而有芒四月而種七月而熟謂之趕陳)
(糯太平謂之趕不著亦謂之秈糯其粒大而色白四月而種九月而熟謂之矮糯其稃黃而色赤已熟而稈微)
(青布宜良田四月而種九月而熟謂之青稈糯其粒大而色白芒長而熟最早其色易變而釀酒最佳謂之蘆)
(黃糯湖州謂之泥裹變言其不待日之曬也其粒圓白而稃黃大暑可刈其色難變不宜於釀酒謂之秋風糯)
(可以代稉而輸租又謂之瞞官糯松江謂之冷粒糯其不耐風水四月而種八月而熟謂之小娘糯譬閨女然)
(也其在湖州色烏而香者謂之烏香糯其稈挺而仆者謂之鐵梗糯芒如馬鬃而色赤者謂之赤馬鬃糯其粒)
(小而色白四月而種六月而熟謂之六十日稻又遲者謂之八十日稻又遲者謂之百日赤而毘陵小稻之種)
(亦有六十日秈八十日秈百日秈之品而皆自占城來實賴水旱而成實作飯則差硬宋氏使占城珍寳易之)
(以給於民者在太平六十日秈謂之拖犂歸有赤紅秈有百日秈俱白稃而無芒或七月或八月而熟其味白)
(淡而紅甘在閩無芒而粒細有六十日可穫者有百日可穫者皆曰占城稻其已刈而根復發苗再實者謂之)
(再熟稻亦謂之再撩其在湖州一穗而三百餘粒者謂之三穗子周官曰稻人掌稼下地以瀦蓄水以防止)
(水以溝蕩水以遂均水以列舍水以澮潟水以涉揚其芟作田凡稼澤夏以水殄草而芟夷之澤草所生種之)
(芒種兩玄扈先生曰稻田用水隨地隨時不拘一法括之以言曰蓄與洩而已周禮稻人職曰以瀦蓄水以)
(防止水皆言蓄也禹之陂九澤亦蓄也以澮潟水言洩也禹之決九川亦洩也以溝蕩水以遂均水以列舍水)
(者上源所蓄釃諸田間也禹盡力溝洫暨稷播奏庶艱食則用水之效也亢倉子曰得時之稻莖葆長稠穗)
(如馬尾失時之稻纖莖而不滋厚糠而菑死又曰樹肥無使扶疎樹磽不欲專生而獨居肥而扶疎則多秕磽)
(而專居則多死宜孝經援神契曰汙泉稻)
崔寔曰種稻美田欲稀
汜勝之書曰種稻春凍解耕反其土種稻區不欲大大
則水深淺不過冬至後一百一十日可種稻稻地美用
種畆四升始種稻欲濕濕者缺其堘令水道相直夏至
後大熱令水道錯
齊民要術種稻法曰稻無所緣惟歲易為良選地欲近
上流(地無良薄水清則稻美也玄扈先生曰水田之處不在水原則在水委原欲近泉委欲近瀦非泉非)
(瀦則於溪澗江河長流不竭之處)三月種者為上時四月上旬為中時
中旬為下時先放水十日後曳陸軸十遍(遍數惟多為良)地既
熟淘淨種子(浮者不去秋則生稗玄扈先生曰凡種子皆宜淘去浮者穀浮者秕果浮者油也)
漬經三宿漉出内草篅(判竹圜以盛穀)中裛之復經三宿芽生
長二分一畆三升擲三日之中令人驅鳥稻苗長七八
寸陳草復起以鐮侵水芟之草悉膿死稻苗漸長復須
薅薅訖決去水曝根令堅量時水旱而溉之將熟又去
水霜降穫之北土高原本無陂澤隨逐隈曲而田者二
月冰解地乾燒而耕之仍即下水十日塊既散液持木
斫平之納種如前法既生七八寸拔而栽之(既非歲易草稗俱生)
(芟亦不死故須栽而薅之)溉灌收刈一如前法畦㽟大小無定須量
地宜取水均而已藏稻必須用簟(此既水穀窖埋得地氣則爛敗也)若
於久居者亦如劁麥法舂稻必須冬時積日燥曝一夜
置霜露中即舂(若冬春不乾即米青赤脉起不經霜不燥曝則米碎)秫稻法一切
同
王禎稻論曰稻之為言藉也稻舍水盛其德也稻太隂
精含水漸洳乃能化也淮南子曰江水肥而宜稻南方
下土塗泥皆宜水種治稻者蓄陂塘以瀦之置隄閘以
止之又有作為畦埂耕耙既熟放水勻停擲種於内候
苗生五六寸拔而秧之今江南皆用此法苗高七八寸
則耘之(爪耘耙耘具農器譜)耘畢放水熇之欲秀復用水浸之苗
既長茂復事薅拔以去根莠農家收穫尤當及時江南
上雨下水收稻必用喬扦笎架乃不遺失(喬扦笎架具農器譜)蓋
刈早則米青而不堅刈晩則零落而損收又恐為風雨
損壊此九月築場十月納稼工夫次第不可失也大抵
稻穀之美種江淮以南直徹海外皆宜此稼
玄扈先生曰今人用穀種畆一斗以上密種而少糞難
耘而薄收也但插蒔早者用種須少插蒔遲者用種宜
稍多吾鄉人多種吉貝芒種以前甚無暇夏至前方插
蒔亦有過夏至者用種不得不多(亦有小暑後插蒔而用種如常則先種麻)
(燈心蓆草之屬田底極肥故也)
齊民要術種旱稻法曰旱稻用下田白土勝黑土(非言下田)
(勝高原但下停水者不得禾豆麥稻四種雖澇亦收所謂彼此俱穫不失地利故也下田種者用功多高厚種)
(者與禾同等也)凡下田停水處燥則堅垎(土乾也)濕則汗泥難治
而易荒墝埆而殺種(玄扈先生曰旱稻有稉有糯有遲有早每畆須糞二十餘石亦懼大)
(旱可灌之又曰旱稻稻也最須水宜用區種畦種兩法)其春耕者殺種尤甚故宜
五六月暵之以擬&KR1855;麥麥時水澇不得納種者九月中
復一轉至春種稻萬不失一(春耕者十不收五蓋誤人耳)凡種下田
不問秋夏候水盡地白背時速耕杷勞頻煩令熟(過燥則堅)
(過雨則泥所以宜速耕)二月半種稻為上時三月為中時四月初
及半為下時漬種如法裛令開口耬耩䅖種之(䅖種者省種而)
(生科又勝擲者)即再通勞(若歲寒早種慮時晚即不漬種恐芽焦也)其土黑堅強之
地種未生前遇旱者欲得牛羊及人踐履之(軘亦可)濕則
不用一迹入稻既生猶欲令人踐壠背(踐者茂而多實)苗長三
寸杷勞而鋤之鋤惟欲速(稻苗性弱不能扇草故宜數鋤之)每經一雨
輒欲杷勞苗高尺許則鋒大雨無所作宜冒雨薅之科
大如穊者五六月中霖雨時拔而栽之(栽法欲淺令其根鬚四散則滋)
(茂深而直下者聚而不科其苗長者亦可拔去葉端數寸勿傷其心也)又七月不復任栽
(七月百草成時晚故也玄扈先生曰水稻秧長亦用此法南土立秋後十日尚可栽北土不然)其高田
種者不求極良惟須廢地(過良則苗折廢地則無草)亦秋耕杷勞令
熟至春黃場納種(不宜濕下)餘法悉與下田同矣
王禎旱稻論曰今閩中有得占城稻種高仰處皆宜種
之謂之旱占其米粒大而且甘為旱稻種甚佳北方水
源頗少陸地沾濕處宜種此稻(玄扈先生曰賈氏齊民要術著旱稻種法頗詳)
(則中土舊有之乃遠取諸占城者何也賈故高陽太守豈幽燕之地自昔有之爾時南北隔絶無從得耶抑北)
(魏時有之後絶其種耶既或昔有今無何妨昔無今有真宗從占城移之江浙江翺從建安移之中州稍一展)
(轉便令方内足食則執言上地不宜使人息意移植者必不可也今北土種者甚多畿内種推平峪山東推沂)
(州不啻新城稉稻矣)
丘濬曰地土高下燥濕不同而同於生物生物之性雖
同而所生之物則有宜不宜焉土性雖有宜不宜人力
亦有至不至人力之至亦或可以回天況地乎宋太宗
詔江南之民種諸穀江北之民種秔稻真宗取占城稻
種散諸民間是亦大易裁成輔相以左右民之一事今
世江南之民皆雜蒔諸穀江北民亦兼種秔稻昔之秔
稻惟秋一收今又有旱禾焉二帝之功利及民遠矣後
之有志於勤民者宜倣宋主此意通行南北裨民兼種
諸穀有司考課書其勸相之數其地昔無而今有有成
效者加以官賞(玄扈先生曰仲深先生所云南北宜兼種諸穀考課有司欲令昔無而今有者)
(至哉言也居上者人有此心民安得歲死哉王禎有言悠悠之論率以風土不宜為說按農桑輯要云雖托之)
(風土種藝不謹者有之種藝雖謹不得其法者有之余謂風土不宜或百中間有一二其他美種不能彼此相)
(通者正坐懶慢耳凡民既難慮始仍多坐井之見士大夫又鄙不屑談則先生之論將千百載為空言耶且展)
(轉溝壑者何罪焉余故深排風土之論且多方購得諸種即手自樹藝試有成效乃廣播之倘有俯同斯志者)
(盍急圖焉凡種不過一二年人享其利即亦不煩勸相耳)
徐獻忠曰居山中往往旱荒乞得旱稻種吳石岐大參
家糯紫黑色而稉者白往時宋真宗因兩浙旱荒命於
福建取占城稻三萬斛散之仍以種法下轉運司示民
即今之旱稻也初止散於兩浙今北方高仰處類有之
者因宋時有江翺者建安人為汝州魯山令邑多苦旱
乃從建安取旱稻種耐旱而繁實且可久蓄高原種之
歲歲足食種法大率如種麥治地畢豫浸一宿然後打
潭下子用稻草灰和水澆之每鋤草一次澆糞水一次
至于三即秀矣
梁爾雅曰虋赤苗芑白苗(郭璞註曰粱也谷之良者曰粱陶弘景曰粱即粟類惟)
(其芽頭色異為分别耳細廣志曰有解粱貝粱遼東赤粱蘇恭曰粱雖粟類論則别黃粱出蜀漢閩浙間)
(穗大毛長殼米俱粗人號竹根黃白粱殼麄扁長不似粟圓也青粱殼穗有毛而粒微青早熟而收薄止堪作)
(餳耳穗王禎曰赤白粱其禾莖葉似粟粒差大其帶毛芒牛馬皆不食與粟同時熟)
粱秫爾雅曰粟秫也(捷為舍人曰是伯夷叔齊所食首陽草也廣志曰秫黏粟有赤有)
(白者有胡秫早熟及麥桑說文曰秫稷之黏者案今世有黃粱穀秫根秫穗天培秫也)
薥秫(玄扈先生曰薥秫古無有也後世或從他方得種其黏者近秫故借名為秫今人但指此為秫而不)
(知有粱秫之秫誤矣别有一種玉米或稱玉麥或稱玉薥秫蓋亦從他方得種其曰米麥薥秫皆借名之也)
齊民要術種粱秫法曰種秫欲薄地而稀一畆用子三
升半(地良多雉尾苗穊穗不成)種與植稷同時(晚者全不收也)燥濕之宜杷
勞之法一同稷苗收刈欲晚(性不零落早刈損實)
又種薥秫法曰春月種宜用下土莖高丈餘穗大如帚
其粒黑如漆如蛤眼熟時收刈成束攅而立之其子作
米可食餘及牛馬又可濟荒其莖可作洗帚稭桿可以
織箔編蓆夾籬共爨無有棄者亦濟世之一穀農家不
可闕也
玄扈先生曰北方地不宜麥禾者乃種此尤宜下地立
秋後五日雖水潦至一丈深不能壊之但立秋前水至
即壊故北土築堤二三尺以禦暴水但求隄防數日即
客水大至亦無害也
又曰秦中鹼地則種薥秫下地種薥秫特宜早須清明
前後耩
附稗
稗爾雅曰稊苵(按稗禾之卑者最能亂苗其莖葉相似釋曰稊一名苵似稗之穢草布生於地)
(而稗則生下澤中故古詩曰蒲稗相因依子羅願爾雅翼曰稊與稗二物也皆有米而細小故莊曰道在稊)
(稗言比於穀則微細而不精道亦在焉又曰若稊米之在太倉亦言小也玄扈先生曰稗亦有多種水曰稗)
(旱曰稊水旱皆有植有穉)
玄扈先生疏曰稗多收能水旱可救儉孟子言五穀不
熟不如荑稗淮南所謂小利者皆以此且稗稈一畆可
當稻稈二畆其價亦當米一石宜擇嘉種于下田藝之
歲歲無絶倘遇災年便得廣植勝於流移捃拾不其遠
矣
又曰北土最下地極苦澇土人多種薥秫數歲而一收
因之困敝余教之多萟麥當不懼澇澇必於伏秋間弗
及麥也澇後能疏水及秋而涸則萟秋麥不能疏水及
冬而涸則萟春麥近河近海可引潮者即旱後又引秋
潮灌之令沙淤地澤亦隨時萟春秋麥此法可令十歲
九稔若收麥後隨意種雜糧則聽命於水旱可也凡春
麥皆宜雜旱稗耩之刈麥後長稗即歲再熟矣稗既能
水旱又下地不遇異常客水必收亦十歲可致七八稔
也
又曰下田種稗遇水澇不滅頂不壊滅頂不踰時不壊
春種者先秋而熟可不及於澇或夏澇及秋而水退或
夏旱秋初得雨速種之秋末亦收故宜歲歲留種待焉
氾勝之書曰稗既堪水旱種無不熟之時又特滋茂盛
易生蕪穢良田畆得二三十斛宜種之備凶年稗中有
米熟擣取米炊食之不減粟米又可釀作酒(酒甚美釀尤踰黍秫)
(魏武使典農種之頃收二千斛斛得米三四斗大儉可磨食也若值豐年可飯牛馬猪羊)
羅願爾雅翼曰草之似穀可以養人者甚多博物志稱
篩草實生海洲上食之如大麥從七月熟民斂至冬乃
訖或曰禹餘糧言禹治水棄其餘糧化而為此本草稱
東廧(子虚賦云東廧張揖曰實可食)生河西苗似蓬子似葵可為飯河
西人語曰貸我東廧償爾田粱又芮米可為飯生水田
中苗子似小麥而小四月熟久食不飢爾雅所謂皇守
田者也又有蒯草子亦堪食如秔米又蓬草子作飯無
異秔米儉年食之此皆五穀之外可以接糧者故附著
之
玄扈先生疏曰荒儉之歲於春夏月人多采掇木萌草
葉聊足充飢獨三冬春首最為窮苦所恃木皮草根實
耳余所經嘗者木皮獨榆可食枯木葉獨槐可食且嘉
味在下地則燕葍鐡荸薺皆甘可食在水中則藕菰米
在山間則黃精山茨姑蕨苧薯萱之屬尤衆草實則野
稗黃蓲蓬蒿蒼耳皆穀類也又南北山中橡實甚多可
淘粉食能厚腸胃令人肥健不飢凡此諸物并救荒本
草所載擇其勝者於荒山大澤曠野皆宜預種之以備
飢年
農政全書卷二十五
