農政全書卷五十九
明徐光啟撰
荒政(採周憲王救荒本草)
香菜生伊洛間人家園圃種之苗高一尺許莖方窊
面四稜莖色紫稔葉似薄荷葉微小邊有細鋸齒亦有
細毛稍頭開花作穗花淡藕褐色味辛香性温無毒
救飢採苗葉煠熟油鹽調食
銀條菜所在人家園圃多種苗葉皆似萵苣長細色
頗青白攛葶高二尺許開四瓣淡黃花結蒴似蕎麥蒴
而圓中有小子如油子大淡黃色其葉味微苦性凉
救飢採苗葉煠熟水浸淘淨油鹽調食生揉亦可
食
後庭花一名雁來紅人家園圃多種之葉似人莧葉
其葉中心紅色又有黃色相間亦有通身紅色者亦有
紫色者莖葉間結實比莧實差大其葉衆葉攢聚狀如
花朵其色嬌紅可愛故以名之味甜微澁性涼
救飢採苗葉煠熟水浸淘淨油鹽調食晒乾煠食
尤佳
玄扈先生曰莧屬也可作恒蔬
火焰菜人家園圃多種苗葉俱似菠菜但葉稍微紅
形如火焰結子亦如菠菜子苗葉味甜性寒冷
救飢採苗葉煠熟水淘洗淨油鹽調食
山蔥一名隔蔥又名鹿耳蔥生輝縣大行山山野中
葉似玉簮葉微團葉中攛葶似蒜葶甚長而澁稍頭結
蓇葖(音骨突)似蔥蓇葖微開白花結子黑色苗味辣
救飢採苗葉煠熟油鹽調食生醃食亦可
背韭生輝縣太行山山野中葉頗似韭葉而甚寬大
根似蔥根味辣
救飢採苗葉煠熟油鹽調食生醃食亦可
水芥菜水邊多生苗高尺許葉似家芥菜葉極小色
微淡綠葉多花又莖叉亦細開小黃花結細短小角兒
葉味微辛
救飢採苗葉煠熟水浸去辣氣淘洗過油鹽調食
遏藍菜生田野中下濕地苗初搨地生葉似初生菠
菜葉而小其頭頗團葉間攛葶分叉上結莢兒似榆錢
狀而小其葉味辛香微酸性微温
救飢採葉煠熟水浸去酸辣味復用水淘淨作虀
油鹽調食
牛耳朵菜一名野芥菜生田野中苗高一二尺苗莖
似萵色葉似牛耳朵形而小葉間分攛葶又開白花結
子如粟粒大葉味微苦辣
救飢採苗葉淘洗淨煠熟油鹽調食
山白菜生輝縣山野中苗葉頗似家白菜而葉莖細
長其葉尖&KR1359;有鋸齒叉又似莙薘菜葉而尖瘦亦小味
甜微苦
救飢採苗葉煠熟水淘淨油鹽調食
山宜菜又名山苦菜生新鄭縣山野中苗初搨地生
葉似薄荷葉而大葉根兩傍有叉背白又似青莢兒菜
葉亦大味苦
救飢採苗葉煠熟油鹽調食
山苦蕒生新鄭縣山野中苗高二尺餘莖似萵苣葶
而節稠其葉甚花有三五尖叉似花苦苣葉甚大開淡
棠褐花表微紅味苦
救飢採嫩苗葉煠熟水淘去苦味油鹽調食
南芥菜人家園圃中亦種之苗初搨地生後攛葶叉
葉似芥菜葉但小而有毛澁莖葉稍頭開淡黃花結小
角兒葉味辛辣
救飢採苗葉煠熟水浸淘去澁味油鹽調食生焯
過醃食亦可
山萵苣生輝縣山野間苗葉搨地生葉似萵苣葉而
小又似苦苣葉而却寬大葉脚花叉頗少葉頭微尖邊
有細鋸齒葉間攛葶開淡黃花苗葉味微苦
救飢採苗葉煠熟水浸淘去苦味油鹽調食生揉
亦可食
黃鵪菜生密縣山谷中苗初搨地生葉似初生山萵
苣葉而小葉脚邊微有花叉又似孛孛丁葉而頭頗團
葉中攛生葶叉高五六寸許開小黃花結小細子黃茶
褐色葉味甜
救飢採苗葉煠熟換水淘淨油鹽調食
鷰兒菜生密縣山澗邊苗葉搨地生葉似匙頭樣頗
長又似牛耳朵菜葉而小微澁又似山萵苣葉亦小頗
硬而頭微團味苦
救飢採苗葉煠熟換水浸淘淨油鹽調食
孛孛丁菜又名黃花苗生田野中苗初搨地生葉似
苦苣葉微短小葉叢中間攛葶稍頭開黃花莖葉折之
皆有白汁味微苦
救飢採苗葉煠熟油鹽調食
玄扈先生曰南俗名黃花郎本草蒲公英
柴韭生荒野中苗葉形狀如韭但葉圓細而瘦葉中
攛葶開花如韭花狀粉紫色苗葉味辛
救飢採苗葉煠熟水浸淘淨油鹽調食生醃食亦
可
野韭生荒野中形狀如韭苗葉極細弱葉圓比柴韭
又細小葉中攛葶開小粉紫花似韭花狀苗葉味辛
救飢採苗葉煠熟油鹽調食生醃食亦可
菜部(根可食)
甘露兒人家園圃中多栽葉似地瓜兒葉甚闊多有
毛澁其葉對節生色微淡綠又似薄荷葉亦寬而皺開
紅紫花其根呼為甘露兒形如小指而紋節甚稠皮色
黪白味甘
救飢採根洗淨煠熟油鹽調食生醃食亦可
玄扈先生曰又一種與甘露同而根作直枝無節者
名銀條菜
地瓜兒苗生田野中苗高二尺餘莖方四楞葉似薄
荷葉微長大又似澤蘭葉抪莖而生根名地瓜形類甘
露兒更長味甘
救飢掘根洗淨煠熟油鹽調食生醃食亦可
菜部(根葉皆可食)
澤蒜又名小蒜生田野中今處處有之生山中者名
蒿苗似細韭葉中心攛葶開淡粉紫花根似蒜而甚小
味辛性温有小毒又云熱有毒
救飢採苗根作羹或生醃或煠熟油鹽調皆可食
樓子蔥人家園圃中多栽苗葉根莖俱似蔥其葉稍
頭又生小蔥四五枝叠生三四層故名樓子蔥不結子
但掐下小蔥栽之便活味甘辣性温
救飢採苗莖連根擇去細鬚煠熟油鹽調食生亦
可食
治病與本草菜部木蔥同用
玄扈先生曰俗名龍爪蔥
薤韭一名石韭生輝縣太行山山野中葉似蒜葉而
頗窄狹又似肥韭葉微闊花似韭花頗大根似韭根甚
麄味辣
救飢採苗葉煠熟油鹽調食生亦可食冬月採取
根煠食
水蘿蔔生田野下濕地中苗初搨地生葉似薺菜形
而厚大鋸齒尖花葉又似水芥葉亦厚大後分莖叉稍
間開淡黃花結小角兒根如白菜根而大味甘辣
救飢採根及葉煠熟油鹽調食生亦可食
野蔓菁生輝縣栲栳圈山谷中苗葉似家蔓菁葉而
薄小其葉頭尖&KR1359;葉脚花叉甚多葉間攛出枝叉上開
黃花結小角其子黑色根似白菜根頗大苗葉根味微
苦
救飢採苗葉煠熟水浸淘淨油鹽調食或採根換
水煮去苦味食之亦可
菜部(葉及實皆可食)
薺菜生平澤中今處處有之苗搨地生作鋸齒葉三
四月出葶分生莖叉稍上開小白花結實小似菥蓂(音錫)
(覓)子苗葉味苦性温無毒其實亦呼菥蓂子其子味甘
性平患氣人食之動冷疾不可與麪同食令人背悶服
丹石人不可食
救飢(採子用水調攪良久成塊或作燒餅或煮粥食味甚粘滑葉煠作菜食或煮作羹皆可)
玄扈先生曰恒蔬
紫蘇一名桂荏又有數種有勺蘇魚蘇山蘇出簡州
及無為軍今處處有之苗高二尺許莖方葉似蘇子葉
微小莖葉背面皆紫色而氣甚香開粉紅花結小蒴其
子狀如黍顆味辛性温又云味微辛甘子無毒
救飢採葉煠食煮飲亦可子研汁煑粥食之皆好
葉可生食與魚作羹味佳
玄扈先生曰葉堪為味子堪為藥必求充腹宜以他
種襍之
荏子所在有之生園圃中苗高一二尺莖方葉似薄
荷葉極肥大開淡紫花結穗似紫蘇穗其子如黍粒其
枝莖對節生東人呼為䔡(音魚)以其蘇字但除禾邊故也
味辛性温無毒
救飢採嫩苗葉煠熟油鹽調食子可炒食又研雜
米作粥甚肥美亦可窄油用
灰菜生田野中處處有之苗高二三尺莖有紫紅線
楞葉有灰&KR0008;(音勃)結青子成穗者甘散穗者微苦性暖生
墻下樹下者不可用
救飢採苗葉煠熟水浸淘淨去灰氣油鹽調食晒
乾煠食尤佳穗成熟時採子搗為米磨麪作
餅蒸食皆可
丁香茄苗亦名天茄兒延蔓而生人家園籬邊多種
莖紫多刺藤長丈餘葉似牽牛業甚大而無花叉又似
初生嫩檾葉却小開粉紫邊紫色心筒子花狀如牽牛
花樣結小茄如丁香樣而大有子如白牽牛子亦大味
微苦
救飢採茄兒煠食或醃作菜食嫩葉亦可煠熟油
鹽調食
玄扈先生曰嘗過恒蔬亦作蜜煎
菜部(根及實皆可食)
山藥本草名薯蕷一名山芋一名諸薯一名脩脆一
名兒草秦楚名玉延鄭越名土藷(音諸)出明州除州生嵩
山山谷今處處有之春生苗蔓延籬援莖紫色葉青有
三尖角似千葉狗兒秧葉而光澤開白花結實如皂莢
子大其根皮色黲黃中則白色人家園圃種者肥大如
手臂味美懷孟間産者入藥最佳味甘性温平無毒紫
芝為之使惡甘遂
救飢掘取根蒸食甚美或火燒熟食或煮食皆可
其實亦可煮食
玄扈先生曰嘉蓏不必救荒
農政全書卷五十九
