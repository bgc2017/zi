農政全書卷五
明徐光啓撰
田制
農桑訣田制篇
王禎曰器非農不作田非器不成周禮遂人凡治野以
土宜教甿稼穡而後以時器勸甿命篇之義遵所自也
夫禹别九州其田壤之法固多不同而稷教五榖則樹
藝之方亦隨以異故皆以人力器用所成者書之各有
科等用列諸篇之右
王禎曰按舊說區田地一畆闊一十五步每步五尺計
七十五尺每一行占地一尺五寸該分五十行長一十
六步計八十尺每行一尺五寸該分五十四行長闊相
乘通二千七百區空一行種於所種行内隔一區種一
區除隔空外可種六百七十五區每區深一尺用熟糞
一升與區土相和布榖勻覆以手按實令土種相著苗
出看稀稠存留鋤不厭頻旱則澆灌結子時鋤土深壅
其根以防大風搖擺古人依此布種每區收榖一斗每
畆可收六十六石今人學種可減半計(玄扈先生曰當攷古今度量)
又參攷汜勝之書及務本書謂湯有七年之旱伊尹作
為區田教民糞種負水澆稼諸山陵傾阪及田丘城上
皆可為之其區當于閒時旋旋掘下正月種春大麥二
三月種山藥芋子三四月種粟及大小豆八月種二麥
豌豆節次為之不可貪多夫儉豐不常天之道也故君
子貴思患而預防之如嚮年壬辰戊戌飢歉之際但依
此法種之皆免飢殍此已試之明效也竊謂古人區種
之法本為禦旱濟時如山郡地土高仰歲歲如此種蓻
則可常熟惟近家瀕水為上其種不必牛犂但鍫钁墾
斸又便貧難大率一家五口可種一畆已自足食家口
多者隨數增加男子兼作婦人童稚量力分工定為課
業各務精勤若糞治得法沃灌以時人力既到則地利
自饒雖遇災不能損耗用省而功倍田少而收多全家
歲計指期可必實救貧之捷法備荒之要務也詩云昔
聞伊尹相湯日救旱有方由聖智限將一畆作田規計
區六百六十二星分碁布滿方疇參錯有條相列次耕
畬元不用牛犂短鍤長鑱皆佃器糞腴灌溉但從宜庾
坂窮原俱美地舉家計口各輸力男女添工到童稚坎
餘種耨非重勞日課同趨等娛戲菽粟藷芋雜數品辦
作儲糧接充餌歲餘五口儘無飢倍種兼收仍不啻久
知豐歉歲不常大扺古今同一致
賈思勰曰區田以糞氣為美非必須良田也諸山陵近
邑高危傾阪及丘城上皆可為區田區田不耕旁地庶
盡地力凡區種不先治地便荒地為之以畆為率今一
畆之地長十八丈廣四丈八尺當横分十八丈作十五
町町間分為十四道以通人行道廣一尺五寸町皆廣
一尺五寸長四丈八尺尺直横鍳町作溝溝一尺深亦
一尺積穰於溝間相去亦一尺嘗悉以一尺地積穰不
相受令弘作二尺地以積穰種禾黍於溝間夾溝為兩
行去溝兩邊各二寸半中央相去五寸旁行相去亦五
寸一溝容四十四株一畆合萬五千七百五十株種禾
黍令上有一寸土不可令過一寸亦不可令減一寸凡
區種麥令相去二寸一行一溝容五十二株一畆凡四
萬五千五百五十株麥上土令厚二寸凡區種大豆令
相去一尺二寸一溝容九株一畆凡六千四百八十株
(禾一斗有五萬一千餘粒黍亦少此少許大豆一斗一萬五千餘粒)區種荏令相去三尺
胡麻相去一尺區種天旱常溉之一畆常收百斛上農
夫區方深各六寸間相去九寸一畆三千七百區一日
作千區區種粟二十粒美糞一升合土和之畆用種二
升秋收區别三升粟畆收百斛丁男長女治十畆十畆
收千石歲食三十六石支二十六年中農夫區方九寸
深六寸相去二尺一畆千二十七區用種一升收粟五
十一石一日作三百區下農夫區方九寸深六寸相去
二尺一畆五百六十七區用種六升收二十八石一日
作二百區(諺曰頃不比畆善謂多惡不如少善也)區中草生拔之區間草
以剗剗之若以鋤鋤苗長不能耘之者以&KR2505;䥥比地刈
其草薉
又曰兖州刺史劉仁之昔在洛陽於宅田以七十步之
地域為區田收粟三十六石然則一畆之收有過百石
矣少地之家所宜遵用也
玄扈先生曰區收一斗畆六十六石即區田一畆可食
二十許人矣蓋古今斗斛絶異周禮食一豆肉飲一豆
酒中人之食也孔明每食不過數升而仲達以為食少
事煩若如今斗則中人豈能頓盡孔明數升已自不少
而廉頗五斗得無太多計如今之畆若斗則每畆可收
數石可食兩人以下耳見文學張弘言有糞壅法即今
常種稻田亦可得榖畆二十許斛也近年中州撫院督
民鑿井灌田竊意遠水之地自應種旱榖若鑿井以為
水田此令民終歲&KR0008;&KR0008;也若云救旱榖則炎天燥土一
井所灌其潤幾何必須教民為區田家各二三畆以上
一家糞肥多在其中遇旱則汲井溉之此外田畆聽人
自種旱榖則豐年可以兩全即遇大旱而區田所得亦
足免於飢窘比於廣種無收效相遠矣
圃田種蔬果之田也周禮以埸圃任園地註曰圃樹果
蓏之屬其田繚以垣牆或限以籬塹負郭之間但得十
畆足贍數口若稍遠城市可倍添田數至半頃而止結
廬于上外周以桑課之蠶利内皆種蔬先作長生韭一
二百畦時新菜二三十種惟務多取糞壤以為膏腴之
本慮有天旱臨水為上否則量地鑿井以備灌溉地若
稍廣又可兼種麻苧果榖等物比之常田歲利數倍此
園夫之業可以代耕至于養素之士亦可托為隱所因
得供贍又可宦遊之家若無别墅就可棲身駐迹如漢
隂之獨力灌畦河陽之閒居鬻蔬亦何害于助道哉
圍田築土作圍以繞田也蓋江淮之間地多藪澤或瀕
水不時渰没妨于耕種其有力之家度視地形築土作
堤環而不斷内容頃畆千百皆為稼地後值諸將屯戍
因令兵衆分工起土亦倣此制故官民異屬復有圩田
謂疊為圩岸捍護外水與此相類雖有水旱皆可救禦
凡一熟餘不惟本境足食又可瞻及鄰郡實近古之上
法將來之永利詩云度地置圍田相兼水陸全萬夫興
力役千頃入周旋俯納環城地穹懸覆幕天中藏仙洞
祕外遶月宮圓蟠亘參淮甸紆回際海壖官民皆紀號
遠近不相緣守望將同井寬平却類川隰桑宜葉沃堤
柳要根駢交往無多逕高居各一㕓偶因成土著元不
畏民編生業團鄉社囂塵隔市廛溝渠通灌溉堘埂互
連延俱樂耕耘便猶防水旱偏翻車能沃稿瀽穴可抽
泉擁綠秧鋤後均黃刈穫前總治新税籍素表屢豐年
黍稌及億秭倉箱累萬千折償依市直輸納帶逋懸歲
計仍餘羡牙商許懋遷補添他郡食販入外江船課最
司農績治優都水權
架田架猶筏也亦名葑田集韻云葑菰草也葑亦作湗
江東有葑田又淮東二廣皆有之東坡請開杭之西湖
狀謂水涸草生漸成葑田(玄扈曰東坡所云與此異)考之農書云若
深水藪澤則有葑田以木縛為田坵浮繫水面以葑泥
附木架上而種萟之其木架田坵隨水高下浮泛自不
渰浸周禮所謂澤草所生種之芒種是也芒種有二義
鄭玄謂有芒之種若今黃穋榖是也一謂待芒種節過
乃種今人占候夏至小滿至芒種節則大水已過然後
以黃穋榖種之於湖田然則有芒之種與芒種節候二
義可並用也黃穋榖自初種以至收刈不過六十七日亦以避
水溢之患竊謂架田附葑泥而種既無旱暵之災復有
速收之效得置田之活法水鄉無地者宜傚之
櫃田築土護田似圍而小面俱置瀽穴如此形制順置
田段便于耕蒔若遇水荒田制既小堅築高峻外水難
入内水則車之易涸淺浸處宜種黃穋稻(周禮謂澤草生種之芒種)
(穋黃稻是也黃穋稻自種至收不過六十日則熟以避水溢之患)如水過澤草自生糝
稗可收高涸處亦宜陸種諸物皆可濟飢此救水荒之
上法一名壩水溉田亦曰壩田與此名同而實異詩曰
江邊有田以櫃稱四起封圍皆力成有時捲地風濤生
外禦衝盪如嚴城大至連頃或百畆内少堘埂殊寬平
牛犂展用易為力不妨陸耕及水耕
梯田謂梯山為田也夫山多地少之處除磊石及峭壁
例同不毛其餘所在土山下自横麓上至危顛一體之
間裁作重磴即可種萟如土石相半則必疊石相次包
土成田又有山勢峻極不可展足播殖之際人則傴僂
蟻沿而上耨土而種躡坎而耘此山田不等自下登陟
俱若梯磴故總曰梯田上有水源則可種&KR1045;秔如止陸
種亦宜粟麥蓋田盡而地地盡而山山鄉細民必求墾
佃猶勝禾稼其人力所致雨露所養不無少穫然力田
至此未免囏食又復租税隨之良可憫也詩云世間田
制多等夷有田世外誰名題非水非陸何所兮危巔峻
麓無田蹊層磴横削高為梯舉手捫之足始躋傴僂前
向防顛擠佃作有具仍兼携隨宜墾斸或東西知時種
早無噬臍穉苗亟耨同高低十九畏旱思雲霓凌冒風
日面且黧四體臞瘁肌若刲冀有薄穫勝稗荑力田至
此嗟彼啼田家貧富如雲泥貧無錐置富望迷古稱井
地今可稽一夫百畆容可棲餘夫田數猶半圭我今豈
獨非黔黎可無片壤充耕犂
塗田書云淮海惟揚州厥土惟塗泥夫低水種皆須塗
泥然瀕海之地復有此等田法其潮水所泥沙泥積於
島嶼或墊溺盤曲其頃畝多少不等上有鹹草叢生候
有潮來漸惹塗泥初種水稗斥鹵既盡可為稼田所謂
瀉斥鹵兮生稻糧盈邊海岸築壁或樹立樁橛以抵潮
汎田邊開溝以注雨潦旱則灌溉謂之甜水溝其稼收
比常田利可十倍民多以為永業又中土大河之側及
淮灣水滙之地與所在陂澤之曲凡潢汙洄互壅積泥
滓退皆成淤灘亦可種萟秋後泥乾地裂布掃麥種於
上其所收比淤田之效也夫塗田淤田各因潮漲而成
以地法觀之雖若不同其收穫之利則無異也詩云書
稱淮海惟揚州厥土塗泥來已久今云海嶠作塗田外
拒潮來古無有霖潦滲漉斥鹵盡沆&KR1948;已豐三載後又
有河淤水退餘禾麥一收倉廩阜昔聞漢世有民歌涇
水一石泥數斗且溉且糞長禾黍衣食京師億萬口稔
知燕地多陂渠(後魏裴延雋為幽州刺史修復燕地故戾陵諸碣及范陽督亢渠溉田萬餘頃)
(為利十倍)糞溉膏腴倍常畝若云是地可塗田先願滋培根
本厚闕政今知水利先(昔司馬温公言今闕政水利居其一)天下豈無霖
雨手(玄扈先生曰温公亦解此但令王介甫為之便不是東坡輩又附會而排笮之何哉)
沙田南方江淮間沙淤之田也或濱大江或峙中州四
圍蘆葦駢密以護堤岸其地常潤澤可保豐熟普為塍
埂可種稻林間為聚落可萟桑麻或中貫湖溝旱則平
溉或傍繞大港澇則洩水所以無水旱之憂故勝他田
也舊所謂坍江之田廢復不常故畝無常數税無定額
正謂此也宋乾道年間近習梁俊彦請税沙田以助軍
餉既施行矣時相葉顒奏曰沙田者乃江濱出没之地
水激于東則沙漲于西水激于西則沙復漲于東百姓
隨沙漲之東西而田焉是未可以為常也且比年兵興
兩淮之田租並復至今未徵况沙田乎其事遂寢時論
是之今吾國家平定江南以江淮舊為用兵之地最加
優恤租税甚輕至於沙田聽民耕墾自便今為樂土愚
嘗客居江淮目擊其事輒為之贊云江上有田總名曰
沙中開畎畝外繞蒹葭耐經水旱遠際雲霞耕同陸土
横亘水涯内備農具傍泊魚杈易勝畦埂肥漬菭華普
宜稻&KR1045;可殖桑麻種則雜錯收則倍加潮生上溉水夾
分叉澇須浚港旱或戽車地為永業姓隨某家三時力
穡多稼逾秅公私彼此横縱邇遐租賦不常豐稔惟嘉
玄扈先生曰肥積菭華此四字弗輕誦過是糞壤法也
今濱湖人漉取苔華以當糞壅甚肥不可不知王君既
作贊而糞壤篇又不盡著其法此為不精矣余讀農書
謂王君之詩學勝農學其農學絶不及苗好謙暢師文
輩也
又曰苔華壅田惟濱湖之北者乃可夏月苔乘風則聚
於北岸故也
農政全書卷五
