農政全書卷二
明徐光啟撰
農本
諸家雜論下
閻閎序王禎農桑通訣曰巡撫山東右副都御史安州
邵公得元王禎氏農書顧右布政使長興顧公謂兹實
大關民事而政之首也當轉寫善本即布政使司刻之
以廣流布示吾民勤衣食之原而期享樂利之休盛心
也刻半左布政使固始李公至乃趣完刻余為言以著
公意言曰天之生也與以所長則限之以短其于人也
賦性獨靈而制生養之材甚艱人之欲生也固不待聖
人有作孰不求所以自活而聖人者亦人之欲生者也
今無論羲農軒堯以来想巢燧之初觀時造始實求自
永其生而天遂命之人遂宗之君臣道興衣食之原漸
以開矣是故耕穫鉏報隂陽蚤莫之節宜順也高下邍
隰燥濕寒燠之氣宜候也洩制生化土木金石之物宜
悉也糞灌培蒔剛柔疏密之性宜辨也水旱蟲盜捍禦
守視之役宜力也采摘修捋生熟急緩之度宜中也飲
飼閑放好惡新故之情宜調也牝牡生息老嫩去留之
班宜審也堆&KR0008;攤曬風雨霧露之防宜豫也碾碡碓磑
精麤籭簸之計宜凖也倉窖轉般鼠雀浥漏之虞宜際
也積散出内盈縮低翔之數宜算也是故農事修則食
用贏衣用裕器用精財用饒而生養遂矣是故天子則
君人養人者也士以上皆禆君長民者也君不知稼穡
逞欲殄物民因以極民火動而元命㨱醫論且然况君
以民為命者乎故君知稼穡則知懼長民而斁民事衣
食縣官不宣心力猶慵者懈主人將轉雇君子當廉勤
自樹忍以榖恥乎故仕知民事則知媿是故聖人之重
衣食也王公躬藉以先耕后夫人親蠶以先織卿大夫
士以及内子胥與事焉而治本重矣故曰民事不可緩
也今簡王氏書首以通訣繼以器譜而終以諸種民事
通諸上下者益備矣是故得嘉種而缺利器則難播與
失種同制利器而昧要訣則逆時與無器同故得其訣
器可假而使也利諸器種可糴而下也度要訣以達冲
和之化儲利器以運制用之機富嘉種以取十千之報
比屋上農矣吾又恐浮食末作未緣南畆藝將孰載方
農之殷使輒不時則功孰與成今民不但六也盡歸而
農誠未即得盍若寬見農而不妨其務俾自趨利而樂
生乎是故解内之遠重也點集之煩數也迎候之紛沓
也力役之勤悴也守戍之隔離也讞報之留滯也六者
于古已然而害農一也嗚呼是書據六經該羣史旁兼
諸子百家以及殊方異俗咸著亦用心矣從政者無害
農皆以此利農者訓農則王氏撰述之初意邵公刊布
之盛心當惠徧吾人豈有窮乎雖然以今昏旦之中考
農祥則失度西凉白麥之熟較南夏則違時故雪而迅
霆桃源之夫呼凍雷父椎牛骨而子漸之谿峒土人數
十年而食假鬼或驘馬驢耕或鴨羣鉏稻稻一熟也或
三熟蕎秋種也或春種是以有老媪插秧有少婦列肆
有以蕨肥田又淋其灰汁作葅南河之南有車鐵輪野
馬之川牛服鞍甌越之徼塗篾釡或隔年見如樹或二
月食櫻桃蜑家于舟苗獨藏穗關隴之野尚營窟而土
處則九域民事物候固多端而難律也中土耕一犂三
牛水田水牛故一犂一牛一牛三犂䅹犂也而載之墾
耕篇則誤矣王氏又謂餘甘獨泉産也往泛昆明則食
之是猶賈勰要術附槃多摩厨徒示博耳故擊壤食葵
今俗所少葛籠牧笛取具事目聞之農老曰必母蒼生
炁下種則一年可耩之日少余亦嘗曰必草人法糞田
亦恐渴澤不得鹿墳壤之不得麋也故曰通其變使民
不倦神而明之存乎其人真知農哉邵公名錫李公名
緋顧公名應祥皆以進士顯余往給事中邵公則都給
事中云
王盤農桑輯要序曰聖天子臨御天下使斯民生業富
樂而永無饑寒之憂詔立大司農司不治他事而專以
勸課農桑為務行之五六年功效大著民間墾闢種藝
之業增前數倍農司諸公又慮夫田里之人雖能勤身
從事而播殖之宜蠶繅之節或未得其術則力勞而功
寡獲約而不豐矣於是徧求古今所有農家之書披閱
參考刪其繁重摭其要切纂成一書曰農桑輯要凡七
卷鏤為板本以進呈畢將頒布天下屬余題其卷首余
嘗論豳詩知周家所以成八百年興王之業者皆由稼
穡艱難積累以致之讀孟子書見論語王道丁寧反覆
皆不出乎夫畊婦蠶五雞二彘無失其時老者衣帛食
肉黎民不饑不寒數十字而已大哉農桑真斯民衣食
之源有國者富強之本王者所以興教化厚風俗敦孝
弟崇禮教致太平躋斯民於仁夀未有不權輿於此者
矣然則二書之出其利益天下豈可一二言之哉
于永清序鄺廷瑞便民圖纂曰昔漢天子家令晁錯紆
籌計邊事募民徙塞實廣虚以威匈奴先為居室置田
具器相其隂陽之和流泉之味土地之宜草木之饒使
民樂其業有長居心無他使之也上谷雲中壤接三輔
扆漢控胡巍然西北重鎮於今稱絶塞焉虜款以来烽
燧無警者二十餘年矣完固阜殷宜益倍曩昔乃閈陌
耗敝罄懸抒倚蒲蠃襏襫不給於南畆而庾鬴韋複告
匱於北山關以北石田敝土蕪穢汚莱無耕桑林澤之
業一切機利悉倒制於借壤雁民白登於西計文讕滿
羼名規役租積逋且萬計尺伍執殳之夫雕攰脱巾單
産孱民飴堇荼綀緼不銖於體乃裔徼習呰窳猥云輸
財效力疆腹殊共藉令方内有數千里水旱之災大庾
之金不輦於塞林林寄生之衆將安所哺啜䄛&KR2177;慰啼
號哉汜勝齊民之術顧安可置弗講也鄺廷瑞便民圖
纂凡三卷分類凡一十有一列條凡八百六十有六自
樹藝占法以及祈涓之事起居調攝之節芻牧之宜微
瑣製造之事捆摭該備大要以衣食生人為本是故繪
圖篇首而附纂其後歌咏嗟嘆以勸勉服習其艱難一
切日用飲食治生之具展卷臚列無煩咨諏所稱便民
者非耶雖然是便民者也非民所能自便者也長民者
衣食縣官受若值而斁民事不幾以榖恥乎其務宣厥
心力以惠綏拊循若人期會必審毋奪時徵發有度母
盡力約束有章母煩令故曰表地掩畆刺草殖榖農夫
庶衆之事也利濟百姓使民不偷將率之事也農夫庶
衆之事圖纂既纚纚詳之矣將率之事長人者其勖諸
王禎農桑通訣孝弟力田篇曰孝弟力田古人曷為而
並言也孝弟為立身之本力田為養身之本二者可以
相資而不可以相離也聖人使天下之人莫不衣其衣
而食其食親其親而長其長然其教之者莫先於士養
之者莫重於農士之本在學學之本在耕是故士為上
農次之工商為下本末輕重昭然可見者田有井黨有
庠遂有序家有塾新榖既入子弟始入塾距冬至四十
五日而出聚則行鄉飲正齒位讀教法散則從事於耕
故天下無不學之農詩曰黍稷薿薿攸介攸止烝我髦
士即漢力田之科是已帝舜聖人也萬世而下言孝者
莫加焉而耕歴山伊尹之訓曰立愛惟親立敬惟長而
耕於莘野其他如冀缺長沮桀溺荷蓧丈人之徒皆以
耕為事故天下亦少不耕之士周官大司徒三歲大比
考其德行道藝而先孝友即漢孝悌之科是已古者崇
本抑末其教民也以孝弟為先其制形也亦以不孝不
弟為重加意於立身之本如此當其生也宅不毛者有
里布田不耕者出屋粟民無職事者出夫家之征及其
死也不畜者祭無牲不耕者祭無盛不樹者無槨不蠶
者不帛不績者不衰加意於養身之本又如此于斯時
也家給人足上下有序親疎有禮末作之流亦鮮矣又
安有游惰者哉至於瘖聾跛躃斷趾侏儒各以其器食
之彼廢疾之人猶有所事而後食况於手足耳目無故
者哉漢代去古未遠立為孝弟力田之科高帝令賈人
不得衣絲乘車重租税以困辱之惠帝雖稍弛商賈之
禁然猶市井子孫不得為官仕皆所以崇本而抑末也
至文帝時風俗之靡公私之匱賈誼尚以為言帝感其
說乃開籍田嘗詔曰孝弟天下之大順也其遣謁者勞
賜又詔曰力田民生之本也其賜力田帛二匹而以戶
口率置力田常員各率其意以導民焉唐太宗亦詔民
有見業農者不得轉為工賈工賈有舍見業而力田者
免其調夫末作之民尚有益於世用古人且若是抑之
而况世降俗末又有出於末作之外者舍其人倫惰其
身體衣食之費反侈於齊民以有限之物供無益之人
上之人不惟不抑之反從而崇之何哉農人受飢寒之
苦見游惰之樂反從而羡之至去隴畆棄耒耜而趨之
是民之害也又豈特逐末而已哉
王禎農桑通訣地利篇曰周禮遂人以歲時稽其人民
而授之田野教之稼穡凡治野以土宜教甿今去古已
遠江野散閒在上者可不稽諸古而驗於今而以教之
民哉夫封畛之别地勢遼絶其間物産所宜者亦往往
而異焉何則風行地上各有方位土性所宜因隨氣化
所以遠近彼此之間風土各有别也自黃帝畫野分州
得百里之國萬區至帝嚳創制九州統領萬國堯遭洪
水天下分絶使禹治之水土既平舜分為十有二州尋
復為九州禹平水土可事種藝乃命棄曰黎民阻飢汝
后稷播時百榖是水平之後始播百榖者稷也孟子謂
后稷教民稼穡樹藝五榖謂之教民意者不止教以耕
耘播種而已其亦因九州之别土性之異視其土宜而
教之歟今按禹貢冀州厥土惟白壤厥田惟中中兖州
厥土黑墳厥田惟中下青州厥土白墳厥田為上下徐
州厥土赤埴墳厥田為上中揚州厥土惟塗泥厥田惟
下下荆州厥土惟塗泥厥田惟下中豫州厥土惟壤下
土墳壚厥田惟中上梁州厥土青黎厥田惟下上雍州
厥土黃壤厥田惟上上由是觀之九州之内田各有等
土各有差山川阻隔風氣不同凡物之種各有所宜故
宜於冀兖者不可以青徐論宜於荆揚者不可以雍豫
擬(率人為惰者必此言也)此聖人所謂分地之利者也周禮保章
氏掌天星以星土辨九州之地所封封域皆有分星今
按淮南子中央曰鈞天其星角亢氐東方曰蒼天其星
房心尾東北曰變天其星箕斗牽牛北方曰玄天其星
須女虚危營室西北方曰幽天其星東北奎婁西方曰
皓天其星胃昴畢西南方曰朱天其星觜嶲参東井南
方曰炎天其星輿鬼柳七星東南方曰陽天其星張翼
軫(角亢氐鄭兖州東郡入角一度東平任城山隂入角六度泰山入角十二度濟北陳留入亢五度濟隂入)
(底一度東平入氐七度房心宋豫州潁川入房一度汝南入房二度沛郡入房四度梁國入房五度淮陽入心)
(一度魯國入心三度楚國入心四度箕尾燕幽州上谷入尾一度漁陽入尾三度右北平入尾七度西河上郡)
(北地遼西東入尾十度涿郡入尾十六度渤海入箕一度樂浪入箕三度玄菟入箕六度廣陽入箕九度凉入)
(箕十度斗牽牛須女吴城揚州九江入斗一度廬江入斗六度豫章入斗十度丹陽入斗十六度會稽入牛一)
(度臨淮入牛四度廣陵入牛八度泗水入女一度六安入女六度虚危齊青州齊國入虚六度北海入虚九度)
(濟南入危一度樂安入危四度東莱入危九度平原入危十一度蓄州入危十四度營室東壁衛并州安定入)
(營室一度天水室八度隴西入營室四度酒泉入營室十一度張掖入營室十二度武都入東壁一度金城入)
(東壁四度武威入東壁六度燉煌入東壁八度奎婁胃魯徐州東海入奎一度瑯琊入奎六度高密入婁一度)
(城陽入婁九度膠棗入胃一度昴畢趙冀州魏郡入昴一度鉅鹿入昴三度恒山入昴五度廣平入昴七度中)
(山入昴八度清河入昴九度信都入畢三度趙郡入畢八度安平入畢四度河間入畢十度真定入畢十三度)
(觜參魏益州廣漢入觜一度越雋入觜三度蜀郡入參一度犍為入參三度牂牁入參五度巴蜀入參八度漢)
(中入參九度益州入參七度東井輿鬼秦雍州雲中入東井一度定襄入東井八度雁門入東井十六度代郡)
(入東井二十八度太原入東井二十九度上黨入輿鬼二度柳七星張周三輔弘農入柳一度河南入七星二)
(度河東入張一度河内入張九度翼軫楚荆州南陽入翼六度南郡入翼十度江夏入翼十二度零陵入軫十)
(一度桂陽入軫六度武陵入軫十度長沙入軫十六度)其土産名物各有證驗此
天地覆載一定古今不可易者盖其土地之廣不外乎
是但所屬邊裔不無遼絶若能自内而外求由近而及
遠則土産之物皆可推而知之矣大抵風土之說總而
言之則方域之多大有不同詳而言之雖一州之域亦
有五土之分似無多異周禮大司徒以土會之法辨五
地之物生一曰山林二曰川澤三曰丘陵四曰墳衍五
曰原隰以土宜之法辨十有二土之名物(十二分野之土各有所宜)
(下其名謂白壤黑墳之類辨其物謂所生之物)以相民宅而知其利害以阜人
民以蕃鳥獸以育草木以任土事辨十有二壤之物而
知其種以教稼穡樹藝(遂以教民春耕秋穡)然稼穡樹藝只有周
禮草人掌土化之法以物土相其宜以為之種凡糞種
騂剛用牛赤緹用羊墳壤用麋渴澤用鹿鹹瀉用貆勃
壤用狐埴壚用豕疆㯺(堅也)用蕡輕爂(脆也)用犬(凡所以糞種者皆謂)
(煮取汁也)此謂占地形色為之種者一取牛羊等汁以溲種
而化之使美則得其宜矣若今之善農者審方域田壤
之異以分其類參土化土會之法以辨其種如此可不
失種土之宜而能盡稼穡之利是圖之成非獨使民奉
為訓則抑亦望當世之在民上者按圖考傳隨地所在
悉知風土所别種藝所宜雖萬里而遥四海之廣舉在
目前如指掌上庶乎得天下農種之總要國家教民之
先務此圖之所以作也幸試覽之
玄扈先生曰五地十二壤周官舊法此可通變用之者
也若謂土地所宜一定不易此則必無之理立論若斯
固後世惰窳之吏游閒之民媮不事事者之口實耳古
来蔬果如頗稜安石榴海棠蒜之属自外國来者多矣
今薑荸薺之属移栽北方其種特盛亦向時所謂土地
不宜者也凡地方所無皆是昔無此種或有之而偶絶
果若盡力樹萟殆無不可宜者就令不宜或是天時未
合人力未至耳試為之無事空言抵捍也第其中亦有
不宜者則是寒暖相違天氣所絶無關於地若荔枝龍
眼不能踰嶺橘柚橙柑不能過淮他若蘭茉莉之類亦
千百中之一二故此書載二十八宿周天經度甚無謂
吾意欲載南北緯度如云某地北極出地若干度令知
寒暖之宜以辨土物以興樹萟庶為得之
馬一龍農說曰農為治本食乃民天天畀所生人食其
力(周書無逸曰君子所其無逸爰知稼穡之艱難則知小人之依故聖人治天下必本於農神農之教歷山)
(不改其業禹稷之後莘野猶振其風盖斯民之生以食為天而人無榖氣七日則死者其天絶也天之生人必)
(賦以資生之物稼穡是也物産於地人得為食力不致者資生不茂矣故世有游食之民則民窮而財盡况以)
(供無厭之欲而欲天下安生樂業以無叛也得乎古者一夫受田百畆不奪其時仰事頫育皆有賴也其上不)
(求其民不争以力足食而已至於後世人皆厭於力食而務以其力食人是以獸相食矣而犬下嘗不治嗚呼)
(君以民為重民以食為天食以農為本農以力為功所因如此而司農之官教農之法勸農之政憂農之心見)
(諸詩書者惓惓焉)力不失時則食不困知時不先終歲僕僕爾
故知時為上知土次之知其所宜用其不可棄知其所
宜避其不可為力足以勝天矣知不踰力者雖勞無功
(此總言用力體要時言天時土言地脉所宜主稼穡力之所施視以為用不可棄若欲棄之而不可也不可為)
(亦然合天時地脉物性之宜而無所差失則事半而功倍矣知其可不先乎)故畜陽不極發
生乃微(此以下詳說知時之義皆用不可棄避不可為之事上云時者主隂陽之候而言陽主發生隂)
(主斂息物之生息隨氣生降故冬至之後一陽起於下則羣隂推而漸出寒凝固結於上所以遏其洩耳及陽)
(氣出地物生呈露流衍布獲而不窮畜之盛大致然是以桃李冬花無冰不殺草春秋紀之以病愆陽農家者)
(有云冬耕宜早春耕宜遲云早其在冬至之前云遲其在春分之後冬至前者地中陽氣未生也春分後者陽)
(氣半於土之上下也其意皆在陽榮隂衛欲使微陽之氣不洩求其壯盛而已於此不知所避一則初升而踣)
(其踵一則方啓而裂其膚豈非童而牿未壯盛而先亢者乎亢則害牿則亡傷氣殆盡其生安得不微乎畜陽)
(之意不止於冬凡日為陽雨為隂和暢為陽沍結為隂展伸為陽歛詘為隂動為陽静為隂淺為陽深為隂晝)
(為陽夜為隂繁殖之道惟欲陽含土中運而不息隂乘其外或毖而不出若陽洩於外則隂入其中生機轉為)
(殺機矣)凝隂在上其氣固嗇(歲久不耕之地純隂固結非假太陽之力追攝何以和散)
(又冬春二時不見天陽亦猶是耳今夫團埴之土未嘗生物正以内不含陽隂不外固而火煅之地藏冰不融)
(者絶其地脉而中無陽氣来至也竊窺神化之妙陽根隂物之所以生也隂根陽物之所以成也生者謂之化)
(成者謂之變甕玄扈先生曰火煅藏冰别有理今藏熱炭之暑月可藏冰豈非絶地脉耶)陽自下
起發其内之一本以出於外諸隂皆死者隂自下起歛
其外之散齊以入於内諸陽皆生者(此盖言二氣始終之定理也諸陽謂)
(自復以至夬也復十一月之卦也夬三月之卦也十二月為臨正月為泰二月為大壯復自坤中来一陽始生)
(成位於冬至至泰而開開而壯壯而夬四月復全乎乾矣諸隂謂自姤以至剥也姤五月之卦也剥九月之卦)
(也六月為遯七月為否八月為觀姤自乾中来一隂始生成位於夏至至否而塞塞而觀觀而剥十月復全乎)
(坤矣上下者乾坤分列之位升降者隂陽往来之氣内外者神化合辟之妙歛發者萬物生成之機出入者循)
(環無窮之端一本散殊相禪以為始終者也大抵二氣隂陽之至當主日月為義春秋二分盡夜相半氣之平)
(也春分後晝漸永日在地下之刻少秋分後夜漸永日在地下之刻多隂陽消長係於是矣)陽上而
不抑遂以精泆隂下而不濟亦難以形堅(損有餘補不足則精不泆)
(而形可堅矣天地之間陽常有餘隂常不足然扶陽抑隂古聖至言易曰亢龍有悔又曰下濟而光以是見陽)
(之精泆由於不抑隂之形脆者由於無所濟也今冇上農土地饒糞多而力勤其苖勃然興之矣其後徒有美)
(穎而無實粟俗名肥&KR2109;此正不知抑損其過而精泆者耳其法何以斷其浮根剪其附葉去田中積汚以燥裂)
(其膚理則抑矣及其總秸俱成農功已畢或土力既衰潤滋不繼淫濁未去清氣有傷此正不知補助故粒米)
(有空頭枯榦粉黛諸病也)是故含生者陽以隂化達生者隂以陽變
察隂陽之故參變化之機其知生物之功乎(生則化成則變然必)
(成而後有生陽根隂也生而後有成隂根陽也成者謂之變脱其本根易其故體生者謂之化融液所畜暢茂)
(其緒故冬至之後生意皆含夏至之後生色皆達含者化之機達者變之漸隂陽互為其根求其所以然微妙)
(而難悉也一化一變理不盡顯物自相形機緘所存非審察參詳則天地生物之功莫之有知矣夫含生者先)
(天也以後天為之體達生者後天也以先天為之神養生家欲求先天之氣當思化裏一變非化不能變非變)
(則化者終於化矣推之事理亦然凡事之立其始甚幾微充廣必盛大盛必衰衰必敝敝則變不變則毁毁則)
(熄此知道者之所深憂乎圖善變而不毁者其諸取法於農)故聖人推日星定四時
分節候而示民以則(隂陽列於四時早晚見於節候歲氣係於日星期三百有六旬有六)
(日也日窮於次月離于紀星回于天此一歲之終也日行速而月遲故有餘日而以閏月收之天行健而日月)
(不能及故有歲差而以六十年約之一歲之中春而夏夏而秋秋而冬四時順布也四時有八節立春春分立)
(夏夏至立秋秋分立冬冬至也冬至以後陽漸長立春陽之出也春分陽氣之中也立夏得陽三之二至夏至)
(而極矣夏至以後隂漸長立秋隂之出也秋分隂氣之中也立冬得隂三之二至冬至而極矣堯命羲和日中)
(星鳥以殷仲春日永星火以正仲夏宵中星虚以殷仲秋日短星昴以正仲冬不詳其餘者以一中一極前後)
(測之耳冬至一陽生主生主長夏至一隂生主殺主成故曰生者陽也成者隂也含雖未見其生達雖未見其)
(殺而幾已在矣夫發其生者與其晚也寧早收其成者與其早也寧晚此陽進而前隂退而後之道也)衆
知膏瘠不如原隰衆知蕪平不如淺深(肥饒為膏砂瘦為瘠高者為原)
(下者為隰蕪荒而不治者也平成熟也農家栽禾啟土九寸為深三寸為淺土之生物膏則茂瘠則不茂而人)
(之相地成熟則美荒廢則不美此皆易知而莫不知也至如地之高下有氣脉所行而生氣鍾其下者冇氣脉)
(所不鍾而假天陽以為生氣者故原之下多土骨而隰之下皆積泥啟原宜深啟隰宜淺深以接其生氣淺以)
(就其天陽盖土骨如人身之經絡而積泥如人身之餘肉耳經絡者氣血流行之所餘肉者塊然附贅之區也)
常治者氣必衰再易者功必倍患因無備命在有滋將
衰而沃之助其力也欲倍而壯焉收其全矣沃莫妙於
滋源壯須求其固本(此因土材而以人力輔相之衰者土力衰也倍者所穫倍也患言水)
(暵蟲傷之類溝堰陂洫桔橰蓑苙潤燥以時濟及浚築制造為之預者則有備而無患矣命言生發收藏之元)
(所滋之事有二以人力者灌漑鋤耘塗盪也以物力者泥糞灰籸稿卉也禾苗資土以生土力乏則衰沃之所)
(以助土力之乏易田併兩歲之力不壯則不能兼收所生以致倍然沃助其衰壯求其倍勢也猶有不待其衰)
(未禾而先沃之白塊之間者此素問所謂滋化源之意耳滋其衰者過滋或至於不能勝而病矣滋源則無是)
(也固本者要令其根深入土中法在禾苗初旺之時斷去浮面絲根略燥根下土皮俾頂根直生向下則根深)
(而氣壯可以任其土力之發生實穎實栗矣)亢而過洩者水奪(此謂獨陽不長者濟之以)
(隂也何謂亢如既穫之後犂土在田冬春二時皆無雨雪太陽燥烈破塊之間盡為枯體隂不外周陽不内畜)
(氣之過洩矣水奪者以水奪之也奪其過洩之陽藉其潤澤之液包含融結以成發生之功盖天一生水水為)
(隂氣之微遇火俱化化則合併為用不惟不為害而反為利焉故君子貴不驕富不侈賢智不先人處崇高而)
(憂履盛滿而戒不待以水奪之而自然不至於亢也)歛而固結者火攻(此謂獨隂不生者濟)
(之以陽也何為歛失於鋤墾蕪翳蔽其天陽汚濁淫其膚理隂沍久而不開生意塞而不達氣之固結矣火攻)
(者以火攻之也攻其故結之隂假其焚燎之力疏道蒸騰以宣發育之氣盖地二生火火為陽氣之微遇水俱)
(變變則轉易死氣以為生亦不害矣水云奪者必久浸而後可奪火云攻者必猛烈而後可攻然奪之欲其過)
(洩於外者返而攻之欲其固結於内者去也隂陽善惡其用舍去留之分有不可誣者如此)鎡䥓寸
隙不立一毛鬱蒸所至並鍾五賊(此又揭工力時氣所害為甚者言也鎡䥓)
(寸隙墾之不遍也雖所餘徑寸他日禾根適當之則詰屈不入葉雖叢生亦必以漸消盡而至於濯濯然今俗)
(云縮科是已故犁鋤者必使翻抄數過田無不耕之土則土無不毛之病五賊食禾之蟲也熱氣積於土塊之)
(間暴得雨水醖釀蒸濕未經信宿則其氣不去禾根受之遂生蟊烈日之下忽生細雨灌入葉底留注節幹或)
(當晝汲太陽之氣得水激射熱與濕相蒸遂生蠈朝露浥日濛雨日中點綴葉間單則化氣合則化形遂生蝽)
(熱踵於下濕行於稿爽日與雨外薄其膚遂生螟歲交熱化不雨不暘晝晦夜暍而風氣不行遂生&KR0034;五賊不)
(去則嘉禾不興故灌田者先須以水遍過收其熱氣旋即去之然後易以新水栽禾無害不過一遍易去者雖)
(久浸不見日中雨露或以長牽或以疎鹵披拂勿以凝着則蟲不生近者田家治蟲之法多以石灰桐油布於)
(葉上亦可殺也)知天之時識地之宜昧其苞命亦無以善其後
(此承上以起下也苞命見下)故祖氣不足母胎有虧其踵不踵胎氣
不完其胎不胎雖成必敗盖親下之本既久去地而傷
母之體豈能全天哉(祖氣主穀子之在秸者言也母胎主穀子之脱秸者言也祖氣不足)
(謂未及冬至而先刈者其一成之氣既未充足以之為種母胞有虧矣草木之生其命在土生成化變不離土)
(氣踵踵相接生生無已焉若脱土久氣不連屬生之雖具於胎成之則不全其數或半途而剥或成穗而秕故)
(收種者當於冬至之後熱治高土散布其上覆以疎草障蔽鳥雀壅以&KR1883;灰滋潤燥枯至清明時沃之使芽除)
(草濩糞頻助其長此第一義也其次草褁美種縣之風簷季春之始置諸深汪勿令近泥半月氣足布地而芽)
(此雖不傷已落第二義矣但世俗浸種晝沉夜㫰&KR1883;釀鬱蒸逼之使速胎中受病拔不可去長芽嫩脆抛撒下)
(田跌蹼折損種種不免迷而不悟不知何見耳)夫善本者斯圖末慮終者貴謀
始推陳而致新氣以交併積盛脱胎而洗髓精以剥換
化生(上言天時土性人力種榖備矣此下言治禾也種得水始芽芽得土始苗移苗置之别土二土之氣)
(交併於一苗生氣積盛矣然其始不脱則陳腐之體猶存髓不洗則濁淫之氣終在欲其稚而壯壯而盛盛而)
(不衰也得乎故天地之間氣之積盛者力在交併精之化生者功在剥換不然同類而異形一本而殊末果何)
(在哉此在交併與剥换者得不得之差耳)達順則豐覆逆乃稿縱横成列紀
律不違密&KR0146;為儔尺寸如范(栽苗者當如是也先以一指搪泥然後以二指嵌苗)
(置其中則苗根順而不逆縱横之列整則易於耘盪疎密各因其地之肥瘠為儔疎者每畆約七千二百科密)
(則數踰於萬地肥而密所收倍於疏者矣地肥更不宜密農書曰瘠田欲稠)但害生於&KR1668;莠
法謹於芟耘與其滋蔓而難圖孰若先務於决去故上
農者治未萌其次治已萌矣已萌不治農其農何(&KR1668;莠惡草)
(之害苗者芟耘皆去草之事蔓草之延生也恣益甚也蔓難圖也出左氏皆務决去而求必得之亦古語引此)
(以見惡不可縱漸不可長之意上農深於農理勤於農事者也未萌根株在土也上農者智力兼至知&KR1668;莠之)
(害苗不惟不容其延蔓於根芽未萌之時先有以治之矣是以用力少而成功多不使其害及於苗所養至而)
(所以生全者大也已萌而治之其功次於是矣已萌而不治者必至於蔓而不可圖為農也何以謂之農哉歎)
(而哀之之詞知道者可以深長思也)夫薙草之法數與草齊南梗北黍天
所生地所宜人所賴以養者種之良也物之良者必貴
貴非賤等良畏惡朋(薙治也惡草之害苗者不可勝數而其為物也尤易生焉所治之法)
(不多則不可去天生五穀所以養人可貴之物也貴者難成而易傷賤者易起而難制於此辨之不早竢其潛)
(滋暗長而後治之則其根株深固枝葉暢茂盤結而輔翼者勢盛於苗矣雖其上農其無如之何)故農
家者流思其力不足以盡圖之備假諸物其始也直木
而耒其次也横木而耜又其次編木而齒曲木末而鏟
鑿木首而鋤繼之以掇終之以塗無不加以鐵焉以直
木而銕堅也攻之無遺類矣(草之滋生無窮而人之用力有限不能不假於物以)
(為力勝之具耳今之耒而耕者有大畊小畊闕挄罨掄大抵勤與惰之殊也飜抄遍過之說已見於前其耙者)
(亦多不求細熟平整粗塊臃泥凸則曝日先燥窪則注水過深是以一塸之間禾之豐瘁頓異且又妙在旋抄)
(旋耙旋耙旋蒔則燥濕和均渾水澄泥聚於根坎有壅培之力也多苗新土黃色轉青乃用摀盪摀盪雖以去)
(草實以面苗盖田之浮泥易行横根而下之實土難入頂本頂本入土不深横根布於泥面則得土之生氣不)
(厚枝葉雖繁抽心不茂矣摀欲斷其泥面横根使其頂根入土深受積厚多生之氣其後抽心始高而結穗長)
(碩也鏟鋤皆削草器掇以手拾去餘草塗以泥壅蔽田皮既掇則洩去多水留少水在田夾泥為塗塗時以手)
(捻去禾心宿水候田中有燥裂即上水灌之禾心宿水既去燥時免其濕釀漬入新水又助潤滋清氣矣養苗)
(至此除草已盡物不能再假力不能再加然意外之虞尚不保其無也玄扈先生曰至哉言矣鋤棉鋤桑斷)
(其横根皆此理也說者謂種樹不實斷其直根非也正宜留直根去横根耳但樹大者宜漸去之)如是
而猶存者可不畏夫(此又申言&KR1668;莠之難去可畏之甚也盖惡草賤而易生有一根踵遺)
(於地忽不覺其蔓矣)衛生固難成功亦不易華而欲實風雨不作
時將穫矣燥則多損侵以成腐(此言養之係於人而成之係於天也稻花必在)
(日色中始放雨入則閉其竅而不花風烈則損其花而不實二者皆秕穀之患也及其成穀將穫土太燥則米)
(粒乾損水多而過浸則斑黑成腐二者又皆毁成之病也隂晴燥濕是豈人力可致哉農家至此猶不得自盡)
(况以委之蕪蘙而求其不敗也可乎)故可貴之物不産非時不安非類欲
其至足以遂斯民之天而農也如之何不力(此總結通篇旨意盖)
(穀不足則食不足食不足則民之所天不遂物之可貴如此苟非順時調護何以得之農者當知自力矣)
農政全書卷二
