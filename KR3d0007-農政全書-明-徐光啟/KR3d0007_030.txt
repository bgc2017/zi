農政全書卷三十
明徐光啓撰
樹藝
果部下
茘枝上林賦曰離枝蜀都賦曰茘枝(一名丹茘一名飣坐真人其類有三)
(四十種以狀元香為最然不如長樂勝肉厚而味甘為種中第一第乾之不能如狀元香風味南記曰此木)
(以茘枝為名者以其結實時枝弱而蔕牢不可摘取以刀斧剔去其枝故以為名生嶺南巴中泉福漳興化蜀)
(渝涪二廣州郡皆有之其品閩為最蜀川次之嶺南為下樹形團圓如帷蓋葉如冬青華如橘朵如蒲萄核如)
(枇杷殼如紅繪膜如紫銷肉白如肪花於二三月實於五六月)
農桑通訣曰茘枝根浮必須加糞土以培之性不耐寒
最難培植纔經繁霜枝葉枯死(玄扈先生曰亦云冬夏不凋)遇春二
三月再發新葉初種五六年冬月覆蓋之以護霜雪種
之四五十年始開花結實其木堅固有經四百餘年猶
能結實者
熟時人未採百蟲不敢近人纔採摘諸鳥蝙蝠之類羣
然傷殘故採者必日中而衆採之最忌麝香遇之花實
盡落(凡果皆然)
曬茘(採下即用竹籬朗曬經數日色變核乾用火焙之以核十分乾硬為度收藏用竹籠箬葉裹之可以)
(致遠成朵曬乾者名為茘錦其肉生以蜜熬作煎嚼之如糖霜然名為荔煎北方無此種自漢南粤以備方物)
(於是茘枝始通中國)
農桑通訣曰漢唐時命驛馳貢洛陽取於嶺南長安來
於巴蜀雖曰解獻傳置之速然腐爛之餘色香味之存
者無幾蓋此果若離本枝一日色變二日香變三日味
變四五日外色香味盡皆去矣非惟中原不嘗生茘之
味江浙之間亦罕焉今閩中歲首亦曬乾者昔李直方
第果實或薦茘枝曰當舉之首魏文帝詔羣臣曰南方
果之珍異者有茘枝龍眼焉今閩中茘枝初著花時商
人計林斷之以立劵一歲之出不知幾千萬億水浮陸
轉販鬻南北外而西夏新羅日本琉球大食之屬莫不
愛好重利以酬之夫以一木之實生於海濱巖險之遠
而能名徹上京外被四夷重於當世是亦有足貴者
龍眼(附山龍眼龍茘)廣雅曰益智龍眼也(一名驪珠一名龍目一名比目一名圓眼)
(一名蜜脾一名燕卵一名繡水團一名海珠藂一名川彈子一名亞茘枝一名茘枝奴龍眼花與茘枝同開)
(樹亦如茘枝但枝葉稍小殼青黃色形如彈丸核如木梡子而不堅肉白而帶漿其甘如蜜熟於八月白露後)
(方可採摘一朵五六十顆作一穗茘枝過即龍眼熟故謂之茘枝奴福州興化泉州有之比茘枝特罕木性畏)
(寒北方亦無此種今充歲貢焉鮮玄扈先生曰乾龍眼肉勝茘枝且能補心氣大益人食之大不如茘真堪)
(作奴)
曬龍眼(採下用梅鹵浸一宿取出曬乾用火焙之以核乾硬為度如茘枝法收藏之成朵乾者名龍眼)
(錦)
附山龍眼(出廣中夏月熟可噉此亦龍眼之野生者)
龍茘(出嶺南狀如小茘枝而肉味如龍眼其身葉亦似二果故名曰龍茘不可生噉但可熬食)
橄欖(附餘甘)橄欖一名青果一名忠果一名諫果(生嶺南及閩廣)
(州郡性畏寒江浙難種樹大數圍實長寸許形如訶子而無稜瓣其子先生者居下後生者漸高有野生者)
(波斯橄欖生邕州色類相似但核作兩瓣蜜漬食之爛綠欖色青綠核内無仁有亦乾小烏欖色青黑肉)
(而甘取肉槌碎乾自有霜如白鹽謂之欖醬仁最肥大有紋叢叠如海螵蛸色白外有黑皮最甘嫩方欖出)
(廣西兩江洞中似橄欖有三角或四角)
農桑通訣曰樹峻不可梯緣但刻其根方寸許内鹽於
其中一夕子皆自落蜜藏極甜生噉煮食之並消酒解
諸毒人誤食鯸鮐(即河魨)魚肝迷悶欲死者飲其汁立解
以其木作楫撥著魚皆浮出物之相畏有如此者此果
南人尤重之可作茶果其味苦酸而澀食久味方回甘
故昔人名為諫果然消酒解毒亦果中之有益於人者
(一云以木釘釘之子亦自落)
附餘甘(惟泉州有之乃深山窮谷自生之物非人家所種其樹梢高其子梭形又如梅實兩頭銳始嚼)
(味酸澀飲水乃甘九月採比之橄欖酷相似以蜜藏之亦佳)
櫻桃(附山嬰桃)爾雅曰楔荆桃(郭璞注曰今櫻桃子廣雅曰楔桃大者如彈丸有長八)
(分者有白色者凡三種一孫炎云大而甘者謂之崖蜜櫻桃一名楔一名荆名英桃一名鸎桃一名含桃)
(一名朱櫻一名牛桃一名麥英有西京雜記列櫻桃含桃為二種蘇頌曰櫻桃處處之洛中者最勝其實)
(深紅者謂之朱櫻紫色皮裹有細黃點者謂之紫櫻味最珍重又有正黃明者謂之蠟櫻小而紅者謂之櫻珠)
(味皆不及極大者)
齊民要術曰二月初山中取栽陽中者還種陽地隂中
者還種隂地(若隂陽易地則難生生亦不實此果性生隂地既入園囿便是陽中故多難得生宜)
(堅實之地不可用虚糞也又法二三月間分有根枝栽土中糞澆即活)
李時珍曰三月熟時須守護否則鳥食無遺也(其法以二破竹)
(相擊鳥聞聲自去或以網張其上鳥亦不至熟時以糞置其下則一樹齊熟)鹽藏蜜煎皆可
久食或同蜜擣作餻唐人以酪煎食之(櫻桃經雨則蟲自内生人莫之)
(見用水浸良久則蟲皆出乃可食也試之果然)
附山嬰桃(本草釋名朱桃麥櫻英豆李桃桃孟詵曰此嬰桃俗名李桃又名柰桃前櫻名櫻非桃)
(也曰别錄曰嬰桃實大如□多毛四月採隂乾實陶弘景櫻桃即今朱櫻可煮食者嬰桃形相似而乖異)
(山間時有之青李時珍曰樹如朱櫻但葉長尖不圓子小而尖生熟黃赤亦不光澤而味惡不堪食)
楊梅博物志云地瘴處多生楊梅(一名朹子生江南嶺南山谷間會稽産者)
(為天下冠楊梅種類甚多大葉者最早熟味甚佳次則卞山本出苕溪移植光福山中尤勝又次為青蒂白蒂)
(及大小松子揚州呼白者為聖僧樹若茘枝葉細青如龍眼二月開花結實如楮實子肉在核上無皮殼五月)
(熟生青熟則有白紅紫三色)
便民圖纂曰六月間取糞池中浸過核收盫二月鋤地
種之待長尺許次年三月移栽三四年後取别樹生子
枝條接之復栽山地其根多留宿土臘月開溝於根旁
高處離四五尺許以灰糞壅之不宜著根每遇雨肥水
滲下則結子肥大
物類相感志云桑樹接楊梅則不酸樹上生癩以甘草
釘釘之則去
鹽藏蜜漬糖製火酒浸皆佳
林邑記云邑有楊梅大如杯盌青時酸熟則如蜜用以
釀酒號為梅花酎甚珍重之
葡萄(附野葡萄)張騫使大宛取葡萄實於離宮别館旁盡種
之(一名蒲萄一名賜紫櫻桃著廣志曰有黃白黑三種水晶葡萄暈色帶白如粉形大而長味甘紫)
(葡萄黑色有大小二種酸甜二味晴綠葡萄出蜀中熟時色綠至苦西番之綠葡萄名兔味勝糖蜜無核則)
(異品也又瑣瑣葡萄出西番實小如胡椒小兒常食可免生痘云痘不快食之即出今中國亦有種者一架)
(中間生一二穗雲南者大如棗味尤長波斯國所出大如雞卵可生食可釀酒最難乾不乾不可收齊民要)
(術曰蔓延性緣不能自舉作架以承之葉密隂厚可以避熱)
便民圖纂曰二三月間截取藤枝插肥地待蔓長引上
架根邊以煮肉汁或糞水澆之待結子架上剪去繁葉
則子得霑雨露肥大冬月將藤收起用草包護以防凍
損(其根莖中空相通暮溉其根至朝而水浸其中澆以米泔水最良以麝入其皮則葡萄盡作香氣以甘草)
(作針針其根則立死三元延夀書云葡萄架下不可飲酒恐蟲屎傷人玄扈先生曰須春分便插太遲則有)
(漿出損本)
又法宜栽棗樹邊春間鑚棗樹作一竅引葡萄枝從竅
中過候葡萄枝長塞滿竅子斫去葡萄根托棗以生其
實如棗(十月中去根一步許掘作坑收卷葡萄悉埋之近枝莖薄安黍穰彌佳無穰直安土亦得不宜)
(濕濕則冰凍二月中還出舒而上架性不奈寒不埋即死其歲久根莖粗大者宜遠根作坑勿令莖折其坑外)
(處亦掘土並穰陪覆之竟玄扈先生曰北方必須舒卷年遠亦難南方以穰草褁根可也)
正月末取嫩枝長四五尺者卷為小圈先治地令鬆沃
之以肥種時止留二節在外春氣萌動發芽盡萃于出
土二節不一年成大棚實大而多液生子時去其繁葉
遮露則子尤大忌澆人糞
齊民要術曰摘葡萄法(逐熟者一一零叠一作摘取從本至末悉皆無遺世人全房折)
(殺者)
作乾葡萄法(極熟者一一零壓摘取刀子切去蔕勿令汁出蜜兩分和内葡萄中煮四五沸漉出)
(隂乾便成矣滋味倍勝又夏月不敗)
藏葡萄法(極熟時全房折取於屋下作廕坑坑内近地鑿壁為孔插枝於孔中選築孔使堅屋子置)
(土覆之經冬不異也)
玄扈先生曰葡萄作酒極有利益然非西種不可亦可
作醋作糖今山西亦作酒然不真也
附野葡萄(一名蘡藇一名山葡萄蔓生苗葉花實與葡萄相似但實小而圓色不甚紫堪為酒)
銀杏一名白果一名鴨脚子(銀杏以白得名鴨脚取其葉之似其木多歷歲年其)
(大或至連抱可作棟梁多生江南以宣城者為勝二月開花成簇青白色二更開花隨即卸落人罕見之一枝)
(結子百十狀如楝子經霜乃熟爛去肉取核為果)
便民圖纂曰春初種於肥地候長成小樹來春和土移
栽以生子樹枝接之則實茂
農桑通訣曰春分前後移栽先掘深坑水攪成稀泥然
後下栽子掘取時連土封用草要或麻繩纏束則不致
碎破土封其子至秋而熟初收時小兒不宜食食則昏
霍惟炮煮作粿食為美以澣油甚良顆如緣李積而腐
之惟取其核即銀杏也
其木有雌雄之意雄者不結實雌者結實其實亦有雌
雄雌者二稜雄者三稜須雌雄同種其樹相望乃結實
或雌樹臨水照影或鑿一孔納雄木一塊泥之亦結
採摘(熟時以竹篾篐樹本擊篾則銀杏自落)
枇杷上林賦曰盧橘(枇杷易種葉微似栗冬夏不凋冬花春實夏熟大者如雞子小者如)
(龍眼白者為上黃者次之無核者名焦子出廣州李時珍曰枇杷非盧橘也)
便民圖纂曰以核種之即出待春移栽三月宜接
橘(附柑柚佛手柑金橘金豆)禹貢曰厥包橘柚錫貢(注云大曰柚小曰橘然自是兩)
(種橘有數種有綠橘有紅橘有蜜橘有金橘而洞庭橘為勝今充土貢又有黃橘扁小多香霧為上品芳)
(塌橘狀大而扁外綠心紅巨瓣多液春熟甚美不包橘外薄内盈隔皮可數綿橘微小極軟美可愛多結)
(可凍橘八月花開冬結春采穿又有沙橘早黃橘)(穿心橘實大皮光心虚朱橘茘枝橘乳橘)
(木油橘橘之下品於生南山川谷及江浙荆襄皆有之高可丈許刺出莖間夏初生白花至冬實黃踰淮)
(則化為枳多閩中柑橘以漳州為最福州次之樹接成惟種成者氣味尤勝)
便民圖纂曰正月間取核撒地上冬月搭棚春和撤去
待長二三尺許二月移栽澆忌猪糞既生橘摘後又澆
有蟲則鑿開蛀處以鐵線鈎取(一說以杉木塞其孔則蟲自死取蟲訖以疏黃)
(和土塞其竅)
農桑通訣曰種植之法種子及栽皆可以枳樹截接或
掇栽尤易成宜於肥地種之冬收實後須以火糞培壅
則明年花實俱茂乾旱時以米泔灌溉則實不損落
玄扈先生曰此樹極畏寒宜于西北種竹以蔽寒風又
須常年搭棚以護霜雪霜降搭棚穀雨卸却樹大不可
搭棚可用礱糠襯根柴草裹其榦或用蘆蓆寬裹根榦
礱糠實之
須記南枝掘深坑糞河泥實底方下樹下鬆土滿半坑
築實又下糞河泥方下土平坑又下糞河泥又加築實
則旺凡樹耐肥者皆用此法
以死鼠浸坑中浮起取埋根中極肥
種樹書曰南方柑橘雖多然亦畏霜不甚收惟洞庭霜
雖多無所損橘最佳歲收不耗正謂此焉以死鼠浸溺
缸内候鼠浮取埋橘樹根下次年必盛湼槃經云如橘
得鼠其果子多(橘見屍則多實)
玄扈先生曰冬寒無損正因種者多且培植有方耳惟
閩廣地暖即無損耗而實甚佳勝浙者十倍
橘柚橙柑等須於臘月根邊寬作盤連糞三次不宜著
根遇春旱以水澆之雨則不必花實並茂橘之種不一
惟扁橘蜜罐甜瓶為佳湘橘耐久
最忌猪糞以茅灰及羊糞壅之多生實
農桑輯要曰西川唐鄧多有栽種成就懷州亦有舊日
橘樹北地不見此種若於附近面訪學栽植甚得濟用
(畏寒多死北地非宜)
述異記曰越多橘柚園越人歲出橘税
收藏(十月後將金橘安錫器内或芝蔴雜之經久不壞藏菉荳中尤妙近米即爛)
又法鋪乾松毛藏于不近酒處多不壞
農桑通訣曰惟皮與核堪入藥用皮之陳者最良又宜
作食料其肉味甘酸食之多痰不益人以蜜煎之為煎
則佳食貨志云蜀漢江陵千樹橘其人與千戶侯等夫
橘南方之珍果味則可口皮核愈疾近升盤俎遠備方
物而種植之獲利又倍焉其利世益人故非可與他果
同日語也
柑一名木奴一名瑞金奴(農桑通訣曰柑甘也橘之甘者也莖葉無異於橘但無刺)
(為異耳生江漢唐鄧間而泥山者名乳柑地不彌一里所其柑大倍常皮薄味珍脉不粘瓣食不留滓一顆之)
(核纔一二間有全無者然又有生柑有郛柑有海紅柑有衢柑雖品不同而温台之柑最良歲充土貢焉江浙)
(之間種之甚廣利亦殊博柑又有山柑未洞庭柑出洞庭皮細味美熟最早甜每顆八瓣霜先黃饅)
(頭柑黃生枝柑柑平蒂柑大如升出成都盛朱柑之大柑柑白沙柑江南嶺南為蜀次實)
(似橘而圓大未經霜猶酸霜後始熟柑樹猶畏冰雪)
栽種與橘同
種樹書曰柑樹為蟲所食取螘窠於其上則蟲自去柑
之大者擘破氣如霜霧
李衡於武陵龍陽洲上種柑千樹謂其子曰吾州里有
千頭木奴不責汝衣食歲止一疋亦足用矣及柑成歲
輸絹數千疋故史游急就篇註云木奴子無凶年蓋言
可以市易穀帛也
柚爾雅曰柚條又曰櫠椵(郭璞曰柚屬也似橙而實酢大於橘橘皮薄味辛苦柚皮)
(厚而肥甘其肉有甘有酸酸者名胡柑一名條一名櫾一名壺柑一名臭橙廣雅謂之鐺實有大小二種小者)
(如柑如橙俗呼為蜜䇶大者如升如瓜俗呼為朱欒有□及尺餘者俗呼香欒閩中嶺外江南皆有之南人種)
(其核云長成以接柑橘甚良呂氏春秋曰果之美者有雲夢之柚)
佛手柑(木似朱欒而葉尖長枝間有刺植之近水乃生其實如人手有指有長尺餘者皮皺而光澤味)
(不甚佳而清香襲人置衣笥中雖形乾而香不歇可糖煎蜜煎作果甚佳搗蒜罨其蒂香更充溢浸汁洗葛紵)
(絶勝酸漿)
金橘(一名金柑一名夏橘吳越江浙川廣間出營道者為冠五月開白花秋冬黃熟大者徑寸小者如指)
(頭糖造蜜煎皆佳廣人連枝藏之入膾醋尤香美)
便民圖纂曰金橘三月將枳棘接之至八月移栽肥地
灌以糞水為佳
金豆(一名山金柑一名山金橘木高尺許實如櫻桃生青熟黃形圓而光溜皮甜可食味清而香美可蜜)
(漬)
橙埤雅曰橙柚屬可登而成故字從登(一名棖一名金毬一名鵠殼葉)
(有兩刻缺者是也似橘樹而有刺葉大而形圓皮甚香厚而皺其瓤味酸唐鄧間多有之江南尤盛北地亦無)
(此種過淮則化為枳)
種植與橘同
其皮香氣馥郁可以熏衣可以芼鮮可以和葅醢可以
為醬虀可以蜜煎可以糖製為橙丁可以蜜製為橙膏
嗅之則香食之則美誠佳果也
其瓤洗去酸汁細切和蜜鹽煎成食之亦佳
桑葚(栽種别見蠶桑部)爾雅曰桑瓣有葚梔
農桑通訣曰嘗考之史傳三國魏武祖軍乏食乃得乾
葚以濟饑魏志武祖軍無糧新鄭長楊沛進乾葚後遷
沛為鄴令後漢王莽時天下大荒有蔡順採葚赤黑别
盛之赤眉賊見而問之順曰黑者奉母赤者自食蓋桑
葚乾濕皆可食可以救儉昔聞之故老云前金之末饑
歉民多餓莩至夏初青黃未接其桑葚已熟民皆食葚
獲活者不可勝計凡植桑多者葚黑時悉宜振落箔上
曬乾平時可當果食歉歲可禦飢餓雖世之珍異果實
未可比之適用之要故錄之
玄扈先生曰桑生葚者葉小而薄故蠶桑之家不得有
葚
木瓜爾雅曰楙木瓜(郭璞注曰實如小瓜酢可食一名鐵脚梨山隂蘭亭尤多西京亦有)
(之而宣城者為佳不李時珍曰其葉光而厚其實如小瓜而有鼻津潤味木者為木瓜圓小於木瓜味木而)
(酢濇者為木桃似木瓜而無鼻大於木桃味濇者為木李亦曰木梨即榠樝及和圓子也鼻乃花脱處非臍蒂)
(也)
農桑通訣曰木瓜種子及栽皆得壓枝亦生栽種與桃
李同法秋社前後移栽至次年率多結實勝春栽者
宣城人種蒔最謹始實則簇紙花薄其上夜露日曝漸
而變紅花又如生本州以充土貢故有天下宣城花木
瓜之稱
廣志曰木瓜子可藏枝可為數號一尺百二十節
詩疏義曰欲啖者截著熱灰中令萎&KR0034;淨洗以苦酒頭
汁蜜之可案酒食蜜封藏百日乃食之甚美凡腰腎脚
膝者服之不宜闕以蜜漬食亦堪益人(蜜漬之法先切皮煮令熟著水)
(中拔去酸味却以蜜熬成煎藏之)又宜去子爛烝擂作泥入蜜與薑作
煎飲用冬月尤美夫木瓜得木之正故入筋試以鉛霜
塗之則失醋味受金之制也五行相尅之義於此蓋亦
可驗此果既能愈疾又宜飲啖兼用有益誠可貴焉(陶弘)
(景曰木瓜最療轉筋如轉筋時但呼其名及書土作木瓜字皆愈此理亦不可解俗人拄木瓜杖云利筋脉也)
樝子爾雅云似梨而酢澁埤雅曰木桃(陶隱居本草注云木瓜利筋脛)
(又有榠樝大而黃可進酒去痰樝子澁斷痢者禮記曰樝梨曰攅之鄭公不識樝乃云是梨之不臧雷公)
(炮炙論和圓子即此也蔕李時珍曰樝子乃木瓜之酢澀者小於木瓜色微黃核皆粗核中之子小圓也)
淮南子曰樹柤梨橘食之則美嗅之則香莊子曰樝梨
橘柚皆可於口者蓋古人以樝列於名果今人罕食之
耳西川唐鄧多種此亦足濟用然樝味比之梨與木瓜
雖為稍劣而以之入蜜作湯煎則香美過之亦可珍也
榠樝詩經曰木李埤雅曰木梨(鄭樵通志曰蠻樝拾遺曰瘙樝李時珍曰榠)
(樝乃木瓜之大而黃色無重蔕者也)
可浸酒去痰置衣箱中殺蠧蟲
榅桲(李時珍曰即榠樝之生於北土者但蘇頌曰今關陜有之沙苑出者更佳其實類樝膚慢而多毛)
(味尤甘其氣芬馥置衣笥中亦香)
寇宗奭曰食之須淨去浮毛不爾損人肺其果最多生
蟲少有不蛀者
山樝爾雅曰朹子檕梅(又名赤瓜子鼠樝猴樝芽樝羊梂棠梂子山裏果此物生於田)
(原茅林中猴鼠喜食之故有諸名也)
九月熟取去皮核搗和糖蜜作為樝糕以充果物(亦可入藥)
(令人少睡有力悦志)
甘蔗說文曰藷蔗也(或為芋蔗或干蔗或邯睹或甘蔗或都蔗所在不同漢書離騷俱)
(作柘有數種曰杜蔗即竹蔗綠嫩薄皮味極醇厚專用作霜曰白蔗一名荻蔗一名劣蔗一名蠟蔗可作糖江)
(東為勝今江浙閩廣蜀川湖南所生大者圍數寸高丈許又扶風蔗一丈三節見日則消遇風則折交阯蔗)
(長丈餘取汁曝之數日成飴入口即消彼人謂之石蜜叢生莖似竹内實直理有節無枝長者六七尺短者三)
(四尺八九月收莖可留至來年春夏玄扈先生曰甘蔗糖蔗是二種)
農桑輯要曰種法用肥壯糞地每歲春間耕轉四遍耕
多更好擺去柴草使地淨熟蓋下上頭宜三月内下種
迤南暄熱二月内亦得每栽子一個截長五寸許有節
者中須帶三兩節發芽於節上畦寬一尺下種處微壅
上高兩邊低下相離五寸卧栽一根覆土厚二寸栽畢
用水遶澆止令濕潤根脉無致渰没栽封旱則二三日
澆一遍如雨水調勻每一十日澆一遍其苗高二尺餘
頻用水廣澆之荒則鋤之無不開花結子直至九月霜
後品嚐稭稈酸甜者或熟味苦者未成熟將成熟者附
根刈倒依法即便煎熬外將所留栽子稭稈斬去虚梢
深㙭窖阬窖底用草襯藉將稭稈堅立收藏於上用板
蓋土覆之毋令透風及凍損直至來春依時出窖截栽
如前法大抵栽種者多用上半截儘堪作種其下截肥
好者留熬沙糖若用肥好者作種尤佳
煎熬法若刈倒放十許日即不中煎熬將初刈倒稭稈
去梢葉截長二寸碓搗碎用密筐或布袋盛頓壓擠取
汁即用銅鍋内斟酌多寡以文武火煎熬其鍋隔牆安
置牆外燒火無令煙火近鍋專令一人看視熬至稠粘
似黑棗合色用瓦盆一隻底上鑚箸頭大竅眼一個盆
下用甕承接將熬成汁用瓢豁於盆内極好者澄於盆
流於甕内者止可調渴水飲用將好者止就用有竅眼
盆盛頓或倒在瓦罌内亦可以物覆蓋之食則從便慎
勿置於熱炕上恐熱開花大抵煎熬者止取下截肥好
者有力糖多若連上截用之亦得(玄扈先生曰熬糖法未盡于此)
家法政曰三月可種甘蔗
雩都縣土壤肥沃偏宜甘蔗味及菜色餘縣所無一節
數寸長供獻御
農政全書卷三十
