農政全書卷四十九
明徐光啓撰
荒政(採周憲王救荒本草)
山梗菜生鄭州賈峪山山野中苗高二尺許莖淡紫
色葉似桃葉而短小又似柳葉菜葉亦小梢間開淡紫
花其葉味甜
救飢採嫩葉煠熟淘洗淨油鹽調食
狗掉尾苗生南陽府馬鞍山中苗長二三尺拖蔓而
生莖方色青其葉似歪頭菜葉稍大而尖&KR1359;色深綠紋
脉微多又似狗筋蔓葉梢間開五瓣小白花黃心衆花
攢開其狀如穗葉味微酸
救飢採嫩葉煠熟水浸去酸味淘淨油鹽調食
石芥生輝縣鴉子口山谷中苗高一二尺葉似地棠
菜葉而闊短每三葉或五葉攅生一處開淡黃花結黑
子苗葉味苦微辣
救飢採嫩葉煠熟換水浸去苦味油鹽調食
獾耳菜生中牟平野中苗長尺餘莖多枝叉其莖上
有細線楞葉似竹葉而短小亦軟又似扁蓄葉却頗闊
大而又尖莖葉俱有微毛開小黲白花結細灰青子苗
葉味甘
救飢採嬾苗葉煠熟水浸淘淨油鹽調食
回回蒜一名水胡椒又名蠍虎草生水邊下濕地苗
高一尺許葉似野艾蒿而硬又甚花叉又似前胡葉頗
大亦多花叉苗莖梢頭開五瓣黃花結穗如初生桑椹
子而小又似初生蒼耳實亦小色青味極辛辣其葉味
甜
救飢採葉煠熟換水浸淘淨油鹽調食子可𢷬爛
調菜用
地槐菜一名小蟲兒麥生荒野中苗高四五寸葉似
石竹子葉極細短開小黃白花結小黑子其葉味甜
救飢採葉煠熟水浸淘淨油鹽調食
螺黶兒一名地桑又名痢見草生荒野中莖微紅葉
似野人莧葉微長窄而尖開花作赤色小細穗兒其葉
味甘
救飢採苗葉煠熟水浸淘去邪味油鹽調食
治病今人傳說治痢疾採苗用水煮服甚效
泥胡菜生田野中苗高一二尺莖梗繁多葉似水芥
菜葉頗大花叉甚深又似風花菜葉却比短小葉中攛
葶分生莖叉梢間開淡紫花似刺薊花苗葉味辣
救飢採嫩苗葉煠熟水浸淘淨油鹽調食
兔兒絲生田野中其苗就地拖蔓節間生葉如指頂
大葉邊似雲頭樣小黃花苗葉味甜
救飢採嫩苗葉煠熟水浸淘淨油鹽調食
老鸛筋生田野中就地拖秧而生莖微紫色莖叉繁
稠葉似園荽葉而頭不尖又似野胡蘿蔔葉而短小葉
間開五瓣小黃花味甜
救飢採嫩苗葉煠熟水浸去邪味淘洗淨油鹽調
食
絞股藍生田野中延蔓而生葉似小藍葉短小軟薄
邊有鋸齒又似痢見草葉亦軟淡綠五葉攅生一處開
小花黃色又有開白花者結子如豌豆大生則青色熟
則紫黑色葉味甜
救飢採葉煠熟水浸去邪味涎沫淘洗淨油鹽調
食
抪娘蒿生田野中苗高二尺許莖似黃蒿莖其葉碎
小茸細如針色頗黃綠嫩則可食老則為柴苗葉味甜
救飢採嫩苗葉煠熟換水浸淘去蒿氣油鹽調食
雞腸菜生南陽府馬鞍山荒野中苗高二尺許莖方
色紫其葉對生葉似菱葉樣而無花叉又似小灰菜葉
形樣微匾開粉紅花結碗子蒴兒葉味甜
救飢採苗葉煠熟水淘淨油鹽調食
水胡蘆苗生水邊就地拖蔓而生每節間開四葉而
葉如指頂大其葉尖上皆作三叉味甜
救飢採嫩秧連葉煠熟水浸淘淨油鹽調食
胡蒼耳又名回回蒼耳生田野中葉似皂莢葉微長
大又似望江南葉而小頗硬色微淡綠莖有線楞結實
如蒼耳實但長&KR1359;味微苦
救飢採嫩苗葉煠熟水浸去苦味淘淨油鹽調食
治病今人傳說治諸般瘡採葉用好酒熬喫消腫
水棘針苗又名山油子生田野中苗高一二尺莖方
四楞對分莖又葉亦對生其葉似荆葉而軟鋸齒尖葉
莖葉紫綠開小紫碧花葉味辛辣微甜
救飢採苗葉煠熟水淘洗淨油鹽調食
沙蓬又名雞爪菜生田野中苗高一尺餘初就地上
蔓生後分莖叉其莖有細線楞葉似獨掃葉狹窄而厚
又似石竹子葉亦窄莖葉梢間結小青子小如粟粒其
葉味甘性温
救飢採苗葉煠熟水浸淘淨油鹽調食
麥藍菜生田野中莖葉俱深萵苣色葉似大藍梢葉
而小頗尖其葉抱莖對生每一葉間攛生一叉莖叉梢
頭開小肉紅花結蒴有子似小桃紅子苗葉味微苦
救飢採嫩苗葉煠熟水浸淘淨油鹽調食
女婁菜生密縣韶華山山谷中苗高一二尺莖叉相
對分生葉似旋覆花葉頗短色微深綠抪莖對生梢間
出青蓇葖開花微吐白蘂結實青子如枸杞微小其葉
味苦
救飢採嫩苗葉煠熟換水浸去苦味淘淨油鹽調
食
委陵菜一名翻白菜生田野中苗初搨地生後分莖
叉莖節稠密上有白毛葉彷彿類栢葉而極闊大邊如
鋸齒形面青背白又似雞腿兒葉而却窄又類鹿蕨葉
亦窄莖葉梢間開五瓣黃花其葉味苦微辣
救飢採苗葉煠熟水浸淘淨油鹽調食
獨行菜又名麥稭菜生田野中科苗高一尺許葉似
水棘針葉微短小又似水蘇子葉亦短小狹窄作瓦隴
樣梢出細葶開小黲白花結小青蓇葖小如菉豆粒葉
味甜
救飢採嫩苗葉煠熟換水淘淨油鹽調食
山蓼生密縣山野間苗高一二尺葉似芍藥葉而長
細窄又似野菊花葉而硬厚又似水胡椒葉亦硬厚碎
瓣白花其葉味微辣
救飢採嫩葉煠熟換水浸去辣氣作成黃色淘洗
淨油鹽調食
葛公菜生密縣韶華山山谷間苗高二三尺莖方窊
面四楞對分莖叉葉方對生葉似蘇子葉而小又似荏
子葉而大梢間開粉紅花結子如小米粒而茶褐色其
葉味甜微苦
救飢採葉煠熟水浸去苦味換水淘淨油鹽調食
鯽魚鱗生密縣韶華山山野中苗高一二尺莖方而
茶褐色對分莖叉葉亦對生葉似雞腸菜葉頗大又似
桔梗葉而微軟薄葉面却微紋皺梢間開粉紅花結子
如小粟粒而茶褐色其葉味甜
救飢採葉煠熟水浸淘淨油鹽調食
尖刀兒苗生密縣梁家衝山野中苗高二三尺葉似
細柳葉硬而細長而尖葉皆兩兩抪(音布)莖對葉生間開
淡黃花結尖角兒長二寸許麄如蘿蔔角中有白穰及
小匾黑子其葉味甘
救飢採葉煠熟水淘洗淨油鹽調食
珍珠菜生密縣山野中苗高二尺許莖似蒿稈微帶
紅色其葉狀似柳葉而極細小又似地梢瓜葉頭出穗
狀類鼠尾草穗開白花結子小如菉豆粒黃褐色葉味
苦澀
救飢採葉煠熟換水浸去澀味淘淨油鹽調食
杜當歸生密縣山野中其莖圓而有線楞葉似山芹
菜葉而硬邊有細鋸齒刺又似蒼禾葉而大每三葉攅
生一處開黃花根似前胡根又似野胡蘿蔔根其葉味
甜
救飢採葉煠熟水浸成黃色換水淘洗淨油鹽調
食
治病今人遇當歸缺以此藥代之
薔䕷(音牆梅)又名刺䕷今處處有之生荒野崗嶺間人家
園圃中亦栽科條青色莖上多刺葉似椒葉而長鋸齒
又細背頗白開紅白花亦有千葉者味甜淡
救飢採芽葉煠熟換水浸淘淨油鹽調食
風輪菜生密縣山野中苗高二尺餘方莖四楞色淡
綠微白葉似荏子葉而小又似威靈仙葉微寬邊有鋸
齒又兩葉對生而葉節間又生子葉極小四葉相攅對
生開淡粉紅花其葉味苦
救飢採葉煠熟水浸去邪味淘洗淨油鹽調食
拖白練苗生田野中苗搨地生葉似垂盆草葉而又
小葉間開小白花結細黃子其葉味甜
救飢採苗葉煠熟油鹽調食
酸桶笋生密縣韶華山山澗邊初發笋葉其後分生
莖叉科苗高四五尺莖稈似水葒莖而紅赤色其葉似
白槿葉而澁又似山格刺菜葉亦澁紋脈亦麄味甘微
酸
救飢採嫩笋葉煠熟水浸去邪味淘淨油鹽調食
鹿蕨菜生輝縣山野中苗高一尺許其葉之莖背圓
而面窊(五化切)葉似紫香蒿脚葉而肥闊頗硬又似胡蘿
蔔葉亦肥硬味甜
救飢採苗葉煠熟水浸淘淨油鹽調食
山芹菜生輝縣山野間苗高一尺餘葉似野蜀葵葉
稍大而有五叉又似地牡丹葉亦大葉中攛生莖叉梢
結刺毬如鼠粘子刺毬而小開花黲白色葉味甘
救飢採苗葉煠熟水浸淘淨油鹽調食
金剛刺又名老君鬚生輝縣鴉子口山野間科條高
三四尺條似刺䕷(音梅)花條其上多刺葉似牛尾菜葉又
似龍鬚菜葉比此二葉俱大葉間生細絲蔓其葉味甘
救飢採葉煠熟水浸淘淨油鹽調食
柳葉青生中牟荒野中科苗高二尺餘莖似蒿莖葉
似柳葉而短抪莖而生開小白花銀褐心其葉味微辛
救飢採嫩葉煠熟水浸淘淨油鹽調食
大蓬蒿生密縣山野中莖似黃蒿莖色微帶紫葉似
山芥菜葉而長大極多花叉又似風花菜葉叉亦多又
似漏蘆葉却微短開碎瓣黃花苗葉味苦
救飢採葉煠熟水浸淘去苦味油鹽調食
狗筋蔓生中牟縣沙崗間小科就地拖蔓生葉似狗
掉尾葉而短小又似月芽菜葉微尖&KR1359;而軟亦多紋脈
兩葉對生梢間開白花其葉味苦
救飢採葉煠水浸淘去苦味油鹽調食
農政全書卷四十九
