農政全書卷二十一
明徐光啟撰
農器
圖譜一
王禎曰昔神農作耒耜以教天下後世因之佃作之具
雖多皆以耒耜為始然耕種有水陸之分而器用無古
今之間所以較彼此之殊效參新舊以兼行使粒食之
民生生永賴焉
耒耜上句木也易繫曰神農氏作斵木為耜揉木為耒
說文曰耒手耕曲木從木推手周官車人為耒庛長尺
有一寸鄭注云庛讀如棘刺之刺刺耒下前曲接耜則
耒長六尺有六寸其受鐵處歟自其庛緣其外遂曲量
之以至于首得三尺三寸自首遂曲量之以至於庛亦
三尺三寸合為之六尺六寸若從上下兩曲之内相望
如弦量之只得六尺與步相應堅地欲直庛柔地欲句
庛直庛則利推句庛則利發倨句磬折謂之中地耜臿
也釋名曰耜齒也如齒之斷物也說文云耜從木㠯聲
徐鉉等曰今作耜周官考工記匠人為溝洫耜廣五寸
二耜為耦一耦之伐廣尺深尺謂之&KR0908;鄭云古者耜一
金兩人併發之其壟中曰&KR0908;&KR0908;上曰伐伐之言發也今
之耜岐頭兩金象古之耦也賈公彦疏云古者耜一金
者對後代耜岐頭二金者云也今之耜岐頭者後用牛
耕種故有岐頭兩脚耜也耒耜二物而一事猶杵臼也
犂墾田器釋名曰犂利也利則發土絶草根也治金而
為之曰犂鑱曰犂壁斵木而為之曰犂底曰壓鑱曰策
頟犂箭犂轅犂梢犂評犂建犂槃木金凡十有一事耕
之土曰墢墢猶塊也起其墢者鑱也覆其墢者壁也故
鑱引而居下壁偃而居上鑱之次曰策頟皆貤然相戴
自策頟達于犂底縱而貫之曰箭前如程而樛者曰轅
後如柄而喬者曰梢轅有越加箭可弛張焉轅之上又
有如槽形亦如箭焉刻為綴前高而後庳所以進退曰
評進之則箭下入土也深退之則箭上入土也淺評之
上曲而衡之者曰建建楗也所以抳其轅與評無是則
二物躍而出箭不能止横於轅之前末曰槃言可轉也
左右繫以樫乎軛轅之後末曰梢中在手所以執耕者
也鑱長一尺四寸廣六寸壁廣長皆尺微橢(狹長也)底長
四尺廣四寸評底過壓鑱二尺策頟減壓鑱四寸廣狹
與底同箭高三尺評尺有三寸槃增評尺七焉建惟稱
轅脩九尺稍得其半轅至梢中間掩四尺犂之終始丈
有二(陸龜蒙耒耜經曰耒耜民之習通謂之犂)
牛(圖不載)耕牛也易曰黃帝堯舜服牛乘馬引重致遠以
利天下蓋取諸隨未有用之耕者山海經曰后稷之孫
叔均始作牛耕世以為起於三代愚謂不然牛若常在
畎畝武王平定天下胡不歸之三農而放之桃林之野
乎故周禮祭牛之外以享賓駕車犒師而已未及耕也
即在詩有云載芟載柞其耕澤澤千耦其耘徂隰徂畛
又曰有略其耜俶載南畆以明竭作于春皆人力也至
于穫之積之如墉如櫛然後殺時犉牡有捄其角以為
社稷之報若使果用之耕曾不如迎貓迎虎列于蜡祭
乎盖牛之耕起于春秋之間故孔子有犂牛之言而弟
子冉耕字伯牛禮記吕氏月令季冬出土牛示農耕早
晚前漢趙過又增其制度三犂一牛後世因之生民粒
食皆其力也然知資其力而不知養其力力既竭矣曾
不審寒暑之異宜疫癘之救藥有冬鬻春租冀免芻豆
之費壮鞭老殺猶圖皮肉之貲今勸農有官牛為農本
而不加勸以致生不滋盛價失廉平田野小民歲多租
賃以揭目前計其所輸已過半直是以貧者愈貧由不
恤農之本故也若為民牧者當先知愛重祈報使不敢
慢易絶其妄殺憫其羸瘠豐其萊牧潔其欄牢則無不
字育蕃息扎瘥不作耕種不失足致豐盈此誠善政務
本之意也其可忽諸
櫌槌塊器說文云櫌摩田器晉灼曰櫌椎塊椎也吕氏
春秋曰鋤櫌白梃櫌椎也管子云一農之事必有一銍
一椎然後成為農今田家所制無齒杷首如木椎柄長
四尺可以平田疇擊塊壤又謂木斫即此櫌也
耙作爬今作&KR2469;宋魏之間呼為渠拏又謂渠疏陸龜蒙
曰凡耕而後有耙今日只知犂深為功不知耙細為全
功盖耙徧數惟多為熟熟則上有油土四指可没雞卵
為得耙桯長可五尺闊約四寸兩桯相離五寸許其桯
上相間各鑿方竅以納木齒齒長六寸許其桯兩端木
栝長可尺三前梢微昂穿兩木梮以繫牛挽鈎索此方
耙也又有人字耙鑄鐵為齒齊民要術謂之鐵齒&KR1564;&KR1810;
凡耙田者人立其上入土則深又當于地頭不時跂足
閃去所擁草木根茇水陸俱必用之
耖疏通田泥器也高可三尺許廣可四尺上有横柄下
有列以兩手按之前用畜力輓行一耖用一人一牛有作
連耖二人二牛特用於大田見功又速耕耙而後用此
泥壤始熟矣
勞無齒耙也但耙梃之間用條木編之以摩田也耕者
隨耕隨勞又看乾濕何如但務使田平而土潤與耙頗
異耙有渠疏之義勞有蓋摩之功也齊民要術曰疏春
耕尋手勞秋耕待白背勞注云春多風不即勞則致地
虛燥秋田㙷濕速勞則恐致地硬又曰耕欲廉勞欲再
今亦名勞曰摩又名蓋凡已耕耙欲受種之地非勞不
可
撻打田篲也用科木縛如埽篲復加匾闊上以土物厭
之亦要輕重隨宜用以打地長可三四尺廣可二尺餘
古農法云耬種既過後用此撻使壠滿土實苗易生也
齊民要術曰凡春種欲深宜曳重撻夏種欲淺直置自
生注云春氣冷生遲不曳撻則根虚雖生轉死夏氣熱
而生速曳撻遇雨必致堅垎其春澤多者或亦不須撻
必欲撻者須待白背濕撻則令地堅硬故也又用曳打
場面極為平實今人耬種後惟用砘車碾之然執耬種
者亦須腰繫輕撻曳之使壠土覆種稍深也或耕過田
畆土性虚浮亦宜撻之
磟碡又作䃙碡陸龜蒙耒耜經云耙而後有磟碡焉有
礰礋焉自爬至礰礋皆有齒磟碡觚稜而咸以木為之
堅而重者良余謂磟碡字皆從石恐本用石也然北方
多以石南人用木蓋水陸異用亦各從其宜也其制長
可三尺大小不等或木或石刊木栝之中受簨軸以利
旋轉又有不觚稜混而圓者謂混軸俱用畜力輓行以
人牽傍&KR0008;打田疇上塊岱易為破爛及碾捍場圃間麥
禾即脫稃穗水陸通用之
礰礋又作&KR2671;礋與磟碡之制同但外有列齒獨用於水
田破塊滓溷泥塗也
瓠種竅瓠貯種量可斗許乃穿瓠兩頭以木箄貫之後
用手執為柄前用作觜(瓠觜中草莛通之以下其種)瀉種於耕壠畔
(恐太深則致種於壠畔)隨耕隨瀉務使均勻又犂隨掩過遂成溝
壠覆土既深雖暴雨不致&KR0008;撻暑夏最為能(與耐同)旱且
便於撮鋤苗亦鬯茂燕趙及遼以東多有之齊民要術
曰兩耬重構竅瓠下之以批契維腰曳之此舊制以今
較之頗拙於用故從今法寡力之家比耕耙耬砘易為
功也
耬車下種器也通俗文曰覆種曰耬一云耬犂其金似
鑱而小魏志略曰皇甫隆為燉煌太守民不知耕隆乃
教民作耬犂省力過半得穀加五崔寔論曰漢武帝以
趙過為搜粟都尉教民耕殖其法三犂共一牛一人將
之下種輓耬皆取備焉日種一頃今三輔猶賴其利自
注云按三犂共一牛若今三脚耬矣然則耬之制不一
有獨脚兩脚三脚之異若今燕趙齊魯之間多有兩脚
耬關以西有四脚耬但添一牛功又連地夫耬中土皆
用之他方或未經見恐難成造其制兩柄上彎高可三
尺兩足中虚闊合一壠横桄四匝中置耬斗其所盛種
粒各下通足竅仍旁挾兩轅可容一牛用一人牽傍一
人執耬且行且搖種乃自下此耬種之體用今特圖錄
近有剏制下糞耬種於耬斗後另置篩過細糞或拌蠶
沙耩時隨種而下覆於種上尤巧便也今又名曰種蒔
曰耩子曰耬犂習俗所呼不同用則一也
砘(音屯)車砘石碢也以木軸架碢為輪故名砘車兩碢用
一牛四碢兩牛力也鑿石為圓徑可尺許竅其中以受
機栝畜力輓之隨耬種所過㳰壠碾之使種土相著易
為生發然亦看土脉乾濕何如用有遲速也古農法云
耬種後用撻則壠滿土實又有種人足躡壠底各是一
法今砘車轉碾溝壠特速此後人所剏尤簡當也
耕槃駕犂具也耒耜經云横於犂轅之前末曰槃言可
轉也左右繫以樫乎軛也耕槃舊制稍短駕一牛或二
牛故與犂相連今各處用犂不同或三牛四牛其槃以
直木長可五尺中置鈎環耕時旋擐犂首與軛相為本
末不與犂為一體故復表出之
牛軛字亦作軏服牛具也隨牛大小制之以曲木竅其
兩旁通貫耕索仍下繋鞅板用控牛項軛乃穏順了無
軒側說文曰軛轅前木也
秧馬蘇文忠公序云余過廬陵見宣德郎致仕曾君安
止出所作禾譜文既温雅事亦詳實惜其有所缺不譜
農器也予昔遊武昌見農夫皆騎秧馬以榆棘為腹欲
其滑以楸梧為背欲其輕腹如小舟昂其首尾背如覆
瓦以便兩髀雀躍于泥中繫束藁其首以縛秧日行千
畦較之傴僂而作者勞逸相絶矣史記禹乘四載泥行
乘橇解者曰橇形如箕摘行泥土豈秧馬之類乎
钁斸田器也爾雅謂之鐯斫也又云魯斫說文云欘主
以株除物根株也蓋農家開闢地土用以斸荒凡田園
山野之間用之者又有闊狹大小之分然總名曰钁
臿顔師古曰鍬也所以開渠者或曰削有所守也唐韻
作疀俗作□同作插爾雅曰&KR0008;謂之疀方言云燕之東
北朝鮮冽水之間謂之&KR0008;宋魏之間謂之鏵或謂之鍏
江淮南楚之間謂之臿趙魏之間謂之喿皆謂鍬也然
多謂之臿蓋古謂臿今謂鍬一器二名宜通用淮南子
曰禹之時天下大水禹執畚臿以為民先前漢溝洫志
白渠歌曰舉臿為雲決渠為雨
鋒古農器也其金比犂鑱小而加銳其柄如耒首如刅
鋒故名鋒取其銛利也地若堅垎鋒而後耕牛乃省力
又不乏刅古農法云鋒地宜深鋒苗宜淺齊民要術云
速鋒之地恒潤澤而不硬注曰刈穀之後即鋒茇下令
突起則潤澤易耕又云苗高一尺則鋒之苗生壠平鋒而
不耩農書云無鐴而耕曰耩既鋒矣固不必耩蓋鋒與
耩相類今耩多用岐頭若易鋒為耩亦可代也近世農
家不識此器亦不知名兹特錄其功用知為不可廢也
長鑱踏田器也鑱比犂鑱頗狹制為長柄謂之長鑱杜
工部同谷歌曰長鑱長鑱白木柄即謂此也柄長三尺
餘後偃而曲上有横木如拐以兩手按之用足踏其鑱
柄後跟其鋒入土乃捩柄以起墢也在園圃區田皆可
代耕此於钁斸省力得土又多古謂之蹠鏵今謂之踏
犂亦耒耜之遺制也淮南子曰伊尹之興土工也脩脚
者使之蹠(音隻)鏵注長脚者蹠鏵得土多也
鐵搭四齒或六齒其齒銳而微鉤似杷非杷斸土如搭
是名鐵搭就帶囿銎以受直柄柄長四尺南方農家或
乏牛犂舉此斸地以代耕墾取其疏利仍就&KR1564;&KR1810;塊壤
兼有杷钁之效嘗見數家為朋工力相傳日可斸地數
畆江南地少土潤多有此等人力猶北方山田钁戶也
杴臿屬但其首方闊柄無短拐此與鍬臿異也煅鐵為
首謂之鐵杴惟宜土工剡木為首謂之木杴可㩍穀物
又有鐵刃木杴裁割田間堘埂以竹為之者淮人謂之
竹揚杴與江浙颺(去聲)籃少異今皆用之
鑱犂之金也集韻注銳也吳人云鐵犂長尺有四寸廣
六寸陸龜蒙耒耜經曰冶金而為之者曰犂鑱起其墢
者也負鑱者底底實于鑱中工謂之鼈肉底之次曰壓
鑱皆貤然相戴若剜土既多其鋒必秃還可鑄接貧農
利之
鏵集韻云耕具也釋名鏵鍤類起土也說文鏵作䒩兩
刅鍤也從木象形宋魏作䒩集韻䒩作鏵或曰削能有
所穿也又鏵刳地為坎也鏵與鑱頗異鑱狹而厚惟可
正用鏵闊而薄翻覆可使老農云開墾生地宜用鑱翻
轉熟地宜用鏵蓋鑱開生地著力易鏵耕熟地見功多
然北方多用鏵南方皆用鑱雖各習尚不同若取其便
則生熟異氣當以老農之言為法庶南北互用鑱鏵不
偏廢也
鐴犂耳也其形不一耕水田曰瓦繳曰高脚耕陸田曰
鏡面曰碗口隨地所宜制也
剗俗又名鎊周禮薙氏掌殺草冬日至而耜之鄭玄謂
以耜側凍土而剗之其刃如鋤而闊上有深袴插於犂
底所置鑱處具犂輕小用一牛或人輓行北方幽冀等
處遇有下地經冬水涸至春首浮凍稍甦乃用此器剗
土而耕草根既斷土脉亦通宜春種麰麥凡草莽汚澤
之地皆可用之蓋地既淤壤肥沃不待深耕仍火其積
草而種乃倍收斯因地制器剗土除草故名剗兼體用
而言也
劐農桑輯要云燕趙之間用之如鑱而小中有高脊長
四寸許闊三寸插於耬足背上兩竅以繩控於耬之下
桄其金入地三寸許耬足隨瀉種粒其種入土既深田
亦加熟劐所過猶小犂一遍如古耦耕之法即一事而
兩得也
農政全書卷二十一
