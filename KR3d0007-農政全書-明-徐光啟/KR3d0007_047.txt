農政全書卷四十七
明徐光啟撰
荒政(採周憲王救荒本草)
草部(葉可食)
桔梗一名利如一名房圖一名百樂一名梗草一名
薺苨生嵩高山谷及冤句和州解州今鈞州密縣山野
亦有之根如手指大黃白色春生苖莖高尺餘葉似杏
葉而長憜四葉相對而生嫩時亦可煮食開花紫碧色
頗似牽牛花秋後結子葉名隠忍其根有心無心者乃
薺苨也根葉味辛苦性微溫有小毒一云味苦性平無
毒節皮為之使得牡礪遠志療恚怒得硝石石膏療傷寒
畏白芨龍眼龍膽
救飢採葉煠熟換水浸去苦味淘淨油鹽調食
青杞本草名蜀羊泉一名羕泉一名羊飴俗名漆姑
生蜀郡山谷及所在平澤皆有之今祥符縣西田野中
亦有苖高二尺餘葉似菊葉稍長花開紫色子類枸杞
子生青熟紅根如遠志無心有槮味苦性微寒無毒
救飢採嫩葉煠熟水浸去苦味淘洗淨油鹽調食
馬蘭頭本草名馬蘭舊不著所出州土但云生澤傍
如澤蘭北人見其花呼為紫菊以其花似菊而紫也苗
高一二尺莖亦紫色葉似薄荷葉邊皆鋸齒又似地瓜
兒葉微大味辛性平無毒又有山蘭生山側似劉寄奴
葉無掗不對生花心微黃赤
救飢採嫩苗葉煠熟新汲水浸去辛味淘洗淨油
鹽調食
玄扈先生曰葉可作恒蔬嘗過
稀薟俗名粘糊菜俗又呼火杴草舊不著所出州郡
今處處有之苗高三四尺金稜銀線素根紫稭莖乂對
節而生莖葉頗類蒼耳莖葉絞脉竪直稍葉間開花深
黃色又有一種苗葉似芥葉而尖狹開花如菊結實頗
似鶴蝨科苗味苦性寒有小毒
救飢採嫩苖葉煠熟浸去苦味淘洗淨油鹽調食
澤瀉俗名水䓠菜一名水瀉一名及瀉一名芒芋一
名鵠瀉生汝南池澤及齊州山東河陜江淮亦有漢中
者為佳今水邊處處有之叢生苖葉其葉似牛舌草葉
紋脉堅直葉叢中間攛葶對分莖乂莖有線楞稍開三
瓣小白花結實小青細子味甘葉味微鹹俱無毒
救飢採嫩葉煠熟水浸淘洗淨油鹽調食
竹節菜一名翠蝴蝶又名翠娥眉又名笪竹花一名
倭青草南北皆有今新鄭縣山野中亦有之葉似竹葉
微寬短莖淡紅色就地叢生攛節似初生嫩葦節稍葉
間開翠碧花狀類蝴蝶其葉味甜
救飢採嫩苗葉煠熟油鹽調食
玄扈先生曰南方名淡竹葉嘗過
獨掃苗生田野中今處處有之葉似竹形而柔弱細
小抪莖而生莖葉稍間結小青子小如粟粒科莖老時
可為掃帚葉味甘
救飢採嫩苗葉煠熟水浸淘淨油鹽調食晒乾煠
食不破腹尤佳
玄扈先生曰可作恒蔬南人名落帚嘗過
歪頭菜出新鄭縣山野中細莖就地叢生葉似豇豆
葉而挾長背微白兩葉並生一處開紅紫花結角比豌
豆角短小匾瘦葉味甜
救飢採葉煠熟油鹽調食
兔兒酸一名兔兒漿所在野田中皆有之苖比水葒
矮短莖葉皆類水葒其莖節密其葉亦稠比水葒葉稍
薄小味酸性寒無毒
救飢採苖葉煠熟以新汲水浸去酸味淘淨油鹽
調食
鹻蓬一名鹽蓬生水傍下濕地莖似落梨亦有線楞
葉似蓬而肥壮比蓬葉亦稀䟽莖葉間結青子極細小
其葉味微鹹性微寒
救飢採苗葉煠熟水浸去鹹味淘洗淨油鹽調食
䕡蒿田野中處處有之苖高二尺餘莖&KR1520;似艾其葉
細長鋸齒葉抪莖而生味微苦性微溫
救飢採嫩苖葉煠熟水浸淘淨油鹽調食
玄扈先生曰可作恒蔬嘗過
水萵苣一名水菠菜水邊多生苖高一尺許葉似麥
藍葉而有細鋸齒兩葉對生每兩葉間對乂又生兩枝
稍間開青白花結小青蓇葖如小椒粒大其葉味微苦
性寒
救飢採苗葉煠熟水淘淨油鹽調食
金盞菜一名地冬瓜菜生田野中苖高二三尺莖初
微赤而有線路葉似線柳葉微厚抪莖而生莖葉稠密
開花紫色黃心其葉味甘性鹹
救飢採苖葉煠熟水淘淨油鹽調食
水辣菜生水邊下濕地中莖高一尺餘莖圓葉似雞
兒腸葉頭微齊短又似馬蘭頭葉亦更齊短其葉抪莖
生稍間出穗如黃蒿穗其葉味辣
救飢採嫩苖葉煠熟換水淘去辣氣油鹽調食生
亦可食
紫雲菜生密縣傅家衝山野中苗高一二尺莖方紫
色對節生乂葉似山小菜葉頗長抪梗對生葉預及葉
間開淡紫花其葉味微苦
救飢採嫩苖葉煠熟水浸淘去苦味油鹽調食
鴉蔥生田野中枝葉尖長搨地而生葉似初生薥&KR0008;
葉而小又似初生大藍葉細窄而尖其葉邊皆曲皺葉
中攛葶吐結小蓇突後出白英味微辛
救飢採苖葉煠熟油鹽調食
匙頭菜生密縣山野中作小科苖其莖面窊背圓葉
似團匙頭樣有如杏葉大邊微鋸齒開淡紅花結子黃
褐色其葉味甜
救飢採葉煠熟水浸淘淨油鹽調食
鷄冠菜生田野中苗高尺餘似青莢葉窄小又似山
菜葉而窄&KR1359;稍間出穗似兔兒尾穗却微細小開粉紅
花結實如莧菜子苖葉味苦
救飢採苖葉煠熟水浸淘去苦氣油鹽調食
水蔓菁一名地膚子生中牟縣南沙堈中苖高一二
尺葉彷彿似地瓜兒葉却甚短小捲邊窊面又似雞兒
腸葉頗尖&KR1359;稍頭出穗開淡藕絲褐花葉味甜
救飢採苖葉煠熟油鹽調食
野園荽生祥符縣西北田野中苖高一尺餘苖葉結
實皆似家胡荽但細小瘦窄味甜微辛香
救飢採嫩苖葉煠熟油鹽調食
牛尾菜生輝縣鴉子口山野間苖高二三尺葉似龍
鬚菜葉葉間分生乂枝及出一細絲蔓又似金剛刺葉
而小紋脉皆竪莖葉稍間開白花結子黑色其葉味甘
救飢採嫩葉煠熟水浸淘淨油鹽調食
山萮菜生密縣山野中苗初塌地生其葉之莖背圓
面窊葉似初出冬蜀葵葉稍五花乂鋸齒邊又似蔚臭
苗葉而硬厚頗大後攛莖乂莖深紫色稍葉頗小味微
辣
救飢採苗葉煠熟換水浸淘淨油鹽調食
綿絲菜生輝縣山野中高一二尺葉似兔兒尾葉但
短小又似柳葉菜葉亦比短小稍頭攅生小蓇葖開黲
白花其葉味甜
救飢採嫩苗葉煠熟水浸淘淨油鹽調食
米蒿生田野中所在處處有之苖高尺許葉似園荽
葉微細葉叢間分生莖乂稍上開小青黃花結小細角
似葶藶角兒葉味微苦
救飢採嫩苖葉煠熟水浸過淘淨油鹽調食
山芥菜生密縣山坡及岡野中苖高一二尺葉則家
芥菜葉瘦短微尖而多花乂開小黃花結小短角兒味
辣微甜
救飢採苖葉揀擇淨煠熟油鹽調食
舌頭菜生密縣山野中苗葉塌地生葉似山白菜葉
而小頭頗團葉面不皺比小白菜葉亦厚状類猪舌形
故以為名味苦
救飢採葉煠熟水浸去苦味換水淘淨油鹽調食
紫香蒿生中牟縣平野中苖高一二尺莖方紫色葉
似邪蒿葉而背白又似野胡蘿蔔葉微短莖葉稍間結
小青子比灰菜子又小其葉味苦
救飢採葉煠熟水浸去苦味油鹽調食
金盞兒花人家園圃中多種苖高四五寸葉似初生
萵苣葉比萵苣葉狹窄而厚抪莖生葉莖端開金黃色
盞子樣花其葉味酸
救飢採苗葉煠熟水浸去酸味淘淨油鹽調食
六月菊生祥符西田野中苖高一二尺莖似鐵桿蒿
莖葉似雞兒腸葉但長而澀又似馬蘭頭葉而硬短稍
葉間開淡紫花葉味微酸澀
救飢採葉煠熟水浸去邪味油鹽調食
費菜生輝縣太行山車箱衝山野間苗高尺許似火
燄草葉而小頭頗齊上有鋸齒其葉抪莖而生葉稍上
開五瓣小尖淡黃花結五瓣紅小花蒴兒苖葉味酸
救飢採嫩苗葉煠熟換水淘去酸味油鹽調食
千屈菜生田野中苖高二尺許莖方四楞葉似山梗
菜葉而不尖又似柳葉菜葉亦短小葉頭頗齊葉皆相
對生稍間開紅紫花葉味甜
救飢採嫩苖葉煠熟水浸淘淨油鹽調食
仙靈脾本草名滛羊藿一名剛前俗名黃德祖千兩
金乾雞筋放杖草葉杖草俗又呼三枝九葉草生上郡
陽山山谷及江東陜西泰山漢中湖湘&KR0008;州等郡幷永
康軍皆有之今密縣山野中亦有苗高二尺許莖似小
豆莖極細緊葉似杏葉頗長近蔕皆有一缺又似綠豆
葉亦長而光稍間開花白色亦有紫色花作碎小獨頭
子根紫色有鬚類黃連狀味辛性寒一云性温無毒生
處不聞水聲者良薯蕷紫芝為之使
救飢採嫩葉煠熟水浸去邪味淘淨油鹽調食
柳葉菜生鄭州賈峪山山野中苖高二尺餘莖淡黃
色葉似柳葉而厚短有澀毛稍間開四瓣深紅花結細
長角兒其葉味甜
救飢採苖葉煠熟油鹽調食
農政全書卷四十七
