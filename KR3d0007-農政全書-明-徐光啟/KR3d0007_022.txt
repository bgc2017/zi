農政全書卷二十二
明徐光啟撰
農器
圖譜二
王禎曰錢鎛古耘器見於聲詩者尚矣然制分大小而
用有等差揆而求之其鋤耨鏟盪等皆其屬也如耬鋤
鐙鋤耘爪之類是其變也至于薅馬薅鼓又其輔也倘
度而用之則知水陸之耘事有大功利在矣
錢臣工詩曰庤乃錢鎛注錢銚也唐韻作&KR0008;器也非鍬
屬也玆度其制似鍬非鍬殆與鏟同纂文曰養苗之道
鋤不如耨耨不如鏟鏟柄長二尺刃廣二寸以剗地除
草此鏟之體用即與錢同
鎛耨别名也詩曰其鎛斯趙以薅荼蓼釋名曰鎛廹也
廹地去草也爾雅疏云鎛耨一器或云鉏或云鋤屬嘗
質諸考工記粤獨無鎛何也粤之無鎛非無鎛也夫人
而能為鎛也
耨除草器易曰耒耨之利以教天下呂氏春秋曰耨柄
尺此其度也其長六寸所以間稼也高誘注云耨芸苗
也六寸所以入苗間廣雅又云定謂之耨爾雅曰斪斸
謂之定郭曰鋤屬淮南子曰摩蜃而耨(蜃大蚌也摩令利用耨此古農)
(器也)纂文曰養苗之道鋤不如耨古農法云苗生葉以上
稍耨壠草因隤其土以附苗根此耨功也
耰鉏耰為鉏柄也釋名鋤助也去穢助苗也說文鋤立
薅也夫&KR0008;法有四一次曰鏃二次曰布三次曰擁四次
曰復鋤則苗隨兹茂其刀如半月比禾壠稍狹上有短
銎以受鋤鉤鉤如鵝項下帶深袴(皆以鐵為之)以受木柄鉤
長二尺五寸柄亦如之北方陸田舉皆用此江淮間雖
有陸田習俗水種但用直項鋤頭刃雖鋤也其用如斸
是名钁鋤故陸田多不豐收今表此耰鋤之效并其制
度庶南北通用
耬鋤種蒔直說云此器出自海壖號曰耬鋤耬制頗同
獨無耬斗但用耰鋤鐵柄中穿耬之横桄下仰鋤刃形
如杏葉撮苗後用一驢帶籠觜輓之初用一人牽慣熟
不用人止一人輕扶如土二三寸其深痛過鋤力三倍
所辦之田日不啻二十畝今燕趙間用之名曰劐子劐
子之制又小異於此劐子第一遍即成溝子榖根未成
不耐旱耬鋤刃在土中故不成溝子第二遍加擗土木
鴈翅方成溝子其土分壅榖根擗土(用木厚三寸闊三寸長八寸取成三)
(角樣前為尖中作一竅長一寸闊半寸穿於鐵鋤柄上壓鋤刃上)韓氏直說云如耬鋤
過苗閭有小豁不到處用鋤理撥一遍即為全功也
鐙鋤剗草具也形如馬鐙其踏鐵兩旁作刃甚利上有
圓銎以受直柄用之剗草故名鐙鋤柄長四尺比常鉏
無兩刃角不致動傷苗稼根莖或遇少旱或熇苗之後
壠土稍乾荒薉復生非耘耙耘爪所能去者故用此剗
除特為徤利此創物者隨地所宜偶假其形而取便於
用也嘗見江東農家用之
截釋名曰鏟平削也廣雅曰䕙纂文曰養苗之道鋤不
如耨耨不如鏟鏟柄長二尺刃廣二寸以剗地除草此
古之鏟也今鏟與古制不同柄長數尺首廣五寸許兩
手持之但用前進攛之剗去壠草就覆其根特號敏捷
今營州之東燕薊以北農家種溝田者皆用之
耘盪江浙之間新制之形如木屐而實長尺餘闊約三
寸底列短釘二十餘枚簨其上以貫竹柄柄長五尺餘
耘田之際農人執之推盪禾壠間草泥使之溷溺則田
可精熟既勝杷鋤又代手足(水田有手耘足耘)况所耘田數日
復兼倍嘗見江東等處農家皆以兩手耘田匍匐水間
膝而行前日曝於上泥潮於下豳詩農事之敘至耘苗
則曰暑日流金田水若沸耘耔是事稂莠是除爬沙而
指為之戾傴僂而腰為之折此耘苗之苦也今覩此器
惜不預傳以濟民用兹特列叙庶愛民者精為取法
玄扈先生曰既盪仍須耘盪一(闕)
耘爪耘水田器也即古所謂鳥耘者(闕)隨手
指大小截之長可逾寸削去一(闕)狀如(闕)堅利
以鐵為之穿於指上(闕)
爪也今江南改為此具更為省便
薅馬薅禾所乘竹馬也佀籃而長如鞍而狹兩端攀以
竹桑農人薅草之際乃寘于跨間餘裳斂之於内而上
控于腰畔乘之兩股既寬行壠上不礙苗行又且不為
禾葉所&KR3945;故得專意摘剔稂莠速勝鋤耨殆若秧馬之
類因命曰薅馬
銍穫禾穗刃也臣工詩曰奄觀銍艾書禹貢曰二百里
納銍小爾雅云截穎謂之銍截穎即穫也據陸詩釋文
云銍穫禾短䥥也纂文曰江湖之間以銍為刈說文云
此則銍器斷禾聲也故曰銍
艾穫器今之&KR2505;䥥也方言曰刈江淮陳楚之間謂之銘
(音昭)或謂之鍋(音渠)自關而西或謂之鉤或謂之鎌或謂之
鍥(音結)詩奄觀銍艾釋音乂韻作艾芟草亦作刈賈策若
艾草菅注艾讀曰刈古艾從草今刈從刀宜通用
䥥刈禾曲刀也釋名曰䥥廉也薄甚所刈似廉考工又
作鎌風俗通曰䥥刀自揆積芻蕘之效然䥥之制不一
有佩䥥有兩刃䥥有袴䥥有鉤䥥有䥥柌之䥥皆古今
通用芟器也
推䥥斂禾刃也如蕎麥熟時子易焦落故制此具便於
收斂形如偃月用木柄長可七尺首作兩股短叉架以
横木約二尺許兩端各穿小輪圓轉中嵌䥥刃前回仍
左右加以斜杖謂之蛾眉杖以聚所劖之物凡用則執
柄就地推去禾莖既斷上以蛾眉權約之乃回手左擁
成&KR0008;以離舊地另作一行子既不損又速於刀刈數倍
此推䥥體用之效也
粟鋻截禾穎刃也集韻云鋻剛也其刃長寸餘上帶圓
銎穿之食指刃向手内農人收穫之際用摘禾穗與銍
䥥制不同而名亦異然其用則一此特加便捷耳
䥛似刀而上彎如䥥而下直其背指厚刃長尺許柄盈
二握江淮之間恒用之方言云自關而西謂之鉤江南
謂之鍥鍥䥛集韻通用又謂之彎刀以刈草木或斫柴
篠或代䥥斧一物兼用農家便之
鏺集韻云鏺兩刃刈也其刃長餘二尺闊可三寸横插
長木柄内牢以逆楔農人兩手執之遇草萊或麥禾等
稼折要展臂匝地芟之柄頭仍用掠草杖以聚所芟之
物使易收束太公農器篇云春鏺草棘又唐有鏺麥殿
今人亦云芟曰鏺蓋體用互名皆此器也
&KR2030;刀集韻與劙同闢荒刅也其制如短䥥而背則加厚
嘗見開墾蘆葦蒿萊等荒地根株駢密雖強牛利器鮮
不困敗故于耕犁之前先用一牛引曳小犁仍置刃裂
地闢及一隴然後犁鑱隨過覆撥截然省力過半又有
於本犁轅首裏邊就置此刃比之别用人畜就省便也
䥷(切草也)凡造䥷先鍜鐵為䥷背厚可指許内嵌䥷刃如
半月而長下帶鐵桍以插木柄截木作碪長可三尺有
餘廣可四五寸碪首置木簨高可三五寸穿其中以受
䥷
斧(圖不載)釋名曰斧甫始也凡將制器始以斧伐木已乃
制之也周書曰神農作陶冶斧破木為耒耜鋤耨以墾
草莽然後五榖興其柄為柯然樵斧桑斧制頗不同樵
斧狹而厚桑斧闊而薄蓋隨所宜而制也今農耕作之
際修理佃具隨身尤不可闕者
鋸(圖不載)解截木也古史考曰孟莊子作鋸說文曰鋸槍
唐也莊子曰禮若亢鋸之柄又曰天下好智而百姓求
竭矣於是乎釿(音斤)鋸顓焉太公農器篇云钁鍤斧鋸此
鋸為農器尚矣今接博桑果不可闕者
礪磨刃石也書曰揚州厥貢礪砥廣志曰礪石出首陽
山有紫白粉色出南昌者最善山海經曰高梁之山多
砥礪尸子曰鐵使干越之工鑄之以為劒而勿加砥礪
則以刺不如擊不斷磨之以礱加之以黃砥則刺也無
前擊也無下自是觀之礪與弗礪其相去遠矣今農器
䥥斧䥛鏺之類非礪不可大小之家所必用也蔡邕銘
曰木以繩直金以沛剛必須砥礪就其鋒鋩
杷鏤鏉器也方言云宋魏間謂之渠拏或謂之渠疏直
柄横首柄長四尺首闊一尺五寸列鑿方竅以齒為節
夫畦畛之間鎪剔塊壌疏去瓦礫場圃之上摟聚麥禾
擁積稭穗此益農之功也後有榖杷或謂透齒杷用攤
曬榖又耘杷以木為柄以鐵為齒用耘稻禾竹杷埸圃
樵野間用之
朳無齒杷也所以平土壌聚榖實說文云無齒為朳禾
譜字作戛周生烈曰夫忠蹇朝之杷朳正人國之埽篲
秉杷執篲除凶掃穢國之福主之利也杷朳之為器也
見於書傳至今不替其用為不負紀錄矣
平板平摩種秧泥田器也用滑面水板長廣相稱上置
兩耳繫索連軛駕牛或人拖之摩田須平方可受種即
得放水浸漬勻停秧出必齊田家或仰坐櫈代之終非
本器
田盪均泥田器也用叉木作柄長六尺前貫横木五尺
許田方耕耙尚未勻熟須用此器平著其上盪之使水
土相和凹凸各平則易為秧蒔農書種植篇云凡水田
渥漉精熟然後踏糞入泥盪平田面乃可撒種此亦盪
之用也夫田盪與上篇耘盪之盪字同音異所用亦各
不類因辯及之
軸軸輥碾草木軸也其軸木徑可三四寸長約四五尺
兩端俱作轉簨挽索用牛拽之夫江淮之間凡漫種稻
田其草禾齊生並出則用此輥碾使草禾俱入泥内再
宿之後禾乃復出草則不起又嘗見一方稻田不解插
秧唯務撒種却於軸間交穿板木謂之鴈翅狀如礰礋
而小以轅打水土成泥就碾草禾如前江南地下易於
得泥故用輥軸北方塗田頗少放水之後欲得成泥故
用鴈翅&KR0008;打此各隨地之所宜用也
秧彈(平聲)秧壠以篾為彈彈猶弦也世呼船牽(去聲)曰彈字
義俱同蓋江鄉櫃田内平而廣農人秧蒔漫無凖則故
制此長篾掣於田之兩際其直如弦循此布秧了無欹
斜猶梓匠之繩墨也
杈(如加切)箝禾具也揉木為之通長五尺上作二股長可
二尺上一股微短皆形如彎角以&KR0034;取禾&KR0008;也又有以
木為榦以鐵為首二其股者利如戈戟唯用叉收禾束
謂之鐵禾杈
笐架也集韻作&KR0034;竹竿也或省作笐今湖湘間收禾並
用笐架懸之以竹木搆如屋狀若麥若稻等稼穫而栞
(音繭)之悉倒其穗控於其上久雨之際比於積垜不致鬱
&KR0008;江南上雨下水用此甚宜北方或遇霖潦亦可倣此
庶得種糧勝於全廢今特載之冀南北通用
喬扦(音千)挂禾具也凡稻皆下地沮濕或遇雨潦不無渰
浸其收穫之際雖有禾&KR0008;不能臥置乃取細竹長短相
等量水淺深每以三莖為數近上用篾縳之叉於田中
上控禾把又有用長竹横作連脊挂禾尤多凡禾多則
用笐架禾少則用喬扦雖大小有差然其用相類故并
次之
禾鈎(圖不載)斂禾具也用禾鈎長可二尺嘗見壠畝及荒
蕪之地農人將芟倒禾&KR0008;或草&KR0008;用此匝地約之成梱
則易於就束比之手槤(力展切)甚速便也
撘爪上用鐵鈎帶榜中受木柄通長尺許狀如彎爪用
如爪之撘物故曰撘爪以擐草禾之束或積或擲日以
萬數速於手挈可謂智勝力也
禾檐負禾具也其長直尺五寸剡匾木為之者謂之輭
檐斫圓木為之謂之楤擔(集韻云楤音聰尖頭擔也)匾者宜負器與
物圓者宜負薪與禾釋名曰擔任也力所勝任也凡山
路巇嶮或水陸相半舟車莫及之處如有所負非擔不
可(圖不載)
連枷(古牙切)擊禾器國語曰權節其用耒耜耞支(耞拂也以擊草)
廣雅曰柫謂之架說文曰柫架也柫擊禾連架釋名曰
架加也加杖於柄頭以楇(陟爪切)穗而出榖也其制用木
條四莖以生革編之長可三尺闊可四寸又有以獨挺
為之者皆於長木柄頭造為擐軸舉而轉之以樸禾也
方言云僉宋魏之間謂之攝殳(音殊)自關而西謂之柫
(薄宓切)齊楚江淮之間謂之柍(音怏)或謂之悖(音敕)今呼為連
耞南方農家皆用之北方穫禾少者亦易辦也
刮板剗土具也用木板一葉闊二尺許長則倍之或煆
鐵為舌板後釘木直二莖高出板上槩以横柄板之兩
傍係一鐵鐶以擐拽索兩手推按或人或畜輓行以剗
壅脚土凡修閘壩起堤防填汚坎積丘垤均土壤治畦
埂疊埸圃聚子粒擁糠籺(胡骨切)除瓦礫(即擊切)雖若乏用
然農家之事居多也
農政全書卷二十二
