農政全書卷五十一
明徐光啓撰
荒政(救荒本草)
沙參一名知母一名苦心一名志取一名虎鬚一名
白參一名識美一名文希生河内川谷及冤句般陽續
山并淄齊潞隨歸州而江淮荆湖州郡皆有今輝縣太
行山邊亦有之苗長一二尺叢生崖坡間葉似枸杞葉
微長而有乂牙鋸齒開紫花根如葵根赤黃色中正白
實者佳味微苦性微寒無毒惡防已反䔧蘆又有杏葉
沙參及細葉沙參氣味與此相類但圖經内不曾該載
此二種葉苗形容未敢併入本條今皆另條開載
救飢掘根浸洗極淨換水煮去苦味再以水煮極
熟食之
百合一名重箱一名摩羅一名中逢花一名強瞿生
荆州山谷今處處有之苗高數尺幹麄如箭面有葉如
鷄距又似大柳葉而寬青色稀疎葉近莖微紫莖端碧
白開淡黃白花如石榴嘴而大四垂向下覆長蘂花心
有檀色每一顆須五六花子色圓如梧桐子生於枝葉
間每葉一子不在花中此又異也根色白形如松子殼
四向攢生中間出苗又如葫蒜重叠生二三十瓣味甘
辛平無毒一云有小毒又有一種開紅花名山丹不堪
用
救飢採根煮熟食之甚益人氣又云蒸過與蜜食
之或為粉尤佳
玄扈先生曰嘗過根本嘉蔬不必救荒
萎蕤本草一名女萎一名荧一名玉竹一名患薰生
太山山谷及舒州滁州均州今南陽府馬鞍山亦有苗
高一二尺莖斑葉似竹葉闊短而肥厚葉尖處有黃點
又似百合葉却頗窄小葉下結青子如椒粒大其根似
黃精而小異節上有顔味甘性平無毒
救飢採根換水煮極熟食之
天門冬俗名萬歲藤又名娑羅樹本草一名顛勒或
名地門冬或名筵門冬或名巔棘或名淫羊食或名管
松生奉高山谷及建州漢州今處處有之春生藤蔓大
如釵股長至丈餘延附草木上葉如茴香極尖細而疎
滑有逆刺亦有澁而無刺者其葉如絲杉而細散皆名
天門冬夏生白花亦有黃花及紫花者秋結黑子在其
根枝傍入伏後無花暗結子其根白或黃紫色大如手
指長二三寸大者為勝其生高地根短味甜氣香者上
其生水側下地者葉細似藴而微黃根長而味多苦氣
臭者下亦可服味苦甘性平大寒無毒垣衣地黃及貝
母為之使畏曾青服天門冬誤食鯉魚中毒&KR0034;萍解之
救飢採根換水浸去邪味去心煮食或晒乾煮熟
入蜜食
章柳根本草一名商陸一名䓪根一名夜呼一名白
昌一名當陸一名章陸爾雅則謂之蓫廣雅則謂之馬
尾亦謂之莧陸生咸陽川谷今處處有之苗高三四尺
&KR1520;麄似鷄冠花&KR1520;微有線楞色微紫赤葉青如牛舌微
闊而長根如人形者有神亦有赤白二種花赤根亦赤
花白根亦白赤者不堪服食傷人乃至痢血不已白者
堪服食亦有一種名赤昌苗葉絶相類不可用須細辨
之商陸味辛酸一云味苦性平有毒一云性冷得大蒜
良
救飢取白色根切作片子煠熟換水浸洗淨淡食
得大蒜良凡製薄切以東流水浸二宿撈出
與豆葉隔間入甑蒸從午至亥如無葉用豆
依法蒸之亦可花白者年多仙人採之作脯
可為下酒
麥門冬本草云秦名羊韭齊名愛韭楚名馬韭越名
羊蓍一名禹葭一名禹餘糧生隨州陸州及函谷堤坂
肥土石間久廢處有之今輝縣山野中亦有葉似韭葉
而長冬夏長生根如穬麥而白色出江寧者小潤出新
安者大白大者苗如鹿葱小者如韭味甘性平微寒無
毒地黃車前為之使惡欵冬苦瓠苦芙畏木耳苦參青
蘘
救飢採根換水浸去邪味淘洗淨蒸熟去心食
苧根舊云閩蜀江浙多有之今許州人家田園中亦
有種者苗高七八尺一科十數莖葉如楮葉而不花叉
面青背白上有短毛又似蘇子葉其葉間出細穗花如
白楊而長每一朵凡十數穗花青白色子熟茶褐色其
根黃白色如手指麄宿根地中至春自生不須藏種根
味甘性寒
救飢採根刮洗去皮煮極熟食之甜美
蒼术一名山薊一名山薑一名山連一名山精生由
漢中山谷今近郡山谷亦有嵩山茅山者佳苗淡青色
高二三尺莖作蒿&KR1520;葉抪莖而生稍葉似棠葉脚葉有
三五乂皆有鋸齒小刺開花深碧色亦似刺薊花或有
黃白花者根長如指大而肥實皮黑茶褐色味苦甘一
云味甘辛性温無毒防風地榆為之使
救飢採根去黑皮薄切浸二三宿去苦味煮熟食
亦作煎
菖蒲一名堯韭一名昌陽生上洛池澤及蜀郡嚴道
戎衛衡州并嵩岳石磧上今池澤處處有之葉似蒲而
匾有脊一如劒刅其根盤屈有節狀如馬鞭&KR1520;大根傍
引三四小根一寸九節者良節尤密者佳亦有十二節
者露根者不可用又一種名蘭蓀又謂溪蓀根形氣色
極似石上菖蒲葉正如蒲無脊俗謂菖蒲生於水次失
水則枯其菖蒲味辛性温無毒秦皮秦芃為之使惡地
膽麻黃不可犯鐵令人吐逆
救飢採根肥大節稀水浸去邪味製造作果食之
玄扈先生曰難食
葍子根俗名打碗花一名兔兒苗一名狗兒秧幽薊
間謂之燕葍根千葉者呼為纏枝牡丹亦名穰花生平
澤中今處處有之延蔓而生葉似山藥葉而狹小開花
狀似牽牛花微短而圓粉紅色其根甚多大者如小筯
麄長一二尺色白味甘性温
救飢採根洗淨蒸食之或晒乾杵碎炊飯食亦好
或磨作麫作燒餅蒸食皆可久食則頭暈破
腹間食則宜
玄扈先生曰嘗過吳人呼秧子根弃地宜移植備荒
䓮䕅根俗名麫碌碡(音禄軸)生水邊下濕地其葉就地
叢生葉似蒲葉而肥短葉背如劒脊樣葉叢中間攛葶
上開淡粉紅花俱皆六瓣花頭攢開如傘蓋狀結子如
韭花蓇葖其根如鷹爪黃連樣色如墐泥色味甘
救飢採根揩去皴及毛用水淘淨蒸熟食或晒乾
炒熟食或磨作麫蒸食皆可
野胡蘿蔔生荒野中苗葉似家胡蘿蔔俱細小葉間
攛生莖乂稍頭開小白花衆花攢開如傘蓋狀比蛇床
子花頭又大結子比蛇床子亦大其根比家胡蘿蔔尤
細小味甘
救飢採根洗淨去皮生食亦可
綿棗兒一名石棗兒出密縣山谷中生石間苗高三
五寸葉似韭葉而闊瓦隴樣葉中攛葶出穗似鷄冠莧
穗而細小開淡紅花微帶紫色結小蒴兒其子似大藍
子而小黑色根類獨顆蒜又似棗形而白味甜性寒
救飢採取根添水久煮極熟食之不換水煮食後
腹中鳴有下氣
土圞兒一名地栗子出新鄭山野中細莖延蔓而生
葉似菉豆葉微尖&KR1359;苺三葉攢生一處根似土瓜兒根
微團味甜
救飢採根煮熟食之
野山藥生輝縣太行山山野中妥藤而生其藤似葡
萄條稍細藤頗紫色其葉似家山藥葉而大微尖根比
家山藥極細瘦甚硬皮色微赤味微甜温平無毒
救飢採根煮熟食之
金瓜兒生鄭山田野中苗初生似小葫蘆葉而微小
又似赤雹兒葉莖方莖葉俱有毛刺每葉間出一細藤
延蔓而生開五瓣尖碗子黃花結子如馬㼎(音雹)大生青
熟紅根形如鷄彈微小其皮土黃色内則青白色味微
苦性寒與酒相反
救飢掘取根換水煮浸去苦味再以水煮極熟食
之
細葉沙參生輝縣太行山山衝間苗高一二尺莖似
蒿&KR1520;葉似石竹子葉而細長又似水蓑衣葉亦細長稍
間開紫花根似葵根而麄如拇(音母)指大皮色灰中間白
色味甜性微寒本草有沙參苗葉莖狀所說與此不同
未敢併入條下今另為一條開載於此
救飢掘取根洗淨煮熟食之
雞腿兒一名飜白草出鈞州山野中苗高七八寸細
長鋸齒葉硬厚背白其葉似地榆葉而細長開黃花根
如指大長三寸許皮赤内白兩頭尖&KR1359;味甜
救飢採根煮熟食生食亦可
山蔓菁出鈞州山野中苗高一二尺莖葉皆萵苣色
葉似桔梗葉頗長&KR1359;而不對生又似山小菜葉微窄根
形類沙參如手指麄其皮灰色中間白色味甜
救飢採根煮熟生食亦可
老鴉蒜生水邊下濕地中其葉直生出土四垂葉狀
似蒲而短背起劒脊其根形如蒜瓣味甜
救飢採根煠熟水浸淘淨油鹽調食
玄扈先生曰此草中顔神用
山蘿蔔生山谷間田野中亦有之苗高五七寸四散
分生莖葉其葉似菊葉而闊大微有艾香每莖五七排
生如一大葉稍間開紫花根似野胡蘿蔔根而帶黲白
色味苦
救飢採根煠熟水浸淘去苦味油鹽調食
地參又名山蔓菁生鄭州沙崗間苗高一二尺葉似
初生桑科小葉微短又似桔梗葉微長開花似鈴鐸樣
淡紅紫花根如母指大皮色蒼肉黲白色味甜
救飢採根煮食
獐牙菜生水邊苗初搨地生葉似龍鬚菜葉而長窄
葉頭頗團而不尖其葉嫩薄又似牛尾菜葉亦長窄其
根如芽根而嫩皮色灰黑味甜
救飢掘根洗淨煮熟油鹽調食
雞兒頭苗生祥符西田野中就地妥秧生葉甚疎稀
每五葉攅生狀如一葉其葉花乂有小鋸齒葉間生蔓
開五瓣黃花根又甚多其根形如香附子而鬚長皮黑
肉白味甜
救飢採根換水煮熟食
農政全書卷五十一
