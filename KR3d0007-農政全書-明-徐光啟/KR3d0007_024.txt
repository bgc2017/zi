農政全書卷二十四
明徐光啟撰
農器
圖譜四
王楨曰芟麥等器中土人皆習用蓋地廣種多必制此
法乃為收斂比之鎌鑊手栞其功殆若神速今特各各
圖錄庶他方業農者傚之同省工力而蓑笠簣蓧之器
附焉
玄扈先生曰古云收穫如寇盜之至百穀皆宜速收夏
麥尤甚故曰收麥如救火此譜芟麥之器獨詳以此類
而推之麥場宜高廣莊屋宜寬大他如笐架火炕如豫
宜設處以備不時之霖潦可也
麥籠盛芟麥器也判竹編之底平口綽廣可六尺深可
二尺載以木座座帶四碢用轉而行芟麥者腰繫鈎繩
牽之且行且曳就借使刀前向綽麥乃覆籠内籠滿則
舁之積處往返不已一籠日可收麥數畆又謂之腰籠
麥釤芟麥刅也集韻曰釤長鐮也状如鐮長而頗直比
鏺薄而稍輕所用斫而劖之故曰釤用如鏺也亦曰鏺
其刅務在剛利上下嵌繫綽柄之首以芟麥也此之刈
穫功過累倍
麥綽抄麥器也篾竹編之一如箕形稍深且大旁有木
柄長可三尺上置釤刅下横短拐以右手執之復於釤
旁以繩牽短軸(近刅處以細竹代繩防為刅所割也)左手握而掣之以兩
手齊運芟麥入綽覆之籠也嘗見北地芟取蕎麥亦用
此具但中加密耳夫籠釤綽三物而一事繫於人之一
身而各周於用信乎人為物本物因人而用也
捃刀集韻云捃拾也俗謂拾麥刀刅長可五寸闊近二
寸上下竅繩穿之繫於指腕隨手芟穫取其便也麥禾
既熟或收刈不時莖穗狼籍不能淨盡單貧之人得以
取其遺滯蓋捃拾之間用此器也
拖杷耬麥長杷也首列二十餘齒短木柄以批契繼腰
曳之嘗見麥野為風雨所損而莖穗交亂不能淨鏺故
制此具腰後縱横耬之仍手握柄鐮芟其遺餘所得稭
穗隨擁積之有一杷畢功得麥十餘斛
抄竿扶麥竹也長可及丈麥已熟時忽為風雨所倒不
能芟取乃别用一人執竿抄起卧穗竿舉則釤隨鏺之
殊無損失必兩習熟者能用不然則有矛盾之差矣或
曰捃刀拖杷抄竿冗細似不足紀錄而皆取之何也曰
物有濟於人而遺之不可故綴於麥事之末
蓑雨衣無羊詩云何蓑何笠毛註曰蓑所以備雨笠所
以禦暑唐韻云蓑草名可為雨衣又名襏襫說文云秦
謂之萆爾雅曰薃侯莎蓑衣以莎草為之故音同莎又
名薛六韜農器篇曰蓑薛簦笠今總謂之蓑雨具中最
為輕便(圖不載)
笠戴具也古以臺皮為笠詩所謂臺笠緇撮今之為笠
編竹作殼裏以籜篛或大或小皆頂隆而口圓可芘雨
蔽日以為蓑之配也(圖不載)
屝草履也左傳曰共其資糧屝屨說文曰屝草屨也孔
疏云屝屨俱是在足之物善惡異名耳
屨麻履也傳云屨滿戶外蓋古人上堂則遺屨於外此
常履也今農人春夏則屝秋冬則屨從省便也方言屝
麄屨也徐兖之郊謂之屝自關而西謂之屨中有木者
謂之複舄自關而東謂之複履其卑者謂之䩩(音婉)下禪
謂之鞮絲作者謂之履麻作者謂之不借麄者謂之㞜
東北朝鮮列水之間謂之䩕或謂之&KR0146;徐土邳沂之間
大麄謂之䩕角皆屨之别名也
橇泥行具也史記禹乘四載泥行乘橇孟康曰橇形如
箕摘行泥土嘗聞向時河水退灘淤地農人欲就泥裂
漫撒麥種柰泥深恐没故制木板為履前頭及兩邊昆
起如箕中綴毛繩前後繫足底板既闊則舉步不陷今
海陵人一行及刈過葦泊中皆用之
覆殼(一名鶴翅一名背蓬)篾竹編如龜殼衷以籜箬覆於人背繩
繫肩下耘薅之際以禦畏日兼作雨具下有卷口可通
風氣又分雨溜適當盛暑田夫得此以免曝烈之苦亦
一壺千金之比也
蓧許慎說文曰耘器也或曰盛穀種器南方盛稻種用
簟以竹為之北方藏粟種簍多以草木之條編之篠蓋
是此類
臂篝状如魚笱篾竹編之又呼為臂籠江淮之間農夫
耘苗或刈禾穿臂於内以帣衣袖猶北俗芟刈草禾以
皮為袖套皆農家所必用者
蕢草器所以盛穀也集韻作籄
筐竹器之方者三禮圖曰大筐以竹受五斛以盛米致
饋於聘賓小筐以竹受五升以盛米又曰筐以盛熬穀
筥亦作&KR1952;竹器之圓者注曰筥圓而長但可實物而已
三禮圖曰筥受五升盛饔餼之米致於賓館良耜詩曰
載筐及筥左傳筐筥錡釜之器字說云筐筥一器特方
圓之異云耳江沔之間謂之籅趙岱之間謂之䈱淇衛
之間謂之牛筐小者南楚謂之簍自關而西秦晉之間
謂之箄筥其通語也
畚土籠也左傳樂喜陳畚梮注云畚簣籠集韻作畚晉
書王猛少貧賤嘗鬻畚為事說文云畚&KR0008;屬又蒲器也
所以盛種杜林以為竹筥揚雄以為蒲器然南方以蒲
竹北方用荆柳或負土或盛物通用器也
𥫱集韻云盛穀器或作囤一作&KR0034;北方以荆柳或蒿卉
制為圓樣南方判竹編草或用籧篨空洞作圍各用貯
穀南北通呼曰𥫱兼篅&KR2493;而言也然𥫱多露置可用貯
糧篅&KR2493;在室可用盛種皆農家收穀所先具者故併次
之篅說文云判竹圓以盛穀𥫱類也篅或作&KR0034;此&KR2493;與
篅皆𥫱之别名但大小有差亦蓧簣之舊制不可遺也
&KR2493;集韻云&KR2493;筐盛種器蓋連底小𥫱便於移用
籮匠竹為之上圓下方挈米穀器量可一斛方言籮所
以注斛陳魏宋楚之間謂之䈪自關而西謂之注箕皆
籮之别名也
&KR1237;亦籮屬比籮稍匾而小用亦不同&KR1237;則造酒造飯用
之漉米又可盛食物蓋籮盛其粗者而&KR1237;盛其精者精
粗各適所受不可易也
儋貯米器也漢書揚雄無儋石之儲晉劉毅家無儋石
之儲應劭曰齊人名甖為儋受二斛顔師古曰儋者一
人所負擔也方言云罃陳魏宋楚之間曰㼶或曰&KR0008;燕
之東北朝鮮列水之間謂之瓺周洛韓鄭之間謂之甀
儋或作甔字從瓦瓦器也今江淮間農家造泥為甕披
以麻草用貯食米可以代儋細民甚便之
籃竹器無繫為筐有繫為籃大如斗量又謂之笭箵農
家用採桑柘取蔬果等物易挈提者方言籠南楚江沔
之間謂之篣或謂之笯郭璞云亦呼籃蓋一器而異名
也
箕簸箕也說文云簸揚米去糠也莊子曰箕之簸物雖
去麄留精然要其終皆有所除是也然北人用柳南人
用竹其制不同用則一也詩云哆兮侈兮成是南箕箕
四星二星為踵二星為舌哆侈謂踵已大而舌又廣也
又維南有箕載翕其舌故箕皆有舌易播物也諺云箕
星好風謂主簸揚農家所以資其用也
帚今作箒又謂之篲集韻云少康作箕箒其用有二一
則編草為之潔除室内制則匾短謂之條(亦作苕)帚一則
束篠為之擁掃庭院制則叢長謂之掃帚又有種生掃
帚一科可作一帚謂之獨掃農家尤宜種之以備場圃
間用也(圖不載)
籭竹器内方外圓用篩穀物說文云可以除麄取精集
韻作簛又作簁或作篩其制有疎密大小之分然皆粒
食之總用也(圖不載)
䉛漉米器說文淅箕也又云漉米藪又炊䉛也廣雅曰
淅蓑&KR0146;䉛方言云炊䉛謂之縮或謂之&KR0034;或謂之&KR0146;(江東)
(呼為淅籖也)蓋今炊米日所用者䈰飯䈰也說文陳留謂飯
帚曰䈰從竹捎聲一曰飯器容五升今人亦呼飯箕為
䈰箕南曰䉛北曰䈰南方用竹北方用柳皆漉米器或
盛飯所以供造酒食農家所先雖南北名制不同而其
用則一故附類之
篩穀箉竹器箉與袋同音篇韻俱各不收蓋土俗所呼
傳寫於文字者如此其制比籭疎而頗深如藍大而稍
淺上有長繫可挂農人撲禾之後同稃穗子粒旋旋貯
之於内輙篩下之上餘穰藁逐節棄去其下所留穀物
須付之颺籃以去糠粃嘗見於江浙農家
颺籃颺集韻謂風飛也籃形如簸箕而小前有木舌後
有竹柄農夫收穫之後場圃之間所蹂禾穏糠籺相雜
執此㩍而向風擲之乃得淨穀不待車扇又勝箕簸田
家便之
種簞盛種竹器也其量可容數斗形如圓甕上有&KR2350;口
農家用貯穀種庋之風處不致鬱&KR0008;勝窖藏也古謂修
簞窖論語一簞食之簞食器與此字雖同然制度有大
小之殊作用有彼此之效齊民要術云藏稻必用簞盖
稻乃水穀宜風燥之種時就浸水内又其便也
曬槃曝穀竹器廣可五尺許邊緣微起深可二寸其中
平闊似圓而長下用溜竹二莖兩端俱出一握許以便
扛移趁日攤布穀實曝之蠶時農家兼用為筐但底密
而不通風氣終非蠶具(圖如蠶槃式已見故不載)
玄扈先生曰蠶槃通風最是
摜稻簟摜抖擻也簟承所遺稻也農家禾有早晚次第
收穫即欲隨手得糧故用廣簟展布置木物或石於上
各舉稻把摜之子粒隨落積於簟上非惟免汚泥沙抑
且不致耗失又可晒穀物或捲作𥫱誠為多便南方農
種之家率皆制此(圖不載)
玄扈先生曰不如摜床為便今農家所用棧條即簟也
農政全書卷二十四
