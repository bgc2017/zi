農政全書卷五十八
明徐光啟撰
荒政(採周憲王救荒本草)
櫻桃樹詳見樹藝果部
救飢採果紅熟者食之
胡桃樹詳見樹藝果部
救飢採核桃漚去青皮取瓤食之令人肥健
杮樹詳見樹藝果部
救飢摘取軟熟柿食之其柿未軟者摘取以温水
醂(音攬)熟食之麄心柿不可多食令人腹痛生
柿彌冷尤不可多食
梨樹詳見樹藝果部
救飢其梨結硬未熟時摘取煑食已經霜熟摘取
生食或蒸食亦佳或削其皮晒作梨糁收而
備用亦可
葡萄詳見樹藝果部
救飢葡萄為果食之又熟時取汁以釀酒飲
李子樹詳見樹藝果部
救飢取摘李實色熟者食之不可臨水上食亦不
可和蜜食損五臟及與雀肉同食和漿水食
令人霍亂澀氣多食令人虚熱
木瓜詳見樹藝果部
救飢採成熟木瓜食之多食亦不益人
櫨子樹舊不著所出州土今鞏縣趙峯山野中多有
之樹高丈許葉似冬青樹葉稍闊厚背色微黃葉形又
類棠梨葉但厚結果似木瓜稍團味酸甜微澀性平
救飢果熟時採摘食之多食損齒及筋
郁李子詳見樹藝果部
救飢其實紅熟時摘取食之酸甜味美
菱角詳見樹藝蓏部
救飢採菱角鮮大者去殼生食殼老及雜小者煮
熟食或晒其實火燔以為米充糧作粉極白
潤宜人服食家蒸爆蜜和餌之斷榖長生又
云多食臟冷損陽氣痿莖腹脹滿暖薑酒飲
或含吳茱萸嚥津液即消
軟棗詳見樹藝果部
救飢採取軟棗成熟者食之其未熟結硬時摘取
以温水漬養醂去澀味另以水煮熟食之
野葡萄俗名煙黑生荒野中今處處有之莖葉及實
俱似家葡萄但皆細小實亦稀疎味酸
救飢採葡萄顆紫熟者食之亦中釀酒飲
梅杏樹詳見樹藝果部
救飢摘取黃熟梅果食之
野櫻桃生鈞州山谷中樹高五六尺葉似李葉更尖
開白花似李子花結實比櫻桃又小熟則色鮮紅味甘
微酸
救飢摘取其果紅熟者食之
果部(葉及實皆可食)
石榴詳見樹藝果部
救飢採嫩葉煠熟油鹽調食榴果熟時摘取食之
不可多食損人肺及損齒令黑
杏樹詳見樹藝果部
救飢採葉煠食以水浸漬作成黃色換水淘淨油
鹽調食其杏黃熟時摘取食不可多食令人
發熱及傷筋骨
棗樹詳見樹藝果部
救飢採嫩葉煠熟水浸作成黃色淘淨油鹽調食
其棗紅熟時摘取食之其結生硬未紅時煑
食亦可
桃樹詳見樹藝果部
救飢採葉煠熟水浸作成黃色換水淘淨油鹽調
食桃實熟軟時摘取食之其結硬未熟時亦
可煮食或切作片晒乾為糁收藏備用
沙果子樹一名花紅南北皆有今中牟崗野中亦有
之人家園圃亦多栽種樹高丈餘葉似櫻桃葉而色深
綠又似急䕷子葉而大開粉紅花似桃花瓣微長不尖
結實似李而甚大味甘微酸
救飢摘取紅熟果食之嫩葉亦可煠熟油鹽調食
玄扈先生曰此即柰也有多種
果部(根可食)
芋苗本草一名土芝俗呼芋頭生田野中今處處有
之人家多栽種葉似小荷葉而偏長不圓近蔕邊皆有
一劐(音霍)兒根狀如雞彈大皮色茶褐其中白色味辛性
平有小毒葉冷無毒
救飢本草芋有六種青芋細長毒多初煮須要灰
汁換水煮熟乃堪食白芋真芋連禪芋紫芋
毒少蒸煑食之(又宜冷食療熱止渴野芋大毒不堪食也)
鉄葧臍本草名烏芋詳見樹藝蓏部
救飢採根煮熟食製作粉食之厚人腸胃不飢服
丹石人尤宜食解丹石毒孕婦不可食
玄扈先生曰茨菰葧臍二種絶異混合註釋為不精
也
果部(根及實皆可食)
蓮藕詳見樹藝蓏部
救飢採藕煠熟食生食皆可蓮子烝食或生食亦
可又可休糧仙家貯石蓮子乾藕經千年者
食之至妙又以蓮磨為麪食或屑為米加粟
煑飯食皆可
雞頭實一名芡詳見樹藝蓏部
救飢採嫩根莖葉煠熟食採實剥仁食之蒸過烈
日晒之其皮即開舂去皮搗碎為粉蒸煠作
餅皆可食多食不益脾胃氣兼難消化生食
動風冷氣與小兒食不能長大故駐年耳
菜部(葉可食)
蕓薹菜詳見樹藝蔬部
救飢採苗葉煠熟水浸淘洗淨油鹽調食
莧菜詳見樹藝蔬部
救飢採苗葉煠熟水淘洗淨油鹽調食晒乾煠食
尤佳
玄扈先生曰恒蔬不必救荒
苦苣菜本草云即野苣也又名褊苣俗名天精菜舊
不著所出州土今處處有之苗搨地生其葉光者似黃
花苗葉葉花者似山苦蕒葉莖葉中皆有白汁味苦性
平一云性寒
救飢採苗葉煠熟用水浸去苦味淘洗淨油鹽調
食生亦可食雖性冷甚益人久食輕身少睡
調十二經脉利五臟不可與血同食作痔疾
一云不可與蜜同食
馬齒莧菜又名五行草舊不著所出州土今處處有
之以其葉青梗赤花黃根白子黑故名五行草耳味甘
性寒滑
救飢採苗葉先以水淖過晒乾煠熟油鹽調食
玄扈先生曰嘗過可作恒蔬
苦蕒菜俗名老鸛菜所在有之生田野中人家園圃
種者為苦蕒脚葉似白菜小葉抪莖而生梢葉似鴉嘴
形每葉閒分叉攛葶如穿葉狀稍閒開黃花味微苦性
冷無毒
救飢採苗葉煠熟以水浸洗淘淨油鹽調食出蠶
蛾時切不可取拗令蛾子赤爛蠶婦忌食
玄扈先生曰可作恒蔬蠶特忌之嘗過
莙薘菜所在有之人家園圃中多種苗葉搨地生葉
類白菜而短葉莖亦窄葉頭稍團形狀似糜匙樣味鹹
性平寒微毒
救飢採苗葉煠熟以水浸洗淨油鹽調食不可多
食動氣破腹
玄扈先生曰恒蔬
邪蒿生田園中今處處有之苗高尺餘似青蒿細軟
葉又似胡蘿蔔葉微細而多花叉莖葉稠密梢間開小
碎瓣黃花苗葉味辛性温平無毒
救飢採苗葉煠熟水浸淘淨油鹽調食生食微動
風氣作羹食良不可同胡荽食令人汗臭氣
同蒿處處有之人家園圃中多種苗高一二尺葉類
葫蘿蔔葉而肥大開黃花似菊花味辛性平
救飢採苗葉煠熟水浸淘淨油鹽調食不可多食
動風氣熏人心令人氣滿
冬葵菜本草冬葵子是秋種葵覆養經冬至春結子
故謂冬葵子生少室山今處處有之苗高二三尺莖及
花葉似蜀葵而差小子及根俱味甘性寒無毒黃芩為
之使根解蜀椒毒葉味甘性滑利為百菜主其心傷人
救飢採葉煠熟水浸淘淨油鹽調食服丹石人尤
宜食天行病後食之頓夜明熱食亦令人熱
悶動風
蓼芽菜本草有蓼實生雷澤川澤今處處有之葉似
小藍葉微尖又似水葒葉而短小色微帶紅莖微赤梢
閒出穗開花赤色莖葉味辛性温
救飢採苗葉煠熟水浸去辣氣淘淨油鹽調食
苜蓿出陜西今處處有之苗高尺餘細莖分叉而生
葉似綿雞兒花葉微長又似豌豆葉頗小每三葉攢生
一處梢間開紫花結彎角兒中有子如黍米大腰子樣
味苦性平無毒一云微甘淡一云性涼根寒
救飢苗葉嫩時採取煠食江南人不甚食多食利
大小腸
玄扈先生曰嘗過嫩葉恒蔬
薄荷一名雞蘇舊不著所出州土今處處有之莖方
葉似荏子葉小頗細長又似香菜葉而大開細碎黪白
花其根經冬不死至春發苗味辛苦性温無毒一云性
平東平龍腦崗者尤佳又有胡薄荷與此相類但味少
甘為别生江浙間彼人多作茶飲俗呼為新羅薄荷又
有南薄荷其葉微小
救飢採苗葉煠熟水浸去辣味油鹽調食(與薤作虀食相)
(宜煎豉湯暖酒和飲煎茶並宜新病瘥人勿食令人虚汗不止猫食之即醉物相感耳)
荆芥本草名假蘇一名鼠蓂一名薑芥生漢中川澤
及岳州歸德州今處處有之莖方窊面葉似獨掃葉而
狹小淡黃綠色結小穗有細小黑子銳圓多生節中以
香氣似蘇故名假蘇味辛性平無毒
救飢採嫩苗葉煠熟水浸去邪氣油鹽調食初生
香辛可噉人取作生菜醃食
水&KR0034;(音勤)俗作芹菜一名水英出南海池澤今水邊多有
之根莖離二三寸分生莖叉其莖方窊面四楞對生葉
似痢見菜葉而闊短邊有大鋸齒又似薄荷葉而短開
白花似蛇床子花味甘性平無毒又云大寒春秋二時
龍帶精入芹菜中人遇食之作蛟龍病
救飢發英時採之煠熟食芹有兩種秋芹取根白
色赤芹取莖葉並堪食又有渣芹可為生菜
食之
玄扈先生曰恒蔬
農政全書卷五十八
