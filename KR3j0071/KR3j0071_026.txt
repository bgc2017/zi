欽定四庫全書
藝林彙考飲食篇卷六
蓬莱縣知縣沈自南撰
酒醴類下
酒譜西京雜記有漂玉酒而不著其說枚乘賦云尊盈
漂玉之酒爵獻金漿之醪注云梁人作&KR3799;蔗酒名金漿
不釋漂玉之義然此賦亦非乘之辭後人假附之耳輿
地志云村人取若下水以釀而極美故世傳若下酒(按吳
錄長城有若溪南曰上若北曰下若村人取若下水釀酒醇美勝雲陽)張協作七命云荆
南烏程豫章竹葉烏程於九州屬揚州而言荆州未詳
(今按烏程有二俱有名酒非專指吳興也吳地理志云吳興烏程縣酒有名又盛弘之荆州記云深水出豫章
康樂縣其間烏程鄉有酒官取水為酒酒極甘美與湘東酃湖酒年常獻之世稱酃淥酒)西漢尤重
上尊酒以賜近臣注云糯米為上尊稷為中尊粟為下
尊顔籕曰此說非是酒以醇醴乃分上中下之名非因
米也稷粟同物而分為二大繆矣抱朴子所謂玄鬯者
醇酒也
藝苑雌黃張景陽七命云乃有荆南烏程豫北竹葉說
者以荆南為荆州然烏程縣今在湖州與荆州相去甚
遠惟長興縣南五十步有箬溪夾溪悉生箭箬南岸曰
上箬北岸曰下箬居人取下箬水釀酒醇美俗稱箬下
酒劉夢得詩駱駝橋畔蘋風起鸚鵡杯中箬下春即此
也荆溪在縣南六十里以其水出荆山因名之張玄之
山墟名云昔漢荆王賈登山因以為名所謂荆南烏程
荆溪之南耳若以為荆州則烏程去荆州三千餘里封
壤大不相接矣
苕溪漁隠叢話余以湖州圖經考之烏程縣以古有烏
氏程氏居此能酒因此名焉其荆溪則在長興縣西南
六十里此溪出荆山張協七命云酒則荆南烏程荆南
則此荆溪之南也蓺苑雌黃引長興縣南五十步箬溪
水釀酒醇美稱箬下酒以為烏程酒及以夢得詩為證
皆誤矣
酒譜房千里投荒錄云南方人有女數歲即大釀酒候
陂水竭寘壺其中密固其上候女將嫁決水取之供客
謂之女酒味絶美居常不可致也
宛委餘編名酒最古者關中之桑落水經注蒲坂劉白
墮所造成於桑落之候反語謂之索郎後史補云河中
桑落坊水所造也魏書汝南王元悅以桑落酒餉元乂
極其媚諛庾信索酒詩有蒲城桑落酒杜甫亦云坐開
桑落酒至張謂有不醉郎中桑落酒教人無奈别離何
酒譜皮日休詩云明朝有酒充君信&KR2276;酒三缾寄夜航
&KR2276;酒江外酒名亦見沈約文集
酒譜張籍詩云釀酒愛乾和即今人不入水酒也并汾
間以為貴品名之曰乾酢(音詐)酒留青日札云後周給
逍遥公韋夐河東酒即此
酒譜宋之問詩云尊溢宜城酒笙裁曲沃匏宜城在襄
陽古之羅國也酒之名最古于今不廢唐人言酒之美
者有郢之富水滎陽土窟富春石凍春劒南燒春河東
乾和蒲東桃博嶺南靈溪博羅宜城九醖潯陽湓水京
城西市空蝦蟇陵其事見國史譜乂有浮蟻榴花諸美
酒雜見於傳記者甚衆
侯鯖錄幾頭酒山東風俗新沐訖飲酒謂之幾頭顔師
古云字當為禨音機禨謂福祥也按禮云沐稷而靧梁
髮晞用象櫛進禨進羞工乃升歌鄭康成注云沐靧必
進禨作樂盈氣也此謂新沐靧體故更進飲食而作樂
以自輔助致福禄也此古之遺法乎
名義考釋名酒有汎齊汎齊者若浮蟻在上汎汎然盖
酒之美者其上有華其色綠斟則汎汎然浮於杯間也
集覽釃酒章懷太子曰釃猶濾也詩伐木篇釃酒有藇
注以筐曰釃以籔曰湑釃徐音所宜反葛洪音所寄反
謂以篚&KR1847;酒
丹鉛錄琬液瓊蘇皆古酒名見醉鄉日月
酒譜周官萍氏掌幾酒謂之萍古無其說按本草述水
萍之功云能勝酒萍之意其取於此乎
奚囊橘柚糜欽棗出真陵之山食一枚大醉經年不醒
東方朔嘗遊其地以一斛歸進上上和諸香作丸大若
芥子每集羣臣取一丸入水一石頃刻成酒味踰醇醪
謂之糜酒又謂之真陵酒又謂之仙薌酒飲者香經月
不歇
續本事詩白樂天云羌管吹楊柳燕姬酌葡萄謂太原
出葡萄酒也然此乃律詩用平聲讀則太不律用側聲
讀則近俗耳
餘冬序錄老杜詩黃羊飫不羶蘆酒多還醉宋人解云
黃羊出關右塞上無角類麞鹿夷人所造酒荻管吸瓶
中故曰蘆酒也春按今陜西近蕃地皆有黃羊大如數
歲羝而角甚長西地羊角皆拳曲黃羊獨與江南同而
生順後其肉肥美膏黃厚而不羶川中人造酒荻管吸
瓶信然陜以西人則高盆貯糟飲時量多少注水盆中
竅盆吸之水盡酒乾謂之瑣力麻酒又曰雜麻酒即蘆
酒之遺制也宋人之所見者豈未詳耶
丹鉛錄杜詩黃羊飫不羶蘆酒多還醉蘆酒以蘆為筒
吸而飲之今之咂酒也又名釣藤酒酒以火成不醡不
篘兩缶西東以吸取(今云爐酒當是筆誤)
演繁露今人謂公庫酒為兵厨酒言公庫之酒因犒軍
而醖也太守正廳爲設廳公厨為設厨皆以此也漢有
步兵校尉掌上林苑屯兵晉阮籍聞步兵厨營人善釀
有貯酒三百斛乃求為之則亦兵厨之祖也
酒譜王子年拾遺記張華為酒煮三薇以漬麴糵出西
羌麴出北胡以釀酒得美淳鬯久含令人齒動若大醉
不搖蕩使人肝腸爛俗謂消腸酒或云酒可為長宵之
樂兩說聲同而事異也
酒譜王莽以臘日獻椒酒於平帝其屠蘇之漸乎今
人元日飲屠蘇酒云可以除瘟氣亦曰藍尾酒或以年
高最後飲之故有尾之義爾(一云屠割也蘇腐也)
酒譜任昉嘗謂劉杳曰酒有千日當是虚言杳曰桂陽
程鄉有千日酒飲之至家而醉亦其例昉大驚乃自出
楊元鳳所撰置郡事檢之而信又嘗有人遺昉&KR2517;酒者
劉杳為辨其&KR1634;字之誤&KR1634;音陣木名其汁可以為酒
留青日札黃酒皇甫子竒以色如金而味醇且苦者名
之曰酒賢張九齡詩玉盌纔傾黃蜜剖杜甫云鵝兒黃
似酒又云對酒愛新鵝蘇軾云大杓瀉鵝黃
留青日札綠酒南岳夫人𫝊設王子喬瓊蘇綠酒李詩
遥觀漢水鴨頭綠恰似葡萄初潑醅白樂天云傾如竹
葉杯中綠秦少游云翡翠側身窺綠酒蘇子瞻云小舟
浮鴨綠至楊廷秀乃云瓮頭鴨綠變鵝黃
吳興掌故湖人好飲白酒暑中煮熟或入竹葉或荷葉
名為碧香清東坡有送碧香酒詩云碧香近出帝子家
鵝兒破殼酥流盎豈坡用此法為白酒破荒耶古人名
酒為白墮只白酒也
留青日札謝公樓一名紅泥酒在汀州張曲江詩謝公
樓上好醇酒二百青蚨買一斗罈用紅泥
留青日札霹靂酎暑月大雷時收雨水淗米炊飯釀酒
丑未觴南唐法用牛酥羊髓置醇酒中煖消而後飲
留青日札劉孝標云松子玉漿衛卿雲液蘇子謝送酒
詩揚州雲液却如酥又云花前白酒傾雲液
留青日札李太白好飲玉浮梁謂浮蛆酒脂也浦陽月
泉吟社詩山歌聒耳烏鹽角村酒柔情玉練槌(今按此義烏陳
舜道詩也山歌聒耳今本作村聲盪耳村酒作社酒)
說楛太白愛飲玉浮梁盖浮蛆也山谷詩浮蛆翁翁動
春醅又梢頭紅糝杏花發甕面浮蛆酒齊消趙松雪詩
春酒𢃄蛆浮大白霜柑落手破輕紅余謂玉浮梁可對
金蠟面
留青日札黃庭堅詩浮蛆翁翁杯裏滑坐想康成輪泛
盎翁上聲酒成而翁翁然葱白色也
留青日札桐馬酒漢給大官以馬乳為酒采桐葉時乃
成李竒曰漢武有桐馬官作酒桐合作挏音動推引也
韋革為皮兜受數斗盛馬乳撞挏之
野客叢書都下有銀甕酒庫或問何謂僕考瑞應圖王
者宴不及醉則銀甕呈祥盖取此意真州郡齋舊有酒
名謂之花露人亦莫曉僕讀姚合詩味輕花上露色似
洞中泉得非取此乎又太真妃宿酒初消吸花露以潤
肺見開元遺事
桐薪&KR0789;淥湘東地名其水湛然綠色昔有釀家取以造
酒因名為酃淥酒後人遂易其字為醁云按吳錄曰湘
東有酃水酒西晉張戴譔&KR0789;酒賦長安春御樂浪夏設
未聞珍酒出于湘東左思譔吳都賦飛瓊觴而酌&KR0789;醁
然漢人鄒陽于梁園席上賦酒便有淥&KR0789;之目其來久
矣往年遇一方士傳授古酃醁酒方以金鹽鼠蓂二味
為君採四季花隂乾和入其中蒸作飯糅以粉麴汲甘
泉釀之半月而成其色綠瑩殊凡不特芬香酷烈而已
花皆有名目惜未之試也
辨物志吳都賦云飛輕觴而酌&KR1641;淥李賀詩醁醽今夕
酒皆&KR0789;淥並稱按衡陽縣東南有&KR0789;湖取此水釀酒所
謂&KR0789;酒豫章康樂縣有淥水烏程鄉酒官取水為酒味
亦甘美所謂淥酒也&KR0789;淥本二而詩賦並舉者以豫章
舊屬荆州衡陽亦屬荆楚其産地同酃淥歲獻其常貢
又同也然初名&KR0789;淥後名醽醁何酃淥言其地也地産
美酒後專以酒名故曰&KR1641;醁云
龍城錄魏左相證能治酒有名曰&KR1641;淥翠濤常以大金
甖内貯盛十年飲不歇其味即世所未有太宗文皇帝
嘗有詩賜公稱醽淥勝蘭生翠濤過玉薤千日醉不醒
十年味不敗蘭生即漢武百味旨酒也玉薤煬帝酒名
公此酒本學釀於西胡人豈非得大宛之法司馬遷所
謂富人藏萬石葡萄酒數十歲不敗者乎
天中記資暇集云黃巾餘黨起西河白波谷漢既擒白
波戮之如卷席然故酒席倣之以快人情也青緗雜記
曰杯名文選飛觴舉白盖卷白上之酒波耳薛瑩後漢
書曰黃中郭太等起于西河白波谷時謂之白波賊
聽雨紀談詩無酒酟我鄭康成訓沾為𣙜沽之沽毛氏
注謂一宿酒曰沽盖三代無沽酒者至漢武帝時方有
𣙜沽似一宿酒為是
東坡詩話韓退之詩曰百年未滿不得死且可勤買抛
青春國史補云酒有郢之富春烏程之若下春滎陽之
土窟春富平之石凍春劔南之燒春杜子美亦云聞道
雲安麴米春纔傾一盞便醺人近世裴鉶作𫝊竒記裴
航事亦有酒名松醪春乃知唐人名酒多以春則抛青
春亦必酒名也
野客叢書東坡云唐人名酒多以春名退之詩勤買抛
青春國史補注滎陽土窟春富平石凍春劒南燒春子
美詩雲安麴米春僕觀鄭谷贈富平宰詩曰易博連宵
醉千缸石凍春知富平石凍春信矣觀白樂天詩有青
旗沽酒聽梨花之句注杭人其俗釀酒聽梨花時熟號
為梨花春是又有梨花春之名李白詩甕中百斛金陵
春劉夢得詩鸚鵡杯中若下春
閱耕餘錄唐人名酒以春義取詩之春酒如土窟春石
梁春婪尾春之類是也李白哭善釀紀叟詩云紀叟黃
泉裏還應釀老春
珊瑚鉤詩話酒有若下謂烏程也九醖謂宜城也千日
中山也蒲桃西凉也竹葉豫北也土窟春滎陽也石凍
春富平也燒春劒南也桑落陜右也烏孫國有青田核
莫知其木與實而核如五六斤瓠空之盛水俄而成酒
劉章曾得二焉集賓設之一核才盡一核又熟可供二
十客名曰青田壺歷城北有使君林魏正始中鄭公慤
三伏避暑于此取大蓮葉置硯格上盛酒三升以簮㓨
(同刺)葉令酒與柄通屈莖吸之薌氣清洌名曰碧筩酒予
詩曰釀憶青田核觴宜碧藕筩直須千日醉莫放一杯
空近時以黃柑醖酒號洞庭春色以糯米藥麴作白醪
號玉友皆竒絶者耳
韻語陽秋酒之種類多矣有以綠為貴者白樂天所謂
傾如竹葉盈尊綠是也有以黃為貴者老杜所謂鵝兒
黃似酒是也有以白為貴者樂天所謂玉液黃金巵是
也有以碧為貴者老杜所謂重碧酤新酒是也有以紅
為貴者李賀所謂小槽酒滴珍珠紅是也今閩廣間所
釀酒謂之紅酒其色殆類胭脂酉陽雜俎載賈&KR2010;家蒼
頭能别水常乘小艇於黃河中以瓠瓟(音薄小瓜也)接河源
水以釀酒經宿色如絳名為崑崙觴是又紅酒之尤也
錦里新聞郫人刳大竹傾春釀于中號郫筒酒川中至
今以占米或黍七分高粱三分以五加尖釀之
集覽魏主賜崔浩御縹醪十觚縹匹沼反醪汁滓酒也
杜甫詩重碧拈春酒注引曹子建七啟云春酒縹酒注
縹深碧色縹當作醥酒清者曰醥左思蜀都賦觴以醥
清一醉累月
霏雪錄松葉可釀酒唐人詩云松葉堪為酒春來釀幾
多是也松花亦可釀王建寄獨孤少府云自看和釀一
依方緣著松花色較黃是也
黃常明曰䂬溪人以藤代芻酒名鈎藤俗傳他處即不
可用或謂但醖造之法異耳所在皆可樂天詩云閒拈
舊葉題新詠悶取藤枝引酒嘗是巴蜀亦有之
碧湖雜記杜詩云坐開桑落酒來把菊花枝按齊民要
術造酒門有桑落酒神麴酒其名不一又云桑欲落時
造黍米酒可得永年造神麴酒春秋二時造者皆得過
夏然桑落時作者乃勝于春天有造桑落酒麴法老杜
或本諸此所謂桑落酒者恐未必然
留青日札桑落河中坊井名桑落時取其水釀酒庾信
詩蒲城桑落酒或以為桑郎又訛為索郎又曰羌中桑
落河馬乳酒(湘烟錄瑯環記試鶯家多美釀試鶯不善飲時為宋遷索取試鶯恒曰此豈為某設
哉秪當索與郎耳因名酒曰索郎後人謂索郎為桑落反音亦偶合也恐非本指)
代醉編劉白墮善釀酒熟於桑落之辰因名桑落酒或
曰以桑落河名之也後人乃訛為索郎王子年拾遺記
云武帝思李夫人不止從者乃進洪梁之酒酌以文螺
之巵巵出波祗之國酒出洪梁之縣今言雲陽出美酒
兩聲相亂矣
集覽桑落酒齊民要術曰桑落酒法用九月九日作水
麴米皆以三斗為準案庾信就蒲州刺史乞酒詩云蒲
城桑落酒霸岸菊花秋願持河朔飲分勸東陵侯則桑
落酒出蒲中也又水經蒲阪下注郡民有劉白墮工釀
採挹河流醖成芳酎熟於桑落之辰故酒因名焉王公
庶人牽拂相招者每云索郎有願思同侣之語盖索郎
反語桑落耳鄭卬曰西羌桑落河出馬乳酒羌人兼葡
萄壓之晉宣帝時嘗來獻故九日賜百寮飲焉
彈雅桑落索郎並是名酒一是酒法一是方言以其南
北轉渾強合一名耳因戲題云桑落攜名酒行人唤索
郎何如拚一醉顛倒著衣裳
余氏辨林魏書王悅以桑落酒飲元乂世說庾信詩蒲
城桑落酒杜甫詩坐開桑落酒張謂詩不醉郎中桑落
酒有解云廬山有桑落洲故酒因地而名猶若下巴清
宜城中山之類及按水經注云蒲坂劉白墮醖釀排於
桑落之辰續古今注亦云酒美於桑落之時齊民要術
亦云釀桑落酒亦以九月史補亦云河中桑落坊有井
每至桑落時取其水以釀酒則知桑落以時而名之也
六研齋筆桑寄生與蠶沙入酒極佳原酒之始實本於
桑按晉江統作酒誥曰酒之所興肇自上皇或云儀狄
一曰杜康有飯不盡委餘空桑鬱積生味久蓄氣芳本
出於此不繇竒方朱翼中著北山酒經三卷曰古語有之空
桑穢飯醖以稷麥以成醇醪酒之始也烏梅女䴷甛醹九投
澄清百品酒之終也又道書載中國極東瀕海有扶桑樹大
數千里掩蔽日月每旦日從東南出地上經過此樹謂之扶
桑洲樹汁淪液入地其土極美産百穀蔬菓皆桑之精
髓所化也古仙人留大丹訣刊函谷關石上有云采於
蠶食之先煉於火化之後盖以桑為丹基耳凡桑上生
蕈與桑椹皆為上藥(䴷音桓)
嬾真子蘇秀道中有地名五木出佳酒故人以五木名
之然白樂天為杭州太守日有詩序云錢湖州以□下
酒李蘇州以五酘酒相次寄到詩云勞將□下忘憂
物寄與江城愛酒翁鐺脚三州何處會甕頭一盞幾時
同傾如竹葉盈樽綠飲作桃花上面紅莫怪慇懃最相
憶曾陪西省與南宫僕嘗以此問於僕之七舅氏云酘
字與羖同意乃今之羊羔兒酒也詳其詩意當以五羔
為之以是酒名故從酉云樂天詩云竹葉盈樽綠謂□
下酒取竹有綠之意也桃花上面紅謂五酘酒取挑花
五葉也後人不知轉其名為五木盖失之矣僕檢韻中
酘字乃竇同音注云重釀酒也恐酘難轉而為木
梁谿漫志叙州本戎州也老杜戎州詩云重碧傾春酒
輕紅擘荔枝今叙州公醖遂名以重碧東坡在齊安有
春江綠漲蒲萄醅之句靖康初元韓子蒼舍人(駒)作守
有旨添賜郡釀因名其庫曰蒲萄醅仍有詩云孤臣政
術不堪論尚得君王賜酒尊父老異時𫝊盛事蒲萄醅
熟記初元
對問編嘗觀魏文詔羣臣葡萄中國珍果釀以為酒甘
於麴糵則種雖得之漢武釀法實自魏文始唐史太宗
破高昌收馬乳葡萄種之苑中并得其法損益成酒京
師始識其味據史氏乃言唐初得之何耶𫝊至中葉劉
禹錫歌釀之成美酒令人飲不足此法歴唐不衰矣草
木子記葡萄酒始於元乃答刺古為之又何耶何子元
引張華博物志云西域有之至魏時中國尚未有也又
引金人元好問載劉光甫言安邑多葡萄人不知其釀
法豈其法良且艱肇造於魏而六朝失之中興於唐而
五季失之至元答刺古復作與因考異域釀法高麗以
秔火琉球則婦人嚼米為之猶然粒食也若蘇禄以蔗
彭亨占城瓜哇以&KR0008;浡泥亦用之間有秫耳去葡萄不
遠何子元謂梨橘皆可釀信有之
避暑錄話洛陽伽藍記載河東人劉白墮善釀酒雖盛
暑曝之日中經旬不壊今玉友之佳者亦如是也吾在
蔡州每歲夏以其法造寄京師親舊陸走七程不少變
又嘗以餉范德孺於許昌德孺愛之藏其一壺忘飲明
年夏復見發視如新者白墮酒當時謂之鶴觴謂其可
千里遺人如鶴一飛千里或曰騎驢酒當是以驢載之
而行也白墮乃人名子瞻詩云獨看紅蕖傾白墮恐難
便作酒用吳下有饌鵝設客用王逸少事言請食右軍
𫝊以為戲傾白墮得無與食右軍為偶耶(按伽藍記毛洪賓齎酒之
蕃路逢盜劫之皆醉因執之乃名擒姦酒)
野客叢書宋子京曰古人語有稚拙不可掩者樂府曰
何以銷憂惟有杜康僕觀束晳賦杜康咥其胃樂天詩
杜康能解悶潘佑詩直儗將心付杜康盖祖此意文士
有因其人名遂為事用者如東坡詩獨對紅蕖傾白墮
按洛陽伽藍記白墮春醪自是造酒者河東人姓劉名
白墮或謂因其能造酒遂為酒名又近時稱主簿為仇
香似此之類甚多其與湯燖右軍醋浸曹公之說何異
疑耀五嶺之外絶無佳醖近遊宦者宴會皆嗜蒼梧寄
生酒獨其性酷熱不宜多飲蒼梧之酒自古有之晉張
華輕薄篇有蒼梧竹葉青陳張正見置酒高臺上詩浮
蟻擅蒼梧未審即此寄生酒否
疑耀蘭溪河清酒自宋元已有名第其時已有甘滯不
快之訾見范成大驂鸞錄矣
續本事詩前輩戲云有西湖風月不如東洛軟紅香塵
之語故東坡和錢穆公蔣潁叔從駕景雲宫詩云半白
不嗟垂項髮軟紅猶戀屬車塵
桐薪道藏經有金飯玉漿之文故唐李商隠詩璚漿未
飲結成冰然則淮南屑玉化水之法信非妄矣
五雜俎唐肅宗張皇后以䲰(音運)腦酒進帝欲其健忘也
順宗時處士伊初玄入宫飲龍膏酒令人神爽也此二
者正相反酉陽雜俎鶻生三子一為䲻(音痴)即鴟字
五雜俎紅灰酒品之極惡者也而坡以紅友勝黃封甜
酒味之最下者也而杜謂不放香醪如蜜甜
學齋呫嗶陸放翁筆記有云唐人愛飲甜酒灰酒如杜
子美詩不放春醪如蜜甜則引證切矣如灰酒又引陸龜
蒙酒滴灰香似去年一句為證余又哂其不然盖龜蒙
初冬絶句末聯云小爐低幌還遮掩酒滴灰香似去年
言初冬圍爐飲酒盞瀝滴在灰中而香仍似去年光景
不是酒似灰香耳以上句觀之其義昭然此精於詩而
不善觀詩如此何哉
野客叢書三山老人云唐人好飲甜酒殆不可曉子美
曰人生幾何春與夏不放香醪如蜜甜退之曰一尊春
酒甘若飴丈人此樂無人知僕謂唐人以酒比飴蜜者
大率謂醇乎醇者耳非謂好飲甜酒也且以樂天詩驗
之曰甕頭竹葉經春熟如餳氣味綠黏臺曰春攜酒客
過綠餳黏盞杓曰宜城酒似餳曰黏臺酒似餳樂天詩
非不言酒之甜也至要其極論則曰甘露太甜非正味
醴泉雖潔不芳馨曰戸大嫌甜酒才高笑小詩曰甕揭
聞時香酷烈缾封貯後味甘辛酒味至於甘辛乃為佳
耳樂天之詩又如此豈好甜酒哉且退之詩亦自有酒
味泠洌之語又豈嘗專好甜酒邪然樂天戶大嫌甜酒
之句正屬退之非好甜酒矣大抵酒味之適口古今所
同豈唐人所好與今異邪三山盖不深考耳子美香醪
如蜜甜之句與巴子歌同巴子歌曰香醪甜似蜜峽魚
美可鱠
墨莊漫錄僧謂酒為般若湯鮮有知其說者予偶讀釋
氏會要乃得其說云有一客僧長慶中届一寺呼淨人
酟酒寺僧見之怒其麄暴奪缾擊栢樹其缾百碎其酒
凝滯著樹如綠玉搖之不散僧曰某常持般若經須傾
此物一杯即諷詠瀏亮乃將缾就樹盛之其酒盡落器
中略無孑遺奄然流啜斯須器㼌(音庾)酣暢矣酒之廋辭
其起此乎
酒譜天竺國謂酒為酥今北僧多云般若湯盖廋辭以
避法禁爾非釋典所出閱耕餘錄曰盖當時猶知有
僧律也
藝林彙考飲食篇卷六
