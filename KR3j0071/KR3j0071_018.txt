欽定四庫全書
藝林彙考服飾篇卷八
蓬莱縣知縣沈自南撰
履舃類上
紀原世本曰於則作屝履宋衷曰黃帝臣
中華古今注履者屨之不帶者也不借草屨也以輕賤
易得故人人自有不假借也漢文帝履不借以視朝是
也舃者以木置履下乾腊不畏泥溼也天子赤舃凡舃
色皆象裳也禮云解屨不敢當階就屨跪而舉之春申
君客三千皆朱屨也漢制功臣閣老四賜曰入朝不趨
贊拜不名劒履上殿肩輿入宫淳于髠諫齊王曰若堂
上燭滅男女雜坐履舃交錯臣當此之時一飲一石晏
子諫景公曰今屨賤而踊貴也言景公好刖人之足微
諫之也
楊公筆錄卜式為郎中蹻而牧羊上林中蹻即今草鞋
也古人謂之不借言人人有之不待假借也
致虚雜俎昔有仙人鳳子者欲有所度隱於農夫之中
一日大雨有鄰人来借草履鳳子曰他人草履則可借
吾之草履乃不借者也其人怒詈之鳳子即以履擲與
化鶴飛去故名草履為不借(沈子曰此本誕妄姑存其說)
輟耕錄屨舃履屨人註襌下曰屨複下曰舃(說文無舃字舃本鵲
字今借為履舃字也陸鈿云舃通為舃履之舃古人居欲如燕行不欲如鵲故借為舃字所以為行戒也然借
鵲為舃作思積反者蓋舃履也古今注以木置屨下乾腊不畏泥濕故曰舃以是知舃屨之下必再用木矣)
士喪禮夏葛屨冬皮屨屨人註又謂凡屨青絇(劬)繶(億)
純(准)素幘白屨緇絇繶純爵弁纁屨黑絇繶純是也絇
說文纑繩絇也玉藻注履頸飾也(韻會狀如刀衣鼻在屨頭言拘者取自拘
持使低目不暇顧視一曰用繒一寸屈為之頭著屨頭以受穿貫)繶屨人注縫中紃也
絛也純屨人注緣也言繶必有絇繶純矣凡絇繶純皆
一色又按屨人注舃有三等赤舃白舃黑舃也赤舃為
上冕服之舃詩曰王錫韓侯玄衮赤舃則諸侯與王同
矣所謂玄舃青舃王后祭服之舃也凡屨之飾如繡次
也黃屨白飾白屨黑飾黑屨青飾天子諸侯吉事皆舃
其餘服冕著舃耳士爵弁纁屨黑絇繶純尊祭服之屨
飾從繢也至若履者說文足所依也從尸從文從舟象
履形毛氏曰舟能載物履能載人又草曰屝(芳未反)麻曰
屨(凡布皆可謂之麻)皮曰履按履無别制說文屨履也從履省
婁聲又鞮也徐曰鞮革履也舃韻會履也古今注以木
置履下乾腊不畏泥溼故曰舃以是知屨舃屨之異名
也但有禪下複下用木之異耳古人舃屨履至階必脱
唯著韈而入禮戶外有二屨是脱屨而入者也漢賜劒
履上殿是不賜則不敢著履上殿眀矣諫不行則納履
而去納結也言納履則在外眀矣是脱履而入者也王
喬入朝雙舃化鳬先至是脱舃而入者也古者堂上皆
有席所以著韈為宜况韈又從革乎又按鄉飲酒云說
屨揖讓如初升堂疏云凡堂上揖行禮不脱屨坐則脱
屨理固然也由是觀之凡宗廟堂室之間行禮亦必不
脱屨矣夫降而脱屨然後升坐禮也其後賓與主人酬
酢之時皆在兩階之間又須降而著屨復升於階酬酢
之禮畢又降而脱屨復升於坐也古人禮繁如此今何
略也
名義考草曰屝又謂之履又謂之不借麻曰屨葛亦謂
之屨皮亦曰履又謂之鞮又謂之鞵又禪下曰履複下
曰舃蓋舃有三等赤舃為上冕服最上達者下有白舃
皆履之複底者古今注曰祭服謂之舃朝服謂之履燕
服謂之屨亦得凡履下置木曰屐履中薦曰屧履不著
跟曰屣小兒履曰靸(屝音費)
中華古今注鞋子自古即皆有謂之履絇繶皆畫五色
至漢有伏虎頭始以布鞔繶上脱下加以錦為飾至東
晉以草木織成即有鳳頭之履聚雲履五朵履宋有重
臺履梁有笏頭履分捎履立鳳履又有五色雲霞履漢
有繡鴛鴦履昭帝令冬至日上舅姑
中華古今注靸鞋蓋古之履也秦始皇常靸望僊鞋衣
藂雲短褐以對隱逸求神僊至梁天監年中武帝解脱
靸鞋以絲為之今天子所履也
中華古今注麻鞋起自伊尹以草為之草屩周文王以
麻為之名曰麻鞋至秦以絲為之令宫人侍從著之庶
人不可至東晉又加其好公主及宫貴皆絲為之凡娶
婦之家先下絲麻鞋一䩫取其和鞋之義
炙轂子麻鞵夏殷皆以草為之屩左氏謂之菲履也至
周以麻為之謂麻鞵貴賤通著之晉永嘉中以絲為之
宫禁内貴妃以下皆著之
炙轂子靸鞵舃三代皆以皮為之靸鞵禮云單底曰履
重底曰舃朝祭之服自始皇二年遂以蒲為之名曰靸
鞵至二世加以鳳首尚以蒲為之西晉永嘉元年始用
黃草為之宫内妃御皆著之始有伏鳩頭履子梁天監
中武帝以絲為之名觧脱履至陳隋間吳越大行而模
樣差多及唐大歷中進五朵草履子至建中元年進百
合草履子至今其樣轉多差異
輟耕錄西浙之人以草為履而無跟名曰靸鞵婦女非
纏足者通曳之炙轂子雜錄引實錄云云則靸鞵之制
其来甚古然北夢瑣言載霧是山巾子船為水靸鞵之
句抑且咏諸詩矣靸悉合切在颯字韻下今俗呼與翣
同音者誤
宛委餘編今世總稱履曰鞋或稱履鞋按古方言云謂
之不借朝鮮洌水之上謂之卭角南方江淮之間總謂
之麤梁徐土邵沂之間謂之卭角或為屣或為&KR0146;(下凡反)
或為緉或為&KR2413;其不同如此
湘烟錄温庭筠錦鞋賦闌裏花春雲邊月新耀粲織女
之東足嬿婉嫦娥之結璘碧繶緗絇鸞尾鳳頭鞻稱雅
舞履號遠遊若乃金蓮東昏之潘妃寳屧臨川之江姬
匍匐非壽陵之步妖蠱實苧蘿之施羅襪紅蕖之豔豐
趺&KR0008;錦之竒淩波微步瞥陳王既蹀躞而容與花塵香
跡逢石氏倏窈窕而呈姿擎箱回津驚蕭郎之始見李
文眀練恨漢后之未持董斯張曰結璘嫦娥别名絇履
頭飾也周禮黃繶青絇鞮鞻之舞以革為履取舞蹈之
便也繁欽定情詩何以消滯憂足下雙遠遊洛神賦踐
遠遊之文履妖蠱之蠱古冶字梁武東飛伯勞歌平頭
奴子擎履箱仙鑑云漢南陽公主慕道入華山駙馬王
咸追至嶺上見朱履一雙所謂蕭郎始見也李文當作
杯文古有杯文綺漢后云者馮無方於太液池持飛燕
履也閔子京曰飛燕外傳合德衣故短繡裙小袖李
文襪飛卿當即引此
畱青日札屧履中薦也曰步屧曰舞屧吴王宫中有響
屧廊以楩梓板藉地西子行則有聲故名響屧是婦女
通服之韓偓屧子詩六寸膚圓光緻緻唐尺雖短謂之
六寸膚圓想亦不纏足也梁詩畫屧重高牆畫之者當
是繪以五采高牆者想是闊頰耳今之高底鞋類履底
曰舃以皮為之舃以木置履下乾溼不畏古者祭服用
之屐以木為之即今之木屐古婦女亦著之李白浣沙
石上女詩一雙金齒屐兩足白如霜今廣東婦女雖晴
天亦穿木屐余攷樂府有雙行纏今南海可謂雙行屐
矣因作雙行屐詩
畱青日札著屐登山乃謝康樂事而謝安木屐則登山
去前齒下嶺去後齒宋高祖則好著連齒木屐見南史
蓋即今之拖屐也
宛委餘編舊為屐者齒皆達楄上名曰露卯太元中忽
不徹名曰隂卯
五雜俎漢時著屐尚少至東京末年始盛應劭風俗通
載延嘉中京師好著木屐婦人始嫁作漆畫屐五色采
為系後黨事起以為不祥至晉而始通用阮孚至自蠟
之謝靈運登山陟嶺未嘗須臾離也想即以此當履耳
晉書五行志云初作屐者婦人頭圓男子頭方至太康
初婦人屐乃頭方與男無别此亦古婦人不纏足之一
證
丹鉛錄儀禮青絇繶純絇其于反絇之為言拘也以為
行戒鼻在屨頭繶縫中紃也純緣也紃音旬純音衮
今云衮邊
丹鉛錄周禮履絇黃繶青句今文作絇註絇謂拘著舃
履鼻在屨頭用繒一寸屈為之以受穿貫張正見履賦
采絇繡繶寳屧香綦宋詞有鸞絇鳳繶之句繶紃縧也
履縫中緣按絇古云鞋鼻今之鞋結是其遺像繶則俗
云鎖線也
丹鉛錄周禮玉璂注璂讀如薄借綦之之綦綦結也皮
弁之縫每貫結五采玉十二以為飾謂之綦詩云其弁
伊綦賈公彦疏云薄借之語未聞按古今注云草履名
不借
丹鉛錄左傳屝屨屝符費切方言曰屝麄屨也絲作之
曰屨麻作之曰屝不借麄者謂之屝喪服𫝊曰疏屨者
藨蒯之菲也
丹鉛錄宋蔣捷詞裙鬆翠褶鞋膩紅幫幫女履牆也梁
簡文帝詩舞屣動高牆
焦氏筆乘淮南子纏以朱絲纏讀如戰古樂府有雙行
纏謂行縢即足衣也宋人詩青羅包髻白行纏不是凡
人不是仙以平聲讀之矣
丹鉛錄王符潛夫論組必文采飾韈必緰魏文帝吳
妃改韈樣以羅為之後加以采繡畫至今不易至隋煬
帝宫人織成五色立鳳朱錦韈靿
中華古今注三代及周著角韈以帶繫於踝至魏文帝
吳妃乃改樣以羅為之後加以采繡畫至今不易至隋
煬帝宫人織成五采立鳳朱錦韈靿
名義考七林云文綦(音其)綵緤(音屑)緰韈羅縢(音滕)綦廣韻履
飾也文綦履之有文者緤與紲同廣韻繫也綵緤韈繫
之有采色者緰說文貲布也緰韈以貲布為韈也縢增
韻約也纏也偪束其足令小男子行纏自足至膝此則
施之足羅縢以羅為之四者皆婦人足飾也升菴曰
緤足衣也
致虚雜俎太真著鴛鴦竝頭蓮錦袴韈上戲曰貴妃袴
韈上乃真鴛鴦蓮花也太真問何得有此稱上笑曰不
然其間安得有此白藕乎貴妃由是名褲韈為藕覆註
云袴韈今俗稱膝袴
畱青日札女韈韈足衣今之膝袴炙轂子曰三代謂之
角韈前後兩隻相成中心繫帶至魏文帝吳妃始以綾
羅裁縫為之曹子建洛神賦曰凌波微步羅韈生塵唐
楊貴妃錦拗韈杜牧詠韈詩云鈿尺裁量減四分纖纖
玉筍褁輕雲五陵年少欺他醉笑把花前出畫裙今婦
人有不著韈者太白詩屐上足如霜不著鵶頭韈則唐
時已然
餘冬序錄男子跪用護膝冬寒亦用護膝驛馬遠行用
護臁若膝袴縳膝下袴腳上今日婦女下體之飾朱子
語錄秦太師死高宗告楊郡王云朕免得膝袴中帶七
首矣豈當時男子亦或著膝褲邪抑袴兩腳曰膝褲邪
丹鉛錄高文惠妻與夫書曰今奉織成韈一量願著之
動與福并量當作兩詩葛屨五兩是也無名氏踏莎行
詩末云夜深著輛小鞋兒靠着屏風立地輛兩蓋古今
字也小詞用毛詩字亦竒
中華古今注靴者蓋古西胡也昔趙武靈王好胡服常
服之其制短靿黃皮閒居之服至馬周改制長靿以殺
之加之以氊及縧得著入殿省敷奏取便乘馬也文武
百&KR1212;咸服之至貞觀三年安西國進緋韋短靿靴詔内
侍省分給諸司至大歷二年宫人錦靿靴侍於左右
畱青日札烏皮六縫靴也唐有此名故曰高力士終以
脱烏皮六縫為深恥又于闐國有石鞾南唐元宗嘗謂
馮權曰我富貴日為爾置銀靴焉及保大初因擊鞠賜
銀三十斤權命工鍜靴穿之
畱青日札女靴趙武靈王戎服作靴初短靿後漸以長
靿唐馬周殺其靿加以靴韈氊裴叔通以羊皮為之謂
之隱麖加以帶子装束婦人皆可服古人有舞靴李太
白詩青黛畫眉紅錦靴楊廉夫詩繡靴蹴踘勾驪樣羅
帕垂鬟女直妝說略唐初天子服六合靴未知其制
萟林伐山舒元輿詠妓從良詩曰湘江舞罷却成悲便
脱蠻靴出鳳幃誰是蔡邕琴酒客曹公懷舊嫁文姬可
考唐世妓女舞飾也按說文鞮四夷舞人所著屨也周
禮有鞮鞻氏亦是四夷之舞今之樂部舞妝皆出四夷
唐人舞妓皆著靴猶有此意(今按中華古今注天寳中士人之妻著丈夫靴衫鞭
帽内外一體也)盧肇柘枝舞賦靴瑞錦以雲匝袍蹙金而鴈欹
樂府歌錦靴玉帶舞回雲杜牧之贈妓詩曰舞靴應任
傍人看笑臉還須待我開黃山谷贈妓詞云風流太守
能籠翠羽宜醉金釵且留取垂楊掩映庭階直待朱輪
去後便從伊窄韈弓鞋則汴宋猶似唐制至南渡後妓
女窄韈弓鞋如良人也故當時有蘇州頭杭州脚之諺
云蠻靴一作鸞靴盧賦以鸞對鴈當是併識於此
藝林彙考服飾篇卷八
