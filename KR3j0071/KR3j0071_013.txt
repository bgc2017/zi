欽定四庫全書
藝林彙考服飾篇卷三
蓬萊縣知縣沈自南撰
簪髻類
事物紀原桓寬鹽鐵論曰禹治水墮簪不顧簪始見此
自女媧之女為笄以貫髮亦簪之始矣殆與冠同興乎
演繁露梁武帝莫愁詩所云金釵十二行乃排插十二
釵也唐制命婦以花樹多少為高下曰花釵若干也
野客叢書唐人詩句多用金釵十二事如樂天詩鍾乳
三千兩金釵十二行是也南史周盤龍有功上送金釵
二十枚與其愛妾阿杜其事甚佳罕有用者今多言金
釵十二不聞用金釵二十亦循襲而然金釵十二行或
言六鬟耳齊肩比立為釵十二行白詩酬牛思黯有金
釵十二行之句自注思黯之妓頗多故云似協或者之
說然梁武帝河中之水歌曰洛陽女兒名莫愁頭上金
釵十二行是以一人帶十二釵此說為不同
留青日札古樂府河中曲詠莫愁頭上金釵十二行足
下絲履五文章後人不解遂誤以為金釵美人十二行
殊不知古婦人髻高故能插金釵十二行乃六雙也
五雜組笄不獨為女子之飾古者男子皆戴之按三禮
圖笄士以骨大夫以象蓋即今之簪耳左傳范武子怒
文子擊之以杖折其委笄蓋文子為童子未冠時也
丹鉛錄南齊高祖性清儉主衣中有玉導上曰留此正
是興長弊源既命擊碎之玉導未知何物又按晉書馮
遷追及桓玄玄拔頭上玉導與之曰汝何敢殺天子以
此例之則玉導者玉簪或冠篦之類耳導擇也義取擇
髮然自唐以後不聞其名
丹鉛錄簪導按釋名云簪建也所以建冠於髮也一曰
笄笄繫也所以拘髮使不墜也導所以導擽(音力捎也)髮使
入巾幘之裏也今依周禮天子以玉笄而導亦如之又
史記曰平原君誇楚為玳瑁簪班固與弟書云今遣仲
升以黑犀簪士燮集云遣功曹使貢皇太子通天犀導
故知天子獨得用玉降此通用玳瑁及犀今並准是唯
弁用白牙笄導焉
焦竑曰今按隋書禮儀志天子服有玉簪導李本寧曰
霏雪錄云導意即所謂揥也今訓曰擇也當是䆃與導
不同司馬相如封禪書䆃一莖六穗於庖徐曰禾之名
也一說以粟為米曰䆃漢百官志有䆃官主擇米則擇
訓也光武詔云非徒有豫養導擇之勞是也導从寸引
也徐曰以寸引也顔之推家訓及諸書皆作一字惟說
文自是二字弘治十二年登科錄進士周䆃兄程弟秀
皆从禾也董彦遠謝除正字啓定文六穗之禾訓同於
導又从小矣又按柬漢蔣潛嘗至不其縣路次一屍頭
上著通天犀纛潛乃拔取後内江夫遂斷以為釵段公
路云通天犀堪為釵纛胡侍野談纛導同音定是一物
丹鉛錄按徐楚金云䆃字諸解惟鄭德訓擇為得之徐
廣作瑞禾此臆說也若字林亦惟據此文而傅會之耳
名義考周禮天子以玉屏而導亦如之南史齊高帝見
主衣中有玉介導梁沙門法雲謂周舍曰檀越既能戴
纛貧道何為不執鍮段公路云通天犀堪為釵纛纛與
導同音一物也按隋禮儀云簪所以建髮於冠導所以
擽髮於巾幘之裏說文篦導也簪即笄釵岐笄釵即揥
整髮釵篦亦以整髮即今掠子導即今引子以角為之
擽髮入幘故名引古名導今名引其義一也纛羽葆幢
所以引行故又借為纛俗呼轉為敏音俗書作刡字於
是引之義晦而纛不復知為何物矣
中華古今注冠子者秦始皇之制也令三妃九嬪當暑
戴芙蓉冠子以碧羅為之插五色通草蘇朵子披淺黃
藂羅衫把雲母小扇子靸蹲鳳頭履以侍從焉令宫人
當暑戴黃羅髻蟬冠子五花朵子披淺黃銀曳飛雲帔
把五色羅小扇子靸金泥飛頭鞋至隋煬帝於江都宫
水精殿令宫人戴通天百葉冠子插瑟瑟鈿朵皆垂珠
翠披紫羅帔把半月雉尾扇子靸瑞鳩頭履子謂之僊
飛至於其後改更實繁不可具紀矣
天中記方言覆髻謂之幘巾或謂之承露或謂之覆髻
皆趙魏之間通語也
天中記釋名云釵枝也因形名之也爵釵者釵頭施爵
也
天中記釋名笄係也所以係冠使不墮也又三禮圖笄
簪也士以骨大夫以象
中華古今注釵子蓋古笄之遺象也至秦穆公以象牙
為之敬王以玳瑁為之始皇又金銀作鳳頭以玳瑁為
脚號曰鳳釵又至東晉有童謠言織女死時人插白骨
釵子白粧為織女作孝至隋煬帝宫人插鈿頭釵子常
以端午日賜百僚玳瑁釵冠後漢書貴人助簪玳瑁釵
中華古今注盤桓釵漢梁冀妻之所制也梁冀妻改翠
眉為愁眉長安婦女每好為盤桓髻到於今其法不絶
墮馬髻今無復作者惟倭墮髻一云墮馬之餘形也
中華古今注頭髻自古有之髻而吉者繫也女子十五
而笄許嫁於人以繫他族故曰髻而吉榛木為笄笄以
約髮也居喪以桑木為笄表變孝也皆長尺有二寸沿
至夏后以銅為笄於兩旁約髮也謂之髮笄殷后服盤
龍步搖梳流蘇珠翠三服服龍盤步搖若侍去流蘇以
其步步而搖故曰步搖周文王又制平頭髻昭帝又制
小鬚雙裙髻始皇詔后梳凌雲髻三妃梳望僊九鬟髻
九嬪梳參鸞髻至漢高祖又令宫人梳奉聖髻武帝又
令梳十二鬟髻又梳墮馬髻靈帝又令梳瑶臺髻魏文
帝令宫人梳百花髻芙蓉歸雲髻梁天監中武帝詔宫
人梳廻心髻歸真髻作白粧青黛眉有忽鬱髻隋有凌
虛髻祥雲髻隋大業中令宫人梳朝雲近香髻歸秦髻
奉僊髻節暈粧貞觀中梳歸順髻又太真偏梳朵子作
嗁粧又有愁來髻又飛髻又百合髻作白粧黑眉
藝苑巵言(即段柯古髻鬟品)髻始自燧人氏以髮相纏而無繫
縛周文王加珠翠翹花名曰鳳髻又名步搖髻秦始皇
有望僊髻參鸞髻凌雲髻漢有迎春髻垂雲髻王母降
武帝宫從者有飛僊髻九環髻漢元帝宫中有百合分
髾髻同心髻(髻鬟品又云太元中公主婦女必緩鬢欣髻又有假髻合德有欣愁髻貴妃有義髻)
魏明帝宫有涵煙髻魏武帝宫有反綰髻又梳百花髻
晉惠帝宫有芙蓉髻梁宫有羅光髻陳宫有隨雲髻隋
文帝宫有九貞髻煬帝宫有迎唐八寰髻又梳翻荷髻
坐愁髻唐高祖宫有半翻髻反綰樂游髻明皇帝宫中
雙鐶望僊髻廻鶻髻貴妃作愁來髻貞元中有歸順髻
又有鬧掃粧髻漢梁冀妻作墮馬髻長安城中有盤桓
髻驚鵠髻又抛家髻及倭&KR0034;髻王憲亦作解散髻斜插
簪周弘文少時著錦絞髻
粧臺記舜加女人首飾釵雜以牙瑇瑁為之周文王於
髻上加珠翠翹花傅之鉛粉其髻高名曰鳳髻又有雲
髻步步而搖故曰步搖始皇宫中悉好神仙之術乃梳
神仙髻皆紅粧翠眉漢宫尚之後有迎春髻垂雲髻時
亦相尚漢武就李夫人取玉簪搔頭自此宫人多用玉
時王母下降從者皆飛仙髻九環髻遂貫以鳳頭釵孔
雀搔頭雲頭篦以瑇瑁為之漢明帝令宫人梳百合分
髾髻同心髻魏武帝令宫人梳反綰髻插雲頭篦又梳
百花髻晉惠帝令宫人梳芙蓉髻插通草五色花陳宫
中梳隋雲髻即暈妝隋文帝宫中梳九真髻紅妝謂之
桃花面插翠翹桃蘇搔頭帖五色花子煬帝令宫人梳
迎唐八鬟髻插翡翠釵子作日妝又令梳翻荷鬢作嗁
妝坐愁髻作紅妝唐武德中宫中梳半翻髻又梳反綰
髻樂遊髻即水精殿名也開元中梳雙鬟望仙髻及廻
鶻髻貴妃作愁來髻貞元中梳歸順髻帖五色花子又
有鬧掃妝髻古今注云長安作盤桓髻驚鵠髻復作倭
&KR0034;髻一云梁冀妻墮馬髻之遺狀也晉永嘉間婦人束髮
其緩彌甚紒之堅不能自立髮被於額自出而已吳婦
盛妝者急束其髮而劘角過於耳惠帝元康中婦人之
飾有五兵佩又以金銀瑇瑁之屬為斧鉞戈戟以當笄
太元中王公婦女必緩鬢傾髻以為盛飾用髮既多不
可恒戴乃先於木及籠上裝之名曰假髻或名假頭宋
文帝元嘉六年民間婦人結髮者三分髮抽其鬟直向
上謂之飛天紒始自東府流被民庶天寳初貴族及士
民好為胡服胡帽婦人則簪步搖釵衫袖窄小楊貴妃
常以假鬢為首飾而好服黃裙蜀孟㫤末年婦女治髮
為高髻號朝天髻理宗朝宫妃梳高髻於頂曰不走落
梁簡文詩同安鬟裏撥異作額間黃撥者捩開也婦女
理鬟用撥以木為之形如棗核兩頭尖尖可二寸長以
漆光澤用以鬆鬢名曰鬢棗競作薄妥鬢如古之蟬翼
鬢也
采蘭雜志甄后既入魏宫宫庭有一綠蛇每日后梳粧
則盤結一髻形於后前后異之因效為髻巧奪天工故
后髻每日不同號為靈蛇髻宫人擬之十不得其一二
也
丹鉛錄紒結二者皆髻也東平王蒼傳注假紒婦人首
服也四夷傳魋頭露紒儀禮冠禮合紒今人不識此字
行冠禮者以合紒為動梳豈不千古笑哉魋紒即運命
之椎紒紒又作結史西南夷傳魋結耕田古無髻字但
借結為字李廣傳結髮與匈奴戰蘇武詩結髮為夫妻
音義竝同
秇林伐山鬧掃髻名猶盤雅墮馬之類也唐詩還梳鬧
掃學宫妝獨立閒庭納夜涼手把玉釵敲砌竹清歌一
曲月如霜鬧掃形如炎風亂鬊出三夢記
丹鉛錄鬊說文巛象髮謂之鬊漢書五行志有雲如炎
風亂鬊鬊亂髮也古文作巛借作坤字今文作鬊
丹鉛錄北齊後宫之服制女官八品偏&KR2877;(當作髾)髻注云
&KR2877;所交切髮覆目也蓋夷中少女之飾其四垂短髮僅
覆眉目而頂心長髮繞為臥髻宋人詞所謂鬢軃偏荷
葉也今世猶有之&KR2877;字考玉篇不收而獨出此佛書亦
有之玄應贊寧不識而強以為鬘字之省非也
名義考周禮追師掌為副編次按副本作&KR0034;覆首以為
飾若步搖服之從王祭編者列髮為之若假紒服之以
枽次本作䯸次第髮長短為之若髲鬄服之以見王燕
居有纏笄總
席上腐談嚮見官妓舞柘枝戴一紅物體長而頭尖儼
如角形想即是今之罟姑也瑣碎錄云柘枝舞本北魏
拓拔之名易拓為柘易拔為枝
蜀中詩話張泌江城子云浣花溪上見卿卿臉波秋水
明黛眉輕綠雲高綰金簇小蜻蜓好是問他來得麽和
笑道莫多情按小蜻蜓之飾正所謂翹兒花也
丹鉛錄韋莊訴衷情詞云碧沼紅芳煙雨静倚蘭橈重
玉佩交帶裊纖腰鴛夢隔星橋迢迢越羅香暗銷墜花
翹按此詞在城都作也蜀之妓女至今有花翹之飾名
曰翹兒花云
儼山集婦人首飾以髲為之者曰假頭亦曰假髻作俑
於晉太元中弘治末京師婦女悉反戴之今漸傳四方
矣殆非佳兆
疑耀今江南女兒未破瓜者額前髮縳一把子即張子
野詞垂螺近額晏小山詞雙螺未學同心結垂螺雙螺
即把子也
丹鉛錄張子野減字木蘭花云垂螺近額走上紅裀初
趁拍只恐驚飛擬倩游絲惹住伊文鴛繡履去似風流
塵不起舞徹梁州頭上宫花顫未休又晏小山詞云垂
螺拂黛青樓女又云雙螺未學同心綰已占歌名月白
風清長倚昭華笛裏聲又云紅窗碧玉新名舊猶綰雙
螺一寸秋波千斛明珠覺未多垂螺雙螺蓋當時角妓
未破瓜時髮飾之名今秦中妓及搬演旦色猶有此制
洛神賦辯註戴金翠之首飾綴明珠以耀軀李周翰曰
首飾謂釵冠之屬若黃金翠羽裝其釵冠綴明珠於上
以光耀其首也今按金翠首飾謂以金翠飾首也金釵
鑷之屬翠翡翠也明珠耀軀謂結珠於服也左思吳都
賦云矜其晏居則珠服玉饌植自作美女篇亦云明珠
交玉體珊瑚間木難
雋言揚雄傳戴縰垂纓而談者皆擬於阿衡師古曰縰
韜髮者也音山爾反
雋言大人賦西王母白首戴勝而穴處師古曰勝婦人
首飾也漢代謂之華勝
雋言平王后傳令孫建世子襐飾將醫往問疾師古曰
襐盛飾也音丈又音象一曰襐首飾也在兩耳後刻鏤
而為之
雋言匈奴傳上比疎師古曰辮髮之飾也以金為之比
音頻寐反疎字若作余(按同話錄辮髮之飾則今女子首飾所著金翠珍異之梳耳後
世櫛用竹以為去垢之具與漢所言比疎名同而實異也)
天中記釋名后首飾曰副副覆也以覆於首亦言副貳
兼用衆物成其飾上有垂珠步則搖也宋玉風賦主人
之女垂珠步搖續漢輿服志后入廟步搖以黃金為山
題貫白珠桂枝相糺八爵九華熊虎赤羆天鹿辟邪晉
書慕容廆曾祖莫謢跋始建國於棘城之北時燕代多
冠步搖冠護跋見之乃斂髮襲冠諸部因呼之為步搖
其後音訛遂為慕容焉又江表傳孫皓使尚方以金作
步搖假髻千數令宫人著以相撲朝成夕敗輒命更作
西京雜記飛燕為皇后其女弟上遺黃金步搖又晉令
步搖蔽髻皆為禁物
秕言七啓云戴金搖之熠燿註云金搖金步搖也修辭
指南云珠弔子曰步搖釵曰金搖然釵安得有動搖之
義乎當即金步搖耳
采蘭雜志人皆謂步搖為女髻非也蓋其以銀絲宛轉
屈曲作花枝插髻後隨步輒搖以增媌媠故曰步搖也
藝林彙考服飾篇卷三
