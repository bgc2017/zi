欽定四庫全書
藝林彙考稱號篇卷四
蓬萊知縣沈自南撰
尊長類
識遺禮記曾子問及樂記等篇孔子云吾聞諸老聃鄭
注云老聃古夀老者之稱而後人以孔子問禮老聃為柱
下史之老聃未必然也
丹鉛雜錄晉姜鼎銘曰保其孫子三夀是利魯頌三夀
作朋蓋古語也先儒以為三卿恐非
梁谿漫志上夀百中夀八十下夀六十故人至五十則
不為大矣六十則可言夀矣魯頌三夀作朋晉鼎銘三
夀是利豈此謂乎漢有三老五更所謂三夀者殆三老
之類也
余氏林言程義文云三老五更更字當作叟今嫂字或
作㛐可以驗知其故
野客叢書三老五更按列子云禾生子伯宿于田更商
丘開之舍更亦老之稱也
丹鉛錄列子云禾生子伯(人姓名)出行經坰外宿於田更
更訓老老而更事也漢立三老五更更義取此張湛注
列子乃云更當作叟誤矣正楊孝經援神契云尊三
老者父象也五更寵以度宋均曰三老老人知天地人
事者五更老人知五行更代之事者史記西門豹治鄴
投三老於河應劭漢官儀曰三老五更三代所尊也史
正義云百官表云十里一亭亭有長十亭一鄉鄉有三
老掌教化皆秦制也曰漢立三老五更當别有見蔡邕
曰更當為叟叟老人之稱也
對問編漢明養五更於辟雍取其象五星也又謂知五
事然於更字何涉宋均謂知五行更代事或然然不若
蔡議郎以更為叟字誤於三老尤明况列子以坰外田
更為野老則更亦訓老舊矣
辨物志先王父事三老兄事五更似三老重而五更輕
及考漢明帝三老五更並以二千石禄養終身初無偏
重而唐養老禮皇帝降迎再拜執醬執酳皆同三老五
更杖拜安車表謝又同漢志德行年高一人為老次一
人為更皇帝揖進三老在前五更後從譬兄弟比肩序
有先後分誼則均父事兄事之說可執乎哉
辨物志戾太子得罪壺關三老言其冤王尊為郡被奪
東郡三老奏其治狀夫三老與鄉亭之職何當按成周
比長里宰為下士閭胥酇長為中士旅師鄙師為上士
在漢鄉有三老亭有長有嗇夫而三老孝弟力田為尤
重比之於周則上士也蓋古隣里鄉黨之事皆得主之
以命官王制鄉論秀士升之司徒其得上言於朝也所
從來矣
辨物志新城三老董公遮說漢王為義帝發喪片言而
啓受命之基按三老即秦置鄉亭三老也商鞅之法十
里一亭亭有長十亭一鄉鄉有三老三老掌教化則知
修行帥善有其素而商鞅之法非盡不善也
辨物志按養老之典虞夏商周皆同然不過曰國老庶
老而已國老貴而老者庶老賤而老者此四代之制也
禮書曰天子之養老三孔穎達曰人君養老有四豈與
古國老庶老之制異乎曰無異也庶老無論矣禮書死
政者之老孔穎達死國難之祖父與致仕之老是皆貴
而老者總當曰國老第古人事約而典重故庶老之上
止有國老之名後代事煩禮輕故國老庶老之外兼有
死政者之老等名其實一也
宋景文筆記蜀人謂老為皤(音波)取皤皤黃髮義後有蠻
王小皤作亂今國史乃作小波非是
愛日齋叢抄林謙之詩驚起何波理殘夢自注述夢中
所見何使君蜀人以波呼之猶丈人也范氏吳船錄記
嘉州王波渡云蜀中稱尊老者為波又有所謂天波月
波日波雷波者皆尊之之稱此王波盖王老或王翁也
宋景文嘗辨之謂當作皤字魯直貶涪州别駕自號涪
皤或其俗云按景文所記云蜀人謂老為皤音波取皤
皤黃髮義
留青日札或云蜀中人稱美為波見游山記今西廂記
云波者甚多
希通錄俗斥年長者為老物實非惡語人亦物也故曰
人物况六經中已有之周禮籥章祭蜡以息老物
余氏辨林麋羣千百故多壽曰麋壽如千秋云也有作
眉壽者盖古字簡少麋眉通用耳實非眉壽之解也
清波雜志人少則髮黑老則髮白久則黃人少則膚白
老則膚黑久則黯若有垢然髮黃而膚為垢故曰黃耉
見王充論衡而今韻略耉字下亦注老人面若垢為耉
名義考考老壽也黃耉老人面色黃也台鯸鮐河豚也
其背青老人背色若鮐也詩注謂黃為黃髮耉為凍梨
爾雅疏謂燕代北鄙謂耉為梨說文又謂老人面梨若
垢諸說似牽強舍人曰老人氣衰皮膚消瘠背若鮐魚
此亦是以意釋不實知鮐者也鮐背豐滿但青黑耳(鯸音
侯鮐音胎)
丹鉛錄按耆耋作齒臷義同前漢書犬馬齒臷釋名臷
鐵也皮膚黑色如鐵也又詩詁耋之謂昳也
名義考緗素雜記古語有二聲合為一字者如不可為
叵何不為盍從西域二合之音切字之元也龍鍾潦倒
正二合之音龍鍾切癃字潦倒切老字欲言癃欲言老
即以龍鍾潦倒言之後有釋者皆不得其義而臆說也
留青日札今人年老行動不便曰龍鍾自來多不解其
意余以為鍾聚也故說文曰如天之鍾美是也盖言龍
至於老則蟠聚而不能奮飛故以之稱老年翁也如鮐
背之類也李濟翁以為鍾即涔者謬矣
丹鉛總錄老人衰憊為龍鍾或云當作癃鍾或云當作
聾鍾或云鍾聚也龍至於老蟠聚不能奮飛也其說皆
非按廣韻龍種竹名生於羅浮山大七八圍長一二丈
世言龍鍾謂老人如竹之搖拽不自禁持也
代醉編丹鉛錄龍鍾竹名年老曰龍鍾言如竹之枝葉
搖拽不能禁持也巵言云龍鍾二字尚不得解所謂南
越志羅浮竹每節一二丈曰龍鍾竹為喻抑何遠也且
竹名本自曰籦籠余按洞冥記陽關之外花牛津時得
異石長十丈高三丈立於望仙宫因名龍鍾石武帝末
此石自陷入地惟尾出土上今人謂為龍尾墩也則石
亦名龍鍾且無枝葉搖拽如老人之狀又李濟翁資暇
錄謂鍾即涔耳涔與鍾並蹄足所踐處則龍之致雨上
下所踐之鍾固淋漓濺澱矣此說更迂又裴度未遇時
過天津橋二老人倚柱愕然曰蔡州未平須得此人為
將僕聞之告公公曰見我龍鍾故相戲耳大抵相傳鄉
語難以盡解必強而解之誤矣廣東通志南越志一統
志俱言羅浮有籠葱竹一名龍鍾在第三十一嶺杜詩
注蜀有竹名籦籠則籦籠盖蜀竹非羅浮竹也杜詩籠
竹和烟滴露梢是也
說楛龍鍾竹名枝葉垂委不能自扶故老敝曰龍鍾資
暇錄謬謂鍾即涔龍致雨上下所踐之鍾淋漓濺澱此
成何語耶
蘇林演義龍鍾不昌檝不翹首髮鬢鬆縣&KR0008;拾之類
秕言毛老也周禮王燕則諸侯毛鄭司農註云老者二
毛故曰毛中庸燕毛所以序齒燕毛猶言燕老也
北堂書鈔韋昭辨釋云公貢也才德兼於人咸貢薦於
王而用之也辨云公猶取正直無私也故曰公字从八
厶
名義考背私為公有制為卿公之為字八背也厶私也
背私則可以為公矣卿之為字卯事之制也有制則可
以為卿矣(八音背厶音私卯音齎)
談剩公字與私字相對竊疑古人之以公稱者或俱是
名如曰盖公丁公吳公龐公之類甚多自後世以君公
字為崇重之詞訓詁家凡遇稱公者皆曰史失其名恐
未必然也
演繁露勾龍周棄為社稷故日食伐鼓於社責上公也
今俗猶言社公者上公之義也杜佑駮之云公者尊稱
以人尊社故曰社公王肅言社公為上公俗言天公雷
公豈上公乎
鶴山雅言一部左氏家臣不曾呼其主為公只伯有一
段有一公字三代以後稱呼猶嚴惟宋以客稱公魯
以周公同二王後未曾妄以稱公者伯有一段以公稱
漸有稱公之意若葉公則夷禮僭者也
愛日齋叢抄古之稱公有不以爵者如董公吕公夏黃
公蓋公泄公申公毛公吳公殆以老成尊之諸老歴秦
漢間齒既宿矣司馬德操年少龐德公十歲兄事之呼
作龐公可見尊稱也雖于定國父為吏决曹亦稱于公
正以年德見推唯史於夏侯嬰稱滕公時為滕令後方
賜侯爵班書云嬰為滕令奉車故號滕公此猶項羽所
使薛公郯公或例以令長稱公也孔融告高密縣為鄭
康成立鄭公鄉有云昔太史公廷尉吳公謁者僕射鄧
公皆漢名臣又商山四皓有東園公夏黃公潛光隱耀
世嘉其高皆悉稱公然則公者仁德之正號不必三事
大夫也柳子厚書相國房公琯銘隂曰天子之三公稱
公諸侯之入為王卿士亦曰公有土地其臣稱之亦曰
公尊其道而師之稱曰公楚之僭凡為縣者皆曰公古
之人通謂年之長者曰公古言三公若周公召公王者
之後若宋公為卿士若衞武公虢文公鄭桓公其臣稱
之則列國皆然師之尊若太公楚之為縣者若葉公白
公年之長者若毛公申公浩公而大臣鮮能以姓配公
者雖近有之然不能著也唐之大臣以姓配公最著者
曰房公東坡記墨君堂云凡人相與號呼者貴之則曰
公足證公者不專以爵貴也洪景盧採子厚東坡語記
云公為尊稱又曰范曄漢史惟三公乃以姓配之未嘗
或紊如鄧禹稱鄧公吳漢稱吳公伏公湛宋公宏牟公
融袁公安李公固陳公寵橋公玄劉公寵崔公烈胡公
廣王公龔楊公彪荀公爽皇甫公嵩曹公操也三國亦
有諸葛公馬公顧公張公其在本朝惟韓公富公歐陽
公司馬公蘇公為最著洪氏偶不引孔融語宋顔延之
與何偃同從上南郊偃遥呼延之曰顔公延之以其輕
脫怪之答曰身非三公之公又非田舍之公又非君家
阿公何以見呼為公偃羞而退或以田舍公阿公皆當
為翁豈延之不知其義疑其不欲當尊稱語因過激耳
自時俗從謬敬若彼猶賢矣(班書書公主亦云翁主公翁古亦雜用)
侯鯖錄江州村民呼公曰大老孟子所謂二老者天下
之大老也天下之父歸之其子焉往於此可驗
餘冬序錄今人稱謂例公為尊而君次之古殊不爾東
西周天子之正系也戰國時稱周君田文齊公子耳稱
薛公豈必公之尊於君哉
演繁露東坡離徐州詩云父老拜馬前請夀使君公君
即公也語似重出今見白樂天集送劉江州曰遥見朱
輪來出郭相迎勞動使君公坡蓋用白語云
說略古人致書於人亦有不稱名而稱君者如徐陵與
王僧辨書稱孤子徐君頓首與周處士書末亦云徐君
白文苑英華注云君疑是古人自稱如王績書中亦作
王君然則古人或有如此體未可知也
戲瑕君者諸侯之稱公者大夫之稱漢以前君尊於公
故孟嘗稱父為君秦漢之間封號皆稱君凡漢碑所載
亦皆稱君而不公君者尊異之詞漢王罵項羽為公顔
師古注云輕賤之也可證至漢末蔡邕撰楊太尉碑銘
桓麟撰劉太尉碑銘始稱公焉孔融深敬鄭玄告高密
縣曰鄭君好學實懷明德昔太史公廷尉吳公謁者僕
射鄧公皆漢之名臣又商山四皓有東園公夏黃公潛
光隱耀世嘉其高皆悉稱公然則公者仁德之正號不
必三事大夫也今鄭君鄉宜曰鄭公鄉據此則稱公昉
自漢末無疑繇此公尊於君三國六朝至唐以後無不
稱公至南史臣下皆呼帝為公矣獨唐顔真卿撰其父
廟碑稱唐故通議大夫行薛王友柱國贈秘書少監國
子祭酒太子少保顔君廟碑銘而中間有君之曾祖君
之祖君之父紛綸盛美舉集於君諸語差不失古稱先
君之遺意乎今人則以君加於同類公加於下僚殊亡
差等
野客叢書鼂錯更令諸侯讙譁錯父從潁川來謂錯曰
上初即位公為政用事云云如淳曰錯為御史大夫位
三公也如淳意其父稱子為公蓋以此爾不知此乃史
家之言非當時之實謂也如史記陸賈𫝊賈謂其子曰
數烹鮮無久溷公為也此亦稱子為公陸賈子何嘗為
三公哉漢書作毋久溷汝為也曰公曰汝竟不知其實
謂不獨此也又如史記袁盎傳其兄之子種謂盎曰君
能日飲亡苛漢書作絲能日飲亡何二史所云不同如
此是未可深詰也固雖當時風俗渾厚又不應以姪對
叔輒稱其字之理
臆乘古人自以公稱者獨范蠡曰陶朱公人號之者晉
諸葛恢曰黑頭公宋沈慶之羣蠻號曰蒼頭公梁張綰
曰百六公齊何戢曰小斯楮公後魏于栗磾曰黑矟公
古弼曰筆頭公北齊訢淳曰長鬛公齊鬛公崔日謙曰
白鬚公後周韋瓊帝呼曰逍遥公唐李德裕稱牛僧孺
曰太牢公若翁號則漢田蚡罵竇嬰曰一禿翁北齊武
成帝小字曰鳬翁唐盧從願帝稱曰多白翁竇鞏人號
曰囁嚅翁陸羽自稱曰桑苧翁杜牧自號曰樊川翁本
朝黃魯直自號涪翁張師雄人嘲之曰蜜翁
野客叢書武帝末盜賊羣起暴勝之為直指使者衣繡
衣持斧逐捕盜賊威震州郡雋不疑上謁曰竊伏海瀕
聞暴公子威名舊矣顔注公子勝之字也僕謂此公子
者如言貴公子耳非稱其字也固雖當時風俗之厚不
應以一介之士與部使者初未相識進謁之始稱其字
之理顔之推謂字以表德古者無嫌豈其然乎且孔門
弟子稱仲尼者是退而記其所言非當面之稱也
余氏辨林白虎通云王者之子稱王子王者之孫稱王
孫諸侯之子稱公子公子之子稱公孫公孫之子各以
其王父字為氏故春秋有王子瑕論語有王孫賈又有
衞公子荆公孫胡魯有仲氏孟氏叔氏季氏楚有昭屈
景氏齊有高國崔盧氏今不論官之高卑但父有一秩
輒稱公子祖有一秩輒稱公孫而氏則歸之女流失古
甚矣
梁谿漫志唐自太宗命高士廉等撰氏族志本惡山東
人士崔盧李鄭自矜地望乃更以皇族為首是亦自矜
隴西著姓也然魏徵房元齡家皆盛與山東諸族為昏
由是舊望不減至顯慶中許敬宗等又升后族為第一
等於是益尚門閥諂諛之徒不稱人以官而呼之為郎
猶奴之事主蓋當時門地高者以此名為貴重宋廣平
呼張易之為卿天官侍郎鄭杲謂宋曰中丞奈何卿五
郎宋曰以官言之正當為卿足下非張卿家奴何郎之
有楊再思為宰相而呼張昌宗為六郎安祿山兼三鎮
節度使而呼李林甫為十郎裴坦之子勛至呼其父為
十一郎明皇不以天子為貴而自呼為三郎當時獻五
角六張賦者亦呼其君為三郎流弊可駭如此
演繁露後世人主之對臣下不問三公九卿之與庶列
槩呼為卿惟大朝會上公預事則典儀者臨殿陛宣答
曰某慶與公等共之獨此稱公他則否前輩亦嘗辨之
矣以予所見此語當出戰國戰國之世其陪臣之貴者
至卿而極故其國君目其人之為卿也是至極不可加
之體也及其呼唤已熟故秦漢以下人主亦遂循而目
之是以無問官之高下槩命為卿也趙廣漢傳事推功
善歸之於下曰某掾卿所為此時廣漢為尹京兆身為
九卿不開國不立臣僕其屬官安得有卿耶特取時人
相尊之語以為之禮耳廣漢又嘗對劾蘇回之賊而言
曰京兆趙君謝兩卿又語亭長曰京兆不忘卿厚意王
尊為太守出教告屬縣曰願諸君卿勉力正身意皆類
也後世呼之為卿如春秋時呼人為君為公也
東齋記事主者稱臣蓋是謙卑而己上下通行不特稱
於君上之前也如齊太子對醫者文摰云臣以死争之
虢君見扁鵲曰寡臣幸甚吕公謂漢高祖曰臣少好相
人高祖謝項羽曰將軍戰河北臣戰河南之類是也晉
宋間彼此相呼為卿自唐以來唯君止以呼臣庶士大
夫不復敢以稱謂矣
困學紀聞晉語欒氏之臣辛俞曰三世仕家君之再世
以下主之(注大夫稱主)優施謂李克妻曰主孟啗我(注大夫之妻稱
主孟則里克妻字也)左傳醫和謂趙孟曰主是謂矣魏戊曰主以
不賄聞於諸侯此大夫稱主也齊侯使高張來唁公稱
主君子家子曰齊卑君矣主君大夫之稱也史記甘茂
傳樂羊拔中山魏文侯示之謗書樂羊曰此非臣之功
也主君之力也戰國策梁王魏嬰觴諸侯於范臺魯君
曰主君之尊儀狄之酒也主君之味易牙之調也魏以
大夫為諸侯故猶稱主君
藝林彙考稱號篇卷四
