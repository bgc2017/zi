欽定四庫全書
藝林彙考稱號篇卷十
蓬莱知縣沈自南撰
諢名類
余氏辨林英雄二字世多用而不觧其義盖草之精秀
者為英獸之特羣者為雄是故聪明秀出之士方可謂
之英膽力過人之士方可謂之雄一人而文武茂異者
兼之即能豪俱獸名亦此義
丹鉛錄司空王昶與東宮官書王威明風韵遒上神峯
標暎千里絶迹百尺無枝實俊人也杜少陵詩淮海維
揚一俊人本此正楊梁書曰王規卒皇太子出臨哭
與湘東王令曰威明昨宵奄復殂化甚可痛傷其風韵
云云斯實俊民也云云俱往之傷信非虛說此梁簡文
令也今曰司空王昶見三國志何氏語林作昭明誤戰
國策趙武靈王云服竒而志滛是鄒魯無竒行也俗僻
而民易是吳越無俊民也考此所引乃南史中節文避
唐諱改民作人安得子美之詩為出此耶江淹雜體詩
朱黻咸髦士長纓皆俊人則又前於簡文矣
容齋三筆秀才之名自宋魏以後實為貢舉科目之最
而今人恬於習玩每聞以此稱之輒指為輕已因閱北
史杜正元𫝊載一事云隋開皇十五年舉秀才試策高
第曹司以策過左僕射楊素素怒曰周孔更生尚不得
為秀才刺史何忽妄舉此人乃以策抵地不視時海内
唯正元一人應秀才曹司重以啓素素志在試退正元
乃使擬相如上林賦王褒聖主得賢臣頌班固燕然山
銘張載劍閣銘白鸚鵡賦曰我不能為君住宿可至未
時令就正元及時並了素讀數徧大驚曰誠好秀才命
曹司錄奏蓋其重如此又正元弟正藏次年舉秀才時
蘇威監選試擬賈誼過秦論尚書湯誓匠人箴連理樹
賦几賦弓銘亦應時並就文無點竄然則可謂難矣唐
書杜正倫𫝊云隋世重舉秀才天下不十人而正倫一
門三秀才皆高第乃此也
書𫝊正誤常談考誤世稱青衿之士曰秀才士子聞之
尚若以為輕已者按北史杜正元隋開皇十五年舉秀
才試策高第不知秀才非始於隋也晉書王祥年垂耳
順始舉秀才除温令則秀才之舉行於西晉史記賈誼
年十八以能誦詩屬書聞於郡中吳廷尉為河南守聞
其秀才召置門下甚幸愛則秀才之名著於西漢
丹鉛錄趙武靈王論胡服云俗辟民易則是吳越無秀
才也秀才之名始此後再見於賈誼𫝊六朝遂以此為
取士之科名云正陽云史記吳越無秀才也戰國策
吳越無俊民也俱無秀才字
資暇錄代稱士流為醋大言其峭醋而冠四人之首一
說衣冠儼然黎庶望之有不可犯之色犯必有驗比於
醋而更驗故謂之焉或云往有士人貧居新鄭之郊以
驢負醋巡邑而賣復落魄不調邑人指其醋馱而號之
新鄭多衣冠所居因總被斯號亦云鄭有醋溝士流所
家其在溝之東尤多甲族以甲乙叙之故曰醋大愚以
為四說皆非也醋宜作措止言其能舉措大事而已
余氏辨林今俗嘲士人曰酸亦誤措為醋之意乎
胡氏筆叢世謂秀才為措大元人以秀才為細酸倩女
離魂首摺末扮細酸為王文舉是也細酸字面僅見此
今俗尚有此稱
五雜組今人以秀才為措大措者醋也盖取寒酸之味
而婦人妒者俗亦謂之吃醋不知何義
鼠璞摭言載唐進士賜燕曲江置團司年最少為探花
郎本朝胡旦榜馮拯為探花太宗賜詩曰二三千客裏
成事七十四人中少年蔡寬夫詩話亦言期集擇少年
為探花是杏園賞花之會使少年者探之本非貴重之
稱今以稱鼎魁不知何義東軒筆錄謂期集選年少三
人為探花使賦詩熙寧余中為状元乞罷宴席探花以
厚風俗從之恐因此訛為第三人(故事只有状頭状頭之下有探花状頭以
文探花以少太宗賜馮拯探花詩云云俗𫝊状頭雙花榜眼單花第三無花借状頭一枝非是)
碧湖雜記東坡老饕賦盖文章之遊戲耳按左氏縉雲
氏有不才子貪於飲食冒於貨賄侵欲崇侈不可盈厭
聚斂積實不知紀極不分孤寡不恤窮匱天下之民以
比三凶謂之饕餮說文曰貪財為饕貪食為餮然則東
坡之賦當作老餮為是(辨物志按三才圖會饕餮惡獸也貪食則然財何有焉)
余氏辨林饕餮音叨貼羊身人面目在腋下虎齒人爪
音似嬰兒食人未咽自嚙其足鼎象常有此物山海經
謂之狍鴞郭璞云即貪婪也則饕餮夲是一物何左傳
杜預注分貪財為饕貪食為餮也東坡食賦不名老餮
而名老饕正得此義
示兒編文公十八年縉雲氏有不才子貪於飲食冒於
貨賄天下之名以比三凶謂之饕餮杜曰貪財為饕貪
食為餮故孫仲益競與詹及甫書曰晉侯被兵之後復
用吏饕謂吏之貪財者也及觀北史明帝朝獲禿鶖於
宫内遂養之崔光曰此即詩有鶖在梁解云禿鶖貪婪
之鳥野澤所育不應入於殿庭况饕餮之禽必藉魚肉
菽麥稻梁之養豈可留意於醜形惡聲哉老杜麂詩曰
衣冠兼盜賊饕餮用是須趙彦材云言衣冠之人行如
盜賊唯知饕餮而已故使人多害生物以充庖正在斯
須之間焉則是崔杜以二字為貪食之謂初無别也至
東坡賦老饕又直以饕之一字為貪食云山海經又以
饕餮為獸名則必貪惏之獸也
名義考帝鴻氏有不才子曰渾沌少昊氏有不才子曰
窮竒顓頊氏有不才子曰檮杌縉雲氏有不才子曰饕
餮謂之四凶按帝鴻氏繼黃帝而為君縉雲氏帝鴻氏
之子與少昊俱去舜三百餘歲顓頊亦去舜三百餘歲
四凶何若是之夀耶必四氏之後有若人耳非子也渾
沌驩兜也窮竒共工也檮杌鯀也饕餮三苗也訓者謂
渾沌為不開通窮竒為其行窮其好竒檮杌為頑凶無
疇匹貪財為饕貪食為餮不知窮奇獸名状如牛蝟毛
音如嘷狗食人人鬭乃助不直者饕餮獸之嗜食者古
者象於彜鼎以為食戒渾沌水不通也檮杌斷木也四
凶有似於四者因以目之
暖妹由筆今人誣罔指人者為事推無者得物不認者
皆名為頼老泉諡法辨論中有曰頼者注謂不悔前過
曰頼即此字
丹鉛錄史記始大人常以臣無賴賴利也無利入於家
也或曰江湖之間謂小兒多詐而狡猾為無頼
留青日札黃庭堅以不飲酒者為惡客故云破卯扶頭
把一杯燈前風味唤仍回高陽社裏如相訪不用閒攜
惡客来元次山以非酒徒即為惡客故云將船何處去
送客小回南有時逢惡客還家亦少酣予以為不能詩
者亦當名之曰惡客盖皆敗人清興故也
羣碎錄元結以不飲者為惡客後人以痛飲者為惡客
留青日札忙人忙從心從亡忘亦從心從亡但有傍正
之不同人心健忘則忙矣列子宋有病忘者家語魯有
大忘者孔子謂顔淵曰吾與汝忘是皆心安而善忘者
若有心而偏則甚忙矣
留青日札閒人閒之為義或曰月到門庭方是閒也古
皆從日與間同其音稍異耳顧有孝曰兩間間字亦從
月不從日與閒同此云古皆從日者俗書也
留青日札世稱市井之刁惡者為市虎當作虣與暴同
周禮司虣掌憲市之禁令禁其鬭囂者與其虣亂者出
入相陵犯者以屬遊飲食於市者若不可禁則摶而僇
之
留青日札春秋步兵曰徒兵徒步也漢鄒陽𫝊令吳楚
之王練諸侯之兵敺白徒之衆師古曰白徒言素非軍
旅之人若今言白丁也又白捕白役皆此意也
留青日札凡輕僄挑達少年曰趫才趫緣木走也唐宿
衛有號趫才者以處飛騎漢公孫弘東閣有翹材館以
延文學之士
名義考說文翹尾長毛也又翹翹高也翹材者猶言長
才高才也
老學菴筆記晉語兒人二字通用世說載桓温行經王
大將軍墓望之曰可兒可兒盖謂可人為可兒也故晉
書及孫綽與庾亮牋皆以為可人又陶淵明不欲束𢃄
見鄉里小兒亦是以小人為小兒耳故宋書云鄉里小
人也
臆乘如晉王敦曰可兒司馬曰犬子唐白居易姪曰羅
兒龜兒皆是小字也後漢賈復稱其子曰大宛兒崔暹
曰癩兒人稱者漢東方朔曰偷桃小兒蜀譙周曰長兒
晉王衍呼裴逸曰白眼兒山濤稱王衍曰寧馨兒後
魏長孫業諸子曰鐵小兒罃曰聖小兒唐楊儉蘇特曰
黃面兒五季李業曰僂羅兒李信曰牧羊兒乃皆兒稱
也
錢氏私誌燕北風俗不問士庶皆自稱小人然小人有
母皆嘗小人之食小人之稱其来古矣
宜齋野乘小人二字見於左傳若小生則漢書朱雲𫝊
小生欲相吏耶張禹𫝊新學小生皆是責人之語若自
稱小生則始於唐韓退之與孟東野寄孟幾道聯句云
小生何足道又酬司馬盧四兄雲夫院長望秋作云嗟
我小生值強伴又吕和叔渭海昏集序云不遠數千里
授簡小生
留青日札淮陰惡少年漢昭發惡少年戍遼東即所謂
無頼子弟也荀子曰無廉耻而嗜乎飲食可謂惡少者
也唐李勣少年時自稱無頼賊又唐初草賊號無端兒
老學菴筆記麻姑𫝊王方平曰吾子不戲作狡獪事盖
古語謂戲為狡獪列異𫝊云北地𫝊書小女折茯作鼠
以狡獪事也今閩人謂兒戲為狡頑盖本於此或以姦
猾為狡獪則失之
七修類藳今人見人家子弟性雖聰明而外似能事所
為實非名曰敗子殊不知乃是稗草之稗蓋似苗而非
苗也寳積經說僧之無行者曰譬如麥田中生稗子其
形不可分别是也
沈譚笨音奔去聲粗率也晉書豫章太守史籌肥大時
或目為笨伯宋書王微𫝊亦有粗笨之語朱子語錄云
諸葛亮只是笨不知笨字乃書作盆而以音發之
留青日札李太白送魏萬詩五月造我語知非儓儗人
今人或作獃騃吳儂相戲謂曰獃罵人曰蜜浸阿獃回
回俗老人舍身蜜浸而死百年後得之可為藥故曰蜜
人番言木乃伊是也
西溪叢話杜甫送高三十書記云觸熱向武威程曉三
伏詩云今世褦襶子觸熱到人家據炙轂子云褦襶笠
子也集韻褦音奈襶音戴二字不曉事也
蓬窗續錄褦襶凉笠也以竹為胎蒙以帛暑時戴之以
遮日程曉伏日詩今世褦襶子觸熱到人家今暑中謁
客稱褦襶其不曉事者亦稱褦襶
留青日札郭璞讚竫人小人也漢武東郡送人長七寸
名曰巨靈
輟耕錄嘗見人戲呼一譁訐者為鄧思賢初不可曉後
讀筆談始得其說云世傳江西人好訟有一書名鄧思
賢皆訟牒法也其始則教以侮文侮不可得則欺誣以
取之欺誣不可得則求其罪劫之盖思賢人名也人𫝊
其術遂以名書村校中往往以授生徒
餘冬序錄三國曹操呼孫策為猘兒關羽罵孫權使為
狢子唐代宗以孚名賀知章子盖戲其為爪子也爪借
音為獠今人以鄉俗諢名相稱謂為謔同此
江鄰幾雜志㕓俗呼野人為沙塊未詳其義士大夫亦
頗道之永叔戲長文賢良之選既披沙而揀金吴頗憾
之遷怒於原父云云某沙於心不沙於面君侯沙於面
而不沙於心愈怒馬又嘗戲馬遵舊日沙而不哨如今
哨而不沙
餘冬序錄世俗謂言行不顧者為無行止所謂有行止
者有行義之人也昔人嘗有汚人行止之言矣按行止
字義當是禮節之稱詩曰人而無止𫝊曰客止可觀凡
此所謂止者皆行止義也
留青日札今冬筍之己透風有毛者曰猫兒頭又言人
之幹事不乾淨者曰猫兒頭亦曰猫兒頭生活此起於
元元時新官出京而貧者有人應付盤纏即同去到任
就與管事謂之猫兒頭盖言如筍之只好在土中一出
頭来人不貴重也又如猫然其頭雖似虎而人不畏也
今人呼罵達官家人亦曰猫頭
留青日札今言官府貪汚失操守者曰放手鬆後漢書
殘吏放手盖以貪縱為非者曰放手也又錢財入手曰
齩手盖言如蛇狗之咬手而不可放脱也其過付官吏
贓者曰統手盖言内外一體如猿猴之統臂也
留青日札今罵人之姦狡者曰滑賊言其光滑姦詐也
當作猾賊史記項羽為人僄悍猾賊是也前漢書作禍
賊左傳無助猾賊方言小兒多詐謂之狡猾又滑猾通
音亂也說文滑利也盖滑言如水之滑溜猾言如犬之
黠惡也
投甕隨筆今人詈人之桀猾不循理者曰雜種按晉書
前燕載記贊曰蠢兹雜種奕世彌昌雜種二字見此
春風堂隨筆世目薄行人為沒前程此語亦有所自柳
子厚作非國語人以為子厚平生作文得國語最深因
知其短長而持之故謂子厚為没前程
希通錄漢昌邑王賀清狂不惠注如今白癡也僕謂以
清狂對白癡字亦新後讀左氏傳成十八年周兄無慧
盖世所謂白癡則知師古之注本於杜預惠慧字異而
意同
演繁露古字不拘偏傍多借同聲用之漢志疇人疑籌
人也從算歷言之比疇列之疇於義為徑
疑耀今京師勾闌中諢語言紿人者皆言黃六余初不
解其義後閱一小說乃指黃巢兄弟六人巢為第六而
多詐故詐騙人者為黃六也
後山詩話昔之黠者滑稽以玩世曰彭祖八百歲而死
其婦哭之慟其隣里共解之曰人生八十不可得而翁
八百矣尚何尤婦謝曰汝輩自不諭爾八百死矣九百
猶在也世以癡為九百謂其精神不足也又曰令新視
事而不習吏道召胥魁具道笞十至五十及折杖數令
遽止之曰我解矣笞六十為杖十四耶魁笑曰五十尚
可六十猶癡耶長公取為偶對曰九百不死六十猶癡
愛日齋叢抄陳無已云世人以癡為九百謂其精神不
足也項平甫家說云註司業言九百草書喬書也朱彧
可談云青州王大夫為詞鄙俚每投獻當路以為笑具
季父為青禄王亦與詩他日季父見其子謝之其子曰
大人九百亂道玷瀆高明盖俗謂神氣不足者九百豈
以一千即足數耶以書釋之不若陳朱之說通予讀張
平子西京賦云小說九百本自虞初注者為小說九百
篇本虞初著又曰九百四十三篇言九百舉大數也漢
志云小說家者流蓋出於稗官街談巷語道聽塗說者
之所造也如淳曰街談巷說其細碎之言也俗豈云九
百或取喻細碎之為者俚語夲於史錄固有矣故漫記
之東坡作文字中有一條以彭祖八百歲其父哭之以
九百者尚在李方叔問東坡曰俗語以憨癡駘馱為九
百豈可筆之文字間乎坡曰子未知所據耳張平子西
京賦云乃有秘書小說九百盖稗官小說凡九百四十
三篇皆巫醫厭祝及里巷之所傳言集為是書西漢虞
初洛陽人以其書事漢武帝出入騎從衣黃衣號黃衣
使者其說亦號九百吾言豈無據也方叔後讀文選見
其事具文選註始嘆曰坡翁於世間書何往不精通耶
近見雜說載此乃知前輩考證無所不至
名義考山谷集䖃苴泥不&KR0827;也中州人謂蜀人不遵軌
轍曰川䖃苴䖃郎假切苴音鮓考韻書無䖃苴有䖃䕢
䖃盧下切讀若喇䕢除瓦切讀若鮓當作䖃䕢為是山
谷亦未深考也
名義考今人稱輕俊者率曰風流南史王儉曰江左風
流宰相
湘素雜記漢書薛廣德𫝊云温雅有醖藉顔師古注云
醖言如醖釀也藉言有所薦藉也醖于問切藉才夜切
或用藴字而蘇鶚演義云藴藉者人雅度之稱也藴者
蓄也藉者籍也籍者積也言蓄美積德之謂陸賈𫝊云
聲名籍甚謂積累聲名之多也或曰聲名藉甚謂狼籍
甚盛也蘇鶚解狼藉者物雜亂之貌言狼卧起遊戲多
籍其草草皆雜亂遂成狼藉之名藉為籍者遂其語順
也
五總志魏天寳間謂客指藴藉為潦倒宋武帝舉止行
事以劉穆之為節度此非藴藉潦倒之士耶而後世以
潦倒為不偶之人誤矣
貢父詩話今人呼禿尾狗為厥尾衣之短後者亦曰厥
故歐公記陶尚書詩語末厥兵則此兵正謂末賊爾(末厥
對卑凡字)
秇林伐山&KR1492;簷賤士見晉書葦菴漁父見廣異記
湘烟錄魏收有庯峭難為之語人多不知其義文潞公
以問蘇子容子容曰向聞之宋元憲云事見木經盖梁
上小柱取其有曲折之勢耳就乃用此事作詩為謝曰
自知伯起(魏收字)難痡峭不及淳于善滑稽齊魏間以
人之有儀矩可喜者則謂之庯峭集韻曰庯庩屋不平
也庯奔模切庩同都切庩即屠蘇義同今造屋勢有曲
折曰庯峭俗有轉語為波峭
希通錄俚談以不可用為不中用自晉時已有此語左
傳成二年郤子曰克於先大夫無能為役杜預注不中
為之役使
致虛雜爼今人以人性不爽利者曰温暾湯蓋言不泠
不熱也温暾二字唐詩常用
大頭蝦說客問鄉譏不能儉以取貧者曰大頭蝦父兄
憂子弟之奢靡而戒之亦曰大頭蝦何謂也予曰蝦有
挺鬚瞪目首大於身集數百尾烹之而未能供一啜之
羹者名曰大頭蝦甘美不足豐乎外餒乎中如人之不
務實者然鄉人借是以明譏戒義取此與
丹鉛錄官有憒憒於臨事士有藐藐於臨文世皆目之
曰□濁蟲此古語也周禮有壺涿氏掌除水蟲涿音濁
是其證也宋史吕端𫝊作糊塗朱子語類作鶻突
丹鉛錄揚子法言注引吕氏春秋蚛蚛出放光蟲食
物也今人曰儚蚛
丹鉛錄亰師俚語目形容短矮曰遳文選有遳脆之語
唐書王伾𫝊形容遳陋通鑑音義作七禾切
丹鉛錄&KR0034;廬本切疃&KR0034;行無廉隅也俗戲體肥者為&KR0034;
子
丹鉛錄氀毼本夷人服名上音兜下音達今人謂性劣
者為氀毼
說楛當家即監奴也王建詩不是當家頻向說
說楛䯱䰄多鬚也左傳于思于思棄甲復来于當是不
之譌
說楛臄齶口上曰臄下曰函齒内肉為齶外為齗
說楛夸毗體柔也籧篨口柔也戚施一作&KR0008;施面柔也
戚施說文作&KR1434;&KR0008;一云籧篨今言囤子&KR1434;&KR0008;今言蝦蟇
皆以物形人之醜態也
藝林彙考稱號篇卷十
