欽定四庫全書
藝林彙考服飾篇卷六
蓬莱縣知縣沈自南撰
佩帶類
紀原自古皆有革帶及插垂頭至秦二世始名腰帶
天中記說文曰帶紳也男子鞶帶婦人帶絲象繫佩之
形帶必有巾故從重巾徐曰&KR1852;其帶上連屬結固處釋
名曰帶蔕也著于身如物蔕也
丹鉛錄南史義陽王昶𫝊六軍戒嚴應須紫檦左右欲
營辦王琨曰元嘉初征謝晦有紫檦在匣中不須更作
撿取果得弘眀集玄光辨惑論張魯絳帶盧循紫檦南
宋晉安王子勛𫝊子勛初檄欲攻子業聞其已隕即解
甲下檦讀者多不知紫檦為何物按晉書職官志云袴
褶之制未詳所起冠黑帽綴紫檦檦以繒為之長四尺
廣一寸腰有絡帶以代鞶中官紫檦外官絳檦蓋戰裙
之絡繫也今畫門神將軍有之俗曰飄帶又梁褚緭使
魏元日作詩曰帽上著籠冠袴上著朱衣即指此也(李本
寧曰按史王琨𫝊琨曰元嘉初云云子勛初檄欲攻子業事見宋書鄧琬𫝊琬奉表勸子勛即位及聞太宗
定大事即解甲下檦字作標綴紫檦見晉書輿服志字作摽長四寸不言四尺也又有纂嚴戎服不綴摽宋
書禮儀志亦載之亦云長四寸字又作褾南齊書輿服志亦有之不言尺寸字亦作褾玄光辨惑論昔時軍
標張角黃符子魯戴絳盧悚紫標孫恩孤虛與所引不同晉書職官志陳勰受諸葛亮用兵之法甲乙校摽幟
之制字亦從扌南史魯爽𫝊衆戴黃摽又梁臨川王宏𫝊宏性愛錢百萬一聚黃榜標之千萬一庫懸一紫標
如此三十餘間本作摽弇州宛委餘編作檦隋書禮儀志天子衣以升龍為領褾皇后衣十二等以翬雉為領
褾其下以&KR0008;雉鷩雉鴇雉&KR0008;雉為之以上數則推之晉書蓋兩紫褾一綴于冒一綴于帶隋書之褾又綴于領
者也錢屋之標與陳勰之標皆是旗類蓋即晉書之綴冒者但長短大小不同今武弁兜鍪尚有此制若飄帶
則腰間雙垂也玄光所載似皆首戴手批非著身者隋書袴褶不言標或晉書所云不綴標者也赤罽絳絞二
帶則所云飄帶也褚緭詩袴則袴褶也朱衣則飄帶也)
洛神賦辯註揚輕袿之綺靡翳修袖以延佇吕向曰袿
婦人之上服也今按輕袿長帶也修袖大袖也長帶大
袖卷舒若煙雲蓋古美人之服多如此即今畫像中髣
髴漢魏類有然者此言其將行未行轉相眷戀也
中華古今注腰帶蓋古革帶也自三代以来降至秦漢
皆庶人服之而貴賤皆以銅為銙以韋為鞓六品已上
用銀為銙九品已上及庶人以鐵為銙沿至貞觀二年
則自三品已上以金為銙服綠庶人以鐵為銙服白向
下捶垂頭而取順合呼撻尾漢中興每以端午賜百僚
烏犀腰帶魏武帝賜宫人金隱起師子銙腰帶以將軍
之勇也太宗貞觀中端午日賜文官黑玳瑁腰帶武官
黑銀腰帶示色不改更故也
演繁露趙武靈王賜周紹戎服衣冠具帶黃金師比注
云史記匈奴𫝊漢遺單于有黃金飾具帶一飾漢書要
義曰腰(即腰)中大帶黃金咠紕一徐廣曰或作犀毗注引
戰國策趙武靈王賜周紹具帶黃金師比延篤云胡革
帶鉤也則帶鉤亦名師比則咠犀與師竝相近而說各
異耳
丹鉛錄鮮卑部落帶瑞獸名也延篤胡云革帶鉤也漢
書作&KR1608;比戰國策作師比淮南子作私紕班固與竇憲
書作犀比淮南子注作&KR0008;翿亦讀作犀比按&KR0008;翿即鵕
䴊亦作狻猊取其皮為革帶所謂帶瑞獸也史記佞倖
𫝊鵕䴊貝帶則中國亦服之不獨鮮卑人
雋言漢周盤解韋帶就孝廉之舉注云韋帶以韋皮為
帶未仕者之服也求仕則服韋帶故解之耳又賈山𫝊
布衣韋帶之士師古曰言貧賤之人也韋帶以單韋為
帶無飾者也
丹鉛錄京師閙裝帶其名始於唐白樂天詩貴主冠浮
動親王帶閙裝薛田詩九苞綰就佳人髻三閙粧成子
弟韉曲有角帶閙黃鞓今作傲非也(胡氏筆䕺按樂天寄翰林學士詩貴
主冠浮動親王轡閙粧白集及文獻通考俱同通考翰林院類引此詩非帶字也薛田詩九苞綰就佳人髻三
閙裝成子弟韉正用樂天語韉與轡互證自眀楊因近有閙裝帶之名遂改白詩轡字為帶以附會之又改元
調傲黃為閙黃傲黃蓋顔色之名如楊說則裝可閙黃亦可閙帶可閙裝鞓亦閙裝耶按閙裝帶余遊燕日嘗
見於東市中合衆寳雜綴而成故曰閙裝白詩之轡薛詩之韉蓋皆此類)
余氏辨林今京師凡孟春之月兒女多剪采為花或草
蟲之類插首曰閙嚷嚷即古所謂閙裝也嚷與裝音相
近故訛之也唐白樂天有詩云貴主冠浮動親王帶閙
裝是也
編註宫詞王建詩粟金腰(一作犀)帶象牙錐插散紅翎玉
突枝按麈史古者以韋為帶乃插垂頭至秦乃名腰帶
唐高祖令下插垂頭今之搖尾是也今通以黑韋為常
服金玉犀則用紅韋品級有差
編註宫詞王建詩新衫一樣殿頭黃銀帶排方撻尾長
中華古今注文武品階腰帶蓋古革帶也六品以上用
銀為銙向下插垂頭而取順合呼撻尾麈史腰帶唐高
祖令下插垂頭今謂之撻尾為方胯無方眼其稀者目
曰稀方密者目曰排方比年士大夫朝服亦服撻尾始
甚短後稍長演繁露黃繙綽服緋無魚故取獺尾垂著
腰上作俳語此則真用獺尾也
雋言雋不疑𫝊裦衣博帶師古曰裦大裾也言著褎大
之衣廣博之帶也而說者乃以為朝服垂褎之衣非也
五雜俎說文曰帶紳也男子鞶帶婦人絲帶古人之帶
多用韋布之屬取其下垂詩云容兮遂兮垂帶悸兮匪
伊垂之帶則有餘似今衣之有大帶耳至魯仲連謂田
單曰將軍黃金横帶騁於臨淄之間則金帶之制興矣
老學菴筆記古謂帶一為一腰猶今謂衣為一領周武
帝賜李賢御所服十三環金帶一腰是也近世乃謂帶
為一條語頗鄙不若從古為一腰也
湘烟錄典略魏文帝嘗賜劉楨鉤落帶其後師死欲借
取以為像按張勃吳錄鉤落者革帶也世名為鉤落帶
演繁露唐會要太和六年敕一品二品許服犀玉及斑
犀按斑犀者犀文黑黃相間者也至近世其辨益詳黑
質中或黃或白則為正透外暈皆黃而中涵黑文則名
倒透透即通也今世士夫便服而繫犀帶惟兩府始服
正透從班已下即服倒透本無定制直是以正透為重
耳
夢溪筆譚中國衣冠自北齊以来乃全用□服窄袖緋
綠短衣長靿靴有鞢&KR3467;帶皆胡服也窄袖利於馳射短
衣長靿皆便於涉草胡人樂茂草常寢處其間予使北
時皆見之雖王庭亦在深薦中予至胡庭日新雨過涉
草衣袴皆濡惟□人都無所霑帶衣所垂鞢&KR3467;蓋欲佩
帶弓劍帉帨算囊刀礪之類自後雖去鞢&KR3467;而猶存其
環環所以銜鞢&KR3467;如馬之鞦根即今之帶銙也天子必
以三環為節唐武德貞觀時猶爾開元之後雖仍舊俗
而稍褒博矣然帶鉤尚穿帶本為孔本朝加順折茂人
文也
演繁露今使北者其禮例中所得有韋而紅光滑可鑒
問其名則徐吕皮也問何以名之則曰徐氏吕氏二氏
實工為之也此說出於口𫝊信否殊未可知予案燕北
雜禮所載北事曰契丹興宗嘗禁國人服金玉犀帶及
黑斜喝里皮并紅虎皮靴及道宗即位以為靴帶也者
用之可以華國遂弛其禁再許服用此即靴帶之制矣
及問徐吕皮所自出則曰黑斜喝里皮謂回紇野馬皮
也用以為靴騎而越水水不透裏故可貴也紅虎皮者
回紇獐皮也揉以磠砂須其輭熟用以為靴也本此而
言則知徐吕皮者斜喝里聲之轉者也然斜喝里之色
黑而徐吕之色紅恐是野馬難得而磠砂熟韋可以常
致故染而紅之以當獐皮也為欲高其名品遂借斜喝
里以為名呼也
西溪叢語被紫荷橐按荷槖即持荷之荷也或以為紫
荷橐非也宋子京云猥挈荷槖預從豹乘皆緣習之誤
南史劉杳傳言簪筆持橐事甚詳
復齋漫錄劉偉眀贈熊待制詩云西清寓直荷為橐在
蜀宣風繡作衣按南史劉杳傳著紫荷橐其事蓋見張
安世傳持槖簪筆之意而偉眀乃以荷為芰荷之荷何
耶
野客叢書前輩謂尚書紫荷囊事案晉志八座尚書荷
紫以生紫為袷綴之外服加於肩上又梁史周舍問劉
杳尚書著紫荷橐竟何所出杳曰張安世傳持橐囊也
荷乃負荷之荷人讀為平聲遂有此誤雖歐陽文忠公
宋景文公有所不免僕謂不然紫荷囊事其說已久非
歐宋之誤也觀唐類表有云佩蒼玉負紫荷歐宋之語
豈無自邪僕因考之沈約宋志蕭子顯齊志皆謂紫袷
囊俗呼曰紫荷或曰負荷以行隋志曰朝服綴紫荷錄
令左僕射左荷右僕射尚書右荷是則紫荷之說自晉
宋以来有之劉杳謂持槖簪筆出張安世傳不知出於
趙充國𫝊漫錄謂左荷右荷出隋樂志不知出於禮志
韻語陽秋近世作文多以紫荷囊作侍從事用如宋景
文詩所謂榮觀聳麟族賦筆助荷囊之類承襲而用者
非一而不知其誤也按晉書輿服志云文武百官皆有
囊綬八座尚書則荷紫以生紫為袷囊綴之服外加於
左肩則所謂荷紫者非芰荷之荷乃負荷之荷也南史
載周舍嘗問劉杳曰著紫荷囊相傳云挈囊竟何所出
杳曰張安世傳曰持槖簪筆事孝武帝數十年注槖囊
也蓋人徒見南史著紫荷囊四字遂作一句讀之殊未
知晉書荷紫之義也
桐薪沈約宋書禮志載尚書令僕射尚書朝服肩上有
紫生袷囊綴之朝服外俗呼曰紫荷或云漢代以盛奏
事負荷而行未詳也據此則今俗男女雜佩流蘇尚有
荷包之稱其沿古朝服製乎名雖不典義有所承
搜采異聞衡山唐碑别駕賞魚袋云名不可曉今按唐
職林魚帶門敘金玉銀鐵帶及金銀魚袋云開元敕非
灼然有戰功者餘不得輒賞魚袋斯明文也
資暇錄被袋非古製不知孰起也比者遠遊行則用大
和九年以十家之累者邐迤竄謫人人皆不自期常虞
倉卒之遣每出私第咸備四時服用舊以紐革為腰囊
置於殿乘至是服用既繁乃以被易之成俗于今大中
已来吳人亦結絲為之或有向遺豪徒翫而不用也
石林燕語古者喪服有負版綴於領下垂放之方尺有
八寸服𫝊所謂負廣出於適寸者也鄭氏言負在背上
適辟領也蓋喪服之制前有衰後有負版左右有辟領
此禮不見於世久矣自秦漢以来未之聞翟内翰公巽
嘗言論語式負版非版籍之版乃喪服之版以子見齊
衰者必式為證
雋言子虚賦蜚襳垂髾師古曰襳袿衣之長帶也髾謂
燕尾之屬皆衣上假飾非髾垂也襳音纖髾所交反
又繆繞玉綏師古曰以玉飾綏綏即今之所謂采䋿垂
鑷者也繆繞相纏結也繆音蓼䋿音隈
能改齋漫錄唐盧氏雜說文宗問宰臣條脫是何物宰
臣未對上曰真誥言安妃有條脫為臂飾即今釧也又
真誥萼綠華贈羊權金玉條脫各一枚余按周處風土
記云仲夏造百索繫臂又有條達等織組雜物以相贈
遺唐徐堅撰初學記引古詩云繞臂雙條達則條達之
為釧必矣苐以達為脫不知又何謂也徐堅所引古詩
乃後漢繁欽定情篇云何以致契闊繞腕雙跳脱但腕
脫兩字不同
秕言唐宣宗嘗作詩賜宫人有金步搖命場中對之温
庭筠對以玉跳脫云出南華第二篇帝忌之故温有悔
讀南華第二篇之句今考莊子無此語又古詩輕衫襯
條脱真誥云安妃有斲粟金條脱是臂飾蓋今之腕釧
也條脱即跳脱韻書跳田聊切與條同音
宛委餘編條脱臂飾也見真誥萼綠華贈羊權金玉條
脱各一枚周處風土記作條達仲夏造百索繫臂又有
條達等織組雜物相贈遺繁欽定情篇又作跳脱云何
以致契闊繞腕雙跳脱蓋一物而三名𫝊寫之誤也
桐薪元微之雜憶詩中憶得雙文衫子裏鈿頭雲映褪
紅酥鈿頭疑是鈕扣之屬
三餘贅筆世俗用金銀為環置於婦人指間謂之戒指
按詩注古者后妃羣妾以禮進御於君女史書其月日
授之以環以進退之生子月辰以金環退之當御者以
銀環進之著於左手既御者著於右手事無大小記以
成法則世俗之名戒指者有自来矣
下帷短牒宋玉東家女因玉見棄誓不他適膏沐不施
恒以帛帶交結胸前後操織作以自給後人效之富家
至以珠玉寳花飾錦繡流蘇帶束之以增妖冶寖失其
制矣
侯鯖錄杜牧之宫人詩云絳䗶猶封繫臂紗後學不解
常見服飾變古始於晉武帝選士庶女子有姿色者以
緋綵繫其臂大將軍胡奮女泣叫不伏繫臂左右揜其
口今定親之家亦有繫臂者續古事也
丹鉛錄王符潛夫論或紡&KR0008;絲而靡斷截以繞臂此蓋
&KR0008;絲之類樂府雙行纏云朱絲繫腕繩真如白雪凝梁
昭眀烏栖曲云江南稚女朱腕繩
畱青日札荀子曰處女嬰寳珠即今珠纓絡也一名珠
落索說文嬰頸飾也北人連貝飾頸曰嬰普門品經無
盡意菩薩解頸下衆寳珠瓔珞以與之三禮圖珠瓔翠
緌左傳玉纓杜詩真珠絡臂鞲
畱青日札小兒周歲項帶五色彩絲繩名曰百索不知
何義按宋淳熙中剃削童髮必留大錢許於頂心左右
偏頂或留之頂前束以綵繒宛若博焦之狀曰鵓角則
知今小兒以色絲飾髮盖自宋已然或言起於北魏又
東宫舊事中有六色罽䋿云象水中莙藻以飾緄帶者
太平御覽及陶宗儀說郛所載俱如此此風不知起於
何時也
隋唐嘉話高齊蘭陵王長恭白類美婦人乃著假面以
對敵與周師戰於金墉下勇冠三軍齊人壯之乃為舞
以效其指麾擊刺之容今人面是也
秕言唐段安節樂府雜錄云北齊神武弟有膽勇善戰
鬭以其顔貌無威每戰必著面具後乃百戰百勝今舞
隊有代面始此
藝林彙考服飾篇卷六
