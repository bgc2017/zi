欽定四庫全書
藝林彙考服飾篇卷四
蓬萊縣知縣沈自南撰
粧飾類
紀原墨子禹作粉博物志紂燒鉛作粉謂之胡粉
野客叢書世說載何晏潔白魏帝疑其傅粉以湯餅試
之其拭愈白知其非傅粉也僕考魏略晏自喜動静粉
白不去手則知晏嘗傅粉矣前漢佞幸傳籍孺閎孺傅
脂粉以婉媚幸上此不足道也東漢李固傳有曰大行
在殯路人掩涕固獨胡粉飾貌搔頭弄姿槃旋偃仰從
容冶步無慘怛之心顔氏家訓謂梁朝子弟無不熏衣
剃面傅粉施朱以此知古者男子多𫝊粉者
宛委餘編梁冀使馬融為飛章奏李固云胡粉飾面搔
頭弄姿此雖誣語要是當時風俗亦有之耳何晏粉白
不去手又五行志稱其好著婦人之服以為服妖顔氏
家訓有云梁朝全盛之時貴游子弟無不熏衣剃面𫝊
粉施朱駕長簷車踉高齒屐坐碁子方褥憑班絲隠囊
蓋自唐以後始不復傅朱粉耳昔人不知隠囊之制觀
此可以意會矣古字穏作隠疑此穏囊也
疑耀古今實錄曰蕭史與秦穆公鍊飛雪丹其第一轉
與弄玉塗之即今鉛粉也婦人傅粉自秦始余按墨子
禹作粉張華博物志紂燒鉛作粉謂之胡粉或曰周文
王時婦人已傅粉矣未知然否但婦人𫝊粉斷非始於
秦也周静帝時禁天下婦人不得用粉黛令宫人皆黃
眉黑粧黑粧即黛今婦人以杉木炭研末抹額即其制
也若黃眉則唐詩有云纖纖初月上鴉黃又云鴉黃粉
白車中出今不復知其制矣一說黑粧亦以飾眉漢給
宫人螺子黛故云黛眉曹子建七啓玄眉施兮鉛華落
即墨眉也庾信詩云眉心濃黛直點額角輕黃細安是
黃黛俱眉飾未嘗廢黛也額上塗黃亦漢宫妝梁簡文
詩同安鬟裏撥異作額間黃虞世南袁寳兒詩學畫鴉
黃半未成是黛色或以點額或以施眉黃色或塗額上
或安眉角古人媚粧隨意皆可
余氏辨林紂以紅藍花汁凝作脂以為桃花粧蓋燕國
所出故名燕脂今人寫燕字復加月甚有因傍加月者
失其本矣
梁谿漫志老泉贊吳道子畫五星云粧非今人脣傅黑
膏予嘗疑霄漢星辰之尊而粧飾乃如是之妖何也及
觀唐五行志元和末婦人為圓髻椎髻不設鬢飾不施
朱粉惟以烏膏注脣狀若悲啼乃悟唐之俗工作時世
粧嫁名道子以紿流俗星辰不如是也
兩鈔摘腴膏沭膏所以膏面沭蓋瀋也米汁可以沐頭
魯遣展喜以膏沭勞齊師則非專婦人用也今之賜面
脂是也
文昌雜錄禮部王員外言今謂面油為玉龍膏太宗皇
帝始合此藥以白玉碾龍合子貯之因以名焉
丹鉛錄劉夢得文集有謝面脂口脂表云宣奉聖旨賜
臣臘日口脂面脂紅雪紫雪雕奩既開珍藥斯見膏凝
雪瑩含液騰芳與杜子美口脂面藥翠管銀甖之句可
參考又王建詩云黃金合裏盛紅雪重結香羅四出花
一一傍邊書敕字中官送與大臣家杜子美臘日詩
口脂面藥隨恩澤翠管銀甖下九霄李嶠文集有謝賜
口脂表云青牛帳裏未輟罏香朱鳥窗前新調鉛粉揉
之以辛夷甲煎然之以桂火蘭蘇劉禹錫有代謝賜表
云云酉陽雜俎臘日賜北門學士口脂臘脂盛以碧鏤
牙筩可入杜詩臘日注
輟耕錄婦人髮有時為膏澤所黏必沐乃解者謂之䐈
考工記弓人注云䐈亦黏也音職髮䐈之䐈當用此字
留青日札䐈音職古人俱用芳澤以香潤其髮魏瓘賦
黃金釵兮碧雲髮杜牧之賦綠雲繞繞梳曉鬟也
閱耕餘錄按今俗謂髮相糾不可理曰織不知字當為
䐈亦通男女言之不專指婦人也然髮之䐈或以久病
或以嬾不時理則然陶謂膏澤所黏亦非也膏澤潤髮
安得反黏
丹鉛錄說文靨頰輔也洛神賦明眸善睞靨輔承權自
吳宫有獺髓補痕之事唐韋固妻少時為盗刃所刺以
翠掩之女粧遂有靨飾其字二音一音琰一音葉温飛
卿詞繡衫遮笑靨烟草粘飛蝶此音葉又云粉心黃蕊
花靨黛眉山兩點此音琰花間詞淺笑含雙靨又云翠
靨眉心小又膩粉半粘金靨子殘香猶暖舊熏籠又一
雙笑靨嚬香蕊又濃蛾淡靨不勝情又笑靨嫩疑花拆
愁眉翠斂山横宋詞杏靨夭斜梅鈿輕薄又小脣秀靨
團鳳眉心倩郎貼則知此飾五代宋初為盛
輟耕錄或者謂晉唐間人所畫士女多不帶耳環以為
古無穿耳者然莊子曰天子之侍御不爪揃不穿耳自
古亦有之矣
留青日札女子穿耳帶以耳環自古有之乃賤者之事
莊子曰天子之侍御不爪揃不穿耳杜子美詩玉環穿
耳誰家女諸葛恪曰母之於女天性之愛穿耳貫珠何
傷於仁
名義考女子笄曰上頭花蕊夫人宫詞年初十五最風
流新賜雲鬟使上頭倡家處女初薦寢於人亦曰上頭
俗謂梳櫳言上頭須梳櫳也
輟耕錄今世女子之笄曰上頭又天癸曰月事黃帝内
經女子二七而天癸至月事以時下又曰女子不月史
記濟北王侍者韓女病月事不下診其腎脈嗇而不屬
故曰月不下又程姬冇所避不願進注天子諸侯羣妾
以次進御有月事者止不御更不口說故以丹注面目
的的為識令女史見之王粲神女賦施元的的即上所
云也然入月二字尤新王建宫詞密奏君王知入月唤
人相伴洗裙裾
留青日札月運紅潮者婦女之桃花癸水也古名入月
唐詩密奏君王知入月故名月事醫書名月經言按月
而經脈行也取以入藥則名紅鉛(女子年十四而天癸發取其初發之中有
一粒如小荳者色微黃即所謂黃花也非泛取癸水入藥)漢律謂之姅變婦人汙也
又傷孕也蓋幼女未通老媪當絶故其字從半女古人
點朱於額以示進退之節所謂程姬之疾也故曰丹的
曰元的或曰今之手中金鐲亦所以止觸也周禮王之
隂事隂令亦有掌之者漢掖庭令晝漏不盡八刻白錄
所記推當御見者我朝宫中有欽錄簿女官掌之
五雜組以丹注面曰的古天子諸侯媵妾以次進御有
月事者難以口說故注此於面以為識如射之有的也
其後遂以為兩腮之飾王粲神女賦曰施華的結羽釵
傅玄鏡賦點雙的以發姿非為程姬之疾明矣唐王建
宫詞密奏君王知入月唤人相伴洗裙裾則亦無注的
事也潘岳芙蓉賦丹輝拂紅飛須垂的王敬美早梅詩
暈落朱脣微有的則又借以咏花矣
丹鉛錄潘岳芙蓉賦丹輝拂紅飛須垂的斐披赩嚇散
焕熠爚的子藥切婦人以丹注面也吳才老解為指的
非傅玄鏡賦曰珥明璫之雙照點雙的以發姿張景陽
扇賦皎質皦鮮元的點綘漢律姅變亦謂月事也
丹鉛錄史記五宗世家程姬有所避不願進注引釋名
云天子諸侯羣妾以次進御有月事者更不口說故以
丹注面的為識令女史見之王粲神女賦脱袿裳免簪
笄施元的結羽釵即釋名所云也元的藝文類聚作華
的又繁欽弭愁賦點圜的之熒熒映雙輔而相望潘岳
芙蓉賦飛須垂的皆指此又馬之當額亦曰的易說卦
為的顙三國志有的盧陳琳武庫賦駁龍紫鹿文的&KR2025;
魚竝是馬名也又烏脰亦曰的南史侯景䧟臺城童謠
云的脰烏拂朱雀還與吳字一作䵠博雅云龍須謂之
䵠婦人面飾亦曰龍䵠蓋以龍女况之又曰星的陸雲
詩棄置北辰星問此元龍焕(正楊易為的顙解曰的白也三國志注先主馬名的
盧爾雅的顙白顛今之戴星馬也額有白毛謂之的相馬經曰馬白額入口至齒者名曰榆鴈一名的盧奴乘
客死主乘棄市三國典略曰侯景令飾朱雀門其日有白頭烏萬計集門樓童謠曰白頭烏拂朱雀還與吳南
史作的脰今以馬額烏脰為的誤若如其說則幽明錄云華隆犬號的尾是的又可為犬尾矣)
中華古今注魏宫人好畫長眉令作蛾眉驚鶴髻魏文
帝宫人絶所愛者有莫瓊樹薛夜來陳尚衣段巧笑皆
日夜在帝側瓊樹始制為蟬鬢望之縹緲如蟬翼故曰
蟬鬢巧笑始以錦衣絲履作紫粉拂面尚衣能歌舞夜
來善為衣裳皆為一時之冠絶
粧臺記後周静帝令宫人黃眉墨粧漢武帝令宫人
掃八字眉漢日給宫人螺子黛翠眉魏武帝令宫
人掃青黛眉連頭眉一畫連心細長謂之仙蛾妝齊梁
間多效之唐貞元中又令宫人青黛畫蛾眉古今
注云梁冀妻改翠眉為愁眉魏宫人畫長眉西京
雜記云司馬相如妻文君眉色如望遠山時人效畫遠
山眉五代宫中畫眉一曰開元御愛眉二曰小山眉
三曰五岳眉四曰三峯眉五曰垂珠眉六曰月稜眉又
曰郤月眉七曰分稍眉八曰涵烟眉九曰拂雲眉又曰
横烟眉十曰倒暈眉東坡詩成都畫手開十眉横烟郤
月争新竒(巵言所載唐明皇畫十眉圖與此小異一曰鴛鴦眉又曰八字眉二曰小山眉又名遠山
眉元巵言又云鳳池院尼童有淺文殊眉)
留青日札詩稱蛾眉而楚辭乃云蛾眉曼綠曹元寵夜
歸曲吳妝秀色攢眉綠黛眉漢給宫人螺子黛翠眉梁
冀妻改鴛翠眉為愁眉魏宫人畫長眉多作翠眉驚鶴
鬢古鏡銘云當眉寫翠對臉傅紅元眉曹子建七啓
眉弛兮鉛華落即墨眉今廣東始興縣溪中出石墨婦
女取以畫眉名畫眉石黃眉後周静帝令宫人黃眉黑
粧庾信詩眉心濃黛直點額角輕黃細安盧照隣詩纖
纖初月上鴉黃又云鴉黃粉白車中出司馬槱詩梅粉
粧成半額黃蓋眉黃起於漢宫也又有開元御愛眉遠
山眉小山眉五岳眉新月眉月稜眉垂珠眉倒暈眉分
稍眉涵烟眉即今柳葉眉八字眉梢分而斜起又有眉
間俏者即古之面花蓋起於上官昭容飾之以掩黥迹
者或曰夀陽公主落梅花之事或曰孫夫人粧獺髓之
遺或貼花或點朱今又以翠羽為珠鳳梅花樓臺之狀
小巧精妙間於眉心能益妍麗故曰俏也
霏雪錄唐時婦女畫眉尚闊故老杜北征云狼籍畫眉
闊或云言女幼不能畫眉狼籍而闊耳余記張司業倡
女詞有輕鬢叢梳闊掃眉之句蓋當時所尚如此諺曰
宫中好廣眉四方且半額
丹鉛錄後周天元帝令宫人黃眉黑粧其風流於後世
虞世南詠袁寳兒云學畫鴉黃半未成此煬帝時事也
至唐猶然駱賓王詩寫月圖黃罷凌波拾翠通又盧照
隣詩纖纖初月上鴉黃鴉黃粉白車中出王幹詩中有
一人金作面裴慶餘詩滿額蛾黃金縷衣温庭筠詞小
山重疊金明滅又蕊黃無限當山額又撲蕊添黃子呵
花滿翠鬟又臉上金霞細眉間翠鈿深牛嶠詞額黃侵
膩髮臂釧透紅紗張泌詞蕊黃香畫帖金蟬宋陳去非
臘梅詩智瓊額黃且勿誇眼明見此風前葩智瓊晉代
魚山神女也額黃事不見所出當時必有傳記而黃粧
實自智瓊始乎今黃粧久廢汴蜀妓女以金箔飛額上
亦其遺意也後周静帝令宫人黃眉黑粧至唐猶然
觀唐人詩詞如蕊黃無限當山額又額黃無限夕陽山
又學畫鴉黃半未成又鴉黃粉白車巾出又寫月圖黃
罷其證也然温飛卿詩有豹尾車前趙飛燕柳風吹散
鵝間黃之句王荆公詩亦云漢宫嬌額半塗黃事已起
於漢特未見所出耳又幽怪錄神女智瓊額黃
藝苑巵言丹鉛錄稱後周静帝令宫人黃眉墨粧云引
蕊黃無限當山額又額黃無限夕陽山語為證謂唐尚
然又引荆公詩漢宫嬌額半塗黃以為漢已有之詳語
意乃是額間小黃靨耳非黃眉也若周天元帝禁天下
婦人不得施粉黛自非宫人皆黃眉墨粧蓋眉不用黛
而止用黃不欲其飾之美上等宫掖耳全非額黃意也
亦非静帝
胡氏筆叢麟按介甫題梅又有額黃映日明飛燕之句
詩家用漢宫猶長安字面非必謂其時有之也
留青日札詩螓首蛾眉螓蚻也蟭蟟之小而綠色者頭
有方文詩言額廣而方也亦有花尖者額中髮際垂下
自成尖文
輟耕錄今婦人面飾用花子起自唐昭容上官氏所製
以掩黥迹大歷已前士大夫妻多妬悍婢妾小不如意
輒印面故有月黥錢黥事見酉陽雜俎
中華古今注秦始皇好神仙常令宫人梳仙髻帖五色
花子畫為雲鳳虎飛昇至東晉有童謠云織女死時人
帖草油花子為織女作孝至後周又詔宫人帖五色雲
母花子作碎粧以侍宴如供奉者帖勝花子作桃花粧
插通草朵子著短袖衫子
粧臺記隋文宫中貼五色花子則前此已有其制矣乃
彷於宋夀陽公主梅花落面事也宋淳化間京師婦女
競翦黑光紙團靨又裝鏤魚腮骨號魚媚子以飾面皆
花子之類耳
花木考宋武帝女夀陽公主人日臥於含章簷下梅花
落於公主額上自後有梅花粧今安豐軍有花靨鎮即
其地也
珍玩考江南晚季建陽進茶油花子大小形製各别極
可愛宫嬪縷金於面皆以淡粧以此花餅施於額上時
號北苑粧
嫏嬛記夜來初入魏宫一夕文帝在燈下詠以水晶七
尺屏風障之夜來至不覺面觸屏上傷處如曉霞將散
自是宫人俱用燕脂倣畫曉霞粧
粧臺記美人粧面既傅粉復以燕脂調勻掌中施之兩
頰濃者為酒暈粧淺者為桃花粧薄薄施朱以粉罩之
為飛霞粧梁簡文詩云分妝間淺靨繞臉傅斜紅則斜
紅繞臉即古妝也
粧臺記唐末點脣有燕脂暈品石榴嬌大紅春小紅春
嫩吳香半邊嬌萬金紅聖檀心露珠兒内家圓天宫巧
洛兒殷淡紅心猩猩暈小朱龍格雙唐眉花奴樣子
婦人畫眉有倒暈粧古樂府冇暈眉攏鬢之句
丹鉛錄東坡梅詩鮫綃剪碎玉簪輕檀暈粧成雪月明
肯伴老人春一醉懸知欲落更多情王十朋集諸家注
皆不解檀暈之義今為著之宇文氏粧臺記婦女畫眉
有倒暈粧畫譜有正暈牡丹倒暈牡丹古樂府有暈眉
攏髮之句元微之與樂天書近昵婦人暈澹眉目綰約
頭鬢畫譜七十二色有檀色淺赭也與婦女暈眉所謂
紫沙羃酷似花間集云燒春醲美小檀霞又云檀畫荔
枝紅又云鈿昏檀粉淚縱横又云斜分八字淺檀蛾又
云臂留檀印齒㾗香坡詩又云剰看新翻眉倒暈又云
倒暈連眉秀嶺浮檀痕猶漢世婦女之元的也可以互
證說略觀此語詞似點脣之物如前所紀燕脂暈猩
猩暈聖檀心是也然羅虬比紅兒詩云臉檀眉黛一時
新薛昭藴又云檀眉半點愁低則又似額粧矣
粧臺記婦人染指甲用紅按事物考楊貴妃生而手足
爪甲紅謂白鶴精也宫中效之此其始也
藝林彙考服飾篇卷四
