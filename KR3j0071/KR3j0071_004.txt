欽定四庫全書
藝林彙考棟宇篇卷四
蓬莱縣知縣沈自南撰
門屏類
雋言說文云閶闔天門也楚人名門皆曰閶闔
天中記釋名門捫也在外為人所捫摸也說文門從二
戶象形也閻里中門也闤市垣也闠市外門也閌閬高
門也䦳門響也閭里門也周禮五家為比五比為閭閭
侣也二十五家相羣侣也閽門竪也門昏也門常昏閉
故曰閽即守門隸也閈門也風俗通閈城外郭内之里
門也閈扞也言為人藩屏以扞難也
天中記說文闔天門也楚人名門皆曰閶闔楚詞叫帝
閽使開關兮倚閶闔而望予潘岳賦夢良人兮来遊若
閶闔兮洞開爾雅闔謂之扉左傳以枚數闔公羊傳齒
著于門闔荀子外闔不閉又月令乃修闔扇注治門戶
用木曰闔用竹葦曰扇或謂雙曰闔闔門也單曰扇扇
戸也月令仲春修闔扇孟冬修鍵閉服虔云闔扇所以
開鍵閉所以塞
初學記許慎說文曰門從二戶象形也閶闔天門也(說文
曰楚人名門曰閶闔)角亦天門也(見韓𤾉天文要集)臯門庫門雉門應門
路門天子門也(鄭玄禮記注云天子五門臯雉庫應路魯有庫雉路則諸侯三門)一曰
王之正門曰應門郭門曰臯門(見爾雅及毛萇詩注)内至禁省為
殿門出外大道為掖門(見應劭漢書注掖者言在司馬門之旁掖)司馬掌授
管鍵以啟閉國門譏其出入(見周官)閈城外郭内之里門
也(見風俗通閈扞也言為人藩屏以扞難也)閻里中門也闠市外門也(見說文)
大夫士出入君門由闑右不踐閾凡與客入者每門讓
於客客至於寢門則主人請入為席主人入門而右客
入門而左(見禮記)其門名有正門重門通門璧門禁門(淮南
子曰周文王作玉門言以玉飾也)
余氏辨林門戶二字義自不同門本從門是兩戶字為
雙門也戸其門之半體蓋單門也卿大夫以上皆有門
制士庶則皆戸耳論語曰入公門曰誰能出不由戸亦
自有别
余氏辨林史記明其等曰閥積其功曰閱又有功曰閥
車千秋傳無閥閱功勞師古曰閥積功也閱經歴也韋
彪曰士宜以才行為先不可純以閥閱案此則閥閱乃
勲勞之謂有曰門在左曰閥在右曰閱者誤
筠軒釋略史記功臣侯表曰古者人臣功有五等是以
明其等曰閥積其功曰閱漢朱博傳齎伐閱詣府師古
曰伐功勞也閱所經歴也又案唐六典以上通用烏頭
大門名曰表揭亦名閥閱云表揭閥閱俗呼櫺星門是
也疑前說義當
暖姝由筆兩山墨談引文伯之母季康子之從祖叔母
也康子往焉闖門而與之言注以闖為闢謂闢門也今
按闖者馬不出門之貌此見國語乃是䦱門說文曰闢
門也从門為聲正引國語此句作闖誤也
同話錄舟之設屋開門而入其門謂之馬門必先闖後
而後能入因其字義析而稱之也
名義考爾雅柣謂之閾棖謂之楔橛謂之闑郭璞云閾
門限也楔門兩旁木橛門閫孫炎云門限謂門下横木
為内外之限今亦謂之門限其制有三有一定者今宫
府及南人門多用之有起落者有不設者蓋古者多乘
車入門必脱限棖門兩旁斜柱兩木中為容以受限耑
以便起落也橛門中所竪短木以礙扉此不設限者也
二者今驛舍城門及北人門多用之是門限謂之柣曲
禮云不履閾是也門兩旁斜木謂之棖玉藻大夫中棖
與闑之間是也門中橛為闑玉藻君入門介拂闑是也
雋言五行志長安章城門門牡自亡晉灼曰牡是出籥
者師古曰古者牡所以下門者也亦以鐵為之非出籥
也又視門樞下師古曰樞門扇所由開閉者也
刊謬正俗襄三十一年子産相鄭伯如晉子産使盡壊
其館之垣而納車馬焉士文伯讓之曰敝邑以政刑之
不修宼盜充斥無若諸侯之屬辱在寡君者何是以令
吏人完客所館高其閈閎厚其墻垣以無憂客使杜元
凱注云閎門也徐仙閎音宏今吾子壊之雖從者能戒
其若異客何對曰今銅鞮之宫數里而諸侯舍於隷人
門不容車而不可踰越杜元凱注曰門庭之内迫迮又
有墻垣之限爾雅云所以止扉謂之閎郭景純注曰門
辟旁長橛也左傳曰高其閈閎案若館門實高而直庭
内迫迮者即當云庭不容車不應云門也又高為門戶
非關止盜之方文伯所稱不應云以無憂客使若門得
車入則子産止須引車入門致室屋之下何勞壊垣云
不可踰越蓋是門既不大而止扉又高以牢固扞禦宼
賊子産為其不容車入故壊垣耳尋文究理郭說得之
但閎與門二字相似流俗轉寫致有混謬杜君不加詳
覈就而通之未為允當
刊謬正俗鉉者鼎之耳易稱金鉉玉鉉是也扃者關也
禮云入戶奉扃今之宫中猶呼門戶短關以關鈕者為
門扃又左傳云楚人惎之脱扃莊周云唯恐緘縢扃鐍
之不固皆謂鈕屈之内小關者耳而禮器有鼎扃者字
或亦作鼎謂横關之物以扛舉之耳所以貫鉉非即鉉
也而先儒說者讀扃為鉉合作一物失之遠矣若謂鉉
非鼎耳者易辭不應云黃耳金鉉據此而言非鼎明矣
刊謬正俗問曰俗謂門限為門蒨何也答曰案爾雅曰
柣謂之棫郭景純注曰門限也音切今言門蒨是柣聲
之轉爾字宜為柣而作切音
石林燕語東華門直北有東向門西與内東門相直俗
謂之謻門而無牓張平子東京賦所謂謻門曲榭者也
薛綜注謻曲屈斜行依城池為道集韻謻字或作䔟以
為宫室相連之稱今循東華門墻而北轉東面為北門
亦可謂斜行依墻矣凡宫禁之言相承必皆有自也
夢溪筆譚歴代宫室中有謻門蓋取張衡東京賦謻門
曲榭也說者謂冰室門按字訓謻别也東京賦但言别
門耳故以對曲榭非有定處也
丹鉛錄周景王作洛陽誃臺前漢表所謂逃責之臺也
聲類宫室相連曰誃陸雲集曹公有誃唐文選誃門曲
榭劉曜𫝊誃門旦空未央朝寂又平聲(誃唐今按陸集作夷塘)
名義考端門見周勃𫝊師古曰殿之正門掖門見成帝
紀服虔曰正門之旁小門如人臂掖也
雋言光武紀舉賢良方正各一人以詣公車注公車門
名公車所在因以名焉
秇林伐山閶&KR3177;門閶闔一作閶&KR3177;省門從戶也儀禮又
作㧁从盍而去皿也
丹鉛錄洛陽有廣莫門義取廣莫風之所出入猶閶闔
門之意也廣音曠
宛委餘編長安廚門其内有廚官故城門曰廚門如淳
曰今名廣門也秦王與燕太子丹誓所謂廚門木象生
肉足謂此蓋門置木象以為觀美耳
雋言武帝紀作便門橋師古曰便門長安城北面西頭
門即平門也古者平便皆同字便讀如本字掖門非
正門而在兩旁若人之臂掖也端門宫之正門
雋言如淳曰武帝時相馬者東門京作銅馬法獻之立
馬於魯班門外更名魯班門為金馬門
天中記文選金閨諸彦蘭臺羣英注金閨金馬門也又
揚雄傳歴金門上玉堂應劭曰金門金馬門也玉海
金馬門又謂之黃門
雋言東方朔傳引董君從東司馬門更名東交門蘇林
曰以偃從此門入交會於内故以名焉
雋言成帝紀出龍樓門張晏曰門樓上有銅龍若白鶴
飛廉之為名也
鼠璞今行在内南門名曰麗正本取重離麗正之義肰
麗正乃唐集賢院名張說謂麗正乃禮樂之司麗正書
院開元五年建十三年改為集賢院
菽園雜記東西長安門通五府各部處總門京師市井
人謂之孔聖門其有識者則曰拱辰門然亦非也本名
公生門予官南京時於一鋪額見之近語兵部同寮以
為無意義多譁之問之工部官以予為然
酉陽雜俎士林間多呼殿榱桷護雀網為罘罳其淺誤
也如此禮記曰疏屏天子之廟飾鄭注云屏謂之樹今
罘罳也列之為雲氣蟲獸如今之闕張揖廣雅曰復罳
謂之屏劉熙釋名曰罘罳在門外罘復也臣將八請事
於此復重思西漢文帝七年未央宫東閣罘罳災罘罳
在外諸侯之象後果七國舉兵又王莽遣使壊渭陵延
陵園門罘罳曰使民無復思漢也魚豢魏略曰黃初三
年築諸門闕外罘罳
中華古今注罘罳屏之遺象也塾門外之舍也臣来朝
君至門外當就舍更詳其所應應對之事也塾之言熟
也行至門内屏外復應思惟也罘罳復思也漢西京罘
罳合板為之亦築土為之每門闕殿舍前皆有焉如今
郡國廳前亦樹之也(罘音浮罳音思)
蘇鶚演義顔師古曰罘罳謂連闕曲閣也一曰屏也釋
名曰罘罳在門外罘復罳思也臣將入請事於此復重
思之案顔注并釋名皆誤罘罳从□是形罘浮罳絲也
謂織絲之文輕疎浮虚貌蓋宫殿簷戶間也唐文宗實
錄甘露之變出殿北門裂斷罘罳而去又温庭筠補陳
武帝書罘罳晝卷閶闔晨開皆非曲閣屏障之意相如
子虛賦罘網彌山此亦謂羅鳥網即罘罳為網不謬矣
(□作四與網同)
丹鉛錄罘䍣籀文罘罳同按籀文出周宣王時則三代
已有此制矣罘罳花蒂囱也象天上櫺星選詩層牖御
櫺軒營造法式名柿蒂窗籀文罳又作&KR0034;
宛委餘編前輩詩語稱罘罳俱似殿角網按段成式云
士林多呼護雀網為罘罳識誤如此漢書未央宫東闕
罘罳災崔豹註罘罳屏也顔師古云連屏曲閣覆重刻垣
墉之處其形罘然一曰屏劉熙曰罘罳在外門罘復也
臣將入請事於此復重思也按作簷角網不應獨災而
不及殿宇第所釋之義終未明耳而罘罳二字形類罝
網又杜詩罘罳朝共落則唐時士大夫真以為護雀網
矣又古今注云合板為之亦築土為之每門闕殿舍皆
有然則今之照墻也
演繁露前世載罘罳之制凡五出鄭康成引漢闕以明
古屏而謂其上刻為雲氣蟲獸者是禮疏屏天子之廟
飾也鄭之釋曰屏謂之樹今浮思也刻之為雲氣蟲獸
如今闕上之為矣此其一也顔師古正本鄭說兼屏闕
言之而於闕閣加詳漢書文帝七年未央宫東闕罘罳
災顔釋之曰罘罳謂連屏曲閣也以覆重刻垣墉之處
其形罘罳一曰屏也罘音浮此其二也漢人釋罘為復
釋罳為思雖無其制而特附之義曰臣朝君至罘罳下
而復思至王莽斸去漢陵之罘罳曰使人無復思漢也
此其三也崔豹古今注依放鄭義而不能審知其詳遂
析以為二也闕自闕罘罳自罘罳其言曰漢西京罘罳
合板為之亦築土為之詳豹之意以築土者為闕以合
板者為屏也至其釋闕又曰其上皆丹堊其下皆畫雲
氣仙靈奇禽異獸以昭示四方此其四也唐蘇鶚謂為
網戶其演義之言曰罘罳字象形罘浮也罳絲也謂織
絲之文輕疏浮虛之貎蓋宫殿窗戶之間網也此其五
也凡此五者雖參差不齊而其制其義互相發明皆不
可廢也罘罳云者刻鏤物象著之板上取其疏通連綴
之狀而罘罳然故曰浮思也以此刻鏤施於廟屏則其
屏為疏屏施諸宫禁之門則為某門罘罳而在屏則為
某屏罘罳覆諸宫寢闕閣之上則為某闕之罘罳非其
别有一物元無附著而獨名罘罳也至其不用合板鏤
刻而結網代之以蒙冒戶牖使蟲雀不得穿入則别名
絲網凡此數者雖施寘之地不同而其罘罳之所以為
罘罳則未始或異也鄭康成所引雲氣蟲獸刻鏤以明
古之疏屏者蓋本其所見漢制而為之言而予於先秦
有攷也宋玉之語曰高堂邃宇檻層軒層臺累榭臨高
山網戶朱綴刻方連此之謂網戶者時雖未以罘罳名
之而實罘罳之制也釋者曰織網於戶上以朱色綴之
又刻鏤横木為文章連於上使之方好此誤也網戶朱
綴刻方連者以木為戶其上刻為方文互相連綴朱其
色也網其狀也若真謂此戶以網不以木則其下文之
謂刻者施之何地而亦何義也以網戶綴刻之語而想
像其制則罘罳形狀如在目前矣宋玉之謂網綴漢人
以為罘罳其義一也世有一事絶相類者夕郎入拜之
門名為青瑣取其門扉之上刻為交瑣以青塗之事見
王后傳注故以為名稱謂既熟後人不綴門闥單言青
瑣世亦知其為禁中之門此正遺屏闕不言而獨取罘
罳為稱義例同也然鄭能指漢闕以明古屏而不能明
指屏闕之上孰者之為罘罳故崔豹不能曉解而析以
為二顔師古又不敢堅決兩著而兼存之所以起議者
之疑也且豹謂合板為之則是以刻綴而應罘罳之義
矣若謂築土所成直繪物象其上安得有輕疏罘罳之
象乎況文帝時東闕罘罳嘗災矣若果畫諸實土之上
火安得而災之也於是乃知顔師古謂為連屏曲閣以
覆垣墉者其說可據也崔豹曰闕亦名觀謂其上可以
觀覽則是顔謂闕之有閣者審而可信闕既有閣則戶
牖之有罘罳其制又已明矣杜甫曰毁廟天飛雨焚宫
夜徹明罘罳朝共落棆桷夜同傾正與漢闕之災罘罳
者相應也蘇鶚引子虛賦罘網彌山因證罘當為網且
引文宗甘露之變出殿北門裂斷罘罳而去又引温庭
筠補陳武帝書曰罘罳晝捲閶闔夜開遂斷謂古来罘
罳皆為網此誤以唐制一編而臆度古事者也杜寳大
業雜記乾陽殿南軒垂以朱絲網絡下不至地七尺以
防飛鳥則真寘網於牖而可捲可裂也此唐制之所因
倣也非古来屏闕刻鏤之制也唐雖借古罘罳語以名
網戶然罘罳二字因其借喻而形狀益以著明也
綱目集覽未央宫東闕罘罳災三輔黃圖云蕭何造未
央宫立東闕北闕注闕門觀也劉熙釋名曰闕在門兩
旁中央闕然為道天子號令賞罰所由出也未央宫殿
雖南向而上書奏事謁見皆在北闕焉東闕非正也
天中記周禮太宰正月之吉始和懸治象之法於象魏
注鄭司農云闕也疏周公謂之象魏雉門之外兩觀闕
高巍巍然易氏治之見於象者為治象書治象之法者
為象魏兩觀之垂治象者為魏闕又左氏上垂法象巍
巍高大謂之象魏使人觀之謂之觀釋名觀觀也于上
觀望也
中華古今注闕者觀也古每門樹兩觀於其前所以摽
表宫門也其上可居登之則可遠觀故謂之觀人臣將
朝至此則思其所闕故謂之闕其上皆丹堊其下皆畫
雲氣僊靈奇禽怪獸以昭示萬民焉蒼龍闕畫蒼龍白
虎闕畫白虎玄武闕畫玄武朱雀闕上有朱雀二枚
名義考古者宫庭為二臺於門外作樓觀於上上圓下
方兩觀雙植中不為門門在兩旁中央闕然為道以其
縣法謂之象魏象法象也魏其狀巍然高大也以其記
列教令謂之冀闕冀記也闕中央闕然也以其使民觀
之謂之觀雙植謂之兩觀名雖殊其實一也猶今午門
然
演繁露國語管子對齊威公曰昔吾先王世法文武設
象以為民紀韋昭曰設教象之法於象魏也按此單言
設象知象魏所垂真有其象也國語於此下又對文曰
式權以相應比綴以度權度衡尺有器之物知象魏為
畫象決也
天巾記說文垣蔽曰墻壁垣也爾雅墻謂之墉廣雅墉
垣墻也釋名墉容也所以蔽隠形容也壁辟也所以辟
御風寒也牆障也所以自障蔽也垣援也人所依阻以
為援衞者也
初學記案叙爾雅曰牆謂之墉廣雅曰墉垣墻也釋名
云牆障也所以自障蔽也垣援也人所依阻以為援衞
也墉容也所以蔽隠形容也案淮南子舜作室築墻茨
屋令人皆知去巖穴各有家室此其始也尚書大傳云
天子賁庸諸侯疏杼(鄭玄注曰賁大也言大墻正直也疏□也杼亦墻也言□殺其上下
不得正直新序曰諸侯垣墻有□堊無丹青之色)又左傳云有牆以蔽惡神異
經曰西北裔外大夏山有宫以黃金為牆南方裔外罔
明山有宫以赤石為牆西南裔外老壽山有宫以黃銅
為牆東南裔外闠清山有宫以青石為牆西方裔外西
明山有宫以白石為牆南州異物志曰大秦國以瑠璃
為牆則其事也釋名又云壁辟也言辟禦風寒也漢書
魯恭王餘壊孔子舊宅於辟中得古文經傳又司馬相
如家成都徒四壁又趙婕妤居昭陽舍殿壁帶往往為
黃金缸後漢記琅琊王京都莒好宫室理殿館壁帶飾
以金銀漢宫典職漢省中皆胡粉塗壁紫素界之畫古
烈士則其事也其名牆有雕牆(見尚書)高牆繚垣長垣崇
垣壁有粉壁紅壁(見楚詞)皓壁(見曹植表)瓊壁(見張協七命)銀壁(見漢
武故事)
名義考牆非止為垣屋非止為室喪大記注棺牆謂帷
孔子閒居負牆謂却就後席論語蕭牆謂門屏檀弓牆
置翣謂柳衣宋考父循牆謂幽側之處周禮夫屋謂三
夫田三百畝詩夏屋謂大俎喪大記畢塗屋謂輴攅漢
紀黃屋謂天子車蓋漢志崇其巾為屋謂幘收雜記素
錦以為屋謂小帳顔叔子樎屋以繼謂飼馬具(輴音春樎音速)
余氏辨林鄭玄曰蕭謂肅也牆謂屏也君臣相見之禮
至屏而加肅敬焉故謂之蕭牆釋名亦云蕭牆在門内
吳俗奈何以高築墻垣槩謂之蕭墻也
李氏刊誤左傳子産壊客館之垣以納車馬士文伯讓
之曰繕完葺墻以待賓客若皆毁之何以供命予謂垣
壊葺之而已今云繕墻豈古人於文理如此不達邪所
疑字誤遂有繁文予輒究其義是繕宇葺墻以待賓客
此則本書宇誤為完書曰峻宇雕墻足以為比況上文
云高其閈閎厚其垣墻又曰司空以時平易道路塓館
宫室如此足以待賓客豈徒葺墻而可崇大諸侯之館
哉
丹鉛錄左傳繕完葺墻繕也完也葺也一義也一墻也
繕未足而又加完與葺焉於義為複審思完字乃宇字
之誤曰繕宇葺墻辭無複義亦昭矣此非余臆說唐李
祭酒涪云爾臧宣伯令修賦繕完亦當作宇不然則繕
完何物哉
秕言左傳繕完葺牆楊用修以完字為宇字之誤愚按
院字古亦音完完即院耳左傳又云臧宣伯令修賦繕
完豈應俱誤邪
演繁露許氏說文曰櫓大楯也案今城上雉堞曰櫓為
其在城上可以蔽人如人之被楯也
演繁露城之外更有遮衞其名為郛亦為郭郭猶棺之
外又有槨也公羊文十五年齊侯伐曹入其郛郛者何
恢郭也注恢大也郭城外郭故揚子雲曰天地之為萬
物郭五經之為衆說郛揚子雲於名數不苟也
丹鉛錄附庸之國庸古墉通城也尚書大傳天子賁庸
諸侯疏杼大夫有石材庶人有石承注庸廧也杼亦廧
也
識遺左傳都城過百雉周禮名城以五雉七雉九雉釋
者謂一雉之墻長三丈高一丈而雉所以名文之義未
詳(公羊五堵而雉則二百尺)山隂陸氏著埤雅謂雉性□壟護疆飛
不越分域一界之内以一雉為長潘安仁雉賦曰畫墳
衍以分畿者此也其飛崇不過丈修不過三丈所以以
雉計丈也禮記晉太子申生縊死鄭玄注曰雉經晉語
曰申生雉經於新城廟孔氏釋雉性耿介被獲必屈折
其頭而死言申生以殺死也因思城之丈有取於雉亦
有望於耿介死守封疆之臣豈泛然哉
中華古今注城者盛也所以盛受人物也城門皆築土
為之累土曰臺故亦謂之臺門也隍者城池之無水
者也
留青日札今人呼牆門曰臺門古今注城門皆築土為
之累土曰臺故亦謂之臺門臺所以登高望遠
說原城成也一成而不可毁也内曰城外曰郭城上垣
曰堞城上樓曰櫓城下河曰濠城下田曰疇城旁地曰
堧城曲曰闉
初學記案叙管子曰内為之城外為之郭釋名云城盛
也盛受國都也郭廓也廓落在城外也風俗通曰郭或
謂之郛郛者亦大也案淮南子鮌作城吳越春秋曰鮌
築城以衞君造郭以守民此城郭之始也許隋五經異
義曰天子之城高九仞公侯七仞伯五仞子男三仞又
公羊傳注曰天子之城千雉高七雉公侯百雉高五雉
子男五十雉高三雉白虎通曰天子曰崇城言崇高也諸
侯曰干城言不敢自專禦於天子也月令每歲孟秋之
月補城郭仲秋之月築城郭左氏傳曰計丈數揣高卑
度厚薄仞溝洫物土方議遠邇量事期計徒庸慮財用
書餱糧以令役此築城之義也釋名又云城上垣謂之
睥睨言於孔中睥睨非常也亦曰睥禆也禆助城之高
也亦曰女牆言其卑小比之於城若女子之於丈夫也
說文所謂堞者亦女牆也
天中記說文曰堞城上女垣增韻曰雉堞也以白堊之
故曰粉堞
天中記白虎通天子曰崇城言崇高也諸侯曰干城言
不敢自專禦於天子也春秋說文天子周城諸侯軒城
軒城者缺南面以受過也
代醉編巵言云鯀作城見世本餘冬序錄云吳越春秋
鯀築城以衞君造郭以居人淮南子鯀作九仞之城諸
侯倍之禹壊城平地而海外賓服四夷納職博物志云
禹作三城強者攻弱者守敵者戰城郭自禹始也不知
茂先又於何據然鴻烈解所謂禹壊城平地者恐非
天中記風俗通郭謂之郛郛者亦大也說文郭廓也廓
落在城外也管子内謂之城外謂之郭釋名城下道
曰壕壕翺也言都邑之内翺翺祖駕之處也又櫓露也
露上無覆屋也說文隍城池也有水曰池無水曰隍
易曰城復于隍
能改齋漫錄春秋左氏傳襄公六年晏弱圍莱堙之環
城於堞注云堞女牆也又二十五年吳子門于巢巢牛
臣隠於短牆以射之二十七年盧蒲嫳攻崔氏堞其宫
而守之注曰堞短垣也陴倪短牆短垣女牆皆一物也
說文云堞城上女垣也廣雅云陴倪女牆也釋名曰女
牆言其卑小比之於城如女子之於丈夫也故杜子美
上白帝城詩城峻隨天壁樓高望女牆劉長卿登餘干
城懷古云官舍已空秋草綠女牆猶在夜烏啼劉禹錫
詩云夜深猶過女牆来韓億懷故鄉云塞鴈已侵池籞
宿宫鴉猶戀女牆啼此學長卿也
宛委餘編女牆見左傳襄公六年注廣雅睥睨女牆也
釋名曰言其卑小比之於城如女子之於丈夫也虛牝
壑中之窟穴也大戴禮以丘陵為牡谿谷為牝博風屋
翼也見儀禮士冠禮注疏
藝林彙考棟宇篇卷四
