欽定四庫全書
藝林彙考棟宇篇卷十
蓬萊縣知縣沈自南撰
溝塗類
釋名圌以草作之井一有水一無水曰罽汋
中華古今注長安御溝謂之楊溝植高楊於其上也一
曰羊溝謂羊喜觝觸垣墻故為溝以隔之故曰羊溝亦
曰禁溝引終南山水從宫内過所謂御溝
丹鉛錄荀子入其央瀆注中瀆也今人家出水溝則如
今稱出水竇曰央溝亦有本也太平御覽引莊子逸篇
羊溝之鷄稱羊溝不知何解俗作陽溝云對隂溝之稱
但未見所出耳正楊莊子注羊溝鬭鷄處郭璞爾雅
注陽溝巨鶤古之名鷄
兼明書凡溝有露見其明者有以土填其上者土填其
上者謂之隂溝露見其明者謂之陽溝言陽以對隂無
他說也
餘冬序錄今人謂暗溝為隂溝明溝為陽溝所謂楊溝
羊溝安知非陽溝耶
丹鉛錄周禮為其井匽注井漏井匽堰豬慎按漏井今
之滲坑匽豬今之隂溝也
丹鉛錄觀室者周於寢廟又適其偃焉為是舉移是注
云偃謂屏廁寢廟則以饗燕屏厠則以偃溲當其偃溲
則寢廟之是移於屏廁矣故是非之移誰能常之古者
謂溷廁為屏言其穢濁當在屏處謂偃者其形如匽周
禮為井匽以共王之湢浴又曰梁水偃也偃水為關空
以笱承其空由是證之則湢浴之匽取魚之偃及後人
灌田檢水之堰其用雖異其形則同
資暇錄今俗命如廁為屋頭稱并州人咸鑿土為室廁
在所居之上故也一說北齊文宣帝怒其魏郡丞崔叔
寳以溷汁沃頭後人或食或避親長不能正言溷因影
為沃頭焉
天中記說文曰廁清也釋名曰廁言人雜在上非一也
或曰溷言溷濁也或曰聞至穢之處宜常修治使清潔
也
輟耕錄今寺觀削木為籌置溷圊中名曰廁籌北史齊
文宣王嗜酒滛泆肆行狂暴雖以楊愔為相使進廁籌
然則愔所進者豈即此與按說文廁清也從广則聲韻
初吏切間也雜也次也圊也居高臨垂邊曰廁高岸夾
水曰廁史記太倉公傳豎奉劒從王之廁汲黯傳衛青
大將軍侍中上踞廁見之注如淳曰廁音則謂牀邊據
牀視之一云溷廁也廁床邊側漢書注如淳曰廁溷也
孟康曰廁邊側也師古曰如說是也仲馮曰廁當從孟
說愚意古者見大臣則御坐為起夫武帝固以奴隸待
青亦不應踞溷□而見之然漢文居灞北臨廁使慎夫
人鼓瑟注韋昭曰高岸夾水為廁即此推之則凡廁者
皆取其在兩物間為義又郅都𫝊賈姬如廁有埜彘入
廁命都擊之則此之如廁亦恐非是溷圊他如劉安别
𫝊謫守都廁三年莊子庚桑篇適其偃註偃屏廁也屏
廁則以偃&KR1566;儀禮既夕禮甸人築坅坎隸人温廁塞廁
萬石君𫝊建取親中裙廁牏身自澣灑注孟康曰廁行
清牏行中受糞函也至於晉侯食麥脹如廁陷而卒趙
襄子如廁執豫讓高祖鴻門會如廁召樊噲等及如廁
見柏人金日磾如廁擒莽何羅范雎佯死置廁中李斯
如廁見鼠陶侃如廁見朱衣王敦如廁食棗劉寔誤入
石崇廁郭璞被髮廁上劉季和廁上置香爐沈慶之夢
鹵簿入廁中崔浩焚經投廁中錢義廁神李赤廁鬼蒯
瞶盟孔悝於廁曹植戒露頂入廁之類則真溷圊矣
演繁露漢書衛青大將軍侍中武帝據廁見之注溷廁
也此說非也武帝固以奴隸待青矣青時已為大將軍
亦不應如此之甚也凡言廁者皆為其在兩物之間漢
文居覇北臨廁使愼夫人鼓瑟韋昭曰高岸夾水為廁
水經曰今斯原夾二水矣原者白鹿原也覇水自北原
上來近長安而合乎滻也(或謂長水會霸要之皆在兩水間其義兩通)故此
原在霸滻兩間而文帝臨之是謂臨廁也即此理推之
則凡廁云者皆以兩間為義雖溷圊之名為廁亦一理
也詩謂夾其皇澗者是也夫水在兩土之間既可名澗
則凡廁之義皆以兩間名之復何疑哉古書所著如曰
豫讓變姓名為刑人而入襄子之廁襄子如廁心動又
如管寧首過而曰固嘗如廁不冠矣諸如此類則真溷
圊矣而溷圊之義盖亦同用兩間為義也又如郅都𫝊
賈姬如廁有野彘入廁命都擊之則此之如廁者正為
其在兩土夾中非溷圊矣人主之見臣下不必皆在廣
庭坐雖便殿燕間御坐之前必有隙地使見者得以拜
伏從容進退乃為得禮今武帝之見青也臨斬絶之岸
而使青蒲伏於絶岸之下仰視威顔如在天上可謂非
禮矣故史因武帝之禮黯而對青以言臨廁也
五雜組武帝如廁見衛青解者必曲為之說此殊可笑
史之記此政甚言帝之慢大臣以見其敬黯耳若非溷
廁史何必書衛青公主馬前奴也官即尊貴帝狎之久
矣文宣令宰相進廁籌武帝之如廁見大將軍亦何足
怪
戲瑕廁牏廁中受糞函東南人謂鑿木空中如曹謂之
牏此義為正牆板汗衫之說俱非
天中記漢書萬石君取親中裙廁牏身自澣洒舊注徐
廣曰牏築垣短板也廁牏謂溷垣墻建隱於其厠而浣
滌也一謂牏為豆言建又自洗盪廁豆廁豆寫除穢汚
之穴也呂静曰楲窬䙝噐也楲虎子也窬行清也孟康
曰廁行清牏中受糞函者也
戲瑕南齊蕭諶等謀廢欝林王領兵入宫出西弄殺之
按隋書南寧有小勃弄大勃弄又洞庭山有風弄嚴陵
瀨有風七里無風七十里土人謂之瀧或訛為籠余以
為皆非必當從此弄字宋人葉夢得避署錄話似未嘗
考故因循其舊說耳或以衖字當弄字者恐誤衖即巷
字楚辭五子用失乎家衖家衖家巷也揚子一閧一巷
也(按避暑錄詁今嚴陵七里瀨在洞下二十餘里兩山聳起壁立連亘七里土人謂之瀧訛為籠言若籠中
因謂初至為入瀧既盡為出瀧瀧本音申江反奔湍貌人以為若籠謬也)
前聞記今人呼屋下小巷為弄按南史蕭諶接欝林王
出至延德殿西弄弑之丁度集韻弄厦也屏也又作□
盖即今稱耳字書又出衖字俗又呼弄唐唐亦路也
丹鉛錄南史東昏侯遇弑於西弄西弄宫中别道如永
巷之類也楚辭五子用失乎家衖衖音閧所云弄者盖
衖字之轉音耳元經世大典所云火衖註即音弄
丹鉛錄今之巷道名為胡洞字書不載或作衙衕又作
&KR1803;㣚皆無據也南齊書蕭鸞弑其君昭於西弄注弄巷
也南方曰弄北曰&KR1803;㣚弄之仄切為&KR1803;㣚也盖方言耳
疑耀今京師呼巷為衚衕盖胡語也世以為俗字不知
山海經已有之食囂鳥可以止衕郭璞注治洞下也音
洞又飛魚食之已痔衕獨衚字尚未經見
丹鉛錄詩不入我陳爾雅云廟中路曰唐堂途謂之陳
戰國策美人充下陳下陳猶下堂也即今稱妻曰房下
也
疑耀洪範無有作好遵王之道無有作惡遵王之路注
疏止言王之道為正道王之路為正路而已道路二字
未見分别蔡沉集傳亦未及解新安陳氏止云互詞叶
韻耳抑何鹵莽也箕子作洪範其字豈輕下者余按周
禮遂人及匠人自遂上之徑至於川上之路凡五又有
經涂環涂野涂大小相異而道容二軌路容三軌是道
小而路大也則作好之害小作惡之害大耳
初學記劉熙釋名曰道蹈也路露也言人所蹈而露見
也案爾雅一達謂之道路二達謂之岐旁(岐道旁出也)三達
謂之劇旁(旁出岐多故曰劇)四達謂之衢五達謂之康六達謂
之莊(康樂也莊盛也言交道康樂繁盛)七達謂之劇驂(驂馬有四今此有七比之方驂
劇)八達謂之崇期(崇多也多道會期在此)九達謂之逵(逵一曰馗言似龜背
故曰馗見說文)廟中路謂之唐釋名又云城下路謂之豪(豪翔也言
郡邑内所翺翔祖駕處)步所用道謂之蹊(蹊傒也言射疾别用之故還傒於正道)又
廣雅曰墿軌堩街徑闤闠㽘&KR3290;道也(墿音亦堩音亘㽘音剛音航&KR3290;音干)
又畛涂陳阡陌術亦道路别名(周官曰溝上有畛釋名曰涂度也言所由得通
度也堂塗曰陳言賓主相迎陳列之處也風俗通云南北為阡東西為陌呂氏春秋曰子産相鄭桃李垂於術)
昔黃帝為天子匠人營國國中九經九緯經涂九軌環
涂七軌野涂五軌合方氏掌達天下之道路至於四畿
凡道路之舟車轚互者叙而行之凡有節者及有爵者
至則為之辟禁野之横行徑踰者(見周官)又禮記道路男
子由右婦人由左車從中央此道路之事也五經要義
曰將行者有祖道一曰祀行言祭祀道路之神以祈也
示兒編莊子謂人相忘于道術當讀如經術之術廣雅
曰術亦道路别名呂氏春秋曰子産相鄭桃李垂于術
文選謝靈運登石門最高頂云來人迷新術去子惑故
磎註曰術磎皆山路也陳晉之解學記術有序曰月令
審端徑術鄉飲酒莊周皆有道術之說是途之大者謂
之道小者謂之術乃知鄭音遂非也信乎莊周以湖江
對道術而言則直指為道路無疑矣三國袁術字公路
杜甫朝享大廟賦押栗字韻有曰曙黃屋于道術又寄
韋尹丈人云牢落乾坤大周流道術空以道術對乾坤
皆明此意
留青日札術車道也說文邑中道也月令孟春審端徑術
孟子仁術猶言義路也又言教亦多術亦此義非機巧
技藝之術
困學紀聞文選補亡詩蕩蕩夷庚李善注夷常也辯亡
論旋皇輿於夷庚注引繁欽辨惑吳人以船檝為輿馬
以巨海為夷庚庚者藏車之所愚按左傳成十八年披
其地以塞夷庚正義謂平道也二字出此選注誤
秕言左傳以塞夷庚注云夷庚往來要道也字書夷平
也庚道也吳志云吳人以船楫為輿馬以巨海為夷庚
言視大海猶平道也臧榮緒晉書云夷庚未入言未能
入平道也陸機辨亡論云旋皇輿于夷庚亦取平道之
義注文選者乃云夷庚者藏車之所豈其然乎束晳詩
序云由庚萬物得由其道也亦訓庚為道
史記考要封禪書唐中數十里虎圈唐中猶詩所謂中
唐也毛氏傳曰中中庭也唐堂塗也爾雅曰廟中路謂
之唐張衡西京賦班固西都賦竝稱唐中漢書作商中
如淳曰商中商庭也師古曰商金也故謂西方之庭為
商庭於莵亦西方之獸故於商庭置圈牢也
疑耀輦路二字世皆以為車輦所行之路李周翰注文
選輦路樓陛也上林賦輦道纚屬如淳注曰輦道閣道
也與李說同是輦道即輦路皆非道路矣又甬路亦飛
閣之複道今人以官署墀内之道為甬路乃傳誤也
戲瑕疑耀以輦路為閣道是矣而指甬路為飛閣之複
道似非按今之甬路疑即古之馳道也官署墀中亦云
然者謂其甃形隱起象涌出之義耳漢書應劭注曰馳
道若今之中道賈山曰秦為馳道東窮燕齊南極吳楚
道廣五十步三丈而樹厚築其外隱以金錐
秇林伐山王仲宣從軍詩館宇充㕓里士女滿莊&KR2084;自
非聖賢國誰能享兹休&KR2084;音求九交之道也字從九從
酋為是又說文&KR2084;音逵从九从首九達道也似龜背故
曰馗从九首一道為一首與&KR2084;同義而異音今人不識
&KR2084;字皆從首誤矣此見王粲集古本最可證今本多作
馗非也正楊曰選注自明曰古本何耶韻會支尤一
韻通作馗
臆乘莊馗王仲宣從軍詩館宅充㕓里女士滿莊馗李
善注引韓詩肅肅兔罝施於中馗爾雅曰六達謂之莊
九達謂之逵說文逵或作馗故毛詩兔罝云施于中逵
莊馗盖衢道之稱也
說楛淮南子聖人之道猶中衢而致尊注道六通謂之
衢六尊為衢尊晁無咎詩一篇尚可三致意聽人酌去
如衢尊
名義考街四通道也今街衢之街階陛也今階級之階
祴磚道也周禮考工記堂涂注若今令甓祴今之磚砌
地也令與瓴同爾雅瓴甋謂之甓(裓音該)
說楛江梅桃李橘杏紅梅碧桃芙蓉各成一徑名三三
徑詩云三徑初開是蒋卿再開三徑是淵明誠齋奄有
三三徑一徑花開一徑行周益公贈誠齋詩回環自闢
三三徑頃刻能開七七花
焦氏筆乘陳湯傳斬郅支首及名王以下宜縣頭藁街
蠻夷邸間以示萬里明犯彊漢者雖遠必誅按二輔黃
圖槀街在長安城南門内舊有蠻夷邸故宋胡邦衡乞
斬秦檜疏云願斷三人頭竿之槀街正以金使在彼故
欲斷檜首懸之以伐其狡謀而絶其和耳陳克勤平逆
頌吉祥就磔欽首懸竿槀街闐闐都人快觀又正德甲
戌江西擒獲劇盜王浩八等法司論擬宜懸首槀街以
正國法此於蠻夷何所交涉而引槀街之文乎
中華古今注程雅問曰堯設誹謗之木何也答曰今之
華木也以橫木交柱頭狀如華也形如桔橰大路交衢
悉施焉或謂之表木以表王者納諫也亦以表識衢路
秦乃除之漢始復修焉今西京謂之交午柱也
雋言酈食其傳沛公至高陽傳舍師古曰傳舍者人所
止息前人已去後人復來傳相傳也一音張戀反謂傳
置之舍也其義兩通又趙王彭祖傳自行迎除舍師古
曰至除舍迎之也除舍謂初所至之舍也孫寳傳更為
除舍師古曰除謂修飾掃除也
演繁露宣帝元康二年詔曰吏或擅興徭役飾厨𫝊以
稱譽過客按厨𫝊兩事也厨庖也以好飲食供過客則
為飾厨也傳者驛也具車馬資行役則為飾𫝊也今人
合厨𫝊為一槩謂豐饌為厨𫝊非也
天中記玉海郡國朝宿之舍在京者謂之邸郵騎𫝊遞
之館在四方者謂之驛說文驛置騎也玉藻士曰𫝊
遽之臣注曰𫝊遽以車馬給使者也謂若今時乘驛遞
傳而遽疾故謂之𫝊遽也釋文以車曰傳以馬曰遽
文帝二年詔曰以給傳置師古曰置者置傳驛之所因
名置田横至尸鄉廏置臣瓉曰廏置謂置馬以傳驛者
曹參取狐父祁善置文穎曰善置置名也李陵騎置以
聞師古曰騎置謂驛騎也
天中記說文郵境上行書舍从邑垂垂邊也徐曰郵之
言過使所過也廣雅郵驛也置亦驛也風俗通曰漢改
郵為置置者度其遠近之間置之也增韻又馬傳曰置
步傳曰郵
秇林伐山唐會要驛傳曰使䮉音閭
丹鉛錄置郵傳命古注置驛也郵馹也驛與馹置與郵
何别乎考之說文馹傳也驛置也置緩而郵速驛遲而
馹疾也置有安置之意如今制云日行一程郵有過而
不留之意猶今制云倍道兼行左傳楚子乘馹車會師
於臨品之上又祁奚乘馹而見范宣子及子木使馹謁
諸王又云吾將使馹聘問諸晉以上馹字見于左傳者
四條皆言速馳之意後世不達馹字之義而吏牘俗書
又以馹為驛之省文本朝刻春秋大全皆認馹為俗書
省文盡改左傳四馹字為驛作者之精意隱矣漢制
四馬高足為置𫝊皆君與大夫所乘其行安舒故不得
不遲一馬二馬為軺𫝊君書使命之用故不得不疾漢
文帝自代來乘六𫝊車亦取其速驛與馹二字于文
義為小肰混而不分則解經皆謬矣元許白雲曰馬逓
曰置步逓曰郵盖想像妄說初無所祖不思古注郵訓
為驛若是步逓字何以從馬乎
說略孟子曰速於置郵而傳命注置驛也郵馹也驛與
馹何别乎按說文驛置騎也从馬睪聲馹驛傳也从馬
日聲合而觀之驛主於騎言馬也馹主於傳言車也驛
字經典罕見惟左傳文公十六年有楚子乘驛會師於
臨品之文書云雨霽蒙驛克言龜文直達如驛路也許
白雲曰字書馬逓曰置步逓曰郵漢謂之乘傳高祖五
年令田横乘傳詣洛陽如淳曰漢律四馬高足為置傳
四馬中足為馳𫝊四馬下足為乘𫝊一馬二馬為軺傳
又謂之遽說文傳也一曰&KR0034;也徐鉉曰𫝊馹車也周禮
行人掌邦國𫝊遽之小事𫝊車尚速故又為&KR0034;迫也莊
子仁義先王之蘧廬可以一宿是遽廬即𫝊舍也風俗
通曰漢改郵曰置此說非孟子已有置郵之說矣
五雜組古者乘𫝊皆驛車也史記田横與客二人乘𫝊
詣雒陽注四馬高足為置𫝊四馬中足為馳𫝊四馬下
足為乘𫝊然鄭子産乘遽而至則似單馬騎矣釋文以
車曰傳以馬曰遽子産時相鄭國豈乏車乎懼不及故
乘遽其為驛馬無疑矣漢初尚乘𫝊車如鄭當時王温
舒皆私具驛馬後患其不速一槩乘馬矣
天中記桂苑叢談館客舍也待賓之舍曰館開元文字
凡事之賓客舘焉舍也有積以待朝聘之官是也客舍
逆旅名候館也公館也公宮者公所為也私館者是卿
大夫以下之家
天中記釋名亭停也人所停集也風俗通春秋國語有
寓望謂今停也民所安定也亭有樓從高省丁聲也漢
家因秦大率十里一亭亭留也今語有亭待盖行旅宿
食之所館也亭亦平也民有訟諍吏留辨處勿失真正
也
藝林彙考棟宇篇卷十
