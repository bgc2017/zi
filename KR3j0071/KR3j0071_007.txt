欽定四庫全書
藝林彙考棟宇篇卷七
蓬萊縣知縣沈自南撰
宅舍類
紀原周禮六鄉以為軍政謂比閭族黨州鄉也
說原室有東西廂曰廟無東西廂有室曰寝無室曰榭
中曰棟次曰楣室東南隅曰穾西南隅曰奥屋宇也居
處也第次第也宅擇也言擇吉處而營之也樓重屋也
亦閣也土高曰臺齋謂于此平心養思而齋戒之也小
閨謂之閤堂謂堂堂高顯貌軒廂也前曰軒後曰輊家
亦居也室實也小曰室大曰厦亭人所停集也閣大樓
也四隅皆有欄楯可通行者房防也防風雨燥濕也庭
庭除也窩穴處也窖地藏也門戸字象形兩扇曰門一
扇曰戸又云在外曰門在内曰戸門闔曰扉門限曰樞
窗聽也助戸為明者也槅窗之隙也窗之闊遠曰櫳楣
檐也椽榱角也柱主也廊廡也四邊重簷也正寢東西
偏曰廂梁屋之橫木也楹即柱也棟極也欄遮也閭里
門也與閻通廬舍也在野曰廬階陛也厨貯也取藏蓄
之義棚搭木為架也明其等曰閥積其功曰閱店者殖
貨之所也街者通衢也橋水梁也梁石橋也楚人謂橋
為圮井以不變為義也竈創也創造食物也厠穢所也
淫水溝也以陶瓦為之取流通不滯之義有曰沛者盖
地上水少於山上置閘蓄水遇旱開灌田取沛然之義
初學記釋名曰宅擇也言擇吉處而營之也周禮載師
凡任地國宅無征(鄭衆注云國宅城中宅無征無税也)尉繚子曰天子宅
千畝諸侯百畝大夫以下里舍九畝宅亦曰第言有甲
乙之次第也(漢書曰高祖詔列侯食邑者皆賜大第室更二千石受小第室)一曰出不
由里門面大道者名曰第爵雖列侯食邑不滿萬戸不
得作第其舍在里中皆不稱第(見魏王奏事漢書曰夏侯嬰以太僕事惠帝
高后德嬰之脱孝惠魯元於下邑間乃賜嬰北第第一曰近我以尊異之張放以公主子取皇后弟平恩侯
嘉女成帝賜甲第哀帝為董賢起大第北闕下東觀漢記曰竇氏一公兩侯三公主四二千石相與並代
自祖及孫官府邸宅相望漢紀曰梁冀於洛陽城内起甲第魏志云明帝特為舅孫甄暢起大第舍晉
紀曰琅邪王道子開理東第)此第宅之事也
釋常談好宅謂之甲第甲者首也漢書平恩侯許伯入
新宅孟寬饒訪之入門仰視而嘆曰富貴無常如此甲
第所閱甚多忽即易主
雋言胡建傳侵辱長公主射甲舍門師古曰甲舍即甲
第謂公主之宅
名義考漢高詔列侯食邑者皆賜大第室孟康曰有甲
乙次第故曰第第非室也初學記出不由里門面大道
者名曰第爵雖列侯食邑不滿萬戸者不得作第第非
通稱也武帝為霍光治第遂以第為室羊祜與從子琇
書曰既定邊事當角巾東第遂以第為通稱田蚡治宅
甲諸第遂有甲第之稱漢設甲乙科射策中者謂之高
第亦謂之甲第隋唐以來進士諸科又有及第之目是
科目亦謂之甲第又物品高者謂之上第漢書四方貢
獻皆先輸上第於冀
困學紀聞張衡思玄賦匪仁里其焉宅兮匪義迹其焉
追注引論語里仁為美擇不處仁焉得知里宅皆居也
石林云以擇為宅則里猶宅也盖古文云然今以宅為
擇而謂里為所居乃鄭氏訓解而何晏從之當以古文
為正致堂云里居也居仁如里安仁者也
天中記風俗通曰宅不西益俗說西者為上上益宅者
妨家長也原其所以西益者禮記曰南向北向西方為
上爾雅曰西南隅謂之奥尊長之處也不西益者恐動
搖之耳審西益有害增廣三面豈能獨吉乎(按家語哀公問東益
宅不祥淮南子云西益宅不祥二說不同)
名義考今人以正寢為堂燕寢為室殊非堂盖正寢前
露臺也玉篇堂土為屋基也爾雅古者為室自半以前
虛之謂之堂半以後實之謂之室是也白虎通天子之
堂高九尺李斯傳堯之有天下也堂高三尺若以為正
寢豈直高九尺三尺耶書曰若考作室既底法爾雅所
謂為室也弗肻堂弗肻虛之也矧肻搆弗肻實之也虛
謂築土實為架木他如賈誼謂廉遠地則堂高袁盎謂
千金之子坐不垂堂鄭泰謂張孟卓東平長者坐不闚
堂唐百官志諸校列坐堂皇皆以前虚者為堂也
玉海古者為堂自半以前虚之謂堂半已後實之為室
堂者當也謂當正向陽之屋
癸辛雜識說築傅嵓自離騷也有說操築於傅嵓兮武
丁用而不疑雖與伊尹割烹要湯同一疑然未有以徵
其實不然近蔡氏書傳云築居也猶今言卜築不知何
所据
鶴山雅言素問人以為黃帝但其中如云醉以入房等
語决非黃帝時語今以六經考之有門有唐有階有陳
有督有垂有塾有戺有廉其中為堂為室堂室各半大
率堂之西北一半為室室兩夾為房乃祭祀享賓之所
非人燕休之地若謂房為婦人所處則後世語也
刊謬正俗舍字訓止訓息人之舍屋及星辰次舍其義
皆同論語云逝者如斯夫不舍晝夜謂曉夕不止息耳
莊周云百舍重趼謂在道多止息耳今人皆不言舍盡
改音捨違義借讀於理僻謬
演繁露孟子之滕館於上宫趙岐曰上宫樓也孟子舍
止賓客所館之樓上也詩曰期我乎桑中要我乎上宫
漢陳皇后雖廢供奉如法長門無異上宫也
秇林伐山夏日供帳飲食處曰冰廚見越絶書闔廬庖
所也
學齋呫嗶詩夏屋渠渠注夏屋大具也渠渠勤勤也言
於我設禮食大具以食我其意勤勤肰初不指屋宇也
經言夏屋惟此而已至揚子雲法言乃云震風凌雨後
知夏屋之為帡幪也則誤以為屋宇矣盖由漢人言廣
夏大夏已差忒矣
丹鉛錄詩夏屋渠渠古注屋具也字書屋大俎也今以
為屋居非也禮周以房俎魯頌籩豆大房注大房玉飾
俎其制足間有横下有跗似乎堂後有房然故曰房俎
也以夏屋為居以房俎為房室可乎又禮童子幘無屋
亦謂童子戴屋而行可乎
秕言詩夏屋渠渠朱子注云夏大也渠渠深廣貌羣玉
云夏屋古注大俎食具作巨室用非丹鉛錄亦云愚謂
夏屋固大俎肰楚詞云夏屋廣大沙堂秀陸士衡連珠
篇云震風洞發則夏屋有時而傾豈可亦以為大俎乎
要是兩解俱通未可專以大屋為非也
困學紀聞夏屋渠渠箋云設禮食大具其意勤勤正義
王肅云大屋崔駰七依說宫室之美云夏屋渠渠文選
靈光殿賦注引七依作蘧檀弓見若覆夏屋者注夏屋
今之門廡其形旁廣而卑正義殷人以來始屋四阿夏
家之屋惟兩下而已無四阿如漢之門廡鄭康成於詩
禮注異如此
困學紀聞秦詩在其板屋西戎地寒故以板為屋張宣
公南嶽唱酬序云方廣寺皆板屋問老宿云用瓦輙為
冰雪凍裂自此如高臺上邽皆肰漢地里志天水隴西
民以板為屋以南嶽觀之非獨西陲也
演繁露春秋莊公丹桓宫楹非禮也在禮楹天子丹諸
侯黝堊大夫蒼士黈黈黃色也案此即自士以上屋楹
方許循等級用采色庶人則不許夫是以謂為白屋也
後世諸王皆朱其邸今世凡官寺皆施朱存古也南史
有隱士多遊王門或譏之荅曰諸君以為朱門貧道如
遊蓬戸又主父偃曰士或起白屋而致三公顔師古曰
以白茅覆屋非也古者官室有度官不及數則屋室皆
露本材不容僣施采畫是為白屋也故山楶藻梲丹楹
刻桷以諸侯大夫而越等用之猶見譏誚則庶人之家
其屋安得不白也白茅覆屋古無其傳也後世諸侯王
及達官所居之屋皆飾以朱故既曰朱門又曰朱邸也
言朱以别於白也鹽鐵論文學譏漢俗奢僣曰雖白屋
草廬歌謳鼔琴日給月殫朝樂暮戚
名義考白屋以白茅覆屋也衡門横一木為門也嵓穴
之士其居如此
丹鉛錄說文廬寄舍也秋冬去春夏居盖古者一夫五
畝之宅二畝半在邑城中之奠居二畝半在田野外之
寄居詩云中田有廬是也周官凡國十里有廬則賓客
寄舍也三年之喪倚廬則門中之外室也北狄穹廬則
逐水草無定居之氊室也考工記秦無廬謂矛戟柄竹
櫕柲其音轉作盧而字作廬云(按張晏注漢書直宿所止曰廬)
秇林伐山晉書隱逸傳云徵聘之禮賁于薖軸玉帛之
贄委於圭衡謂圭竇衡門圭或从穴作窐
丹鉛錄晉書儒林傳贊清貞守道抗志柴門詩人多用
柴門字原出於此漢書漢中之俗蓬戸柴門食必兼肉
丹鉛錄今人名草亭曰團標未見出處按北齊書神武
帝徙并州抵邑人龐氏團焦中團焦團標也(今按標音瓢)
丹鉛錄莊子注籧篨竹席今籚䉬也按三國吳安東將
軍徐盛植木衣葦為疑城假樓注以籚䉬遮其外盖今
俗名籚箔也䉬芳未切
名義考通俗文柴垣曰杝木垣曰栖南土悉以竹為之
斜織者謂之巴飛杝杝本作籬釋名以柴為之疏離離
肰爾雅樊藩也郭璞云藩籬也(柂籬同)
貢父詩話宋次道次西都詩以野狐落對五鳳樓言野
狐落唐人名宫人所聚也
讕言長語詩詞中有院落籬落村落部落落居也唐宫
中巷有野狐落落亦居也又有碧落勾踐戰敝卒三千
人禽夫差於干遂遂者道也干是水灣之高地江干河
干是也左思天都賦云長干延屬金陵名長干落干二
字實字也史云踰隱以待之隱短墻也與埒同
丹鉛錄唐制妓女所居曰坊曲北里志有南曲北曲如
今之南院北院也宋陳敬叟詞窈窕青門紫曲周美成
詞小曲幽坊月暗又愔愔坊曲人家近刻草堂詩餘改
作坊陌非也謝臯羽天池間集載孟綆南京詩云愔愔
坊曲傍深春說略今稱妓居猶曰曲中
丹鉛錄虎落若今竹虎以竹篾相連遮落之
丹鉛錄段國沙州記吐谷渾於河上作橋謂之河厲長
一百五十步勾欄甚嚴飾勾欄之名始見此王建宫詞
風簾水殿壓芙蓉四面勾欄在水中李義山詩簾輕幕
重金勾欄李長吉詩蟪蛄吊月鈎闌下字又作鈎宋世
以來名教坊曰勾欄(按古今注漢成帝顧成廟有三玉鼎二真金罏槐樹悉為扶老拘欄
畫飛雲龍角虚於其上)
閱耕餘錄魏略焦先楊沛並作瓜牛廬裴松之以為瓜
當作蝸圜舍形如蝸牛也按本草蛞蝓一名陵蠡一名
土蝸一名附蝸一名蠡牛亦曰瓜牛松之未及考耳非
字之誤
筠軒釋略魯人夜迷行路望田中有大宅遂叩門求宿
婦人延入設酒至醉寢明旦視之身在田塍上傍有一
螺大如斗心甚惡之因吐出皆泥也今人因此自謙其
居為蝸舍也又魏隱者焦先作舍形如蝸牛稱蝸牛廬
秇林伐山戴延之西征記函道道如封函也荀子云局
室蘆簾局室室如碁局也
困學紀聞殷芸小說蔡司徒說在洛見陸機兄弟住參
佐中三間瓦屋士龍住東頭士衡住西頭東坡詩自甘
茆屋老三間簡齋詩士龍同此屋三間又云士衡去國
三間屋
演繁露東坡詩周公與管蔡恨不茅三間南史劉義真
傳贊曰善乎龐公之言比之周公管蔡若處茅屋之内
宜無放殺之酷
輟耕錄陳衆仲先生嘗題樂全堂有能守不成三瓦戒
之句人多不知所出按史記龜筴傳云天尚不全故世
為屋不成三瓦而陳之注陳猶居也
困學紀聞周禮里宰以歲時合耦于耡注云鋤者里宰
治處也若今街彈之室於此合耦使相佐助疏謂漢時
在街置室檢彈一里之民金石錄有中平二年正月都
鄉正街彈碑在昆陽城中趙明誠失於攷禮注而酈氏
注水經洪氏隸釋皆以街為衛又誤矣漢食貨志言古
制云春將出民里胥平旦坐於右塾隣長坐於左塾畢
出然後歸夕亦如之里胥之塾其即里宰所謂鋤者歟
金石錄䟦昆陽城中漢街彈碑不知街彈為何語按周
禮鄭注(云云)盖周名鋤漢名街彈之室今之申明亭也
留青日札鄭玄云鋤者里宰治處若今街彈之室盖鋤
取鋤強之義彈則在朝曰彈文在野曰褒彈評彈是也
漢曰里宰曰亭長即今之里長申明亭更舖一名冷舖
即街之彈室也
丹鉛錄說文引孟子七十而鋤周禮以歲時合耦于鋤
以治稼穡鄭司農曰鋤里宰治處若今街彈之室鋤音
助又周禮以興鋤利甿謂起人民令相佐助又齊民要
術引諺云濕耕澤鋤不如歸去
能改齋漫錄今世所在市井有寄附舖唐世已然矣按
唐異聞集薛防作霍小玉傳有云大理中寄附舖侯景
家
資暇錄肆有以筐以筥或倚或垂鱗其物以鬻者曰星
貨舖言其列貨叢雜如星之繁今俗呼為星火舖誤也
唾玉集光禄大夫門外則施行馬闤闠顔延之云闤闠
市巷門也
古今注闤闠闤者市墻也闠者市門也
雋言相如傳令文君當盧師古曰賣酒之處累土為盧
以居酒瓮四邊隆起其一面高形如鍛家盧故取名耳
俗學謂當盧為對温酒火盧失其義矣食貨志令官作
酒以二千五百石為一均率開盧以賣
中華古今注肆者所以陳貨鬻之物也店者所以置貨
鬻之物也
臆乘胡建傳時監軍御史為姦北軍穿垣以為賈區師
古曰坐賣曰賈為賣物之區也小室之名若今小菴屋
之類衛士之屋謂之區廬宿衛宫衛士稱為區士
丹鉛錄王莽傳有里區謁舍之語盖不宿客之舍為里
區宿客之舍為謁舍(按如淳注居處所在為區謁舍者今之客舍也)
丹鉛錄穹廬一作弓閭鄒誕生云以氊為廬若穹然北
齊斛律光歌天似穹廬罩四野
文昌雜錄北人謂住坐處曰捺鉢四時皆然如春捺鉢
之類是也不曉其義近者彼國中書舍人王師儒來修
祭奠余充接伴使因以問師儒荅云是契丹家語猶言
行在也
藝林彙考棟宇篇卷七
