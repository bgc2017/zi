欽定四庫全書
藝林彙考棟宇篇卷二
蓬萊縣知縣沈自南撰
府署類
風俗通廷正也言縣廷郡廷朝廷皆取平均正直也
初學記劉熙釋名曰庫舍也舍也者言物之所在之舍
也又說文曰庫兵車所藏也帑(台黨反)金布所藏也故藏
之為名也謂之庫藏焉(帑藏見漢書)凡安國治民從近制遠
者必先實之(見吳越春秋)故天有天庫藏府之星(春秋文曜鉤曰軫南
衆星曰天庫又韓𤾉天文要集曰天積者天庫藏府也)王者審五庫之量(禮記曰季春之
月審五庫之量審所用多少也)一曰車庫二曰兵庫三曰祭器庫四曰
樂庫五曰宴器庫(見蔡邕月令章句)一曰湯武破桀紂海内無
患築五庫藏五兵(見商君書)火則魯梓慎登大庭氏之庫以
望(見左傳杜預注大庭氏是古國名在魯城内於其處作庫)漢高祖七年蕭何立東
闕前殿武庫(見漢書)又更始至長安御府帑藏武庫皆安
堵如故(見東觀漢記)蓋此五庫也或曰王者藏于天下諸侯
藏於百姓農夫藏于囷庾商賈藏于篋匱(見韓詩外傳)鍾會
芻蕘論曰國之稱富者在乎豐民非獨謂府庫盈倉廩
實也且府庫盈倉廩實非上天所降皆取之于民民困
國虛矣
留青日札禮王者審五庫之量一曰車庫二曰兵庫三
曰祭器庫四曰樂庫五曰宴器庫商君書曰湯武破桀
紂海内無患築五庫以藏五兵至漢乃曰武庫五兵者
世本曰弓殳矛戈戟司馬法曰弓矢圍殳矛守戈戟攻
淮南子則以五兵配五方曰東方矛南方弩中央劒西
方戈北方鎩其器互有不同
留青日札魯人為長府注藏名漢路温舒遷廣陽私府
長師古曰藏錢之府天子曰少府諸侯曰私府猶漢之
御府今之内府也天文有天庫天積離珠皆藏府之星
筠軒釋略杜氏曰御廩粢盛之所藏王者親耕以奉粢
盛之倉也臨川吳氏曰君之在車與御者最相親近故
君所親近之人皆謂之御若御史御妻之類是也君所
親用之物亦謂之御後世所謂御食御書御藥及此御
廩是也
演繁露唐吏部有甲庫龐元英文昌雜錄曰用甲乙次
第其庫而此庫其首也猶如漢言令甲令丙然此誤也
唐制中書門下吏部各有甲歷名凡三庫其曰甲者若
干人為一甲其在選部則名團甲其在今日則擬官奏
鈔總言此鈔某等凡幾人者是其制也唐云甲令言等
一也是其所從名庫以甲也會要太和九年勅令後應
六品已下凡自稱舊嘗有官皆下甲庫檢勘有無又貞
元四年吏部奏艱難以来三庫勅甲又經失墜人多罔
冒乃至制勅旨甲皆被改毁則甲庫也者正收藏奏鈔
之地非甲乙之甲也
演繁露為邸為閣貯糧也通典漕運門後魏於水運處
立邸閣八所俗名為倉也
雲麓漫抄本朝有糧料院按韻略料字平聲解云量也
乃是量度每月合支糧食之處作側聲呼非是蓋俚俗
以馬食為馬料誤矣
演繁露黃瓊曰陛下宜開石室按河洛外命史官條上
災異注云石室藏書之府
青箱雜記考工記㮚氏掌攻金其量銘曰時文思索故
今世攻作之所號文思院(按銘曰時文思索允臻其極嘉量既成以觀四國永啟厥
後兹器維則索音色)
初學記釋名曰獄确也言實确人情偽也又謂之牢言
所在堅牢也又謂之圜土言築土之表牆其形圜也又
謂之囹圄(囹領也圄禦也)言領錄囚徒禁御也案急就章咎繇
造獄後代因之風俗通云夏曰夏臺殷曰羑里周曰囹
圄是也博物志云夏曰念室殷曰動止周曰稽留三代
異名也狴牢者亦獄别名家語曰孔子為大司宼有父
子訟者同狴縶之又詩曰宜犴宜獄韓詩外傳云鄉亭
之繫曰犴朝廷曰獄則其事也
留青日札夏曰夏臺一曰念室殷曰羑里一曰動止周
曰囹圄一曰稽留獄确也實确人情偽也从言从二犬
所以守也牢者言所在堅牢也蓋取以室禁牛之義圜
土者言築土之表牆其形圜也狴今牢門所圖猛獸韓
詩外傳云鄉亭之繫曰犴朝廷曰獄漢諺曰廷尉獄平
如砥有錢生無錢死
閱耕餘錄漢書司馬遷傳幽於圜牆之中註引周禮以
圜土教罷民按竹書紀年夏帝芬三十六年作圜土則
獄之稱圜土亦不始於周矣
雋言武帝紀甘泉宫内中産芝師古曰内中謂後庭之
室也故云不異下房昭帝紀長公主共養省中伏儼曰
蔡邕云本為禁中門閣有禁非侍御之臣不得妄入行
道豹尾中亦為禁中孝元皇后父名禁避之故曰省中
師古曰省察也言入此中皆當察視不可妄也
雋言風俗通云廷正也言縣廷郡廷朝廷皆取平均正
直也
雋言漢百官表鈎盾令丞師古曰鈎盾主近苑囿又昭
帝紀耕于鈎盾弄田應劭曰鈎盾宦者近署
雋言張蒼𫝊主柱下方書師古曰柱下居殿柱之下若
今侍立御史矣
雋言鄉官出黃霸𫝊師古曰鄉官者鄉所治處也又何
武𫝊即學官見諸生文翁𫝊修起學官師古曰學官學
之官舍也韓延壽𫝊修治學官師古曰學官謂序庠之
舍也
雋言成帝紀生甲觀畫堂應劭曰甲觀在太子宫甲地
主用乳生也畫堂畫九子母如淳曰甲觀觀名畫堂堂
名三輔黃圖云太子宫有甲觀師古曰甲者甲乙丙丁
之次也元后傳言見於丙殿此其例也而應以為在宫
之甲地謬矣畫室但畫飾耳豈必九子母乎霍光止畫
室中是則宫殿中通有彩畫之堂室矣又光𫝊上畫室
中如淳曰近臣所止計畫之室也或曰雕畫之室師古
曰雕畫是也凌室藏冰之室織室主織作繒帛之處
暴室掖庭主織作染練之署故謂之暴室取暴強為名
耳或云薄室者薄亦暴也今俗語亦云薄曬
推篷寤語今官衙之庭除率曰丹墀未詳所始漢制尚
書郎主作文書起草更直於建禮門建禮門内得神仙
門神仙門内得明光殿神仙殿因得省中省中皆胡粉
塗壁畫古賢列女以丹漆地謂之丹墀尚書郎握蘭含
雞舌香奏事與黃門侍郎對揖黃門侍郎稱已聞乃出
則丹墀之名厥有所自
雋言赤墀青瑣赤墀應劭曰以丹淹泥塗殿上也青瑣
孟康曰以青畫戶邊鏤中天子之制也如淳曰門楣格
再重如人衣領再重裏者青名曰青瑣天子門制也師
古曰孟說是青瑣者刻為連瑣文而青塗也
雋言青蒲服虔曰青綠蒲席也應劭曰以青規地曰青
蒲自非皇后不得至此孟康曰以蒲青為席用蔽地也
師古曰應說是也
雋言張禹𫝊禹見之于便坐師古注便坐謂非正寢在
于旁側可以延賓者也坐才臥反文翁𫝊使在便坐受
事注便坐别坐可以視事非正廷也石奮𫝊為便坐注
便坐于便側之處非正室也法坐師古曰正坐也聽
朝之處猶言法宫法駕也坐音之臥反朝坐服虔曰
公卿以下朝會坐也師古曰朝臣坐之在宫殿中者也
名義考華蓋本星名晉天文志天皇大帝上九星曰華
蓋所以覆蔽大帝之座也下七星曰杠蓋之柄也古者
天子所坐曰華蓋之座取象於天也沈存中曰輦後曲
蓋謂之筤兩扇夾心通謂之扇筤此華蓋之制崔豹古
今注黃帝與蚩尤戰於涿鹿上有五色雲氣止於帝所
因作華蓋非(筤音朗)
筆乘明堂位天子負黼扆南向而立注狀如屏風高八
尺東西當戶牖之間因爾雅斧謂之黼俗遂謬用斧依
如匍匐謬用蒲伏猰貐謬用窫窳之類三禮圖傅會其
說作屏障畫十二斧于其上取剛斷之義謹按禮書白
與黑間為黼扆則屏障畫黼文于其上取分辨昭彰之
義無疑矣今時市帨以黑白相間即黼文之遺制
丹鉛錄唐之朝制宣政前殿也謂之衙衙有仗杜詩所
謂春旗簇仗齊紫宸便殿也謂之閣朔朢不御前殿而
御紫宸謂之入閣杜詩所謂還家初散紫宸朝蓋朔或
朢也宋歐陽公去唐未遠入閣之制已不明問于劉貢
父而後知然其大略不過如此
名義考唐故事凡拜相者府縣載沙填路自私第至子
城東街名曰沙堤李肇國史補每大朝會百官已集宰
相方至列燭多至數百炬謂之火城宰相火城至衆皆
滅燭以避之唐宋相如此今亦無矣
名義考今藩司堂扁有曰紫薇堂者其義不可曉意必
因元人行中書省之故也唐開元間改中書省曰紫微
省以中書令掌佐天子執大政有藩臣匡衞之義取象
于紫微星則微乃微顯之微今扁者作薇藿之薇殊未
考也
夢溪筆譚學士院第三廳學士閣子當前有一巨槐素
號槐廳舊𫝊居此閣者多至入相學士爭槐廳至有抵
徹前人行李而強據之者
温公詩話北都使宅舊有過馬聽按唐韓偓詩云外使
進鷹初得按中官過馬不教嘶注云上乘馬必中官馭
以進謂之過馬既乘之然後蹀躞嘶鳴也蓋唐時方鎮
亦傚之因而名廳事也
丹鉛錄郡守廳事古亦稱朝後漢劉寵𫝊山谷鄙生未
嘗識郡朝是也吏民謁郡守亦曰朝任延臨龍丘萇殯
不朝三日是也
夢溪筆談大夫七十而有閣天子之閣左達五右達五
閣者板格以庋膳羞者正是今之立饋今吳人謂立饋
為廚者原起於此以其貯食物也故謂之廚
五雜俎閣與閤世人多混用之閣夾室也以板為之亦
樓觀之通名也内則天子之閣左達五右達五蓋古人
制此以庋飲食之所即今房中之板閣而後乃廣其制
為天禄凌烟等名或以藏書或以繪像或以為登眺遊
覽之所此樓閣之閣也閤者門旁小戶也漢公孫弘開
東閤以延賢人蓋避當門而東向開一小門引賓客以
别于官屬即今官署角門旁有延賓館是也韓延壽為
太守閉閤思過即如今閉角門不聽官屬入耳唐正衙
日唤仗入閤則百官亦隨以入謂之入閤蓋中門不啟
而開角門也然則夾室謂之閣旁門謂之閤義自昭然
漢三公黃閤注不敢洞開朱門以别於人主故黃其閤
焉今國家設文淵閣藏書而大學士主之故謂之閣老
若以黃閤東閤之義言之亦可謂之閤老耳爾雅小
閨謂之閤閨即門也故金門亦謂金閨處子謂之閨女
以其處門内也今人閨閤槩謂之閨閣至以朝廷東閤
亦揭東閣之額而不覺其非蓋黃閣老子美詩已誤用
之矣今若稱閣下為閤下舉世有不笑之者邪
名義考按唐門下省以黃塗門謂之黃閤明之興罷中
書省永樂初以解縉等七人直文淵閣謂之内閣則是
黃閤為閨閤之閤从合爾雅小閨謂之閤漢文翁𫝊出
入閨閤公孫弘𫝊開東閤皆謂門也内閣謂庋閣之閣
从各内則天子之閣左達五右達五漢宫殿疏騏驎天
禄等閣皆謂重屋也又唐制天子日御前朝見羣臣曰
常參朔朢薦食陵寢有思慕之感御便殿謂之入閤唐
志中書舍人以久次者一人為閤老制本省雜事二閤
字皆从合今輔臣延登曰入閣稱謂曰閣老二閣字皆
从各名雖同而義則異(庋音几)
緗素雜記天子曰黃闥三公曰黃閣給事舍人曰黃扉
太守曰黃堂凡天子禁門曰黃闥以中人主之故號曰
黃門令秦漢有給事黃門之職是也天子之與三公禮
秩相亞故黃其閣以示謙漢舊儀云丞相聽事門曰黃
閣
說略禁門黃闥公府曰黃閣郡治曰黃堂三公黃閣前
史無其義人往往不得其說案禮記士鞞與天子同公
侯大夫則異鄭玄注士賤與君同不嫌也朱門洞啟當
陽之正色三公之與天子禮秩相亞故黃其閣以示謙
蓋是漢制張超與陳公牋拜黃閣將有日是也此見沈
約宋志而衞宏漢儀亦謂丞相聽事閣曰黃閣或者不
曉謂丞相近於君故謂黃閣然名為黃閣初非用黃及
考南史何尚之與婢共洗黃閣益信黃閣非虛名也若
郡治之黃堂由春申君在郡塗雄黃以厭火災遂為黃
堂故事外臣下室廬鮮有謂黃者然服飾猶未之禁臣
下亦通用之自唐高祖武德初用隋制天子常服用黃
袍遂禁士庶不得服而服黃有禁自此始至明皇天寳
間因韋韜奏御案牀褥望去紫用黃制而臣下一切不
得用黃矣
演繁露郡國志曰雞坡之側即春申君之子假居之地
也後有守居之以數失火故塗以雄黃遂名黃堂
閱耕餘錄太守廳事謂之黃堂姑蘇志謂塗以雄黃故
名或謂以黃歇之姓名堂二說不同緗素雜記天子曰
黃闥三公曰黃閣給事舍人曰黃扉太守曰黃堂此說
近是
余氏辨林漢楊震有鸛銜三鱣集堂前郡講進曰鱣章
服之象三法三台先生自此升矣果然故稱講堂為鱣
堂按漢書本傳鱣音鱓即鱔魚也若鱣魚出江海形似
龍銳頭軟骨口在額下背腹有甲大者數十丈小者亦
數丈豈鸛所能銜邪今人用鱣堂字不當作平聲(此則曾見
顔氏家訓)
天中記周禮太宰以八法治官府註百官所居曰府續
世說近代通謂府廷為公衙即古之公朝字本作牙訛
為衙左傳疏自漢以来三公所居謂之府九卿所居謂
之寺風俗通曰府聚也公卿牧守府道德之所聚也藏
府私府財貨之所聚也寺司也庭有法度令官所止皆
曰寺釋名寺嗣也治事者相嗣續於其内也
演繁露大將所建牙旗劉馮事始兼載兩義其一謂以
象牙飾旗其一謂以爪牙為義然終無的據至其所引
兵書則曰牙旗者將軍之精凡始建牙必以制日制日
者其辰之在五行以上尅下之日也又引尚書曰門旗
二口色紅八幅大將牙門之旗出引將前軍列又引黃
帝出軍訣曰牙旗者將軍之精金鼔者將軍之氣又引
後漢書光武徇河北收韓歆置鼓下將斬之注云中將
軍最尊自執旗鼔若置營則立旗以為軍門并設鼓戮
人必於其下合此數者言之則軍門對立兩旗是為牙
旗其已審矣特不知真飾以牙邪或止取爪牙以為義
也真人水鏡經曰周禮司常職云軍旅會同置旌門夫
以旌為門即旗門也此其說有本也後世軍中遂置牙
門將郭子儀李光弼在朔方皆常為之魏博特置驍銳
可倚仗者使為護衞名為牙兵而典總此兵者其結銜
名為押衙至於官府早晚軍吏兩謁亦名為衙宇文化
及為秦王浩丞相於帳中端坐白事者默然不應下牙
時方收啟狀與張愷參決之則是以朝晡而集為牙也
呼謂既熟雖天子正殿兵衞受朝謁亦名正衙當是因
牙門之義展轉以此為名也黃帝出軍曰有所征伐作
五采牙幢青牙旗引住東赤牙旗引住南白牙旗引住
西黑牙旗引住北黃牙旗引住中是凡大將行住不以
何地皆有牙旗隨之不止軍門有二牙旗也魏志曰典
韋為張邈士牙門長大衆莫能勝韋一手建之此即牙
門大旗矣吳志陸遜討費棧以兵少乃益施牙幢分布
鼓角賊即破散既云益施牙幢則不止二旗矣凡滕輔
袁宏顧愷之陳子昂皆有祭牙禡牙文其所謂牙即牙
旗也再詳此義恐旗有飾牙之理蓋既不專以門旗為
牙旗而五方之旗皆名為牙恐欲重其體故飾之以牙
也邪詩之象齒五輅之象輅其為用象亦已久矣
埜客叢書漫錄曰孔氏雜說牙者旗也太守出則有門
旗遺法也後遂以牙為衙或以舍廨為衙唐韻曰衙府
也是亦譌耳案語林近代通謂府廷為公衙字本作牙
譌為衙大司馬掌武備猛獸以牙為衞故軍前大旗謂
之牙旗南史侯景集行列門外謂之牙門以次引進牙
門始見於此續釋常談又引北史宋世良在郡牙門虛
寂為牙門所自僕謂皆未也牙門已見後漢觀鄒義到
公孫瓉營拔其牙門三國魏文帝置牙門將晉陸機襲
父爵為牙門將案後漢汪真人水鏡經凡軍出立牙必
令堅完若折將軍不利是以古兵法擇吉日祭牙後漢
滕輔晉袁宏顧愷之宋王誕皆有祭牙文吳胡綜有大
牙賦皆謂武備之意而牙衙之說信矣謂譌牙為衙恐
未必然疑牙衙二字古者通用不然宋世良牙門虛寂
北齊書何以書衙聞見記近代通謂府廷為公衙公衙
即古之公朝也字本作牙詩曰祈父予王之爪牙祈父
司馬掌武備象猛獸以爪牙為衞故軍前大旗謂之牙
旗出師則有建牙禡牙之事軍中聽號令必至牙旗之
下稱與府朝無異近俗尚武是以通呼公府為公牙府
門為牙門或云公門外刻木為牙立於門側以象獸牙
軍將之幕置牙竿首懸旗於上其義一也
名義考古者天子出建大牙旗有建牙之號吳志孫權
作黃龍大牙帶在軍中視其所向又立於帳前謂之牙
門公孫瓉𫝊拔其牙門是也唐制天子居曰衙行曰駕
遂謂正朝為正衙後通謂官府為衙門乃牙門之訛不
知何始官寺日再視事謂之放衙丁丈果射覆蘤蘤華
華雖無官職一日兩衙是也(蘤音委)
秇林伐山中朝故事云天街兩畔槐木俗號為槐衙曲
江池畔多柳亦號為柳衙以其成行排立也
留青日札甘寧𫝊羽聞之住不渡而結柴營柴當去聲
即砦字糜芳以南郡降吳後虞翻乘車行經芳營門吏
閉門車不得過翻怒曰當閉反開當開反閉
筠軒釋略古者命大將出征皆以幕帳為府署漢武帝
遣使即軍中拜衞青為大將軍諸將皆屬故後世元戎
所居之處號幕府焉
筠軒釋略張晏曰古者軍行以車為陣兩轅相向以為
門故謂轅門周禮天官掌舍設車宫轅門是也
演繁露交戟之内案通典衞尉公車令曰胡廣曰諸門
部各陳屯夾道其旁設兵以示威武交節立戟以遮呵
出入也
三餘贅筆今官府衙門列木於外謂之鹿角蓋鹿性警
羣居則環其角圓圍如陣以防人物之害軍中寨栅埋
樹木外向亦名曰鹿角
丹鉛錄周禮掌舍掌王會同之舍設陛枑再重鄭司農
云故書枑作柜受溜水涑槖者也據此似今之灑塵噴
壺又杜子春謂為行馬即今之鹿角
演繁露晉魏以後官至貴品其門得施行馬行馬者一
木横中兩木互穿以成四角施之於門以為約禁也周
禮謂之陛枑今官府前义子是也(枑音互)
名義考今制朝門及公府皆以衡木為斜好别以木交
錯穿之樹于門外俗謂鹿角叉即古之行馬也魏文帝
拜楊彪光禄大夫令門施行馬晉孝武置檢校御史知
行馬外事行馬即周禮所謂梐枑也夫本以禁馬曰行
馬者反言之也今言者請禁百官馬不得入柞内按柞
疾各切櫟也又陟格切除草也竝非行馬之義亦非鋤
駕切若謂為遮攔則當用&KR0034;字&KR0034;胡挂切横木不入也
(&KR0034;音化)
丹鉛錄今之上馬臺古之乘石也周禮隸僕下士二人
王行洗乘石鄭司農注云王登上車之石也詩有扁斯
石履之卑兮乘車之得履石惟王為然王行洗乘石致
其潔也淮南子云周公履乘石尸子周公踐東宫履乘
石唐王起洗乘石賦承玉趾以增麗拂衮衣而更妍洗
列周經履合詩雅
藝林彙考棟宇篇卷二
