欽定四庫全書
藝林彙考稱號篇卷六
蓬莱知縣沈自南撰
卒伍類
容齋隨筆前漢書百官表將軍皆周末官秦因之予案
國語鄭文公以詹伯為將軍又吳夫差十旌一將軍左
傳豈將軍食之而有不足檀弓衛將軍文子魯使慎子
為將軍然則其名久矣彭寵為奴所縳呼其妻曰趣為
諸將軍辦装東漢書注云呼奴為將軍欲其赦已也今
吴人語猶謂小蒼頭為將軍蓋本諸此
野客叢書隨茟云今人呼蒼頭為將軍其事本於彭寵
為奴所縳謂妻云趣為將軍治装注呼奴為將軍欲其
赦已也僕謂此說固是然觀陳勝傳將軍呂臣為蒼頭
軍則是語蒼頭為將軍亦已久矣衛青為奴後為大將
軍唐至德後大將軍告身纔易一醉故岑參謌曰紫金
章紱左右趨問著即是蒼頭奴李商隠詩厮養為將軍
則知蒼頭奴爲將軍事甚多又按前漢鮑宣𫝊蒼頭盧
兒注漢名奴為蒼頭知此名起於漢矣觀後漢注秦人
呼為黔首謂奴為蒼頭者以别於良人又知蒼頭之名
自秦已然又讀戰國策魏有蒼頭軍二十萬又知蒼頭
之名不但秦也他國亦然蒼頭盧兒解在鮑宣𫝊而顔
師古注蕭望之傳謂在貢禹𫝊誤矣
鶴山雅言四經無將字自三禮三𫝊來方有將軍軍將
之稱
留青日札古樂府有邯鄲才人嫁為厮養卒婦前漢書
張耳𫝊厮養卒注蘇林曰厮取薪者也養養人者也又
云乃歸趙王養卒為御而歸左傳莊王伐鄭厮役扈養
死者數百人注養馬者曰扈炊烹者曰養則厮養卒當
作厮扈卒為是
夢餘錄今人多呼隸卒為茄鼓而莫究其始予嘗考之
國初已有此號臨江多虎狼卒百姓畏之目為茄鼔以
其部黨衆而心力齊也
名義考左傳士臣皂方言梁宋齊燕之間謂櫪曰皂因
謂賤人直馬者曰皂說文卒隸人給事者方言南楚東
海之間或謂卒爲赬郭璞曰言其衣赤今隸卒首與要
尚衣赤云(赬音蟶)
宛委餘編每見人稱前導曰伍伯晉書賈充戲庾純云
君行常在人前今何以後蓋純之先人有爲伍相者按
古今注云一伍之長也五人爲伍曰伍伯一曰戶伯漢
制兵吏五人一戶一竈每竈四直一伯故曰戶伯又曰大伯
諸王公行戶服赤幘纁衣常韎率其伍以導引也
胡氏筆叢巵言謂前導爲伍伯所引賈充及崔豹語當
矣然晉唐間官中行鞭杖者亦謂伍伯南北史多載尚
未審明唐書蘇世長爲刺史因民不率教貴躬引咎自
撻於都街伍伯疾其詭鞭之見血世長不勝痛大呼走
觀者無不笑之又太平廣記某人欲知未來或曰公部
中伍伯判冥者也立召問之答曰某非能知未來但某
在冥中亦爲伍伯能以杖之多寡驗人吉凶耳蓋冥中
考掠生人杖至十數已上者其人多死或預言之人遂
謂之判冥而實非也據二事則伍伯固有兩義酉陽
雜俎載伍伯三四處如語資類載某公欲題名巖石偶
無筆以伍伯杖畫之則伍伯或前導而兼行杖者正猶
今之皂人行則呵辟罰則用刑耳又按宋程氏演繁露
載後漢虞詡𫝊注續漢志伍伯公八人中二千石六人
千石六百石皆四人自百石已下皆二人黃綬武官伍
伯六人辟車鈴下侍閣門闌部署衙走卒皆有程品多
少隨所典領率皆赤幘絳褠即今行鞭杖者然則伍伯
之名漢世已有矣續考後漢曹節𫝊節弟見越騎營
五百妻有色從求之五百不敢違注引韋昭云五百字
本伍伯伍當也伯道也使之導引當道也按今俗呼行
杖人爲五百右皆注中語據此語最爲明了余所謂二
義兼者信矣又禰衡𫝊黃祖怒衡不遜令五百將出
杖之亦見後漢書則知二字漢世通用也今俗稱皂隸
亦有所本皂人蓋古司牧者隸則輿隸本不並言考張
湛列子注已見則疑起於晉然義未必同
秇林伐山宋代役人之名有衙前散從衙前今之内班
門子也散從今之外班皂隸也見韓魏公奏
留青日札卿之適子曰門子言將代父當門者也正室
皆謂之門子鄭玄云正室適子也今以門子而加於府
官隸役之身獨何與又家有長子曰家督春秋戰國時
大夫之冢嫡亦稱太子見孟孫智伯趙襄子等𫝊禮卿
大夫之支子爲側室賈誼非有側室之勢
野客叢書漫錄曰今以軍爲健兒往往以杜詩健兒勝
腐儒爲證非也按世說祖逖過江常使健兒鼓行劫鈔
東晉時已有健兒之稱僕謂健兒之名見於東漢觀朱
遵戰死吳漢表爲置祠爲健兒廟又見於三國志甚多
不可引東晉爲證也又曰梁冀跋扈二字見詩注毛
詩曰無然畔援注畔援猶跋扈也班固高祖紀贊曰項
氏畔援注跋扈僕謂鄭注班史皆後漢人語王莽時崔
篆慰志賦曰黎奮以跋扈兮羿浞狂以恣睢此語朱浮
傳光武詔曰赤眉跋扈長安又在二公之前馮衍述志
賦亦曰始皇跋扈兮云云
胡三省曰漢紀帝目梁冀曰此跋扈將軍也賢註跋扈
猶強梁也余按爾雅山卑而大扈跋者不由蹊隨而行
言強梁之人行不由正路山卑而大且欲跋而踰之故
曰跋扈蜀本注甚鄙淺兹不復錄詳見辯誤
江隣幾雜志都下鄙俗目軍人爲赤老莫原其意緣尺
籍得此名耶狄青自延安入樞府西府迓者累日不至
問一路人不知乃狄子也既云未至因謾罵曰迎一赤
老累日不來士人因呼爲赤樞
宋景文筆記國朝有骨孕子直衛士之親近者予嘗修
日歷曾究其義關中人謂腹大者爲&KR0890;&KR1975;下孤下都俗
因謂杖頭大者亦爲&KR0890;&KR1975;後訛爲骨孕孕從平聲然孕
難得音今爲軍額固不可改矣
丹鉛錄宋仁宗游後苑還宫索漿甚急宫嬪曰大家何
不於外宣索而受渴仁宗曰吾屢顧不見鐐子恐問之
則所司有得罪者按爾雅銀之美者謂之鐐鐐子亦庖
人之别稱音力弔切
江隣幾雜志府史胥徒乃四名男臣女妾是兩號都下
吏人連名府史婦女表狀皆稱臣妾皆非也
留青日札東京賦重舌注舌人也即今譯諸夷語者其
名甚佳今人能爲百鳥語者其音酷相類亦可謂百舌
人也(顧有孝曰舌人見周語不始於東京賦注也韋昭曰能達異方之志象胥之官也)
容齋隨筆譯者之稱見禮記云東方曰寄言𫝊寄内外
言語南方曰象言放象内外之言西方曰狄鞮鞮知通
𫝊夷狄之語與中國相知北方曰譯譯陳也陳說内外
之言皆立此𫝊語之人以通其志今北方謂之通事南
蕃海舶謂之唐帕西方蠻徭謂之蒲义(去聲)皆譯之名也
輟耕錄世稱鄉胥爲書手處處皆然報應記宋衎江淮
人應明經舉元和初至河陰縣因疾病廢業爲鹽鐵院
書手蓋唐時已有此名
秕言木蘭詞云出門見火伴古從軍及作役者十人爲
火故曰火伴今文書式中多作夥非也
代醉編古呼治獄參軍爲長流帝王世紀云少昊崩其
神降於長流之山於祀主秋秋官司寇主刑罰也故取
秋帝所居爲嘉名
名義考說文員物數也徐氏曰古以貝為貨故數之字
从貝猶言一錢二錢也增韻入官數也今官曰官員生
曰生員吏曰吏員皆以數爲言也
丹鉛錄魏明帝使給使辟邪召司馬懿辟邪給使之號
猶漢丞相蒼頭呼爲宜祿也
留青日札漢有射聲校尉而無射迹校尉何也射聲言
聞聲而能射之也又漢王尊傳迹射士千人言能尋迹
而射取之也校械也以木爲欄格軍部及養馬用之尉
從上按下也我朝隸錦衣充扈從
留青日札梟騎應卲曰梟健也張宴曰梟勇也若六博
之梟也謝父曰梟邀也六博得邀者勝是也又梟將亦
此意武紀李廣爲驍騎將軍今作驍騎驍將按梟本不
孝鳥長害其母故日至捕磔梟之
留青日札死士賈逵曰死罪人鄭衆曰欲以死報恩者
惟杜預曰敢死之士也爲是越絶書死士八千人戈船
三百艘張廵築臺募萬死一生者
留青日札水人月令舫人習水者列子習於水而勇於
泅史記吳兒善泅泅浮行水上也越世家習流二千人
又西京賦水人弄蛇注水人俚兒能禁固弄蛇
閱耕餘錄史記越伐吳有習流二千蓋吳越皆澤國便
於水戰習流正謂習於水道者索隱以爲流放罪人恐
非
天中記後漢杜詩上光武疏云陛下起兵十有三年將
帥和睦士卒梟藻注云言其和睦歡悦如鳬之戲於水
藻也桓帝時劉陶上議曰聖承天制物與人行止建功
則衆悦其年興戎則師樂其旅是故靈臺有子來之人
武旅有梟藻之士注武旅周武王之旅鳬得水藻言喜
悦也顔延年秋胡詩捨車遵往路鳬藻馳目成梁簡文
玄圃園頌序鳬興藻抃獨瑩心靈
閱耕餘錄匈奴曰騎宼見管子匈奴遣子入侍秋來春
去號曰雁臣見洛陽伽藍記
演繁露晉人書問凡言信至或遣信者皆指信爲使人
也今人以信爲書誤也文十七年鄭子家使執訊而與
之書以告趙宣子杜預曰執訊問之官爲書與宣子也
則訊之與書明爲二事晉人之言有本矣兵交使在其
間故詩亦曰執訊獲醜也
丹鉛錄後漢書申屠剛𫝊遣信人馳至長安又劉虞𫝊
道路壅塞信命竟不得通其曰信人可信任之人劉虞
𫝊减去人字言信人之命猶可通也晉人言尚簡省直
以信爲使者宋人語錄稱賢友爲賢亦猶此也
丹鉛錄晉武帝炎報帖末云故遣信還南史晨起出陌
頭屬與信會古者謂使者曰信真誥云公至山下又遣
一信見告謝宣城𫝊云荆州信去倚待陶隱居帖云明
旦信還仍過取反虞永興帖云事以信人口具凡言信
者皆謂使者也今流俗遂以遣書饋物爲信故謂之書
信王右軍十七帖有云往得其書信遂不取答謂昔嘗
得其來書而信人竟不取回書耳而世俗遂誤讀往得
其書信爲一句遂不取答爲一句誤矣古樂府云有信
數寄書無信心相憶莫作瓶墜井一去無消息包佶詩
去札頻逢信回帆早掛空此二詩尤可證餘冬序錄流
俗謂書信手信不復知魏晉以還所謂信者乃使之别
名耳
容齋四筆漢書胡建𫝊黃帝李法蘇林曰獄官名也天
文志左角李右角將顔師古曰李者法官之號也其書
曰李法唐世系表李氏自臯陶爲堯大理歴虞夏商世
世作此官以官命旅爲理氏至紂之時逃難於伊侯之
墟食木子得全遂改理爲李氏予案今本漢書天文志
騎官左角理乃用理字而史記天官書則爲李說苑載
胡建事亦爲理法然則理李一也故左傳數云行李往
來杜預注曰行李使人也至鄭子産與晉盟於平丘則
曰行理之命注亦云行理使人通聘問者其義益明臯
陶作大理𫝊子孫不改迨商之季幾千二百年世官久
任倉氏庫氏不足道矣表系疑不可信
資暇錄李字除菓名地名人姓之外更無别訓義也左
傳行李之往來杜不研窮意理遂注云行李使人也遂
俾今見遠行結束次第謂之行李而不悟是行使爾按
舊文使字作&KR2139;傳寫之誤誤作李焉(舊文使字山下人人下子)
西漢叢語唐李濟翁資暇錄云古使字作&KR2139;左氏春秋
傳言行李乃是行使後人誤爲李字春秋僖公三十年
左氏傳云若舍鄭以爲東道主行李之往來共其困乏
杜預曰李使人也又襄公八年左氏傳云亦不使一介
行李告於寡君杜預曰行李行人也又昭公十三年左
氏傳曰諸侯靖共好以爲事行理之命無月不至杜預
曰行理使人通聘問者或言理或言李皆謂行使也但
文其言謂之行李亦作理耳以此知其非改古文爲李
也古文字多矣李濟翁不言李字出何書未可遽爾泛
舉而改作也劉孝威結客少年場行云少年李六郡遨
遊遍五都李作使音
泊宅編世言行李出左氏杜預注云使人也唐李濟翁
云當作行使予以謂史記臯陶爲大理一本作大李天
官書曰熒惑爲李徐廣注曰外則理兵内則理政又黃
帝有理法一篇顔師古注曰李者法官之號總兵刑政
故其書曰理法則理與李其義自通蓋人將有行必先
治裝如孟子之言任鄭當世之言治行皆治裝之意然
則理亦治也今以行李名裝何爲不可
名義考李濟翁資暇錄謂&KR2139;古文使字誤以爲李行李
當作行使黃直翁謂行李本作行理古文李與理通皆
謂使人李說近竒而黃說爲是左傳僖三十年行李之
往來共其困乏襄八年亦不使一介行李告於寡君用
李字昭十三年行理之命無月不至國語行理以節逆
之用理字管子書大理亦作李可見理李通用理治也
行理行而治事者也因謂行槖曰行理
老學菴筆記北方民家凡吉凶事輒有相禮者謂之白
席
余氏辨林吳中稱贊禮賓相曰大夫復相因而轉呼曰
待詔焉有以平民而僭用臣服之稱者蓋代敷非大夫
也謂其代人以敷陳禮數也代詔非待詔也謂其待人
以詔告辭命也
暖妹由筆張志淳南園漫錄言正德初内臣最寵狎者
入老兒當(去聲)猶等輩也然實不計老少惟寵狎是尊余
近訪知老兒當皆選年少俊秀小内臣爲之豈閎籍孺
之類與
餘冬序錄閹兒今謂之淨身人猶唐之所謂白者懿宗
時諸道進私白者則今之私自淨身人也
刊謬正俗寺人者内小臣在壼闈庭寺之中謂閹人耳
詩云寺人孟子左傳云寺人披寺人貂之類是也侍人
者謂當時侍衛於君不限内外猶言侍者耳左傳云侍
人賈舉侍人僚祖之類是也近代學者不詳其義皆讀
寺人同爲侍人斯則失矣至如仲尼居曾子侍平公飲
酒師曠李調侍豈得謂閹豎乎
留青日札古之宦官周閹人寺人之職說文宦仕也執
事於中也左傳爲宦女一曰閹人說文閹豎也宫中閹閽
閉門者蓋男無勢精閉者也書宫辟宫罰男子割勢
女子幽閉次死之刑一名腐刑一曰犗刑詩寺人之令
注寺人奄官也或作䦙洪武初有監正監副監丞門正
門副等名永樂間始名太監少監
辨物志周禮内司服奄一人與女御二人奚八人掌王
后之六服註奄精氣閉藏者不必皆刑餘也予按縫人
亦有奄二人與女御女工掌王宫縫線之事奄固不一
而足何精氣閉藏者多也且王亦安知其精氣閉藏而
使之及考閽人寺人内小臣皆謂之奄豈司服縫人爲
精氣閉藏而閽寺小臣獨刑餘乎故凡謂之奄者皆刑
餘不待辨而知也
辨物志司禮内豎註云未冠之稱予按官有大小奄亦
當有尊卑意閽寺其尊者豎則其卑者也何也豎者僮
豎之稱觀掌内外通令小事爲内人蹕爲王后喪蹕及
葬執䙝器所職之事瑣皆閽寺不屑者則其人之卑可
見而未冠之說可破
丹鉛錄姏音鉗晉書姏姆𫝊尼姏婦之老者能以甘言
悦人故曰姏即俗曰姏婆
丹鉛錄米元章書史云每歲荒及節迫往往使老婦駔
攜書畫出售婦駔今之賣婆是也
長安客話禮儀房在治南供事掖庭者如所稱三婆是
矣每季精選奶口四十名養之内又别選八十名籍於
官分坐季點卯二項内庭有召則就其中拔其尤者一
人易高髻新衣如宫裝以進不稱旨多至十餘易而後
定定則終其身服役於所乳榮富貴厚矣名曰奶婆民
間婦有精通方脈者由各衙門選取以至司禮監御醫
會選中者著名籍以待詔婦女多榮之名曰醫婆就收
生婆中預選名籍在官以侍内庭召用如選女則用以
辨别妍媸可否如選奶口則用等第乳汁厚薄隱疾有
無名曰穩婆
藝林彙考稱號篇卷六
