欽定四庫全書
藝林彙考稱號篇卷五
蓬萊知縣沈自南撰
朋從類
刊謬正俗或曰寀寮也有異義乎按爾雅云宷寮官也
郭景純注云官地為宷同官為寮此則謂卿大夫因官
而得食地故謂之采地耳但古之經史采菜相通菜蔬字
頗亦為采文采字多㦯作宷非獨地也今之學者見謂之
采地字上㦯加草便為給地以種菜更朋扵俳說焉
丹鉛錄同官為寮文選注寮小忩也宋王聖求號初寮
高似孫號疎寮謝伋號靈石山藥寮唐詩綺寮河漢在
斜樓皆指忩也古人謂同官為寮指其齋署同忩為義
今士子同業曰同忩官先事士先志官之同寮亦士之
同窗也
五雜爼詩及爾同僚左傳同官曰寮注寮小窗也蓋取
同舍之義然古僚通作寮書百僚師師僚之為言臣也
釋文賤隸之稱曰僚左傳泉丘人女奔孟僖子其僚從
之則僚不過朋儕之義故其字從人尞聲詩之所謂同
僚者恐不如是後人見其從室遂引僧寮綺寮之義以
證之不知同寮可作同僚而僧寮不可作僧僚也
名義考爾雅寀寮官也郭璞曰官地爲寀同官爲寮無
同地爲寀之文邢昺曰寀采也采取賦税以供已有采
地及言同寮者皆謂有官者也寮亦作僚說文僚好貌
廣韻僚賤稱同官相好曰僚僕臣僚故以爲賤稱寮之
義如此楊用修謂寮爲小窗以齋署同窗爲義不知窗
竂之竂从穴不从宀說文竂穿也玉篇竂舍也後人遂
以竂爲窗是窗竂之竂與采寮之寮文既不同義亦自
别安得以同窗釋同寮乎(寀采俱音菜)
賓退錄今人稱縣令爲明府始於唐人漢人則謂之明
廷見范曄書張儉𫝊明府以稱太守如老叟稱劉寵劉
翊稱种&KR3113;高獲稱鮑昱皆然又龔遂𫝊王生曰明府且
止願有所白張湛𫝊主簿進曰明府位尊德重不宜自
輕注郡守所居曰府明府者尊高之稱前書韓延夀爲
東郡太守門卒謂之明府亦其義也漢紀鐘皓曰明府
必欲得其人陳寔是也
代醉編杜密謂太守王昱曰求志行義之賢而密達之違
道失節之士而密糾之使明府賞刑得中令問休揚
能改齋漫錄以恩地爲恩府始於唐馬戴著大中初爲
掌書記於太原李司空幕正言被斥貶郎州龍陽尉戴
著曰自痛不得盡忠於恩府而動天下之浮議見金華
子
李氏刊誤按史記春秋之後儒術之士名聞諸侯者既
適列國爲客卿乃得陳王霸之道如孟軻在齊樂毅在
燕趙西漢鄒陽在梁伍被在吳亦行斯道爾後辯說絶
但不復客卿耳自中和已後藩鎮道賓者名曰客卿始
則索客之徒時有斯號近者名人朝士不免繼之訛謬
相承莫不因此
希通錄今世以寄居之官爲寓公禮記郊特牲諸侯不
臣寓公注寄公之子寄公字尤新
容齋隨筆秦晉圍鄭鄭人謂秦盍舍鄭爲東道主蓋鄭
在秦之東故云今世稱主人爲東道者此也東漢載北
道主人乃有三事常山太守鄧晨會光武於鉅鹿請從
擊邯鄲光武曰偉卿以一身從我不如以一郡爲我北
道主人又光武至薊將欲南歸耿弇以爲不可官屬腹
心皆不肯光武指弇曰是我北道主人也彭寵將反光
武問朱浮浮曰大王倚寵爲北道主人今既不然所以
失望後人罕引用之
野客叢書自左傳有倚鄭爲東道主之言後漢光武謂
耿弇鄧晨等皆曰北道主人北史魏孝武謂成陽王曰
昨得汝主簿爲南道主人於是又有南道主人之說史
傳之間獨未聞西道主之說耳又觀趙肅𫝊獨孤信東
討肅監督糧儲軍用不竭魏文帝謂人曰趙肅可謂洛
陽主人也又有洛陽主人之說容齋隨筆但引左傳後
漢東道主人北道主人語出處而不考其他
嬾眞子今之同席者皆謂之客非也古席面謂之客列
座謂之旅主謂之獻客謂之酬故宋享晉楚之大夫趙
孟爲客注云客一座所尊也季氏飲大夫酒臧紇爲客
既獻臧孫命北面重席新樽潔之召悼子降逆之大夫
皆起及旅而召公鉏注云獻酬禮畢而通行爲旅然則
古者主先獻客客復酬之然後同席皆飲不如今之時
不待獻酬而同席皆飲也
史記考要李廣𫝊彼其忠實心誠信於士大夫也周禮
師帥皆中大夫旅帥皆下大夫卒長皆上士兩司馬皆
中士而皆統於軍將故曰士大夫也趙奢𫝊奢爲將所
賞賜者盡以予將吏士大夫吳王濞𫝊將軍其勸士大
夫擊反虜淮陰𫝊且信非得素撫循士大夫也漢書李
廣利𫝊士大夫徑度獲王首虜戰國策趙襄子曰糧食
匱財力盡士大夫病吾不能守矣相如喻蜀文曰時侵
犯邊境勞士大夫其義並同乃若大戴禮武王踐阼三
日召士大夫而問焉漢武帝封禪之詔嘉與士大夫更
始衛青謝蘇建曰親附士大夫招賢黜不肖者人主之
柄也則羣臣之通稱云
余氏辨林部官上士爲員外今富民往往稱員外者其
即孔方之意不知者以爲尊之之辭雜劇小說因以老
安人配之殊可捧腹
史記考要參以中涓從(曹參𫝊)中涓官名師古謂在中主
精潔灑掃之事周官宫人有中士下士掌王之六寢除
其不蠲去其惡臭中涓或其遺制周勃初亦爲中涓賈
誼治安書謂諸公幸者乃爲中涓是也
鼠璞今人通竿牘言典籖王府官也記府掌記幕府官
也已難用之書吏中涓之稱尤更爲僭漢石奮爲中涓
受書謁此豈臣下之所宜用
菽園雜記吏人稱外郎者古有中郎外郎皆臺省官故
僭擬以尊之今醫人稱郎中鑷工稱待詔磨工稱博士
師巫稱太保茶酒稱院使皆然此元時名分不明之舊
習也國初有禁
墨客揮犀古者三公開閣郡守比之古侯伯亦有閣所
以世之書題有閣下之稱前輩呼刺史太守亦曰節下
與宰相大僚書往往呼執事言閣下者少劉子玄爲史
官與監修宰相書呼足下韓文公與使主張僕射書呼
執事即其例也記室賓佐也他人亦非所宜執事則指
斥左右之人尊卑皆可通用侍者士庶盡可用之近日
官至使府御史及畿令悉呼閣下至於初命賓佐猶呼
記室今則一例閣下可謂上下無别矣其執事纔於舉
人侍者止行於釋子而已今之布衣相呼盡曰閣下雖
出於浮薄相戲亦是名分大壞矣又中表疏遠卑行多
有座前之目尤可懲怪夫閣下去殿下一階座前降几
前一等此之乖僭其可行耶宗從叔諸姑及姨舅行施
之可也
桐薪古有鈴下辛苦即伍伯之屬漢世已有之矣魏管
輅與安平太守王基作卦謂曰烏與燕鬭直老鈴下耳
吳魏滕有罪吳範髠頭自縳詣門下使鈴下以聞晉王
敦武昌鈴下儀仗生華如蓮花狀干寳曰狂花生於枯
木又在鈴閣之間魏黃郎爲君長自以父故常忌不呼
鈴下伍伯而呼其姓字至於忿怒亦終不言又晉楊方
爲鈴下威儀諸葛恢嘗待以門人之禮鈴下威儀則今
典客吏也晉書鈴下牽引庾冰入船以籧篨覆之按鈴
下見漢志中凡尊顯者並可通稱如閣下節下戲下足
下之類(演繁露亦云鈴下威儀殆今典客之吏)
留青日札書簡稱將帥曰鈴下謂鈴閣之下也見羊祜
傳又作戲下大將軍旗曰戲韓信𫝊可致戲下注與麾
同麾下謂麾節之下也薛宣𫝊執憲轂下謂在輦轂之
下也則將軍有推轂之義亦可稱矣至於門下則在張
蒼𫝊謂殿門之下若今侍御史也在司馬相如𫝊則又
謂長卿門下是尊卑可通稱也魏文帝爲太子拜荀公
達於牀下諸葛孔明拜龐德公於牀下則又可稱牀下
於高尚之士矣使者言節下轂下二千石長史言閣下
父母言膝下通類相言稱足下
鼠璞今人以宰相子爲東閣按公孫弘爲丞相開東閣
不過招延賓客之地於子弟初無預今之引用乃李商
隱九日詩郎君官貴施行馬東閣無由再得窺上言郎
君乃令狐綯下言東閣猶言令狐楚之舊館東坡九日
詩因引此事合而言之聞道郎君閉東閣且容老子上
南樓此雖使令狐綯絶義山故事然東閣之開閉於郎
君何與又云南屏老宿閒郎過東閣郎君懶重尋以郎
君加於東閣下猶言宰相子也與汪龍溪云東閣郎君
之未有用之皆無病今竟以東閣呼郎君豈爲父者不
能顓招賢之責子得以盜其權耶
孔氏雜說謂人爲明公閣下之類亦可謂之高明孔融
𫝊李膺謂融曰高明必為偉器又曰高明父祖與僕有舊
恩明公亦可謂之仁公温嶠書與陶侃謂侃爲仁公
明府亦可謂之明庭張儉𫝊李篤謂毛欽曰雖好義明
庭今日載其半矣賢相亦可謂之賢宰左雄𫝊論曰陳
蕃楊秉世稱賢宰
刊謬正俗荀爽與李膺書云舍館上下福祚日新此蓋
古人致書相問之常辭耳凡言上下者猶稱尊卑總論
也此類非一是以王逸少父子與人書每云上下數
動靜上下咸宜上者屬於尊親下者明謂子弟爲論及
彼之尊上所以上字皆爲縣闕而江南士族近相承與
人言議及書翰往復皆指父母爲上下深不達其意耳
說略周寳和鍾銘曰走作朕皇祖文考寳龢鍾走其萬
年子子孫孫永寳用享走之名於經傳無見蓋昔人自
以稱謂猶孤寡不穀臣僕愚鄙皆謙遜之辭故司馬遷
自稱曰太史公牛馬走班固自稱曰走亦不任厠技於
彼列然則走之號非獨始於漢蓋亦上矣
嬾眞子今之書尺稱人之德美繼之曰不佞不佞意謂
不敢諂佞非也左氏昭公二十一年載奮揚之言曰臣
不佞注云佞才也漢文帝曰寡人不佞注云才也論語
云不有祝鮀之佞注亦云才也古人佞能通用故佞訓
才左氏載祝鮀之言行極備蓋衛之君子也衛之宋朝
姿貌甚美衛靈公夫人南子通之孔子之意蓋爲無祝
鮀之才而有宋朝之容則取死之道故曰難乎免於今
之世矣
疑耀今人朋友相知往來皆稱通家宋以前已然但汪
彦章誡其子恪曰自吾父及汝三世矣未嘗與人通家
往來夫家者妻也妻者自娶之爲後嗣計耳豈可以娱
他人稱通家耶余思通家二字施於往來外姓委不雅
觀然相沿已久難於頓革也
餘冬序錄唐宋間人呼謂有先輩之稱或曰此互相推
敬耳然不聞施之同朝同官同年而所稱皆未任官職
未登科第之士觀歐蘇書札可見李方叔東坡門人坡
書稱方叔爲先輩按北夢瑣言王凝知舉日司空圖第
四人登科王謂衆曰某叨忝文柄今年牓帖爲司空先
輩一人而已則是所謂先輩者實後輩士也唐王福畤
雜錄文中子謂魏徵及房杜曰先輩雖聰明特達非董
薛程仇之比然則是稱隋唐初蓋已如此
宜齋野乘唐世舉人呼已第者爲先輩其自目則曰前
進士按魏文帝黃初五年立太學初詣學者爲門人滿
歲試通一經補弟子滿二歲試通二經補文學掌故不
通經者聽須後試故後試稱先試而得第者爲先輩由
此也前進士云者亦放此猶曰蚤得進士而其輩行在
先也此皆演繁露載通典語枋即容齋續筆載貽子錄
云同年小錄是雙隻先輩各一人分寫宴上長少分雙
隻相向而坐以東爲上儭以西爲首給舍員外遺補多
來突宴東先輩不遷而西先輩避位又紹聖間王聖塗
澠水燕談云蘇德詳漢相禹珪之子建隆四年進士第
一人登第初還鄉里太守置宴以慶之樂作伶人致語
曰昔年隨侍嘗爲宰相郎君今日登科又是狀元先輩
又司馬温公勸學歌云一朝雲路果然登姓名亞等呼
先輩詳味温公之言則登雲路者方呼先輩如今黃甲
並呼狀元一般先輩猶言前名也又葛常之丹陽集云
小說載優人有以李義山服藍縷之衣而出或問曰先
輩之衣何在曰爲館中諸學士撏將去矣人以爲笑又
王直方詩話云蕭貫嘗夢至宫庭中賦詩有一人曰先
輩異日必貴又春渚紀聞載棋待詔劉仲甫聞祝不疑
先輩名品高著人𫝊今秋來試南省若以二家所載觀
之則以先輩爲稱呼决非前輩之比又韋莊浣花集有
癸丑下第獻新先輩詩又墨客揮犀言今人於榜下擇
壻號曰臠壻有一新先輩少年爲貴家所慕欲以女妻
之又彭應來有賀新先輩二十八人及第詩結句云回
頭應念差池者重待陽和振羽毛言新先輩則謂狀元
爲前名明矣若以爲長上先生則安得加一新字又曰
少年摭言載牛僧孺應舉時韓愈皇甫湜見之於青龍
寺稱牛為即先輩又田表聖錫咸平集與胡旦書云秀
才即先輩乃即日可為先輩也其義甚明今人詩集中
因見唐詩有先輩二字不深考其故皆誤作前輩近時
有稱道士為先輩尤可笑也
野客叢書今稱先生之語古者亦有單稱一字為禮者
叔孫通與諸弟子共為朝儀曰叔孫生聖人也梅福曰
叔孫先非不忠也師古注先猶言先生又觀張釋之龔
遂等𫝊所謂王生結襪公卿數言鄧先張談先皆此意
也賈誼新書載懷王問賈君曰人之謂知道者為先生
何也賈曰此博號也上者在主中者在卿大夫下者在
布衣之士乃其正名非為先生為先醒也取其俱醉獨
先醒之義
秕言先生長老之稱賈誼云先生猶言先醒然二字可
單稱單稱曰先如&KR1007;錯𫝊公卿言鄧先郭璞𫝊無沈冥
之韻而希風乎嚴先是也單稱曰生如賈生陸生之類
是也
東谷贅言古人稱先生尊辭也稱父兄亦曰先生故朱
子曰先生父兄也漢人單稱先亦尊辭也顔師古曰先
猶言先生也故梅福𫝊有曰叔孫先非不忠也漢人單
稱生亦尊辭也顔師古曰生猶言先生也如賈生董生
伏生之類是也宋人稱先生加老焉猶尊辭也如劉元
城稱司馬温公是也其筆之於書亦自元城語錄始也
七脩類槀親𫝊業者爲弟子弟子復𫝊於人爲門生故
史記曰七十二弟子𫝊而歐陽公爲轉相授受者曰門
生
蓬窗續錄漢時親受業者曰弟子𫝊業於弟子者稱門
生舊所蒞曰故吏故民故吏與弟子並皆終身侍坐其
同僚曰同舍同學曰同門皆終身以兄弟稱又有舉將
舉吏皆終身不易稱即今舉生門生也
留青日札夫子云丈夫子也漢嚴忌字夫子非也當由
鄒陽𫝊誤本云枚先生嚴夫子皆不敢諫師古云先生
枚乘夫子嚴忌而以夫子爲嚴之字則先生亦當爲枚
之字耶乘自字叔也忌無考
留青日札父稱子曰學生陳省華對客子堯叟堯佐堯
咨列侍客不安省華曰學生列侍常也王祚見客子漙
年三十二拜相朝服侍立客求去祚曰學生勞賢者起
避耶
梁谿漫志子者男子之通稱若文字間稱其師則曰子
某子復冠子字於其上者示特異於常稱曰吾所師者
則某子云爾列子乃其門人所集故曰子列子公羊之
書其弟子稱其爲子公羊子至隱十一年稱子沈子何
休注曰子沈子後師沈子稱子冠氏上者著其爲師也
不但言子曰者避孔子也其不冠子者他師也陳後山
以南豐瓣香稱爲子曾子蓋用此法劉夢得自爲𫝊乃
加子於上者非是而今人承其誤亦多以自稱或稱其
朋友皆失之矣
識遺子者男子通稱孔子大聖孟子大賢例只稱子孔
子漢號夫子者邢昺孝經疏云孔子嘗爲魯國大夫故
弟子連官稱尊之以别餘人也後之尊師者因例曰夫
子近時朱文公稱周程特曰子周子子程子復於姓上
繫子按公羊傳曰子公羊子子司馬子何休釋云加子
姓上名其爲師也若非師而但有德者不以子冠氏上
朱子於周程蓋師尊之
余氏辨林古者士相號曰子若生非所以賤薄人之稱
也能以姓配焉而著者蓋鮮矣商而上惟箕子以子著
周衰著莫如孔子孔子之徒則顔子曾子有子餘未有
聞焉春秋之所貴者子之如季子高子是矣詩之所美
者亦子之若彼姝者子是也太史公列傳得子稱者老
子孟子荀子樗里子數人而已劉氏七略以子稱者七
十有六而獨荀子揚子著自唐韓柳而下未有盡子之
也至於生著者魯有兩生楚有韓生漢有酈生賈生伏
生歐陽生轅生高堂生胡母生而蕭望之號東海蕭生
審是豈賤薄人之辭哉見陳君舉贈梅生說
秕言穀梁子曰師資辨論釋曰師者教人以不及故謂
師爲師資按老子曰善人者不善人之師不善人者善
人之資則師與資亦自有别
留青日札漢路温舒𫝊盛服先生不用於世此乃秦之
所以亡天下也注盛服先生謂儒紳也秦之時羞文學
好勇武故云
癸辛雜識世稱父之友爲執則父之賓客宜何稱按史
記張耳𫝊外黃女亡其夫去抵父客漢吳王濞𫝊周亞
夫父絳侯客東坡贈王定國詩云西來故父客正用此
耳父客二字甚新
臆乘朝定真冷契丹主聞唐莊宗爲亂兵所害哭曰我
朝定猶華言朋友也真冷遺命也出莊子山木篇桑虖
曰舜之將死真冷禹曰汝戒之哉形莫若緣情莫若率
冷曉也謂以真道曉語禹也
同話錄人之五倫朋友寓焉而不言師三人行必有我
師焉是師寓於朋友中矣然有曰君師有曰父師是君
父皆有師之道也
余氏辨林朋者君子之善類故語曰有朋自遠方來易
曰朋至斯孚黨者小人之凶類故語曰君子不黨又曰
羣而不黨若以朋黨二字連稱名實皆紊矣
天中記鄭玄註同師曰朋同志曰友公羊同門曰朋愛
也同志爲友釋名有友也相保有也
藝林彙考稱號篇卷五
