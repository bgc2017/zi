欽定四庫全書子部十
藝林彙考雜家類二(雜考之屬)
提要
(臣)等謹案藝林彙考四十卷
國朝沈自南撰自南字留侯吳江人順治壬辰
進士官山東蓬萊縣知縣是書凡五篇曰棟
宇曰服飾曰飲食曰稱號曰植物前有秀水
陳鑑題記云此書凡二十四篇卷帙甚多當
時所刻止此然切于人事者略備矣棟宇篇
子目凡十曰宫殿府署亭臺門屏廟室寺觀
宅舍廡序梁欐溝塗服飾篇子目凡八曰冠
幘簪髻裝飾袍衫佩帶裩袴履舄繒帛飲食
篇子目凡六曰饔膳羹䜴粉饎炰膾酒醴茶
茗稱號篇子目凡十一曰宫掖宗黨戚屬尊
長朋從卒伍編戶僕妾巫優諢名道釋植物
篇一卷無子目所載僅瓊花一類棟宇服飾
飲食稱號四篇皆有自南題辭而植物一篇
獨無之蓋尚非完帙也其所徵引率博贍有
根柢故陳鑑題記又述汪份之言曰彙考所
載諸書皆取有辨正者閱之足以益智袪疑
又所采必載書名令習其書者可一望而知
欲觀原文者亦可按籍以求其體例皆非近
世類書所能及所論頗得其實故特錄之雜
考類中不與他類書並列焉乾隆四十六年
五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
欽定四庫全書
藝林彙考總目
棟宇篇(十卷)
服飾篇(十卷)
飲食篇(七卷)
稱號篇(十二卷)
植物篇(一卷)
此書凡二十四篇卷帙甚多當時所刻止此然
切於人事者略備矣余嘗聞遄喜汪先生云彙
考所采書皆取有辨證者閱之足以益智祛疑
又所采必載書名令習其書者可一望而知欲
觀原文者亦可按籍以求其體例皆非近世類
書所能及宜立齋健菴先後稱美也時匠門秀
野諸先生屢購此書而以版壞缺難印行卒不
能致今復得刊修行世有深幸焉故謹述所聞
以告學者乾隆辛未八月朔秀水後學陳鑑
藝林彙考棟宇篇題記
不曰宫室而曰棟宇何也名不足以該也凡廊廡廬舍
第宅之形其成者以言宫室可也至榱櫨題桷節梲之
物其材者以言宫室不可也易曰聖人易之以宫室上
棟下宇以待風雨言宫室而復言棟宇盖窮上極下以
該之也故言棟而凡物之材焉者舉之言宇而凡形之
成焉者備之是取以名斯篇
卷之一
宫殿類
卷之二
府署類
卷之三
亭臺類
卷之四
門屛類
卷之五
廟室類
卷之六
寺觀類
卷之七
宅舍類
卷之八
廡序類
卷之九
梁欐類
卷之十
溝塗類
藝林彙考服飾篇題記
昔漢高初得天下即用叔孫通定禮儀再易世至文帝
冠裳極矣而賈生首以易服包為言設生當公子王孫
相告時不知其能不從國人風靡否也抑愚又有疑焉
吾夫子不曰從周則曰從衆而朱晦翁吕滎陽承藝祖
遺制乃於休致日獨變服深衣方領圜𬒮雖裁製縫祍
動合乎禮法然律以從周從衆之旨則違古復古均足
譏矣學者苐當求詳其說耳置之勿論勿議可也歴代
服章其損益沿革具存通典通志諸書兹取有禆文藝
足徵作家紕繆者雜采成篇夫鄭氏大儒猶誤註鞶厲
為帨囊誰謂見聞取證不在袺襘間哉故以服飾考證
為藝林之一篇其卷類具之如左
卷之一
冠幘類上
卷之二
冠幘類下
卷之三
簪髻類
卷之四
裝飾類
卷之五
袍衫類
卷之六
佩帶類
卷之七
裩袴類
卷之八
履舄類上
卷之九
履舄類下
卷之十
繒帛類
藝林彙考飲食篇題記
飲食之人則人賤之此為不䆒心於飲食者言也不究
心於飲食而營營焉以飲食為事雖終日飲食而謂之
不知飲食可也故曰人莫不飲食也鮮能知味也夫鹽
苦辛酸入口易辨調和烹飪拙婦所能而君子曰鮮能
則夫飲之食之當有在乎飲食之外矣今餖飣具備而
或不能舉其名即粟菽日陳而或不得詳其義適於夕
者而或戾於朝宜於左者而或違於右則一舉七間而
昧昧於名物格格於義類者多矣奚必登鍊珍之堂以
稱竒讀膳夫之錄而不識哉為輯飲食篇
卷之一
饔膳類
卷之二
羹豉類
卷之三
粉饎類
卷之四
炰膾類
卷之五
酒醴類上
卷之六
酒醴類下
卷之七
茶茗類
藝林彙考稱號篇題記
古人於名謂之際每嚴為討論而今於所習呼習聞者
試一問之茫然有不可解者况乎言有尊卑名多褒刺
或彼此而互異或今昔所殊稱俗習沿流方言别謬豈
無定論不加詳究則矢之口而多誤行之文而無當其
以取誚倫輩寧第撑犁孤塗之誤已哉然爾雅廣疏或
備矣而不詳風俗諸通或詳矣而不盡此稱號篇之所
為輯也一稱號所由來者宜考如東道之主與西方之
聖是也一稱號之疑似者宜考如把之為伯中之為仲
是也一稱號之印證者宜考如背私為公有制為卿之
類是也一稱號之無謂而有說者宜考如所欽之為兄
弟槀碪鄉里之為夫與妻是也一稱號之素謬者宜考
如丘嫂之丘慈母之慈是也一稱號之相通者宜考如
大人之可以母先子之可以祖是也至如小生傖父則
鄙巷之褒彈必求中的而龍戶馬人則詩章之似是詳
列多方凡宫掖家庭市陌里巷自帝王師長以至俳優
詆誚之談靡不出入章句詳搜採綴真使不疑者從此
致疑無據者因而有據矣往時有為文壽其世母者而
謂之嬸為士林所笑是篇可以證矣
卷之一
宫掖類
卷之二
宗黨類
卷之三
戚屬類
卷之四
尊長類
卷之五
朋從類
卷之六
卒伍類
卷之七
編戶類
卷之八
僕妾類
卷之九
巫優類
卷之十
諢名類上
卷之十一
諢名類下
卷之十二
道釋類
藝林彙考引
昔沈約任昉梁號通儒猶事咨劉杳王儉何憲齊稱博
學每言屈陸澄豈閎鉅無聞抑綜核匪易故連篇雕繢
未謂通才而隻字齟齬便傷大雅彼讀書不求解知是
寓言至留誤以待思斯惟達者豈謂文章小道能略訓
詁迂詞諱求銀管之繇致改金根之繆一言獲戾九悔
靡追恒于流覽之餘每甚疎庸之懼在昔作家若麟州
夢溪漁隠野客之條貫今兹哲匠則儼山升菴弇州元
瑞之淹通其他名世鉅儒數難更僕至於稗官雜說多
足汗牛若辨析精詳累章可錄或發明疑似片語足資
第其旨散殊惜未經條貫爰收散帙彙輯成篇輒析諸
家分從類列存為典故庶幾端臨漁仲之功臣核其罔
誣寔堪成式子年之惡石第有事乎蒐羅未敢參以評
隲將防罣漏寧嫌詮次之愚求便觀瞻不厭標題之易
所恨見聞孤陋未嘗夙究三蒼徒幸歲月優閒聊以窮
兹五技仰希博雅用誨愚蒙沈自南述
