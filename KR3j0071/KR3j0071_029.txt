欽定四庫全書
藝林彙考稱號篇卷二
蓬莱知縣沈自南撰
宗黨類
史記考要項羽紀自我為汝家婦未聞汝先古之有賢
者先古先祖也禮記祭義曰以事天地山川社稷先古
是也漢書誤更其文曰吾為廼家婦聞先故未曾貴
演繁露揚雄賦曰或鼻祖於汾隅劉德釋鼻為始後人特
信德語和附以為始祖不知鼻字訓始何義也說文皇
大也从自自始也始皇者三皇太君也自讀若鼻今俗
以始生子為鼻子則鼻之為始漢時已然說文又曰辠
犯法也从辛从自言罪人蹙鼻若辛秦以辠似皇字改
為罪合皇鼻二字本釋而言之則鼻之訓始有以也
復齋漫錄揚雄反騷云或鼻祖於汾隅注鼻始也余以
為未盡其義方言云獸之初生謂之鼻人之初生謂之
首梁益謂鼻為初或謂之祖鼻祖之義如此
野客叢書今人多以鼻祖對耳孫自以為的對往往不
究其義僕觀揚雄反離騷注鼻祖始祖也惠帝紀應劭
注曰耳孫玄孫之子也言去高曾益遠但耳聞之耳李
斐曰耳孫曾孫也皆臆見耳惟晉灼曰耳孫玄孫之曾
孫也諸侯王表在八世師古曰耳音仍爾雅曾孫之子
為玄孫玄孫之子為来孫來孫之子為晜孫晜孫之子
為仍孫從已而數是為八葉此與晉說同是則耳當為
仍非耳字也考方言獸之初生謂之鼻人之初生謂之
首梁益之間謂鼻為初或謂之祖然則鼻與祖皆始之
别名以鼻祖為始祖似未為是凡人孕胎必先有鼻然
後有耳目之屬今畫人亦然必先畫鼻僕嘗疑鼻祖之
意如此未敢以為是近觀漫錄亦有是言甚與僕暗合
鶴山雅言經止說曾祖以下至曾孫無高祖至玄孫之
文記所謂顯祖皇祖其說已不一若有高祖已下之稱
則漢惠不應名其父為高祖矣以此知記皆漢儒曲說
剡溪漫筆沈存中云由祖而上皆曾祖由孫而下皆曾
孫雖百世可也余觀毛詩多稱曾孫如曾孫田之曾孫
之穡曾孫夀考曾孫來止曾孫不怒曾孫之庾曾孫篤
之皆子孫對祖宗之通稱非專對曾祖而言左傳衛太
子禱稱曾孫蒯瞶敢昭告皇祖文王列祖康叔文祖襄
公唐開元皇帝祀神堯以上諸祖其自稱皆孝曾孫存
中之說良為有據今朝廷祭告宗廟高祖而上槩稱皇
祖自稱皆孝玄孫乃不稱曾
賓退錄顔之推家訓云昔侯霸之子孫稱其祖父曰家
公陳思王稱其父曰家父母曰家母潘尼稱其祖曰家
祖古人之所行今人之所笑也之推北齊人逮今幾七
百年稱家祖者復紛紛名家望族亦所不免家父之稱
俗輩亦多有之但家母之稱少耳山簡謂年幾二十不
為家公所知蓋知其父非祖也
輟耕錄世言家之尊者曰家主翁亦曰家公唐代宗謂
郭子儀曰鄙諺有云不癡不聾不作家翁
輟耕錄今人謂曾祖父曰太公此盖相承之謬當稱祖
父為是後漢李固之父郃為司空固女當固伏誅日曰
太公以來云注太公謂祖父郃也
桐薪今人呼其祖父曰公蓋有本吕氏春秋孔子之弟
子從遠方來者孔子荷杖而問之曰子之公不有恙乎
次及父母次及兄弟妻子今人呼其兄曰哥哥亦有本
漢武故事西王母授漢武帝五嶽真形圖帝拜受俱畢
王母命侍女曰四非答哥哥畢乃告帝從者姓名及冠
𢃄執佩物名所以得知而記焉今人呼其姪曰孫又有
本漢書烏程男子孫常弟烈分居各得田半頃烈死歲
饑常以米粟給妻子輒追計直作券没取其田烈兒長
大訟之督郵掾吏議曰烈兒遭饑頼常升合長大成人
而又争訟非順孫也乃知世俗所謂自昔相傳非起於
後人私造矣
石林燕語父没稱皇考於禮本無見王制言天子五廟
曰考廟王考廟皇考廟顯考廟祖考廟(洪天開曰按王制無此文當是
誤以祭法為王制耳且天子七廟又訛為五何也)則皇考者曾祖之稱也自屈
原離騷稱朕皇考曰伯庸則以皇考為父故晉司馬機
為燕王告祔廟文稱敢昭告于皇考清惠亭侯後世遂
因不改漢譏宣帝父稱蔡義初請諡為悼曰悼太子魏
相以為宜稱尊號曰皇考則皇考乃尊號之稱非後世
所得通用然沿習已久雖儒者亦莫能自異也
癸辛雜識今人行状多言皇祖皇考者其義未詳按詩
思皇多士詩記引顔注漢書云美也急就章注云正也
大也秦誓我皇多有之孔𫝊訓皇為前趙南塘云此訓
為是皇不仕者乃故不仕也
推篷寤語凡生曰父母死曰考妣其義云何考者成也
言其德行之成妣者嫓也言其嫓助於考也高曾祖下
亦加考妣字
疑耀妣母也考父也父先母後周齊侯鏄鐘銘皇祖皇
妣皇母皇考既云妣又云母先言母後言父未詳其義
名義考朱子曰府君漢人碑已有之只是尊神之辭如
言官府之君列子云家公執席二者皆父稱也家公稱
於存時府君稱於亡日
農田餘話司馬温公書儀云古人謂父為阿郎母為孃
子故劉岳書儀上父母書稱阿郎孃子其後奴婢尊其
主如父母故亦謂之阿郎孃子以其室之宗族多故更
以行第加之今人謂妻之父母書稱其妻為幾孃子殊
亂尊卑
宜齋野乘今人稱先子先君先人為父然不獨父也祖
宗皆可如曾西稱曾參曰予先子之所畏也則稱祖為
先子子順曰吾先君之相魯也則稱六世祖為先君孔
安國曰先君孔子又曰我先人用藏其家書於屋壁則
稱十一世祖為先君稱五世祖子襄為先人也
客座贅語留都呼父曰爹(迭平聲俗呼打平聲)或曰爺吳人呼父
曰爸(音霸訛而為拜之平聲)爹字又作㸙唐小說皇后阿㸙或又
為&KR0146;(音播)北史稱父曰兄兄或又曰哥哥閩人曰郎罷留
都呼母曰&KR0008;&KR0008;字或作𡡉(音麽)又作𡡉(音同)俗又呼曰媽或
曰孃吳人呼母曰㜆(音寐訛如埋)齊人曰阿㜷(音迷)字又作㜷
又曰嬭(音膩)字又作㛋六朝人呼母曰姊姊或曰家家宋
人曰姐姐字或作媎又羌人呼母曰毑音與姐同字又
或作她閩人曰郎奶
天中記淮南子曰東家母死其子哭之不哀西家子見
之歸謂其母曰社何愛速死吾必悲哭社注江淮謂母
為社說文江淮之間謂母曰媞蜀謂母曰姐集韻齊人
呼母曰㜷吳俗呼母曰㜆淮南呼母曰媣
鼠璞梁蕭憺刺荆州還人歌曰始興王人之爹赴急如
水火何時來哺乳我𫝊為爹徒我反荆土方言今浙人
以父為爹字同音異亦隨土聲而變廣韻爹陟斜切注
羌呼父徒可切注北方呼父其說甚明㸙正奢切注吳
人呼父爺以遮切注俗為父聲音大率相似隋回紇𫝊
以父為多亦此類
宛委餘編爹徒可反吳人謂父為奢却後復收入陟邪
反云巴人呼父為爹今吳人實稱爹不稱奢也按唐中
宗稱竇從一為國奢則京師人稱乳媪父實為奢耳豈
吳音前後殊耶閩人謂子曰囝謂父曰郎罷江右謂子
曰崽崽子改切西南夷女人自稱曰婸徒(婸音陽)巴人自
稱曰阿陽(陽者我也)
丹鉛錄漢書西南夷𫝊西南之夷人自稱曰婸徒音陽
方言巴濮之人自呼曰阿陽陽之言我也爾雅引魯詩
有美一人陽如之何言我奈之何也子兮子兮如此良
人何亦此意李太白詩芙蓉帳底奈君何
演繁露漢魏以前凡人子稱父則直曰父若為文言則
曰大人後世呼父不為父而轉其音曰爺又曰爹(低邪反)
雖宫禁稱呼亦同其音故竇懷貞為國爹是其事也唐
人草檄亦曰致赤子之流離自朱耶之板蕩也案唐韻
爹羌人呼父也(陟耶反)則其讀若遮與今俗所呼不同不
知以遮為音者自何世始也案通鑑德宗正元六年回
紇可汗謝其次相曰惟仰食於阿多固不敢預也史釋
之曰虜呼父為阿多則是正名為多不名為爺也今人
不以貴賤呼父皆為爺蓋𫝊襲已久矣
戲瑕昭明穆美蓋光揚先祖之德著斯美號故文昭武
穆之稱當出後人頌述豈其序於生前哉考之大戴禮
惟祭有昭穆昭穆者所以别父子遠近長幼親疎之序
而無亂也故曰羣昭羣穆咸在而不失倫又曰昭與昭
齒穆與穆齒至於葬之用昭穆不知何始疑亦行古之
道耳今人葬禮猶沿其禮於不廢而於坐位之間動稱
昭穆溺其旨矣
示兒編晉文帝名昭讀昭穆為韶穆今當如本字孝經
疏曰昭明也穆敬也故昭南面穆北面若音曰韶不知
何以釋之朱元晦亦曰廟制太祖居中左昭右穆酒誥
稱穆考文王而載見及訪落皆謂武王為昭考並不讀
曰韶至如史炤於光武十八年昭音韶本音招謂昭以
炤下穆以順上為義後避司馬昭諱昭作韶讀其說是
矣不應復音韶
梁谿漫志伯叔父謂之諸父兄弟之子謂之猶子故皆
可稱為父子二疏𫝊受乃廣之兄子而班固書曰即日
父子俱移病又今人稱父為大人而此書受扣頭曰從
大人議則諸父亦通稱
孔氏雜說父命得為敇後漢樊重焚券諸子從敕是也
叔稱大人母亦稱大人前漢張博云王遇大人亦解後
漢范滂與母訣曰大人割不忍之恩是也父可稱聖善
楊修答曹植書有聖善之教注謂武帝也
鶴林玉露古人稱大人其義不一左氏𫝊子服昭子曰
夫必多有是說而後及其大人孟子曰有大人之事有
小人之事此以位言也所謂王公大人是也孟子曰養
其大者為大人昌黎王適墓誌曰翁大人不疑此以德
望言也所謂大人君子是也若易之利見大人則兼德
位而言之今人自稱其父曰大人然疏受對疏廣曰從
大人議則叔父亦可稱大人滂將就誅與母訣曰大人
割不忍之愛則母亦可稱大人
東野筆錄易曰家人有嚴君父母之謂也范滂與母别
曰唯願大人割愛是母亦可稱嚴君大人也近世書問
自尊與卑即曰不具自卑上尊即曰不備朋友交馳即
曰不宣三字義皆同例無輕重而世莫敢亂亦可怪矣
天中記王朗雜箴云家人有嚴君焉井竈之謂也吳崇
賀人生子云寄語王渾防跨竈阿戎清賞祗須臾或云
竈上有釡故子賢於父為跨竈
代醉編家人有嚴君焉井竈之謂也是以父喻井竈故
東坡答陳季常書云在定日作松醪賦一首今寫寄擇
等庶以發後生妙思著鞭一躍當撞破烟樓也
鶴山雅言長子主噐震卦之義伊川亦以為將來出震
主祭祀也
聽雨紀談今人自稱其父多曰家嚴稱人之長子多曰
主器謂皆本之於易也按易家人之彖曰家人有嚴君
焉父母之謂也則父雖稱嚴母亦可以嚴稱矣序卦於
鼎之後而曰主器者莫若長子故受之以震謂震為長
子可以主祭非謂長子為主器也
余氏辨林禮云男子外有傅内有慈母蓋妾之無子者
養妾子之無母者謂之慈母若親母不稱慈
史記考要淮南衡山王𫝊有賊傷王后假母者假母師
古曰繼母一曰父之旁母茅焦稱嫪毐為假父漢書王
尊𫝊宋史薛惟言傳俱有假子義同
示兒編今士人尺牘中稱人之母曰夀堂蓋不知忌諱
按陸士衡挽歌云夀堂延魑魅注曰夀堂祭祀處言既
死於祭祀之處獨相處魑魅楚辭曰蹇將澹兮夀堂王
逸曰夀堂供神之處林逋自作夀堂詩曰湖外青山對
結廬墳前修竹亦蕭疎茂陵他日求遺稿猶喜曾無封
禪書(皇明文鑑)又指丘塜為夀堂也究而言之稱人之母者
豈不悖理傷義乎毛詩自有夀母二字
野客叢書今人稱母為北堂萱蓋祖毛詩伯兮詩焉得
諼草言樹之背按注諼草令人忘憂背北堂也其意謂
君子為王前驅過時不反家人思念之切安得諼草種
於北堂以忘其憂蓋北堂幽隂之地可以種萱初未嘗言
母也不知何以遂相承為母事借謂北堂居幽隂之
地則凡婦人皆可以言北堂矣何獨母哉𫝊注之學失
先王三百篇之旨似此甚多正與以鄉里為桑梓之謬
同詩意謂桑梓人頼其用猶不敢殘毁寓恭敬之意而
况父子相與非直桑梓而已非謂桑梓為鄉里也然自
東漢以來乃以桑梓為鄉里用矣
宛委餘編今人以椿萱擬父母當是元人𫝊竒起耳大
椿氏八千歲為春秋擬父猶可萱引詩語言樹之背殊
不切觀唐元微之詩萱近北堂穿土早宋丁謂之詩草
解忘憂憂底事則唐宋人必不以萱擬母也橋梓所謂
橋仰而高梓俯而卑周公之所以撻伯禽也
刊謬正俗孟仲叔季元者始也孟者長也伯仲叔季亦
以次序相承是以古人立名字多依此為義理元將仲
將元方孟丙仲壬孟堅仲叔伯符仲謀之類是也今流
俗君子不思其義或兄弟四五同稱一仲昆季十數但
連一叔失之遠矣
秕言伯仲叔季或稱孟仲叔季按禮緯云嫡長稱伯庶
長稱孟又云文家稱叔質家稱仲孔穎達云周有管叔
蔡叔之屬是文家故稱叔然文王時未改殷制而有虢
叔質家何嘗不稱叔周有蔡仲原仲祭仲秦仲管仲文
家何嘗不稱仲禮緯所言未必然也
余氏辨林禮人年五十乃稱伯仲以五十知天命思慮
定能順四時長幼之序也今士子甫長即字之伯某仲
某者多矣
說略禮五十乃加伯仲白虎通五十知天命思慮定也
能順四時長幼之序故以伯仲號之伯長也大也仲中
也次也季少也末也風俗通曰氏於字伯仲季是也或
稱孟仲季孟亦長也始也或稱伯叔季叔本拾也收拾
之也周之有太伯仲雍季歷也魯之有孟孫叔孫季孫
也文王時南宫氏之有二伯二仲二叔二季所謂周有
八士也然重仲叔而不重伯孟者明長之不可二也(南宫
氏有二伯而云不重伯不可解)伯夷仲遼而曰叔齊叔即季也猶叔世
曰季世也伯牛仲弓之稱未必皆五十而後加也
名義考伯仲兄弟之稱詩伯氏吹壎仲氏吹篪次仲者
為叔詩叔兮伯兮次叔者為季書仲叔季弟姪對姑而
言爾雅女子謂晜弟之子為姪狄仁傑云未聞姪為天
子而祔姑於廟者此則古人稱伯仲叔姪之義也今人
謂父之兄弟曰伯叔謂兄弟之子曰姪皆舛也父之兄
弟當曰伯父叔父爾雅父之晜弟先生為世父後生為
叔父是也兄弟之子當曰猶子檀弓兄弟之子猶子也
或曰從子朱子語錄漢人謂姪為從子却得其正是也
(晜與昆同)
余氏辨林釋名云父弟曰仲父仲父之弟叔父叔父之
弟季父今族混稱叔父而仲季鮮及之矣
天中記爾雅父之晜弟先生為世父後生為叔父註世
有為嫡者嗣世統故也疏繼世以嫡長先生於父則繼
世者也故曰世父說文叔作尗許慎曰從上小言尊行
之小也釋名伯把也把持家政也父弟為仲仲中也位
在中也仲父之弟曰叔叔者少也叔父之弟曰季季癸
也甲乙之次癸在下也
剡溪漫筆姪者對姑之稱故其字從女雷次宗曰姪字
有女明不及伯叔顔延之曰伯叔有父名兄弟之子不
得稱姪左傳嫁伯姬之繇云寇張之弧姪其從姑唐狄
仁傑對武后云姑姪與母子孰親此其本稱也後世兄
弟之子通謂之姪遂與伯叔對稱自晉宋以來其流亦
久近乃偽而為侄投書通謁凡稱姪者皆書作侄不知
始於何人按韻書侄堅也牢也又癡也侄仡不前也其
音為質與姪了不相同
名義考謂兄弟曰昆玉者蓋錯舉金昆玉友之文也兄
弟何以謂之昆友昆本作&KR0034;周人謂兄曰&KR0034;从□沓弟
為&KR0034;今猶曰沓肩兄弟通作昆詩謂他人昆是也說文
友从二又相交徐氏曰二手相順也友有相左右之義
兄弟如左右手故謂兄弟為友晏子兄愛而友是也金
玉言其貴重耳(&KR0034;與晜同眾音沓)
䂬溪詩話史傳襲稱兄弟為友于故淵明詩云再喜見
友于子美云友于皆挺拔又山鳥山花吾友于南史到
藎從武帝登北固樓賦詩藎受詔便就上以示其祖溉
云藎定是才子番恐卿從來文章假手於藎後每和御
詩上輒手詔戲溉曰得無貽厥之力乎退之玉川詩云
誰謂貽厥無基址二事正可對也
藝苑雌黃昔人文章中多以兄弟為友于以日月為居
諸以黎民為周餘以子孫為貽厥以新昏為宴爾類皆
不成文理雖杜子美韓退之亦有此病豈非徇俗之過
耶子美云山鳥山花吾友于又云友于皆挺拔退之云
豈謂貽厥無基址又云為爾惜居諸後漢史弼傳云陛
下隆于友于不忍恩絶曹植求通親親表云今之否隔
友于同憂晉史贊論中此類尤多洪駒父云此歇後語
也頃有人年七十餘置一侍婢三十來年東坡戲之曰
侍者方當而立歲先生已是古稀年得無是類乎
苕溪漁隱曰友于之語自陶彭澤已自承襲用之詩云
一欣侍溫顔再喜見友于然則少陵蓋承之也且歇後
語蘇黃亦有之蘇云伯時道有直吏隱飲啄不羨山梁
雌
硏北雜志廣雅云兄况於父今俗語為况蓋有所本
秕言世人呼兄為况或曰馬援之兄名况故謂兄為况
非也按漢書尹翁歸字子兄注兄讀曰况說文通釋兄
者况也能以言况其弟也又古文兄字即况字管子大
匡篇召忽語管仲曰百歲之後吾君下世犯吾命而廢
吾所立奪吾糾也雖得天下吾不生也兄與吾齊國之
政也此兄字即况字房玄䶖注乃云召忽呼管仲為兄
謬矣
湘煙錄元季川次山之弟也次山作處規云季川問曰
兟終不復二論兟有意乎兟兄之别稱也閔康侯曰按
說文兟進也所臻切俗呼兄為况此亦是其鄉音
韻語陽秋嵇康贈弟秀才四言詩云感悟馳情思我所
欽則以所欽為弟陸機贈從兄車騎詩云寤寐靡安豫
願言思所欽則以所欽為兄又贈馮文羆詩云慷慨為
誰感願言懷所欽則以所欽為友
能改齋漫錄兄稱弟曰舍弟亦有所本魏文帝與鍾繇
書曰是以令舍弟子建因荀仲茂時從容喻鄙旨
閱耕餘錄謝康樂酬惠連詩末路值令弟開顔披心胸
則自稱其弟亦可曰令弟也雅詩此令兄弟綽綽有裕
令兄令弟之稱本此
說楛慕容廆庶兄吐谷渾永嘉之亂南遷隴右廆以孔
懷之思作阿干歌歲暮窮思常歌之及儶垂僣號以為
輦後大曲鮮卑謂兄為阿干矣
剡溪漫筆唐宗室表分别世系各以房稱如定州刺史
房南陽公房譙王房蔡王房之類皆標識於前而以本
支系之其宰相世系表又有大房小房第二房第三房
之號俗稱宗族為某房或以官爵或以行第其來亦有
所本
野客叢書今呼非所生之子為螟蛉觀南史宋明帝負
螟之慶言廢帝非所生也北史胡叟養子字螟蛉又觀
董仲舒斷甲無子養非所生引詩螟蛉有子蜾蠃負之
之義知此說尚矣
代醉編左傳宦其餘子亦為餘子註餘子嫡子之母弟
也為治也門其三門左傳晉人不得志於鄭以諸侯復
伐之十二月癸亥門其三門
余氏辨林男曰兒女曰嬰今槩曰嬰兒殊未辯此
名義考廣韻孩小兒將學語時能鼓頷也莊子未至乎
孩而始誰是也說文咳小兒笑聲禮記咳而名之是也
孟子孩提之童注知孩笑是以孩作咳也扁鵲𫝊咳嬰
之兒又禮記孩蟲皆以幼小為義一曰咳古文作孩(頷音
含上聲)
侯鯖錄㝈子(力員反)戰國策㝈子之相似唯其母知之利
害之似唯智者知之㝈子為䨇生子也
代醉編唐王仁皎子守一與元宗廢后㝈生(㝈所眷反)方言
陳楚之間凡人獸乳而䨇産謂之釐孳秦晉之間謂之
僆子(音輦)趙魏之間曰孿生
留青日札化生王建宫詞水拍銀盆看化生今稱人家
兒女美者曰化生兒又稱天生天化言出自天美也魏
書邢巒懼為盧昶所陷乃以漢中所得龐景民女化生
等二十餘口與元暉化生等竒色也暉大悦助巒申釋
又唐人節日以米粉為化生浴於盆中梁武帝捨身光
嚴重雲殿游仙化生皆震動三日乃止
困學紀聞集韻吳人謂赤子曰孲&KR3045;音鴉牙雜記注嬰
猶鷖彌也孟子音義倪謂繄倪小兒也
閱耕餘錄禰衡謂大兒孔文舉小兒楊德祖雖是輕薄
之語然所謂大兒小兒者未必如今人呼子之稱如鄧
艾目姜維為雄兒桓溫目王敦為可兒蓋漢魏人語如
此
野客叢書前漢司馬相如少時好讀書學擊劒名犬子
既長慕藺相如之為人更名相如所謂犬子者即小名
耳然當時小名小字之說未聞自東漢方著相如小名
父母欲其易於生養故以狗名之逮其既長向學慕藺
相如之為人故更名相如今人名子猶有此意其理甚
明非謂其少時學擊劔而名犬子也觀者不可以上文
惑之師古注謂父母愛之不欲稱斥故為此名此說未
盡
丹鉛錄雉之少子名鷚老人自稱少子曰暮鷚么豚
剡溪漫筆江右謂子曰崽音如宰方言云崽者子也湘
沅之間凡言是子者謂之崽若齊東言子矣乃知此語
自漢時已然迄今無改余嘗見彼中訟牒皆作仔而音
與崽同
容齋隨筆宋孝武嗟賞謝鳳之子超宗曰殊有鳳毛今
人以子為鳳毛多謂出此按世說王劭風姿似其父導
桓溫曰大奴固自有鳳毛其事在前與此不同
留青日札人呼已子曰犬子又曰豚兒謂賤之也漢司
馬相如少時好讀書學擊劒名犬子師古曰父母愛之
不欲稱斥故為此名也王修名狗子顔之推曰北土名
兒為駒為豚然古者名子不以畜牲以其廢祀也而周
公名子曰禽孔子以鯉魏公子楚太子皆名蟣虱至於
展禽解狐司馬牛之類比比皆然則又烏在其為不以
畜牲而重名也又呼凡弟之子為猶子言猶已之子也
古稱隴西人呼犬子為猶子是猶子即犬子也况猶亦
獸名故从犬又總名之曰豚犬若劉景升真豚犬耳越
語范蠡欲速報吳使國民衆多令國人女子十七不嫁
丈夫三十不娶皆罪父母生丈夫與酒三壺犬一生女
子與酒一壺豚一所謂豚犬蓋幼幼之事也又南史皇
太子齊武帝時小史易名犬子梁武丁貴嬪生廬陵威
王武帝謂其父道遷曰賢女復育一男答曰莫道䐗狗
子世人以為笑
留青日札今人愛惜其子每呼之曰寳寳蓋言愛惜如
珍寳也亦作保保或作阿保人則以為保抱護恤之意
殊不知保保者元人尊重之稱如曰丞相王保保又元
史勇士洪寳寳我朝曹國公李文忠亦稱李保保見草
木子
藝林彙考稱號篇卷二
