欽定四庫全書
藝林彙考稱號篇卷三
蓬萊知縣沈自南撰
戚屬類
侯鯖錄江淹為宗室建平王壤表稱宗尊
天中記後漢紀章帝詔云一人犯罪禁至三屬注三族也謂
父母妻也海錄三族父母兄弟妻子也或謂父族母族
妻族非也漢誅英布不及吳芮可知矣布芮壻
天中記文選謝元暉和王著作八公山詩云阽危賴宗
衮微管寄明牧注宗衮謝安也明牧謝元也李周翰
注宗衮謂王導大誤事文謂康樂稱太傅為宗衮又誤
輟耕錄宋張文潛明道雜志云經傳中無嬸妗二字嬸
字乃世母字二合呼妗字乃舅母字二合呼也二合如
真言中合二字音為一(洪天開曰真言中多有二合予考梵文乃彼土一字為中土二
字非合二字為一音若翻切之不可為巨窟籠為孔也亦有三合者乃一字合中土三字也)
余氏辨林世用丘嫂以丘為巨長嫂之稱也一說丘空
也兄亡空有嫂也一字相懸徑庭豈可妄用
名義考阿翁父也方言周晉秦隴謂父曰翁廣韻翁鳥
頸毛也老人頸毛白而彊短若此鳥也善見律翁親則
謂祖是父祖皆可稱翁姑章姑也廣川王傳背尊章
師古曰尊章猶言尊姑也或曰舅姑為尊章章本作嫜
杜詩何以拜姑嫜又釋名兄公亦曰兄章舅公亦曰舅
章息生也子女皆可稱息左師觸龍曰賤息舒祺東
觀漢記此蓋我子息是子稱息吕公見劉季曰僕有弱
息願為箕箒妾是女亦稱息子姓孫也玉藻注姓生
也孫是子之所生故謂之子姓今人稱尊貴曰翁稱壻
曰姑章稱婦曰息婦又从女稱子姪輩曰子姓是殆未
之考也
剡溪漫筆蘇林稱庾峻祖曰尊祖稱其伯父曰尊伯曹
操稱楊彪妻曰貴室郭辨稱皇甫真兄曰貴兄孫權稱
顧雍孫曰貴孫漢人對陳元方稱其父太丘曰賢家君
又曰足下家君謝太傅對王子敬稱其父曰君家尊東
坡尺牘稱其子舍曰小兒房下桓少君稱其夫鮑宣曰
先生六典父之姊妹其姪稱之曰女伯女叔
天中記釋名父之姊妹曰姑姑故也言於已為久故之
人也爾雅父之姊妹曰姑王父之姊妹曰王姑曾祖王
父之姊妹為曾祖王姑父之從姊妹為從姑父之從父
姊妹為從祖姑父之從祖姊妹為族祖姑
名義考爾雅長婦謂稚婦為娣婦娣婦謂長婦為姒婦
即今妯娌自以其年為長幼耳廣雅娣姒之名從身長
幼左傳穆姜謂聲伯之母為姒叔向之嫂謂叔向之妻
為姒二者皆呼夫弟之妻為姒不從夫之齒也
梁溪漫志退之南山詩云或齊若友朋或差若先後人
多不知先後之義洪慶善引前漢志云見神於先後宛
若其注云兄弟妻關中呼為先後予觀東坡徐州謝上
表云信道直前曾無坎井之避立朝寡助誰為先後之
容或疑先後不可對坎井蓋不知亦出於此也
代醉編史封禪書神君者長陵女子以子死見神於先
後宛若宛若祠之其室孟康曰兄弟妻相謂先後宛若
索隠曰今妯娌也楊慎曰先後兄弟妻宛若其名也
余氏辨林古者妻之父稱舅今妻之兄弟稱舅古者夫
之母稱姑今夫之姊妹稱姑紊名瀆禮莫此為甚
侯鯖錄漢書云背尊章嫖以忽老杜詩云堂上拜姑嫜
玉篇云凡夫之父母曰嫜老杜罷姑嫜何耶(正俗云古謂舅姑嫜
今亦俗呼為姑鍾蓋自章音轉為鍾也)
丹鉛錄眷一作婘徐悱尺牘玉婘尊穉均慶
容齋三筆婦人呼夫之兄為伯於書無所載予頃使金
國時辟景孫弟輔行弟婦在家許齋醮及還家賽願予
為作青詞云頃因兄伯出使夫壻從行雖借用陳平傳
兄伯之語而自不以為然偶憶爾雅釋親篇曰婦稱夫
之兄為兄公夫之弟為叔於是改兄伯字為兄公視前
所用大為不侔矣玉篇妐字音鐘注云夫之兄也然於
義訓不若前語(妐字搜採異聞錄作公字當考)
五雜組容齋隨筆所謂婦人兄為伯於書無所載而引
爾雅所稱兄公代之然兄公二字亦甚詭怪余謂婦人
稱謂多從子夫弟既可稱叔夫姊妹既可稱姑則夫兄
稱伯又何疑哉但伯者男子之美稱古人婦稱夫多用
之伯也執殳是也
余氏辨林爾雅註云舅之子内兄弟也姑之子外兄弟
也故文中子有内弟之喪不飲酒食肉郡人非之孔紹
安閉門讀書數萬言外兄虞世南嘆異之則内外自有
别今表兄弟不問所生交相稱内者失矣
農田餘話内弟不書姓外弟書姓今人通稱表弟
困學紀聞白虎通引親屬記即爾雅釋親也通典顏延
之曰伯叔有父名則兄弟之子不得稱姪從母有母名
則姊妹之子不可言甥且甥姪惟施與姑舅耳雷次宗
曰姪字有女明不及伯叔甥字有男見不及從母劉共
父刊二程先生集改姪為猶子朱文公謂古人固不謂
兄弟之子為姪亦無云猶子者(記禮者之言猶已子)但云兄之子
弟然從俗稱姪亦無害於義理也
演繁露對父之舅氏自稱彌甥彌遠也亦仍昆之義也
從母即姨母也言於母為從姊妹之孫為從孫甥言與
孫同也母之兄弟為舅妻之父為舅謂我舅者吾謂之
甥
賓退錄東坡生日子由壻王郎以詩賀云朅來冰叟來
遊宦蓋衛玠妻父樂廣有重名時謂婦翁冰清女聓玉
潤故云史記齊世家云齊王與舅父駟鈞隂謀發兵索
隠云舅父謂舅猶姨稱姨母舅父二字甚新人少用者
資暇錄徵舅氏事必用渭陽前輩名公往往亦然兹失
於識豈可輕相承耶審詩文當悟皆不可徵用矣是以
齊楊愔幼時其舅源子恭問讀書至渭陽未愔便號泣
子恭亦對之欷歔又有思戀二字亦不可輕用其義類
此故附說之亦見詩矣
余氏辨林世俗稱人女夫曰坦蓋本羲之坦腹東牀之
意詞意已屬支離甚有見坦字從土旁而壻字亦從土
焉可噱之甚
老學菴筆記昭德諸眺謂壻為借倩之倩云近世方訛
為倩盼之倩予幼小不能叩所出至今悔之
桐薪唐人詩稱浮雲夫壻言蕩子輕薄如浮雲不返也
壻古作聓
潛居錄馮布少時絶有才幹贅於孫氏其外父有煩瑣
事輒曰畀布代之至今吳中謂倩為布代
天中記史滑稽傳淳于髠者齊之贅壻也漢賈誼傳秦
人家富子壯則出分家貧子壯則出贅師古曰註謂之
贅壻者言其不當出在妻家亦猶人身體之有肬贅非
所應有也猗覺寮言世說贅壻為布袋謂如入布袋氣
不得出也或云人家有女無子恐世代自此絶不肯嫁
出招壻以補其世代
嬾真子爾雅曰兩壻相謂為亞注云今江東人呼同門
為僚壻嚴助傳呼友壻江北人呼連袂又呼連襟(謝在杭曰
閩人謂之同門)
天中記爾雅兩壻相謂為亞註詩曰瑣瑣姻婭今江東
人呼同門為僚壻釋名兩壻相謂為亞者言每一人取
姊一人取妹相亞次也又並來女氏則姊夫在前妹夫
在後亦相亞也
演繁露壻之父為姻晉荀寅之子娶范吉射之女故左
氏定十三年曰荀寅范吉射之姻也注壻女為姻
名義考禮記疏壻曰婚妻曰姻詩疏婦黨為婚兄弟之
黨為姻杜預曰妻父曰婚壻父曰姻字林婚婦家姻壻
家諸說不同說文婚婦家也禮記娶婦以昏時故曰婚
姻壻家也女之所因故曰姻說文是字林如說文杜預
說為近
輟耕錄凡男女締姻者兩家相謂曰親家此二字見唐
蕭嵩傳今北方以親字為去聲按盧綸作王駙馬花燭
詩云人主人臣是親家則是亦有所祖親家又曰親家
翁五代史劉昫傳與馮道為姻家而同為相道罷李愚
代之愚素惡道之為人凡事有稽失者愚必指以誚昫
曰此公親家翁所為蘇氏閒談錄馮道與趙鳳同在中
書鳳有女適道中子以飲食不中為道夫人譴罵趙令
婢長號知院者來訴凡數百言道都不答及去但云傳
語親家翁今日好雪
剡溪漫筆東坡尺牘答程全父陳承務與潘彥明皆稱
其父為丈丈范蜀公書又似徑稱蜀公與胡郎修仁書
稱翁翁修仁乃潁濱之壻其稱翁翁者乃潁濱也今人
無此稱
餘冬序錄丈人淮南子有老而杖於人之說而王充論
衡有曰人身以一丈為正故名男子為丈夫尊公嫗為
丈人也
清波雜志蜀先主傳載漢獻帝舅車騎將軍董承之語
裴松之注按漢靈帝母董太后之姪於獻帝為丈人蓋
古無丈人之名故謂之舅也後呼丈人為外舅其本此
乎然漢匈奴傳書且鞮單于云漢天子我丈人行若曰
此語止為尊老言非專指妻之父則可若謂古無丈人
之名後學竊有疑焉
野客叢書今人呼丈人為泰山或者謂泰山有丈人峯
故云據雜俎載唐明皇東封以張說為封禪使及已三
公以下皆轉一品說以壻鄭鎰官九品因說遷五品玄
宗怪而問之鎰不能對黃幡綽對曰泰山之力也與前
說不同陳後山送外舅詩丈人東南英注謂丈人字俗
以為婦翁之稱然字則遠矣其言雖如此而不考所自
僕觀三國志裴松之注獻帝舅車騎將軍董句下謂古
無丈人之名故謂之舅按裴松之宋元嘉時人呼婦翁
為丈人已見此時
天中記酉陽雜俎明皇封禪泰山張說為封禪使說女
壻鄭鎰本九品官舊例封禪後自三公以下皆遷轉一
級惟鄭鎰因說驟遷五品兼賜緋服因大酺次玄宗見
鎰官位騰跳怪而問之鎰無辭以對黃幡綽曰此乃泰
山之力也叢書或謂泰山有丈人峯故名蘇鶚演義自
此遂目丈人為泰山青城山記青城山為五嶽之長故
名丈人山今世俗呼人婦翁為令嶽妻之伯叔父為列
嶽往往因此
黃氏筆記俗呼人之婦翁曰嶽丈曰泰山說者以為泰
山有丈人峯故有是稱然古者通謂尊長曰丈人非特
婦翁也或又以張說因東封而其壻躐遷五品故稱之
曰泰山其說尤鑿按漢郊祀志大山川有嶽山小山川
有嶽壻山嶽而有壻則嶽可以謂之婦翁矣世俗之稱
謂未必不以是又因嶽山而轉為泰山耳
核則宋孫持正云俗呼妻父為嶽丈以泰山有丈人峯
也似亦有理而呼妻母為泰水何耶然晉樂廣衛玠妻
父也所謂婦翁冰清女壻玉潤者岳丈當是樂丈之訛
耳
眺氏客話今人乃呼伯叔丈人為列岳謬誤渝甚
曲洧舊聞丈人本父友之稱不必婦翁漢書匈奴傳漢
天子我丈人行是也唐人尤喜稱之杜子美上韋左丞
詩曰丈人試靜聽不聞子美之婦為韋氏也如此比甚
多柳子厚記先友韓退之其一也至與之書乃稱退之
十八丈父友而字之者以其齒相近乎近歲之俗不問
行輩年齒泛相稱必曰丈不知起自何人而舉世從之
至儕類相狎則又冠以其姓曰某丈某丈乃反近於輕
侮也
余氏辨林婦人稱夫曰良人及莊子文王曰昔者寡人
夢見良人黑色而&KR0971;晉庾翼疏臣所以輒發良人不顧
怨咎吕氏紀良人請問十二紀是君子亦可以稱良人
也上官后傳内與父諸良人侍御皆亂師古曰良人謂
妾也則婦人亦稱良人
野客叢書王制曰老而無妻謂之鰥老而無夫謂之寡
鰥寡老年不復嫁娶之名孝經注丈夫六十無妻曰鰥
婦人五十無夫曰寡知此為限者以内則妾雖年老未
滿五十必與五日之御則婦人五十不復御明不復嫁
矣正義謂知稱寡以此為斷然婦人無稱鰥之文男子
亦稱寡左傳曰崔杼生成及彊而寡爾雅曰無夫無婦
並謂之寡則知男子亦稱寡也
余氏辨林魚目不瞬老而無妻者目恒鰥鰥然不能寐
也鰥之義取此
余氏辨林君稱寡人弼風莊姜云以勖寡人則婦亦有
以寡人稱者
說略君稱寡人而凡人亦可稱王右軍論字假令寡人
耽之若此
余氏辨林卿者君稱臣之辭昔王渾妻鍾氏常卿其夫
渾曰婦人卿壻禮不為敬後弗復爾妻曰憐卿愛卿是
以卿卿我不卿卿誰復卿卿則愛卿乃稱夫之辭後人
以此稱姬是何理也止韓魏公為陜西安撫李師中過
之為官妓賈愛卿賦詩末聯云歸來不問封侯事只問
君王覓愛卿此妓名愛卿故云耳豈可槩及哉
余氏辨林今人自稱妻槩曰細君蓋祖東方朔歸遺細
君語也按師古註細君朔妻名也若云細小也則小君
乃諸侯稱妻之名朔又安得稱此
演繁露楚語司馬子期欲以其妾為内子注卿之適妻
曰内子
愛日齋叢抄張文昌祭韓吏部詩公疾浸日加孺人視
藥湯以為姬妾則云乃二侍女合彈琵琶箏已有侍女
矣以為妻則皇甫湜撰神道碑云夫人高平郡此不稱
夫人退之曾云已呼孺人戛鳴瑟豈以言内子邪說詩
者韓詩孺人對穉子自杜詩老妻穉子句中來儲光羲
云孺人善逢迎穉子解趨走又出於江淹恨賦左對孺
人右顧穉子凡皆並指妻子唐棣王琰有二孺人爭寵
蓋親王有孺人二人云唐制按曲禮天子之妃曰后諸
侯曰夫人大夫妻曰孺人士曰婦人庶人曰妻則孺人
不得以為妾張文昌或取此宣和罷縣君改孺人為第
八等
西溪叢語沈休文山隂柳家女詩云還家問鄉里詎堪
持作夫鄉里謂妻也南史張彪傳呼妻為鄉里云我不
忍鄉里落他處今會稽人言家里其意同也
丹鉛錄俗語云鄉里夫妻步步相隨言鄉不離里如夫
不離妻也古人稱妻曰鄉里見西溪叢語
名義考古樂府稾椹謂夫也古有罪者席稾伏於椹上
以鈇斬之言稾椹則兼言鈇矣鈇與夫同音故隠語稾
椹為夫也稾禾稈椹斫木櫍俗作砧鐵斧也(椹與砧同櫍音質)
孔氏雜說俗所謂累重亦有所出也前漢西域傳屯田
輪臺募民壯健有累重敢徙者詣田所註累謂妻子家
屬也
胡氏筆叢今俗以新娶男稱新郎女稱新婦又婦之事
公姑者例呼新婦按新郎之稱蓋六代已然而唐最為
通行見諸小說稗官家不可勝舉然自主翁姑言非主
新嫁也新郎君唐人自稱新獲第者不聞主新娶者言
惟宋世詞有賀新郎或當起於此時太抵國朝世俗稱
謂率循習宋元世近故也(孃子已見六朝祖&KR1256;傳又唐初有孃子軍)
說略今世之稱謂間有形於古記者女兄曰姐記曰女
字或作姐古字假借也子也切今世多稱女兄為姐尊
之也稱人長曰老兄世說東府樗蒲大擲劉毅擲得雉
劉裕挼五木斥之曰老兄試為卿答即成盧焉又曰吾
兄左傳宋向戍來聘見孟獻之尤其室對曰我在晉吾
兄為之毁之重勞且不敢稱弟曰舍弟魏文帝與鍾繇
書曰是以令舍弟子建因荀仲茂時從容喻鄙旨稱人
弟曰令弟古以自稱弟謝靈運酬惠連詩來路值令弟
開顏披心胸稱人曰郎君文選應璩與滿炳書曰外嘉
郎君女兄夫曰姊夫元氏小焦與崑姪書吾時在鳳翔
母借書於齊倉曹家徒步執卷就陸姊夫師授妹夫曰
妹壻趙岐娶馬某女宗姜為妻妻兄子融岐不以妹壻
之故屈志於融女壻曰令壻唐咸安公主下嫁可汗上
書恭甚且言肯為兄弟令壻半子也婦人謂夫妹曰小
姑焦仲卿妻詩云却與小姑别淚落連珠子同行人
稱曰火伴木蘭詞云出門見火伴火伴始驚忙稱先生
人曰先輩王子敬問謝公林公何如庾公謝曰先輩初
無論世說中亦多有此語奴婢所生子曰家生兒漢書
陳勝傳免驪山徒人奴產子師古曰奴產子猶今云家
生兒也鄙人之不肖曰奴才水經注李特至劒閣歎曰
劉氏有如此地而面縛於人豈不奴才也又唐郭子儀
曰子儀諸子皆奴才耳男女締姻者兩家相謂曰親
家唐書蕭嵩自道曰天子親家翁以親字為去聲見輟
耕錄幼女曰丫頭劉賓客寄贈小樊詩花面丫頭十
三四春來綽約向人時稱人曰某甲三國志許攸呼太
祖小字曰某甲卿不得我不得冀州也呼後輩曰後生
子鮑明遠少年時至衰老行篇云寄與後生子作樂當
及春以字役公門曰書手報應記唐宋衎江淮人應明
經舉元和初至河隂縣因疾病廢業為鹽鐵書手
說原高祖言最高在上也曾祖言推上祖位轉增益也
玄孫玄懸也與高祖相懸也玄孫之子曰來孫蓋無服
而意疎遠呼之乃來也來孫之子曰昆孫昆貫也情遠
而以禮貫連之也昆孫之子曰仍孫以禮仍有之耳恩
意實遠也仍孫之子曰雲孫蓋遠去如浮雲也父者
矩也以矩度教子也母者慕也為嬰兒大所慕也子者
嗣也息也言嗣續宗祧也先父而生者伯父也伯大也
父之長也後父而生者叔父也叔屬也父之行也又有
謂伯把也把持家政也仲中也位在中也叔少也季癸
也甲乙之次癸在末也兄荒也荒大也弟第也相次第
而生也姪秩也言尊卑秩然有序也母之兄弟曰舅姊
妹之子曰甥謂出配他男而生也姑者故也言尊故也
姨者平也言與母與妻平也姑之子曰外兄弟舅之子
為内兄弟總謂之表兄弟也姊者咨也長而可咨問也
妹者末也位居末也母之姊妹曰母姨祖之姊妹曰王
姑婦人謂夫之父曰舅夫之母曰姑又曰嫜弟稱兄之
妻曰嫂嫂字从女从叟言年長與母等也長婦謂稚婦
曰娣婦娣婦謂長婦曰姒婦又曰妯娌夫者扶也以道
扶接者也婦者服也執箕箒以供婦職從乎人者也伉
敵也儷偶也曰妻者齊也與夫齊也曰妾者接也服事
得接於夫者也
藝林彙考稱號篇卷三
