香乘卷八
明周嘉胄撰
香異
沈榆香
黃帝使百辟羣臣受德教者皆列珪玉於蘭蒲席上燃
沈榆之香舂雜寳為屑以沈榆之膠和之為泥以塗地
分别尊卑華戎之位也(封禪記)
荼蕪香
燕昭王二年波弋國貢荼蕪香焚之着衣則彌月不絶
浸地則土石皆香着朽木腐草莫不茂蔚以薰枯骨則
肌肉立生時廣延國貢二舞女帝以荼蕪香屑鋪地四
五寸使舞女主其上彌日無跡(王子年拾遺記)
恒春香
方丈山有恒春之樹葉如蓮花芬芳若桂花随四時之
色昭王之末仙人貢焉列國咸賀王曰寡人得恒春矣
何憂太清不一恒春一名沈生如今之沈香也
遐草香
齊桓公伐山戎得聞遐草帶者耳聰香如桂莖如蘭
西國獻香
漢武帝時弱水西國有人乘毛車以渡弱水來獻香者
帝謂是常香非中國之所乏不禮其使留久之帝幸上
林苑西使千乘輿聞并奏其香帝取之看大如燕卵三
枚與棗相似帝不悦以付外庫後長安中大疫官中皆
疫病卒不舉樂西使乞見請燒所貢香一枚以辟疫氣
帝不得已聽之宫中病者登日並瘥長安百里咸聞香
氣芳積九月餘日香猶不歇帝乃厚禮發遣餞送(張華)
(博物志)
返魂香
聚窟州有大山形如人鳥之象因名為人鳥山山多大
樹與楓本相類而花葉香聞數百里名為返魂樹扣其
樹亦能自作聲聲如羣牛吼聞之者皆心震神駭伐其
木根心於玉釡中煮取汁更微火煎如黑餳狀令可丸
之名曰驚精香或名震靈香或名返生香或名震檀香
或名人鳥精或名却死香一種六名斯靈物也香氣聞
數百里死者在地聞香氣即活不復亡也以香熏死人
更加神驗延和三年武帝幸安定西胡月支國王遣使
獻香四兩大如雀卵黑如桑椹帝以香非中國所有以
付外庫使者曰臣國去此三十萬里國有嘗占東風入
律百旬不休青雲干吕連月不散者當知中國時有好
道之君我王固將賤百家而好道儒薄金玉而厚靈物
也故搜竒蘊而貢神香步天林而請猛獸乘毳車而濟
弱淵策驥足以度飛沙契闊途遥辛勞蹊路於今已十
三年矣神香起夭殘之死疾猛獸却百邪之魅鬼又曰
靈香雖少斯更生之神丸疫病災死者將能起之及聞
氣者即活也芳又特甚故難歇也後建元元年長安城
内病者數百亡者大半帝試取月支神香燒於城内其
死未三月者皆活芳氣經三月不歇於是信知其神物
也乃更祕錄餘香後一旦又失撿函封印如故無復香
也(陸佃埤雅)
永樂初𫝊聞太倉劉家河天妃宫有鸛卵為寺沙彌
竊烹將熟老僧見鸛哀鳴不已急令取還經時雛出
僧異之探其巢得香木尺許五綵若錦持以供佛後
有外國使者見之以數百金易去云是神香也焚之
死人可生即返魂香木也蓋太倉近海鸛自海外負
至者
莊姬蔵返魂香
袁運字子先嘗以竒香一丸與莊姬蔵於笥終歲潤澤
香逹於外其冬閣中諸蟲不死冐寒而鳴姬以告袁袁
曰此香製自宫中當有返魂乎
返魂香引見先靈
同天主簿徐肇遇蘇氏子德哥者自言善為返魂香手
持香爐懷中以一貼如白檀香末撮於爐中烟氣裊裊
直上甚於龍腦德哥微吟曰東海徐肇欲見先靈願此
香煙用為引導盡見其父母曾高德哥曰但死經八十
年以上者則不可返矣(洪芻香譜)
明天發日香
漢武帝嘗夕望東邊有雲起俄見雙白鵠集臺上化為
幼女舞於臺握鳳管之簫撫落霞之琴歌青吳春波之
曲帝開暗海玄落之席散明天發日之香香出胥池寒
國有發日樹日從雲出雲來掩日風吹樹枝即拂雲開
日光
百和香
武帝嘗修除宫掖燔百和之香張雲錦之帷燃九光之
燈列玉門之棗酌蒲萄之酒以候王母降(漢武外傳)
乾陀羅耶香
西國使獻香名乾陀羅耶香漢制不滿觔不得受使乃
私去着香如大豆許在宫門上香自長安四面十里經
月乃歇
兜木香
兜木香燒之去惡氣除病疫漢武帝時西王母降上燒
兜木香末兜木香兜渠國所獻如豆大塗宫門上香聞
百里關中大疾疫死者相枕藉燒此香疫則止内𫝊云
死者皆起此則靈香非中國所致標其功用為衆草之
首焉(本草)
西國獻香返魂香乾陀羅耶香兜木香其論形似功
效神異略同或即一香諸家載錄有異耳姑并錄之
以俟博採
龍文香
龍文香武帝時所獻忘其國名(杜陽雜編)
方山館燒諸異香
武帝元封中起方山館招諸靈異乃燒天下異香有沈
光香祗精香明庭香金磾金塗魂香帝張青檀之燈青
檀有膏如淳漆削置器中以蠟和之香燃數里
沈香香塗魂國貢暗中燒之有光故名性堅實難碎
以鐵杵舂如粉而燒之祇精香亦出塗魂國燒之魑
魅畏避明庭香出胥池寒國金磾香金日磾所製見
下塗魂香以所出國名之
金磾香
金日磾既入侍欲衣服香潔以自變其氣特合此香帝
果悅之日磾嘗以自熏宫人見者以增其媚(洞冥記)
熏肌香
熏人肌骨至老不病(洞冥記)
天仙椒香徹數里
虜蘇割剌在答魯之右大澤中高百尋然無草木石皆
赭色山産椒椒大如彈丸然之香徹數里每然椒則有
鳥自雲際蹁躚五色名赭爾鳥蓋鳳凰種也昔漢武帝
遣將軍趙破奴逐匈奴得其椒不能解詔問東方朔朔
曰此天仙椒也塞外千里有之能致鳳武帝植之太液
池至元帝時椒生果有異鳥翔集(燉煌新錄)
神精香
光和元年波岐國獻神精香一名荃蘼草亦名春蕪草
一根而百條其枝間如竹節柔軟其皮如絲可為布所
謂春蕪布又名白香荃布堅蜜如冰紈也握之一片滿
宫皆香婦人帶之彌年芬馥也(雞跖集)
辟寒香
丹丹國所出漢武帝時入貢每至大寒於室焚之煖氣
翕然自外而入人皆減衣(任昉述異記)
寄辟寒香
齊凌波以藕絲連螭錦作囊四角以鳳毛金飭之實以
辟寒香為寄鍾觀玉觀玉方寒夜讀書一佩而遍室俱
暖芳香襲人(清異錄)
飛氣香
飛氣之香玄脂朱陵返生之香真檀之香皆真人所燒
之香(三洞珠囊隠訣)
蘅薇香
漢光武建武十年張道陵生於天目山其母初夢大人
自北魁星中降至地長丈餘衣繡衣以蘅薇香授之既
覺衣服居室皆有異香經月不散感而有孕及生日黃
雲籠室紫氣盈庭室中光氣如日月復聞昔日之香浹
日方散(列仙𫝊)
蘅蕪香
漢武帝息延凉室夢李夫人授帝蘅蕪香帝夢中驚起
香氣猶着衣枕間歷月不歇帝謂為遺芳夢(拾遺記)
平露金香
右司命君王易度遊於東板廣昌之城長樂之鄉天女
灌以平露金香八會之湯瓊鳳玄脯(三洞珠囊)
訶黎勒香
高仙芝伐大樹得訶黎勒香五六寸置抹肚中覺腹痛
仙芝以為祟欲棄之問大食長老長老云此香人帶一
切病消其作痛者吐故納新
李少君竒香
帝事仙靈惟謹甲帳前置&KR0785;瓏十寳紫金之爐李少君
取綵蜃之血丹虹之涎靈龜之膏阿紫之丹搗幅羅香
草和成竒香每帝至檀前輒燒一顆烟繞梁棟間久之
不散其形漸如水紋頃之蛟龍魚鱉百怪出没其間仰
視股栗又然靈音之燭衆樂迭奏於火光中不知何術
幅羅香草出賈超山(奚囊橘柚)
如香草
如香草出繁繢婦女佩之則香聞數里男子佩之則臭
海上有竒丈夫拾得此香嫌其臭棄之有女子捨去其
人跡之香甚欲奪之女子疾走其人逐之不及乃止故
語曰欲知女子強轉臭得成香吕氏春秋云海上有逐
臭之夫疑即此事(奚囊橘柚)
石葉香
魏文帝以文車十乘迎薛靈芸道側燒石葉之香其香
重疊狀如雲母其香氣辟惡厲之疾此香腹題國所進
也(拾遺記)
都夷香
香如棗核食一顆歷月不饑以粟許投水中俄滿大盂
也(洞冥記)
茵墀香
漢靈帝熹平三年西域國獻茵墀香煮為湯辟癘宫人
以之沐浴餘汁入渠名曰流香渠(拾遺記)
九和香
天人玉女搗羅天香持擎玉爐燒九和之香(三洞珠囊)
五色香烟
許遠遊燒香皆五色香烟出(同上)
千步香
南海山出千步香佩之香聞千步今海隅有千步草是
其種也葉似杜若而紅碧間雜貢藉曰南郡貢千步香
(述異記)
百濯香
孫亮作綠琉璃屏風甚薄而瑩徹每於月下清夜舒之
常寵四姬皆振古絶色一名朝姝二名麗居三名洛珍
四名潔華使四人坐屏風内而外望之了無隔惟香氣
氣不通于外為四人合四氣香殊方異國所出凡經踐
躡宴息之處香氣沾衣歷年彌盛百浣不歇因名曰百
濯香或以人名香故有朝姝香麗居香洛珍香潔華香
亮每遊此四人皆同輿席來侍皆以香名前後為次不
得亂之所居室名思香媚寢(拾遺記)
西域竒香
韓夀為賈充司空掾充女窺見夀而悅焉因婢通殷勤
夀踰垣而至時西域有貢竒香一著人經月不歇帝以
賜充其女蜜盜以遺夀後充與夀宴聞其芬馥意知女
與夀通遂秘之以女妻夀
韓夀餘香
唐晅妻亡悼念殊甚一夕復來相接如生平歡至天明
訣别整衣聞香郁然不與世同晅問此香何方得答言
韓夀餘香(廣艷異編)
罽賓國香
咸通中崔安潛以清德峻望為鎮時風宰相楊收師重
焉楊召崔飲宴見廳館鋪陳華煥左右執事皆雙鬟珠
翠前置香一爐烟出成樓臺之狀崔别聞一香氣似非
爐烟及珠翠所有者心異之時時四顧終不諭香氣移
時楊曰相公意似别有所矚崔公曰某覺一香氣異常
酷烈楊顧左右令於廳東間閣子内縷金案上取一白
角碟子盛一漆毬子呈崔曰此是罽賓國香崔大竒之
(盧氏雜記)
西國異香
僧守亮通周易李衛公禮敬之亮終時衛國率賓客致
祭適有南海使送西國異香公於龕前焚之其烟如絃
穿屋而上觀者悲敬(語林)
香玉辟邪
唐肅宗賜李輔國香玉辟邪二各高一尺五寸竒巧殆
非人間所有其玉之香可聞於數百步雖鏁之於金函
石匱終不能掩其氣或以衣裾誤拂則芬馥經年縱澣
濯數四亦不消歇輔國嘗置於座側一日方巾櫛而辟
邪忽一大笑一悲號輔國驚愕失據而囅然者不已悲
號者更涕泗交下輔國惡其怪碎之如粉其輔國所居
里巷酷烈彌月猶在蓋舂之為粉而愈香故也不週歲
而輔國死焉初碎辟邪輔國嬖孥慕容宫人知異嘗私
隠屑二合魚朝恩以錢三十萬買之及朝恩將伏誅其
香化為白蝶升天而去(唐書)
刀圭第一香
唐昭宗嘗賜崔胤香一黃綾角約二兩御題曰刀圭第
一香酷烈清妙焚豆大許亦終日旖旎蓋咸通中所製
賜同昌公主者(清異錄)
一國香
赤土國在海南出異香每燒一丸香聞數百里號一國
香(諸番記)
鷹嘴香(一名吉羅香)
番禺牙儈徐審與舶主何吉羅洽密不忍分判臨岐出
如鳥嘴尖者三枚贈審曰此鷹嘴香也價不可言當時
疫於中夜焚一顆則舉家無恙後八年番禺大疫審焚
香闔戶獨免餘者共事之呼為吉羅香(清異錄)
特迦香
馬愈云余謁西域使臣乃西域鉢露那國人也坐卧尊
嚴言語不苟飲食精潔遇人有禮茶叙畢余以天蠶絲
所縫摺疊葵葉扇奉之彼把翫再四拱手笑謝因命侍
者移熏爐在地中枕内取出一黑小盒啟香爇之香雖
不多芬芳滿室即以小盒盛香一枚見酬云此特迦香
也所爇者即是佩服之身體常香神鬼畏服不香經百
年不壊今以相酬祗宜收蔵護體勿輕焚爇國語特迦
唐言辟邪香也余締視之香細膩淡白形如雀卵嗅之
甚香連盒受之拜手相謝辭退間使臣復降牀躡履再
揖而出歸家爇香米許其香聞於鄰屋經四五日不歇
連盒奉於先母先母納篋笥中衣服皆香十餘年後余
尚見之先母即世篋中惟盒存而香已失矣(馬氏日抄)
香乘卷八
