香乘卷十
明周嘉胄撰
香事分類(下)
宫室香
採香逕
吳王闔閭起響屧廊採香逕(郡國志)
披香殿
漢宫闕名長安有合歡殿披香殿(同上)
柏梁臺
漢武帝作柏梁臺以柏香聞數里
桂柱
武帝時昆明池中有靈波殿七間皆以桂為柱風來自
香(洞冥記)
蘭室
黃帝傳岐伯之術書於玉版藏諸靈蘭之室
蘭臺
楚襄王遊於蘭臺之宫(風賦)龍朔中改祕書省曰蘭臺
蘭亭
王右軍諸賢脩禊會於會稽山隂之蘭亭
温室
温室以椒塗壁被之文繡香桂為柱設火齊屏風鴻羽
帳規地以罽賓氍毹(西京雜記)
温香渠
石虎為四時浴室用鍮石珷玞為堤岸或以琥珀為缾
杓夏則引渠水以為池池中皆以紗縠為囊盛百雜香
藥漬於水中嚴冰之時作銅屈龍數十枚各重數十觔
燒如火色投於水中則池水恒温名曰焦龍温池引鳳
文錦步障縈蔽浴所共宫人寵嬖者觧媟服宴戲彌於
日夜名曰清娱浴室浴罷洩水於宫外水流之所名曰
温香渠渠外之人争來汲取得升合以歸其家人莫不
怡悅(拾遺記)
宫殿皆香
西域有報達國其國俗富庶為西域冠宫殿皆以沉檀
烏木降真為之四壁皆飾以黑白玉金珠珍貝不可勝
計(西使記)
大殿用沉檀香貼遍
隋開皇十五年黔州刺史田宗顯造大殿一十三間以
沉香貼遍中安十三寳帳並以金寳莊嚴又東西二殿
瑞像所居並用檀貼中有寳帳花距並用真金所成窮
極宏麗天下第一(三寳感通錄)
沉香堂
楊素東都起宅窮極奢巧中起沉香堂
香塗粉壁
秦王俊盛治宫室窮極侈麗又為水殿香塗粉壁玉砌
金階梁柱楣棟之間周以明鏡間以寳珠極榮飾之美
每與賓客妓女絃歌於其上(隋書)
沉香亭
唐明皇與楊貴妃於沉香亭賞木芍藥不用舊樂府召
李白為新詞白獻清平調三章
四香閣
楊國忠用沉香為閣檀香為欄以麝香乳香篩土和為
泥飾壁每於春時木芍藥盛開之際聚賓友於此閣上
賞花焉禁中沉香亭遠不侔此壯麗也(天寳遺事)
四香亭
四香亭在州治淳熙間趙公建自題云永嘉何希深之
言曰荼蘼香春芙蕖香夏木犀香秋梅花香冬(華夷續)
(考)
含薰閣
王元寶起高樓以銀鏤三稜屏風代籬落密置香槽香
自花鏤中出號含薰閣(清異錄)
蕓輝堂
元載末年造蕓輝堂於私第蕓輝者草名也出于闐國
其香潔白如玉入土不朽爛舂之為屑以塗其壁故號
蕓輝焉而更構沉檀為梁楝飾金銀為戶牖(杜陽雜編)
起宅刷酒散香
蓮花巷王珊起宅畢其門刷以醇酒更散香末蓋禮神
之至(宣武盛事)
禮佛寺香壁
天方古筠冲地一名天堂國内有禮佛寺遍寺墻壁皆
薔薇露龍涎香和水為之馨香不絶(方輿勝覽)
三清臺焚香
王審知之孫昶襲為閩王起三清臺三層以黃金鑄像
日焚龍腦薰陸諸香數觔(五代史)
繡香堂
汴廢宫有繡香堂清香堂(汴故宫記)
鬱金屋
戴延之西征記云雒陽城有鬱金屋
飲香亭
保大二年國主幸飲香亭賞新蘭詔苑令取滬溪美土
為馨烈侯擁培之具(清異錄)
沉香煖閣
沉香連三煖閣窗隔皆鏤花其下替板亦然下用抽替
打篆香在内則氣芬郁終日不散前後皆施錦繡簾後
挂屏皆官窑妝飾侈靡舉世未有後歸之福邸(烟雲過)
(眼錄)
迷香洞
史鳳宣城美妓也待客以等差甚異者有迷香洞神雞
枕鎻蓮燈次則交紅被傅香枕八分羊下列不相見以
閉門羹待之使人致語曰請公夢中來馮垂客於鳳罄
囊有銅錢三十萬盡納得至迷香洞題九迷詩於照春
屏而歸(常新錄)
厨香
唐駙馬寵於太后所賜厨料甚盛乃開回仙厨厨極馨
香使仙人聞之亦當駐也故名回仙(解酲錄)
厠香
劉寔詣石崇如厠見有絳紗帳茵褥甚麗兩婢持錦香
囊寔遽走即謂崇曰向誤入卿室内崇曰是厠耳(世說)
又王敦至石季倫厠十餘婢侍列皆麗服藻飾置甲煎
粉沉香汁之屬無不畢備(癸辛雜識外集)
身體香
肌香
旋波移光越之美女與西施鄭旦同進於吳王肌香體
輕飾以珠幌若雙鸞之在烟霧
塗肌拂手香
二香俱出真臘占城國土人以腦麝諸香搗和而成或以
塗肌或以拂手其香經數宿不歇惟五羊至今用之他
國不尚焉(葉譜)
口氣蓮花香
潁州一異僧能知人宿命時歐陽永叔領郡事見一妓
口氣常作青蓮花香心頗異之舉以問僧僧曰此妓前
生為尼好轉妙法蓮華經三十年不廢以一念之差失
身至此後公命取經令妓讀一閱如流宛如素習(樂菩)
(錄)
口香七日
白居易在翰林賜防風粥一甌剔取防風得五合餘食
之口香七日(金鸞密記)
橄欖香口
橄欖子香口絶勝雞舌香疏梅含而香口廣州廉薑
亦可香口(比戶錄)
汗香
貴妃每有汗出紅膩而多香或拭之於巾帕之上其色
如桃花
身出名香
印度有婦人身嬰惡癩竊至窣堵波責躬禮懴見其庭
宇有諸穢集掬除灑掃塗香散花更採青蓮重布其地
惡疾除愈形貎增妍身出名香青蓮同馥(大唐西域記)
椒蘭養鼻
椒蘭芬苾所以養鼻也又前有睪芷以養鼻蘭槐之根
是謂芷注云蘭槐香草也其根名芷
飲食香
五香飲
隋仁壽間籌禪師常在内供養造五香飲第一沉香飲
次檀香飲次澤蘭香飲次丁香飲次甘松香飲皆有别
法以香為主
又
大業五年吳郡進扶芳二樹其葉蔓生纏繞他樹葉圓
而厚凌冬不凋夏月取葉微火炙使香煮以飲深碧色
香甚美令人不渴籌禪師造五色香飲以扶芳葉為青
飲(大業雜記)
名香雜茶
宋初團茶多用名香雜之蒸以成餅至大觀宣和間始
製三色芽茶漕臣鄭可間製銀絲冰茶始不用香名為
勝雪此茶品之精絶也
酒香山仙酒
岳陽有酒香山相傳古有仙酒飲者不死漢武帝得之
東方朔竊飲焉帝怒欲誅之方朔曰陛下殺臣臣亦不
死臣死酒亦不驗遂得免(鶴林玉露)
酒令骨香
會昌元年扶餘國貢三寶曰火玉曰風松石及澄明酒
酒色紫如膏飲之令人骨香(宣室志)
流香酒
周必大以待制侍講賜流香酒四斗(玉堂襍記)
糜欽香酒
真陵山有糜欽棗食其一大醉經年東方朔遊其地以
一斛歸進上上和諸香作丸大如芥子每集羣臣取一
丸入水一石頃刻成酒味踰醇醪謂之糜欽酒又謂真
陵酒飲者香經月不散(清賞錄)
椒漿
桂醑兮椒漿(離騷)
椒酒
元日上椒酒於家長稱觴舉夀椒玉衡之精服之令人
却老(崔寔月令)
聚香團
揚州太守仲端啗客以聚香團(揚州事迹)
赤明香
赤明香世傳仇士良家脯名也(清異錄)
玉角香
松子有數等惟玉角香最竒(同上)
香葱
天門山上有葱竒異辛香所種畦隴悉成行人拔取者
悉絶若請神而求即不拔自出(春秋元命苞)
香鹽
天竺有水其名恒源一號新陶水特甘香下有石鹽狀
如石英白如水精味過香鹵萬國畢仰(南州異物志)
香醬
十二香醬以沉香等油煎成服之(神仙食經)
黑香油
伽藍北嶺傍有窣堵坡高百餘尺石隙間流出黑香油
(大唐西域記)
丁香竹湯
荆南判官劉或棄官遊秦隴閩粤篋中收大竹十餘顙
每有客則斫取少許煎飲其辛香如雞舌湯人堅叩其
名曰丁香竹非中國所產也(清異錄)
米香
淡洋與阿魯山地連接去滿剌加三日程田肥禾盛米
粒尖小炊飯甚香其地產諸香(星槎勝覽)
香飯
香積如來以衆香鉢盛香飯
又
西域長者子施尊者香飯而歸其飯香氣遍王舍城(大)
(唐西域記)
又
時化菩薩以滿鉢香與維摩詰飯香普熏毘耶離城及
三千大千世界時維摩詰語舍利佛諸大聲聞仁者可
食如來甘露味飯大悲所熏無以限意食之使不消(維)
(摩詰經)
器具香
沉香降真鉢木香匙筯
後唐福慶公主下降孟知祥長興四年明宗晏駕唐避
亂莊宗諸兒削髮為苾芻間道走蜀時知祥新稱帝為
公主厚待猶子賜予千計敕器用局以沉香降真為鉢
木香為匙筯錫之常食堂展鉢衆僧私相謂曰我輩謂
渠頂相衣服均是金輪王孫但面前四竒寒具有無不
等耳(清異錄)
杯香
關關贈俞本明以靑華酒杯酌酒輙有異香或桂花或
梅或蘭視之宛然取之若影酒乾不見矣(清賞錄)
藤實杯香
藤實杯出西域味如荳蔲香美消酒國人寳之不傳於
中土張騫入宛得之(炙轂子)
雪香扇
孟昶夏日水調龍腦末塗白扇上用以揮風一夜與花
蕊夫人登樓望月悮墜其扇為人所得外有效者名雪
香扇
香奩
孫仲竒妹臨終授書云鏡與粉盤與郎香奩與若欲其
行身如明鏡純如粉譽如香(太平御覽)
又
韓偓香奩序云咀五色之靈芝香生九竅飲三危之瑞
露美動七情古詩云開奩集香蘇
香如意
僧繼顒住五臺山手埶香如意紫檀鏤成芬馨滿室名
為握君(清異錄)
名香禮筆
郄詵射策第一拜筆為龍鬚友云猶當令子孫以名香
禮之(龍鬚志)
香璧
蜀人景煥志尚静隠卜築玉壘山下茅堂花圃足以自
娛常得墨材甚精止造五十團曰以此終身墨印文曰
香璧隂篆曰墨副子
龍香劑
元宗御案墨曰龍香劑(陶家餅餘事)
墨用香
製墨香用甘松藿香零陵香白檀丁香龍腦麝香(李孝)
(美墨譜)
香皮紙
廣管羅州多𣝕香樹其葉如橘皮堪作紙名為香皮紙
灰白色有紋如魚子牋(劉恂嶺表異錄)
枕中道士持香
海外一國貢重明枕長一尺二寸高六寸潔白類水晶
中有樓臺之形四面有十道士持香執簡循環無已
飛雲履染四選香
白樂天作飛雲履染以四選香振履則如烟霧曰吾足
下生雲計不久上昇朱府矣(樵人直說)
香囊
幃謂之幐即香囊也(楚辭注)
白玉香囊
元先生贈韋丹尚書絞綃縷白玉香囊(松窗襍錄)
五色香囊
後蜀文澹生五歲謂母曰有五色香囊在吾床下往取
得之乃澹前生五歲失足落井今再生也(本傳)
紫羅香囊
謝遏年少時好佩紫羅香囊垂裏子叔父安石患之而
不欲傷其意乃譎與賭碁賭得燒之(小名錄)
貴妃香囊
明皇還蜀過貴妃葬所乃密遣棺槨葬焉啟瘞故香囊
猶在帝視流涕
連蟬錦香囊
武公崇愛妾步非烟貽趙象連蟬錦香囊附詩云無力
妍妝倚繡櫳暗題蟬錦思難窮近來嬴得傷春病柳弱
花欹怯曉風(非烟傳)
繡香袋
臘日賜銀合子駐顏膏牙香籌繡香袋(韓偓集)
香纓
詩親結其褵注曰香纓也女將嫁母結褵而戒之
玉盒香膏
章臺柳以輕素結玉盒實以香膏投韓君平(柳氏傳)
香獸
香獸以塗金為狻猊麒麟鳬鴨之狀空中以燃香使烟
自口出以為玩好復有雕木埏土為之者
又
故都紫宸殿有二金狻猊蓋香獸也晏公冬宴詩云狻
猊對立香烟度鸑鷟交飛組繡明(老學庵筆記)
香炭
楊國忠家以炭屑用密捏塑成雙鳳至冬月燃爐乃先
以白檀香末鋪於爐底餘炭不能參雜也(天寳遺事)
香蠟燭
公主始有疾召術士米賨為燈法乃以香蠟燭遺之米
氏之鄰人覺香氣異常或詣門詰其故賨具以事對其
燭方二寸上被五色文卷而爇之竟夕不盡郁烈之氣
可聞於百步餘烟出其上即成樓閣臺殿之狀或云蠟
中有蜃脂故也(杜陽雜編)
又
秦檜當國四方餽遺日至方滋德帥廣東為蠟炬以衆
香實其中遣駛卒持詣相府厚遺主藏吏期必達吏使
俟命一日宴客吏曰燭盡適廣東方經略送燭一奩未
敢啓乃取而用之俄而異香滿座察之則自燭中出也
亟命藏其餘枚數之適得四十九呼駛問故則曰經略
專造此燭供獻僅五十條既成恐不佳試其一不敢以
他燭充數秦大喜以為奉己之專也待方益厚(羣談採)
(餘)
又
宋宣政宫中用龍涎沉腦和蠟為燭兩行列數百枝艷
明而香溢鈞天所無也(聞見錄)
又
樺桃皮可為燭而香唐人所謂朝天樺燭香是也
香燈
援神契曰古者祭祀有燔燎至漢武帝祀太乙始用香
燈
燒香器
張伯雨有金銅舍利匣上刻云維梁貞明二年歲次丙
子八月癸未朔二十日壬寅隨使都教練使右廂馬步
都虞侯親軍左衛營都知兵馬使撿挍尚書右僕射守
崖州刺史御史大夫上柱國謝崇勲捨靈夀禪院蓋有
四竅出烟有環若含鎖者是燒香器李商隠詩云金蟾
齧鎖燒香入又云鎖香金屈戌是則燒香為驗此盖燒
香器之有鎖者(研北襍志)
香乘卷十
