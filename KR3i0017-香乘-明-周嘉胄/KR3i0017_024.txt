香乘卷二十四
明周嘉胄撰
墨娥小錄香譜
四葉餅子香
荔枝殼松子殼梨皮甘蔗柤
右各等分為細末梨汁和丸小雞頭大捻作餅子或
搓如粗燈草大隂乾燒妙加降真屑檀末同碾尤佳
造數珠
徘徊花(去汁秤二十兩爛搗碎)沈香(一兩二錢)
金顏香(半兩細研)腦子(半錢另研)
右和勻每濕秤一兩半作數珠二十枚臨時大小加
減合時須於淡日中曬天隂令人著肉乾尤妙盛日
中不可曬
木犀印香
木犀(不以多少研一次晒乾為末每用五兩)檀香(二兩)
赤蒼腦末(四錢)金顏香(三錢)麝香(一錢半)
右為末和勻作印香燒
聚香烟法
艾納(大松上青苔衣)酸棗仁
凡修諸香須入艾納和勻焚之香烟直上三尺結聚
成毬氤氳不散更加酸棗仁研入香中其烟自不散
分香烟法
枯荷葉
凡缸盆内栽種荷花至五月間候荷葉長成用蜜塗
葉上日久自有一等小蟲食盡葉上青翠其葉紗枯
摘取去柄曬乾為細末如合諸香入少許焚之其烟
直上盤結而聚用筯任意分劃或為雲篆或作字體
皆可
賽龍涎餅子
樟腦(一兩)東壁土(三兩搗末)薄荷(自然汁)
右將土汁和成劑日中曬乾再搗汁浸再曬如此五
度候乾研為末入樟腦末和勻更用汁和作餅隂乾
為香錢隔火焚
出降真油法
將降真截二寸長劈作薄片江茶水煮三五次其油盡
去也
製檀香
將香剉如麻粒慢火炒令烟出候紫色去盡腥氣即止
又法劈片用酒慢火煮略炒
又法製降檀須用臘茶同浸漉出微炒
製茅香
擇好者剉碎用酒蜜水灑潤一宿炒令黃色為度
香篆盤
春秋中晝夜各五十刻篆盤徑二寸八分蟠屈共長二
尺五寸五分不可多餘但以此為則或欲增減量晝夜
刻數為之
取百花香水
采百花頭滿甑裝之上以盆合蓋周回絡以竹筒半破
就取蒸下倒流香水貯用謂之花香此乃廣南真法極
妙
薔薇香
茅香(一兩)零陵(一兩)白芷(半兩)
細辛(半兩)丁皮(一兩微炒)白檀(半兩)
茴香(一錢)
右七味為末可佩可燒
瓊心香
白檀(三兩)梅腦(一錢)
右為末麫糊作餅子焚之
香煤一字金
羊脛骨杉木炭(各半兩)韶粉(五錢半)
右和勻每用一小匙燒過如金
香餅
紙錢灰石灰杉樹皮毛(燒灰)
右為末米飲和成餅子
又
羊脛骨(一斤)紅花澤定粉(各二兩)
右為末以糊和作餅子
又
炭末(五斤)鹽黃丹鍼砂(各半斤)
右以糊捻成餅或搗蜀葵和尤佳
又
硬木炭(十斤)鹽(十兩)石灰(一斤)
乾葵花(一斤四兩)紅花(十二兩)焰硝(十二兩)
右為末糯米糊和勻模脫燒香用之火不絶
駕頭香
好𣝕香(五兩)檀香(一兩)乳香(半兩)
甘松(一兩)松納衣(一兩)麝香(五分)
右為末用蜜一觔煉和作餅隂乾
線香
甘松大黃柏子
北棗三柰藿香
零陵檀香土花
金顏香薰花荔殼
佛泥降真(各五錢)𣝕香(二兩)麝香(少許)
右如法製造
又
檀香藿香白芷
樟腦馬蹄香荆皮
牡丹皮丁皮(各半兩)玄參
零陵大黃(各一兩)甘松
三賴辛夷花(各一兩半)芸香
茅香(二兩)甘菊花(四兩)
右為極細末又於合香石上撻之令十分稠密細膩
却依法製造前件料内入蚯蚓糞則灰燼拳連不斷
若入松樹上成窠苔蘚如圓錢者及帶柄小蓮蓬則
烟直而圓
飛樟腦
樟腦不問多少研細同篩過細壁土拌勻攤碗内捩薄
荷汁灑土上又一碗合定濕紙條固縫了蒸之少時其
樟腦飛上碗底皆成冰片腦子
前十五卷内已載數法兹稍異亦存之
熏衣笑蘭梅花香
白芷(四兩碎切)甘松零陵(一兩)
三賴檀香片丁皮
丁枝(半兩)望春花(辛夷也)金絲茒香(三兩)
細辛馬蹄香(二錢)川芎(二塊)
麝香(少許)千斤草(二錢)粞腦(少許另)
右各㕮咀襍和篩下屑末却以腦麝乳極細入屑末
和勻另置錫合中密蓋將上項藥隨多少作貼後却
撮屑末少許在内其香不可言也今市中之所賣者
皆無此二味所以不妙也
紅綠軟香
金顏香牙子(四兩)檀香末(半兩)蘇合油(半兩)
麝香(五分)
右和勻紅用板硃綠用砂綠約用三錢以黃蠟鎔化
和就古人止有紅者蓋用辰砂在内所以聞其香而
食其味皆可以辟穢氛也
合木犀香珠器物
木犀(揀浸過年壓乾者一斤)錦紋大黃(半兩)黃檀香(炒一兩)
白墡土(折二錢大一塊)
右並撻碎隨意製造
藏春不下閣香
𣝕香(二十兩加速香三兩)黃檀并射檀(各五兩)乳香(二錢)
金顏香(二錢)麝香(一錢)腦子(一錢)
白芨(二十兩)
右並為末撻極細水和印成餅一箇一箇攤漆桌上
於有風處隂乾輕輕用手推動翻置竹篩中隂乾不
要揭起若然則破碎不全
藏木犀花
木犀花半開時帶露打下其樹根四向先用被袱之類
鋪張以盛之既得花㨂去枝葉蟲螘之類於淨桌上再
以竹篦一朵朵剔擇過所有花蒂及不佳者皆去之然
後石盆略舂令扁不可十分細裝新瓶内按築令十分
堅實却用乾荷葉數層鋪面上木條擒定或枯竹片尤
好若用青竹則必作臭如此了放用井水浸冬月五日
一易水春秋三二日夏月一日切記裝花時須是以瓶
腹三分為率内二分裝花一分著水若要用時逼去水
去竹木去荷葉隨意取了仍舊如前收藏經年不壊顏
色如金
長春香
川芎辛夷大黃
江黃乳香檀香
甘松(去土各半兩)丁皮丁香
廣芸香三賴(各一兩)千金草(一兩)
茅香玄參牡丹皮(各二兩)
槀本白芷獨活
馬蹄香(去土各二兩)藿香(一兩五錢)荔枝殼(新者一兩)
右為末入白芨末四兩作劑隂乾不可見大日色
太饍香麯
木香沈香(各一兩)丁香
甘草砂仁藿香(各五兩)
白芷乾桂花茯苓(各二兩半)
白术(一兩)白蓮花(一百朵取鬚用)甜瓜(五十箇搗取自然汁)
右為細末用麫六十觔糯米粉四十觔和勻瓜汁拌
成餅為度每米一斗用麯十兩下水八升
製香薄荷
寒水石研極細篩羅過以薄荷二觔交加於鍋内傾水
二碗於上以瓦盆蓋定用紙濕封四圍文武火蒸熏兩
頓飯久氣定方開微有黃色嘗之涼者是加龍腦少許
用(揚州崔家方)
採諸譜於重複外隨類附部獨晦齋譜與此全收之
墨娥内香餅刪去二方移本集香薄荷附香麯後
香乘卷二十四
