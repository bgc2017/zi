香乘卷二十六
明周嘉胄撰
香爐類
爐之名
爐之名始見於周禮冢宰之屬宮人寢中共爐炭
博山香爐
漢朝故事諸王出閣則賜博山香爐
又
武帝内傳有博山香爐西王母遺帝者(事物紀原)
又
皇太子服用則有銅博山香爐一(晉東宮舊事)
又
泰元二十二年皇太子納妃王氏有銀塗博山連盤三
升香爐二(同上)
又
爐象海中博山下有槃貯湯使潤氣蒸香以象海之回
環此器世多有之形制大小不一(考古圖)
古器款識必有取義爐蓋如山香從蓋出宛山騰嵐
足盤環以呈山海象
綠玉博山爐
孫總監千金市綠玉一瑰嵯峨如山命工治之作博山
爐頂上暗出香烟名不二山
九層博山爐
長安巧工丁緩製九層博山香爐鏤爲奇禽怪獸窮諸
靈異皆自然運動(西京雜記)
被中香爐
丁緩作臥褥香爐一名被中香爐本出防風其法後絶
至緩始更爲之爲機環轉運四周而爐體常平可置於
被褥故以爲名卽今之香毬也(同上)
熏爐
尚書郎入直臺中給女侍史二人皆選端正指使從直
女侍史執香爐熏香以從入臺中給使護衣(漢官儀)
鵲尾香爐
法苑珠林云香爐有柄可執者曰鵲尾爐
又
宋王賢山隂人也旣稟女質厥志彌高年及笄應適女
兄許氏密具法服登車旣至夫門時及交禮更着黃巾
裙手執鵲尾香爐不親婦禮賓客駭愕夫家力不能屈
乃放還出家梁大同初隱弱溪之間
又
吳興費崇先少信佛法每聽經常以鵲尾香爐置膝前
(王琰冥祥記)
又
陶弘景有金鵲尾香爐
麒麟爐
晉儀禮大朝會卽鎮官階以金鍍九天麒麟大爐唐薛
能詩云獸坐金牀吐碧烟是也
天降瑞爐
貞陽觀有天降爐自天而下高三尺下一盤盤内出蓮
花一枝十二葉每葉隱出十二屬蓋上有一仙人帶遠
遊冠披紫霞衣形容端美左手搘頤右手垂膝坐一小
石石上有花竹流水松檜之狀雕刻奇古非人所能且
多神異南平王取去復歸名曰瑞爐
金銀銅香爐
御物三十種有純金香爐一枚下盤自副貴人公主有
純銀香爐四枚皇太子有純銀香爐四枚西園貴人銅
香爐三十枚(魏武上雜物疏)
夢天帝手執香爐
陶弘景字通明丹陽秣陵人也父貞孝昌令初弘景母
郝氏夢天人手執香爐來至其所已而有娠
香爐墮地
侯景篡位景牀東邊香爐無故墮地景呼東西南北皆
謂爲廂景曰此東廂香爐那忽下地議者以爲湘東軍
下之徵(梁書)
覆爐示兆
齊建武中明帝召諸王南康侍讀江泌憂念府子琳訪
誌公道人問其禍福誌公覆香爐灰示之曰都盡無餘
後子琳被害(南史)
鑿鏤香爐
石虎冬月爲複帳四角安純金銀鑿鏤香爐(鄴中記)
鳧藻爐
馮小憐有足爐曰辟邪手爐曰鳧藻冬天頃刻不離皆
以其飾得名
瓦香爐
衡山芝岡有石室中有古人住處有刀鋸銅銚及瓦香
爐(傅先生南岳記)
祠坐置香爐
香爐四時祠坐側皆置(盧訵祭法)
迎婚用香爐
婚迎車前用銅香爐二(徐爰家儀)
熏籠
太子納妃有熏衣籠當亦秦漢之制(東宮舊事)
筮香爐
吳郡吳泰能筮會稽盧氏失博山香爐使泰筮之泰曰
此物質雖爲金其象實山有樹非林有孔非泉閶闔風
至時發靑烟此香爐也語其至處求卽得之(集異記)
貪得銅爐
何尚之奏庾仲文貪賄得嫁女具銅爐四人舉乃勝
焚香之器
李後主長秋周氏居柔儀殿有主香宮女其焚香之器
曰把子蓮三雲鳳折腰獅子小三神卐字金鳳口玉甖
太古容華鼎凡數十種金玉爲之
文燕香爐
楊景猷有文燕香爐
聚香鼎
成都市中有聚香鼎以數爐焚香環於前則烟皆聚其
中(清波雜志)
百寶香爐
洛州昭成佛寺有安樂公主造百寶香爐高三尺(朝野僉載)
迦業香爐
錢鎮州詩雖未離五季餘韻然回旋讀之故自娓娓可觀
題者多云寶子弗知何物以余攷之乃迦業之香爐上
有金華華内有金臺即臺為寳子則知寳子乃香爐蓋
耳亦可爲此詩張本但若圜重規豈漢丁緩之製乎(黃長)
(睿集)
金爐口噴香烟
貞元中崔煒墜一巨穴有大白蛇負至一室室有錦繡
幃帳帳前金爐爐上有蛟龍鸞鳳龜蛇孔雀皆張口噴
出香烟芳芬蓊鬱(太平廣記)
龍文鼎
宋高宗幸張俊其所進御物有龍文鼎商彝高足彝商
文彝等物
肉香爐
齊趙人好以身爲供養且謂兩臂爲肉燈臺頂心爲肉
香爐(清異錄)
香爐峰
廬山有香爐峰李太白詩云日照香爐生紫烟來鵬詩
云雲起香烟一炷州
香鼎
周公謹云余見薛玄卿示以銅香鼎一兩耳有三龍交
蟠宛轉自若有珠能轉動及取不能出蓋太古物世之
寶也
張受益藏兩耳彝爐下連方座四周皆作雙牛文藻竝
起朱綠交錯花葉森然按此製非名彛當是敦也又小鼎一
内有款曰&KR3992;且&KR3187;文藻甚佳其色靑褐
趙松雪有方銅爐四脚兩耳饕餮面回文内有東宮二
字款色正黑此鼎博古圖所無也又圓銅鼎一文藻極
佳内有款云瞿父癸鼎蛟脚
又金絲商嵌小鼎元賈氏物紋極細(皆雲烟過眼錄)
季雁山見一爐羃上有十二孔應時出香
香乘卷二十六
