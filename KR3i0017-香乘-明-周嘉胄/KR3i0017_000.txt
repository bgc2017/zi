香乘原序
吾友周江左為香乘所載天文地理人事物産囊括古
今殆盡矣余無復可措一辭葉石林燕語述章子厚自
嶺表還言神仙昇舉形滯難脫臨行須焚名香百餘觔
以佐之廬山有道人積香數斛一日盡發命弟子焚於
五老峰下默坐其傍烟盛不相辯忽躍起在峰頂言出
子厚與所謂返魂香之說皆未可深信然詩禮所稱燔
柴事天蕭焫供祭蒸享苾芬升香椒馨達神明通幽𨼆
其來久遠矣佛有衆香國而養生煉形者亦必焚香言
豈盡誣哉古人香臭字通謂之臭故大學言如惡惡臭
而孟子以鼻之於臭為性性之所欲不得而安於命余
老矣薄命不能得致竒香展讀此乘芳菲菲兮襲余
計人性有同好者案頭各置一册作如是鼻觀否夫以香
草比君子屈宋諸君騷賦纍纍不絶書則好香故余楚
俗周君維揚人實楚産兩人譬之草木吾臭味也李維
楨序
余好睡嗜香性習成癖有生之樂在兹遁世之情彌篤
每謂霜裏佩黃金者不貴於枕上黑甜馬首擁紅塵者
不樂於爐中碧篆香之為用大矣哉通天集靈祀先供
聖禮佛藉以導誠祈仙因之昇舉至返魂祛疫辟邪飛
氣功可回天殊珍異物纍纍徵竒豈惟幽窗破寂繡閣
助歡已耶少時嘗為此書鳩集一十三卷時欲命梓殊
歉挂漏乃復窮搜遍輯積有年月通得二十八卷嗣後
次第獲覩洪顔沈葉四氏香譜每譜卷帙寥寥似未賅
博然又皆脩合香方過半且四氏所纂互相重複至如
幽蘭木蘭等賦於譜無關經余所採通不多則而辯論
精審葉氏居優其脩合諸方實有資焉復得晦齋香譜
一卷墨娥小錄香譜一卷并全錄之計余所纂頗亦浩
繁尚冀海底珊瑚不辭探討而異跡無窮年力有盡乃
授剞劂布諸藝林卅載精勤庶幾不負更欲纂睡旨一
書以副初志李先生所為序正在一十三卷之時今先
生下世二十年惜不得余全書而為之快讀不勝高山
仰止之思焉周嘉胄序
香乘目錄譜錄類一(器物之屬)
卷一
香品(隨品附事實)
卷二
香品
卷三
香品
卷四
香品
卷五
香品
卷六
佛藏諸香
卷七
宫掖諸香
卷八
香異
卷九
香事分類
卷十
香事分類
卷十一
香事别錄
卷十二
香事别錄
卷十三
香緒餘
卷十四
法和衆妙香
卷十五
法和衆妙香
卷十六
法和衆妙香
卷十七
法和衆妙香
卷十八
凝合花香
卷十九
熏佩之香
塗傅之香
卷二十
香屬
卷二十一
印香方
卷二十二
印香圖
卷二十三
晦齋香譜
卷二十四
墨娥小錄香譜
卷二十五
獵香新譜
卷二十六
香爐類
卷二十七
香詩彙
卷二十八
香文彙
(臣)等謹案香乘二十八卷明周嘉胄撰嘉冑
字江左揚州人此書初纂於萬歷戊午止一
十三卷李維楨為作序後自病其疎略續輯
為二十八卷以崇禎辛巳刊成嘉胄自為前
後二序其書凡香品五卷佛藏諸香一卷宫
掖諸香一卷香異一卷香事分類二卷香事
别錄二卷香緒餘一卷法和衆妙香四卷凝
合花香一卷熏佩之香塗傅之香共一卷香
屬一卷印香方一卷印香圖一卷晦齋香譜
一卷墨娥小錄香譜一卷獵香新譜一卷香
爐一卷香詩香文各一卷採摭極為繁富考
南宋以來有洪芻葉廷珪諸家之譜今或𫝊
或不𫝊其𫝊者亦篇帙寥寥故周紫芝太倉
稊米集稱所徵香事多在洪譜之外嘉胄此
編殫二十餘年之力凡香名品故實以及修
合賞鑒諸法無不旁徵博引一一具有始末
自有香譜以來惟陳振孫書錄解題載有香
嚴三昧十卷篇帙最富嘉胄此集乃幾於三
倍之談香事者固莫詳備於斯矣乾隆四十
六年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
