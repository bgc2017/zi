香乘卷四
明周嘉胄撰
香品
降真香
降真香一名紫藤香一名雞骨與沉香同亦因其形有
如雞骨者為香名耳俗傳舶上來者為番降
生南海山中及大秦國其香似蘇方木燒之初不甚香
得諸香和之則特美入藥以番降紫而潤者為良
廣東廣西雲南安南漢中施州永順保靖及占城暹羅
渤泥琉球諸番皆有之(集本草)
降真生藂林中番人頗費坎斫之功乃樹心也其外白
皮厚八九寸或五六寸焚之氣勁而遠(真臘記)
雞骨香即降真香本出海南今溪洞僻處所出者似是
而非勁瘦不甚香(溪蠻藂話)
主天行時氣宅舍怪異並燒之有驗(海藥本草)
伴和諸香燒烟直上感引鶴降醮星辰燒此香妙為第
一小兒佩之能辟邪氣度籙功德極驗降真之名以此
(仙傳)
出三佛齊國者佳其氣勁而遠辟邪氣泉人每歲除家
無貧富皆爇之如燔柴雖在處有之皆不及三佛齊國
者今有番降廣降土降之别
貢降真香
南巫里其地自蘇門答剌西風一日夜可至洪武初貢
降真香
蜜香
蜜香即木香一名沒香一名木蜜一名阿&KR1818;一名多香
木皮可為紙
木蜜香蜜也樹形似槐而香伐之五六年乃取其香(法華)
(經註)
木蜜號千歲樹根本甚大伐之四五歲取不腐者為香
(魏王花木志)
沒香樹出波斯國拂林國人呼為阿&KR1818;樹長數丈皮青
白色葉似槐而長花似橘而大子黑色大如山茱萸酸
甜可食(酉陽雜爼)
肇慶新興縣出多香木俗名蜜香辟惡氣殺鬼精(廣州志)
其葉如椿樹生干歲斫仆之歴四五歲乃往看已腐敗
惟中節堅貞者是香(異物志)
蜜香生永昌山谷今惟廣州舶上有來者他無所出
蜜香生交州大樹節如沉香
蜜香從外國舶上來葉似薯蕷而根大花紫色功效極
多今以如雞骨堅實齧之粘齒者為上復有馬兜鈴根
謂之青木香非此之謂也或云有二種亦恐非耳一謂
之雲南根
前沉香部交人稱沉香為蜜香交州志謂蜜香似沉
香蓋木體俱香形復相似亦猶南北橘枳之别耳諸
論不一并採之以俟考訂有云蜜香生南海諸山中
種之五六年得香此即廣人種香樹為利今書齋日
用黃熟生香又非彼類
蜜香紙
晉太康五年大秦國獻蜜香紙三萬幅帝以萬幅賜杜
預令寫春秋釋例紙以蜜香樹皮葉作之微褐色有紋
如魚子極香而堅韌水漬之不爛(晉書)
木香
木香草本也與前木香不同本名蜜香因其香氣如蜜
也緣沉香類有蜜香遂訛此為木香耳昔人謂之青木
香後人因呼馬兜鈴根為青木香乃呼此為南木香廣
木香以分别之(本草)
青木香出天竺是草根狀如甘草(南州異物志)
其香是蘆蔓根條左盤旋采得二十九日方硬如朽骨
其有蘆頭丁蓋子色青者是木香神也(本草)
五香者即青木香也一株五根一莖五枝一枝五葉一
葉間五節五五相對故名五香燒之能上徹九星之天
也(三洞珠囊)
夢青木香療疾
崔萬安分務廣陵苦脾泄家人禱於后土祠是夕萬安
夢一婦人珠珥珠履衣五重皆編貝珠為之謂萬安曰
此疾可治今以一方相與可取青木香肉荳蔲等分棗
肉為丸米飲下二十丸又云此藥太熱疾平即止如其
言即愈(稽神錄)
蘇合香
此香出蘇合國因以名之梵書謂之咄魯瑟劒
蘇合香出中臺山川谷
今從西域及崑崙來者紫赤色與紫真檀相似堅實極
芳香性重如石燒之灰白者好
廣州雖有蘇合香但類蘇木無香氣藥中只用有膏油
者極芳烈
大秦國人採得蘇合香先煎其汁以為香膏乃賣其滓
與諸國賈人是以展轉來達中國者不大香也然則廣
南貨者其經煎煮之餘乎今用如膏油者乃合治成香
耳(已上集本草)
中天竺國出蘇合香是諸香汁煎成非自然一物也
蘇合油出安南三佛齊諸番國樹生膏可為香以濃而
無滓者為上
大秦國一名掣韃以在海西亦名雲海西國地方數千
里有四百餘城人俗有類中國故謂之大秦國人合香
謂之香煎其汁為蘇合油其滓為蘇合油香(西域傳)
蘇合香油亦出大食國氣味類篤耨以濃淨無滓者為
上番人多以塗身而閩中病大風者亦倣之可合輭香
及入藥用(香錄)
今之蘇合香赤色如堅木又有蘇合油如黐膠人多用
之而劉夢得傳信方言謂蘇合香多薄葉子如金色按
之即止放之即起良久不定如蟲動氣烈者佳(沈括筆談)
香本一樹建論互殊其云類紫真檀是樹枝節如膏
油者即樹脂膏蘇合香蘇合油一樹兩品又云諸香
汁煎成乃偽為者如蘇木重如石嬰薁是山葡萄至
陶隠居云是獅子糞物理論云是獸便此大謬誤蘇
合油白色本草言獅糞極臭赤黑色又劉夢得言薄
葉如金色者或即蘇合香樹之葉抑番禺珍異不一
更品外之竒者乎
賜蘇合香酒
王文正太尉氣羸多病真宗面賜藥酒一瓶令空腹飲
之可以和氣血辟外邪文正飲之大覺安徤因對稱謝
上曰此蘇合香酒也每一斗酒以蘇合香丸一兩同煮
極能調五臟却腹中諸疾每冐寒夙興則飲一杯因各
出數榼賜近臣自此臣庶之家皆效為之蘇合香丸因
盛行於時(彭乘墨客揮犀)
市蘇合香
班固云竇侍中令載雜綵七百疋市月氐馬蘇合香一
云令賫白素三百疋欲以市月氐馬蘇合香(太平御覽)
金銀香
金銀香中國皆不出其香如銀匠欖糖相似中有白蠟
一般白塊在内好者白多低者白少焚之氣味甚美出
舊港(華夷續考)
南極
南極香材也(同上)
金顔香
香類熏陸其色紫赤如凝漆沸起不甚香而有酸氣合
沉檀焚之極清婉(西域傳)
香出大食及真臘國所謂三佛齊國出者蓋自二國販
去三佛齊而三佛齊乃販至中國焉其香乃樹之脂也
色黃而氣勁蓋能聚衆香今之為龍涎軟香佩帶者多
用之番人亦以和香而塗身
真臘産金顔香黃白黑三色白者佳(方輿勝略)
貢金顔香干團
元至元間馬八兒國貢獻諸物有金顔香干團香乃樹
脂有淡黃色者黑色者劈開雪白者為佳(解酲錄)
流黃香
流黃香似流黃而香吳時外國傳云流黃香出都昆國
在扶南南三干里
流黃香在南海邊諸國今中國用者從西戎來(南州異物志)
亞濕香
亞濕香出占城國其香非自然乃土人以十種香搗和
而成體濕而黑氣和而長爇之勝於他香(香錄)
近有自日本來者貽余以香所謂體濕而黑氣和而
長全無沉檀腦麝氣味或即此香云
顫風香
香乃占城香品中之至精好者蓋香樹交枝曲榦兩相
戛磨積有歲月樹之漬液菁英凝結成香伐而取之節
油透者更佳潤澤頗類蜜漬最宜熏衣經數日香氣不
歇今江西道臨江路清江鎮以此為香中之甲品價常
倍於他香
迦闌香(一作迦藍水)
香出迦闌國故名亦占香之類也或云生南海補陀巖
蓋香中至寶價與金等
特遐香
特遐香出弱水西形如雀卵色頗淡白焚之辟邪去穢
鬼魅避之(五雜爼)
阿勃參香
出拂林國皮色青白葉細兩兩相對花似蔓青正黃子
如胡椒赤色研其脂汁極香又治癩
兜納香
廣志云生南海剽國魏略云出大秦國兜納香草類也
兜婁香
異物志云兜婁香出海邊國如都梁香亦合香用莖葉
似水蘇
按此香與今之兜婁香不同
紅兜婁香
按此香即麝檀香之别名也
艾納香
出西國似細艾又有松樹皮上綠衣亦名艾納可以和
合諸香燒之能聚其烟青白不散而與此不同
艾納出剽國此香燒之歛香氣能令不散烟直上似細
艾也(北戶錄)
異物志云葉如栟櫚而小子似梹榔可食有云松上寄
生草合香烟不散
所謂松上寄生即松上綠衣也葉如栟櫚者是
迷迭香
廣志云出西域魏略云出大秦國可佩服令人衣香燒
之拒鬼魏文帝時自西域移植庭中帝曰余植迷迭于
中庭喜其揚條吐秀馥郁芬芳
藒車香
爾雅曰藒車䒗輿香草也生海南山谷又出彭城高數
尺黃葉白花楚詞云畦留夷與藒車則昔人常栽蒔之
與今蘭草零陵相類也
齊民要術云凡諸樹木蟲蛀者煎此香冷淋之即辟也
都梁香
都梁香曰蘭草曰蕳曰水香曰香水蘭曰女蘭曰香草
曰燕尾香曰大澤蘭曰蘭澤草曰煎澤草曰雀頭草曰
孩兒菊曰干金草均别名也
都梁縣有山山下有水清淺其中生蘭草因名都梁香
(盛弘之荆州記)
蕳蘭也詩方秉蕳兮爾雅翼云莖葉似澤蘭廣而長節
節赤高四五尺漢諸池館及許昌宫中皆種之可著粉
藏衣書中辟蠧魚今都梁香也(稗雅廣要)
都梁香蘭草也本草綱目引諸家辯證亹亹千百餘
言一皆浮剽之論蓋蘭類有别古之所謂可佩可紉
者是蘭草澤蘭也蘭草即今之孩兒菊澤蘭俗呼為
奶孩兒又名香草其味更酷烈江淮間人夏月採嫩
莖以香髮今之蘭者幽蘭花也蘭草蘭花自是兩類
蘭草澤蘭又亦異種蘭草葉光潤根小紫夏月採隂
亁即都梁香也古今採用自殊其類各别何煩冗緒
而藒車艾納都梁俱小草每見重於標詠所謂氍毺
&KR1674;㲮五木香迷迭艾納及都梁是也
零陵香
薰草蔴葉而方莖赤花而黑實氣如蘼蕪可以止癘即
零陵香(山海經)
東方君子之國薰草朝朝生香(博物志)
零陵香曰薰草曰蕙草曰香草曰燕草曰黃零草皆别
名也生零陵山谷今湖嶺諸州皆有之多生下濕地常
以七月中旬開花至香古所謂薰草是也或云蕙草亦
此也又云其莖葉謂之蕙其根謂之薰三月採脫節者
良今嶺南收之皆作窑竈以火炭焙亁令黃色乃佳江
淮間亦有土生者作香亦可用但不及嶺南者芬薰耳
古方但用薰草而不用零陵香今合香家及面膏皆用
之
古者燒香草以降神故曰薰曰蕙薰者薰也蕙者和也
漢書云薰以香自燒是矣或云古人祓除以此草薰之
故謂之薰虞衡志言零陵即今之永州不出此香惟融
宜等州甚多土人以編蓆薦性煖宜人按零陵舊治在
今全州全乃湘之源多生此香今人呼為廣零陵香者
乃真薰草也若永州道州武岡州皆零陵屬地今鎮江
丹陽皆蒔而刈之以酒灑制貨之芬香更烈謂之香草
與蘭草同稱零陵香至枯亁猶香入藥絶可用為浸油
飭髮至佳
零陵香江湘生處香聞十步(一統志)
芳香
芳香即白芷也許慎云晉謂之䖀齊謂之茝楚謂之蘺
又謂之葯又名莞葉名蒚麻生於下澤芬芳與蘭同德
故騷人以蘭茝為詠而本草有芳香澤芬之名古人謂
之香白芷云
徐鍇云初生根榦為芷則白芷之義取乎此也
王安石云茝香可以養鼻又可養體故茝字從臣臣音
怡怡養也
陶弘景曰今處處有之東南間甚多葉可合香道家以
此香浴去尸蟲
蘇頌云所在有之吳地尤多根長尺餘粗細不等白色
枝榦去地五寸以上春生葉相對婆娑紫色闊三指許
花白微黃入伏後結子立秋後苗枯二八月採曝以黃
澤者為佳
蜘蛛
出蜀西茂州松潘山中草根也黑色有粗鬚狀如蜘蛛
故名氣味芳香彼土亦重之(本草)
甘松香
金光明經謂之苦彌哆香
出姑臧凉州諸山細葉引蔓藂生可合諸香及裛衣
今黔蜀州郡及遼州亦有之叢生山野葉細如茅草根
極繁密八月作湯浴令人身香
甘松芳香能開脾鬱産於川西松州其味甘故名(已上集本)
(草)
藿香
法華經謂之多摩羅䟦香楞嚴經謂之兜婁婆香金光
明經謂之鉢怛羅香湼槃經謂之迦筭香
藿香出海遼國形如都梁可著衣服中(南州異物志)
藿香出交阯九真武平興古諸國民自種之榛生五六
月採日曬亁乃芬香(南方草木狀)
吳時外國傳曰都昆在扶南南三干餘里出藿香
劉欣期言藿香似蘇合謂其香味相似也
頓遜國出藿香插枝便生葉如都梁以裛衣國有區撥
等花十餘種冬夏不衰日載數十車貨之其花燥更芬
馥亦末為粉以傅身焉(華夷草木考)
芸香
說文云芸香草也似苜蓿爾雅翼云仲春之月芸始生
禮圖云葉似雅蒿又謂之芸蒿香美可食淮南說芸草
死可復生採之著於衣書可辟蠧老子云芸芸各歸其
根者蓋物衆多之謂沈括云芸類豌豆作藂生其葉極
芳香秋復生葉間微白如粉鄭玄曰芸香草世人種之
中庭
宫殿植芸香
漢種之蘭臺石室藏書之府(典略)
顯陽殿前芸香一株徽音殿前芸香二株含英殿前芸
香二株(洛陽宫殿簿)
太極殿前芸香四畦式乾殿前芸香八畦(晉宫殿名)
芸香室
祖欽仁檢校祕書郎持三筆終入芸香之室(陳子昂集)
芸香去蝨
採芸香葉置席下能去蚤蝨子(續博物志)
殿前植芸香一株二株疑是木本又云殿前芸香四
畦八畦則又草本豈草木本俱有此香名也今香藥
所用芸香如楓脂乳香之類即其木本膏液為香者
蘹香
江淮湖嶺山中有之木大者近丈許小者多被樵採葉
青而長有鋸齒狀如小薊葉而香對節生其根狀如枸
杞根而大煨之甚香
櫰香
櫰香即杜蘅香人衣體生山谷葉似葵形如馬蹄俗名
馬蹄香藥中少用陶隠居云惟道家服之令人身衣香
嵇康卞敬俱有櫰香讃
右二香音同而本有草木之殊
香茸
汀州地多香茸閩人呼為香蕕客曰孰是余曰左傳言
一薰一蕕十年尚有臭杜預曰蕕臭草也漢書薰以香
自燒顔籀曰薰香草也左氏以薰對蕕是不得為香草
今香茸自甲拆至花時投殽爼中馥然謂之臭草可乎
按本草香薷薷香柔注云家家有之主霍亂今醫家用
香茸正療此疾味亦辛但淮南為香茸閩中呼為香蕕
此非當以本草為是客曰信然(孫氏談圃)
香茸又呼為薷香菜蜜蜂草其氣香其葉柔故又名香
葇
香薷香葇一物但隨所生地而名爾生平地者葉大生
巖石者葉細可通用之(本草)
茅香
茅香花苗葉可煮作浴湯辟邪氣令人身香生劒南道
諸州其莖葉黑褐色花白即非白茅香也根如茅但明
潔而長用同藁本尤佳仍入印香中合香附子用
茅香凡有二此是一種香茅也其白茅香别是南番一
種香草
香茅南擲
諶姆取香茅一根南望擲之謂許真君曰子歸茅落處
立吾祠(仙佛竒蹤)
白茅香
白茅香生廣南山谷及安南如茅根亦今排草之類非
近代之白茅及北土茅香花也道家用作浴湯合諸名
香甚竒妙尤勝舶上來者
排草香
排草出交阯今嶺南亦或蒔之草根也白色狀如細柳
根人多偽雜之淮海志云排草香狀如白茅香芬烈如
麝人亦用之合香諸香無及之者
瓶香
生南海山谷草之狀也
耕香
耕香莖生細葉出烏滸國
茅香白茅香排草香瓶香耕香當是一類
雀頭香
雀頭香即香附子葉莖都作三稜根若附周匝多毛多
生下濕地故有水三稜水巴戟之名出交州者最勝大
如棗核近道者如杏仁許荆湘人謂之莎草根和香用
之
玄臺香
陶隠君云近道有之根黑而香道家用以合香
荔枝香
取其殼合香最清馥(香譜)
孩兒香
一名孩兒土一名孩兒泥一名烏爹泥按此香乃烏爹
國薔薇樹下土也本國人呼曰海今訛傳為孩兒蓋薔
薇開花時雨露滋沐香滴於上凝結如菱角塊者佳
藁本香
藁本香古人用之和香故名(本草)
香乘卷四
