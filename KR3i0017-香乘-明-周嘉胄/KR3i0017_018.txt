香乘卷十八
明周嘉胄撰
凝合花香
梅花香
丁香(一兩)藿香(一兩)甘松(一兩)
檀香(一兩)丁皮(半兩)牡丹皮(半兩)
零陵香(二兩)辛夷(半兩)龍腦(一錢)
右為末用如常法尤宜佩帶
梅花香(二)
甘松(一兩)零陵香(一兩)檀香(半兩)
茴香(半兩)丁香(一百枚)龍腦(少許另研)
右為細末煉蜜合和亁濕皆可焚
梅花香(三)
丁香枝杖(一兩)零陵香(一兩)白茅香(一兩)
甘松(一兩)白檀(一兩)白梅末(二錢)
杏仁(十五箇)丁香(三錢)白蜜(半觔)
右為細末煉蜜作劑窨七日燒之
梅花香(武)
沉香(五錢)檀香(五錢)丁香(五錢)
丁香皮(五錢)麝香(少許)龍腦(少許)
右除腦麝二味乳鉢細研入杉木炭煤二兩共香和
勻煉白蜜杵勻捻餅入無渗磁瓶窨久以玉片襯燒
之
梅花香(沈)
玄参(四兩)甘松(四兩)麝香(少許)
甲香(三錢先以泥漿慢煑次用蜜製)
右為細末煉蜜丸如常法爇之
夀陽公王梅花香(沈)
甘松(半兩)白芷(半兩)牡丹皮(半兩)
槀本(半兩)茴香(一兩)丁皮(一兩不見火)
檀香(一兩)降真香(二錢)白梅(一百枚)
右除丁皮餘皆焙乾為粗末磁器窨月餘如常爇
李王帳中梅花香(補)
丁香(一兩新好者)沉香(一兩)紫檀香(半兩)
甘松(半兩)零陵香(半兩)龍腦(四錢)
麝香(四錢)杉松麩炭末(一兩)製甲香(三分)
右為細末煉蜜放冷和丸窨半月爇之
梅英香(一)
揀丁香(三錢)白梅末(三錢)零陵香葉(二錢)
木香(一錢)甘松(五分)
右為細末煉蜜作劑窨燒之
梅英香(二)
沉香(三兩剉末)丁香(四兩)龍腦(七錢另研)
蘇合油(二錢)甲香(二錢製)硝石末(一錢)
右細末入烏香末一錢煉蜜和勻丸如芡實大焚之
梅蕊香
檀香(一兩半建茶浸三日銀器中炒令紫色碎者旋取之)
𣝕香(三錢半剉細末入蜜一琖酒半琖以沙盒盛蒸取出炒亁)
甲香(半兩漿水泥一塊同浸三日取出再以漿水一盌煮亁更以酒一盌煮於銀器内炒黃色)
玄參(切片入熖硝一錢蜜一琖酒一琖煮亁為度炒令脆不犯鐵器)
龍腦(二錢另研)麝香(當門子二字另研)
右為細末先以甘草半兩搥碎沸湯一觔浸候冷取
出甘草不用白蜜半觔煎撥去浮蠟與甘草湯同煮
放冷入香末次入腦麝及杉樹油節炭二兩和勻捻
作餅子貯磁器内窨一月
梅蕊香武(又名一枝梅)
歌曰沉香一分丁香半烰炭篩羅五兩灰煉蜜丸燒加
腦麝東風吹綻一枝梅
韓魏公濃梅香(洪譜又名返魂香)
黑角沉(半兩)丁香(一錢)臘茶末(一錢)
鬱金(五分小者麥麩炒赤色)麝香(一字)
定粉(一米粒即韶粉)白蜜(一琖)
右各為末麝先細研取臘茶之半湯點澄清調麝次
入沉香次入丁香次入欝金次入餘茶及定粉共研
細乃入蜜令稀稠得所收砂瓶噐中窨月餘取燒久
則益佳燒時以雲母石或銀葉襯之
黃太史跋云余與洪上座同宿潭之碧廂門外舟衝
岳花光仲仁寄墨梅二幅扣舟而至聚觀於下予曰
祇欠香耳洪笑發囊取一炷焚之如嫩寒清曉行孤
山籬落間怪而問其所得云東坡得於韓忠獻家知
子有香癖而不相授豈小譴其後駒父集古今香方
自謂無以過此予以其名未顯易之云
香譜補遺所載與前稍異今併錄之
臘沉(一兩)龍腦(五分)麝香(五分)
定粉(二錢)鬱金(五錢)臘茶末(二錢)
鵝梨(二枚)白蜜(二兩)
右先將梨去皮薑擦梨上搗碎旋扭汁與蜜同熬過
在一淨琖内調定粉臘茶鬱金香末次入沉香龍腦
麝香和為一塊油紙裹入磁盒内地窨半月取出如
欲遺人圓如芡實金箔為衣十圓作貼
笑梅香(一)
榅桲(二箇)檀香(五錢)沉香(三錢)
金顔香(四錢)麝香(一錢)
右將榅桲割破頂子以小刀剔去穰並子將沉香檀
香為極細末入於内將原割下頂子蓋著以麻縷縛
定用生麵一塊裹榅桲在内慢灰火燒黃熟為度去
麵不用取榅桲研為膏别將麝香金顔香研極細入
膏内相和研勻雕花印脱陰亁燒之
笑梅香(二)
沉香(一兩)烏梅(一兩)芎藭(一兩)
甘松(一兩)檀香(五錢)
右為末入腦麝少許蜜和瓷盒内窨旋取燒之
笑梅香(三)
𣝕香(二錢)丁香(二錢)甘松(二錢)
零陵香(二錢共為粗末)朴硝(一兩)腦麝(各五分)
右研勻次腦麝朴硝生蜜搜和甆盒封窨半月
笑梅香(武一)
丁香(百粒)茴香(一兩)檀香(五錢)
甘松(五錢)零陵香(五錢)麝香(五分)
右為細末蜜和成塊分爇之
笑梅香(武二)
沉香(一兩)檀香(一兩)白梅肉(一兩)
丁香(八錢)木香(七錢)牙硝(五錢研)
丁香皮(二錢去粗皮)麝香(少許)白芨末
右為細末白芨煮糊和勻入範子印花隂乾燒之
肖梅韻香(補)
韶腦(四兩)丁香皮(四兩)白檀(五錢)
桐灰(六兩)麝香(一錢)
别一方加沉香一兩
右先搗丁香檀灰為末次入腦麝熱蜜拌勻杵三五
百下封窨半月取爇之
勝梅香
歌曰丁香一兩真檀半(降真白檀)松炭篩羅一兩灰熟蜜和
勻入龍腦東風吹綻嶺頭梅
鄙梅香(武)
沉香(一兩)丁香(二錢)檀香(二錢)
麝香(五分)浮萍草
右為末以浮萍草取汁加少許蜜捻餅燒之
梅林香
沉香(一兩)檀香(一兩)丁香枝杖(三兩)
樟腦(三兩)麝香(一錢)
右腦麝另器細研將三味懷乾為末用煆過硬炭末
香末和勻白蜜重湯煮去浮蠟放冷旋入臼杵搗數
百下取以銀葉襯焚之
浃梅香(沈)
丁香(百粒)茴香(一捻)檀香(二兩)
甘松(二兩)零陵香(二兩)腦麝(各少許)
右為細末煉蜜作劑爇之
肖蘭香(一)
麝香(一錢)乳香(一錢)麩炭末(一兩)
紫檀(五兩白尤妙剉作小片煉白蜜一觔加少湯浸一宿取出銀器内炒微烟出)
右先將麝香乳鉢内研細次用好臘茶一錢沸湯點
澄清時與麝香同研候勻與諸香相和勻入臼杵令
得所如乾少加浸檀蜜水拌勻入新器中以紙封十
數重地坎窨一月爇之
肖蘭香(二)
零陵香(七錢)藿香(七錢)甘松(七錢)
白芷(二錢)木香(二錢)母丁香(七錢)
官桂(二錢)玄參(三兩)香附子(二錢)
沉香(二錢)麝香(少許另研)
右煉蜜和勻捻作餅子燒之
笑蘭香(武)
歌曰零藿丁檀沉木一六錢槀本麝差輕合和時用松
花蜜爇處無烟分外清
笑蘭香(洪)
白檀香(一兩)丁香(一兩)𣝕香(一兩)
甘松(五錢)黃熟香(二兩)玄參(一兩)
麝香(二錢)
右除麝香另研外令六味同搗為末煉蜜搜拌為膏
爇窨如常法
李元老笑蘭香
揀丁香(味辛者一錢)木香(一錢鷄骨者)沉香(一錢刮去軟者)
白檀香(一錢脂膩者)肉桂(一錢味辛者)麝香(五分)
白片腦(五分)南鵬砂(二錢先研細次入腦麝)
回紇香附(一錢如無以白荳䓻代之同前六味為末)
右煉蜜和勻更入馬孛二錢許搜拌成劑新油單紙
封裹入瓷瓶内一月取出旋丸如菀豆狀捻餅以漬
酒名洞庭春(每酒一瓶入香一餅化開笋葉密封春三日夏秋一日冬七日可飲其香特美)
靖老笑蘭香(新)
零陵香(七錢半)藿香(七錢半)甘松(七錢半)
當歸(一條)荳䓻(一箇)梹榔(一箇)
木香(五錢)丁香(五錢)香附子(二錢半)
白芷(二錢半)麝香(少許)
右為細末煉蜜搜和入臼杵百下貯磁盒地坑埋窨
一月旋作餅爇如常法
勝肖蘭香
沉香(拇指大)檀香(拇指大)丁香(二錢)
茴香(五分)丁香皮(三兩)檀腦(五錢)
麝香(五分)煤末(五兩)白蜜(半觔)
甲香(二十片黃泥煮去淨洗)
右為細末煉蜜和勻入磁器内封窨旋丸燒之
勝蘭香(補)
歌曰甲香一分煮三番二兩烏沉一兩檀冰麝一錢龍
腦半蜜和清婉勝芳蘭
秀蘭香(武)
歌曰沉藿零陵俱半兩丁香一分麝三錢細搗蜜和為
餅子芬芳香自禁中傳
蘭蕊香(補)
𣝕香(三錢)檀香(三錢)乳香(二錢)
丁香(三十枚)麝香(五分)
右為末以蒸鵝梨汁和作餅子窨亁燒如常法
蘭遠香(補)
沉香(一兩)速香(一兩)黃連(一兩)
甘松(一兩)丁香皮(五錢)紫勝香(五錢)
右為細末以蘇合油和作餅子爇之
木犀香(一)
降真(一兩)檀香(一錢另為末作㕓)臘茶(半胯碎)
右以紗囊盛降真香置磁器内用新淨器盛鵝梨汁
浸二宿及茶候軟透去茶不用拌檀窨燒
木犀香(二)
採木犀未開者以生蜜拌勻不可蜜多實搽入磁器中
地坎埋窨日久愈竒取(出)於乳鉢内研拍作餅子油單
紙裹收逐旋取燒採花時不得犯手剪取為妙
木犀香(三)
日未出時乘露採取岩桂花含蕊開及三四分者不拘
多少煉蜜候冷拌和以温潤為度緊入不津磁罐中以
蠟紙密封罐口掘地深三尺窨一月銀葉襯燒花大開
無香
木犀香(四)
五更初以竹箸取巖花未開蕊不拘多少先以瓶底入
檀香少許方以花蕊入瓶候滿花腦子糁花上皂紗幕
瓶口置空所日收夜露四五次少用生熟蜜相拌澆瓶
中蠟紙封窨燒如法
木犀香(新)
沉香(半兩)檀香(半兩)茅香(一兩)
右為末以半開桂花十二兩擇去蒂研成泥搜作劑
入石臼杵千百下即出當風隂亁燒之
吳彥莊木犀香(武)
沉香(半兩)檀香(二錢五分)丁香(十五粒)
腦子(少許另研)金顔香(另研不用亦可)麝香(少許茶清研)
木犀花(五琖已開未披者次入腦麝同研如泥)
右以少許薄麪糊入所研三物中同前四物和劑範
為小餅窨乾如常法爇之
智月木犀香(沈)
白檀(一兩臘茶浸炒)木香金顔香
黑篤耨香蘇合油麝香
白芨末(已上各一錢)
右為細末用皂兒膠鞭和入臼搗千下以花脱之依
法窨爇
桂花香
用桂蕊將放者搗爛去汁加冬青子亦搗爛去汁存查
和桂花合一處作劑當風處隂乾用玉版蒸儼是桂香
甚有幽致
桂枝香
沉香降真香(等分)
右劈碎以水浸香上一指蒸亁為末蜜劑燒之
杏花香(一)
附子沉紫檀香𣝕香
降真香(已上各一兩)甲香薰陸香
篤耨香塌乳香(已上各五錢)丁香(二錢)
木香(二錢)麝香(五分)梅花腦(三分)
右搗為末用薔薇水拌勻和作餅子以琉璃瓶貯之
地窨一月爇之有杏花韻度
杏花香(二)
甘松(五錢)芎藭(五錢)麝香(二分)
右為末煉蜜丸如彈子大置爐中旖旎可愛每迎風
燒之尤妙
吳顧道侍郎杏花香
白檀香(五兩細剉以蜜二兩熱湯化開浸香三宿取出於銀器内裛紫色入杉木炭内炒同搗為末)
麝香(一錢另研)臘茶(一錢湯點澄清用稠脚)
右同拌令勻以白蜜八兩搜和乳槌杵數百貯磁器
仍鎔蠟固封地窨一月久則愈佳
百花香(一)
甘松(一兩)沉香(一兩臘茶同煮半日)𣝕香(一兩)
丁香(一兩臘茶煮半日)玄参(一兩洗淨槌碎炒焦)麝香(一錢)
檀香(五錢剉碎鵝梨二箇取汁浸銀器内蒸)龍腦(五分)
砂仁(一錢)肉荳䓻(一錢)
右為細末羅勻以生蜜搜和搗百餘杵捻作餅子入
瓷盒封窨如常法爇之
百花香(二)
歌曰三兩甘松(别本作一兩)一兩芎(别本作半兩)麝香少許蜜和
同丸如彈子爐中爇一似百花迎曉風
野花香(一)
𣝕香(一兩)檀香(一兩)降真(一兩)
舶上丁皮(五錢)龍腦(五分)麝香(半字)
炭末(五錢)
右為末入炭末拌勻以煉蜜和劑捻作餅子地窨燒
之如要烟聚入製過甲香一字
野花香(二)
𣝕香(三兩)檀香(三兩)降真香(三兩)
丁香(一兩)韶腦(二錢)麝香(一字)
右除腦麝另研外餘搗羅為末入腦麝拌勻杉木炭
三兩燒存性為末煉蜜和劑入臼杵三五百下磁罐
内收貯旋取分燒之
野花香(三)
大黃(一兩)丁香沉香
玄参白檀(已上各五錢)
右為末用梨汁和作餅子燒之
野花香(武)
沉香檀香丁香
丁香皮紫藤香(已上各五錢)麝香(二錢)
樟腦少許杉木炭(八兩研)
右蜜一觔重湯煉過先研腦麝和勻入香搜蜜作劑
杵數百入甆器内地窨旋取捻餅燒之
後庭花香
白檀(一兩)𣝕香(一兩)楓乳香(一兩)
龍腦(二錢)
右為末以白芨作糊和印花餅窨乾如常法
荔枝香(沈)
沉香檀香白荳䓻仁
西香附子金顔香肉桂(已上各一兩)
馬牙硝(五錢)龍腦(五分)麝香(五分)
白芨(二錢)新荔枝皮(二錢)
右先將金顔香於乳鉢内細研次入腦麝牙硝另研
諸香為末入金顔香研勻滴水和作餅窨乾燒之
洪駒父荔枝香(武)
荔枝殼(不拘多少)麝皮(一箇)
右以酒同浸二宿酒高二指封蓋飯甑上蒸之酒乾
為度日中燥之為末每一兩重加麝香一字煉蜜和
劑作餅燒如常法
柏子香
柏子實不計多少帶青色未開破者
右以沸湯焯過酒浸蜜封七日取出陰乾燒之
酴醿香
歌曰三兩玄參二兩松一枝櫖子蜜和同少加眞麝並
龍腦一架荼䕷落晚風
黃亞夫野梅香(武)
降眞香(四兩)臘茶(一胯)
右以茶為末入井花水一盌與香同煮水乾為度篩
去臘茶碾真香為細末加龍腦半錢和勻白蜜煉熟
搜劑作圓如雞頭實或散燒之
江梅香
零陵香藿香丁香(懷乾)茴香
龍腦(已上各半兩)麝香(少許鉢内研以建茶湯和洗之)
右為末煉蜜和勻捻餅子以銀葉襯燒之
江梅香(補)
歌曰百粒丁香一撮茴麝香少許可斟裁更加五味零
陵葉百斛濃香江上梅
蠟梅香(武)
沉香(三錢)檀香(三錢)丁香(六錢)
龍腦(半錢)麝香(一字)
右為細末生蜜和劑爇之
雪中春信
檀香(半兩)𣝕香(一兩二錢)丁香皮(一兩二錢)
樟腦(一兩二錢)麝香(一錢)杉木炭(二兩)
右為末煉蜜和勻焚窨如常法
雪中春信(沈)
沉香(一兩)白檀(半兩)丁香(半兩)
木香(半兩)甘松(七錢半)藿香(七錢半)
零陵香(七錢半)白芷(二錢)回鶻香附子(二錢)
當歸(二錢)麝香(二錢)官桂(二錢)
㯽榔(一枚)荳䓻(一枚)
右為末煉蜜和餅如棋子大或脱花樣燒如常法
雪中春信(武)
香附子(四兩)鬱金(二兩)檀香(一兩建茶煮)
麝香(少許)樟腦(一錢石灰製)羊脛灰(四兩)
右為末煉蜜和勻焚窨如常法
春消息(一)
丁香(半兩)零陵香(半兩)甘松(半兩)
茴香(二分)麝香(一分)
右為末蜜和得所以甆盒貯之地穴内窨半月
春消息(二)
甘松(一兩)零陵香(半兩)檀香(半兩)
丁香(十顆)茴香(一撮)腦麝(少許)
和窨如常法
雪中春泛(東平李子新方)
腦子(二分)麝香(半錢)白檀(二兩)
乳香(七錢)沉香(三錢)寒水石(三兩燒)
右件為極細末煉蜜并鵝梨汁和勻為餅脱濕置寒
水石末中磁瓶内收貯
勝茉莉香
沉香(一兩)金顔香(研細)檀香(各二錢)
大丁香(十粒研細末)腦麝(各一錢)
右麝用冷臘茶清三四滴研細續入腦子同研木犀
花方開未離披者三大盞去蒂於淨器中研爛如泥
入前作六味再研勻拌成餅子或用模子脱成花樣
密入器中窨一月
薝蔔香
雪白芸香以酒煮入元參桂末丁皮四味和勻焚之
雪蘭香
歌曰十兩𣝕香一兩檀楓香兩半各秤盤更加一兩元
參末硝蜜同和號雪蘭
香乘卷十八
