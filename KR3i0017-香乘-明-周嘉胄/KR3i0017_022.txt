香乘卷二十二
明周嘉胄撰
印篆諸香
五夜香刻(宣州石刻)
穴壺為漏浮木為箭自有熊氏以來尚矣三代兩漢迄
今遵用雖制有工拙而無以易此國初得唐朝水秤作
用精巧與杜牧宣潤秤漏頗相符合後燕蕭龍圖守梓
州作蓮花漏上進近又吳僧瑞新創杭湖等州秤漏例
皆疏略慶歷戊子年初預班朝十二日起居退宣許百
官於朝堂觀新秤漏因得詳觀而默識焉始知古今之
制都未精究蓋少第二秤之水奩致漏滴有遲速也亘
古之闕由我朝搆求而大備邪嘗率愚短竊倣成法施
於婺睦二州鼓角樓熙寧癸丑歲大旱夏秋愆雨井泉
枯竭民用艱飲時待次梅溪始作百刻香印以準昏曉
又增置五夜香刻如左
百刻香印
百刻香印以堅木為之山梨為上楠樟次之其厚一寸
二分外徑一尺一寸中心徑一寸無餘用文處分十二
界迂曲其文横路二十一重路皆闊一分半銳其上深
亦如之每刻長二寸四分凡一百刻通長二百四十分
每時率二尺計二百四十寸凡八刻三分刻之一其近
中狹處六暈相屬亥子也丑寅也夘辰也巳午也未申
也酉戌也隂盡以至陽也(戌之末則入亥以上六長暈外各相連)陽時六
皆順行自小以入大從微至著也其向戌亥陽終以入
隂也(亥之末則至子以上六狹處内各相連)隂時六皆逆行從大以入小
隂生減也並無斷際猶環之無端也每起火各以其時
大抵起午正(第三路近中是)或起日出(視歷日日出夘視邜正幾刻)不定斷
際起火處也
五更印刻(十三)
上印最長自小雪後大雪冬至小寒後單用其次有甲
乙丙丁四印並兩刻用
中印最平自驚蟄後至春分後單用秋分同其前後有
戊己印各一並單用
末印最短自芒種前及夏至後小暑後單用其前有庚
辛壬癸四印並兩刻用
鄒象渾見授此圖象渾名繼隆字紹南豫章人也宦寓
豐之慈利好古博雅善詩能文尢善於易賢士大夫多
所推重歲次己巳天歷二年良月朔旦中齋居士書
昔嘗著香譜叙百刻香未甚詳廣德吳正仲製其篆刻
並香法見貺較之頗精審非雅才妙思孰能至是因鐫
於石傳諸好事者熙寧甲寅歲仲春二日右諫議大
夫知宣城郡沈立題其文準十二辰分一百刻凡燃
一晝夜
爐熏散馥仙靈降而邪惡遁清修之士室間座右固
不可一刻斷香烟爐中一丸易盡印香綿篆氤氳特
妙雅宜寒宵永晝而下帷工藝者心馳鉛槧不資焚
爇時覺飛香浮鼻誠足助清氣爽精神也右圖範二
十有一供神祀真宴敘清遊酌宜用之其五夜百刻
諸圖秘相授受按晷量漏準序符度又當與司天侔
衡璇璣鬭巧也
香乘卷二十二
