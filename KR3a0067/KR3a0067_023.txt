性理羣書句解卷二十三
宋熊節撰
熊剛大註
行實
晦菴朱先生行狀(此篇言先生立身行己之方著書傳道之實)
勉齋黃先生
先生姓朱氏(姓朱)諱熹(熹其名也)字仲晦(仲晦其字)世居徽之婺源
(世居徽州婺源縣)父松(父諱松)仕於建(仕於建寧)遂家於建陽縣之考
亭(因徙居建陽縣之考亭)先生年十八舉進士(十八歲鄉舉)登第(登科)自
少厲志聖賢之學(自少時即刻志自厲聖賢之學)自韋齋得中原文獻
之傳(其父韋齋得中原正學之傳)聞河洛之學(得聞洛中二程之學)推明聖賢
遺意(推究古者聖賢之餘旨)日誦大學中庸(日日誦讀大學中庸二書)以用力
於致知誠意之地(盡其力於推極其知誠實其心所發之地)先生蚤歲(先生自蚤)
(年)已知其說(已得備聞其言)而心好之(而此心甚喜之)韋齋病且亟(韋齋)
(病革)属曰(且亟属先生云)籍溪胡原仲(姓胡名仲字原仲籍溪其號)白水劉致
中(劉姓致中其字白水其號)屏山劉彦冲(姓劉字彦冲屏山其號)三人吾友也
(此三人者皆我之友)學有淵源(問學有源)吾所敬畏(皆我所敬所畏之人)吾即死
(我若死)汝往事之(汝往其家敬事之)而唯其言之是聽(唯三先生之言是聽)
則吾死不恨矣(我雖死亦無所恨)先生既孤(先生既失父)則奉以告
三君子而禀學焉(則奉此語以言三先生禀命而學)時年十有四(時年已十)
(四)慨然有求道之志(奮然有志於道)博求之經𫝊(廣求於聖經賢𫝊)遍
交當世有識之士(凡當世有見識之人無不納交)雖釋老之學(雖是釋氏老氏)
(之學)亦必訂其是非(亦必考論其為是為非)延平李先生(延平南劒也李姓名)
(侗字愿中)學於豫章羅先生(豫章龍興也姓羅名仲素延平又師之)羅先生學
於龜山楊先生(揚姓時名字中立龜山其號也豫章師之)延平於韋齋為同
門友(延平韋齋皆共學之友也)先生歸自同安(先生初官泉州同安簿既歸)徒步
往從之(徒行從延平游)延平稱之曰(延平稱先生曰)樂善好義(樂親善人好行)
(義事)鮮與倫比(無人可與之比倫鮮去聲)又曰(又言)穎悟絶人(秀穎超越過人)力
行可畏(篤行可敬)其所論難(其所辨論問難)體認切至(體認是理切當)自是
經游幾年(自此從學幾年)學之所造益深矣(學之所詣愈極其遠)其為學
也(其為學之道)窮理以致其知(窮究義理推極其知)反躬以踐其實(反之)
(吾身求踐實行)居敬者所以成始終也(自守以敬終始不違)謂致知不以
敬(言推極吾之知識苟不以此敬為本)則昏惑紛擾(則昏亂迷惑紛紛擾擾)無以察
義理之歸(則不能究義理之所歸宿)躬行不以敬(行己苟不以此敬為本)則怠
惰放肆(則怠惰肢體放肆私欲)無以致義理之實(不能得義理之真)持敬
之方(所以持守是敬)莫先主一(則在乎主此一主一云者心主一事更不參插第二第三事)
既為之箴以自警(既為敬齋箴以自警飭)又筆之書(又載之大學或問之中)
以為小學大學(以為人自八歲入小學十五歲入大學)皆本於此(莫不皆出於敬)
終日儼然(正其容貌)端坐一室(獨處一室)討論典訓(搜閱書籍)未嘗少
輟(無少止息)自吾一心一身(自我一心一身之中)以至萬事萬物(至於萬事)
(之多萬物之衆)莫不有理(莫不有此理)存此心於齋莊靜一之中(操存)
(此心以敬為本齋莊静一敬也)窮此理於學問思辨之際(而復能窮究此理於博學)
(審問謹思明辨之頃)皆有以見所當然而不容已(有以見其所當然之理而不容)
(自己)與其所以然而不可易(與其所以然之故而不容易者)然充其知而
見於行者(充其所知而見於所行)未嘗不反之於身也(未有不反面求諸已)
(也)不睹不聞之前(未有所睹未有所聞)所以戒謹者(所以戒謹於身者)愈
嚴愈敬(益嚴敬)隠微幽獨之際(暗室屋漏之中)所以省察者(所以省察)
(於心者)愈精愈密(益加精密)思慮未萌(念慮未起)而知覺不昧(心知不昧)
事物既接(事物交接)而品節不差(而裁度不差)無所容乎人欲之
私(一私不容)有以全乎天理之正(萬善皆備)其為道也(道其所道)有太
極而隂陽分(既有太極是分隂陽)有隂陽而五行具(自隂陽分則生金木水火)
(土而為五行)禀隂陽五行之氣以生(禀得此隂陽五行之氣而有此生人)則太
極之理(則至極之理)各具於其中(各具於隂陽五行之中)天所賦為命
(天以隂陽五行之理賦於人則謂之命)人所受為性(人禀得此隂陽五行之理於心則謂之性)
感於物為情(感物而動則為情)統性情為心(統乎性情而為性情之主則為心)
根於性則為仁義禮智之德(藴於性則為四者之德)發於情則為
惻隠羞惡辭譲是非之端(見於情則有是四端之用)形於身則為手
足耳目口鼻之用(形之於身則為六者之用)見於事則為君臣父子
夫婦兄弟朋友之常(逹於事則為此五倫之道)求諸人(求之於人)則人之
理不異於己(則人之理與己一)參諸物(博參諸物)則物之理不異於
人(則物之理與人一)莫不析之極其精而不亂(析之則極其精微而不至於錯)
(亂)然後合之盡其大而無餘(合之極其大而無有餘)先生之道(先生)
(所謂道)可謂建諸天地而不悖(揭諸天地而無違悖)質諸聖賢而無
疑(質諸聖賢而契合無疑)其得於己而為德也(其有得於身而為此德)以一
心而窮造化之原(以一心而探造化之藴)盡性情之妙(盡其性情之德)達聖
賢之藴(窮聖賢之藴奥)以一身而體天地之運(以一身參天地之妙)備事
物之理(備事事物物之理)任綱常之責(任三綱五常之大)明足以察其
微(明足以燭是非之微)剛足以任其重(剛足以任是道之重)弘足以致其廣
(弘足以充是道之廣)毅足以極其常(毅足以守是道之常)至於養深積厚(至於)
(所飬之深所蓄之厚)矜持者純熟(始於操持終自純熟)嚴厲者和平(初則嚴厲終自)
(和平)心不待操而存(心雖不操而自無不存)義不待索而精(義未嘗索而自)
(無不精)而非後學之所可擬故也(而非後來學者所可比擬而論議也)其間
居也(燕間之居間音閒)未明而起(昧爽即興)深衣幅巾(衣深衣戴幅巾)拜於
家廟(拜於廟堂)以及先聖(以及夫子)退坐書堂(退處書堂)几案必正(讀書)
(几案必使之正)書籍噐用必整(圖書噐物必使之齊)其飲食也(其於飲食之際)羹
食行列有定位(飯左羹右有定位也)七箸舉措有定所(當飯而用飯畢則收)
(有定所也)倦而休也(疲倦休息)瞑目端坐(假寐危坐也)休而起也(休息復起)
整步徐行(適意緩步也)中夜而寢(夜半方寐)既寢而寤(已寐而覺)則擁
衾而坐(擁被端坐)或至達旦(以至通宵)威儀容止之則(威儀可法容止可則)
自少至老(自其年少以至年老)未嘗須臾離也(無頃刻不如此也)於家也
(施之於家)奉親極其孝(事親則盡孝)撫下極其慈(恤幼則有恩)閨庭之
間(閨門之内)内外斬斬(中外整然)恩義之篤(有思有義)怡怡如也(何其和也)
其祭祀也(其於祭祀)事無纖鉅(事無大小)必誠必敬(盡誠盡敬)小不如
儀(小不合禮)終日不樂(盡日不悦)其自奉(自奉於己)則衣取蔽體(衣不過蔽)
(其身)食取充腹(食不過充其腹)居止取足以障風雨(所居之室不過求可以蔽)
(風雨而已)人不能堪(人不堪其憂)而處之裕如也(先生處之泰然自足)若其
措諸事業(若夫施諸事業之際)則州縣之設施(則治行州縣之間)立朝之
言論(言出朝廷之上)亦可槩見(亦可見其大㮣)雖達而行道(雖出而行斯道於世)
不能施之一時(不足以究其一時之設施)然退而明道(退而著是道於書)足
以傳之萬代(可以為萬代之承繼)於大學中庸(於此二書)則補其闕遺
(闕文則補之如大學補致知格物章之類)别其次第(分其次序如二書各分章句是也)綱領
條目(如二書各分經𫝊經為綱領𫝊為條目)粲然復明(昭如日星)於論語孟子
(於語孟二書)則深原當時問答之意(則推明一時師弟子問答之意)使讀而
味之者(使讀此書而玩味之者)如親見聖賢之面命(猶親承孔孟之誨)於
易與詩(於詩易二經)則求其本義(則深明是書本然之義)深得古人遺
意於數千載之上(有得古人餘旨於萬代之上)凡數經者(凡是數經)見之
𫝊註(皆為訓釋)其關於天命之微(大而天命之藴)人心之奥(近而人心之妙)
入德之門(進德之門戶)造道之閾(造道之閾奥閾音域)發其旨趣(無不發明)
(其精藴)而無所遺矣(無有所遺矣)於書則疑今文之艱澁(於尚書則)
(明今文之異其言語艱澁)反不若古文之平易(不如古文之粹語意平易故於逐篇之下)
(有今文古文之别)於春秋則疑聖心之正大(春秋則疑夫子之心正大)决不
類𫝊註之穿鑿(不如公穀左氏之破碎)於禮則病王安石廢罷儀
禮(禮則深惡王荆公之滅裂禮文)而𫝊記獨存於樂(𫝊記之中獨載夫樂)至若歴
代史記(古今之史)則又考論西周以來(則考究議論自平王以來)至於五
代(終於梁唐晉漢周之五代)取司馬公編年之書(取温公資治通鑑編年之史)䋲
以春秋記事之法(用春秋褒貶之筆)周程張邵之書(四君子之著書)所
以繼孔孟道統之傳(上續孔孟千載不傳之道統)歴時未久(閱歴年歲未深)鬱
而不章(文義無有為之發明者)先生為之裒集發明(先生乃搜集遺言發揮𫝊)
(註)而後得以盛行於世(此書而後大行於天下)太極先天圖(太極周子)
(所著先天圖邵子所述)精微廣博(微妙浩博)不可涯涘(不可窺測)為之解剥
條畫(為之解注條具)而後天地本原(造化之本始)聖賢藴奥(聖賢之精藴)
不至於冺没(不至於湮没)先生教人(先生誨人)以大學語孟中庸
(即是四書)為入道之序(為求道之端)而後及諸經(然後方及他經)以為不
先乎大學(不首先大學之書)則無以提挈綱領(則不能提綱挈領)而盡
語孟之精微(而盡得語孟精徽之理)不參之以語孟(既會大學不使之參究語)
(孟精微之理)則無以融會貫通(則不能渾融該貫)而極中庸之旨趣
(而逹中庸奥妙之旨)何以建立大本(又何以植其大本)經綸大經哉(而立其大)
(經耶)一時摳衣而來(一時摳趨先生之側)遠自川蜀(雖四川西蜀之遠莫不咸至)
文詞之𫝊(文章之𫝊播)流及海外(以至窮海之外)至於四遠(彼四遠不習文)
(教之人)亦知慕其道(亦莫不慕先生之道)先生既沒(先生已死)學者𫝊其
書(為學之士𫝊誦其書)信其道者益衆(信先生之道者益衆)亦足以見理義
之感於人者深矣(亦可見理義之入人心其深固如此夫)繼往聖將墜之
緒(續前聖欲墜之統)啓前賢未發之機(開前哲所未發之言)辨諸儒之得
失(辨論諸儒之或得或失)闢異端之訛謬(斥異端之訛舛害道)明天理(推明天理)
正人心(一正人心)事業之大(功業之盛)孰有加於此(誰得而加之)至若
天文地志(至如上而天文下而地理)律歷兵機(音律歷數兵法之書)亦皆洞究
淵微(亦能洞察其深妙)是非資禀之異(若非天資之異於人)學行之篤(學力)
(之加於己)安能事事物物(又安至於萬事萬物)各當其理(無一不當於理)各造
其極焉(無一不詣其至哉)秦漢以來(自秦漢而下)迂儒曲學(儒者迂闊皆非)
(正學)既皆不足望其藩墻(既皆不足以窺先生之門墻)而近代諸儒(面近)
(世儒者)有志於孔孟周程之學者(有志一聖三賢之學)亦豈能造其
閫域哉(又安能詣先生之閫奥哉)嗚呼(嘆辭)是殆天所以相斯文焉(是皆)
(天佑斯文)篤生哲人(生我先生)以大斯道之𫝊也(以昌斯道之一脉也)慶元
六年庚申歲(寧宗年號)卒於正寢(終於家)年七十一(夀七十一歲)累
歴官終侍講(終於講進之官)後贈太師封徽國公(贈以師垣之官封公爵)
諡曰文(賜諡文)
性理羣書句解卷二十三
