性理羣書句解卷十四
宋熊節撰
熊剛大註
書
皇極經世書(邵伯温曰至大之謂皇至中之謂極至正之謂經至變之謂世大中至正)
(應變无方之謂道此依文公所取見於文集語錄者類而集之)
觀物篇(言太極動静生隂陽在天以氣言故以隂陽太少分四象在地以質言故以剛)
(柔太少分四象)康節先生
天生乎動者也(未有天地先有太極天陽也生於太極之動)地生乎靜者也
(地隂也生於太極之靜)一動一靜交而天地之道盡之矣(動與靜交靜與)
(動交天地之道盡在此矣)動之始則陽生焉(動者為陽故動之初則陽生)動之極
則隂生焉(然動不能常動動之極則必靜靜者為隂故隂生)一隂一陽交而
天之用盡之矣(隂陽相交而天之用盡在是矣在天為氣故以隂陽言)靜之始則
柔生焉(靜者為隂柔亦属隂故靜之初則柔生)靜之極則剛生焉(然靜不能常靜)
(靜之極則必動動者為剛故則生)一柔一剛交而地之用盡之矣(柔剛相交)
(而地之用盡在是矣在地成形故以柔剛言)動之大者謂之太陽(動之盛則為太陽)
動之小者謂之少陽(動之微則為少陽)靜之大者謂之太隂(靜之)
(盛則為太隂)靜之小者謂之少隂(靜之微則為少隂)而天之體盡之
矣(立天之道曰隂與陽因動靜之小大而分隂陽太少天之體盡於此矣)靜之大者謂之
太柔(靜之盛則為太柔)靜之小者謂之少柔(靜之微則為少柔)動之大
者謂之太剛(動之盛則為太剛)動之小者謂之少剛(動之微則為少剛)
而地之體盡之矣(立地之道曰柔與剛因動靜之小大而分剛柔太少地之體盡於此矣體)
(即道之謂也)
觀物篇(此篇言人為衆物之宗聖為衆人之宗故統理羣倫代天行事)
人亦物也(人雖與萬物不同然亦天地一物也)聖亦人也(聖人雖與人異亦人而已矣)
有一物之物(物止一物物之小者)有十物之物(能兼十物過於一物矣)有百
物之物(能兼百物過於十物矣)有千物之物(能兼千物過於百物矣)有萬物
之物(能兼萬物過於千物矣)有億物之物(十萬為億能兼億物過於萬物矣)有兆
物之物(十億為兆能兼兆物過於億物矣)為兆物之物(苟其能兼乎兆物)豈非
人乎(是必人之一身萬物皆備於我者也)有一人之人(一人之人人之小者)有十人
之人(能兼十人優於一人矣)有百人之人(能兼百人優於十人矣)有千人之
人(能兼千人優於百人矣)有萬人之人(能兼萬人優於千人矣)有億人之人
(能兼億人過於萬人矣)有兆人之人(能兼兆人過於億人矣)為兆人之人(苟其)
(能兼乎兆人)豈非聖乎(是必聖人一身冠羣倫首出庶物者也)是知人也者(乃知)
(生而為人)物之至者也(靈於萬物故為物之至)聖也者(所謂聖人者)人之至
者也(異於衆人又為人之至)物之至者(必為物之至)始得謂之物之物
也(方可言衆物之中出乎物者)人之至者(必為人之至)始得謂之人之人
也(方可言衆人之中優於人者)夫物之物者(夫處衆物之中而出乎物)至物之謂
也(非常物之可言)人之人者(處衆人之中而高乎人)至人之謂也(非常人之可言)
以一至物(以此人也)而當一至人(得此聖也)則非聖人而何(非所謂聖)
(人乎)人謂之不聖(人或曰未聖)則吾不信也(吾不信之矣)何哉(是如何)
謂其能以一心觀萬心(盖其天德清明觸處洞照能以一人之心而觀萬人之心)一
身觀萬身(以一人之身而觀萬人之身)一物觀萬物(由一物之微以究萬物之理)
一世觀萬世焉(於一世之間洞察萬世之事)又謂其能以心代天意
(又言其實天生德代天行化天无聲臭可聞聖心所發即天意之所形)口代天言(聖語所宣即天)
(言之下布)手代天工(舉措之間隂陽寒暑自其手出盖代天而治天工也)身代天事者
焉(宰制之下生殺予奪自其身出盖代天而行天事也)又謂其能以上順天時(又言)
(其上律天時)下盡地理(下襲水土)中盡物情(中則遂萬物之情)通照人事
者焉(至於人事无不洞燭)又謂其能以彌綸天地(彌縫經綸天地之化)出入
造化(出入造化之神)進退今古(酌今之宜行古之道進退不失其正)表裏人物者
焉(成已成物合内外之道)噫(嗟嘆)聖人吾不得而目見之也(聖人不世出吾)
(不得而見之矣)雖然(轉語)吾不得而目見之(吾雖不可得而目見)察其心(察聖)
(人之心)觀其迹(觀聖人之迹)探其體(探聖人之體)潛其用(藏聖人之用)雖
億萬年亦可以理知之也(雖歴年時之久以理推尋則可知也)
觀物篇(此篇論上天盡物以春夏秋冬為四府聖人盡民以易書詩春秋為四府)
易曰(周易云)窮理盡性以至於命(窮究事物之理則能全盡此心之理能全盡此)
(心之理則至於與天命而无間)所以謂之理者(凡所言理者)物之理也(是以事物)
(之理言也)所以謂之性者(凡所言性者)天之性也(是以上天所賦性言也)所
以謂之命者(凡所言命者)處理性者也(區處理性而付於人物也)所以能
處理性者(所以能區處理性而付於人物者)非道而何(又只是一隂一陽之謂道流行)
(付與之也)是知道為天地之本(乃知天地以道為本)天地為萬物之本
(萬物以天地為本)以天地觀萬物(即天地觀萬物)則萬物為萬物(萬物乃天)
(地之所生只見其為數)以道觀天地(若以道視天地)則天地亦為萬物(則天)
(地亦在道之中亦為道中之萬物)道之道(道之為道)盡之於天矣(天以之化生萬物故)
(盡之於天)天之道(天之所謂道)盡之於地矣(地順天而行故盡之於地)天地之
道(合天地之所謂道)盡之於物矣(萬物於此資生資始故盡之于物)合天地萬
物之道(天地萬物之道合而為一)盡之於人矣(盡人物之性以全天地之性人之一身兼)
(而有之)人能知其天地萬物之道(人能察天地萬物之所謂道)所以盡
於人者(所以全盡於人之性)然後能盡民也(由是推而闡之使民各盡其性謂之盡民)
天之能盡物(天之道能盡之于物)則謂之曰昊天(昊大也則名之為昊天)人
之能盡民(人之道能盡之于民)則謂之曰聖人(是為聖人)謂昊天能異
乎萬物(天之道與萬物一謂昊天與萬物異)則非所以謂之昊天也(則不得為)
(昊天矣)謂聖人能異乎萬民(聖人之道與民一言聖人與萬民異)則非所以
謂之聖人也(則不得為聖人)萬民與萬物同(民與物)聖人固不異
乎昊天者矣(聖與天一)然則(轉語)聖人與昊天為一道(聖人與天同為)
(一道)聖人與昊天為一道(聖人與天旣同一道)則萬民與萬物(則民與萬)
(物)亦可以為一道也(亦不外乎此一道)一世之萬民(一世之衆民)與
一世之萬物(及一世衆物)亦可以為一道(旣不外乎此一道)則萬世
之萬民(則萬世衆民)與萬世之萬物(及萬世衆物)亦可以為一道
也明矣(亦不外乎此一道也曉然矣)夫昊天之盡物(昊天之道盡之于物)聖人
之盡民(聖人之道盡之于民)皆有四府焉(府者歸藏之地皆有四者焉)昊天之
四府(上天所謂四府者)春夏秋冬之謂也(指四時言也)聖人之四府
(聖人所謂四府者)易書詩春秋之謂也(指四經言也)春為生物之府
(春主生故為萬物滋生之府)夏為長物之府(夏主長故為萬物長茂之府)秋為收
物之府(秋主歛故為萬物收歛之府)冬為藏物之府(冬主殺故為萬物歸藏之府)
號物之庶謂之萬(言物之衆則曰萬)雖曰萬之(雖曰萬殊)又萬其庶
(又有萬其衆)能出此昊天之四府者乎(萬物生長收藏能外昊天之四府耶)易
為生民之府(易三皇事業皇之時如春故為生民之府)書為長民之府(書五帝事)
(業帝之時如夏故為長民之府)詩為收民之府(詩三王事業王之時如秋故為收民之府)春
秋為藏民之府(春秋五伯事業伯之時如冬故為藏民之府)號民之庶謂之
萬(言民之衆則曰萬)雖曰萬之(雖有萬不同)又萬其庶(又有萬其衆)能出
此聖人之四府者乎(萬民之生長收藏能外聖人之四府邪)昊天之四府
時也(天之所謂四府者以時)聖人之四府經也(聖人之所謂四府以經)昊天
以時授人(天則以時而授乎人)聖人以經法天(聖人則以經法乎天)天人之
事(曰天與人之事)當如何哉(其當何如耶)
觀物篇(此篇論皇化民以道帝教民以德王勸民以功伯率民以力四者不同)
三皇同意而異化(三皇伏羲神農黃帝也其治則同其意而異其化)同意而異
化者必以道(雖是同意異化然皆不出此道)以道化民者(夫惟以道而化天下之民)
民亦以道歸之(而天下之民亦以是道之名歸之皇)故尚自然(故所尚者自然之化)
夫自然者(夫所謂自然者)無為無有之謂也(不待制作无所為无所有之稱也)
無為者非不為也(无所為者非是不為也)不固為者也(无必為之心也)故
能廣(故道極其廣)無有者非不有也(无所有者非是不求有也)不固有者
也(不必然以為有也)故能大(故道極其大)廣大悉備(廣大之道兼該)而不固
為固有者(旣不容心於有為又不必然以為有)其唯三皇乎(其三皇之治乎)是故
(轉語)能以道化天下者(知以此道化天下之民)天下亦以道歸焉(天下)
(之人亦以道之名歸於皇)所以聖人有言曰(是以聖人有云)我無事而民自
冨(我无所事而民自殷阜)我好靜而民自正(我崇清靜而民无不正)我無欲
而民自樸(我無所欲而民自淳樸)其斯之謂歟(此之謂也)五帝同禮而
異教(五帝少昊顓頊高辛堯舜也同其禮文而其教則異)同禮而異教者必以德
(雖是同禮異教然皆不外此德)以德教民者(夫惟以德而教天下之民)民亦以德歸
之(而天下之民亦以是德之名歸於帝)故尚遜(故所尚者禮遜)夫遜也者(夫所謂禮遜者)
先人後已之謂也(先乎人後乎己也)以天下授人而不為輕(以天)
(下之大傳之他人不以為輕)若素無之也(如非己所素有者)受人之天下而
不以為重(受天下之大於人不見其重)若素有之也(如己所素有者二者指堯舜言)
若素無素有者(授於人則若素无受於己則若素有)謂不已無不己有之
也(言若素無則是不以為己有若素有則是不以為己无)若己無己有(一若己之无一若己)
(之有)則舉一毛以取與於人(凡舉一毛之輕以授受於人)猶有貪鄙之
心生焉(與之者猶有吝心得之者猶有貪心)而况天下者乎(况於天下之大授之者无)
(吝心得之者无貪心眞難得也)能知天下之天下(蓋亦知夫天下者乃天下之天下)非
已之天下(非一己之得私)其唯五帝乎(必五帝方能至是)是故(轉語)能以
德教天下者(知以德教天下之民)天下亦以德歸焉(而天下之民亦以是德之)
(名而歸之於帝)所以聖人有言曰(所以聖人有云)垂衣裳而天下治(垂衣)
(垂裳天下自治)蓋取諸乾坤(法諸乾坤盖取諸上下之義也)其斯之謂歟(斯之謂也)
三王同形而異勸(三王禹湯文武也治象同其形著而異其勸民之方)同形異勸
者必以功(雖是同形異勸然皆不出此功)以功勸民者(夫惟以功而勸天下之民)民
亦以功歸之(而天下之民亦以是功之名歸之王)故尚政(故所尚者政)夫政也
者(夫所謂政者)正也(正之理也)以正正夫不正之謂也(以吾之正正其不正)
(者也)天下之正(天下之所謂正者)莫如利民焉(无若利天下之民)天下之
不正(天下之所謂不正者)莫如害民焉(无若害天下之民)能利民者正(能利)
(其民者則正)則謂之曰王矣(保民而王矣)能害民者不正(害其民則不正)
則謂之曰賊矣(殘民財賊矣)以利除害(成湯放桀武王伐紂皆是以利民之心而)
(除其害民者)安有去王邪(豈是无王乎)以王去賊(以興王之師去其害民之賊)
安有弑君耶(豈是弑君乎)是故(轉語)王者正也(王之為言正也)能以功
正天下之不正者(能以征伐大功正天下之不能正者)天下亦以功歸焉
(天下之人亦以是功之名而歸之於王)所以聖人有言曰(所以聖人有云)天地革
而四時成(天地變革而四時之序以成)湯武革命(湯革夏命武革商命)順乎天
而應乎人(上順乎天心下應乎人心)其斯之謂歟(此之謂也)五伯同術而
異率(五伯宋襄秦穆楚莊齊桓晉文也同其智而所以率民之道異)同術異率者必以
力(雖是同術異率然皆不外乎力)以力率民者(夫惟以力而率天下之民)而民亦以
力歸之(而天下之民亦以力之名歸之伯)故尚爭(故所尚者爭奪)夫爭也者(夫所)
(謂爭者)爭夫利者也(專以利為爭也)取與利不以義(一取一予惟冕利而不見)
(義)然後謂之爭(而後方謂之爭)小爭交以言(爭之小者則交形言語)大爭
交以兵(爭之大者則交動兵戈)爭夫強弱者也(爭強爭弱也)猶借夫名
焉者(猶且假夫虛名)謂之曲直(謂己為直謂人為曲)夫名也者(所謂名者)命物
正事之稱也(命於物正其事之稱)利也者(所謂利者)養人成務之具也
(養乎人成其事之用)名不以仁(名非出於仁)無以守業(何以守己成之業)利不
以義(利不出於義)無以居功(何以居已成之功)民所以必爭之也(此民)
(鳥得不爭奪)五伯者(五伯之人)借虛名以取實利者也(不過欲借帝王之虚)
(名以取天下之實利)帝不足則王(為帝不足則王)王不足則伯(為王不足則伯)伯
又不足(為伯又不足)則庸主矣(則不過庸主而已)若然則五伯不謂
無功於中國(如此則五伯亦不可謂无功於中國)語其王則未也(但語以王道則)
(未也)過庸主則遠矣(若比之庸主則過之遠矣)周之東遷(周自平王東遷)文武
之功德(文王武王之休功美德)于是乎盡矣(至此已竭盡无餘)猶能維持
二十四君(尚能維持周家)王室不絶猶綫(一脉綿綿不絶如縷)四裔不敢
屠害中原者(四裔之人不敢侵害中國)五伯借名之力也(皆五伯假王室之名)
(而有功也)是故(轉語)能以力率天下者(能以力而率天下之民)天下亦以
力歸焉(天下之人亦以力之名歸之伯)所以聖人有言曰(所以聖人有云)眇能
視(眇目之小者而尚能視)跛能履(跛足不正者而尚能履)履虎尾(履其危)不咥
人凶(而不至於傷人)武人為于大君(武勇之人能宣力於其君此盖喻伯者雖是率民以)
(力然尚足以維持王室於不墜伯之力居多)其斯之謂歟(此之謂也)
觀物篇(此篇論皇帝王伯道德功力之異及今古事業皆可以世數論夫子事業不可)
(以世數論)
善化天下者(善於化天下之民者)止於盡道而已(不過盡其道而已)善教
天下者(善於教天下之民者)止於盡德而已(不過盡其德而已)善勸天下
者(善於勸天下之民者)止於盡功而已(不過盡其功而已)善率天下者(善於)
(率天下之民者)止於盡力而已(不過盡其力而已)以道德功力為化者
(合是四者而為自然之化)乃謂之皇矣(乃三皇之事也)以道德功力為教者
(合是四者而為當然之教)乃謂之帝矣(乃五帝之事也)以道德功力為勸者
(合是四者而為使然之勸)乃謂之王矣(乃三王之事也)以道德功力為率者
(合是四者而為必然之率)乃謂之伯矣(乃五伯之事也)以化教勸率為道者
(以此四者總歸於道)乃謂之易矣(易者三皇之事業也)以化教勸率為德者
(以此四者總歸於德)乃謂之書矣(書者五帝之事業也)以化教勸率為功者
(以此四者總歸於功)乃謂之詩矣(詩者三王之事業也)以化教勸率為力者
(以此四者總歸於力)乃謂之春秋矣(春秋者五伯之事業也)天地始則始焉
(灭地之始此同其始)天地終則終焉(天地之終此同其終)始終隨乎天地者
也(或始或終惟隨乎天地而已)夫古今在天地之間(古往今來於天地之中)
猶旦暮也(如旦則必暮暮復為旦)以今觀今(由今時以視今)則謂之今矣
(則以今言可也)以後觀今(由後世而觀今)則今亦謂之古矣(則今亦為古矣)以
今觀古(由今日而觀往古)則謂之古矣(則以古言可也)以古自觀(以往古而)
(自視)則古亦謂之今矣(當古之時亦自謂之今)是知古亦未必為古
(是知不特古之時可謂之古)今亦未必為今(不特今之世可謂之今)皆自我而
觀之也(此皆自我而觀而謂之古今也)安知千古之前(又焉知千古之前)萬古
之後(萬古已後)其人不自我觀之也(其人獨不由我觀之耶)自古當
世之君天下者(自古出而為一世之君者)其命有四(其為命者凡四)一曰正
命(第一則為正命謂得天命之正皇之事也)二曰受命(第二則為受命謂受傳襲之命帝之事也)
三曰改命(第三則為改命謂易代而為君王之事也)四曰攝命(第四則為攝命謂已有正)
(君攝行其命令伯之事也)正命者(謂之正命)因而因者也(因天命之属我因以為君也)
受命者(謂之受命)因而革者也(因傳襲之命革於我者也)改命者(謂之改命)革
而因者也(改前代之命因而為君也)攝命者(謂之攝命)革而革者也(則又改而)
(又改者也)因而因者(因其可因)長而長者也(正是陽長之時又長者也長上聲下同)
因而革者(因之中有所改)長而消者也(則是長而又消之時也)革而因者
(改而后有所因)消而長者也(則是旣消而復長之時)革而革者(改而又改)消而
消者也(則是旣消之后又消之時也)革而革者(改而又改)一世之事業也
(不過一時之事業)革而因者(改而后因)十世之事業(可為十世之事業)因而
革者(因之中有所改)百世之事業也(又是百世之事業)因而因者(因其可因)
千世之事業也(乃千世之事業)可以因則因(可因則因)可以革則革
(可改則改其因革以道不以命)萬世之事業(其事業可著於萬世)一世之事業(事業)
(僅止於一世)非五伯之道而何(此五伯以力逞者也)十世之事業者(事業)
(可傳於十世)非三王而何(此三王以功勸者也)百世之事業者(事業可及於百)
(世)非五帝之道而何(此五帝以德教者也)千世之事業者(事業著於千世)
非三皇之道而何(此三皇以道化者也)萬世之事業者(至於事業及於萬世)
(之遠)非仲尼之道而何(自非夫子天生聰明聖知道統之傳綿綿不已盖未易以盡此)是
知皇帝王伯者(是知曰皇曰帝曰王曰伯)命世之謂也(隨世而得名者也)仲
尼者(如夫子者)不世之謂也(不世有者也)人皆知仲尼之為仲
尼(人孰不知夫子之為夫子)不知仲尼之所以為仲尼(夫子之所以為夫子人不)
(知也)不欲知仲尼之所以為仲尼則己(不欲知夫子之所以為夫子則可)
如其必欲知仲尼之所以為仲尼(如欲知夫子之所以為夫子)則捨
天地將奚之焉(非天地之大不足以名之)人皆知天地之為天地(人孰)
(不知天地之為天地)不知天地之所以為天地(天地之所以為天地人不知也)不
欲知天地之所以為天地則已(不欲知天之所以為天地之所以為地則可)如
其必欲知天地之所以為天地(如必欲知其所以為天地)則捨動靜
將奚之焉(則自動靜之外不足以觀之)夫一動一靜者(動為陽靜為隂一動一靜)
(周流不滯)天地至妙者歟(乃天地之至妙處)一動一靜之間(指坤復言也坤)
(隂方靜復陽未動於此一動一靜之間乃太極也)天地人至妙至妙者歟(天地本此)
(以運化人心本此以復善豈非三才之至妙至妙者乎)是故(轉語)知仲尼能盡三才
之道者(夫子盡此三才之道則夫子一太極也)謂其行無轍跡也(乃語其道運行)
(無迹也猶太極之周流不滯也)故有言曰(故有云)予欲無言(吾欲无所言)又曰
(又云)天何言哉(天本无言)四時行焉(四時自行)百物生焉(百物自生此即太極)
(主靜之意)其斯之謂歟(此之謂也)
性理羣書句解卷十四
