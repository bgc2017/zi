說略卷二明顧起元撰
方輿上
周禮均人以土圭之法測土深正日景以求地中日南
則景短多暑日北則景長多寒日東則景夕多風日西
則景朝多隂日至之景尺有五寸謂之地中乃建王國
焉則周都潁川陽城所謂地中也草木子云崑崙天下
山之頂也其東面中原也所以江淮河海水皆東流也
其西面西域諸國也自流沙以西水皆西流也南則吐
蕃兩廣水皆南趍也北即沙漠又天下岡脊至高之處
直北虎林至海都木鉢子田地地勢又逐漸而低水皆
北流崑崙乃其結頂處四下之簷乃四方之國土考其
流水可見道經云海外蓬萊閬苑有五岳靈山一曰廣
乘之山天之東岳也在東海之中居九氣青天之内二
曰長離之山天之南岳也在南海之中居二氣丹天之
内三曰麗農之山天之西岳也在西海之中居七氣素
天之内四曰廣野之山天之北岳也在北海弱水之中
居五氣玄天之内五曰崑崙之山天之中岳也在八海
之間上當天心形如偃蓋東曰樊桐西曰玄圃南曰積
石北曰閬苑居扵中元一氣天中焉又按宋沙門慧嚴
與南蠻校尉何承天共論華梵中邊之義引周公測景
之法謂此土夏至之日猶有餘隂天竺則無也言測景
者周公攝政四年欲求地中而營王城故以土圭測景
得潁川陽城於是建都土圭長尺有五寸夏至日晝漏
半立八尺之表表北之景尺有五寸景與土圭等此為
地中鄭司農云凡日景扵地千里而差一寸當知陽城
蓋就此土自為中耳既有表景豈非餘隂邪故歴有大
小二餘增損積算時輒差候明非中也天竺夏至之日
日正中時竪晷無影所謂天中承天無所措難文帝聞
之乃勅任豫受焉後婆利國人來果同嚴說成光子云
中天竺國東至震旦國五萬八千里震旦即神州之號
也南至金地國西至阿拘遮國北至小香山阿耨逹池
各五萬八千里釋迦方域誌云池名阿那陀答多唐言
無熱惱也在香山南雪山北居山頂上池周八百里分
出四河各隨地勢而注一海故葱嶺以東水注東海逹
&KR0008;以南水注南海雪山以西水注西海大海以北水注
北海水經云無熱丘者即崑崙山山海經云流沙之濱
赤水後黑水前有大山名崑崙丘扶南傳云阿耨逹山
即崑崙山山海經云海内崑崙墟在西北帝之下都方
八百里高萬仞十洲記云崑崙陵即崑山也在北海亥
地去岸十三萬里此指佛經蘇迷山也故崑崙近山則
西涼酒泉之地穆后見西王母之所具彼圖經若崑崙
遠山則香山雪山之中也河源出焉攷三教所紀以地
理而言雖未必如成光子之說然以水與日景而言參
之衆論則崑崙當為天地之中正天竺大千之界也潁
川陽城特中國之中周公宅中圖大必於是求之然未
可以盡通方之巨觀耳
爾雅云東方有比目魚焉不比不行其名鰈南方有比
翼鳥不比不飛其名鶼鶼西方有比肩獸焉與卭卭蚷
虚比為卭卭蚷虚齧甘草即有難卭卭蚷虚負而走其
名蹷北方有比肩民焉迭食而迭望中有枳首蛇焉此
四方中國之異氣也廣雅又云東方有魚焉如鯉六足
鳥尾其名曰鮯南方有鳥焉三首六目六足三翼其名
曰鷩鮒西方有獸焉如鹿白尾馬足人手四角其名曰
玃如北方有民焉九首蛇身其名曰相繇中央有蛇焉
人面豺身鳥翼蛇行其名曰化蛇此五方之異物也所
載之不同如此
伏羲都陳今河南開封府陳州有陵存焉神農都陳同
上或曰曲阜晉志曰都陳而别營扵曲阜也今山東兖
州府曲阜縣黃帝都涿鹿今順天府涿州括地志又曰
涿鹿故城在媯州今朵顔之地少昊都曲阜同上顓帝
都帝丘今山東濮州舊有陵碑尚存帝嚳都亳今河南
偃師縣唐堯都平陽即今山西平陽府也有唐城虞舜都
蒲坂即今山西平陽府蒲州夏都安邑即今山西平
陽府夏縣春秋疏曰堯治平陽舜治蒲坂禹治安邑三
都相去各二百里俱在冀州蓋九州之冀也括地志又
曰自禹至太康與唐虞皆不易都汲冢書曰禹都陽城
漢志曰陽翟乃受封避舜子之所商都亳同上後盤庚
遷都亦曰亳者書曰不常厥邑于今五邦蓋自湯至盤
庚五遷也祖乙遷景盤庚復遷于亳周都豐鎬即今陜
西西安府長安縣關中也徐廣曰豐鎬相去二十五里
皆在長安南詩曰文王有聲作邑于豐宅是鎬京維龜
正之武王成之蓋都豐而遷鎬也又曰都洛陽即今河
南府洛陽縣也太史公曰學者多稱周伐紂居洛邑其
實不然武王營之成王使召公卜之居九鼎焉而復都
豐鎬至平王乃遷洛公羊傳又曰王城者何東周也成王
既卜營洛邑建明堂朝諸侯復還豐鎬蓋以洛居中土
故曰京師秦都咸陽即今陜西西安府咸陽縣故古蹟
阿房宫長信宫俱在此也西漢始都洛陽五年因婁敬
說而復遷都長安東漢都洛陽同上魏都洛陽同上諸
書或曰長安曰譙曰許昌曰鄴者水經注曰魏因漢祚
復都洛陽以譙為先人本國許昌為漢之封居長安為
西京遺迹鄴為王業本基故號五都時一幸焉而吴初
居鎮江都武昌即今湖廣武昌府也後遷建業即今南
京應天府也蜀都成都即今四川成都府西晉都洛陽
同上東晉都建康同上宋齊都建康同上梁都建康同
上陳都建康同上元魏初居雲中即今山西大同府懷
仁縣後遷洛陽同上北齊都鄴即今河南彰德府西魏
都長安同上關中也後周都長安同上隋始都長安以
城狹小水醎與蘇威高熲共議移去城北三十里龍首
山都焉後煬帝常徙都洛陽為巡幸故也唐都長安同
上梁都汴即今河南開封府唐都汴同上漢都汴同上
周都汴同上宋都汴同上南宋都臨安即今浙江杭州
府元都大都即今北京順天府時至上都乃宣府之外
之地國朝都應天永樂以北平為行在後為北京順天
府輿地東界朝鮮境東西二千里東瀕海則朝鮮之外
亦濱海也西至嘉峪自嘉峪而西南則為西域河源葱
嶺天竺在焉南濱扵海海之南則為安南占城佛齊暹
羅東則為日本東南則為大琉球西南則為浡泥西洋
彭亨諸夷北連沙漠則九邊之外東為會慶府則金上
京與女直相鄰地北為舊開平則元上京越沙漠為威
鹵鎮殺狐鎮成祖北征所至之地南望北斗北則為和
寧元初建都扵此自和寧北行四千餘里則為大澤又
東則為北國云
戰國策注辨證東西二周詳矣而宋劉忠定元城語錄
曰東西二周通封畿宗周鎬京也地方八百里八八六
十四為方百里者六十四也洛邑成周也方六百里六
六三十六為方百里者三十六也二都得方百里者百
為方千里也故詩曰邦畿千里東西長而南北短短長
相覆為千里此周武王時也至幽王時宗周滅所謂方
八百里失之矣及平王東遷洛邑則方六百里爾明卲
文莊簡端錄又曰昭公二十六年天王入扵成周成周
下都也王既入成周矣曷不遂入王城也子朝之餘黨
在焉故也故萇弘之建議城成周也謂之遷都蓋其任
怨也大矣非忠之至者其孰能如此或者不知王城成
周為二遂以入成周為入于京師使遷都之說卒無所
歸而弘之忠不白于後世洛誥曰我卜澗水東瀍水西
是謂王城又曰我又卜瀍水東是謂成周嗚呼地之不
考乃害于義如此哉均可以補前注也
禹曰天下名山五千三百七十居地六萬四千五十六
里出銅之山四百七十六出銕之山三千六百九十與
管子同管子地數篇地之東西二萬八千里南北二萬
六千里其出水者八千里受水者八千里
八埏東少海東南元澤南浩澤西南丹澤西泉澤西北
海澤北寒澤東北通澤又八紘東北荒土東桑野東南
衆女南反戶西南火土西沃野西北沙所北委羽又八
極東北蒼門東開明門東南陽門南暑門西南白門西
閶闔門西北幽都門北寒門見淮南子八陵東陵阠南
陵息愼西陵威夷中陵朱滕北陵鴈門又加陵溴梁河
墳見爾雅九府東方之美者有醫無閭之珣玗琪焉東
南之美者有會稽之竹箭焉南方之美者有梁山之犀
象焉西南之美者有華山之金石焉西方之美者有霍
山之珠玉焉西北之美者有崑崙墟之璆琳琅玕焉北
方之美者有幽都之䈥角焉東北之美者有斥山之文
皮焉中有岱岳與其五榖魚鹽生焉見爾雅淮南子
周禮職方掌天下之圖以正南荆州其鎮曰衡今名南
嶽即舜南巡至扵南衡者是也(今湖廣衡山縣)漢武元封五年
巡南郡霍山禮天柱峯遂以南衡遠阻此地亦名衡山
遂號為南嶽(今南直六安州)至隋復祀扵湖廣之衡山至今不
改周禮以正北并州其鎮曰恒山今名北嶽即舜北巡
至於恒山者是也(今山西大同府渾源州)唐貞觀間真定曲陽縣
恒山忽爾飛石下縣朝廷以地亦名恒山遂因建祠為
北嶽(爾雅亦以此為北嶽)五代瓜裂宋地又不至於大同因之以
祀到今弘治中兵書馬文升備奏唐宋之故今京師在
北南行以祀恒山為非禮當復於渾源之恒事下禮部
禮書倪岳乃禱曲陽而生者因執志必可信而神已飛
於曲陽遂寢
東嶽廣乘山在東海中南嶽長離山在南海中西嶽麗
農山在西海中北嶽廣野山在北海中中嶽崑崙山在
九海中為天地心此大五嶽也方壺山在北海扶桑山
蓬萊山沃焦山在東海連石山在東南鍾山在北海方
丈山員嶠山岱輿山俱在大海中酆都山在九壘之下
玄洲在北海中瀛洲生洲祖洲在東海中鳳麟洲聚窟
洲流洲俱在西海中炎洲在南海中長洲一名青丘在
南海中滄海島在北海中高五萬里皆神仙所居五帝
所理中國五嶽東岳泰山羅浮括蒼為佐命蒙山東山
為佐理南嶽衡山霍山潛山為儲副天台句曲為佐理
中嶽嵩山少室武當為佐命太和陸渾為佐理西嶽華
山地肺女几為佐命西城青城峩眉嶓冢西玄戎山吴
山為佐理北嶽恒山河逢抱犢為佐命玄隴崆峒陽洛
為佐理又三佐命山青城山天柱山廬山又有十大洞
天則王屋委羽西城西玄青城赤城羅浮句曲林屋括
蒼三十六洞天則霍林蓬玄朱陵總真總玄司真虚陵
大妙洞虚詠真丹山赤水極玄陽明德玄天寳極玄好
生上元天柱司玄昇真化玄貴玄司真容城太王太秀
法樂長耀寳光太上寳玄秀樂長真玉闕寳圭湘真太虚
洞陽隱觀玄真太元大酉華妙金庭崇妙丹霞仙都祈
仙青田大鶴大滌玄蓋朱湖太生良常方會白馬玄光
金華洞光紫玄洞盟皆有真仙主之七十二福地則地
肺仙源玉瑠青嶼崆峒郁木坑武當君山桂源靈墟沃
洲天姥岑若耶溪巫山清遠東白安山馬嶺鵝羊洞真
壇洞宫玉清壇靈源陶山爛柯龍虎勒溪靈應白水源
金精閤皂始豐逍遥東北源鉢池論山毛公壇九華桐
栢平都綠蘿章觀抱犢大面虎溪元晨德山鷄籠玉峯
(在藍田)商谷張公洞長白中條霍山雲山四明緱氏臨卭
少室翠微大隱白鹿天柱大若巖&KR0008;山西白天印金城
三皇井沃壤三十六精廬綿竹紫蓋瀘水丹陵守玄靈
淨送仙契靜凌虚鳳凰子真玄性契玄啟玄出谷君平
斗山光天眼德尋玄得一啟靈宗華朝真黃堂迎真招
隠紫虚啟聖啟靈鳳臺東華祈仙元陽東蒙貞陽右皆
有仙真修煉之跡按記事者可謂詳悉矣然滇詔之地
碧雞金馬蒼山洱水勝甲天下又自廣而西山皆聳秀
黛碧洞多深窈宏靚寧無仙真總理蓋記者當其時中
國版圖未備無所攷證耳
崑崙山一名崑岑君山一名媧宫武當山一名篸嶺普
陀山一名梅岑青城山一名天谷大復山一名胎簪衡
山一名芝岡東海一名岱淵(岱淵見隨巢子)
太史公自叙言著書蔵之名山名山蔵書自古多有之
按穆天子傳羣玉之山阿平無險四徹中繩先王之所
謂策府嵩高山記一石室有自然書及飲食九土文括
略禹禪會稽山一石穴委曲黃帝蔵書於此禹得之又
水經注石山有金簡玉字書禹發之得治水之理吴地
記包山中有洞庭深遠吴王夫差使靈威丈人入洞穴
十七日得玉葉上列靈寳經二卷使示孔子曰禹書也
吴越春秋九山東南曰天承山號宛委承以文玉覆以
藍石其書金簡青玉為字編以金銀禹登衡山有赤繡
衣男子自稱玄夷蒼水使者謂禹曰欲得我簡書知道
水當齋於黃帝之嶽禹乃齋登石簣山果得其文周行
天下使伯益記之為山海經荆州記小酉山石穴中書
千卷相傳秦人於此而學因留之梁湘東王云訪小酉
之逸典是也武陵記天門山巖中有書數千卷見而不
可取伏滔北征記皇天場古陶穴藏書二千餘卷
何仲默二秦志曰自秦入蜀有三谷四道三谷者其西
南曰褒谷南曰駱谷從洋入東南曰斜谷從郿入其所
從皆殊舊志謂首尾一谷非是其棧道有四出從成和
階文出者為沓中隂平道鄧艾伐蜀由之從兩當出者
為故道漢高帝攻陳倉由之從褒鳳出者為今連雲棧
道漢王之南鄭由之從城固洋縣出者為斜駱道武侯
屯渭上由之此四道三谷者關南之險阨攻取所從來
固矣
張翠微考異南嶽有三一衡陽之衡山二廬江之霍山
三舒州之灊山漢武帝以衡陽遼曠故移其神于廬江
今俗皆號為南岳又九域志舒州懷寧縣有灊山為漢
之南岳一名天柱山即漢武帝登灊天柱山是也按廬
江古廬子國即春秋舒國之地張揖廣雅曰天柱謂之
霍山地理志曰天柱在廬江潛縣漢武帝移岳神於天
柱天柱亦為霍山是則霍山與天柱一而已南岳安得
三耶首陽山有三一蒲坂二隴西三洛陽論語注以蒲
坂為夷齊所餓之地按考之洛陽者為是阮瑀弔伯夷
曰適彼洛師瞻彼首陽敬弔伯夷謂蒲坂者非也歴山
有四一河中府一齊州歷陽縣三冀州四濮州雷澤縣
皆有舜之遺蹟翠微考異以濮陽之歴山正舜畊之所
塗山亦有四一會稽二渝州三濠州鍾離縣四宣州當
塗縣皆立禹廟翠微考異以宣之當塗正禹之娶所則
其它皆謬托也又按禹娶于塗山會稽志塗山在山隂
縣西北四十五里蘇鶚演義塗山有四一會稽二渝州
三巴南舊江州四當塗縣按左氏昭公四年傳穆有塗
山之會哀公七年傳禹合諸侯于塗山杜預解並云在
壽春東北說者曰今濠州也柳宗元塗山銘序曰周穆
遐追遺法復會于是山然則禹與穆王皆嘗會諸侯于
塗山矣然非必皆夀春也若禹之所娶則未詳何地水
經注江州縣水北岸有塗山南有夏禹廟塗君祠廟銘
存焉常璩廋仲雍並言禹娶扵此越絶書吴越春秋乃
云禹娶于會稽塗山應劭曰在永興北永興今蕭山縣
也又與會稽志所載不同蓋會稽乃禹會諸侯計功之
地非所娶之國也
會稽臨安金陵三郡皆有東山俱傳以為謝安攜妓之
所按謝安本傳初安寓居會稽與王羲之許詢支遁遊
處被召不至遂棲遲東山唐裴冕與吕謂等鑑湖聯句
有興衰還尋戴東山更問東此會稽之東山也本傳又
云安石嘗往臨安山中坐石室臨濬谷悠然嘆曰此與
伯夷何遠今餘杭縣有東山東坡有遊餘杭東西岩詩
注云即謝安東山所謂獨攜縹緲人來上東西山者是
也此臨安之東山也本傳又謂及登台輔於土山營墅
樓舘林竹甚盛每攜中外子姓游集今土山在建康上
元縣崇禮鄉載建康事迹云安石於此擬會稽之東山
亦號東山此金陵之東山也然南史載宋劉勔經始鍾
嶺以為棲息亦號東山金陵遂有兩東山矣
山海經太行山一名五行山列子作太形則行本音也
河圖括地象云太行天下之脊郭緣生述征記太行首
始河内自河内至幽州凡有八陘崔伯易感山賦上正
樞星下開冀方起為名丘妥為平岡巍乎甚尊其名太
行蓋趁韻之誤耳
左傳成公二年晉郤克戰扵鞍齊師敗績逐之三周華
不注相傳讀不字俱作卜音㐲琛齊記引摰虞畿服經
不跗之注于水其說甚異而有徵又按水經注云華不
注山單椒秀澤孤峯刺天青崖翠發望同點黛九域志
云大明湖望華不注山如在水中李太白詩昔我遊齊
都登華不注峯茲山何峻秀䌽翠如芙蓉比之芙蓉蓋
因華不之名也以數說互證之伏氏音不為跗信矣
蜀山之大者曰岷山其川曰岷江岷字說文作㟩省作
岷漢人隸書作汶多與汶相混列子貉不踰汶謂川江
也非汶土也殷敬順已辨之史記冉駹為汶山郡司馬
溫公類篇曰汶音岷據史記引禹貢岷嶓既藝及岷山
之陽及岷山導江皆作汶蓋古字通用也三國志蜀後
主至湔登坂觀汶水之流王右軍與周益州撫書曰要
欲一遊目汶嶺五代史蜀主王建貶衛尉少卿李鋼
為汶川尉徐無黨注汶讀作岷而今汶川縣誤呼作
問音也
赤壁山乃吴破曹處湖廣赤壁有五漢陽漢川黃州嘉
魚江夏皆有之惟武昌嘉魚縣西南八十里大江濱北
岸烏林南岸赤壁是也唐屬蒲圻故云去縣西百四十
里今屬嘉魚宋謝枋得猶于石崖見赤壁二字蘇子瞻
所遊乃黃州西下津江百步赤壁磯土人訛為赤鼻非
故地也可謂賦而失實張文潛但知辨其誤而亦不識
此山之名子瞻所遊自名石鍾山也驩兜崇山今以為
湖廣之慈利縣非也沈佺期詩集有從崇山向越裳詩
其序云按九眞圖崇山越裳四十里杉谷古崇山竹谿
從道明國來於崇山北二十五里合水欹缺籐竹明昧
有三十峯夾水直上千餘仞諸仙窟宅在焉其詩云朝
發崇山下暮坐越裳隂西從山谷變北上竹谿深竹谿
道明水杉谷古崇岑以此證之崇山乃在交廣之域為
是
裴氏廣州記云五嶺大庾始安臨賀桂陽揭陽鄧德明
南康記云五嶺者臺嶺之嶠五嶺之第一嶺也在大庾
騎田之嶠五嶺之第二嶺也在桂陽都龐之嶠五嶺之
第三嶺也在九眞萌渚之嶠五嶺之第四嶺也在臨賀
越城之嶠五嶺之第五嶺也在始安都龐水經注作部
龍萌渚輿地志作明諸徐廣曰五十萬人守五嶺淮南
子曰始皇利越之犀角象齒翡翠珠璣乃使尉屠睢發
卒五十萬為五軍一軍塞鐔城之嶺一軍守九嶷之塞
一軍處番禺之都一軍守南野之界一軍結餘干之水
注鐔城接鬱林九嶷在零陵番禺在南海南野餘干在
豫章其說五嶺又不同
天山雪山祁連山白山四名其實一也明帝紀擊破白
山虜扵蒲類海上章懷註曰山冬夏有雪故曰白山匈
奴謂之天山過之皆下馬拜之又杜詩註天山即祁連
山在伊州一名雪山
昔人文章用北方事多言黑山黑山在大幕之北宋謂
之姚家族有城在其西南謂之慶州沈括云予奉使嘗
帳宿其下云山長數十里土石皆紫黑似磁石有水出
其下所謂黑水也土人言黑水源下委高水曾逆流予
臨視之無此理亦常流耳山在水之東大抵北方水多
黑色故有盧龍郡北人謂黑為盧水為龍盧龍即黑水
也
杜少陵愁坐詩云葭萌氐種迥左擔犬羊屯葭萌左擔
皆地名葭萌人皆知之左擔人罕曉也按太平御覽引
李充蜀記云蜀山自綿谷葭萌道徑險窄北來擔負者
不容易肩謂之左擔道也
地志金陵為古雲陽氏之都按遁甲經云沙土之福雲
陽氏之虚也可以長往可以隱處即今茶陵之雲陽山
攷之皇甫紀實為少昊之封雲陽氏之蹤固在甘泉甘
泉之山本曰雲陽以故黃帝以來每大祀必于甘泉然
則長沙之地其亦為始封乎若丹陽曲阿則秦世之雲
陽嶺也吴地記錄曲阿正秦代之雲陽嶺太史時言東
南有天子氣在雲陽間秦人于是發赭徒三千鑿雲陽
之北岡曲之因曰曲阿則今之丹徒也昔吴岑昏鑿丹
徒至雲陽杜野小辛間而陳勲屯田鑿句容中道至雲
陽西城則今之破岡瀆也故杜佑以丹陽為古雲陽而
學道傳謂是茅山若絳北之陽石者非其址矣
地有空桑在東窮桑在西歸蔵啟筮云空桑蒼蒼八極
既張乃有羲和是主日月蓋指隅夷之地故記孔子生
于空桑春秋演孔圖云徵在游于大冢之陂夢黑帝謂
己汝産必于空桑而干寳所記徵在生于空桑之地今
名孔竇在魯南山之穴故孔廟禮器碑云顔育空桑空
桑魯北孔子魯人故說者指云空桑南山穴之說已自
戾矣若共工氏振鴻水以薄空桑則為莘陜之間伊尹
莘人故吕氏春秋古史攷俱言尹産空桑空桑故城在
今陳留固非魯也地記言空桑南杞而北陳留各三十
里有伊尹村而所謂窮桑則非此矣拾遺記言窮桑者
西海之濱也地有孤桑千尋蓋在西垂少昊之居梁雍
之域顓頊繼少昊者故世紀亦自窮桑遷商丘而杜預
遽以窮桑為在魯北至釋例地名乃云地闕故穎逹云
言魯北者相傳言爾蓋以定四年傳封伯禽于少昊之
墟逆之而史之所記乃在曲阜又因預而妄之也郡國
志云少昊自窮桑登帝位非空桑明矣
蕭何封䣜侯今世家作酇侯字相似之誤也䣜七何切
班孟堅十八侯銘文昌四友漢有蕭何序功第一受封
於䣜又唐詩麒麟閤上識䣜侯按䣜在沛酇在南陽何
起沛封邑必近之且孟堅去何未遠所聞必眞師古云
何封南陽之酇疑未深考也
楊用脩以方城為萬城陳伯晦引史記阻之以鄧林緣
之以方城又我悉方城外及服虔杜預之說以正之然
不如盛弘之荆州記之明切也其云葉東界有故城始
犨縣東至瀙水逹泚陽界南北聯聯數百里號為方城
一謂之長城南北雖無基築皆連山相接而漢水流其
南故屈完云云何其易曉也郡國志葉縣有方城郭仲
産曰苦萊于東俱有方城又楚狂接輿耕扵方城之南
蓋皆傍此長山方城而名者也
語云鴈門紫塞地皆在北今人稱北為鴈塞非也荆州
記鴈塞北接梁州汶陽郡其間東西嶺屬天無際鴈飛
翥至此即回翼唯一處稍下每鴈飛逹則矯翮裁度下
處而過故名鴈塞地在蜀漢間也
錢唐二字其來甚遠按史記始皇本紀至雲夢浮江下
丹陽至錢唐臨浙江上會稽立石刻頌秦德西漢地理
志亦有錢唐縣今唐字從土則誤矣蓋以錢易土及捐
錢築塘等事皆傅會之辭也
楚章華臺亳州陳父縣陳州商水縣荆州江陵長林監
利縣皆有之乾谿亦有數處據左傳楚靈王七年成章
華之臺與諸侯落之杜預注章華臺在華容城中華容
即今之監利縣非岳州之華容也至今有章華臺在縣
郭中與杜預之說相符亳州陳父縣有乾谿其側亦有
章華臺故臺基下往往得人骨云楚靈王戰死于此商
水縣章華臺之側亦有乾谿薛綜注張衡東京賦引左
氏傳乃云楚子成章華之臺于乾谿皆誤說也左傳實
無此文章華與乾谿元非一處楚靈王十二年王狩于
州來使蕩侯潘子司馬督囂尹午陵尹喜帥師圍徐以
懼吴王次于乾谿此則城父之乾谿靈王八年遷于夷
者乃此地十三年公子比為亂使觀從師于乾谿王衆
潰靈王亡不知所在平王即位殺囚衣之王服而流諸
漢乃取葬之以靖國人而赴以乾谿靈王實縊于芊尹
申亥待他年申亥以王柩告乃改葬之而非死于乾谿
也昭王二十七年吴伐陳王帥師救陳次于城父將戰
王卒于城父而春秋又云弑其君于乾谿則後世謂靈
王實死于是理不然也
康成以三亳阪尹共為一事云湯舊都之民服文王者
分為三邑其長居險故言阪尹蓋東成臯南轘轅西降
谷也皇甫士安以蒙為北亳榖熟為南亳偃師為西亳
蔡註立政用士安說註盤庚又用康成說二書亳同康
成說是
載籍中所言地理訛舛甚多姑數其一二漢文帝封淮
南長子陽周侯賜為廬江王應劭曰廬子國廬子國即
盧戎之地按左傳盧戎自在容城山中劭誤以中廬之
廬為廬江之廬矣舜漁雷澤正城陽之雷澤而周處風
土記乃以吴之太湖大雷山小雷山為舜漁之所子胥
之胥山在嘉興東南而張晏乃以太湖之承胥二山為
子胥之山李白讀書於匡山正綿州大匡山小匡山之
處而寰海記舊註乃指江州匡廬山為白讀書之所楚
之雲夢跨江南北左傳曰王以田江南之夢則知雲在
江北而郭璞注爾雅乃以岳陽巴丘湖為楚之雲夢後
漢樊丹封謝陽侯正詩所謂申伯番番既入于謝之謝
地也而傳乃以為射陽按射陽在山陽西即漢高祖封
項纏之地非丹封地也樊毅碑曰謝陽之孫此可驗也
鄒衍言九州之外復有九州載于史記按其說曰東南
神州曰旦土(旦音與晨同)正南卭州(隋書作迎)曰深土西南戎州
曰滔土正西弇州(隋書作拾州)曰升土正中冀州曰白土西
北柱州曰肥土正北玄州(隋書作營州)曰成土東北咸州曰
隠土(尸子作急土)正東陽州曰信土其言本荒唐漢人作河
圖括地象全祖其說隋作郊天遂以其名入從祀之位
史炤通鑑釋文曰此九州其崑崙統四方之九州乎或
曰神農地過日月之表蓋神農之九州也又按淮南子
載九州東南神州曰農土正南次州曰沃土西南戎州
曰滔土正西弇州曰并土正中冀州曰中土西北台州
曰肥土正北濟州曰成土東北薄州曰隠土正東陽州
曰申土與前小異
司馬子長自叙云上會稽探禹穴此子長自言徧遊萬
里之目上會稽總吴越也探禹穴言巴蜀也後人不知
其解遂以為禹穴在會稽而作地志者以禹廟旁小坎
如舂臼者當之按蜀之石泉禹生之地謂之禹穴其石
杳深人迹不到明巡撫儀封劉遠夫修蜀志搜訪古碑
刻有禹穴二字乃李白所書始知會稽禹穴之誤水經
注石泉縣有石紐村禹所生也
唐詩春雲生嶺上積雪在囂間山凹之地堪為墟市者
曰囂尚書序仲丁居于囂其地在陳留浚儀之間秦之
敖倉也敖即囂也三川為天下之朝市故名曰敖云左
傳有囂氏之隧史記注青陽在青之陽玄囂在玄之囂
梁宣帝七山寺賦神囂嵒嵒而特立仙的皎皎以孤臨
皆以囂為地名也周禮司市之文云禁其鬭囂注鬭以
力爭囂以口爭交市之地必多爭故禁之此益可證囂
之為市其義所從來遠矣後世市謂之墟歸市曰趁墟
言有人則囂無人則虚也
漢地理志有胊忍縣顔師古注音劬誤也按說文胊腊
挺也其俱反字既從句與地名何干通典作胊䏰胊音
如順切䏰如尹切讀如閏蠢通典之音得之矣而字作
胊則因漢志而誤也當從&KR1219;乃叶閏字之音&KR1219;䏰蟲名
䕫州地多此蟲遂以為名又謂&KR1219;䏰屬漢中亦誤檢地
志漢中實無此縣雲安之西三十里萬戸驛下横石灘
上土人云驛之左右&KR1219;䏰故地也
詩曰民之初生自土漆沮齊詩作自杜漆沮言公劉避
狄而來居杜與漆沮之地杜水名即杜陽也據文義作
杜為長耳
銅柱不獨馬援吴黃武二年程普關雲長分界鑄銅柱為
誓在衡山縣西北一百二十里又五代晉與楚王馬希
範立銅柱為界學士李臯銘在辰州西北一百十里會
溪對又涪陵江口名銅柱灘也
史記齊世家魯伐我入陽關徐廣曰在鉅平括地志兖
州博平縣南二十九里西臨汶水唐陽關在安西詩西
出陽關無故人是東西兩陽關也
宋潤州丹楊館書從木其屬縣丹陽書從&KR0671;或者疑之
考晉地理志謂山多赤柳故名丹楊江南地志謂郡北
有赭山故名丹陽二說皆有據也抑又考之兩漢丹陽
郡治宛陵而丹陽縣則今建康也至移郡治扵建康而
元帝又徙都焉扵是以建康守為丹陽尹至唐天寳初
始以今京口為丹陽郡而以曲阿為丹陽縣然則今潤
之丹陽正非漢丹陽之故治也丹陽凡有數處楚鬻熊
始封丹陽則在今歸州秭歸縣後楚文王徙都江陵府
枝江縣亦曰丹陽漢於宛陵置丹陽郡隋於丹州置丹
陽郡唐於京口置丹陽郡其地不一而西漢志乃以曲
阿之丹陽為楚所封誤矣
說略卷二
