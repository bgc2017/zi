說略目錄類書類
卷一
象緯
卷二
方輿上
卷三
方輿下
卷四
時序
卷五
人紀
卷六
官儀
卷七
史別上
卷八
史別中
卷九
史別下
卷十
禮蕞
卷十一
律支
卷十二
典述上
卷十三
典述中
卷十四
典述下
卷十五
字學
卷十六
書畫
卷十七
李法
卷十八
冥契上
卷十九
冥契下
卷二十
居室
卷二十一
服飾
卷二十二
工考上
卷二十三
工考下
卷二十四
諧志
卷二十五
食憲
卷二十六
珍格
卷二十七
卉牋上
卷二十八
卉牋下
卷二十九
蟲注上
卷三十
蟲注下
(臣)等謹案說略三十卷明顧起元撰起元字
太初江寧人萬歷戊戌進士官至吏部右侍
郎諡文莊明史藝文志載說略六十卷考起
元自序全書實止三十卷蓋志偶悞也其書
雜采說部件繫條列頗與曾慥類說陶宗儀
說郛相近故明史收入小說家類然詳考體
例其分門排比編次之法實同類書但類書
隸事此則纂言耳雖其中旁及二氏及參以
怪異詭瑣之事不免駁襍特明代坊行類書
最多大抵剽竊餖飣無資實用起元學問較
諸家為淹貫故所作尚有體裁其史别典述
諸門尤有益於攷證裒輯彙稡之功良亦未
可盡冺也乾隆四十三年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
說略原序
昔在甲午乙未之間予端居多暇案上庋說部書數十
種隨手取一卷諷之以代藼蘇陶日月遇有可備攷質
者苦其性善忘輙取赫蹏識之以類黏尺二鉅冊上時
自哂其有掌錄而無舌學已離而為二十卷名曰說略
藏諸笥中中間曾一屬友人半埜李君糾其錯亂浙門
張君釐其點畫凡再易草始克成編乙巳自京師請告
歸舟敗于南陽之決河而此書亡矣舊藁尚存張君
處會其人又物故予惋惜者久之既而其家從敝笥中
檢以歸予予頗有珠還之喜因念門類差分涉獵未廣
更欲釐正而附益焉而病復未果僅蕞為三十卷錄而
存之或謂就一類之中多有缺遺就數類之中多非關
要或&KR0679;或引可有可亡重言雖連犿而無傷璅事實荒
唐而莫辨愛竒自可語怪何為予亦爽然自疑不能定
也兩弟時從旁慫慂梓于家塾以示兒軰自顧無力荏苒
數年頃新安袐書吳君德聚博古通微躭耆佚典偶過
金陵訪予探得數卷讀而好之請事剞劂因念曩時排
纘之勞與漂沒之感舉以付焉用成其義先是文學朱
君君器見而心賞捐貲為之繕寫刻既竣迺并記其所
繇如此嗟乎世之閎覽博物君子且囊括昔之為海為
郛者以大其畜何以略為顧有如予之好臆而善忘者
時探而諷之亦可藉以備丹陽之鈔補河東之篋雖六
藝鍵鈐九流津涉原原本本之論未極于斯至于考騐
是非綜校名實兼資前識用廣異聞古今賢喆之用心
往往可以概見是在覽者擇之而已若曰斷截弘美組
織纖細則予豈敢避偃鼠飲河之誚哉萬歷癸丑嘉平
江寧顧起元書於遯園之懶真草堂
