說略卷十八明顧起元撰
冥契上
老子一名李耳字伯陽二名雅字伯宗三名忠字伯光
四名石字孟公五名重字子文六名定字元陽七名元
字伯始八名顯字元生九名德字伯文老子身九變有
七十二相八十一好七十二相者頭圓為天伏晨蟠起
玉枕穹窿皓髮如鶴長七尺餘眉有北斗其色翠綠其
間紫毛長五寸餘虎髭龍髯素潔如絲耳無輪郭中有
三漏高平於頂厚而且堅兩目日光方瞳綠筋鼻有雙
柱形如截筒口方如海脣赤如丹氣有紫色其香如蘭
齒如編貝其堅如銀數有六八上下均平舌長且廣形
如錦文玉泉充溢其味甘香每發妙言聲如金玉顴高
而起頤方若矩日角月圓金容玉姿龍顏肅肅鳳視閒
閒額有兑象參午上達天庭平坦金匱充盈腹有白痣
頤有玉丸項有三約鶴素昂昂垂臂過膝手握十文其
指纖長爪有玉甲身有綠毛胸有偃骨背具河魁臍深
寸餘腹軟如綿心有錢文腹有赤痣眼有輪文足蹈二
卍指有乾坤身長丈二徧體芳香面方而澤上下三停
身如金剛貌若琉璃行如虎步動若龍趨此其相也左
扶青龍右據白虎前導朱雀後從玄武頭蔭紫文足履
蓮花項負兩景五明曜目身有圓象洞照九天兼前仙
相光色竒妍總八十一謂之好也見法輪經及老子史
略
武夷山志有魏王頭顱骨大如斗按真仙通鑑云昔有
魏王名子騫在同州立王城對大王石東去十里今城
址尚在又云有張湛孫綽白石先生男女十二人詣此
山求道謁魏王為地主時天旱魏王置酒脯祭仙祈雨
有仙人乘雲鶴而下張湛獻詩一絶云武夷山下武夷
君云云仙人甚喜乃授以道要許居此山至八百年後
方換骨歸天至期果爾脱化其骨藏長棺於小藏巖凡
十三具按春秋以前諸侯無封魏王者戰國時魏王又
不南徙且其時無七言絶詞旨凡鄙其為附會無疑也
郭璞詩所謂右拍洪崖肩及洪崖頷下頤者姓張或云
黃帝之臣伶倫也又云神農氏師堯時已三千歲漢武
帝時衛度世入華山尋其父叔卿叔卿與數人博問為
誰則洪崖巢父許由之類是也真誥云洪崖先生今為
洞真在青城山其隱跡在豫章西山洪井在伏龍山北
崖左右相傳為煉丹處若宋人畫所謂長七尺五寸戴
烏帽衣紅蕉葛衫烏犀帶短拗鞾笻竹杖跨白騾從者
五曰橘栗术葛拙負六角扇垂雲笠方木鐙二玄書木
如意長生瓢魏惠壺木柱杓者張藴也自稱洪崖先生
或云即其後身蓋詩畫二家之所稱實有兩洪崖不相
蒙也
禹為柴庭真人夏啟為東明公文王為西明公召公為
南明公季札為北明公周公為北帝師孔子為太極上
真公治九嶷山一云廣桑山真官顔回為明晨侍郎後
為三天司直一云與卜商為修門郎吳季子為修文郎
莊周為太玄博士一云為闈編郎墨翟為太極仙卿屈
原為海伯統八海鬼谷子為太玄師治青城山張良為
門下侍郎淮南王守天厠東方朔為華陽洞主賈誼為
西明都禁郎謫太山司馬張衡揚子雲為北方鬼帝治
羅鄷山嚴君平尚在峩眉山臧洪為北天門亭長荀彧
為北明公賓友孔融為後中衛大將軍王弼為丘監郭
景純為都錄司命治雲臺山周顗為鬼官司命郗鑑為
南門亭長田錄紀瞻為天北修門郎與虞譚更直守天
門顧和為執蓋郎溫太真為監海伯杜預為長史龐德
爰愉李廣解結王嘉徐庶何晏殷浩俱侍帝宸庾亮為
北太常前中衛大將軍陶侃為西河侯蔡謨為長史謝
幼輿為左副監曹植為遮須國王劉聰亦為遮須國王
蔡邕為修文郎劉禎王粲徐幹俱為侍中王茂弘為尚
書令葛洪為太極左仙公陶隠居為蓬萊都水大監一
云蓬萊仙監魏鄭公為太陽都錄大監李長吉召賦玉
樓記杜佑馬總為六押大都統司馬承楨為東華青童
道君李太白為東華真人唐明皇為孔昇真人白居易
為海山院主韓退之為真官杜子美生前為文星典吏
其圽也又與李青蓮輩優游江湖稱散仙顏魯公為北
極驅邪院左判官韓魏公為紫府真人石曼卿為芙蓉
城主丁度為芙蓉館主王平甫為靈芝館仙官蘇子瞻
為奎宿一云紫府押衙劉景文為雷部掌亊吕誨侍上
帝游炎洲為司紏許收為北斗君陳康伯為北斗主簿
歐陽仲純為長白山主龐丞相籍為王屋山道君劉丞
相沆為九江真人又與吕夷簡李廸龐籍富弼俱處五
相清燕之堂寇萊公為閻浮提王田畫為淮陽土神蔡
忠惠亦為閻浮提王沈文通為地下曹司
真誥云仙官上下次秩有左右府左右公左右卿左右
大夫左右御史明大洞真經者為仙卿服金丹者為大
夫服衆芝為御史若得太極隱芝服之便為仙公真人
矣
雜俎所載仙藥有鍾山白膠閬風石腦黑河蔡瑚太微
紫麻太極井泉夜津日草青津碧荻圓丘紫柰白水靈
蛤八天赤薤高邱餘糧滄浪青錢三十六芝龍胎醴九
鼎魚火棗交梨鳳林鳴醅中央紫蜜崩岳電柳玄都綺
葱夜牛伏骨神吾黃藻炎山夜日玄霜絳雪環剛樹子
赤樹白子佪水玉精白琅霜紫醬月醴虹丹鴻丹又載
藥草異號丹山魂雄黃也青腰女空青也靈華汎腴薰
陸香也北帝玄珠消石也東華童子青木香也五精金
陽起石也流丹白膏胡粉也倒行神骨戎鹽也亭炅獨
生雞舌香也白虎脱齒金牙石也靈黃石流黃也陸虛
遺生龍骨也章陽羽玄白附子也綠伏石母慈石也絳
晨伏胎茯苓也七白靈蔬薤白華也一名守宅一名家
芝伏龍李蘇牙樹此成式所記也按漢武内傳又載王
母有風實雲子碧海琅菜扶桑丹椹長河文藻太真紅
芝九色鳳腦班龍黑胎蒙山白鳳之䏲靈丘蒼鸞之血
雞跖集載武夷君食河祗脯神仙傳載謝玄卿逢仙設
鳳冠粟龍睛稻素麟脂班螭髓雲仙雜記載始皇遣徐
福求金菜玉蔬藝文類聚載劉孝標啓有松子玉漿衞
卿雲液孝經援神契載仙藥之上者丹砂黃金白金次
諸芝五雲明珠太乙禹餘糧石中黃子石桂英石流丹
石耛曾青松柏脂茯苓地黃麥門冬巨勝重樓黃連石
掌杼石家紫西京雜記載馬肝石穆天子傳載金膏水
碧抱朴子載玉脂芝七明芝九光芝五德芝石桂芝肉
芝青雲芝黃龍芝金蘭芝紫朱芝月芝山芝火芝人芝
月精芝黑芝金芝萬年芝夜光芝白雲芝雲母芝華芝
鬼芝洞冥記載烏哀國龍爪薤釣影山寒荷&KR1884;嵻山細
棗玄都雞菱茅君内傳載句曲五芝一龍仙芝二參成
芝三燕胎芝四夜光洞鼻芝五料玉芝
仙道姓名有可考者元始天尊姓樂名靜信見度人經
玉門子姓王名剛九靈子姓皇名化北極子姓隂名恒
絶洞子姓李名修太陽子姓離名明太陽女姓朱名翼
太隂女姓盧名全太玄女姓顓名和南極子姓柳名融
黃盧子姓葛名起馬明生姓和名君賢劉根字君安尹
軌字公度介象字元則見葛翁神仙傳河伯姓馮名夷
字公子見聖賢塚墓記秦宗新祠頌又姓吕名公子夫
人姓馮名夷見龍魚河圖太真夫人姓王名婉羅見真
仙通鑑介子推姓王名光鬼谷子姓王名誗見神仙傳
毛女字玉姜見神仙傳醫王子姓古名老師見本草序
浮丘公姓李見列仙傳壺公姓施名存孔子弟子見真
誥又姓謝名玄見丹臺錄武當戴將軍姓燕名濟洪崖
先生姓張後洪崖先生亦姓張名藴俱見真仙通鑑太
乙君諱臘東王公名倪字君明西王母姓楊名回一名
婉妗天翁姓張名堅字剌渴見酉陽雜俎
真誥云白誌見腹名在瓊簡目有綠筋名在赤書隂有
伏骨名在琳札青書胷有偃骨名在星書眼有四規名
在方諸者掌理廽&KR0818;名在錄籍者皆上仙也可不學其
道自主鼻有玄山腹有玄丘亦仙相也或口氣不潔性
耐穢則壞玄丘之相矣酉陽雜俎玉格又云八十一戒
千二百善入洞天二百三十戒二千善登山上靈官萬
善升玉清真誥又云積功滿千雖有過得仙功滿三百
而過不足相補者子仙功滿二百者孫仙子無功德有
過便得仙其孫若無志多過者只得富貴仙不可冀也
黃帝火九鼎于荆而尚葬橋陵趙成子死後五六年肉
朽骨在液血於内紫色發外鹿皮翁吞玉華而流蟲出
戸西王城漱龍胎而死訣飲瓊精而扣棺仇季子咽金
液而臭徹百里季主服霜散以潜升而頭足異處墨狄
咽虹丹而投水甯生服石腦而赴火務光翦薤以入水
柏成納氣而腸胄三腐衍門子高丘子洪崖先生吞琅
玕之華而更營丘墓
王方平謂蔡經曰汝應得度世但氣少肉多唯可尸解
耳此法須臾如過狗竇中耳尸解有數端足不青皮不
皺目光不毁頭髮不脱不失其形骨者皆尸解也有未
斂而失尸者有人形猶在而無復骨者有衣在形去者
有髮脱而形去者白日去謂之上尸解夜半去謂之下
尸解向曉暮之際謂之地下主者地下主者有三等第
一散在外舍閒亭不受九宫考制不聞練化之業一百
四十年乃得一進耳二等便得仙階三等便得出入易
遷童初二宫入宴東華臺受學化形濯景易氣三十年
棺中骨還附神四十年復如生人五十年位補仙階為
上仙矣
山有藏道經者抱朴子云道書之重者莫過於三皇内
文五嶽真形圖名山五嶽皆有三藏於石室太上真人
靈寳秘文内符鍾山真人授禹禹更撰定為二通一藏
苗山一付雲水洞室玉帝七聖玄紀云舊文十五萬藏
崑崙北洞大洞篇目云鬱儀結鄰藏王屋中清虛洞飛
龍隠訣云飛玄羽經藏峨眉山金太微黃書經云天真
三皇藏八會之文於委羽山太微天帝藏一通於龜山
雜俎載仙家符圖曰雌一玉檢曰四規明鏡曰五柱中
經飛龜帙曰飛黃子經曰鹿盧蹻經曰含景圖曰卧引
圖曰園芝圖曰木芝圖曰大隗新芝圖曰牽牛經曰玉
珍記曰臘成記曰玉案記曰丹臺經曰日月厨食經曰
金樓經曰三十六水經曰中黃丈人經曰協龍子鹿臺
經曰玉胎經曰官氏經曰鳳綱經曰六隂玉女經曰白
虎七變經曰九仙經曰十上化經曰攝提經曰三綱六
紀經曰白子變化經曰隠首經曰入軍經曰泉樞經曰
赤甲經曰金剛八叠經
漢武内傳王母設膳於漢武乃命王子登彈八音之璈
董雙成吹雲龢之笙石公子擊昆庭之鐘許飛瓊鼓震
靈之簧阮靈華拊五雲之石范成君擊洞隂之磬段安
香作九天之鈞武夷山古記秦始皇二年八月十五日
武夷君魏子騫會鄉人於幔亭命張安陵打引鼓趙元
竒拍副鼓劉小禽坎鈴鼔曾少重擺鼗鼔喬知滿振曹
鼓高子春持短鼓鮑公希吹橫笛何鳳兒拊節板東幄
奏賓雲左仙之曲次命董嬌娘彈坎篌謝英妃撫長琴
吕荷香戛圓腹(即琵琶)黃次姑噪悲慄(即篳闕篥)秀淡鳴洞
簫宋小娥運居巢(笙)羅妙容揮䤶銚(銅鈸)西幄奏賓雲右
仙之曲行酒進食乃令彭令昭唱人間可哀之曲高仙
肹游洞靈見上清元君龜山君二真乃命持文王延賢
于廣運等彈雲林琅玕之璈安德音范四珠擊昆明之
筑左抱容韓賢賓吹鳳鸞之簫趙運子李慶王拊流金
之石辛白鵠鄭辟方燕婉來回雙連等四人合歌南岳
魏夫人得道日太極真人命北寒玉女宋聯涓彈九氣
之璈青童命東華玉女烟景姝擊西盈之鐘陽洛神王
命雲林玉女賈屈庭吹鳳唳之簫清虛真人命飛玄玉
女鮮於虛金拊九合玉節太極真人發排空之歌青童
吟太霞之曲神王諷晨啟之章清虚咏駕歘之詞
尹喜生時室中陸地生蓮華結草為樓精思聖道黃阮
丘耳長七寸口中無齒玄俗日中無影白石生煮石為
糧問之何不霞舉笑曰天上多有至尊相奉亊更苦於
人間耳董謁性好異書見輒題掌還家以片籜寫之舌
黑掌爛人謂謁掌錄而舌學負圖先生餌菊术經旬不
語人問何以答曰世間無可食亦無可語者孟岐云周
公以玉笏遺岐岐常寳執每以衣袂拂拭笏笏今銳欲
折矣黃安坐一神龜廣二尺人問子坐此龜幾年矣曰
昔伏羲始造網罟獲此龜以授吾吾坐龜背已平矣此
蟲畏日月之光二千歲一出頭吾坐此龜已見五出頭
矣涉正閉目二十年弟子固請之正乃開目有聲如霹
靂而閃光若電已復還閉孫博能於水面布席作樂使
人舞於上不没不濡引鏡為刀屈刀成鏡積時不改班
孟坐空虛中與人語又能入地初没足至腰及胷漸漸
但餘冠幘良久盡没又吸人屋上瓦瓦飛入簷楣紛如
落葉王興在秋長山山頂有瓊花木徑八九尺葉如白
檀花如芙蓉香聞數里興常見之安期生以醉墨洒石
上皆成桃花章玉子與弟子行各丸泥為馬乘之一日
行千里朱仲漢高后下書募三寸珠仲賫珠詣闕魯元
公主從仲求珠仲獻四寸珠景帝時復來獻三寸珠數
十顆黃翁謂東方朔曰吾三千年一反骨洗髓三千歲
一刻骨伐毛自吾生已三洗髓五伐毛矣巨靈女子愛
於武帝帝有青珉唾壺巨靈常出入其中薊子訓與一
老公摩挲銅人曰適見鑄此已近五百歲矣園客與妻
收蠶蠒大如甕繅一蠒六十日始盡鮑靚與葛稚川善
每來門無車馬獨雙燕往還元藏機嘗航海飄至滄洲
洲上產分蒂瓜長二尺碧棗丹栗大如梨池中有四足
魚葛玄遇親朋輒邀止折草刺樹以杯盛之汁流如泉
杯滿即止飲之皆旨酒為客行酒杯自至前不盡杯不
去司馬承禎善金剪刀書腦中有小兒誦經聲玲玲如
振玉額上小日如錢耀射一席九嶷山女仙羅郁簡文
時降羊權家贈權詩及火浣布及金玉條脱各一枚
諸有謂佛法入中國不始於後漢明帝者以列子有西
方聖人薛正己有仲尼師老聃師竺乾之論又漢武故
事武帝得休屠王祭天金人又穿昆明池底黑灰東方
朔曰可問西域道人知是劫灰又魏略西戎傳漢哀元
夀元年博士景慮受大月氐王使伊存口傳浮屠經又
劉向列仙傳序云得仙者百四十六人其七十四人已
在佛經以此為佛法入中國不始於明帝宣律師傳有
一天人姓陸名玄暢來謁律師云弟子是周穆王時生
在初天本是迦葉佛時天為通化故周時暫現所問高
四臺者其本迦葉佛於此第三會說法度人至穆王時
文殊目連來化穆王從之即列子所謂化人者是也化
人示穆王云高四臺是迦葉佛說法處因造三會道場
至秦穆公時扶風獲一石佛穆公不識棄馬坊中穢汚
此像護像神瞋令公染疾公又夢遊上帝極被責疏覺
問侍臣由余便答云臣聞周穆王時有化人來此土云
是佛神穆王信之於終南山造中天臺高千餘尺基址
見在又於倉頡臺造神廟名三會道場公今所患殆非
佛為之耶公聞大怖語由余曰吾近獲一石人衣冠非
今所製棄之馬坊得非此是佛神耶由余聞往視之對
曰此真佛神也公取像澡浴安清淨處像遂放光公又
怖謂神瞋也宰三牲以祭之諸善神等擎棄遠處公又
大怖以問由余答曰臣聞佛清淨不進酒肉愛重物命
如護一子所有供養燒香而已所可祭祀餅果之屬公
大悦欲造佛像絶於工人又問由余答曰昔穆王造寺
之側應有工匠遂於高四臺南村内得一老人姓王名
安年百八十自云曾於三會道場見人造之臣今年老
無力能作所住村北有兄弟四人曾於道場内為諸匠
執作請追共造依言作之成一銅像相好圓備公悦大
賞賚之彼人得財並造功德於土臺上造重閣高三百
尺時人號之高四臺或曰高四樓其人姓高大者名四
或曰兄弟四人同立故也或取大兄名以目之故有高
四之名至今稱也然則秦穆公時佛法已入中國矣宣
師不應誕也
釋道宣常著釋迦方域志二卷唐藝文志載其目按其
所為志者蓋漢之初世烏孫大月氐本在燉煌祈連間
匈奴冒頓攻大月氐大月氐西走破塞王奪其居地而
塞王南居罽賓塞種分散自疏勒以西休屠捐毒之屬
皆故塞種顔師古曰塞今釋種也塞釋聲相近大月氐
既居故塞王地烏孫昆莫又擊破之而大月氐西徙大
夏故烏孫民有塞種大月氐種休屠捐毒國絶小依葱
嶺而居民俗衣服又多類烏孫張騫云在大夏時賈人
往市身毒得卭竹杖蜀布身毒居大夏東南有蜀物度
去蜀不遠上乃令自蜀發間使四道並出指求身毒率
為西南夷所閉不得通李竒曰身毒一名天篤即今浮
屠胡也按此身毒塞種之捐毒也捐毒治衍敦谷西北
至大宛九百二十里西至大夏千有六百一十里故大
夏賈人云在其東南虛稱里數至於百千欲以誇漢使
為遠實一國也漢西域傳止載捐毒而張騫傳乃引身
毒要之烏孫所治赤谷本塞王故國東去長安八千九
百里而近漢擊匈奴收休屠王祭天金人金人蓋今佛
氏遺像休屠王漢張掖郡地將近故塞國也而身毒及
東漢又稱天竺摩騰竺法蘭之徒始持白㲲之像及所
譯四十二章到洛楚王英乃首盛齋戒之祀范曄曰佛
道神化興自身毒二漢方志莫有稱者然則身毒本葱
嶺間小國後漸大或為他國所併仍冒舊國之號葱嶺
以西乃為塞種葱嶺以東多是雜胡亦不待辯而可知
者也及唐之盛天竺有五方制萬里號為大國東天竺
乃與雪山吐蕃分界北天竺直接突厥塞王所居罽賓
隋唐之間别曰漕或曰矩吒且在西天竺之列東南海
外扶南林邑又南天竺之隣境也今方域志殊不詳始
本塞種獨稱中印度印度天竺之梵言猶捐毒也
般若經如來三十二相足下有平滿相猶如奩底地雖
高下隨足所蹈坦然等觸第一足下千輻輪文輞縠衆
相無不圓滿第二手足並皆柔軟如兜羅綿第三兩足
一一指間猶如雁王鞔網交絡文同綺畫第四手足諸
指圓滿纖長可愛第五足跟廣長圓滿與趺相稱第六
足趺脩高光滿與跟相稱第七雙腨漸次纖圓如鹿王
腨第八雙臂平立摩膝如象王鼻第九隂相勢鋒藏密
猶龍馬第十毛孔各一毛生紺青宛轉第十一髮毛端
皆上靡右旋宛轉第十二身皮細薄滑潤垢水不住第
十三身皮金色晃耀諸寳莊嚴第十四兩足兩掌中頸
雙肩七處充滿第十五肩項圓滿殊妙第十六膊腋悉
皆充實第十七容儀洪滿端直第十八身相修廣端嚴
第十九體相量等圓滿如諾瞿陀第二十頷臆併身上
半威容廣大如師子王第二十一常光面各一尋二十
二齒相四十齊平淨密根深白逾珂雪二十三四牙鮮
白鋒利二十四常得味中上味二十五舌相薄淨廣長
能覆面輪至耳髮際二十六梵音詞韻和雅隨衆多少
無不等分二十七眼睫猶若牛王紺青齊整二十八眼
睛紺青鮮白紅環間節皎潔分明二十九面輪猶滿月
眉相皎潔如天帝弓第三十眉間有白毫相柔軟如絲
白逾珂雪三十一頂上烏瑟膩沙高顯隆員猶如天蓋
三十二
因果經云二月八日佛誕生摩騰云周昭王二十四年
甲寅之歲四月八日生周書異記同唐費長房則曰周
莊王十年四月八日生什法師石柱銘同趙伯休記云
周貞定王二年甲戌至法顯則云殷世武乙二十六年
甲午鷲嶺聖賢錄則說佛生時有八别一夏渠時二武
乙時三周昭王時四穆王時五平王時六桓王時七莊
王時八貞定王時又云周正四月非今四月也然則今
之定以為昭王甲寅四月者亦未可確據也
禪宗派自南梁蕭代達磨西來面壁少林十有九年是
為初祖一傳而為慧可再傳而為僧璨三傳而為道信
四傳而為弘忍五傳而為慧能是為六祖當時有南能
北秀之稱北為漸宗南為頓宗五祖之教遂分而為兩
而曹溪法席獨盛於世四祖之旁出者為法融五祖之
旁出者為神秀六祖之旁出者為慧忠為宗密其六祖
之法嗣則為青原行思青原之後旁分三宗曰曹洞曰
雲門曰法眼其在青原一世為石頭遷嗣石頭者為大
顛為道悟為天然為尸利為惟儼為曠嗣曠者為石室
善道是為青原三世嗣道悟者為石霜慶諸嗣石霜者
為九峰道虔嗣龍潭信者為宣鑒是為青原四世嗣鑒
者為雪峰義存嗣存者為玄沙宗一嗣夾山會是為青
原五世嗣巖頭者為瑞巖師彥是為青原六世嗣雪峰
存者為太原孚是為青原七世其在曹洞宗則洞山良
价嗣雲巖幾者亦為青原四世嗣洞山者為曹山本寂
為雲居道膺為疎山匡仁為龍牙居遁嗣寳峰照者為
圓通德止是為青原十三世其在雲門宗則雲門文偃
嗣雪峰存者亦為青原六世嗣雲門者為香林澄遠為
雙峰欽其法眼宗則清凉文益嗣羅漢琛亦為青原八
世嗣清凉者為靈隠清聳為百丈道恒為永明道潜為
玄則為古賢為天台德韶亦為青原九世六祖之法嗣
又為南嶽懷讓南嶽令後旁分二宗曰潙仰曰臨濟其
在南嶽一世為江西馬祖道一嗣馬祖者為大梅法常
為西堂知藏為大珠慧海為泐潭法會為石鞏惠藏為
中邑洪恩為與善惟寬為伏牛自在為芙蓉大毓為紫
玉道通為石臼和尚為亮座主為刑山為水潦為龐藴
居士為百丈懷海嗣百丈者為長慶大安嗣長慶者為
靈雲志勤為大隨法貞其嗣馬祖者又為南禪普願是
為南嶽二世嗣百丈海者為黃蘖希運是為南嶽三世
嗣南蘖者為千頃楚南為陳尊宿嗣南泉願者為從諗
亦為南嶽三世嗣從諗者為善信嗣鹽官安為雙嶺玄
真亦為南嶽三世嗣長沙岑者為雪竇常通是為南嶽
四世其在潙仰宗則潙山靈祐嗣百丈海者亦為南嶽
三世嗣潙山為香嚴智閑為仰山慧寂其在臨濟宗則
臨濟義玄嗣黃蘖者亦為南嶽四世嗣臨濟者為紙衣
為定上座其嗣智海平者為蹣菴繼成是為南嶽十四
世嗣太平懃者為龍牙才嗣大隨靜者為廓菴師遠嗣
昭覺勤者為徑山大慧宗杲是為南嶽十五世其後為
獅子巖高峰智覺為斷崖和尚高峯之後為中峯中峯
之後為天如而始入國朝矣青原之嗣惟雲門為盛而
曹洞次之法眼又次之南嶽之嗣惟臨濟為盛而潙仰
次之此其相傳之緒也
譯經圖記載明帝永平三年庚申帝感異夢勅郎中蔡
愔中郎將秦景博士王遵等十八人西尋佛法至印度
國請迦葉摩騰竺法蘭用白馬䭾經像以十年丁卯至
洛陽帝悦造白馬寺譯四十二章經十四年正月一日
五嶽道士褚善信等不悦朝正之次表請較試勅遣尚
書令宋庠引入長樂宫詔以十五日集白馬寺南門信
等以靈寳諸經置道東壇上帝以經像舍利置道西七
寳行殿上信等遶壇泣懇天尊以栴檀香燒經冀經無
損並為煨燼其諸昇天入火履冰隠形諸術皆不復能
善禁咒者亦呼策不應太傅張衍語信曰所試無驗即
是虛妄宜就西域真法時南嶽道士費叔方慙忸自感
而死時佛舍利光明五色直上空中旋環如蓋徧覆大
衆映蔽日輪摩騰先是阿羅漢即以神足游空飛行坐
卧神化自在時天雨寳華及奏衆樂摩騰復坐法蘭說
世後宫隂夫人王婕妤等百九十人司空陽城侯劉善
峻等二百六十人四嶽道士吕慧通等六百二十人京
都張子尚等三百九十一人俱出家記又引吳書闞澤
對吳主云褚善信費叔方自感而死為證今攷之漢史
明帝自元年太傅鄧禹薨後絶不置太傅官三公中亦
無所謂張衍者十四年衛尉趙憙行太尉司空為牟融
亦不聞有所謂劉善峻也且道教符籙之興起於張陵
盛於寇謙之而極於杜光庭當時何以有禁呪等事且
此既云水平十四年以靈寳諸經鬭法而廣弘明集云
靈寳創自張陵赤鳥始出上清肇自葛玄三洞造於鮑
靚又自相矛盾矣
祖有兩龍樹西土龍樹少年時博綜藝術與同志三人
學隠身術入王宫數月美人懷妊者衆王用智臣以細
土置門中見四人足跡乃令勇士揮劒空中斬三人首
近王七尺刀所不至龍樹歛身依王得免悔而入山成
道後化南天竺王問諸天何所作為答曰天今與阿修
羅戰須臾空中刀劒及修羅刀鼻相繼下王乃驚服又
與善呪婆羅門化大池蓮華坐其上龍樹化白象入池
鼻舉蓮花高擲婆羅門傷背而伏蓋道家葛仙公左元
放之流也東土龍樹尊者見入楞伽經善逝湼槃後未
來世當有南天竺比丘厥號龍樹得初歡喜地往生安
養國按龍樹作大無畏論而東土所稱無畏論主又不
載事蹟即此龍樹也
說略卷十八
