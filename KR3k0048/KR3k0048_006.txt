說略卷六明顧起元撰
官儀
古官之名伏羲以龍紀為龍師龍名春官青龍夏官赤
龍秋官白龍冬官黑龍中官黃龍又設九庖之官共工
以水紀為水師水名神農以火紀為火師火名春官大
火夏官鶉火秋官西火冬官北火中官中火黃帝雲師
雲名春官青雲夏官赤雲秋官白雲冬官黑雲中官黃
雲置六相曰當天曰常平曰士師曰司徒曰司馬曰李
立四監置四史置五官曰天曰地曰神曰祗曰物一曰
士師行人司徒祝宗使人置大醫樂師少昊摯以鳥紀
為鳥師鳥名曰鳳鳥氏玄鳥氏伯趙氏青鳥氏丹鳥氏
祝鳩氏睢鳩氏鳲鳩氏爽鳩氏鶻鳩氏又五雉為五工
正九扈為九農正顓帝置五行之官春官木正曰勾芒
夏官火正曰祝融秋官金正曰蓐收冬官水正曰玄冥
中官土正曰后土唐制百揆四岳州牧侯伯置謁者射
官弓正虞置九官曰司空曰后稷曰司徒曰士曰共工
曰虞曰秩宗曰典樂曰納言夏后氏置六卿又有三公
九卿二十七大夫八十一元士商制曰大宰大宗大史
大祝大士大卜曰司徒司馬司空司士司寇曰司土司
木司水司草司器司貨曰土工金工石工木工獸工草
工又五官之長曰伯又設方伯五國以為屬屬有長十
國以為連連有帥三十國以為率率有正二百一十國
以為州州有伯八州八伯五十六正百六十八帥三百
三十六長八伯各以其屬屬於天子之老二人分天下
以為左右曰二伯周官有成書不具載
古官員之數唐虞尚書曰一百員鄭玄云六十員夏尚
書曰倍唐虞則二百鄭玄曰百二十員殷明堂位曰二
百鄭玄曰二百四十周内二千六百四十三員外六萬
一千三十三人前漢十三萬二百八十五員後漢七千
五百六十七員晉六千八百三十六員宋六千一百七
十二員齊二千一百三員後魏七千七百六十四員北
齊二千三百二十二員並内官後周二千九百八十九
員並内官隋内官二千五百八十一外官九千五百九
十五唐内二千二百六十外一萬六千一百八十五宋
景德一萬員皇祐治平二萬四千員紹熙三萬二千一
十六員慶元四萬二千有竒嘉泰三萬七千八百餘員
漢之職官太尉即今之本兵左右前後將軍即今之五
府其各置長史即今之參軍大夫太中大夫中大夫諫
大夫即今之六科期門即今之錦衣廷尉即今之大理
治粟内史即今之戶部少府掌山海地澤之税即工部
之都水虞衡尚書符節即今之尚寳太醫即太醫院導
官即今儀仗司樂府即今太常諸屬考工室即今工部
鐵作局與内官監諸屬大官即今之精膳司與内之御
膳監東織西織即今之織染局而庖人以下又與光禄
寺大官諸司相參矣典客掌歸義蠻夷一名大行今國
家設行人專以使四方歸義蠻夷則以屬禮部之主客
司郎中令中書謁者以下今兹為内官諸屬矣(導官乃擇米者)
(云即今儀仗司恐誤)
今之官名聊疏其始太師太傅太保少師少傅少保周
成王置也給事中秦置也知起居注漢武帝禁中官也
中書舍人漢有之學士北齊文林舘學士昉也翰林待
詔玄宗置也其改稱翰林學士掌内命唐制也其掌制
誥赦勑國書及宫禁所用之文辭宋制也光學之重自
宋始侍讀後魏有之開元三年命馬懷素禇無量更日
侍讀其建侍讀學士則十三年置集賢院始稱翰林侍
讀學士宋咸平二年始也侍講自漢顯宗朝張酺靈帝
楊泗始其帶學士亦自開元十三年始稱翰林侍講學
士亦宋制也經筵官自隆興改元昉大學士宋集賢院
始也修撰檢討其事久遠矣而立員宋制也編修自宋
慶歴中編修例册始其殿學士大學士後唐天成端明
殿學士宋初觀文殿大學士昉也閣學士宋制也典簿
典籍司直元更制也東宫官太子太師太子太傅太子
太保殷周已有之其三少漢有少傅而備三則魏制也
太子賓客自唐顯慶始也詹事秦官開府置官屬自齊
始詹事少詹事唐所官其庶子洗馬漢制也置坊自北
齊始左右二春坊唐置府例也中允諭德贊善錄事等
官並唐府屬也主簿晉始制也正字齊祕書省始有之
尚書秦官侍郎秦黃門侍郎其貳六曹則隋煬置也郎
中秦官員外自晉太始中散騎常侍昉其稱員外郎隋
開皇中始主事隋所置御史之名周官有之掌贊書授
法令非後世任也秦漢始為糾察之任稱監察御史隋
改檢校御史為之曰察院開元八年置也太常漢更秦
奉常為之其置卿少卿丞北齊也其主簿博士奉禮郎
協律郎唐神龍初昉也光禄漢太初中名卿自梁始少
卿自魏始也大官珍羞良醖掌醢四署署丞唐神龍初
置主簿宋元豐始也太僕周官卿少卿北齊置也其屬
有丞主簿唐神龍初署也大理古李官秦官名廷尉景
帝中元六年更今名有卿其置少卿北齊昉丞正評事
唐神龍初始也鴻臚漢太初始更名後漢大鴻臚卿有
寺少卿自北齊置其置署名司儀隋開皇十二年也其
置丞漢劉德始為之主簿則漢官儀鴻臚駕四馬主簿
也國子監祭酒孫卿在齊三為祭酒置國子祭酒晉武
帝咸寧四年也司業隋煬帝大業三年置監丞隋置助
教咸寧四年置博士秦官也五經博士漢武建元五年
置學正見禮記王制學教授唐府郡置也司歷保章正
靈臺郎挈壺正等官唐乾元元年始五官正宋制也游
擊前漢以来將軍有之指揮都指揮使唐長興前有之
大將軍戰國時官都督自魏文帝以大將軍曹真都督
中外諸軍始元帥唐制始也宣撫使唐元和中戶部侍
郎楊於陵始監軍齊莊賈監穰苴昉也駙馬都尉漢元
鼎中置其專為尚公主者官自宋齊梁陳昉也廵檢宋
有之留守漢和帝南廵祠園廟以張禹兼衛留守其昉
也運使唐先天二年李傑為水陸𤼵運使運使名自此
始提舉漢耿夀昌常平之任也經略貞觀邊州别置提
刑按察司宋初置副使僉事經歴知事照磨元大德後
例也都轉鹽運使司宋初立其同副判經歴知照至元
中始也京尹漢太初更内史名之治中漢官名判官唐
天寳後有之推官長興中始見於史知府知州知縣宋
以来有之也
國朝文資四十六階第一階特進光禄大夫上柱國是
正一品加贈資凡加贈資不實授特進光禄大夫並漢
官名柱國楚官名第二階特進光禄大夫是正一品陞
授資第三階特進榮禄大夫是正一品初授資榮禄因
元舊資銜第四階光禄大夫柱國是從一品加贈資第
五階光禄大夫是從一品陞授資第六階榮禄大夫是
從一品初授資第七階資德大夫正治上卿是正二品
加贈資第八階資政大夫是正二品陞授資第九階資
善大夫是正二品初授資資德資政資善三銜並因元
舊制惟正治上卿為新設第十階正奉大夫正治卿是
從二品加贈資十一階通奉大夫是從二品陞授資十
二階中奉大夫是從二品初授資正奉通奉中奉三銜
並因宋大觀舊制惟正治卿為新設十三階正議大夫
資治尹是正三品加贈資十四階通議大夫是正三品
陞授資十五階嘉議大夫是正三品初授資正議通議
二銜並因隋舊嘉議則因元制惟資治尹為新設十六
階大中大夫資治少尹是從三品加贈資十七階大中
大夫是從三品陞授資十八階亞中大夫是從三品初
授資大中大夫資銜並因唐制亞中大夫則因元舊制
資銜惟資治少尹為新設十九階中議大夫贊治尹是
正四品加贈資二十階中憲大夫是正四品陞授資二
十一階中順大夫是正四品初授資中議中憲中順資
銜並同元舊制惟贊治尹為新設二十二階朝請大夫
贊治少尹是從四品加贈資二十三階朝議大夫是從
四品陞授資二十四階朝列大夫是從四品初授資朝
請朝議資銜並同隋舊朝列則因元舊資銜惟贊治少
尹為新設二十五階奉政大夫修正庶尹是正五品加
贈資二十六階奉政大夫是正五品陞授資二十七階
奉議大夫是正五品初授資奉政奉議資銜並因元舊
惟修正庶尹為新設二十八階奉直大夫協正庶尹是
從五品加贈資二十九階奉直大夫是從五品陞授資
三十階奉訓大夫是從五品初授資奉直因宋舊資銜
奉訓因元舊資銜惟協正庶尹為新設三十一階承德
郎是正六品陞授資因元舊制三十二階承直郎是正
六品初授資因宋舊銜三十三階儒林郎是從六品陞
授資因唐舊制銜三十四階承務郎是從六品初授資
因宋舊銜三十五階文林郎是正七品陞授資因唐舊
銜三十六階承事郎是正七品初授資因隋舊制三十
七階徵仕郎是從七品陞授資改隋徵事之銜作徵仕
郎三十八階從仕郎是從七品初授資亦改從事之銜
為從仕也三十九階修職郎是正八品陞授資四十階
廸功郎是正八品初授資並因宋舊銜四十一階修職
佐郎是從八品陞授資四十二階廸功佐郎是從八品
初授資並係新設四十三階登仕郎是正九品陞授資
四十四階將仕郎是正九品初授資並因唐舊銜四十
五階登仕佐郎是從九品陞授資四十六階將仕佐郎
是從九品初授資因元舊銜内上柱國等皆勲級也
武階四十四其正從一品六階並與文階同正二品初
授驃騎將軍自漢霍去病始唐宋為從一品階陞授金
吾將軍加授龍虎將軍勲上護軍因元舊也從二品初
授鎮國將軍陞授定國將軍加授奉國將軍護軍皆元
舊止改輔國為定國以上六階元皆有上字正三品初
授昭勇將軍陞授昭義將軍加授昭武將軍上輕車都
尉皆元舊止以陞授為初授耳昭武唐為校尉正六品
上階從三品初授懷遠將軍加授定遠將軍宋正五上
階陞授安遠將軍輕車都尉皆元舊也上六階元皆有
大字定遠是唐正五品銜護軍漢初陳平為之韓安國
為護軍將軍都尉漢官名輕車輕去聲漢李蔡公孫賀
皆為輕車將軍也正四品初授明威將軍陞授宣威將
軍加授廣威將軍騎都尉皆元舊宣威唐宋從四品上
階明威唐宋從四品下階也從四品初授宣武將軍陞
授顯武將軍加授信武將軍騎都尉皆元舊正五品初
授武德將軍陞授武節將軍皆元舊加驍騎尉漢李廣
為驍騎將軍又齊受李廣為驍騎都尉從五品初授武
略將軍陞授武毅將軍皆元舊加飛騎尉正六品初授
昭信校尉陞授承信校尉皆元舊加雲騎尉從六品初
授忠顯校尉陞授忠武校尉皆元舊加武騎尉漢司馬
相如為武騎常侍梁丘賀為武騎郎正七品初授忠翊
校尉陞授忠勇校尉從七品初授敦武校尉陞授修武
校尉正八品初授進義校尉陞授保義校尉從八品初
授進義副尉陞授保義副尉皆元舊副尉唐宋階有之
漢列侯不與政而勲重者位特進後以大將軍鄧隲辭
位加同三司之儀以後得開府辟僚屬又與三公俱開
黃閣故曰開府儀同三司羊征南位開府謙讓不肯辟
召是也魏晉之際太保王祥以睢陵公太保衛瓘以蘭
陵公司徒魏舒以劇陽子老就第太保同保傅司徒同
三司亦此意但不入官耳晉宋齊梁陳俱不輕授北魏
爾朱世隆辭太保加同三司在三公上後周及隋改為
勲官在柱國下有三等曰上開府曰開府曰儀同至唐
而始復故文皇之世唯尉遲敬德辭都督乃得加之位
次房司空以後復為階官之最其次特進國初亦因之
然官至太尉司徒司空而曰儀同三司名實抑何舛也
國初去開府儀同以特進光禄大夫冠正一品是矣然
以公卿而稱大夫如尚書再滿考階曰資德大夫勲曰
正治上卿其勲階亦自相矛盾矣
相國丞相皆秦官秉政者太師太傅太保古三公後以
為三師位上公以太尉司徒司空為三公故也相國自
吕不韋蕭曹後罷不設至司馬昭父子以此簒魏後遂
因之東漢有三公而無丞相曹操父子以此簒漢亦遂
少置渡江之後惟王導會稽王昱以序遷者三師惟太
師為尊晉避司馬師諱改為太宰高齊並置而以太宰
位太師上左右丞相位太宰上然董卓以相國遷太師
孔光以丞相宇文泰以大丞相遷太師大冡宰則又以
太師為尊也元帥即漢太尉晉都督中外諸軍職也金
為都元帥權甚重而位在三公丞相下元則至輕僅若
今之指揮使耳至加以天下為稱則亦非人臣所宜當
也
官制曰冡宰之職自漢以来分裂四出不可收拾宰相
之職分而為尚書中書後来收拾不得遂為尚書中書
省宫正宫伯之職分而為光禄勲衛尉後来收拾不得
遂成門下省自膳夫至腊人凡鳥獸魚鱉烹庖之事自
酒正至掌次凡酒漿醯醢幕幄之事分入少府自醫師
至獸醫分入太常亦入少府自太府而下至掌皮内一
項則分入少府外一項則分入大司農自内宰至司服
以下凡宫中使令之人分入大長秋只冡宰一官自分
而為六矣宋朝則自膳夫庖人而下盡收入御前供奉
官自醫師食醫而下盡收入御藥院自宫人掌舍而下
盡收入修内司自玉府内府而下盡收入内藏庫
翰林之設前代隆重其選今以唐宋兩朝舊事略記之
一職制唐制乘輿所在必有文詞經學之士以備宴見
而顧問而文書詔令則以中書舍人主之自太宗時名
儒學士時召以草制未有名號至乾封以後始號北門
學士玄宗初翰林待詔掌四方表疏批答又以中書務
劇乃選文學之士號翰林供奉掌制誥開元末又改供
奉為學士别置院專掌内命其後選用益重而禮遇益
親至號内相又以為天子私人(韋執誼翰林志)唐憲宗始命鄭
絪為承旨居諸學士上居東第一閣凡大詔令凡上所
甚注意莫不專授(元稹翰林承旨記)宋翰林學士謂之内制中
書舍人謂之外制其後并雜學士待制通謂之兩制(事實)
至德後天子召集賢學士於禁中草書詔雖宸翰所揮
亦資其檢討謂之視草(翰林志)翰林學士掌内制制誥赦
勑國書及宫禁所用之文辭凡后妃親王公主宰相節
度使除拜則學士草詞授待詔書訖以進赦降德音則
先進草大詔命及外國書則具本禀奏得畫亦如之凡
拜宰相或事重者則宣召面諭旨給筆札書所得旨禀
奏歸院具詞以進餘遣内侍授中書省熟状亦如之若
已畫旨而有未盡則論奏貼正乘輿行幸則侍從以備
顧問有所獻納則請對或奏對凡初命為學士皆遣使
就第宣詔旨召入院(宋續會要)學士所著撰拜免公王將相
妃主曰制賞賜恩宥曰赦書曰德音處分事曰勑曰御
札五品以上曰詔六品以下曰勑批羣臣表曰批答奬
勲勞曰奬諭賜外國曰蕃書醮曰青詞曰密詞釋曰齋
文教坊致語曰白話土木興建曰上梁文宣賜曰口宣
此外有祝文祭文碑銘神道碑樂章詩頌春帖子之類
撰訖進入故事遇有除拜以雙日鎖院隻日降麻故學
士以雙日至(萬花谷)郊禋行慶制命填委必聚廳分草之
(蘇易簡續翰林志)一印信晉開運中賜學士院書詔金印一(翰林)
(志)宋翰苑印以翰林學士院印六字為文背䥴景德二
年少傅監鑄上兩字微刓南渡後百司印無如此久者
(周必大玉堂雜記)一官署開元二十六年别建學士院於翰林
院之南俾掌内命(韋執誼翰林志及翰林故事)元和以後院長一人
别勑承旨居北壁之東閣故事駕在大内即於明福門
内置院駕在興慶宫則於金明門内置院今在右銀臺
門之北第一門牓曰翰林之門其制高大重複入門直
西為學士院即開元十六年所置也引鈴於外惟宣事
入其北門為翰林院有南廳北廳南庫北庫有畫堂虚
廊曲壁多畫怪石松鶴院内古槐松玉蕊藥樹柿子木
瓜菴羅峘山桃杏李櫻桃紫薔薇辛夷蒲桃冬青玫瑰
凌霄牡丹山丹芍藥石竹紫花蕪菁青菊商陸蜀葵萱
草紫苑諸學士至者雜植其間時以居翰院皆謂凌玉
清遡紫霄豈止登瀛洲哉亦曰玉署玉堂焉(李肇翰林志)翰
林院在禁中乃人主燕居之所玉堂承明金鑾皆在焉
(沈存中夢溪筆談)玉堂上東閣承旨居之西閣第三廳居之玉
堂後東西各二閣第三廳而下分處之玉堂後東北一
室二間大中祥符中王相居之入參大政李相廸又自
此閣拜命其後入者多求居之此室常不空前簷有大
槐樹意以為祥(澠水燕談)太宗以玉堂之設虚傳其號而無
名乃於紅綃上御書飛白四字題曰玉堂之署以賜焉
本院掛於玉堂之上(職官分紀)學士院玉堂太宗常親幸至
今學士上日許正坐他日皆不敢坐堂中設視草臺每
草制則具衣冠據臺而坐(筆談)唐翰林壁畫海曲龍山詩
云憶昔唐家扃禁地粉壁曲龍開古記承明景象今頓
還永與鑾坡為故事(宋宣公詩)玉堂兩壁有巨然畫山董羽
畫水宋宣獻公為學士時燕穆之復為六幅山水屏寄
之乃置於中門(萬花谷)玉堂東西壁延袤數丈待詔董羽
畫水以布之風濤浩渺蓋擬瀛洲之象也修篁皓鶴悉
圖廊廡竒花異木羅植軒砌每外喧已寂内務不至風
傳禁漏月色滿庭真人世之仙境也(翰林續志)元豐末既移
院玉堂中屏乃郭熙所作春江曉景坡詩云玉堂晝掩
春睡間中有郭熙畫春山(詩話)學士院舊號北門今在行
宫和寧門内蓋沿北門之制兩閣中有小龜頭榜曰摛
文堂蓋在京徽宗因廣直廬御書以賜強淵明今乃汪
藻所篆太上又嘗書玉堂二字賜學士周麟之刻石廳
上又東閣窗下甃小池傍植金沙月桂之屬又有海棠
郁李玉繡毬各一株西偏植金橘花開時香滿院結實
雖小而甘浙中未易得也(皆玉堂雜記)有唐學士院深嚴非
本院人不可遽入雖中使宣事及有文書必先動鈴索
立於門外俟小判官出授授訖授院吏院吏授學士自
五代以来其制久廢蘇易簡因召對言上可其奏復置
鈴索焉(續翰林志)玉堂後廡建二閣悉畫烟嵐曉景(同上)一寵
禮唐翰林初選者試制書批答二首賜宴營幕使宿設
帷幕圓褥尚食供饌酒坊使供美酒是為勑設就宴又
賜衣一副絹二十疋飛龍司借馬一疋旬日内庫給青
綺錦被青綺方撘青綾單帕漆通中枕銅鏡漆奩象篦
大小象梳漆箱銅桬羅銅觜椀紫綠履白布手巾畫木
架床罏銅案席氊褥之類畢備内諸司供飲膳之物主
膳四人掌之内園官一戶三人以供役使其所乘馬送
迎於一仗門内擴門之西度支月給手力資四人人錢
三千五百四品以上加一人每歲内賜春暑服物各三
十疋綿七屯寒食節料三十疋酒飴杏酪粥屑肉餤清
明火二社蒸&KR2065;端午衣一副金花銀器一事百索一軸
青團鏤竹大扇一柄角糉三服沙蜜重陽酒餹粉糕冬
至歲酒兔野雞其餘時果新茗瓜新歷是為經制直日
就授下直就第授賜凡内宴坐次宰相居一品班之上
别賜酒食珍果與宰相同賜帛二十疋金花銀器一事
每遇晦日上已重九賜節錢一百千其日奏選勝而會
賜酒脯茶果忌日進名奉慰賜茶十串(李肇翰林志)學士舊
規十月初别賜錦長襖子國初以来賜翠毛錦太宗改
賜黃盤雕錦(金坡遺事)乘輿奉郊廟承旨得乘廐馬自浴堂
殿由内朝以從(續翰林志)學士之盛事有七新學士謝恩日
賜襲衣金帶寳鞍名馬一也十月朔改賜新樣錦袍二
也特定草麻利物三也改賜内庫法酒四也月俸並給
見錢五也特給親事官隨從六也勑設供帳之盛七也
(李昉禁林讌會詩序)中興後凡除拜節鉞以上多由中書進熟状
預可知之惟草后妃太子宰相麻則不容知快取數十
輩来宣召云鎖小殿子既至便殿上服帽帶諭以除授
之意御前列金器如硯匣壓尺筆格糊校水滴之類幾
二百兩既書除目隨以賜之隆興初猶用此例乾道以
後止設常筆硯而已退則有旨打造不及例賜牌子金
百兩立后升儲倍之一體貎百司申中書皆用状惟學
士用咨報不出名但當直學士一人押字而已謂之咨
報此唐學士舊制也(歸田錄)咨報見於金坡遺事元豐中
詔於尚書省樞密院用咨報至今守之雖權臣用事官
失其職此制不廢又三省密院於百司例用劄付惟學
士院云劄送他官司得省劄必前連片紙書所受月日
乃敢押字惟學士院徑判押其首又吏魁有錄事曹案
白房皆稍擬中書尊内庭也(玉堂雜記)朝殿日皇太子宰相
親王使相參政各有朱衣吏二人自下馬處前導至殿
門此外惟翰林學士有之又禁門内許以茶鐐擔子自
隨與執政等(同上)滿宗孟為學士神宗曰學士職清地近
而官儀未寵自今宜珮魚(事略)學士每白事中書不具靴
笏公服靸鞋坐玉堂使院吏入白丞相出迎後皆具靴
笏章惇直學士院力欲行之而卒不果(翰苑羣書)
劉熙釋名曰尚書者何也尚上也言最在上總領之也
韋昭辯釋名云尚猶奉也百官言事當省案平處奉之
故曰尚書也尚衣尚食亦然按春秋傳曰百官承事朝
而不夕承事者言事而奉其文書也漢世官名尚書義
實取此如淳漢書注曰主天子文書曰尚書如主壻曰
尚主漢制娶天子女曰尚公主娶諸侯女曰承翁主則
尚猶承也尚猶奉也韋昭之解上合左傳下協漢制比
於劉熙依字音杜撰遠矣
朱文公語錄引禮云僕人師扶左射人師扶右即周官
太僕之職僕射之名蓋起於此以其朝夕近君後世承
誤以為宰相之號據此則射字音赦不當作夜音也
古今官名國朝因置多有用以稱謂者卒未解其義漫
考而著之司空昔禹作司空孔安國曰司空主空土以
居人按空六也古者穴居詹事秦官掌皇后皇太子家
應劭曰詹省也給也言給事皇后太子庶子禮記曰古
者周天子有庶子之官職諸侯卿大夫之庶子掌其戒
令與其教理别其等正其位秦因之置中庶子官洗馬
國語云夫差為勾踐洗馬漢太子少傅屬官有太子出
則當直者一人在前導威儀蓋洗馬之義也祭酒後漢
以博士聰明威重者一人為祭酒韋昭辨釋名曰祭酒
者凡讌饗必尊長老以祭酒為先故曰祭酒徐廣曰古
人具饌則賓中長舉酒祭地示有先也太僕周禮有太
僕下大夫二人穆王命伯冏為太僕正漢書百官表云
太僕秦官掌輿馬為秩中二千石中書漢除挟書律文
籍往往而出並藏之書府内有延閣廣内石渠之藏又
御史中丞在殿中堂蘭臺秘書圖籍又未央宫中有麒
麟閣天禄閣亦庋書猶今言内庫書也桓帝延熹二年
始置秘書監今以中書為善書之稱非也太史左傳曰
天子有日官即太史也漢書百官表司馬談為太史令
一人掌天官星律祥瑞妖災凡歲將終奏新年歴而已
今以稱修史之官非也修史自有史舘史官著作郎及
佐郎專掌國史
刺史漢初丞相遣史分刺諸州武帝元封五年初置部
刺史掌奉詔條察州秋冬入奏後漢則屬官皆自辟除
以刺衆官及萬人非違故古謂之刺史與太守不同觀
後漢郡國志可見漢制自三輔之外分九州九州控郡
國州部有刺史郡國有太守如豫州刺史部則潁川汝
南六郡國冀州刺史部則魏郡而下九郡國畿内則河
南尹京兆尹而以司隸校尉部之外則刺史部之郡國
則太守治之州部則自河南京兆兩尹至豫冀兗徐青
荆益梁并幽交為尹二刺史十一而已郡國則自河南
至日南為郡國凡一百十有二太守亦百十有二人今
州既異漢所分置則知州亦不得稱刺史也
古人官有别稱者詹事曰儲端給事中曰夕郎中書舍
人久次曰閣老又曰老鳳又曰小鳳光禄曰飽卿鴻臚
曰睡卿司農曰走卿宗正曰冷卿衛侯曰煖卿太常少
卿曰清卿别駕曰半刺駙馬都尉曰粉侯禮部儀郎曰
大儀員外郎曰中儀又曰小儀唐詩紀事李德鄰自右
史拜小戎王極自小版拜小勲又羅衮為小天王冕任
小賓又尚書故實杜紫微求小儀小秋不遂後為比部
員外注云杜自叙不曾歴小比又幽閒鼔吹李德裕為
兵部尚書杜邠公呼為大戎後為太尉人呼為掌武北
夢瑣言周寳為侍中人呼為大貂右補闕張曙人呼為
中諫唐御史久次一人知雜事謂之雜端次一人知西
雜三司號副端職林吏部為省眼戶部曰版使秘書監
曰大蓬丞曰小蓬
史記臯陶為大理一本大李又天官書曰熒惑為李徐
廣注云外則理兵内則理政又黃帝有李法一篇顔師
古曰李者法官之號總兵刑故名李法北史叙傳李氏
先為堯之理官因為氏後改曰李則李理其義自通又
人行曰行李蓋人將有行必先治装如孟子之言治任
鄭當時之言治行理亦治也左傳曰一介行理又曰行
理命之
司徒以五典教民樂正以樂教國子自虞書分命䕫契
王制周禮尚遵其法王制以樂正列於冡宰司徒司馬
司寇司空為司徒者修六禮以節民性明七教以興民
德齊七政以防淫一道德以同俗為樂正者崇四術立
四教順先王詩書禮樂以造士王太子王子羣后之太
子卿大夫元士之適子國之俊選皆造焉司徒論選士
之秀者升之學以王制言之則司徒所教之成材僅得
升於樂正教國子之學周禮大司樂即樂正之官掌成
均之法成者如簫韶九成均者如樂律十二均蓋以樂
取名其僚屬有樂師大小胥大師鍾師磬師笙師籥師
等官皆以明樂為國子師惟師氏保氏非專以樂官教
國子保氏教六藝樂亦在其中以周禮言之則司徒卿
也大司樂中大夫也或者殷周官制不同爾契之為司
徒其教民專以五教為主孟子所謂人倫之教然師氏
以三行教國子未嘗不用五典也䕫之為樂正其教胄
子專以樂為主即周禮所謂成均之法然司徒以六樂
教民亦未嘗不用樂也古樂既廢而國子之官不知樂
冐其官稱而已自漢以来尚以國子之官為太常之屬
猶存典樂教胄之意至隋開皇十三年罷隸太常别為
國子寺後改曰學又曰舘曰監不相統攝矣司徒掌教
而以戶部擬之太常國子之官俱不知樂司徒亦不知
教古人設官初意盡廢矣司徒之失其職由周禮誤之
此俞夀翁所以作復古編也司徒之職宜當首言五典
而其間多司空之事僅三物五物五禮六樂數條可為
司徒本文爾自宇文周立周禮六官隋唐因之今吏部
禮部兵刑工之目實始於隋以吏戶禮為左司兵刑工
為右司則自唐神龍元年始也後人因考工記補司空
遂以工部擬之因司徒詳於土地遂以戶部擬之自六
典多錯簡莫覩其全書隋唐變官制愈失其本職教民
教國子之官豈復虞周之舊王制出於漢儒不足深信
司徒樂正之教則虞書周禮可證也
古史官見於經史者武王時太史辛甲封上黨長子成
王時有太史尹佚及太史司寇蘇公蘇公即太史故稱
公是時蘇公以太史領司寇耳它如世本黃帝以沮誦
倉頡為左右史六韜禹有史疇吕氏春秋桀之時太史
令終古出其圖法奔商湯時大旱七年殷史卜曰當以
人禱淮南子記論訓殷紂時太史令向藝先歸文王向
藝漢古今人表作向摯史通則吕氏春秋及通典俱作
高勢漢古今人表有史扁周書穆王有左史戎又有史
豹史良夫書前代興亡之數又論語周任莊子釋文彭
祖世本云姓籛名鏗在商為守藏史在周為柱下史又
左氏傳周内史叔興又内史過郊祀志有萇弘隋志有
叔服伯儋史雍魯太史氏克左丘明外史齊太史南史
子餘晉史董狐史蘇墨趙龜太史屠餘一曰屠黍左史
楚左史倚相左史老衛太史柳莊華龍滑鄭太史秦内
史廖虢史嚚又太史公自叙云司馬氏世典周史
蕭何以文無害為沛主吏掾趙禹為丞相亞夫吏府中
皆稱其廉平然亞夫不任曰極知禹無害然文深不可
居大府張湯給事内史為甯氏掾以湯為無害言大府
師古注無害言最勝又曰傷害也言無人能傷害之者
觀後漢百官志秋冬遣無害都吏案訊諸囚注案律有
無害都吏如今言公平吏漢書音義曰文無所枉害蕭
何以文無害為沛主吏掾正如此也乃知無害吏亦漢
律中語也
出銜之名當時選曹補授湏存資歴開奏之時先具舊
官名品於前次書擬官於後使新舊相銜不斷故曰官
銜亦曰頭銜如人口銜物取其連續之義如馬有銜以
制其首前馬已進後馬續来相次不絶古人謂之銜尾
相屬即其義也
漢制以本官任他職者曰兼常惠以右將軍兼典屬國
是也以高官攝卑職者曰領劉向以光禄大夫領校書
是也唐制有曰攝者如侍中之攝吏部是也又有官序
未至而以他官權攝者曰直如許敬宗直記室是也又
有行守試之别職事高者為守職事卑者為行未正名
命者為試宋制則高一品為行下一品為守下二等為
試元祐以後又置權官如以侍郎權尚書之類漢制趙
充國為假司馬則又有假職矣
除拜官職謂除其舊籍不然也除猶易也以新易舊曰
除如新舊歲之除謂之歲除天保詩何福不除易除戎
器戒不虞以新易舊所以備不虞也階謂之除者自下
而上亦更易之義也
唐制服色不視職事官而視階官之品至朝散大夫方
換五品服色衣銀緋封贈蔭子未至五品雖職事官高
未許易服色封贈之制雖宰相止許封一代其封二代
非特恩不可光禄大夫許門設棨戟吏三十考轉銀青
此其大略也白樂天為中書舍人知制誥元簡為京兆
尹官皆六品尚猶著綠其詩所謂鳳閣舍人京兆尹白
頭猶未脱青衫南宫啓事無多日朝散何時復入銜劉
夢得賀給事加五品詩曰八舍郎官換綠衣元微之作
武儒衡陞朝散大夫制曰今由是級則服色驟加誠足
貴矣樂天授朝散大夫制曰蔭子封妻豈惟腰白金而
已權德輿罷相為檢校尚書興元節度使改葬其父因
表納檢校尚書回贈祖任不許特贈禮部郎中吕温代
鄭相公謝戟十二枝表曰吏考三十始秩銀青戰勲十
二乃號柱國
唐誥勑宰相復名者皆不出姓惟單名則出姓宋誥勑
宰相雖單名亦不出姓我朝誥勑俱無宰相姓名外各
衙門題奏本皆書姓名惟諸閣臣每有封擬題本揭帖
進御雖官至師保尚書亦不具僉其於上並僉大學士
臣某臣某僅存古制者此耳
起復者喪制未終勉其任用所謂奪情起復者也如歐
公晏元獻神道碑明年遷著作佐郎丁父憂去官已而
真宗思之即其家起復為淮南發運使及史嵩之喪父
經營起復是也今人不考例以服闋為起復誤矣宋制
鈐銜上亦帶書如起復左僕射中書門下平章事臣趙
普是也
今之有功於國家者槩曰功勲曰功勞蓋以勞定國曰
功輔成王業曰勲殊不知亦自有辨也周官司勲掌六
卿賞地之法以等其功王功曰勲謂輔成王業若周公
也國功曰功謂保全國家若伊尹也民功曰庸謂法施
於民若后稷也事功曰勞謂以勞定國若夏禹也治功
曰力謂制法成治若臯陶也戰功曰多謂克敵出竒若
韓信陳平也則勲功庸勞力多六者各自有辨不可槩
稱也
古有稱金貂者常侍侍中插貂以金為柱也漢稱金紫
者金印紫綬也其後江左入銜曰金紫光禄銀青光禄
猶此意也唐所謂金紫者紫衫金帶也又賜紫及金魚
袋後元復以金紫銀青入銜國初亦因之印在秦漢以
為佩服之章至六朝尚因之故至小其丞相列侯不過
寸餘不以施奏牘也唐用龜魚以代印而印用之奏牘
矣至明而印之寸分加大矣明之所謂綬非綬制也芾
也其牙牌則以代印及龜魚也古王公列侯皆金印丞
相將軍亦金印今法親王金寳一二品銀印餘皆銅印
古印列侯存者多銅印人不能曉所謂按古賜印外許
得自製銅木牙印蓋倣印製而為之金銀印不能存而
銅獨得存故也
唐時將相告身用金花五色綾紙至宋則用織成花綾
以品次有差宋勑俱草書後用三省長官僉押尚書印
然無御寳當時每授官則有之至國朝考最始給與一
品至五品皆誥六品以下勑花色殊異公侯一品玉軸
駙馬伯及二品犀軸三品四品鍍金軸餘角軸内惟御
寳加於年月之上其特使則有勑勑用小龍墨欄黃紙
而已此宛委餘編所載余曾見宋范忠宣公加僕射誥
命真書不盡為草也
東漢以九卿官府皆名曰寺與臺省並稱鴻臚其一也
本以待四夷賓客故摩騰竺法蘭自西域以佛經至舍
於鴻臚今洛中白馬寺摩騰真身尚在或云寺即漢鴻
臚舊地摩騰初来以白馬負經既死尸不壊因留寺中
後遂以為浮圖之居因名曰白馬今僧居槩稱寺蓋本
此也
漢書中載有諸官如湯官導官均官食官鐘官之類意
是當時設局主辦遂以其地名之非即為官名也今考
其地如鄭夏陽雍漆弘農宜陽安邑皮氏平陽絳大陵
隆慮河南陽城西平宛皖山陽沛武安都鄉涿郡千乘
東平陵歴城嬴琅邪臨淄東牟鹽瀆堂邑下邳朐沔陽
臨卭武陽南安隴西漁陽夕陽平郭北平郁秩莒東平
魯彭城廣陵皆有鐵官安邑太原晉陽堂陽章武千乘
都昌夀光曲成東牟㡉昌陽當利海曲計斤長廣海鹽
臨卭南安連然隴西三水弋居獨樂龜兹富昌沃壄成
宜樓煩泉州(屬漁陽)平郭巫番禺高要皆有鹽官太原有
家馬官懷河南宛東平陵泰山郡奉高廣漢雒成都皆
有工官嚴道有木官胊忍魚復皆有橘官千乘有均輸
官九江有陂官湖官廬江有樓船官南郡有發弩官南
海有圃羞官有洭浦官羸&KR1454;有羞官襄平郁郅皆有牧
師菀官襄邑臨淄皆有服官
漢書功臣表紀諸功臣初起官名及功封多有傳中所
不載者今略紀之有以中涓以令史以舍人以騎將以
刺客將以護軍以廐將以客以郎以將軍以職志(主旂幟也)
以都尉以執盾以特將以卒以連敖(楚官名)以長鉟都尉
以戶衛以城將(將築城之兵)以隊帥以戶將以隊將以重將
(將輜重者也)以票客(票疾而賓客禮之故云韓信也)以門尉以謁者以執盾
隊史以塞路(遮塞要路也)以亞將以慎將(謹慎為將)以中謁者以
駢鄰(並兩騎為軍翼也)以税衛(軍行舍止之時主為衛也)以郎騎將以中郎
騎以郎中騎以騎士以林將(猶言羽林之將也)以弩將以客吏
以代大與(大與主爵祿之官)以内史以上隊將以中廐令以令
尹以羣盜長以騎司馬以車司馬以中尉以越連敖以
軍匠以家車吏(主漢王之家車也)以執矛以郎中柱下令以家
吏
漢制三公食禄號萬石謂一歲共食萬斛然考漢志三
公俸月三百五十斛以歲計之四千餘斛耳成帝時益
大司馬大司空俸注丞相大司馬俸錢月六萬御史大
夫俸錢月四萬延平間定制中二千石月俸錢九千米
七十斛真二千石錢六千五百米六十五斛比二千石
錢五千米三十四斛其視前漢米減三之二錢減大半
當時士大夫罕以俸薄為言者唐初禄制正一品米七
百石錢九千八百正二品米五百石錢八千正三品米
四百石錢七千大率如此自艱難以来增置使額大歴
中權臣月俸有至九千貫刺史無大小皆千貫其視兩
漢不啻數倍而兩漢職田無聞唐一品十二頃二品十
頃以下皆有差唐之俸禄多於兩漢如此宋初俸入益
薄景德四年詔折支者京官給見錢六分外任給四分
元豐中行加俸至我朝則一品者月不過百餘石而五
品以下往往有俯仰不足之憂矣
石奮號萬石君後漢馮勤曾祖父揚宣帝時為弘農太
守有子八人皆為二千石號萬石君東漢秦襲與羣從
同時為二千石者五人三輔號萬石秦氏唐張文瓘高
宗時為侍中四子皆至三品人謂之萬石張家又西漢
嚴延年兄弟五人皆至大官東海號其母曰萬石嚴嫗
馮揚父子九人皆二千石幾二萬石矣前書不載
蘇秦佩六國相印漢五利將軍佩六印謂五利天士地
士大通天道五將軍樂通侯凡六印戰國犀首亦佩五
國相印唐王忠嗣為河西隴右節度使權朔方河東節
度使佩四將印
周禮三夫人九嬪二十七世婦八十一女御秦并天下
官備七國爵列八品謂皇后夫人美人良人八子七子
長使少使也漢興因秦之號至武帝又置偼伃娙娥傛
華充依各有爵位而元帝加昭儀之號凡十四等昭儀
視丞相爵比諸侯王倢伃視上卿比列侯娙娥視中二
千石比關内侯傛華視真二千石比大上造美人視二
千石比少上造八子視千石比中更充依視千石比左
更七子視八百石比右庶長良人視八百石比左庶長
長使視六百石比五大夫少使視四百石比公乘五官
視三百石順常視二百石無涓共和娱靈保林良使夜
者皆視百石上家人子中家人子視有秩斗食後漢光
武中興六宫稱號惟皇后貴人貴人金印紫綬奉不過
數十斛又置美人宫人采女三等並無爵秩歲時賞賜
充給而已魏多沿漢制間有增益晉武帝采漢魏之制
置貴嬪夫人貴人是為三夫人位視三公淑妃淑媛淑
儀修華修容修儀婕妤容華充華是為九嬪位視九卿
其餘有美人才人才人爵視千石以下宋高祖省二才
人餘仍晉制夫人魏武帝初建魏國所制貴嬪淑媛修
容魏文帝所制淑妃修儀魏明帝所制也建武三年省
夫人修華修容置貴妃位比相國進貴嬪位比丞相貴
人位比三司以為三夫人又置昭儀昭容昭華以代修
華修儀修容又中才人充衣以為散位昭華魏明帝所
制泰始元年又省淑妃昭華中才人充衣復置修儀修
容才人良人三年又省貴人置貴姬以備三夫人之數
又置昭華增淑容承徽列榮以淑媛淑儀淑容昭華昭
儀昭容修華修儀修容為九嬪婕妤容華充華承徽列
榮凡五職班亞九嬪美人中才人才人三為散役其後
又擬外百官備位置内職自後宫通尹紫極戶主光興
戶主為一品以下各有名品位次云南齊置貴嬪夫人
貴人為三夫人修華修儀修容淑妃淑媛淑儀婕妤容
華充華為九嬪美人中才人才人為散職永明元年有
司奏貴妃淑妃並加金章紫綬佩于闐玉淑妃舊擬九
棘進同貴妃以比三司夫人之號名殊蕃國降淑媛以
比九卿七年復置昭容位在九嬪焉梁武深鑒奢侈配
德早終長秋曠位定令制貴妃貴嬪貴姬為三夫人九
嬪五職制同宋氏以美人才人良人為三職陳氏文帝
天嘉之後詔宫職備員無改梁舊後魏孝文改定内官
左右昭儀位視大司馬三夫人視三公三嬪視三卿六
嬪視六卿世婦視中大夫御女視元士又置女尚書女
侍中等官齊文襄承前制兩宫自餘姬侍稱娘而已文
宣河清新令準漢制立左右昭儀比丞相弘德正德崇
德為三夫人比三公光猷昭訓隆徽為上嬪比三卿宣
徽凝暉宣明順華凝華光訓為下嬪比六卿正華令則
修訓曜儀明淑芳華敬婉昭華光正昭寧貞範弘徽芳
猷婉華明範豔儀暉則敬信為二十七世婦比從三品
穆光茂德貞懿曜光貞凝光範令儀内範穆閨婉德明
婉豔婉妙範德暉章敬茂静肅章穆華慎儀妙儀明懿
崇明麗則婉儀静修閑修静弘明慎豔光猗容徽淑秀
儀芳婉貞慎明豔穆容修範肅容茂儀英淑弘豔正信
凝婉英範懷順修媛良則瑶章茂成潤儀寧訓淑懿柔
則穆儀修禮昭慎貞媛肅閨敬順柔華昭順敬寧明訓
弘儀崇敬修敬承閑昭容麗儀閑華思柔媛光懷德良
媛淑猗茂範良信豔華徽娥肅儀妙則為八十一御女
比正四品武成好内具員如文置才人采女以為散號
後主又置左右娥英比左右丞相降昭儀比二大夫尋
又置淑妃一人比相國後周率由姬制隋開皇三年著
内官之式嬪三員視正三品世婦九員視正五品女御
三十八員視正七品又采漢晉舊儀置六尚曰尚宫尚
儀尚服尚食尚寢尚工視從九品六司曰司令司樂司
食司醫司筵司製視勲品六典曰典琮典贊典櫛典器
典執典會視流外二品後又置貴人三員時有宣華容
華夫人之號煬帝參詳典故令貴妃淑妃德妃為三夫
人品正第一順儀順容順華修儀修容修華充儀充容
充華為九嬪品正第二婕妤品正第三美人才人品正
第四是為世婦寳林品正第五御女品正第六采女品
正第七是為女御總一百二十以叙於宴寢又有承衣
刀人皆趨侍左右並無員數視六品以下時又增置女
官準尚書省以六局管二十四司每司又置典及掌以
貳其職六尚品從第五司品從第六典品從第七掌品
從第九女史流外無定員各有司存焉唐制皇后而下
有貴妃淑妃德妃賢妃是為夫人昭儀昭容昭媛修儀
修容修媛充儀充容充媛是為九嬪婕妤美人才人各
九合二十七是代世婦寶林御女采女各二十七合八
十一是代御妻自餘六尚分典乘輿服御凡設六局二
十四司凡一百九十人女使五十餘人後世改復不常
開元時以后下復有四妃非是乃置惠妃麗華三妃六
儀四美人七才人而尚宫尚儀尚服各二參合前號大
抵踵周官相損益云宋内命婦之品五曰貴妃淑妃德
妃賢妃曰大儀貴儀淑儀淑容順儀順容婉儀婉容昭
儀昭容昭媛修儀修容修媛充儀充容充媛曰婕妤曰
美人曰才人貴人其外又有御侍押班紅霞帔紫霞帔
之制真宗時有宸妃蓋似特加者大儀自五代時有之
宫詞所謂大儀前日煖房来也
白樂天作類書名六帖通典選舉門載唐制曰開元中
舉行課試之法帖經者以所習經掩其兩端中間惟開
一行裁紙為帖凡帖三字隨時損益可否不一或得四
得五得六者謂之通此六帖之名所從起也六帖云者
取中帖之數以名其書期於必中選也
今選舉之法進士隋制即古制科法第專用對策舉人
漢制即古孝廉第彼以行此以文歲貢意緣周禮而參
以漢明經之制武舉唐武后制試以兵書宋仁宗天聖
中行韓億之言也官生即漢任滿三歲得任同産若子
一人為郎自吏二千石以上今亦止於三品而已吏員
即西漢試吏入官之法然今特不能取大位援例監生
即眺錯入粟補爵之意加納官即漢以貲為郎之制天
文生即古方伎諸科國朝用人其途盡於此若古賢良
方正博學宏詞書算童子直言極諫諸科悉格不行矣
漢時射策對策其事不同蕭望之傳注云射策謂為難
問疑義書之於策量其大小為甲乙之科列而置之不
使彰顯有欲射者隨其所取得而擇之以知優劣射之
言投射也對策者顯問以政事經義令各對之以觀其
文詞定高下也
泥金帖子報新進士及第之名謂之喜信始於唐至文
宗時革之宋則復用也似在南宋不用(見中吳紀聞)然考其
制用黃紙塗金大書姓名於上下有兩知舉官花押仍
用白紙為貯之亦題姓名於上登第者隨附家書於中
云
士人初登榮進士遷除慰賀歡宴謂之燒尾嘗有人言
虎變為人惟尾不化須焚除乃得成人以蒙初授如得
為人本尾猶在一云新羊入羣為諸羊所觸不相親附
火燒其尾則定又云魚化為龍惟尾不化須雷火焚之
此說較前為勝也又按談賓錄唐景龍中公卿大臣初
拜官者例許獻食名曰燒尾蘇瓌拜僕射不燒尾則知
燒尾之說不獨進士為然矣
進士題名段成式曰慈恩寺題名自張苔於寺中題其
同年人因為故事柳氏序訓又謂韋肇初及第偶於慈
恩寺塔下題名後進慕效之按封氏記神龍已来杏園
宴後慈恩塔下題名同年中推善書者紀之他時有將
相朱書之及第後知聞或過未及第時題名則添前字
故李紵不加前字到老恨焉則題名自唐神龍初有之
矣
國憲家猷載衣鉢二字始自佛氏五祖傳心印於盧行
者謂之衣鉢五代和凝應舉自以榜首期待後乃第五
(他書云十三非)及知選舉見范質之文尤為驚賞即以第五處
之語范曰欲君傳老夫衣鉢爾後范歴官皆與和同因
而場屋間謂之傳衣鉢唐人摭言中載貢舉謝恩主司
禮訖主事云請状元曲講名第第幾人謝衣鉢注云衣
鉢謂得主司名第其或與主司先人同名第即謝大衣
鉢按此則衣鉢之名唐人已有之不始於和凝矣
試三場自唐天寶中始糊名自唐武后始覆試自宋開
寶六年始御試不許稱門生於私門自宋太祖始賜詩
自興國八年吕蒙正榜始分甲第自興國八年王世則
榜始賜袍笏自祥符姚華榜始賜宴自吕蒙正始賜同
出身自王世則榜始别科出身自咸平三年陳堯咨榜
始唱名自雍熙二年梁顥榜始賜封彌謄錄覆考編排
皆自大中祥符八年始殿試不黜落自仁宗嘉祐二年
始進士第一人金吾司差七人導從兩節前引自大中
祥符八年始
唐世舉人呼已第者為先輩其自目則曰前進士按魏
文帝黃初五年立太學初詣學者為門人滿歲試通一
經補弟子滿二歲試通二經者補文學掌故不通者聽
須後試故後試稱先試而得第者為先輩由此也前進
士云者亦放此猶曰早得進士而其輩行在先也此皆
演繁露載通典語按容齋續筆載詒子錄云同年小錄
是雙隻先輩各一人分寫宴上長少分雙隻相向而坐
以東為上儭以西為首給舍員外遺補多来突宴東先
輩不遷而西先輩避位又紹聖間王聖塗澠水燕談云
蘇德詳漢相禹珪之子建隆四年進士第一人登第初
還鄉里太守置宴以慶之樂作伶人致語曰昔年隨侍
嘗為宰相郎君今日登科又是状元先輩又司馬温公
勸學歌云一朝雲路果然登姓名亞等呼先輩詳味温
公之言則登雲路者方呼先輩如今黃甲並呼状元一
般先輩猶言前名也又葛常之丹陽集云小說載優人
有以李義山服藍䄛之衣而出或問曰先輩之衣何在
曰為舘中諸學士撏將去矣人以為笑又王直方詩話
云蕭貫常夢至宫庭中賦詩有一人曰先輩異日必貴
又春渚紀聞載棋待詔劉仲甫聞祝不疑先輩名品高
著人傳今秋来試南省若以二家所載觀之則以先輩
為稱呼決非前輩之比又韋莊浣花集有癸丑年下第
獻新先輩詩又墨客揮犀言今人於榜下擇壻號曰臠
壻有一新先輩少年為貴家所慕欲以女妻之又彭應
来有賀新先輩二十八人及第詩結句云回頭應念差
池者重待陽和振羽毛言新先輩則謂状元為前名明
矣若以為長上先生則安得加一新字又曰少年摭言
載牛僧孺應舉時韓愈皇甫湜見之於青龍寺稱牛為
即先輩又田表聖錫咸平集與胡旦書云秀才即先輩
乃即日可為先輩也其義甚明今人詩集中因見唐詩
有先輩二字不深考其故皆誤作前輩近時有稱道士
為先輩尤可笑也(此吳枋宜齋野乘所紀也)
說略卷六
