說略卷二十一明顧起元撰
服飾
周禮典枲縷紵白而細疏曰紵後漢書哀牢夷蘭干細
布織成文章如綾錦注華陽國志蘭干獠言紵也績苧
一䊼謂之䊼此白紵也樂有白紵舞樂府解題曰質如
輕雲色如銀製以為袍餘作巾袍以光軀巾拂塵即所
謂白紵衣白綸巾之類其形容極善矣王建詩新縫白
紵舞衣成來遲邀得吳王迎元稹詩西施自舞王自管
白紵翻翻鶴翎散蓋荆揚本吳地故出紵獨精也
元稹贈劉采春詩謾裹常州透額羅即今之亮羅也蓋
羅者言其文羅疏也故曰方目羅以細勻為貴故曰輕
羅其厚重者曰結羅古稱織女秋雲羅太上黃庭經金
簡鳳文羅越地名越羅蘇子詩舞衫初試越羅新今吳
地出水緯羅子虛賦云離纖羅垂霧縠是也
齊東野語云紗之至輕者曰輕容唐類苑云輕容無花
薄紗也蓋今俗云銀條紗之類王建宫詞嫌羅不著愛
輕容李賀詩蜀烟飛重錦峽雨測輕容元微之有寄白
樂天白輕容詩是也又方言襜褕曰童容而字或作褣
火浣布或謂木皮所織或謂鼠毛所織二者皆有之搜
神記曰崑崙之墟有炎火之山上有鳥獸草木之皮則
其鳥獸之毛也沈約宋志炎州在南海中有狤&KR2077;獸人
捕之斬刺不傷積薪烈火縛以投火中而此獸不焦又
火山國有火雖雨不息火中有白鼠然洲上林木得雨
則生得火則皮白洲人以春月取其木皮織布為火浣
布若是木皮鼠毛皆可為布也然予又按元史阿合馬
言别阹赤山出石絨織為布火不能然則又非二物所
成矣
閩嶺以南多木綿土人競植之採其花為布號吉貝按
南史海南諸國傳言林邑等國出古貝木其華成對如
鵝毳抽其緒紡之以作布與苧不異亦染成五色織為
班布正此種也蓋俗誤呼古為吉耳
錦繡之始按王子年拾遺云員嶠環丘冰蠶蠒長一尺
五綵堯時海人織錦以獻入水不濡入火不燒後代效
之染五色絲織成又丹陽記云錦始蜀地所謂錦江以
此也虞書曰黼黻絺繡周官曰五色備謂之繡實錄曰
諸朝祭之服皆繡漢魏宫内競繡名花瑞獸飛禽晉永
嘉中御服皆繡刺繡之製久矣
左傳幣錦二兩注云二丈為一端二端為一兩一兩一
疋也然則一端不可以言一疋公羊傳乘馬束帛束帛
謂玄三纁二玄三法天纁二象地然則今人以一疋帛
為束帛亦非也
自古衣冠之制荐有變更指事繪形必分時代衮冕法
服三禮備存物狀寔繁難可得而載也漢魏以前始戴
幅巾晉宋之世方用羃䍦後周以三尺皂絹向後幞髮
名折上巾通謂之幞頭武帝時裁成四脚隋朝為貴臣
服黃綾紋袍烏紗帽九環帶六合靴起於後魏次用桐
木黑漆為巾子裹於幞頭之内前繫二脚後垂二脚貴
賤服之而烏帽漸廢唐太宗嘗服翼善冠貴臣服進德
冠至則天朝以絲葛為幞頭巾子以賜百官開元間始
易以羅又别賜供奉官及内臣圓頭宫樣巾子至唐末
方用漆紗裹之乃今幞頭也三代之際皆衣襴衫秦始
皇時以紫緋綠袍為三等品服庶人以白國語曰袍者
朝也古公卿上服也至周武帝時下加襴唐高宗朝給
五品以上隨身魚又勑品官紫服金玉帶深淺緋服並
金帶深淺綠服並銀帶深淺青服並鍮石帶庶人服黃
銅鐵帶一品以下文官帶手巾算袋刀子礪石武官亦
聽睿宗朝制武官五品以上帶七事跕蹀佩刀刀子磨
石契苾真噦厥針筒火石袋也開元初復罷之晉處士
馮翼衣巾大袖周緣以皂下加襴前繫二長帶隋唐朝
野服之謂之馮翼之衣今呼為直掇(禮記儒行篇魯哀公問於孔子曰夫)
(子之服其儒服與孔子對曰丘少居魯衣逢掖之衣長居宋冠章甫之冠注云逢大也大掖大袂襌衣也逢掖)
(與馮翼音相近)又梁志有袴褶以從戎事三代以前人皆跣足
三代以後始服木屐伊尹以草為之名曰履至扵秦世
則參用絲革靴趙武靈王好之制有司衣袍者宜穿皂
靴唐代宗朝令宫人侍左右者穿紅錦靿靴凡在經營
所宜詳辨至如閻立本圖昭君妃(音配)虜戴帷帽以據鞍
王知慎畫梁武南郊有衣冠而跨馬殊不知帷帽創從
隋代軒車廢自唐朝雖不害為名蹤亦丹青之病爾(帷帽)
(如今之席帽周回垂網也)
巾幘釋名巾謹也當自謹於四教儀禮二十成人士冠
(如字)庶人巾說文髮有巾曰幘幘即巾也又方言覆髻謂
之幘漢書卑賤執事不冠者所服或謂之承露按儀禮
士冠庶人巾則古者士以上有冠無巾幘惟庶人戴之
秦謂民為黔首漢謂僕隸為蒼頭漢書謂卑賤者所服
此其證也後世上下通用之謂之燕巾蔡邕獨斷曰漢
元帝額有壯髮不欲人見故加巾幘以包之也然則巾
自巾幘自幘不獨卑賤者所服雖尊者亦服之矣至王
莽冠内加巾故詩人云王莽秃幘施屋又光武岸幘見
馬援又按魏志注太祖以天下凶荒資財乏匱擬皮弁
裁縑帛為帢(或作[巾夾]乞洽反)合乎簡易隨時之義以色别其貴
賤本施軍飾非為國容韻書弁缺四隅謂之帢(前時軍人弓手)
(所戴小白帽是也)一曰按頭使下故曰帢增韻埤蒼皆曰帽也
晉輿服志哀帝立秋御讀令改用素白幍漢末王公名
士多委王服以幅巾為雅魏武始制幍成帝制使尚書
八座丞郎門下二省侍官乘車白幍低幃出入掖門又
二宫直官著烏紗幍往往士人宴居皆著幍矣幍雖冠
弁遺制去古益遠用巾幘為近之一說秦加武將首飾
為絳帕後稍稍作顔題興續其顔却摞(音羅)之施巾連題
却覆之即喪幘也名之曰幘至孝文帝乃高顔題續之
以耳崇其巾為屋合後施巾上下文者長耳武者短耳
古者冠制皆硬殼自額上至於頂如今禮冠者然後世
乃作小冠僅以束髮冠下施幘冠幘之上又總施巾皆
效漢元帝所服之制也夫歴代損益隨其所宜苟不害
於義從俗可也孔子居魯衣逢掖居宋冠章甫亦從俗
也
帽本纚也古者有冠無幘冠下有纚以繒為之後世施
幘於冠因裁纚為帽南齊永明中蕭諶開博風帽後裙
之製為破後帽末年民間製倚勸帽建武中帽裙覆頂
東昏侯斷之東昏時羣小又造四種帽因勢為名一曰
山鵲歸林二曰兔子度坑三曰反縛黃離嘍四曰鳳凰
度三橋皆服妖也
學齋佔俾有云古者有冠而無巾非無巾也蓋巾止以
羃尊罍瓜果之用不加於首也故六經止言冠下至於
虞人亦以皮冠野老亦以黃冠是有簪導方為冠也至
於罪人方去其冠而加黑幪漢世之冠貴者則有通天
遠遊方山之類武夫則有鵕䴊閒居則有竹皮鹿皮之
類皆冠也以簪附之而所謂巾幘稍稍施於執事賤人
之首如庖人綠幘是也至晉人輕浮方有接䍦白葛漉
酒之巾然起於後漢郭林宗折角巾矣至於近代反以
巾為禮而戴冠不巾者為非禮又朝服幞頭乃後魏狄
製及後唐而施長脚同伶優之賤至於今士夫安之曾
莫議其非者
今公侯伯所戴貂蟬冠制按武冠一名大冠一名繁冠
一名建冠一名籠冠即古惠文冠以其趙惠文所造也
亦云惠者蟪也其冠文輕細如蟬翼故名即今之籠巾
也漢侍中常侍則加金璫附蟬為飾插以貂毛黃金為
竿侍中插左常侍插右金取剛強百煉不耗蟬居高飲
清口在腋下貂内競悍而外柔縟蓋真貂也故曰貂不
足狗尾續今則取絲繩屈曲而上有纓耳今蟬有三等
國公玉侯金伯瑇瑁
今文臣冠即古進賢冠也然古前高七寸後高三寸與
今稍不同今則後高而前低梁制人主始加元服五梁
三公及公侯三梁卿大夫關内侯千石以上兩梁餘一
梁今一品七梁二品六梁三品五梁以次而殺至九品
雜流一梁於前綴一小粧金獬廌曰廌冠内外臺臣得
戴之按古獬廌冠高五寸以縱為展筩鐵為柱卷亦似
不同也
石林燕語京城士人俱用青涼傘祥符五年詔親王得
用之六年兩府亦許用以其有席帽故謂之重戴若餘
官出京城門許用涼傘必去帽則所謂重戴之名以兼
用席帽涼傘而得也青箱雜記謂宋初猶襲唐風士子
皆曳袍重戴出則以席帽自隨李巽累舉不第鄉人侮
之曰李秀才空去空回席帽甚時得離身攷輿服志則
云重戴唐士人多尚之蓋古人裁帽之製本野夫巖叟
之服以皂羅為之方而垂簷紫裏兩角紫絲組為纓垂
而結之頷下蓋折上巾又加以帽故謂之重戴宋初御
史臺皆重戴餘官或戴或否後新進士亦戴釋褐即止
淳化二年詔兩省及尚書省五品以上皆重戴三司使
副則否中興後御史兩制知貢舉官新進士上三人許
服之按重戴即席帽可以避日石林加傘之說固誤而
青箱雜記既云曳袍重戴又云席帽自隨亦非也古有
席帽山其來已久又謔兩制臣有疾須一服清涼散亦
謂兩府方得用之故耳
毛詩臺笠緇撮傳謂臺所以禦暑笠所以禦雨緇撮緇
布冠也鄭箋謂臺夫須也以臺皮為笠緇布為冠故謝
玄暉詩曰臺笠聚東菑注臺禦日笠禦雨是以為二事
蓋本毛之說麴信陵詩曰臺笠暑山雨渚田耕荇花以
臺笠對渚田是以為一事蓋祖鄭之說考孔穎達正義
臺可為笠則一事也朱傳用此
母追夏冠章甫一曰冔商冠衮冕周冠見三禮圖黃冠
野夫服見禮記郊特牲爵弁周士服見詩頌疏南冠鍾
儀冠鷸冠鄭子臧奔宋好聚鷸冠見左氏春秋皮冠以
招虞人見孟子圓冠田子方圓冠方屨見莊子鶡冠楚
人以鶡為冠見賈誼新書竹皮冠一名鵲尾冠漢高帝
服見漢書本紀法冠御史服見漢表通天冠天子服雲
翹冠郊祀歌者服高山冠謁者服委貌冠公卿社禮服
却非冠宫門僕服建華冠狀如婦人縷簏大樂郊社祝
舞者冠巧士冠車駕後士服術士冠前員吳制樊噲冠
衛士服却敵冠監門衛士服俱見蔡邕獨斷武冠見漢
汲黯傳芙蓉冠衛山卿服見神仙服食經狹冠梁冀見
後漢書鹿皮冠宋何尚之致仕著之見宋史進德冠唐
太宗賜貴臣服見唐車服志平天冠帝服見荆湖近事
椰子冠道冠見蘇文忠集
折上巾梁冀折角巾郭林宗幅巾漢末王公名士皆以
幅巾為雅綀巾禰衡綸巾葛巾諸葛孔明白帢巾魏製
角巾晉羊祜王導白綸巾謝萬紫綸巾石季龍白鷺巾
山簡鹿皮巾陶弘景桐巾隋左相牛弘鹿耳巾劉商大
幅巾唐日本國踣養巾唐中宗賜百官方頭巾李白烏
匼巾白㲲巾小烏巾烏角巾俱見杜子美詩辟塵巾唐
皇甫玄真獻於高瑀鹿巾路羣榖皮巾張孝秀僕射巾
裴冕華陽巾顧況蓮花巾吳江女道士漁巾高九萬化
巾桑維翰尖巾蜀王衍闊幅巾程伊川今道士謂之仙
桃巾東坡巾子瞻制山谷巾庭堅制□鴟巾宋舘伴所
裹雲巾一名燕尾巾見蘇子瞻詩高士巾山林隠逸之
服凌雲巾玉臺巾兩儀巾皆時製陽明巾王伯安制
隋志宋齊之間天子宴私著白高帽士庶以烏太子在
上省則帽以烏紗在永福省則白紗隋時以白幍通為
慶弔之服國子生亦服白紗巾也晉人著白接䍦竇革
酒譜曰白接䍦巾也南齊垣崇祖守壽春著白紗帽肩
輿上城今人必以為怪古未有以白色為忌也郭林宗
遇雨墊巾李賢注云周遷輿服雜事曰巾以葛為之形
如幍本居士野人所服魏武造幍其巾乃廢今國子學
生服焉以白紗為之是其制皆不忌白也樂府白紵歌
按舊史白紵吳地所出則誠今之白紵列子所謂阿錫
而西子之舞所謂白紵紛紛鶴翎散者是也今世人麗
粧必不肯以白紵為衣古今之變如此唐六典天子服
有白紗帽其下服如裙襦襪皆以白視朝聽訟燕見賓
客皆以進御則猶存古制也然其下注云亦用烏紗則
知古制雖存未必肯用多以烏紗代之則習見忌白久
矣世傳明皇幸蜀圖山谷間老叟出望駕有著白巾者
識者曰服諸葛武巾也此不知古人不忌白也
巾本佩巾禮左佩紛帨是也帨拭物之巾詩無感我帨
兮即今之手巾汗巾也亦褵屬褵婦人之褘即今香纓
詩親結其褵注帨巾也詩縞衣綦巾綦蒼艾色女之貧
陋者漢賈山至言又云赦罪人憐其亡髮賜之巾故曰
卑賤者所服蔡邕則云天子見令長三老官屬賜以酒
食帛葛越巾佩帶之屬又漢元帝髮壯加巾是天子亦
服巾也草木子曰紗帽圓領唐服也仕者用之巾笠襴
衫宋服也巾環襈領金服也帽子繫腰元服也方巾圓
領大明服也庶民用之蓋古之庶人服巾而今制則庶
人不得服巾故玄中記亦云契丹富豪要裹頭巾者納
牛駝七十頭馬百匹名曰舍利是庶人雖富豪在匈奴
亦不得服巾也
禮有袒免鄭氏曰免音問以布廣一寸從頂中而前交
於額上又卻向後繞於髻也疑不然記曰四世而緦服
之窮也五世袒免殺同姓也服之旁殺而至於緦僅為
三月則自此之外不更有服矣然而由四殺五不可頓
如路人故屬及五世而族人有喪則脫露半袖見其内
服是之謂袒解除吉冠是之謂免免之為言正是免冠
之免不應别立一冠名之為免而讀之如問也曲禮曰
冠無免勞無袒免且袒皆變易其常故侍君子者以為
不恭而無服者之屬用以致哀示與路人異也經於緦
有三月而袒免無期日也既無服又無期日第行之始
死之時其斯以為戚矣歴考禮經本文止言袒免更無
一語記其如何為免則是小功以上衰絰冠杖實有其
制而袒免則元無冠服故亦莫得而記也
深衣方領正經曰曲袷如矩乃匠氏取方曲尺強以斜
領為方而疑其多添襟制度遂失若裁作方盤領即應
如矩之義續衽所添兩襟也更加鉤起於肩上即是鉤
邊若以斜為方豈聖人正心之意朱子只作直領而下
裳背後六幅正面六幅分兩旁若交其領無乃背闊而
後狹又肋下兩縫向前或剪圓裳旁曰鉤邊尤可笑只
按深衣玉藻二篇正經制度自見世儒自不考耳出元
吳子行閒居錄
秦二世詔衫子上朝服加背子袖短於衫以金銀絹繡
為之上服宴會朝賀悉令服之其袖在背子下身與衫
子齊而大袖以為禮服也
古者朝宴衮服之中有白紗中單百官郊享服之中有
明衣皆汗衫之狀至漢高祖與項羽戰爭之際汗透中
單遂改名汗衫貴賤皆通服也
隋大業中内官多服半除即今之長袖也唐高祖減其
袖謂之半臂
上古以皮為袴名曰褶至今朝祭之服及鹵簿中武士
皆服緋衫大口袴褶至魏文帝止名曰袴西戎以皮為
之夏后氏以來以絹為之長至膝漢晉名曰犢鼻北齊
則袴長短相似而省犢鼻之名
晉志云袴褶之制未詳所起近代車駕親戎中外戒嚴
則服之唐制三品以上紫褶五品以上緋褶通用細綾
七品以上碧褶通用小綾玉藻云襌為絅引急也帛為
褶褶袷也鄭云襌為絅有衣裳而裏者也帛為褶有表
裏而無著者也周遷輿服雜事云趙武靈王縵胡之纓
戎服有袴褶之制始自漢武近世服以從戎隋制纘嚴
文武百官咸服之車駕親戎制縛袴使不舒散宋朝導
駕官袴褶蓋馬上之服也
石林燕語云唐以金紫銀青光祿大夫為階官此沿漢
制金印紫綬銀印青綬之稱也夏侯勝傳取青紫如拾
芥青紫謂綬耳師古以青紫為卿大夫之服漢卿大夫
蓋未服青紫師古但觀當時所見按揚雄解嘲紆青拖
紫師古注曰青紫謂綬之色觀此語豈無見耶然漢人
亦有以綬言服者如蔡邕章疏曰命服銀青命服金紫
曰金龜紫綬之飾非臣容體所當佩服以是而觀師古
之注未為謬也又考秦時光祿勲有中大夫漢武帝更
名光祿大夫皆銀章青綬魏晉以來有左右光祿大夫
光祿三大夫皆銀章青綬其重者詔加金章紫綬則謂
之金紫光祿大夫既有金紫之號故以本光祿為銀青
光祿大夫晉時如王彪之嘗為光祿大夫就王宴乞一
片金晏乃啟轉為金紫是也是則金紫銀青光祿大夫
之階萌於漢成於晉非始於唐也
腰帶之制蓋自古皆有革帶也皆兩持垂頭至秦二世
始名腰帶至唐高祖詔要帶向下插垂頭上元元年勅
文官并帶手巾算袋刀子礪武官亦聽帶文武三品以
上金帶玉帶十三銙四品金帶十一銙五品十銙六品
以犀九銙七品銀帶八品九品䃋石並八銙庶人六銙
銅鐵帶
魚袋三代以韋為之謂之算袋盛算子及置小刀子磨
石等至魏易之為龜袋唐永徽二年文武職事四品並
給魚袋天后復改魚為龜神龍元年一品至四品賜紫
絡金魚袋五品以下賜緋銀魚袋會要云唐初卿大夫
沒追收魚袋永徽五年勑五品以上薨沒隨身魚袋不
用追取
尚書紫荷囊按晉書輿服志文武百官皆有囊綬八座
尚書則荷紫以生紫為袷囊綴之服外加於左肩則所
謂荷紫者非芰荷之荷乃負荷之荷也梁史周舍問劉
杳尚書著紫荷槖何所出杳曰張安世持槖簪筆也見
趙充國傳然紫荷囊之事其說已久觀唐類表有曰佩
蒼玉負紫荷沈約宋志蕭子顯齊志皆謂紫袷囊名曰
契囊俗呼為紫荷或曰負荷以行隋志亦曰朝服綴紫
荷錄令左僕射左荷右僕射尚書右荷是則紫荷之說
自晉宋以來有之矣
南史義陽王昶傳六軍戒嚴應須紫檦弘明集玄光辨
惑論張魯絳帶盧循紫檦南宋晉安王子勛傳子勛初
檄欲攻子業聞其已隕即解甲下檦讀者多不知紫檦
為何物按晉書職官志云袴褶之制未詳所起冠黑帽
綴紫檦檦以繒為之長四尺廣一寸腰有絡帶以代鞶
中官紫檦外官絳檦蓋戰裙之絡繫也今畫門神將軍
有之俗曰飄帶又梁禇渭使魏元日作詩曰帽上著籠
冠袴上著朱衣即指此也
雨衣周時有之左傳楚子次於乾谿雨雪王皮冠秦復
陶復陶秦所遺雨衣又陳成子衣製仗戈(製雨衣也)炙轂子
雜錄曰絹油之製及油帽唐始有之
唐史載張九齡體弱有韞藉故事公卿皆搢笏于帶後
乘馬張獨使人持之因設笏囊自九齡始按梁職儀云
八座尚書以紫裹手版通志云令錄僕射尚書手版皮
紫裹之梁中世以來唯八座執笏者以紫囊之叚成式
酉陽砭誤中嘗引此以為不始於陳希烈則笏囊自蕭
梁以來有之不特從九齡始也
梁冀使馬融為飛章奏李固云胡粉飾面搔頭弄姿此
雖誣語要是當時風俗亦有之耳何晏粉白不去手又
五行志稱其好著婦人之服以為服妖顔氏家訓有云
梁朝全盛之時貴游子弟無不熏衣剃面傅粉施朱駕
長簷車跟高齒屐坐碁子方褥憑斑絲隠囊蓋自唐以
後始不復傅朱粉耳昔人不知隠囊之制觀此可以意
會矣古字穩皆作隱疑此穩囊也
席釋也可卷可舒也蒲筵三禮圖竹席莞席周禮簟席
注五席蔣席禹篾席成王尚書注桃枝竹底席蒻華豐
席筦越席左傳熊席衛靈公筍席蒻竹碧蒲席西王母
麟文席燕昭王蓍艾席老萊子紺席六采綺席白菅席
皆漢文帝蒹葭席鄭敬龍鬚席赤皮席花席經席皆晉
葦席魏苮席宋武帝蒲花席朝鮮雲母席水䓤席&KR0034;乘
席一名半月席異草藤席蘇薰席重慶出
實錄曰襪自三代以來皆有之謂之角襪前後不相隻
盛中心係口以帶史記曰王襪帶解顧左右無能令繫
者又張釋之與王生結襪皆有帶也自魏文帝與妃乃
裁縫為之即今時樣也以綾羅為之故陳思王洛神賦
云羅襪生塵
屨舄履屨人註襌下曰屨複下曰舄(說文無舄字舄本鵲字今借為履舄)
(字也陸佃云舄通為舄履之舄古人居欲如燕行不欲如鵲故借為舄字所以為行戒也然借鵲為舄作思積)
(反者蓋舄履也古今注以木置屨下乾腊不畏泥濕故曰舄以是知舄屨之下必再用木矣)士喪禮
夏葛屨冬皮屨屨人註又謂凡屨青絇(劬)繶(億)純(准)素
幘白屨緇絇繶純爵弁纁屨黑絇繶純是也絇說文纑
繩絇也玉藻注履頸飾也(韻會狀如刀衣鼻在履頭言絇者取自拘持使低目不暇)
(顧視一曰用繒一寸屈為之頭著屨頭以受穿貫)繶屨人注縫中紃也絛也純
屨人注緣也言繶必有絇繶純矣凡絇繶純皆一色又
按屨人注舄有三等赤舄白舄黑舄也赤舄為上冕服
之舄詩曰王錫韓侯玄衮赤舄則諸侯與王同矣所謂
玄舄青舄王后祭服之舄也凡屨之飾如繡次也黃屨
白飾白屨黑飾黑屨青飾天子諸侯吉事皆舄其餘服
冕著舄耳士爵弁纁屨黑絇繶純尊祭服之屨飾從繢
也至若履者說文足所依也從尸從文從舟象履形毛
氏曰舟能載物履能載人又草曰屝(芳未反)麻曰屨(凡布皆可)
(謂之麻)皮曰履按履無别制說文屨履也從履省婁聲又
鞮也徐曰鞮革履也舄韻會履也古今注以木置履下
乾腊不畏泥濕故曰舄以是知屨舄屨之異名也但有
襌下複下用木之異耳古人舄屨履至階必脫唯著韤
而入禮戶外有二屨是脫屨而入者也漢賜劒履上殿
是不賜則不敢著履上殿明矣諫不行則納履而去納
結也言納履則在外明矣是脫履而入者也王喬入朝
雙舄化鳧先至是脫舄而入者也古者堂上皆有席所
以著韤為宜況韤又從韋乎又按鄉飲酒云說屨揖讓
如初升堂疏云凡堂上揖行禮不脫屨坐則脫屨理固
然也由是觀之凡宗廟堂室之間行禮亦必不脫屨矣
夫降而脫屨然後升坐禮也其後賓與主人酬酢之時
皆在兩階之間又須降而著屨復升于階酬酢之禮畢
又降而脫屨復升于坐也古人禮繁如此今何略也
實錄曰靴軍服也趙武靈王好異服常服短靿鞾黃皮
為之漸以長靿靴軍戎通服之故事軍戎之服不許服
著入殿省至唐馬周以麻為之殺其靿加以靴韈氊入
殿省又唐初天子服六合靴未知其制開元初裴叔通
以羊皮為之謂之隠麖
以草為履而無跟者名曰靸鞵炙轂子雜錄引實錄云
靸鞵舄三代皆以皮為之單底曰舄朝祭之服也始皇
二年遂以蒲為之名曰靸鞵二世加鳳首仍用蒲晉永
嘉元年用黃草宫内妃御皆著始有伏鳩頭鳳頭履子
齊高祖令宫人紫皮履梁天監中武帝易以絲名解脫
履至陳隋間吳越大行而模樣差多唐大歷中進五朵
草履子建中元年進百合草履子據此則靸鞵之製其
來甚古然北夢瑣言載霧是山巾子船為水靸鞵之句
抑且咏諸詩矣靸悉合切在颯字韻下今俗呼與翣同
音者誤
春申君客躡珠履秦始皇有望仙鞋漢有㐲虎頭履繡
鴛鴦履東晉有鳳頭履聚雲履五朵履南宋有重臺履
梁有笏頭履分稍履立鳳履五色雲霞履漢履婦人員
頭男子方頭晉太康後婦人皆方頭
羃䍦按實錄曰本羌人之首服以羊毛為之謂之氊帽
至秦漢中華競服之後以故蓆為骨而鞔之謂之席帽
女人戴者其四網垂下網子飾以珠翠謂有障蔽之狀
隋煬帝幸江都每御紫微樓觀市欲見女人姿容詔令
女人去網子珠翠又按唐實錄曰高宗朝以國初宫人
騎馬者依齊隋舊制多著羃䍦雖發自戎夷而全身障
蔽不欲途路窺之王公之家亦同此永徽之後復有用
幃帽施裙到腦漸為淺露至則天後幃帽大行羃䍦遂
廢
婦人之冠漢武内傳曰上元夫人戴九雲夜光之冠王
母戴太真晨纓之冠漢宫掖承恩者賜碧芙蓉冠子并
緋芙蓉冠子髻梳子頭䋶搔頭篦釵草花子又博異志
天女冠六銖又五銖
婦人之服二儀實錄曰古之所貴衣與裳連下有裙隨
衣色而下有緣自堯舜以降或有六破及著直縫皆去
緣殷周以女人衣服大質稍加之花繡令裙上綴五色
花以羅縠為之梁天監中武帝造五色繡裙加朱繩真
珠為飾至隋帝作長裙十二叚名曰仙裙上綴五色翠
花唐初馬周上疏女人裙請交界裁而去朱繩其餘仍
舊實錄又云古女子衣與裳連狀如披衫而制之短長
與體相似秦始皇方令短作衫子長袖獨至於腰陳時
宫中尚短裙窄小衫子纔用八尺物為衫顔色不同隋
文帝用丈物為之即有印齪纈衫子唐宫人亦以一丈
為之宋理宗朝宫妃係前後掩裙而長窣地名趕上裙
偏(田翁反)後衣按古者衣服短而齊不至於地後漢書梁
冀妻始製狐尾單衣注云後襪曳地若狐尾至今婦人
裙衫皆偏裁其後俗呼曰偏後衣也
今之袜胸一名襴裙隋煬帝詩錦袖淮南舞寳袜楚宫
腰謝偃詩細風吹寳袜輕露濕紅紗盧照鄰詩倡家寳
袜蛟龍被袜女人脇衣也崔豹謂之腰綵引左傳衵服
陳靈公衷衵服而戲於朝衵日日近身衣也按寳袜乃
在外以束裙腰者觀圖畫古美人妝可見故曰楚宫腰
曰細風吹者此也若貼身之衵則風不能吹矣自後而
圍向前故又名合歡襴裙沈約詩領上蒲桃繡腰中合
歡綺是也其繡帶亦名帓帶今襴裙在内有袖者曰主
腰領襟之緣上繡蒲桃花言其花朵朵圓如蒲桃也又
觀胡侍墅談云建炎以來朝野雜記云乾道邸報臨安
府浙漕司所進成恭后御衣之目有粉紅紗抹胸真紅
羅裹肚乃知抹胸裹肚之製其來不近世紀楊太真私
安祿山為祿山瓜傷胸乳為訶子束胸者或妄傳矣
唐人詩句多用金釵十二事如樂天詩鍾乳三千兩金
釵十二行是也南史周盤龍有功上送金釵二十枚與
其愛妾阿杜其事甚佳罕有用者然金釵十二行或言
六鬟耳又梁武帝河中之水歌曰洛陽女兒名莫愁頭
上金釵十二行是以一人戴十二釵此說又不同也
條脫臂飾也見真誥萼綠華贈羊權金玉條脫各一枚
周處風土記作條達仲夏造百索繫臂又有條達等織
組雜物相贈遺繁欽定情篇又作跳脫云何以致契闊
繞腕雙跳脫蓋一物而三名傳寫之誤也
屧履中薦也曰步屧曰舞屧吳王宫中有響屧廊以楩
梓板藉地西子行則有聲故名響屧是婦人通服之韓
偓屐子詩六寸膚圓光緻緻白羅繡屧紅託裏南朝天
子事風流却重金蓮輕綠齒唐尺雖短謂之六寸膚圓
想亦不纏足也梁詩畫屧重高牆畫之者當是繪以五
彩高牆者想是闊頰也今之高底鞋類履底曰舄以皮
為之舄以木置履下乾濕不畏古者祭服用之屐以木
為之即今之木屐古婦女亦著之李白浣紗石上女詩
一雙金齒屐兩足白如霜
唐文德皇后遺履為米元章寫圖左方有小䟦是元章
為畫學博士時筆䟦云右唐文德皇后遺履以丹羽織
成前後金葉裁雲為飾長尺底向上三寸許中有兩繫
首綴二珠蓋古之岐頭履也臣米芾圖并書此履不知
何緣流傳宋朝又入祕府或元章别摹它本皆未可知
履類有屣有舄有屐有屧有鞋有鞾有屩男子貴賤皆
躡之而婦人見於記籍者頗少史記貨殖傳云趙女鄭
姬揄長袂躡利屣此婦人屣也東昏侯宫人皆作綠絲
屩此婦人屩也戴良嫁女布木屐延嘉中京師婦人始
作漆畫屐五色采為系襄陽盗發楚王冢得宫人玉屐
異苑云麻姑能著屐行水上張祜嘲李端端云穿著一
雙皮屐子此婦人屐也江泌&KR1542;屧為業則屧亦屐類西
施響屧廊臨川王宏妾江無畏寳屧直千萬此婦人屧
也石虎皇后出女騎千人皆著五采織成鞾北齊王諧
為并州刺史有婦人臨汾水浣衣有乘馬人換其鞾而
去此婦人鞾也叚成式詩云知君欲作閒情賦應願將
身作錦鞋李郢詩云一聲歌罷劉郎醉脫取明金壓繡
鞋唐無名子詩云薄倖檀郎斷音信驚嗟猶夢合歡鞋
王涯宫詞云春來新插翠雲釵尚著雲頭踏殿鞋章仇
公有真珠之惑或上詩以諷云神女初離碧玉階彤丹
自擁牡丹鞋應知子建憐羅襪顧步搴衣拾墮釵此婦
人鞋也漢武元封二年七月七日西王母降於殿前履
鳳文舄唐楊貴妃每十月從帝幸華清宫五宅車騎皆
從遺鈿墮舄狼藉於道此婦人舄也徐乾撰履儀或駁
之曰古無履但有舄不知履人掌王及后之服者黃繶
青絇素履葛履已見於周官太子妃絳地絞履已見於
東宫舊事同心七寳綦履又成帝命馮無方持后履已
見於趙飛燕傳龍虎組緹履已見於秦嘉與婦書願在
絲而為履附素足以周旋已見於陶?賦足下黃金履
手中雙莫邪已見於張華輕薄篇足躡承雲履豐趺縞
春綿已見於甄述女詩而謂古有舄無履然與否與據
文德履長尺底向上三寸唐尺不可考獨杜牧之詩鈿
尺裁量減四分合之文德履似唐履皆以尺計也尺中
惟周尺當省尺七寸五分弱元章或以周尺衡履耳
流蘇見漢禮樂志薛瓚注作流遡古本用於宫懸者今
始用於帷帳蘇故名樵蘇乃盤線繒繡之五綵錯為之
同心而下垂者又析羽曰流蘇摯虞曰緝鳥尾垂之若
流然以其蕊下垂故曰蘇今之旌竿上綴旒也又譙國
夫人繡帷珠絡同昌公主靈粟珠絡王融詩云幸得與
珠綴幕歴君之楹宋詞流蘇帳煖金雞報是也絛鬚亦
當作絛蘇東京賦飛流蘇之騷殺又馬上飾也
小兒周歲項帶五色彩絲繩名曰百索不知何義按東
宫舊事中有六色罽䋿云象水中莙藻以飾緄帶者此
必起於北俗也魏書宋齊謂魏為索虜謂以索編髮也
今小兒亦以色絲編髮而後垂之則此信為有元之舊
習也又宋淳熙中剃削童髮必留大錢許於頂左右偏
頂或留之頂前束以綵繒宛若博焦之狀曰鵓角
實錄曰自燧人氏而婦人束髮為髻髻者繼也言女必
有繼於人也但以髮相繼而無物繫縛至女媧氏以羊
毛為繩子向後繫之以荆梭及竹為笄用貫其髻髮而
未有梳至赫胥氏造梳以木為之二十齒至黃帝有棟
宇而去穴處皮毛之弊堯以桐為笄横貫其髻後聖易
之以絲及五色絹名曰頭䋶舜加女人首飾釵雜以牙
瑇瑁為之周文王於髻上加珠翠翹花傅之鉛粉其髻
高名曰鳳髻又有雲髻步步而摇故曰步摇始皇宫中
悉好神仙之術乃梳神仙髻皆紅妝翠眉漢宫尚之後
有迎春髻垂雲髻漢武就李夫人取玉簪搔頭自此宫
人多用玉時王母下降從者皆飛仙髻九環髻遂貫以
鳳頭釵孔雀搔頭雲頭篦以瑇瑁為之漢明帝令宫人
梳百合分髾髻同心髻魏武帝令宫人梳反綰髻插雲
頭篦又梳百花髻晉惠令宫人梳芙蓉髻插通草五色
花及陳宫中梳隨雲髻即暈妝隋文宫中梳九真髻紅
妝為之桃花面插翠翹桃蘇搔頭帖五色花子煬帝令
宫人梳迎唐八鬟髻異哉陳宫而梳隨雲髻隋宫復梳
迎唐髻皆預應入隋居唐之徵也插翡翠釵子作日妝
又令梳飜荷鬢作啼妝坐愁髻作紅妝至唐武德中宫
中梳半翻髻又梳反綰髻樂遊髻即水精殿名也開元
中梳雙鬟望仙髻及廻鶻髻貴妃作愁來髻貞元中梳
髻子歸順髻帖五色花子又有閙掃粧髻古今注云長
安作盤桓髻驚鵠髻復作俀鬌髻一云梁冀妻墮馬髻
之遺狀也
晉永嘉間婦人束髮其緩彌甚紒之堅不能自立髮被
於額目出而已吳婦盛粧者急束其髮而劘角過於耳
惠帝元康中婦人之飾有五兵佩又以金銀瑇瑁之屬
為斧鉞戈戟以當笄太元中王公婦女必緩鬢傾髻以
為盛飾用髮既多不可恒戴乃先於木及籠上裝之名
曰假髻或名假頭宋文帝元嘉六年民間婦人結髮者
三分髮抽其鬟直向上謂之飛天紒始自東府流被民
庶又天寳初貴族及士民服帽好從北制婦人則簪步
摇釵衫袖窄小楊貴妃常以假鬢為首飾而好服黃裙
蜀孟㫤末年婦女治髮為高髻號朝天髻其後入於宋
理宗朝宫妃梳高髻於頂曰不走落其後入於元亦先
兆也
梁簡文詩同安鬟裏撥異作額間黃撥者捩開也婦女
理鬟用撥以木為之形如棗核兩頭尖尖可二寸長以
漆光澤用以鬆髩名曰髩棗競作薄妥髩如古之蟬翼
髩也
後周靜帝令宫人黃眉墨粧幽怪錄神女智瓊額黃眉
黃額黃其說未定如古詩詞額黃無限夕陽山又學畫
鴉黃尚未成又寫月圖黃罷又鴉黃粉白車中出及溫
飛卿詞蕊黃無限當山額又粉心黃蕊花靨黛眉山兩
點又撲蕊添黃子牛嶠詞額黃侵膩髮則似額粧張泌
云依約殘眉理舊黃飛卿又云柳風吹散蛾間黃則又
似眉粧也
實錄漢武帝令宫人掃八字眉漢又給宫人螺子黛翠
眉魏武帝令宫人掃青黛眉連頭眉一畫連心細長謂
之仙蛾妝齊梁間多效之唐貞元中又令宫人青黛畫
蛾眉古今注云梁冀妻改翠眉為愁眉魏宫人畫長眉
西京雜記云司馬相如妻文君眉色如望遠山時人效
畫遠山眉五代宫中畫眉一曰開元御愛眉二曰小山
眉三曰五岳眉四曰三峯眉五曰垂珠眉六曰月稜眉
又名却月眉七曰分稍眉八曰涵烟眉九曰拂雲眉又
名横烟眉十曰倒暈眉東坡詩成都畫手開十眉横烟
却月爭新竒
唐末點唇有胭脂暈品石榴嬌大紅春小紅春嫩吳香
半邊嬌萬金紅聖檀心露珠兒内家圓天宫巧洛兒殷
淡紅心猩猩暈小朱龍格雙唐眉花奴見陶榖清異錄
有謂東坡梅詩鮫綃剪碎玉簪輕檀暈粧成雪月明肯
伴老人春一醉懸知欲落更多情王十朋集諸家註不
解檀暈之義乃取宇文氏粧臺記紀婦人畫眉有倒暈
粧古樂府有暈眉攏髩之句元微之與白樂天書近昵
婦人暈澹眉目綰約頭髩畫譜有正暈牡丹倒暈牡丹
與畫工有檀色以證之然不言檀暈的是何粧按顧夐
詞玉香檀細畫侵桃臉又淺眉微斂注檀輕又背人勻
檀注鹿虔扆云鈿昏檀粉淚縱横閻選云臂留檀印齒
痕香毛熙震云歌聲慢發開檀點李珣翠鈿檀注助容
光李後主沉檀輕注些兒箇觀此語詞似點脣之物如
前所紀胭脂暈猩猩暈聖檀心是也然羅虬比紅兒詩
云臉檀眉黛一時新薛昭藴又云檀眉半斂愁低則又
似額粧矣
酉陽雜俎曰今婦人面飾用花子起自唐上官昭容所
制以掩黥迹也按隋文宫貼五色花子則前此已有其
制矣乃彷於宋壽陽公主梅花落面事也宋淳化間京
師婦女競翦黑光紙團靨又裝縷魚腮骨號魚媚子以
飾面皆花子之類耳
史記五宗世家程姬有所避不願進注引釋名云天子
諸侯羣妾以次進御有月事者更不口說故以丹注面
的為識令女史見之王粲神女賦脫桂裳免簪笄施玄
的結羽釵即釋名所云也玄的藝文類聚作華的又繁
欽弭愁賦點圜的之熒熒暎雙輔而相望潘岳芙蓉賦
飛須垂的丹揮拂紅皆指此又馬之當額亦曰的易說
卦為的顙三國志有的盧陳琳武庫賦駁龍紫鹿文的
&KR2025;魚並是馬名也又烏脰亦曰的南史侯景䧟臺城童
謠云的脰烏拂朱雀還與吳字一作䵠博雅云龍須謂
之䵠婦人面飾亦曰龍䵠蓋以龍女況之又曰星的陸
雲詩棄置北辰星問此玄龍煥
美人妝面既傅粉復以胭脂調勻掌中施之兩頰濃者
為酒暈妝淺者為桃花妝薄薄施朱以粉罩之為飛霞
妝梁簡文詩云分妝間淺靨繞臉傅斜紅則斜紅繞臉
即古妝也
女子穿耳帶以耳環蓋自古有之乃賤者之事莊子曰
天子之侍御不義揃不穿耳杜子美詩玉環穿耳誰家
女諸葛恪曰母之於女天性之愛穿耳貫珠何傷於仁
婦人染指甲用紅按事物考楊貴妃生而手足爪甲紅
謂白鷴精也宫中效之此其始也
張邦基墨莊漫錄云婦人之纏足起於近世前世書傳
皆無所自南史齊東昏侯為潘貴妃鑿金為蓮花以帖
地令妃行其上曰此步步生蓮花然亦不言其弓小也
如古樂府玉臺新咏皆六朝詞人纖艷之言類多體狀
美人容色之姝麗及言妝飾之華眉目唇口腰肢手指
之類無一言稱纏足者如唐之杜牧之李白李商隠之
輩作詩多言閨幃之事亦無及之者韓偓香奩集有咏
屧子詩云六寸膚圓光緻緻唐尺短以今校之亦自小
也而不言其弓惟道山新聞云李後主宫嬪窅娘纖麗
善舞後主作金蓮高六尺飾以寳物細帶纓絡蓮中作
品色瑞蓮令窅娘以帛繞脚令纖小屈上作新月狀素
韈舞雲中回旋有凌雲之態唐鎬詩曰蓮中花更好雲
裏月長新因窅娘作也由是人皆效之以纖弓為妙以
此知札脚自五代以來方為之如熙寧元豐以前人猶
為者少近年則人人相效以不為者為恥也至理宗朝
宫妃束足纖直名快上馬則又不以屈上為貴矣
墨莊漫錄載婦人弓足始於五代李後主矣又觀六朝
樂府有雙行纏其詞云新羅繡行纏足趺如春妍他人
不言好獨我知可憐唐杜牧咏襪詩云鈿尺裁量減四
分碧琉璃滑褁春雲五陵年少欺他醉笑把花前出畫
裙叚成式詩云醉袂幾侵魚子纈彯纓長戞鳳皇釵知
君欲作閒情賦應願將身作錦鞋花間集毛熙震詞云
慢移弓底繡羅鞋則此飾不始於五代也漢雜事祕辛
保林吳姁奏言乘氏忠侯梁商女形貌中言足長八寸
踁跗豐妍底平指斂約縑迫袜收束微如禁中漢尺小
楊用修䟦其後以為婦人纏足事始於此其來益又古
矣
說略卷二十一
