說略卷二十四明顧起元撰
諧志
今人看街坊雜戲場曰社夥蓋南宋遺風也宋之百戲
皆以社名如雜劇曰緋綠社蹴毬曰齊雲社唱賺曰遏
雲社行院曰翠錦社撮弄曰雲機社之類詳見武林舊
事夥者說文多也方言凡物盛而多也或作社火言如
火然一烘即過也宋之鼓板曰衙前一火和雇二火是
也又逐賊被獲全火見宋乾德詔中
弇州贈李釡文曰博物志云堯造圍碁丹朱善之彼王
中郎之坐隱支道人之手談雅語也尹文子之喻音劉
中壘之兵法正語也杜夫子之禆聖教班蘭臺之象地
則效天文通王道夸語也蓋孔子之謂賢於飽食終日
者而已所謂小道可觀致遠恐泥者也乃若奕之有品
啓自劉宋盛於泰始至宰相論評人主制決噫亦盛矣
孟氏有言奕秋通國之善奕者也又杜夫子在西京為
天下第一而吳錄稱嚴子卿碁與皇象書趙達數為吳
中八絶又抱朴子云嚴子卿馬綏明聖於碁者也然則
四人者其最上品乎當漢末有馮翊山子道王九真郭
豐善奕曹太祖皆與争能孟德既未琅然諸君復遇敵
手殆難乎上者矣晉氏之季王敬豫與濟陽江霦俱為
中興第一竊謂士大夫之第一猶之王僧虔之稱齊高
帝書云爾而是時北燕羅騰字叔龍者究盡其妙獨步
當時俄而北平樂抄字少攜者出而與齊要之其猶在
敬豫與霦上哉宋文既好此伎而羊玄保以賭得宣城
郡士林豔之然其品第三不知誰當為第一者吳郡褚
胤七歲入高品及長冠絶當時坐從父崇期反累死何
尚之特以絶藝為請不得胤不死意者其胤乎湘東素
亦偏嗜等於鱁鮧然為品甚拙而受識甚闇是時用建
安王休仁為圍碁大中正品彭城王抗第一會稽禇思
莊夏赤松次之抗神速思莊巧遲抗取勢赤松鬭子此
所以小異也然是時魏有范寗兒偕使者李彪來一戰
而勝王抗寗兒亦第一品也梁武帝素工奕奕在能品
用湘東例命到溉朱异司其凡而沈約為之序大抵宋
之徐羡之羊玄保何尚之齊之蕭曄子良柳世隆惲及
溉异輩亦僅士大夫錚錚者耳唐之奕以開元王積薪
為第一然所謂孤山老姥婦姑者當遠据其上又有待
詔滑能品最高至為上帝所取顧師言者不甚著記謂
其在大中初行子至三十三著勝神頭國王一曰日本
國王第所謂鎮神頭勢今尚在然則能與師言對亦第一
品也宋興繼積薪而品高者為江右劉仲甫積薪之時
有李憨角仲甫時有王憨子角然李憨見輕而王憨見
忌最後三衢祝不疑高仲甫一道許河東晉士明高仲
甫兩道許而劉氏之袒廢矣明興江隂相子先稱國手
鄞人樓得達勝之又有一游僧亦勝之正德中宰揆之
地如李文正東陽楊文襄一清喬莊簡宇諸公皆好奕
而四明范洪重洪之後永嘉鮑一中重鮑生晩不及與
洪角而格勝之文襄呼鮑小友為延譽江淮間而其郡
李沖晩出遂與鮑雁行周源又晩出於李徐希聖又晩
出於周惜早死皆駸駸角鮑者也此所謂永嘉派也婺
汪曙不及鮑者一子程汝亮晚出勝之而亦早死此所
謂徽派也顔倫善決局不差一道足跡徧天下無能當
者而李&KR1690;時養晚出遂與之角倫護名不復肯應乃游
吳中此所謂京師派也今後進中閩有陳生蔡生越有
岑生揚有方生鼎立而蔡與岑尤張甚皆未可量也始
永嘉守修郡志志伎藝曰鮑一中奕品第一李沖次之
沖意不樂遂罷不復志而最後沖且老矣與&KR1690;戰大敗
數避匿程汝亮之遇&KR1690;一再北遂為勁敵云
弇州又有云問段柯古所載鳩摩羅什為人奕起子空
處皆作龍鳳形信乎曰其人奕品下至八九道或可誘
而成耳不然什公亦姑幻障人耳目無是理也問顧師
言三十三著而勝神頭王信乎曰一說日本王也奕至
三十三著而決勝所謂通神者也其猶在坐照上乎師
言於品不登第一而攷之史古未有神頭國而日本王
由來不入朝將無好事者為此勢以附會其說乎未可
必也問孤山老姥之說信乎曰或有之然非積薪自神
也好事者假神而抑積薪之語也所謂指示以攻守刧
殺之方甚略曰是子可教以常勢耳其抑積薪可見也
問一行於張燕公宅見積薪奕遂與之為敵且曰念貧
道四句乘除語人人盡為國手信乎曰有之一行神於
數者也神於數則可以觸類其曰四語乘除人人國手
非也問陸子静一悟河圖數而勝國手信乎曰其徒假
一行事而神其師之語也子静奕品甚下今不覩其遺
文若葛藤而胡以能悟也問范寗兒之勝王抗信乎曰
有之抗重而寗微也寗兒以有心待抗而抗以無心待
寗兒猶之乎司馬仲達之於孔明也且此一局耳未可
定也問滑能之事信乎曰能暴死耳奕者之神其說也
是天人者勝能而何又假能也問王質爛柯之說信乎
曰不然也堯至今三千六百年耳度不能十局也則為
神仙者曷壽焉問劉仲甫之高王積薪兩道也祝不疑
之高仲甫一道也晉士明之高仲甫兩道也信乎曰果
爾則積薪而上有四道矣仲甫之高積薪也其持論也
自為高者也不疑士明之高仲甫也乘瑕者也二子用
壯而仲甫用衰也問王粲陸瓊之覆局信乎高品哉曰
惟仲甫與顔倫亦能之此善記者也非與於品者也問
孟堅之有旨也應璩之有勢也馬融曹攄王粲劉恢蔡
洪梁宣之有賦也李尤之有銘也高品哉曰唯永嘉林
生有集焉而品第五也此工於文者也非與於品者也
聲譜云陸博采名也魏陳思王曹子建製雙陸局置骰
子二至唐末有葉子之戲未知誰置遂加骰子至于六
按世本烏曹始置六博之戲乃行十二棋者博物志老
子度函谷關置樗蒲戲俱曰博李氏資暇按諸家子書
骰子合作投子投擲之義今作骰子字非史記蔡澤說
范睢曰博者欲大投裴駰注云投投子也乃投擲之義
是樗蒲盧雉犢曰五木骰子也潘氏記閒譚曰骰子飾
四以朱者因玄宗與貴妃采戰將北唯重四可轉敗為
勝上擲而連呼叱之骰子宛轉良久而成重四上大悅
命將軍高力士賜四緋也
蹴踘黃帝蹴兵勢所以練武士西京雜記云漢元帝好
蹴踘以蹴踘為勞求相類而不勞者遂為彈棋之戲予
觀彈棋絶不類蹴踘頗與擊鞠相近疑是𫝊寫誤耳唐
薛嵩好蹴踘劉鋼勸止之曰為樂甚衆何必乘危邀頃
刻之歡此亦擊鞠唐書誤述為蹴踘彈棋今人罕為之
有譜一卷蓋唐人所為其局方二尺中心高如覆盂其
巔為小壺四角微隆起今大名開元寺佛殿上有一石
局亦唐時物也老學庵筆記言大名龍興寺有魏宫玉
石彈棋局上有黃初中刻字政和中取入禁中李商隱
詩曰玉作彈棋局中心最不平謂其中高也白樂天詩
曰彈棋局上事最妙是長斜長斜謂抹角斜彈一發過
半局今譜中具有此法柳子厚叙棋用二十四棋者即
此戲也漢書注云兩人對局白黑子各六枚與子厚所
記小異如奕棋古局用十七道合二百八十九道黑白
棋各百五十亦與後世法不同也又按世說云彈棋始
自魏宫内裝器戲也文帝於此伎亦特妙用手巾拂之
無不中有客自云能帝使為之客著葛巾拂棋妙踰於
帝與雜記所記不同按丁廙賦云粉石霧散六師列陳
跡行五首左右相親成列告誓三令五申事中軍政言
合禮文號令既通兵棋啓路運若迴飇疾似飛兔前中
却儛賈其餘怒風馳火燎令牟取五與前說互相發明
然其制竟不可考定也又梁元帝謝東宫賚彈棋局啓
云蓮花未易玉屑不工緣邊之法庶遵細柳之陣徘徊
之勢方希明月之樓此又似言其形勢
四維戲者衛尉摯侯所造也畫紙為局截木為棋收象
元一分而為二立太極之正統班五常之列位剛柔異
而作配趍舍同而從類或盤紆詰曲連延絡繹或間不
容髮舍棋則獲圍成未合驕棋先出九道並列專都獨
畢見東晉李尤賦又有夾食二人黃黑各七十棋横列
于前第四道上甲乙迭推二棋夾一為食見藝經又悁
悶先悶其位以十二時相從文曰同有文章虎不如龍
豕者何為未如兔宫王孫盡分乃造黃鍾犬往兢馬非
類相從羊奔蛇穴牛入雞籠亦見藝經又儒棋後魏侍
中游藝肇性謙不競造儒棋其法知一禮二仁三義四
信五信下白黑半方五分長寸善六敬七德八忠九順
十方局尺五周道四十其用三十六四維之道通而棋
謙退為上見後魏書格五吾丘壽王以格五召待詔孟
康曰乘五閣不得故曰格五也見漢書象戲周武帝造
見藝文類聚蹙融局取一道人行五棋見資暇錄
按後魏李羣序洛陽丘阿奴工握槊即䨇陸之戲相傳
王弟遇罪將殺之弟從獄中為此戲以上之意言孤則
易死亦似曹子建所作之義或謂之雙陸即今之所行
是也宣武以後大盛於時又齊武成皇后與和士開握
槊爾朱世隆與宋山攜握槊忽聞歘然嘆聲一局盡倒
古今藝術圖云北方之人愛習輕趫之能每至寒食時
為之中國女子學之乃以綵繩懸樓立架謂之鞦韆
鼓舞木熙見淮南子水嬉見琴操角觝武帝作見漢書
意錢見後漢梁統𫝊拔河小兒拽索對挽之見金坡遺
事唐梯弄梯戲也見宛委編繩技見劍俠𫝊
唐人詩中往往有紀當時戲劇如弄鉢頭張祜詩曰兩
邊角子羊門裏猶學容兒弄鉢頭長竿張祜詩曰傾城
人看長竿出一技初成趙解愁劉宴詩惟有長竿妙入
神椀舞張祜詩曰揭手便拈金椀舞上皇驚笑悖拏兒
熱戲祜詩熱戲争心劇火燒銅槌暗執不相饒弄老人
顧況詩此生不復為年少今日從他弄老人弄卻翁伯
盧綸詩何須更看卻翁伯即我此身如此人簸錢王建
詩暫向玉花階上坐簸錢贏得兩三籌宫棋建詩宫棋
布局不依經黑白分明子數停巡收張籍詩趁行移手
巡收盡數數看誰得最多弄參軍薛能詩此日楊花初
似雪女兒弦管弄參軍弄化生能詩芙蓉殿上中元日
水拍銀盆弄化生弄猢猻羅隱詩何如買取猢猻弄一
笑君王便著緋
辛氏三秦記曰漢昭帝母藏弋手拳而有國色武帝寵
之藏鈎此始也
荆楚記有端午四民鬭百草之言劉禹錫詩曰若共吳
王鬭百草不如應是欠西施則知起於吳王與西施也
尚書故實云京國街陌中有以二刺蝟對打令者既合
節奏又中章程
龜背戲柳子厚詩云玉盤滴瀝黃金錢皎如文龜麗秋
天八方定位開神卦六甲離離齊上下投變轉動玄機
卑星流霞破相參差四分五裂勢未已出有入無誰能
知乍驚散漫無處所須臾羅列已如故據詩似博棋之
類狀如龜背因以為名也
今人以雙陸子壘高為勝王建宫詞有云分明閒坐賭
櫻桃休却投壺玉腕勞各把沉香雙陸子局中鬭壘阿
誰高知此戲從來久矣
郝沖上官儀虞譚法各有投壺經張承賦有投壺圖卜
恕有投壺新律司馬光有投壺新格王趯有投壺禮格
劉仁敏有傾壺集徐泓王子沖沈敞及晉趙王舍人馬
朗各有棋勢梁武有棋評柳惲有天監棋品范汪有圍
棋九品序錄韋珽有棋圖有奕棋經有棋經要略劉仲
甫有忘憂集張學士有棋經唐績有棋圖徐鉉有棋圖
義例有棋勢楊希璨有四聲角圖宋太宗有棋圖邵綱
有博塞經魏文帝有皇博經鮑宏有小博經隋煬帝有
二儀博經吕才有大博經董叔經有博經周武帝王褒
何妥有象經王裕有注象經尹洙晁補之有象戲格司
馬光有古局象棋圖盧還京有樗蒲經王子京有樗蒲
經唐李翺有五木經梁冀有彈棋經魏丁廙有彈棋賦
徐廣有彈棋譜張柬之有彈棋經王子京有彈棋圖有
雙陸格張直佐有打毬儀注查同章有打毬要略唐李
邰有骰子彩選格宋劉蒙叟有彩選格有尋仙彩選楊
億有文班彩選格趙明遠有皇宋進士彩選尹洙張訪
有宋朝文武彩選王慎修有宣和彩選洪濛子有選仙
格又有選佛圖偽唐李後主妃周氏有擊蒙小葉子格
有偏金葉子格有小葉子例劉蒙叟有葉子格謝景初
宋迪有打馬格李易安有打馬圖朱河有除紅譜顧箬
溪有牌譜袁太冲有胟陣篇通志又有趙昌言捉卧甕
人格曹氏樗蒲滿席歡又有旋棋格謀戲格釣鼇圖採
珠局格金龍戲格玉燭詩欵飲集改令式盡歡格角力
記
古有戲為名者蒼鷹郅都也乳虎寗成也香尉漢雍仲
也井底蛙公孫述也大耳兒吕布謂漢昭烈也伏鸞鄧
艾也隱鵠陸雲也癡虎魏許褚也髯參軍短主簿郄超
王詢也十錢主簿元慶也驚蛺蝶魏收也妳母何承天
也&KR0008;奴宋武帝也筆公尖頭奴魏杜弼也黃頷小兒崔
㥄謂齊文襄也入鐵主簿長鬛公又齊鬚公魏許惇也
癩兒刺史後魏瀛州刺史崔暹也餓彪將軍魏元暉也
饑鷹侍中魏盧昶也被賧刺史宋益州刺史垣閎也黑
面僕射元魏元欽也赤牛中尉元魏元仲景也瞎虎魏
谷楷也卧虎魏李崇也黃瓢少師桃弓僕射齊郭祚也
細眼奴文中子謂房玄齡也羊鼻公唐魏徵也鬼婆武
后也人猫李義府也喜鵲竇申也斗酒學士唐待詔門
下省王績也銅山大賊李義府也呷酸節度使唐李景
略也捉船使君唐末横州刺史郭氏也四明遂老賀知
章也多田翁盧從愿也肉腰刀李林甫也又索鬭雞亦
李林甫也紫袍主事唐韋君素也不利市秀才唐相國
夏侯孜也偽荆卿唐甄戈任俠也酒可郎唐節度使王
詔鼎也補脣先生方千也醉部落唐倪若水也地藏菩
薩唐史思明呼李光弼也人頭羅刹唐御史李全交也
亦號鬼面夜义没字碑唐趙崇也伏獵侍郎唐戶部侍
郎蕭炅也侏儒郎中唐兵部侍郎常慎也金牛御史嚴
昇期也四其御史唐鄭洪霸也斵忩舍人唐楊焰也縮
䓗御史唐御史侯思正也美唐博士唐楊燝也判詩博
士王仁谷也伴食宰相盧懷慎也癡宰相楊再思也拗
木枕措大唐仇士良謂學士崔慎由也驅驢宰相王及
善也肓宰相關播也足穀翁唐相韋宙也麻膏宰相崔
胤也粥飯僧五代李愚為宰相無所事事也僂鑼兒漢
劉銖謂李業也曲子相公晉和凝也軟餅中丞蜀韋嘏
也風月主人蜀歐陽彬也酒囊飯袋五代馬氏子也邊
和尚南唐邊鎬也癭相王欽若也鶴相丁謂也媪相童
貫也三旨宰相王珪也猢猻待制王黼子閎孚也九子
母夫錢穆父也風流骸骨王梅運句也浪子宰相李邦
彦也
李守素尤精譜學人號肉譜虞世南改為人物志婁師
德長大而貌異於衆又病足張元一目為失轍方相又
曰衛靈公言衛護靈柩亦方相也唐楊炯每呼朝士為
麒麟楦或問之曰今假弄麒麟者必修飾其形覆之驢
上宛然異物及去其皮還是驢耳無德而朱紫何以異
是魏光乘好題目人姚元之長大行且速號趁蛇鵲王
旭短而黑醜號烟薰木棖楊仲嗣躁急號熱𨫼上猢猻
張元一目蘇味道為九月得霜鴈王方慶如十月被凍
蠅又張鸑號青錢學士以其萬選萬中時有明經董萬
舉九上不第號白蠟明經蔣凝侍郎亦有人物時號水
月觀音唐陸慎言妻慎言宰尉氏政不在己吏民語曰
胭脂虎宋哲宗朝謝悰試賢良方正賜進士出身悰謝
免云勅命未敢祇受乃以抵為祇以授為受劉安世奏
曰唐有伏獵侍郎今有抵授賢良又荆州每歲解舉人
多不成名號天荒解劉蛻以荆解及第後號破天荒又
楊存中人號為髯閹以其多髯而好逢迎也
袁利見為性頑獷方棠謂袁生已封三鹿郡公見幽燕
記
唐末喬子曠詩喜用僻事人號狐穴詩人
唐賈忠言撰御史本草以裏行為合口椒最有毒監察
為開口椒毒微殺殿中為蘿蔔侍御史為脆梨漸有佳
味
石晉復主詞以天為碧翁翁見清異錄
散樂謂天為崖公見教坊記
隋煬帝常泛舟忽隂風頗緊歎曰此風可謂跋扈將軍
汴老圃紀生一鋤芘三十口病篤呼子孫戒曰此二十
畝地便是青銅海也
金樓子有士人把書即睡梁人因呼為黃妳
孫樵謂史書曰墨兵見羣玉集
時戢為青陽丞潔己勤民肉味不知日市豆腐數個邑
人呼豆腐為小宰羊
唐陳喬蒸肫曰此糟糠氏面目殊乖而風味不淺
當塗一種酒麯皆發散藥見風即消既不久醉又無腹
滯之患人號曰快活湯士大夫呼為君子觴
虢國夫人懸鹿腸於梁上注酒腸中結其端欲飲則解
開注于杯中號聖酒將軍見酒中玄
世說桓温主簿善别酒好者為青州從事惡者為平原
督郵青州齊郡謂到臍下平原有革縣言在鬲上住也
劉跋字斯立命酒為玉友仍為作傳
王世充僣號謂羣臣曰萬幾殷繁所以輔朕和氣者唯
酒功宜封天禄大夫
唐穆宗臨芳殿賞櫻桃進西涼州蒲桃酒帝曰飲此頓
覺四體醇和真太平君子
唐末馮翊城外酒家門上書有含春王三字酒也
彭城王勰呼茗為酪奴
湯悅有森伯頌蓋茶也
胡嶠飲茶詩中聮云沾牙舊姓餘甘氏破睡當封不夜
侯
孫樵送茶與人書云晩甘侯十五人遣侍齋閣
拊掌錄宋熙寧後茶禁日嚴人目茶為草大蟲
宣室志上于芙蓉園獲晉時宜春苑中白鹿角際有銅
牌字之曰山客
北史齊後主以馬為逍遥郡君
吉祥座杜重威馬也肉胡床景延廣馬也
五代劉旻呼黃騮馬為自在將軍
哥舒翰馬曰赤將軍見馬癖記
宋袁淑俳諧集有廬山公九錫文指驢也
天成中以牛者耕之本殺禁甚嚴有盗私販不敢顯其
名宛稱曰革餌亦猶李甘家號甘子為金輪觀又楊虞
卿家號魚為水花羊陸象先家號象為鈍公子李栖筠
家號犀為獨笋牛又石虎時號虎為黃猛朱全忠時號
鐘為太聖銅俱以避諱故也
倦游錄廣南人食鼠謂之家鹿
唐末劉訓賞花繫水牛數百在前指曰此劉氏黑牡丹
也
三國典略齊高緯以波斯狗為赤虎儀同
唐拱州有人畜豬致富號豬為烏金見朝野僉載
唐昭宗賜弄猴號孫供奉
東坡詩謂猿為黑衣郎
高緯號鷹為凌霄郡君
詩疏謂鶴為皂君
漢武外紀廣南進白鸚鵡呼為雪衣女
茅君傳稱鶴為九轉還丹使
方言鷦一名女匠
樹萱錄呼鷺為碧繼翁東坡呼鷺為雪衣兒
李昉謂鶴為仙客鸚鵡為隴客白鷴為閒客鷺為雪客
孔雀為南客
僧家謂雞為鑽籬菜
唐御史臺記張昌宗族叔為太學博士畜一雞呼為勃
公子
禮部郎康凝畏妻有聲妻嘗病求烏鴉作藥而積雪未
消難以網捕妻大怒欲加捶楚凝畏懼涉泥出郊用粒
引致之僅獲一枚同省劉尚賢戲之曰聖人以鳳凰來
儀為瑞君獲此免禍可謂黑鳳凰矣
御史符昭遠常曰鴨頗類乎鵝但足短耳宜謂減足鵝
雀多在殿閤鴟尾及人家屋獸窠故或有呼瓦亭仙者
李正己被囚執夢云青雀即報喜也是旦果有羣雀啁
啾色皆青蒼至今李族居淄青者呼雀為青喜
章貢小蒙川蘇氏山林中多鳩賓客滿坐悉饜飫一網
數十百咄嗟可具故其黨戲之曰此君家肉寄生也
雉一名九苞奴謂其有文無德真鳳凰之奴隸耳然雉
何言無德其性耿介處不溷域
開元遺事明皇宫中養鴿號曰半天嬌
天寶遺事申王有高麗赤鷹岐王有北山黃鶻上甚愛
之每獵置于駕前帝目之為決雲兒
明皇封鸚鵡為綠衣使者
陶榖曰腽肭臍不可常得野雀久食積功固亦峻緊蓋
家常腽肭臍
鄭遨隱居有高士問何以閱日對曰不注目於婆娑兒
即側耳於鼓吹長謂玩鷗而聽蛙也
臨川李善寧之子十歲能即席賦詩親友嘗以貧家壁
試之略不搆思吟曰椒氣從何得燈光鑿處分拖涎來
藻飾惟有篆愁君指蝸牛也
本草綱目謂樗雞為紅娘子蕪青為青娘子蜣蜋為夜
遊將軍
温庭筠嘗得一句云蜜官金翼使久之又聮其下曰花
賊玉腰奴道蜂蝶也
酉陽雜俎謂蜂為孔昇翁
國憲家猷謂鼈曰裙襴大夫烏衣開國侯
唐故宫池中有一六目龜或出曝背人見其甲上有刻
字微金曰平福公卜君靈
雲仙雜記謂龜曰先知君
京洛白鱔甚佳烹治罕有得法者周寺人楊承禄造脫
骨獨為魁冠禁中時亦宣索承禄進之文其名曰輭燈
雪八龍
抱朴子謂蟹為無腸公子
僧家謂魚為水梭花
梁韋琳作䱉表曰伏覩除書以臣為糝缶將軍油蒸校
尉臛州刺史
蒜五代中呼麝香草
杜頥不可無韭人惡其噉候其僕市還潛取棄之怒罵
曰奴狗安得去此束金也
貧家以蔬茹為纏齒羊
孫公談圃謂芡為水硫黃
東坡詩謂筍為玉版師
樊宗師園記謂柏曰蒼官竹曰青士
張敏叔祠部有名花十客姚伯聲得三十客牡丹為貴
客梅為清客蘭為幽客桃為妖客杏為豔客蓮為溪客
木犀為岩客海棠為蜀客躑躅為山客梨為澹客瑞香
為閨客菊為壽客木芙蓉為醉客酴醿為才客臘梅為
寒客瓊花為仙客素馨為韻客丁香為情客葵為忠客
含笑為佞客楊花為狂客玫瑰為刺客月季為痴客木
槿為時客安石榴為村客鼓子花為田客棣棠為俗客
曼陀羅為惡客孤燈為窮客棠梨為鬼客
江南以蘭為香祖
女紅餘志南華封蘭為世愛君竹為戶牖君梅為寄春
君
懷素居零陵庵東郊植芭蕉根𢃄幾萬取葉代紙而書
號其所曰綠天庵
方鎔隱天門山以㯶櫚葉拂書號曰無塵子見高士春
秋
國憲家猷謂蘆為蕭寒郡假節侯
酉陽雜俎謂蓮為湖目
蔡君謨詩以荔枝為絳衣仙子
天寳年内中柑樹結實帝日與貴妃賞玩呼為瑞聖奴
建業園丁種枇杷者矜其色曰䗶兄種梨者詫其味曰
蜜父
後唐苑中環桃實特異莊宗曰昔人以橘為千頭木奴
此不為餘甘尉乎
陸展郎中見楊梅歎是日精見常奉真湘潭記
清泠真君外訣枸杞號為三清蔓其苗為換骨菜
吳茱萸艾葉川椒杜仲乾木爪木鼈肉瓦上松花扈信
之名曰鍊骨湯仙家謂之水炙
仙書以茱萸為辟邪翁菊花為延壽客
椒又名扁鵲鈴蜀産者上葉為木故青皮屬火故赤花
應土故黃膜垂金故白子附水故黑五行全足草中大
丹服餌家重之
海錄云天狗人參也天猪菖蒲也天牛雌黃也天羊雄
黃也天鼠防風也日精雲母也地髓地黃也道人頭蒼
耳也秋子茱萸也山精术也兔縷兔絲子也史系云胡
王使者羌活也小說市語國老甘草也酉陽雜俎丹山
魂雄黃也青要女空青也
清異錄云苾芻清本良於醫藥數百品各以角貼所題
名字詭異其源出于天成中進士侯寧極戲造藥譜一
卷盡出新意改立别名假君子(牽牛)昌明童子(川烏頭)淡伯
(厚朴)木叔(胡椒)雪眉同氣(白扁豆)含丸使者(椒)馘毒仙(預知子)貴
老(陳皮)遠秀卿(沉香)化米先生(神麯)九日三官(吳茱萸)燄叟(硫黃)三
閭小玉(白芷)中黃節士(麻黃)時美中(蒔蘿)導河掾(木猪苓)𠻳神(五味)
(子)曲方氏(防風)削腎中尉(三稜中一作都)白天壽(闕)洞庭奴隸(枳殼)
黃英石(檀香)綠劍真人(菖蒲)魏去疾(阿魏)禹孫(澤瀉)槖籥尊師(仙靈)
(脾)風稜御史(史君子)雪如來(白蔗)風味團頭(縮砂)郝肺侯(款冬花)
骨鯁元君(蓽薢)苦督郵(黃芩)調睡參軍(酸棗仁)黑司命(從容)知微
老(白薇)太清尊者(朴硝)既濟公(升麻)泠翠金剛(石南葉)脫桃嬰兒
(桃仁)澁翁(訶梨勒)抱靈居士(香附子)隨陽給事中(甘遂)斜枝大夫
(草龍膽)野父(白頭翁)建陽八座(蛇床子)玄房仲長統(皂莢)藂生藥
王(覆盆子)仁棗(川楝子)石仲寧(滑石)命門錄事(安息香)隱上座(郁李)
(仁)水狀元(紫蘇)飛風道者(牙硝)帝膏(蘇合香)畢和尚(畢燈茄)金山
力士(自然硝)麝男(甘松)冰喉尉(薄荷)草東牀(大腹皮)腎曹都尉(葫蘆)
(巴)壽祖(威靈仙)玲瓏霍去病(藿香)千眼油(𬎼人)延年卷雪(桑白皮)
水銀腊(輕粉)黃香影子(梔子)六亭劑(五味子)顯明犯(阿膠)出樣珊
瑚(木通)中央粉(蒲黃)瘡帚(何首烏)支解香(丁香)洗瘴丹(㯽榔)海腊(麒麟)
(竭)水磨橄欖(金鈴子)無名印(地榆)無憂扇(枇杷葉)鬼木串(槐角)黑
煞星(夜明砂)續命筒(乾漆)蠻龍古血(没藥)羽化魁(五加皮)清涼種
(香薷)度厄錢(連翹)湯主(山茱萸)聖蘢鬆(瞿麥)翻胃木(常山)醒心枝(遠志)
玉皇瓜(馬兜鈴)偷密珊瑚(甘草)德兒(杏仁)混沌螟蛉(寄生)永嘉聖
脯(乾薑)紅心石(赤石脂)藥本(五靈脂)静風尾(荆芥)正坐丹砂(附子)迎
陽子(兔絲子)山屠(黃糵)脾家瑞氣(肉荳蔲)甜面淳于(蜜陀僧)剔骨
香(青皮)痰宫劈歷(半夏)玉虛飯(龍腦)鎖眉根(苦參)黑龍衣(鼈甲)小帝
青(青鹽)百辣雲(生薑)縷帶米(麥糵)半夏精(天南星)夜金(雄黃)沙田髓
(黃精)無聲虎(大黃)小昌明(草烏頭)草兵(巴豆)巢烟九助(烏梅)百子堂
(草果子)皺面還丹(人參)琥珀孫(松脂)賊參(薺艽)不死麫(闕)火泉(竹瀝)
比目(闕)沉香(烏藥)陸續丸(蔓荆子)地白(爪蔞根)天豆(破故紙)滴膽
芝(黃連)新羅白肉(白附子)瘦香嬌(丁黃)破關符(蓬莪术)玉絲皮(杜仲)
(一作王孫友)血櫃(牡丹皮)川元蠢(黃耆一作几元)九女春(度耳)百藥綿(黃耆)
英華庫(益智)通天拄杖(牛膝)赤天佩(姜黃)丹田霖雨(巴戟)百丈鬚
(石斛)飛天蕊(旋復花)安神隊杖(麥門冬)鄆芝(天麻)錦繡根(芍藥)草魚
目(薏苡仁)茅君寳篋(蒼术)尉陀生(桂)鍊形松子(柏子仁)蘆頭豹
子(柴胡)丑寳(牛黃)肚裏屏風(艾)九畹菜(澤蘭)女二天(當歸)天通綠
(木香)旱水晶(鵬歸)還元大品(地黃)兩平章(羌活)死冰(白僵蠶)一寸樓
臺(蜂巢)三尺籙(枸杞)無情手(&KR1504;砂)拔萃團(麝香)綠鬚姜(細辛)笑靨金
(菊花)走根梅(乾葛)八月珠(茴香)銀條德星(山藥)埋光烏藥(良姜)椹聖
(畢撥)破軍殺(大戟)吉祥杵(桔梗)金母蛻(鬱金)線子檀(芽香)良醫匕首
産家大器(秦芁)滴金卵(延胡索)鬼丹(芦苓鬼一作兒)宜州樣子(白荳蔲)
瓦壠班(貝母)孝梗(知母)萬金茸(紫苑)秦尖(蒺莉)西天蔓(前胡)蕨臣(卷柏)
五福臠(白斂)保生藂(藁本)狨奴(狗脊)蒜腦藷(百合)備身弩(芫花)
郗詵射策第一再拜其筆曰龍須友使我至此見龍須
志
文嵩封筆為管城侯墨為松滋侯楮為好畤侯研為即
墨侯
薛稷為筆封九錫拜墨曹都統黑水郡王兼毛州刺史
為墨封九錫拜為燕督護玄香太守兼毫州諸郡平章
事又為紙封九錫拜楮國公白州刺史統領萬字軍界
道中郎將又為研封九錫拜離石鄉侯使持節即墨軍
事長史兼鐵面御史見雲仙雜記
開元中後宫繁衆侍御寢者難於取捨為彩局兒以定
之集宫嬪用骰子擲最勝一人乃得專夜宦璫私號骰
子為剉角媒人
拊掌錄奕者多廢事故人目棋枰為木野狐
溺曰房中弱水見於道書溺器曰夜瀦見清異錄
光濟叟燭也握君如意也火寸取燈也見清異錄
歐陽通善飾文房命貝光曰發光地菩薩界尺曰由準
氏筆曰畦宗郎君裁刀曰治書奴
司空說鏡為容成侯又曰壽光侯見物名要覽
韓退之革華傳以靴為下邳侯
王僧虔惡白髮一日對客左右進銅鑷僧虔曰却老先
生至矣見南康記
說略卷二十四
