說略卷二十三明顧起元撰
工考下
夢溪筆談云禮書所載黃彝乃畫人目為飾謂之黃目
予遊關中得古銅黃彝殊不然其刻畫甚繁大體似繆
篆又如闌盾間所畫回波曲水之文中間有二目如大
彈丸突起煌煌然所謂黃目也視其文髣髴有牙角口
吻之象或說黃目乃自是一物又予昔年在姑熟王敦
城下土中得一銅鉦刻其底曰諸葛士全茖鳴鉦茖即
古落字也此部落之落士全部將名其鉦中間鑄一物
有角羊頭其身亦如篆文如今時術士所畫符傍有兩
字乃大篆飛廉字篆文亦古怪則鉦間所圖蓋飛廉也
飛廉神獸之名淮南轉運使韓持正亦有一鉦所圖飛
廉及篆字與此亦同以此驗之則黃目疑亦是一物飛
廉之類其形狀如字非字如畫非畫恐古人别有深理
大抵先王之器皆不苟為昔夏后鑄鼎以知神姦殆亦
此類恨未能深究其理必有所謂或曰禮圖罇卣極多
安得言無如禮圖甕以瓦為之左傳却有瑶甕律以竹
為之晉時舜祠下乃發得玉律此亦無常法如蒲榖璧
禮圖悉作草稼之象今世人發古冢得蒲璧乃刻文蓬
蓬如蒲花敷時榖璧如粟粒耳則禮圖亦未可為據也
酒正與幂人皆言八尊小宗伯與司尊彝皆言六尊曰
八尊者言尊之實故曰以實八尊實五齊者五尊實三
酒者三尊曰六尊者言尊之名故曰辨六尊之名物犧
尊象尊著尊壺尊太尊山尊也五齊者泛齊醴齊盎齊
緹齊沈齊三酒者事酒昔酒清酒漢儒多據東漢時名
物說五齊三酒更代易世之後經文尚易通解說更難
省矣大抵五齊三酒皆先濁者而後清者五齊專用於
祭祀三酒通用於燕飲至今大祭祀必有投尊設而不
斟太尊山尊著尊及犧象各一以受五齊壺尊凡三以
受三酒又設明水五尊於五齊之右設玄酒三尊於三
酒之右於是八尊或稱十六尊然十六尊即八尊也八
尊即六尊也周人備四代之制明堂位言泰有虞氏之
尊山罍夏后氏之尊著殷尊犧象周尊不及壺尊說文
云昆吾尊也陳氏禮書云虞尚陶則太尊宜以瓦殷尚
梓則著尊宜以木著尊者著地無足壺尊當證於投壺
大小戴於投壼皆不言足亦當如著尊無足矣虞夏殷
之尊可不費辭說而定獨犧象周尊於世代為近自漢
儒紛紛至今未定方且疑犧獻之音況能定其制度哉
鄭司農以獻為犧猶指定莎音諸儒因閟宫詩犧尊將
將以箋文有莎飾之說又謂刻鳳凰於尊其羽婆娑以
此取音於娑人謂犧尊飾翡翠象尊飾鳳凰然則曷不
以象為娑當漢之時詩樂未盡廢必有樂工能識犧尊
為娑音者儒者莫究犧尊之所以為娑託於鳳羽婆娑
然則是尊也曷不曰鳳尊而曰好尊愚嘗以詩協音考
之古字莎沙同音故莎娑等字諧聲於沙此莎飾之所
以音娑也犧之為娑亦如皮之為婆儀之為莪犧尊將
將之上文享以騂犧協降福孔多一詩之中具有顯證
騂犧尚且音娑則犧尊之犧非緣酒尊而異其音也說
文引賈侍中云犧非古字蓋古者犧通為戲以其字音
之相同戲或為獻以其字文之相類故集韻以犧獻二
字互見二韻或謂犧本虛宜反切騂犧協虛何而犧尊
為桑何反切疑若小異是則然爾而訶娑字音可以相
入如華之為敷洩之為泄委蛇之為佗亨之音烹單之
音燀二音皆不可以了義字母為拘者古人之音在易
詩書者盡為後儒所變獨周禮之獻尊詩之犧尊左傳
之犧象猶得存三代之舊音知犧尊所以音娑則尊當
為牛而鳳羽婆娑之說非也又可知象尊為象而象骨
飾尊之說非也魏太和中青州人得齊大夫送女器為
牛而背負尊王肅以為刻全牛鑿其背為尊一以為負
一以為鑿阮諶則為畫牛象于尊聶氏三禮圖亦謂飾
以牛犧之為牛儒者既不考古音至其形制為翠為鳳
為牛曰全牛曰畫牛曰負曰鑿曰飾如聚訟之言未易
歸一朱文公請從政和新圖厥後以尊口不堪施勺或
疑其制未盡然豫章學宫有作負尊之犧象者彼齊大
夫送女器出於魏太和中而王肅為王朗之子固亦魏
人也宋亦有王肅多論禮器及深衣等制度此或宋之
王肅所言負之與鑿有未可以臆斷者然於施勺則負
為便矣尊字或從缶或從木上古尊罍陶瓦其次刳木
後範金之制不一八尊之中太尊居尊宜上陶著尊宜
上梓他尊則範金可也
梁孝王有罍尊直千金戒後世善寳之或曰尊罍異制
不得同名考之漢謂罍尊蓋彝卣罍器也卣中尊也然
則罍大尊可知也古之酌酒皆取罍故廟堂之上罍在
阼犧尊在西則罍謂之尊可也應劭曰罍畫雲靁之象
以其為罍故飾以雷者比其文也
鼎之制見於三禮鼎器圖者最古謂以銅為之三足鼎
也其後劉向謂湯使人持三足鼎祝於山川漢得於魏
睢適三足故有司得以藉其說謂泰帝與神鼎一黃帝
作寳鼎三禹鑄九鼎象九州皆嘗享上帝鬼神其空足
曰鬲以象三德諸儒許慎蘇林如淳顔師古輩皆謂禹
之鼎惟其三足以有承也韋昭以左氏說莒之二方鼎
乃謂其上則方矣其下則圜與祭用鼎鬲無所異然亦
不知考於古也昔禹使飛廉析金於山以鑄鼎昆吾使
翁雞乙灼白若之龜鼎成四足而方不灼自成不舉自
藏不遷自行而古之為鼎四分其足以有承者雖禹猶
然則知鼎之有方者從來尚矣
詩曰于豆于□傳曰瓦豆謂之□豆之制則曰毛氏謂
瓦豆為□木為豆不知古者銅為蓋有制也夫五齊七
醢七菹三臡此豆實也清廟未食則為朝事以菹臡為
薦至於薦熟則蠃蠯蚳魚尸既食矣后夫人亞獻故有
加豆房中之羞主婦主之則有羞豆加豆有鐙有校故
禮曰夫人薦豆執醴者授之執鐙此加豆也豆今存者
已衆其鐙不具者朝事及賓客饋食之器也若后夫人
當獻於尸則執醴者供之故授夫人以豆而執鐙禮有
嚴其分者雖一器猶有存也鄭康成曰豆以木為之受
四升比宜梁正阮湛相承以自絶於禮者蓋漢世其器
未出故論如此也
周之豆有蓋有柱傳曰蓋謂之會有會可仰以食故饋
食禮曰佐食啟會郤於敦南先儒謂佐食者取會郤置
而奠之以待尸入而食公食大夫禮曰嘗卒食為飯先
儒謂取飯於敦蓋仰會而食置其餘以待餕也夫宴豆
蠃蠯蚳魚其為加豆芹蒲箈筍房中之豆酏食糝食不
為飯器也吕靜曰飯器謂之簋古之為敦甗盤柈亦或
用以為飯之薦然仰會以飯自豆以分古之食禮如此
也
博古圖簠簋豆鋪同為一類簠盛加膳簋盛常膳豆盛
水土之品實濡物之器也禮必從豆以禮之不可廢也
豐必從豆以時之不可緩也戲必從豆以交際之不可
忘也鋪亦古器名有公劉鋪有天君養鋪形亦如簠但
簠方而鋪圓耳漢門有鋪首正象其形乃鋪陳之義又
按鋪字從金宫門銅環所謂金鋪也其制不始於漢三
代以來有之或以葦索或以螺蚌或以金銅各隨其所
王之德今俗歲節以葦索門亦古意内典金摩竭魚裝
飾門柱亦金鋪之象也
昔許慎以盉為調味器顧野王直以盉為味陸灋言以
盉為調五味鑊今考於書則以鑊為䥴而以䥴為瓽瓽
為器盆之大者盌則小於盆而同制矣則盉不可謂鑊
孫強亦以盉為大鑊又曰鑊大鼎也劉臻吕忱以鐫為
大鐘皆非有據少牢饋食禮曰羹定雝人陳鼎五三鼎
在羊鑊之西二鼎在豕鑊之西而禮經改盉為鑊則失
其制久矣灋言雖能辨其名而不知鑊非可用割烹則
亦誤也古之饗祭㸑在廟門之東故初陳鼎於盉西後
陳鼎於阼階㸑為竈盉即煮薦體之器也升食者自盉
以受於鼎鼎陳阼階則薦食於上矣故實鼎曰脀(音征)實
俎曰胾肩臂臑謂之前體膊胳謂之後體正挺横脊謂
之體薦短正代脅謂之體解故體各異盉盉别一鼎盉
中肉熟各升於鼎故取於盉以實鼎取於鼎以實俎然
後可以饗可以薦熟禮之成也
禮器有敦謂有虞氏之制也周制則士用之大夫以上
則簠簋矣皆黍稷器也敦音頓漢人謂為頓設也玉府
讀如對今轉為平聲非也敦無蓋傳曰敦有首者尊者
器飾也飾器象龜故經曰敦南首明象龜蟲獸之形則
古者形制亦不一特尊者有飾故與簋類其無飾者則
不以龜為蓋知為上士之器也
古器有缶傳曰盎謂之缶鄭康成許慎服虔皆以缶為
瓦又曰汲器又謂缶無以五金名者今考弡伯作匧銘
殆與此類知其即為簠也古者缶簠同文特後世不知
考耳
東觀漢記今日歲首謂上雅壽雅酒閜也魏文帝典論
荆州牧劉表子弟以酒器名三爵上者曰伯雅中者曰
仲雅小者曰季雅隠窟雜志宋時閬州有三雅池古有
修此池得三銅器狀如酒杯各有篆文曰伯雅仲雅季
雅當時雖以名池而不知為劉表物也廣韻㿿字注云
酒器㿿即雅字也吳均詩聊傾三雅巵今人語曰雅量
伎人送酒曰雅酒蓋本此云
鸞車有虞氏車也大路殷路乘路周路山車殷瑞見禮
緯巾車玉路金路象路革路木路周制見考工記金根
車秦制即殷桑根車也鳳皇車五色安車立車見漢官
鹵簿圖翟車安車見周禮道車游車見甘泉鹵簿三蓋
車一名芝車又名耕根車見宋書戎車夏曰鉤車殷曰
寅車周曰元戎獵車一名蹋猪車魏文帝改曰蹋虎車
指南車周公所作後張衡馬鈞解虎狐生復製之記里
車未詳所由來亦高祖定三秦所獲輦車周禮王后五
路之卑者也桀乘人車乃夏后氏末代所造未知何代
去其車輪夏曰余車殷曰胡車周曰輜車並見宋志犢
車軿車之流也漢諸侯貧者乘之軺車漢代用之追鋒
車去蓋駕馬雲母車以飾名並晉制也四望車晉宋制
輕車古戰車輼輬車載大行見史記科車無蓋者又騾
車羊車見晉史棧車見詩鹿車小可容鹿廣柳車喪車
也並見漢書武剛車兵車見史記柴車見梁書何偃傳
柏車輦車墨車役車軘車容車婦人所載施蓋帷隠其
形容也衣車小車高車羔車檻車軺車輜車軿車皆見
劉熙釋名
楊用修記魏蘇則與吉茂同隠太白山則為侍中侍中
親省起居故謂之執虎子茂見則曰仕進不止執虎子
則笑曰誠不能效汝蹇蹇鹿車驅按漢世有諺語云仕
宦不止車生耳謂重較也吉茂反語以戲蘇則謂不得
坐重較車而反執虎子也陳晦伯正楊辨之更不明按
虎子䙝器也漢侍中親省起居不免奉溺器漢孔安國
以儒者特聽掌御唾壺朝廷榮之鹿車柴車也中僅容
一鹿故名漢冗散郎乘鹿車見趙憙傳茂以則雖貴而
䙝故笑之則謂我雖䙝不若汝之遲滯也以虎子對鹿
車又借仕宦不止車生耳意非謂重較反語也
世率以板輿為奉母事取潘安仁閒居賦不知當時三
公告老亦許以板輿上殿如傅祗者是則板輿事不可
專為奉母也梁韋睿以板輿自載督厲衆軍則知板輿
不止一事矣
帆字符咸切舟上幔也又扶泛切使風也舟幔則平聲
使風則去聲蓋動靜之異也劉熙釋名曰隨風張幔曰
帆註去聲廣韻曰張布障風曰帆音與梵同左傳宣十
三年註拔旆投衡上使不帆風謂車旆之受風若舟帆
之帆風也舟帆之帆平聲帆風之帆去聲疏云帆是扇
風之名今人同作平聲音非也
鴻耳船神名梁簡文記雀室在船廬上可以候遠若雀
巢也鷁首畫水鳥於船頭以辟水怪也艨艟外狹而長
戰船也蜂舟武王舟也見拾遺記玉翼伍子胥所制取
鳥之輕飛疾逝也須慮越人名船見越絶書餘皇吳王
僚船也太白秦船也逐龍漢船也鴻毛漢影娥池舟也
鳴鶴容與清廣采菱漢太液池舟也赤馬又馳馬吳孫
權舟也鴨頭諸葛恪船也飛雲蒼隼先登飛鳥晉戰船
也紫宫升進曜射獵飛龍晉天泉池舟也指南晉靈芝
池舟也雲母晉金和池舟也華泉常安晉都亭池舟也
青雀陶偘舟也青翰鄂君舟也翔鳳宋孝武舟也凌風
舸仙舟也輕利船梁舟也朱雀航陳舟也龍舟鳳艒見
隋志水龍隋戰艦見文帝答梁睿詔又漢樓船戈船蜀
王鸚鵡舟唐鸜鵒白鵠浮雲舟梁鯿魚舟楚飛鳧舟又
曰青鳧一名鳧車又宛渠國螺舟又有蓮葉舟沙棠舟
木蘭舟芙蓉艦(見三十國春秋)又竹船剖巨竹為之桂舟柏舟
楊舟皆以木名者也
春官巾車王之五路玉輅建太常金路建大旂象路建
大赤革路建大白木路建大麾而司常九旗之名物日
月為常交龍為旂虎豹為旗鳥隼為旟龜蛇為旐今以
五路所建儷之太常大旂已著其名攷其餘者大赤蓋
旟也太白蓋旗也大麾蓋旐也何以知之以所飾之物
辨之龍位東故旆之色宜青鳥隼位南故旟之色當赤
熊虎位西故旗之色當白龜蛇位北故旐之色當黑由
鳥隼熊虎觀之則知大赤大白之為旟與旗也蓋巾車
或謂之太常大旆者以旗之名言之或謂之大赤大白
者以物之色言之皆互相見也于玉路言常金路言旆
則象為旐可知矣於象路言大赤革路言大白則玉路
所建之常為黃金路所建之旆為青木路所建之旐為
黑可知矣而先儒乃謂大赤為通帛之旃以大白為商
之色太麾不在九旗之數而少九旗之帛皆用絳悉非
也
王世將表中有云頓乏勿勿按顏氏家訓云世中書翰
多稱勿勿相承如此莫原其由或有妄言此忽忽之殘
缺耳說文勿者州里所建之旗蓋以趨民事故悤遽者
稱勿勿顔氏以說文證此字為長而今世流俗又妄於
勿字中斜一點讀為怱字彌失真矣按祭義勿勿諸其
欲其饗之也注勿勿猶勉勉也慤愛之貌杜牧之詩浮
生長勿勿是知勿勿出於祭義唐人詩中用之不特稱
于書翰耳
齊景公招虞人以旌周官全羽為旞析羽為旌又道路
用旌節即此旌也顧愷之畫蘇武所持之旌上員如幢
下復數層紅羽鬖鬖然如夜合花即周官所謂析羽也
今鹵簿中節亦頗類此然漢節但旌節之一制耳至於
龍節虎節玉節之類乃後世虎符之屬是也但可合符
者皆謂之節不必盡若旌幢也
五瑞引三圭二璧為註是周禮不知唐虞時如此否桓
圭䨇植謂之桓桓宫室之象所以安其上也長九寸信
圭躬圭蓋皆以形為琢飾文有麄縟欲其慎行以保身
皆長七寸或曰直者為信其文縟細曲者為躬其文麄
略榖璧蒲璧榖所以養人蒲為席所以安人蓋琢為榖
稼蒲葦之文徑五寸凡圭廣二寸厚半寸璧則内有孔
外有玉其孔謂之好肉倍好謂之璧好倍肉謂之瑗肉
好若一謂之環
禹貢瑶琨篠簜疏曰竹闊節曰簜周禮掌節凡邦國之
使節山國用虎節土國用人節澤國用龍節皆以英簜
輔之注云簜當為帑謂之函器盛此節或曰英簜畫函
也干寳曰英刻書也簜竹箭也刻而書其所使之事以
助三飾之信則漢中之百使符者亦取則於故事也郭
知玄集韻序銀鈎乍閱簜櫛行披
倦游錄述流蘇之制但云五綵同心而下垂者莫能言
其始黃公紹書林亦止引晉書割流蘇為馬帴皆後世
幃帳間所懸耳古者流蘇蓋樂器之節前漢書禮樂志
薛瓚注作流遡周禮金鐲節鼓鄭玄注云後世合宫懸
用之而有流蘇之飾樂器而用以為幃帳之懸則自晉
以後始也
沈約曰案周禮辨載法物莫不詳究然無相風畢網旄
頭之屬此非古制明矣然觀張華相風賦曰爰在保章
世序其職辨風候方必立凖極乃知本周禮保章之意
所謂畢網旄頭其說不一備見宋志魏命晉王建天子
旌旗置旄頭雲䍐徐廣注雲䍐疑是罼䍐詩序曰齊侯
田獵罼弋晉武帝問侍臣旄頭何義彭推對曰秦有竒
怪觸水截水無不崩潰惟是畏旄頭故虎士服之此秦
制也張華曰有是言而事不經臣謂壯士之怒髮踊衝
冠義取於此摯虞決疑無所是非惟徐爰曰案天文畢
昴之中謂之天街故車駕以畢䍐前引畢方昴員因其
象星經昴一名旄頭故使執之者冠皮毛之冠也隋志
亦有是說然則薛綜東京賦潘岳藉田賦所謂雲䍐者
即畢網也齊陳梁書載儀衛處亦曰旄頭雲䍐彭推所
說見列異𫝊
李正文資暇集曰借書集俗謂借一癡與二癡索三癡
還四癡又杜元凱遺其子書曰書勿借人古諺云借書
一嗤還書二嗤後人生其詞至三四譌為癡或曰癡甚
無謂當作瓻觀廣韻張孟押韻所載瓻字皆曰借書盛
酒器也故魯文清公還鄭侍郎通鑑詩曰借我以一鑑
還公無兩瓻然又觀魯直詩曰願公借我藏書目還持
一鴟開鎖魚蘇器直詩曰休言貧病惟三篋已辦借書
無一鴟又曰去止書三篋歸亡酒一鴟曰慙無安世書
三篋濫得揚雄酒一鴟皆以為鴟夷之鴟也
北史楊愔傳以方麯障面讀者不解方麯為何語按說
文作筁蠶薄也通作曲禮記曰薄漢書周勃傳織薄曲
為業方言薄謂之曲此云方曲障面蓋竹織方扇也
古以蕭艾達神明而不焚香故無香爐今所用皆以古
人祭器為之爵爐則古之踽足豆香毬古之鬵具等其
等不一或有所鑄而象古之為者惟博山爐乃漢太子
宫所用香爐之制始於此亦有偽者
錢鎮州詩題者多云寳子弗知何物考之乃迦葉之香
爐上有金華華内乃有金臺即臺為寳子則知寳子乃
香爐耳其圜若重規亦漢丁緩被中之制也
孟光舉案齊眉俗直謂几案耳按吕少衛語林案乃古
盌而謂舉盌與齊眉耳張平子四愁詩何以報之青玉
案正謂青玉盌也
詩夏屋渠渠古注屋具也字書夏屋大俎也今以為屋
居非矣禮周人房俎魯頌籩豆大房注大房玉飾俎也
其制足間有横下有柎似乎堂後有房然故曰房俎也
又禮童子幘無屋皆可證
古人竒器載記中所紀者甚衆聊為略疏之董偃有玉
精盤貯冰與冰同潔侍者誤拂之冰玉俱碎乃于塗國
所貢也武帝以此賜偃見三輔黃圖黃帝時有瑪瑙甕
堯時猶存甘露在其中盈而不竭謂之寳露見十洲記
元載代宗曰平嶺南進琉璃盤面闊九寸朕以為寳及
破載家得一尺面者見鄴侯家乘董偃設琉璃帳見東
方朔十洲記唐貞元年揚州坊市丐者自稱媚兒姓胡
懷中琉璃瓶可受半升口如葦管以物投之無所不納
乃至車驢亦然見太平廣記楊太真有水晶屏風刻美
女可二三寸妃以遺國忠置之樓上常偃息其下一日
國忠獨臥屏上諸女悉下各通名國忠驚叱皆復歸屏
見楊妃外傳虢國夫人有夜明枕置於堂中不假燈燭
紅光照室龜兹國進枕一色若瑪瑙温潤如玉枕而寐
則十洲三島盡在夢中帝因號遊仙枕見開元天寳遺
事盧簡辭盧昂坐贓辭窮按得瑟瑟枕大如斗見雜志
韋弇遇玉清之女持寳以贈出一枕似玉微微有紅紋
如粟竒光炳然曰紅麩枕也見唐張續宣室志元和八
年大軫國貢重明枕長一尺二寸高六寸潔白如水晶
中有樓臺之狀四方中有道士持香執簡循環不已謂
之行道真人其瓦木丹青衣服簪紱纖悉備具通瑩如
水覩物見杜陽編周穆王時渠胥國貢火齊鏡廣三尺六
寸暗中視如晝人向鏡中語則鏡中響應見拾遺記高
祖入咸陽宫得方鏡廣四尺高五尺九寸表裏有明人照之
影則倒見以手捧心可照見五藏歴然無疑見西京雜
記隋王度有寳鏡歲疫令僕持鏡詣里有疾者照之即
愈皆云龍駒持一月光彩被體清凉而愈見異聞集顓
頊高陽氏有畫影劒騰空劒若四方有兵此劒則飛赴
指其方則尅未用時在匣中常如龍虎吟見拾遺記昆
吾刀周穆王時西胡所獻切玉如泥見十洲記周昭王
時塗修國獻青鳳丹鵲各一雌雄孟夏取鵲翅為扇一
名條光一名反景見拾遺記内庫有一酒杯青色而紋
如亂絲其薄如紙於杯足上有鏤金字名曰自暖杯七
寳硯爐一所曲盡其巧每至冬寒硯凍置於爐上硯冰
自消不勞置火王元寳家有龍皮扇子每暑月宴客以
此扇子置於坐前新水洒之則颯然風生客有寒色隠
士郭光有一拄杖色如朱漆叩之則有聲每出處遇夜
則此杖有光可照十丈之内岐王有玉鞍一面冬月用
之雖天氣嚴寒此鞍在上坐如温火之氣見開元天寳
遺事魏后有瑪瑙榼容酒三升玉縫之人稱為西域之
鬼作撒馬罕兒即漢之罽賓國也進一杯名照世杯光
明洞徹照之可知世事見留青日札唐李濬紀物之異
聞雷公璅辟塵犀簪煖金魚袋青龍皮鄱陽王墓中自
動墨研日中軟杖子龍腦香崑崙子元先生贈韋丹尚
書鮫綃鏤白玉香囊并玉璅子長三尺餘異竹蔑長二
百餘尺黃楊枕文有仙人乘龍形桃源洞中仙人棋子
不生澁鐵腰帶韋縠尚書夢中所得軟羅纈巾西蜀織
成蘭亭罽賓國黃金衣筆管上鏤盧思道燕歌行拂菻
國雕紫文瑪瑙如小合底寫國王貌蓋上小貌亦類之
白玉劍長二尺餘共二十一事其二原板刓缺不具見
松窗雜錄高祖初入咸陽宫有青玉九枝燈高七尺五
寸下作盤龍以口銜燈然則鱗甲皆動炳爛若列星有
玉篴長二尺三寸六孔吹之則見車馬山林隠隠相次
吹息則不復見銘曰昭華之管見西京雜記宋余尚書
靖慶歷中知桂州境窮僻處有林木延袤數十里每至
月盈之夕輒有笛聲發於林中土人云聞之已數十年
矣公遣人尋之聞其聲自一大柏木中出乃伐取以為
枕笛聲如期而發公甚寳惜後公弟命工解之見木之
文理正如人月下吹篴之像雖善畫不及也重以膠合
之則不復有聲矣見遯齋閒覽唐宣宗朝日本國王子
來朝善圍碁帝令待詔顧師言與之對手王子出本國
楸玉碁局冷暖玉碁子蓋玉之蒼者如楸色其冷暖者
冬暖夏冷見杜陽編餘杭萬氏有水盆徒一尋常瓦盆
耳冬月以水沃之冰凝成花趺萼檀蕊皆如真或時為
梅或時為菊或時為桃李以至牡丹芍藥諸名花皆交
出之沃水之後隨其所變萬氏歲必一燕客觀冰花見
辟寒錄歴城縣光政寺有磬石形如半月膩光若滴扣
之聲及百里北齊時移于都内使人擊之其聲杳絶却
令歸本寺扣之聲如故又荀諷有鐵鏡徑五寸餘鼻大
如拳數人同照各自見其影不見别人影見酉陽雜俎
吳臺城端門上二鼓初得於會稽雷門傳是越王舊物
擊之聲聞洛陽後孫恩亂兵擊破中有二鶴冲天而去
見六朝事迹
前所紀竒器未備者今更續志其略南昌國貢紫磁盆
可容大斛舉之輕若鴻毛晉中朝有銅澡盆夜有人扣
與長樂鐘聲相應周益公必大有鶴飛琖注酒則鶴飛
乾則就滅唐有青玉枕冬煖夏凉醉者睡之即醒夢者
遊仙漢宣帝有西夷貢玉八角升水澆無暑火逼無寒
唐有十二時盤隨時轉換物象子鼠換丑牛之類陳思
王有鵲尾杓欲勸者呼之即指其人王肅造銅鼠丸畫
夜自轉南中有風貍杖用指禽獸自斃取食隨指如意
徐鳳縮節杖如筆管二十年每年生一節後每年減一
節北史魏孝武帝后重配元韶后有二玉鉢大小相盛
轉而不可出西域鬼作也唐文宗朝有十二玉棋子以
按十二時字置水中逐時浮出不爽蘇威有日食鏡日
食幾分則鏡面昏處如之唐有瑞英簾人在簾内影之
則遍身有光豔異奪目楊光欣有玉龍腹中貯水瀉之
有笙簧聲處士皇甫玄有一辟塵針以巾插針可令一
身無塵試之者帶巾針躍馬塵中人馬無染一點令狐
綯有鐵筩徑不及寸長四寸内取出一小卷日中視之
乃九經並足其紙即蠟蒲團其文精妙莫述又傾其中
有輕綃一疋長四丈稱之纔及半兩李適之酒器有舞
仙杯有關捩酒滿則仙人起舞瑞香毬子浮出琖外元
自誠有抵鵲盆色類珉夏月浸果果水皆寒冬月不凍
唐有燧銅鏡向日則火生以艾就之則然王幼臨造方
丈鏡照見人馬有百里世有透光鏡以鏡承日光則鏡
背銘二十字壁上了了分明李德裕得老叟獻巨桑洛
匠斵為二琵琶槽内生白鴿二羽翼嘴足巨細畢具隋
末廣州好事僧有三寳一曰右軍蘭亭一曰鐵如意色
如水晶一曰神龜以銅為之腹受一升以水貯之四足
能行
宋張思訓斟酌張衡梁令瓚渾儀之制為樓閣三層高
丈餘中有輪軸關柱激水以輪以木偶人為七直神左
撼鈐右扣鐘中擊鼓以定刻數每一晝夜周而復始又
作十二神各直一時至其時即自執辰牌循環而出至
冬水凝則以水銀代之元順帝自製宫漏高六七尺廣
半之造木為匱藏壺其中運水上下匱上設三聖殿匱
腰立玉女捧時刻籌時至輒浮水而上左右二金甲神
一縣鐘一縣鉦夜則神人自能按更而擊無分毫差鳴
鐘鉦時獅鳳在側者皆自翔舞匱之東西有日月宫飛
仙六人立宫前遇子午時自能耦進度仙橋達三聖殿
復退立如前魏明帝時有上百戲者能設而不能動帝
以問馬鈞可動否對曰可動帝曰其巧可益否曰可益
受詔作之以大木雕構搆使其形若輪平地施之?以
水發焉設為女樂舞象至令木人擊鼓吹簫作山嶽使
木人跳丸擲劍緣繩倒立出入自在百官行署舂磨鬪
雞變巧百端元興隆笙制以楠木形如夾屏上銳而面
平縷金雕縷枇杷寳相孔雀竹木雲氣兩旁側立花板
居背三之一中為虛樻如笙之匏上豎紫竹管九十管
端實以木蓮苞櫃外出小橛十五上豎小管管端實以
銅杏葉下有座獅象遶之座上櫃前立花板一雕鎪如
背板間出一皮風口用則設朱漆小架子於座前擊風
囊於風口囊面如皮琵琶朱漆雜花有柄一人挼小管
一人鼓風囊則簧自隨調而鳴中統間回回國所進以
竹為簧有聲而無律玉宸樂院判官鄭秀乃考音律分
定清濁增改如今制其在殿上者盾頭兩旁立刻木孔
雀二飾以真孔雀羽中設機每奏工三人一人鼓風囊
一人按律一人運動其機則孔雀飛舞應節漢張衡造
候風地動儀以精銅鑄成圓徑八尺合蓋隆起形似酒
樽飾以篆文山龜鳥獸之形中有都柱傍行八道施關
發機外有八龍首銜銅丸下有蟾蜍張口承之其牙機
巧制皆隠在樽中覆蓋周密無際如有地動樽振則龍
發機吐丸而蟾蜍銜之振聲激揚伺者因此覺之雖一
龍發機而七首不動尋其方面乃知震之所在驗之以
事合契若神嘗一龍發機而地不覺動京師學者咸怪
其無證後數日驛至果地震隴西於是咸服其妙又玄
女記里鼓車黃帝指南車及周公欹器其法並已絶而
馬鈞祖冲之燕肅之徒能追修之諸葛孔明木牛流馬
祖冲之亦造一器不因風水施機自運不勞人力以上
皆極竒之器而今皆不傳
古之名香種種稱異若蟬蠶香(交阯所貢唐宫中呼為瑞龍腦)茵犀香
(西域獻漢武帝用之煑湯辟癘)石葉香(魏文帝時腹題國貢狀如雲母可以辟疫)百濯香(孫亮)
(為四姬合四炁香衣香百濯不落因名)鳳髓香(唐穆宗藏真島出焚之崇禮)紫述香(述異)
(記云又名麝香草)都夷香(洞冥記云香如棗核食之不饑)荃蕪香(燕昭王時出波弋國浸地)
(則土石皆香)辟邪香瑞麟香金鳳香(唐同昌公主帶玉香囊中芬馥滿路)月支
香(月支國進如卵燒之辟疫百里九月不散)振靈香(十洲記云聚窟洲有樹如楓葉香聞數百里)
返魂香震檀香驚精香返生香却死香(月支國一香五名屍埋地下者)
(聞之即活見十洲記書)千畝香(述異記云以林名香)馩齊香(出波斯國入藥治百病)龜
甲香(述異記云即桂香之善者)兜末香(本草漢武帝西王母降焚是香也)沉光香(洞冥)
(記云塗魂國燒之有光)沉榆香(拾遺記黃帝封禪焚之)蘅蕪香(漢武帝夢李夫人授此香)
百藴香(飛燕浴身用此)月麟香(文帝宫中愛女號袖裏春)辟寒香(焚之可以辟寒)龍
文香(漢武帝時外國進)千步香(南郡所貢)九和香(三洞珠囊曰玉女擎玉爐焚之)九
真香青木香沉水香(皆合德上飛燕襚中物)罽賓國香(楊牧席間焚之上有)
(樓臺之狀)拘勿頭華香(拘勿頭國進香聞數里)精祗香(出塗魂國焚之辟鬼)飛氣
香(珠囊曰真人所燒)五枝香(燒之十日上徹九重)羯布羅香(西域記云樹如松色如冰)
(雪)大象藏香(因龍鬪而生若燒一丸興大光明味如甘露)兜婁婆香牛頭旃
檀香(出釋典)明庭香明天發日香(出胥陀寒國)迷迭香(出西域焚之去)
(邪)必栗香(焚之去一切惡氣)揭車香(本草焚之去蛀辟臭)刀圭第一香(唐昭)
(宗賜崔胤一粒終日旖旎)曲水香(香盤即之似曲水像)鷹嘴香(番人出焚之辟疫)乳頭
香(曹務光理趙州用盆焚云財易得佛難求)助情香(安祿山進玄宗含之筋力不卷)夜酣香
(煬帝迷樓所夢也)雀頭香(魏文帝遣使於吳求雀頭香)伴月香(徐鉉月夜露坐焚之故名)
(此)雞舌香(漢侍中刁存事又尚書郎舍雞舌香奏事)安息香(出三佛齊國見香譜)亞濕
香(出占城國)金顔香(出大食真臘國)神精香一名荃蘼一名春蕪(出波)
(弋即前荃蕪香也其皮如絲可以為布見洞冥記)沉光香明庭香金磾香塗魂
香(元封中外國所獻見洞冥記)蓬萊香(即沉水香結未成者成片如小荷及大菌之狀)鷓鴣
斑香思勞香(出日南如乳香)橄欖香(狀如黑膠以上見桂海虞衡志)
東坡云不知桃笙為何物偶閱方言宋魏之間謂之笙
乃悟桃笙以竹為簟也梁簡文答湘東王獻簟書云五
離九折出桃枝之翠筠乃謂桃枝竹簟也桃竹出巴渝
間杜子美有桃竹杖歌詩話云按唐萬年尉叚公路北
戶錄云瓊州紅藤簟方言謂之笙或曰蘧蒢亦曰行唐
沈約奏彈歙令仲文秀恣横云令吏輸六尺笙四十領
何東坡忘此邪又左太冲吳都賦云桃笙象簟韜于筒
中注云桃笙桃枝簟也吳人謂簟為笙劉夢得有詩云
蕙風香麈尾月露濡桃笙
列子衛孔周其祖得殷帝三寳劍一曰含光二曰承影
三曰宵練楚風胡子之吳見歐冶干將使作三寳劍一
曰龍淵二曰太阿三曰工市後漢肅宗賜尚書三人寳
劍韓稜得楚龍淵郅壽得蜀漢文陳寵得濟南椎成典
論魏文帝為三劍一曰飛景二曰流彩三曰華鋌吳越
春秋越區冶子作五劍一曰純鉤一作鈞二曰湛盧三
曰豪曹一作盤郢四曰魚腸五曰巨闕古今注吳大帝
六劍一曰白虹二曰紫電三曰辟邪四曰流星五曰青
冥六曰百里史記索隠晉太康地理記天下寳劍韓為
衆有曰棠谿曰墨陽曰合伯曰鄧師曰宛馮曰龍淵曰
太阿曰莫耶曰干將荀子古之良劍有曰桓公之葱曰
太公之闕曰文王之錄曰莊周之&KR1544;曰闔閭曰干將曰
莫耶曰鉅闕曰辟閭一云越王得昆吾之金鑄八劍一
曰掩日二曰斷水三曰轉魄四曰懸剪五曰驚鯢六曰
滅魂七曰却邪八曰真剛
古人殿閣簷稜間有風琴風箏皆因風動成音自諧宫
商元微之詩為啄風箏碎珠玉高駢有夜聽風箏詩云
夜靜絃聲響碧空宫商信任往來風依稀似曲纔堪聽
又被風吹别調中僧齊已有風琴引云按吳絲雕楚竹
高托天風拂為曲一一宫商在素空鸞鳴鳳語翹梧桐
夜深天碧松風多孤窗寒夢驚流波愁魂傍枕不肯去
翻疑住處鄰湘娥薰風聲盡金風發冷泛虛堂韻難歇
常恐聽多耳漸煩清音不絶知音絶王半山有風琴詩
云風鐵相敲固可鳴朔兵行夜騎行營如何清世容高
枕翻作幽窗枕上聲此乃簷下鐵馬也今名紙鳶曰風
箏蓋鳶上有絲鞭因風成韻故名其無絲鞭者不得名
箏也
不獨燧人氏上觀星辰下察五木以為火而竹亦可以
取火石亦可以取火又以堅木鑽石亦可以生火古人
以陽燧取火于日方諸取水于月淮南子曰陽燧見日
則㸐而為火陽燧金也取金猛無緣者日高三四丈持
以向日燥艾承之有頃即焦吹之得火今亦不必用猛
金也以水精大珠向日對照以草紙承其下一點透明
紙焦煙起即得火矣則是方諸取水亦可以取火也一
統志名曰朝霞大火珠在占城國出大如雞卵狀類水
晶當午置日中以艾藉之火出是也
舜為陶器迄於秦漢今河南土中有羽觴無色澤者即
此類也陸龜蒙詩所謂九秋風露越窑開奪得千峰翠
色來最為諸窑之冠至吳越王有國日愈精臣庶不得
通用謂之秘色即所謂柴窑也或云製器者姓或云柴
世宗時始進御云宋以定州白磁器有芒不堪遂命汝
州造青窑器北唐鄧耀州悉有之而汝為冠處州之龍
泉與建安之烏泥品最下政和間京師自寘窑燒造曰
官窑文色亞於汝價亦然鈞州稍具諸色光彩太露器
極大中興渡江有邵成章提舉號邵局於修内司造青
器名内窑模範極精油色瑩徹為世所珍又宋時處州
章生兄弟者皆作窑兄所作者視弟色稍白而斷紋多
號白圾碎故曰哥窰我明有永樂窰宣德窰成化窰則
皆純白或回青石青畫之或加綵色宣德之貴今與汝
敵而永樂成化亦以次重矣秘色在當時已不可得所
謂内窰亦未見有售者
斗筲斗十升漢志斗者聚升之量筲本作䈰陳留曰飯
帚宋魏曰箸筩一曰飯器以竹為之今俗名竹飯器曰
筲箕即簟食之類也
飲器韋昭以為椑榼晉灼以為虎子之屬顏師古曰匈
奴以月氐王頭共飲血盟是飲酒之器也予意二字原
出張騫其言匈奴月氐王以其頭為飲器(俗謂帝王之頭得為鉢盂)
(吉祥)榼自今之匾榼虎子便溺之器故顔說為是也近時
人以貯酒之器謂之急須亦止為一飲字訛之殊不知
古人以溺器為急須乃應急而須待之者反又不知其
義也
鋄音減以鏤金飾馬首又曰鐵質金文曰鋄也西京賦
金鋄鏤錫馬融廣成頌金鋄玉瓖詩云鉤膺鏤錫國語
曰懷纓挾瓖皆指此今名馬鞍曰鋄銀事件當用此鋄
字或作鑁非(佛經有莎怛鋄之語他書罕用此)婦飾曰瓖嵌生活當用
此瓖字俗作廂非
高子謂禹之聲尚文王之聲蓋槩以聲言未辯其為何
樂而豐氏獨以鐘解之今攷追蠡追字却回切音堆追
琢其章蓋取雕琢之義而字書以為治玉也周禮有追
師掌追衡笄蓋衡笄皆玉飾註謂追猶治也夏后氏之
冠曰毋追音牟堆註謂追猶椎也以其形言之又加手
為搥而追搥同義楊子所謂搥提仁義是也遍觀字書
並無以追為鐘紐者豐氏特據考工記有鐘縣謂之旋
旋蟲謂之幹又因蠡遂附會以為鐘紐即周禮之旋蟲
何其穿鑿之甚也細詳其義當為搥擊之追無疑又按
蠡有四義一良脂切音黎即瓢勺東方朔以蠡測海者
是也一盧戈切音騾即海中大螺公輸般見蠡出頭潛
以足畫之其蠡終日閉戶不出是也一魯果切音裸即
疥病左傳為其不疾瘯蠡是也一盧啟切音禮說文蟲
齧木蟲是也若此蠡字當從盧啟切為是蓋高子以禹
之樂用之者多故搥擊之處率皆摧殘欲絶有如蠡齧
之形也
髹器謂之西皮者世人誤以為犀角之犀非也乃西方
馬韀自黑而丹自丹而黃時復改易五色相疊馬鐙磨
擦有凹處粲然成文遂以髹器倣為之事見因話錄
杜少陵遊何將軍山林詩雨抛金鎻甲苔卧綠沉鎗竹
坡周少隠詩話云甲抛於雨為金所鎻鎗卧於苔為綠
所沉有將軍不好武之意此瞽者之言也薛氏補遺云
綠沉精鐵也引隋書文帝賜張淵綠沉之甲趙德麟侯
鯖錄謂綠沉為竹引陸龜蒙詩一架三百竿綠沉森杳
冥雖少有據然亦非也予考之綠沉乃畫工色之名鄴
中記云石虎造象牙桃枝扇或綠沉色或木蘭色或紫
紺色或鬱金色王羲之筆經云有人以綠沉漆管見遺
南史梁武帝西園食綠沉瓜是綠沉即西瓜皮色也梁
簡文詩吳戈夏服箭驥馬綠沉弓虞世南詩綠沉明月
絃劉劭趙都賦弩有黃間綠沉若如薛與趙之說鐵與
竹豈可為弓絃耶楊巨源詩吟詩白羽扇校獵綠沉槍
與杜少陵之句同皆謂以綠沉色為漆飾鎗柄耳
近峰聞略說木匠㔼卯字引伊川語錄云枘鑿者㔼卯
也㔼卯圓則圓㔼卯方則方又引文選注簨如室新構
而去其鑿契注鑿契簨也又引金史張中字制小舟不
假膠漆而首尾相鈎帶謂之鼓子卯余按㔼卯字當作
簨牡簨字出考工記及文選注而漢書五行志所謂門
牡者義取牝牡蓋枘者刻木端以入鑿有牡之象鑿者
空其竅以受枘有牝之象簨牡二字古矣㔼卯字蓋亦
後人撰借爾
枘字從木從内考工記調其鑿枘而合之宋玉九辯圓
枘而方鑿兮吾固知其鉏鋙而難入也舉子程文襲用
枘鑿不相入彼此相效莫知其非也夫枘鑿本相入之
物惟方枘圓鑿則不相入今去方圓字而曰枘鑿不相
入不通文義矣
今人謂言不相副曰自相矛盾然用之不差而問之不
知也按尸子云楚人有鬻矛與盾者譽之曰吾盾之堅
莫能䧟也又譽其矛曰吾矛之利於物無不䧟也或曰
以子之矛䧟子之盾何如其人弗能應也今之稱自相
矛盾本此
後世問卜于神有器名杯珓者以兩蚌殼投空擲地觀
其俯仰以斷休咎至後人不專用蛤殼或以竹或以木
略斵削使如蛤形中分為二有仰有俯故亦名杯珓杯
者言蛤蜊中空可以受盛其狀如杯也珓者本名為教
言神所告現於此之俯仰也後人見其質之為木也則
書以為校字義山雜纂曰殢人擲校是也校亦音珓也
今野廟之荒凉無資者止破厚竹根為之俗呼竹下安
教是也至廣韻效部所收則為珓其說曰珓者杯珓也
以玉為之說文玉篇皆無珓字也按許氏說文作於後
漢顧野王玉篇作於梁氏孫愐加字則在上元間而廣
韻之成則在天寳十載然則自漢至梁皆未有此珓字
知必出於後世意撰干祿書凡名俗字者皆此類也
說略卷二十三
