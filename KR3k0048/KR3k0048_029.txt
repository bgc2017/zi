說略卷二十九明顧起元撰
蟲注上
基山有&KR2112;&KR1872;(音敝孚)狀如雞三首六目六足三翼食之
無卧青丘山有灌灌狀如鳩其音若呵佩之不惑柜
山有鴸(音株)狀如鴟而人手其音如痺其鳴自號也見
則其縣多放士禱過山有瞿如狀如鵁而白首三足
人面丹穴山有鳳皇狀如雞五采而文飲食自然自
歌自舞見則天下安寧令丘山有顒狀如梟人面
四目而有耳其鳴自號也見則天下大旱松果山
有䳋(音彤)渠狀如山雞黑身赤足可以已𦢊符禺山
有鴖狀如翠而赤喙可以禦火英山有鳥狀如鶉
黃身而赤喙其名曰肥遺食之已癘可以殺蟲羭
次山有槖&KR1446;狀如梟人面一足冬見夏蟄服之不
畏雷天帝山有櫟狀如鶉黑文而赤翁(音甕)食之已
痔臯塗山有數斯狀如鴟而人足食之已癭鹿臺
山有鳧徯狀如雄雞而人面其名自呌也見則有兵翠
山有鸓狀如鵲赤黑而兩首四足可以禦火萊山多羅
羅是食人崇吾山有蠻蠻狀如鳧一翼一目相得乃飛
見則天下大水鍾山有欽䲹狀如鵰而黑文白首赤喙
虎爪其音如晨鵠見則縣有大兵鵕鳥狀如鴟赤足直喙
黃文白首音如鵠見則其邑大旱崑崙之丘有欽原狀
如蜂大如鴛鴦蠚鳥獸則死蠚木則枯玉山有胜遇狀
如翟而赤食魚其音如錄見則其國大水章莪之山有
畢方狀如鶴一足赤文青質白喙其鳴自呌也見則其
邑有譌火三危山有鴟一首而三身狀如&KR2253;(音洛)翼望山
有鵸䳜(猗餘二音)狀如烏三首六尾而善笑服之使人不厭
又可以禦凶上申山有當扈狀如雉以其髯飛食之不
眴目崦嵫山有鳥狀如鴞而人面蜼身犬尾見則其邑
大旱帶山有鵸䳜如烏五采而赤文自為牝牡食之不
疽虢山多寓狀如鼠而鳥翼其音如羊可以禦兵蔓聮
山有鵁羣居而朋飛毛如雌雉其鳴自呼食之已風單
張山有白鵺(音夜)狀如雉而文首白翼黃足食之已嗌痛
可以已痸灌題山有竦斯狀如雌雉而人面見人則躍
其鳴自呼也北囂山有&KR1829;&KR2061;(般冒二字)狀如鳥人面宵飛晝
伏食之已暍梁渠山有囂狀如夸父四翼一目犬尾音
如鵲食之已腹痛可以止衕太行山有䴅狀如鵲白身
赤尾六足善驚其鳴自詨馬成山有鶌鶋狀如烏首白
而身青足黃其鳴自詨食之不饑可以已寓陽山有象
蛇狀如雌雉而五彩自為牝牡景山有酸與狀如蛇四
翼六目三足其鳴自詨見則其邑有恐小侯山有鴣&KR2570;
(姑習二音)狀如烏而白食之不灂軒轅山有黃鳥狀如梟而
白首食之不妒發鳩山有精衛狀如烏文首白喙赤足
常銜西山之木石以堙東海盧其山有&KR1916;(音黎)鶘狀如鴛
鴦而人足見則其國多土功䃌山有絜鈎狀如鳧而鼠
尾善登木見則其國多疫北號山有鬿(音祈)雀狀如雞而
白首鼠足虎爪食人首山多&KR2095;鳥狀如梟而三目有耳
其音如錄食之已墊廆山有鴒䳩(鈴要二音)狀如山雞而長
尾赤如丹火而青喙服之不眯崌山有竊脂狀如
鴞而赤身白首可以禦火復州山有跂踵狀如鴞
而一足彘尾見則其國大疫瑶碧山有鴆狀如雉
恒食蜚(此與食蝮蛇之鴆鳥異)支離山有嬰勺狀如鵲赤目
赤喙白身其尾若勺其鳴自呼堇理山有青耕狀
如鵲青身白喙白目白尾可以禦疫丑陽山有䳅
餘狀如烏而赤足可以禦火以上見山海經勒畢
國貢細鳥方尺玉籠盛數百頭形如大蠅狀似鸚
䳇聲聞數里之間影娥池有司夜雞從夜至曉一
更為一聲五更為五聲有喜日鵝日出時銜翅而
舞有升蕖鴨赤色每止於芙蕖上不食五榖唯咂
葉上垂露亦名垂露鴨以上見洞冥記羽山之北
有青鸐善鳴人面鳥喙八翼一足毛色如雞行不
踐地祗支國有重明之鳥其狀如雞其鳴似鳳能
搏逐虎狼大月氐國貢雙頭雞百足一尾鳴則俱
鳴條支國有鳷鵲形高七尺解人語其國太平則
羣翔胥徒國有沈明石雞色如丹大如燕常在地中應
時而鳴聲能遠徹掘地而得天下太平翔飛而出以為
嘉瑞昆明國有嗽金鳥形如雀而色黃飴以真珠飲以
龜腦鳥常吐金屑如粟可以為器吳越嶲獻背明鳥形
如鶴止不向明巢常對北聞鐘磬笙竽之聲則奮翅摇
頭含明國有鴻鵝色似鴻形如秃鶖腹内無腸羽翮附
骨而生無皮肉也雌雄相眄則生産有鴛鴦形似鴈生
於石穴中萬歲一交則生雛千歲銜毛學飛瀛洲有蔵
珠鳥如鳳身紺翼丹每翔鳴而吐珠累斛岱輿玉梁有
五色蝙蝠黃者無腸倒飛腹向天白者腦重頭垂自挂
黑者如鳥至千歲形變如小燕青者毫毛長二寸色如
翠赤者止於石穴穴上入天視日出入以上見拾遺記
大食弼琶羅國有駱駝鶴長六七尺有翼能飛或燒赤
熱銅鐵與之食見異域志
招摇山有狌狌狀如禺而白耳伏行人走食之善走杻
陽山有鹿蜀狀如馬而白首其文如虎而赤尾其音如
謠佩之宜子孫亶爰山有類狀如狸而有髦自為牝牡
食者不妒基山有猼(音博)訑狀如羊九尾四耳其目在背
佩之不畏青丘山有獸狀如狐而九尾音如嬰兒食人
食者不蠱柜山有狸力狀如豚有距其音如狗吠見則
其縣多土功長石山有長石狀如禺而四耳其音如吟
見則郡縣大水堯光山有猾褢狀如人而彘鬛穴居而
冬蟄其音如斵木見則縣有大繇浮玉山有彘狀如虎
而牛尾音如吠犬是食人洵山有䍺(音還)狀如羊而無口
不可殺也鹿吳山有蠱雕狀如雕而有角音如嬰兒食
人錢來山有羬羊狀如羊而馬尾其脂可以已腊符禺
山有葱聾狀如羊而赤鬛英山多㸲牛竹山毫彘狀如
豚而白毛大如笄而黑端羭次山有囂狀如禺而長臂
善投天帝山有谿遺狀如狗席其皮者不蠱臯塗山有
&KR1649;如狀如鹿白尾馬足人手而四角黃山有&KR2261;狀如牛而
蒼黑大目小次山有朱厭如猿而白首赤足見則大兵
崇吾山有舉父狀如禺而文臂豹虎而善投崑崙之丘
有土螻如羊而四角食人玉山有狡如犬而豹文角如
牛音如吠犬見則其國大穰章莪山有猙狀如赤豹五
尾一角其音如擊石隂山有天狗狀如狸而白首其音
如榴榴可以禦凶三危山有&KR0008;&KR0008;(傲噎二音)狀如牛白身四
角毫如披蓑食人翼望山有讙狀如貍一目而三尾其
音能奪百聲可以禦凶服之已癉中曲山有駮狀如馬
而白身黑尾一角虎牙爪音如鼓音是食虎豹可以禦
兵邽山有窮竒狀如牛蝟毛音如獋狗食人崦嵫山有
孰胡馬身鳥翼人面蛇尾是好舉人諸毗水多水馬狀
如馬文臂牛尾其音如呼帶山有䑏疏狀如馬一角有
錯可以辟火譙明之山有孟槐如貆而赤豪音如榴榴
可以禦凶熏水多耳鼠狀如鼠而菟首麋身音如獋犬
以其尾飛食之不䐆(音采大腹也)可以禦百毒石者山有孟
極狀如豹文題白身善伏其鳴自呼邊春山有幽鴳(音遏)
狀如禺而文身善笑見人則臥其鳴自呼蔓聯山有足
訾狀如禺而有鬛牛尾文臂馬蹏見人則呼單張山有
諸犍狀如豹長尾人首而牛耳一目善吒行則銜其尾
居則蟠其尾灌題山有那父狀如牛而白尾其音如訆
潘侯山有旄牛狀如牛而四節生毛少咸之山有窫窳
狀如牛而赤身人面馬足音如嬰兒食人獄沄之山有
山&KR0968;(音暉)狀如犬而人面善投見人則笑其行如風見則
天下大風北嶽山有諸懷狀如牛而四角人目彘耳其
音如鳴㕍食人隄山有狕(音么)狀如豹而文首敦頭山多
&KR1411;(音勃)馬牛尾而白身一角其音如呼鉤吾山有狍鶚羊
身人面目在腋下虎齒人爪其音如嬰兒食人北囂山
有獨𤞞(音谷)狀如虎而白身犬首馬尾彘鬛梁渠山有居
暨狀如猬而赤毛其音如豚太行山有䮝狀如麢羊四
角馬尾而有距善還(旋舞也)其鳴自呌馬成山有天馬如
白犬而黑頭見人則飛其鳴自䚯天池山有飛鼠狀如
兔而鼠首以其背飛陽山有領胡狀如牛而赤尾其頸
&KR0034;狀如勾瞿其鳴自詨食之已狂泰戲山有䍶䍶(音棟)狀
如羊一角一目目在耳後其鳴自呼乾山有獂(音原)狀如
牛而三足其鳴自詨倫山有羆狀如麋其川在尾上(川竅)
(也)泰山有狪狪(音桐)狀如豚而有珠其名自䚯空桑山有
軨軨狀如牛而虎文其音如欽其鳴自呌見則天下大
水餘莪山有犰狳(仇餘二音)狀如菟而烏喙鴟目蛇尾見人
則眠見則螽蝗為敗耿山有朱獳狀如狐而有翼見則
其國有恐姑逢山有獙獙(音斃)狀如狐而有翼其音如鴻
㕍見則天下大旱鳧麗山有蠪姪狀如狐而九尾九首
虎爪音如嬰兒食人䃌山有峳峳(音攸)狀如馬而羊目四
角牛尾其音如獋狗見則其國多狡客尸胡山有妴(音婉)胡
狀如麋而魚目其鳴自䚯踇(音敏)隅山有精精狀如牛而
馬尾其鳴自呌北號山有猲狙(音苴)狀如狼赤首鼠目其
音如豚食人欽山有當康狀如豚而有牙見則天下大
穰剡山有合窳狀如彘而人面黃身赤尾音如嬰兒食
人亦食蟲蛇見則天下大水太山有蜚(音翡)狀如牛而白
首一目而蛇尾行水則竭行草則死見則天下大疫甘
棗山有㔮(音那)狀如□鼠而文題食之已癭霍山有朏朏
狀如狸而白尾有鬛食之可以已憂昆吾山有蠪蚳狀
如彘而有角其音如號食之不眯蔓渠山有馬腹狀如
人面虎身音如嬰兒是食人敖峯山有夫諸狀如白鹿
而四角見則其邑大水扶豬山有䴦(音銀)狀如貉而人目
釐山有犀渠狀如牛蒼身音如嬰兒有&KR0008;(音頡)狀如獳犬
而有鱗其毛如彘鬛苦山有山膏狀如逐(即豚字)赤若丹
火善詈放臯山有文文狀如蜂枝尾而反舌善呼蛇山
有&KR2579;狼狀如狐而白尾長耳見則國内有兵豐山有雍
和狀如蝯赤目赤喙黃身見則國有大恐依軲山有獜
(音吝)狀如犬虎爪有甲善駚&KR3152;(鞅奮二音)食者不風樂馬山有
&KR2672;其狀如彙赤如丹火見則國大疫倚帝山有狙如狀
如鼣(音吠)鼠白耳白喙見則國有大兵鮮山有&KR2490;(音移)即狀
如膜大赤喙赤目白尾見則邑有火歴石山有梁渠狀
如狸而白首虎爪見則國有大兵即公山有蛫(音詭)狀如
龜白身赤首可以禦火白民之國有乘黃狀如狐其背
上有角乘之壽二千歲北海内有騊駼狀如馬有駮狀
如白馬鋸牙食虎豹有蛩蛩狀素如馬一走百里有羅
羅狀如虎而青青丘國有狐四足九尾朝陽谷有天吳
八首人面八足八尾皆青黃汜林有狌狌知人名其為
狀如豕而人面巴蛇之西有旄馬狀如馬四節有毛昆
侖山有開明身大類虎而九首皆人面東嚮立昆侖上
犬封國有吉量文馬縞身朱鬛目若黃金乘之壽千歲
林氏國有騶吾大若虎五彩畢具尾長於身乘之日行
千里流波山有䕫狀如牛蒼身而無角一足出入水則
必風雨其光如日月其聲如雷黃帝得其皮為鼓橛以
雷獸之骨聲聞五百里流沙東有䟣踼左右有首有雙
雙三青獸相并淑士國有狌鳥五彩而有冠衡天山有
猎猎黑蟲狀如熊南方有&KR0034;(音菌)狗青獸如菟以上見山
海經荒外大山不晝木火中有鼠重千斤毛長二尺細
如絲居火中以水沃之即死其毛可為火浣布北方層
冰厚百丈有鼠在冰下土中重千斤其毛八尺為褥可
以郤寒其皮蒙鼓聲聞千里南方有無損獸人割取肉
不病其肉自復肉可作䱹西方荒中有訛獸狀若菟人
面能言常欺人西荒有倒壽如虎豪長三尺人面虎足
口牙一丈八尺北方有窮竒似牛而色狸尾長曳地其
聲似狗狗頭人形鉤爪鋸牙逢忠信之人嚙而食之逢
姦邪者則捕禽獸而飼之以上見神異經翕韓國有飛
骸獸如鹿青色死而頭尾及骨皆飛去大秦國有花蹄
牛其色駮高六尺尾環繞其身角端有肉蹄如蓮花善
走多力跡在石上皆如花形脩彌國獻駮騾高十尺毛
色赤斑背有日月之象以上見洞冥記炎洲有風生獸
似豹青色大如狸燒之薪盡而不然毛亦不焦以鐵鎚
鍜其頭數十乃死張口向風須臾復活火林山有火光
獸大如鼠毛長三四寸或赤或白可為布以上見十洲
記魏文時尸塗國獻青色之牛足如馬蹄日行三百里
瀛洲有獸名嗅石其狀如麒麟嗅石則知有金玉吹石
則開岱輿有嗽月形如豹夜噴白氣其光如月可照數
十畝昆吾山有獸大如兔毛色如金食土下之丹石穴
地為窟亦食銅鐵胆腎皆如鐵其雌者色白如銀以上
見拾遺記海有却塵犀然其角辟塵致之於座塵埃不
入猰㺄龍頭馬尾虎爪長四百尺善走以人為食封傲
山中有怒毛獸若不嗔毛短三寸若嗔毛長三尺日南
郡出果下牛樂浪郡出果下馬并高三尺以上見述異
記蔡荼義獸兩頭似鹿見後漢書虒虎之有角者見爾
雅檮杌如虎毛長六尺人面虎足猪牙尾長一丈八尺
見蟫史貀豹無前足見爾雅
怪水有旋龜狀如龜而鳥首虺尾其音如判木珮之不
聾可以為底柢山之水有鯥狀如牛陵居蛇尾有翼羽
在魼下音如留牛冬死而夏生食之無腫疾英水多赤
鱬(音懦)狀如魚而人面音如鴛鴦食之不疥泿水有虎蛟
魚身蛇尾音如鴛鴦食者不腫可以已痔黑水有鱄魚
狀如鮒而彘毛其音如豚見則天下大旱太華山有肥
&KR1414;六足四翼見則天下大旱招水多䰷魚其狀如鼈其
音如羊丹水多人魚觀水有文鰩魚狀如鯉魚身鳥翼蒼
文白首赤喙常行西海遊於東海以夜飛其音如鸞雞
其味酸甘食之已狂見則天下大穰桃水多䱻(音滑)魚狀
如蛇而四足食魚洛水多蠻蠻鼠身鼈首音如吠犬涴
水多冉遺之魚魚身蛇首六足其目如馬耳食之使人
不眯可以禦凶濛水有蠃魚魚身而鳥翼音如鴛鴦見
則其邑大水渭水有鰠(音騷)魚狀如鱣魚動則其邑有大
兵濫水有&KR1736;魮(如玭二音)之魚狀如覆銚鳥首魚翼魚尾音
如磬石之聲是生珠玉諸毗之水多滑魚狀如鱓赤背
音如梧食之已疣彭水多鯈(音由)魚狀如雞而赤毛三尾
六足四首其音如鵲食之可以已憂譙水多何羅之魚一
首十身音如吠犬食之已癰囂水多鰼鰼(音褶)之魚狀如
鵲十翼鱗皆在羽端音如鵲可以禦火食之不癉大咸
山有長蛇其毛如彘豪其音如鼓柝敦薨之水多赤鮭
敦水多䰽䰽(音沛)之魚食之殺人瀤澤多䲃(音藻)魚如鯉而
雞足食之已疣諸懷之水多鮨(音詣)魚魚身而犬首其音
如嬰兒食之已狂渾夕之山有蛇一首兩身名曰肥遺
見則大旱晉水多鮆魚狀如儵而赤鱗其音如叱食之
不騷決水多人魚狀如䱱魚四足音如嬰兒食之已癡
疾留水有&KR1515;(音䧟)父之魚狀如鮒魚魚首彘身食之已嘔
浴水有大蛇赤首白身其音如牛見則邑大旱食水多
鱅鱅之魚狀如犁牛其音如彘鳴&KR3044;水多箴魚其狀如
儵其喙如箴食之無疫疾&KR0008;山下水多堪㐨之魚塗水
多䖺䗤(條容二音)狀如黃蛇魚翼出入有光見則邑大旱灃
水有珠蟞(音鱉)魚狀如肺而有目六足有珠其味酸甘食
之無癘深澤有鮯鮯(音蛤)之魚狀如鯉而六足鳥尾其鳴
自呌又多蠵龜蒼體水多鱃魚狀如鯉而大首食者不
疣泚水多茈魚狀如鮒一首而十身其臭如蘼蕪食之
不䊧(止失氣也)膏水多薄魚狀如鱣而一目其音如歐見則
天下大旱子桐水多䱻魚狀如魚而鳥翼出入有光其
音如鴛鴦見則天下大旱渠豬水多豪魚狀如鮪赤喙
尾赤羽可以已白癬勞水有飛魚狀如鮒食之已痔衕
鮮水有鳴蛇狀如蛇而四翼音如磬見則邑大旱陽水
多化蛇狀如人面而豺身鳥翼而蛇行其音如叱呼見
則邑大水正回水多飛魚狀如豚而赤文服之不畏雷
可以禦兵豪水多旋龜狀如鳥首而鼈尾其音如判木
槖水多修辟之魚狀如黽而白喙其音如鴟食之已白
癬狂水多三足龜食者無大疾可以已腫來需水多鯩
魚黑文狀如鮒食者不睡合水多鰧魚狀如鱖居逵蒼
文赤尾食者不癰可以為瘻休水多䱱魚狀如盩蜼而
長距足白而對食者無蠱疾可以禦兵從水多三足鼈
枝尾食之無蠱疫海内南經有巴蛇食象三歲而出其
骨服之無心腹之疾以上見山海經北方有石湖有横
公魚刺之不入煮之不死以烏梅二枚煮之則熟食之
可止邪病東南海中温湖有鰩魚長八尺食之宜暑以
上見神異經善苑國貢一蟹長九尺百足四螯因名百
足蟹漢有丹蝦長十丈鬚長八尺有兩翅其鼻如鋸數
過國貢能言龜長一尺二寸盛以玉匣豁一孔以通氣
東方朔日唯承桂露以飲之以上見洞冥記含明國有
大螺名躶步負其殼露行冷則復入其殼生卵着石則
軟取之則堅明王出世則浮於海際淵洞有魚長千丈
色斑鼻端有角噴水為雲輪囷五色員嶠有冰蚕長七
寸黑色有角有鱗以霜雪覆之然後作蠒長一尺其色
五彩織為文錦入水不濡投火不燎有神龜八足六眼
背負七星日月八方之圖腹有五岳四瀆之象岱輿有
螢火大如蜂聲如雀八翅六足以上見拾遺記東海
有牛魚形如牛剥其皮懸之潮水至則尾起潮水落則
尾伏南海有水蟲名筯有小蟹大如榆莢筯開甲食則
蟹亦出食筯合甲蟹亦還入為筯取食生死不離龍巢
山下丹水中有丹魚割其血塗足可涉水如履平地以
上見述異記南方有泠蛇長數尺色白不螫人執之泠
如握冰見酉陽雜俎
中土有枳首之蛇西方有共命之鳥康居之雞尾長三
尺頻伽之鳥音遍十方海鳧毛長三丈蛺蹀翅闊四尺
北冥之鵬翼若雲條支之雀卵如甕鷮雉之尾六尺海
蝦之湏四尺騶虞尾長於身啄木舌長於咮狻猊尾大
於斗鴮鸅胡大於囊
帶無足鴹一足獂三足從從六足鼅鼄八足鱟十二足
海月三十足蝍蛆四十足馬蚿百足三足之蟾氣中人
四足之蟹毒中人鳥&KR0008;八足懷板而含墨射工三足角
弩而氣矢
河豚以三為部鱖鯞以三為率鷄崇朝而三唱羊一歲
而三生虎之搏物勢止三躍鼠之易腸月則三吐巫峽
之猿三聲而斷腸益州之蠶三熟而充貢黿卵如雞子
一産三百數丸取土作丸三百而潮至
牛曰斑特猪曰長喙參軍羊曰須髯主簿雞曰長鳴都
尉鵝曰兀地奴龜曰玄衣督郵鼈曰河伯從事蟹曰横
行介士鮫曰河伯健兒鼍曰河伯使者燕曰天女鵲曰
神女蟬曰齊女蚓曰歌女螟蛉曰戎女蜚曰香娘子鷦
曰巧婦蜮曰射工烏曰哺公鴿曰飛奴鷸曰翠奴鷗曰
功曹又吐綬鳥亦曰功曹黿曰長史雀曰嘉賓於菟曰
山君猿曰參軍童子魚曰土父蟋蟀曰王孫又曰懶婦
鼅鼄曰社公蝦蟇曰田父鳶曰風伯雝&KR1445;曰雪姑蚊蚋
曰黍民螳蜋曰圻父鴽曰蛑母蠨蛸曰喜子鶯曰金衣
公子蜻蛉曰赤弁丈人鸜鵒曰八哥烏鱡曰海若白事
小吏山中辰日稱雨師者龍也山中申日稱人君者猴
也山中未日稱赤吏者麞也山中卯日稱丈人者兔也
蟲寓屋壁者曰守宮鳥在川澤者曰澤虞或名虎為李
父或呼鳩為郭公蠍或名為主簿魚或名為秦皇杜伯
以尾而螫人縊女懸絲而自斃鳥應泰山役者或名曰
催工雀自塞北來者或名曰突厥
螾&KR2602;入耳蛭蟣入肉短狐含沙射影則瘡蠼螋遺溺中
影則疾鼷鼠口甘所嚙不痛鴞鳥聲惡所鳴不祥禺獲
人而笑猦見人而慙迅頭舉石以摘人&KR2432;拜銜矢而反
射羆熊直眼而惡人之横目孔雀文尾而妒人之美衣
天門山之封蟒以氣而噏人先提山之鈎蛟以尾而鈎
人蜀山之玃掠媍人而結室西方之&KR0008;要路人而求合
龍珠在頷鮫珠在皮蛇珠在口鼈珠在足魚珠在眼蚌
珠在腹孕環之兔懷於左腋文毛間包百五十年轉腦
而隠形懷珠之蛇喜投暗見人張口而吐氣如燼鹿戴
玉而角斑魚懷珠而鱗紫通天之角戴於犀首明月之
珠出於鯨目鵲喙槐實而結玉於腦麝啖柏葉而結香
於臍燕識寳而羣鵲龍取珠而拏鼄嗽金如雀而吐金
蔵珠如鳳而吐珠易定之水馬吐珠劉鋹之苑羊吐珠
蛇報隋侯銜珠而照乘龍鬭武寧墜珠而如輪牝馬産
石於咸陽大如升而有綠毛白龍吐黃金於汾州廣有
尺而長五寸
螺飾器鮫飾刀蜃飾牆鵕䴊飾冠華蟲飾袞兕皮制鎧
釐尾注干狼牙柱式鼍皮冒鼓明瓦透光鳧羽為旌鷺
翰為縗鴻鴈之羽為儀鸊鵜之膏瑩刀貘糞為兵可以
切玉黿脂得火可以燃鐵鷏羽製扇以辟蚊鷫羽為裘
以辟寒鵰羽可以為箭䑏疎角可錯石鶴糞化石鸛石
歸酒蜈蚣之脊骨可為硯海魚之腮毛可織屏風幻倭
蚌之淚作畫晝隠而夜見烏鱡之墨為劵暫存而久滅
蜃脂和蠟為燭其烟上成樓閣之狀香聞百步䕫皮冒
鼓而擊以雷獸之骨聲聞五百里
王者有明德而天下平世樂之鳥至有孝德於幽遠比
翼之鳥至鰥寡無棄比肩之獸至三才得所三角之獸
至王道成則騶虞至獄訟平則獬廌至能用人則龍馬
至能致太平則黑狐至道純則白鹿至德盛而赤兔至
貴人賤馬而白馬朱鬛集德及幽遠而雙魚白澤臻妾
媵有制白燕巢政惠不苛白虎仁刑罰得中銀&KR1393;馴鍾
律和調玉羊見德至鳥獸白烏下好生惡殺則烏鵲之
巢可俯而窺不漉池而漁德逹深淵則黃龍應氣而游
池沼刳胎殺夭則麒麟不至摘巢毁卵則鳳皇不翔
槃瓠銜戎將之首的盧脱檀溪之厄黃耳繫吳洛之書
羣燕填丁姬之壙烏龍嗾張然之奴鸚鵡告楊崇之賊
苻堅急難馬垂繩而出井郝經拘宋鴈繫書以通元鵲
窺獄門報景逸詔赦之下龜浮邾水濟毛寳孤軍之沈
天寳馴象努目禄山之使舞昭宗弄猴奮擊朱温之簒
唐犬噬狄靈慶以報袁粲之孤羣蟻穴獄地以脱董昭
之繫龍識帝真朝藝祖於江亭之戰虎知正氣乘卓敬
於晦冥之歸馬或負賊而返陳鶴或銜珠而酬恩熊母
負人而出坎秦吉了戀主而捐軀犬濡水濕艸以斷醉
主之火路鼈銜藻繞體以解厨婢之熱疾野狐尚聽百
丈法螺螄猶護金剛經十千游魚聞佛號化為天子五
百蝙蝠聽法音總作聖賢蟒聞懴以生天龍聽經而悟
道
葛介繻聞牛鳴曰是生三犧高祜識鯪鯉曰是出三吳
子産証黃熊於羽淵東方朔射蝘蜓於覆器苻朗食鵝
知蒼白之處蔡衡識鸞辨青赤之文竇攸識鼨鼠之豹
文孫亮辨蚤中之鼠矢鸚鵡為鸇掠張茂先教以喙其
足而免駿馬死郭景純取類獮玃者吸其鼻而甦龜名
元緒諸葛恪烹之以老桑始無言而熟狐化美少年雷
煥照以燕昭墓千年華表柱莫遁其形雉出庫中張華
知其為蛇化蝶蜕橘上陸龜蒙賦其為蠧化婦刃夫而
誣鄰管輅占鵲聲於縣閣粟覆車而載道楊宣知雀語
於部行海將有災爰居避之而先至柳下惠所以詘臧
孫也遠方當來歸義而騶牙先見其齒前後若一齊等
無牙東方生所以為習事也朱泚之軍猫乳鼠崔祜甫
識其為失性董生之家雞乳狗韓昌黎美之為嘉祥漢
五色鳥集殿庭賈逵以為敵降之徵宋野象自來京師
朝臣以為廣南平之應蝘鼠出於延陵郭璞筮為妖人
稱制不久而滅大蛇出芒山胡僧無畏知其欲決水瀦
洛城咒以天竺法數日而裂會孝秀而麏見孫盛以為
四科復興之祥漢章末鳳皇百四十九見何敞以為羽
孽帝崩之兆嵐州獻牡獸徐鉉據圖史以為麟契丹産
異獸劉敞證形聲以為駁雉集漢署而不止王音疏成
聽之不聰馬入鄴官而無見佛圖澄嘆石災之將及李
東陽述龍生九子以對孝廟之問張昇名白蟻虎而著
異物之類
鵲傳枝烏茹沫鷺目成而受胎鸛形接而懷卵龜鼈相
顧神交也鸛鶴相唳氣交也龍卵生而風化虱氣化而
卵生蝦蟇聲抱鴛鴦交頸鯊魚胎生玄鶴胎化雀浴沙
而受卵鼈隔津而望卵鰻以影漫鱧而子附其鬐鵑寄
巢生子而鳥為之哺毚兔望月孕子而口出蝌蚪聞雷
脱尾而脚生蛟龍水居而卵剖於陵鵁鶄巢木而子生
於穴蝮蛇生坼副母腹寒蜩生坼裂母背鮫魚之子驚
入母腹鵁鶄之子飛銜母翼雀四時有子鴿逐月有子
鷇將生子呼母應雛既生母呼子應
蜉蝣三日蠶二十七日蟬三十日蟪蛄不知春秋鼠壽
三百猨猴八百狐狸鹿各千鶴二千龜三千六百燕千
年生胡髯龜千年解人言虎千年牙蜕而角生蟾蜍千
年頭上有角額下有丹書八字千歲樹精為青羊萬歲
樹精為青牛百歲狐狸化為美女百歲蝙蝠懸為仙鼠
蛇蟠向壬鵲巢向歲狐潛上㐲蝨避正南燕避戊巳蝠
忌庚申狼識虛實虎奮衝破蛇曉方藥鴆善禁呪啄木
畫符水鸛禹步鷊行讓草木而愛其嗉雉高避霜雪而
惜其尾㕍有奴而伺夜羊有頭而率羣烏鳥反哺其母
蜂蟻各隨其王羚羊夜宿懸角以掛木鸂&KR2409;露居勑水
以遠蠱虎食青泥而解箭毒雉采地黃以擦鷹傷蚺蛇
自見金瘡明瞻之無蜘蛛下擦蚓泥化蜂之螫
麞性驚而喜山麋性迷而喜澤鹿性警而喜林牛喜順
風馬喜逆風駻馬喜前駑馬喜後麋喜音聲麞喜文彩
烏喜閒曠鵲喜稠閙龍喜珠狻猊喜毬淫魚喜琴瑟之
音河魨喜采線之色
龍食燕肉鳳食竹實廌鵰食草犀牛食荆棘蛇食茱萸
鰻鱧緣樹食籐花神龜緣樹食鳴蟬蛟食犀角蚺蛇食
鹿蜃食燕子獏駝雞食銅鐵鳩鳧㕍食砂石
烏翼右掩左雄左掩右雌蜂尾有岐者牝銳者牡蠏臍
圓者牝尖者牡又雄曰&KR0008;䱺雌曰博帶鶉雄曰鶛雌曰
痺鴆雄曰運日雌曰隂諧馬牡曰&KR0034;牝曰騇鴷雄者斑
雌者褐猨雄者黑雌者黃鴿雌乘雄鱟雌負雄鳩鵽雌
前而雄後舒㕍雄呼而雌和鹿一牡而游數十牝海狗
百牝而隨一牡鷙鳥雄小而雌大庶鳥雄大而雌小鳥
之雄鷙於雌獸之牝猛於牡雄龍角昂峭目深鼻鬐尖
鱗密上壯下殺朱火燁燁雌龍角靡鼻直目圓鱗薄尾
壯於腹黧黃之雌雄相儷蛤蚧之雌雄相隨兔雖望月
而孕其實雌䑛雄毛孔雀雖聞雷而孕其實雌接雄影
稀差南中之鳥雌雄繞樹而飛人食其精一毫足助一
宵䰾魚孟貢江所産牡者羣多牝而遊夷人常食其肉
一日能御百女
蛟眉連蝮鼻反鳥無胃肺蜃蛤無臟蛭以空中而生蠶
以無胃而育虎無小腸豽無前足鴇之指有前而無後
牛羊之齒有上而無下牛目有豎瞳而無横瞳故見物
輙長臝之股有鎖骨入而不能出故不能滋息龍之聽
以角牛之聽以鼻馬有耳而聾蜂蝶之屬以鬚當鼻蛇
豸之屬以腹當足蟬蜩膀鳴響於口蠐螬背行駛於脚
丹熏之山耳鼠以尾飛天池之山飛兔以背飛
金得伯勞之血則昏鐵得鸊鵜之膏則瑩石得鵲髓則
化玉得蟾肪則軟銀得雉糞則枯錦得魚汁則鮮羊脂
柔銀羖角縮賀翡翠屑金螃蠏敗漆駝糞為烟可殺壁
虱羚角為擊可碎金剛鳳咮為膠可以續絃黿脂得火
可以然鐵
蜀騶虞見壁山而二鹿隨之漢五色大鳥見新城而衆
鳥隨之唐麟見龍州一鹿引之而羣鹿隨之宋吉祥鳥
見代州四黃鳥導之四鵲隨之魏白燕集於盛樂舊都
而玄鳥隨之以千數周鳳皇集於梁州楓樹而衆鳥列
代以萬數唐宋州有異鳥色青類鳩鵲羣鳥翼衛嗛稻
粱哺之晉鳳皇將九雛見於豐城而羣鳥隨之唐鳳皇
集於陳州衆鳥數萬前後翊從行列整齊色别為羣宋
鳳皇集於清遠縣之合懽樹高六尺衆鳥隨之而東北
去白州有三鳳自南來入城中羣禽周繞身長九尺冠
如金杯唐武功獲大鳥狐首肉翅毛赤如蝙蝠四足有
爪長四尺餘羣鳥隨而噪之陜州有雉二首向背而連
頸羣雉數百來鬭殺之魏淄之境羣鳥&KR1335;木為城高三
尺方十里滕縣羣鳥嗛柴為城中有白烏一碧烏一吳
兩烏銜鵲墮於東舘孫權使相朱據燎鵲以祭二大鳥
高丈餘皜身朱足見於大頓隋煬命工圖形立銘頌焉
晉懷時洛陽地䧟而二鵝出蒼者飛而白者止晉元時
灊縣掘地而二犬出雌者死而雄者活唐如意中濟源
水碾之柱中有鮎魚長尺餘隋煬時淮陽女垣之下中
有鯉魚長七尺唐德宗時魚或戴蚓游於江西之溪澗
金國八年龍或捧嬰戲於熙州之濼塘先天二年蛇蝦
蟆鬭於朝堂蛇長踰丈而蝦蟆如盤宣和四年玄武見
於雄州龜大如錢而蛇若朱漆筯
宋真宗時舒州之甘蟲人面綠毛紺爪嘴其聲曰甘唐
懿宗時吳越之大鳥四目三足其聲曰羅平晉懷時羣
鳥鳴於陳後主之蔣山曰柰何羣鳥鳴於劉豫之内庭
曰休也張林之犬人言曰天下人餓死晉惠時張騁之
牛人言曰天下亂乘我何之晉武時死牛頭言於幽州
宋高宗時雞言於陳州隋文末二豕言於渭南之民舍
避歲水北之姊家
胎生者眼胞自上而瞑卵生者眼胞自下而瞑濕生者
眼無胞化生者眼無竅蜮無目蟒圓目鷃旋目鳩方目
鵁以睛交蛇以眼聽魚目不瞑雞好邪視龍不見石魚
不見火雀夕瞀鴟晝盲猫睛當午斂縱如線鴞目遇夜
明察毫末馬夜行其目光所照三丈虎夜行一目放光
一目看物
龍之異以骨故能吸氣茹精龜之異以殼故可卜而先
知犀之異以角故孕星蜯之異以珠故欱月麝之異以
臍故香可通關鹿之異以角故獨皮裹而可食獺之異
以肝故月生葉而可袪瘵猩猩之異以血故可染物而
不渝玳瑁之異以甲故可器鯊魚胎生也其異以皮故
可鞘麟角鳳嘴其異以膠故可以續斷絃
唐裵旻終日射虎後遇小虎則馬辟易而弓矢俱墜老
人曰君前所射者彪也周永昌中涪州多虎有一大虎
逐虎而噬之錄奏曰檢瑞應圖乃酋耳也據是則世間
所見者皆彪大於虎者為酋耳小於彪者方為虎也
說略卷二十九
