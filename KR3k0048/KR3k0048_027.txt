說略卷二十七明顧起元撰
卉牋上
招摇山有祝餘狀如韭而青花食之不饑小華山有草
荔狀如烏韭而生於石上亦緣木而生食之己心痛符
禺山有草多條狀如葵而赤花黃實如嬰兒舌食之使
人不惑石脆山有草如韭而白華黑實食之己疥竹山
有黃雚其狀如樗其葉如麻白華而赤實其狀如赭浴
之己疥又可以己胕英山之陽多箭䉋(䉋竹也)浮山有薰
草麻葉而方莖赤華而黑實臭如蘼蕪佩之已癘嶓冢
山有蓇蓉葉如蕙本如桔梗黑華不實食之使人無子
天帝山有杜衡狀如葵臭如蘼蕪可以走馬食之已癭
臯塗山有無條狀如藁茇葉如葵而赤背可以毒鼠昆
侖之丘有薲(音頻)草狀如葵味如葱食之已勞甘棗之山
有籜葵本而杏葉黃華而夾實可以已瞢脫扈山有植
楮狀如葵葉而赤華莢實實如㯶莢可以已癙食之不
眯牛首山有鬼草葉如葵而赤莖其秀如禾食之不憂
隂山多雕棠葉如榆而方實如赤菽食之已聾鼓鐙山
有榮草葉如柳本如雞卵食之已風青要山有荀草狀
如葌而方莖黃華赤實其本如藁本服之美人色熊耳
山有葶䔭(亭寧二音)狀如蘇而赤華可以毒魚陽華山有苦
辛其狀如橚(即楸字)其實如瓜其味酸甘食之已瘧休與
山有夙條狀如蓍赤葉而本叢生可以為簳鼔鍾山有
焉方莖黃華圓葉而三成可以為毒姑媱(音遥)山有䔄草
其葉胥成其華黃其實如菟丘服之媚於人苦山有無
條員葉無莖赤華不實服之不癭大&KR2019;山有牛傷葉如
榆方莖而蒼傷其根蒼文服者不厥可以禦兵半石山
有嘉榮生而秀高丈餘赤葉赤華不實服之不霆太室
中有䔄草狀如&KR1637;白華黑實澤如蘡薁服之不昧少陘
山有&KR1938;(音剛)草葉狀如葵而赤莖白華實如蘡薁食之不
愚太山有梨葉狀如荻而赤華可以已疽敏山有&KR1668;狀
如蓍而毛青華白實服之不夭可以治腹病高梁山有
草狀如葵而赤華莢實白柎可以走馬兔牀山有雞穀
其本如雞卵其味酸甘食者利於人昆侖之墟有木禾
長五尋大五圍以上見山海經釣影山有丹藿生於水
中葉浮水上紫河有寒荷霜下方香盛波弋國有神精
香草一根百條其間如竹節柔軟其皮如絲可為布堅
密如冰紈瑶琨有碧草如麥割之釀酒飲一合三旬不
醒但飲甜水隨飲而醒種火山有明莖草夜如金燈照
見鬼物之形亦名照魅草以藉足履水不沉有夢草似
蒲色紅晝縮入地夜則出懷之則夢所思之人有鳳葵
草丹葉長四寸味甘久食令人身輕肌滑有五味草初
生味甘花時味酸食之使人不眠名曰却睡草烏哀國
有龍爪薤長九尺色如玉煎之有膏和紫桂為丸服一
粒千歲不饑有掌中芥葉如松子取其子置掌中吹之
而生一吹長一尺至三尺而止然後可移於地上不經
掌中吹者不生也食之能空中孤立足不躡地亦名躡
空草有龍肝瓜長一尺花紅葉素生於冰谷所謂冰谷
素葉之瓜仙人瑕丘仲食之千歲不渴玄都翠水有翔
雞菱菱碧色狀如雞飛仙人鳧伯子食之骨輕身生毛
羽眺蟾臺宴有地花氣葛此葛於地下生花入地十丈
乃得此葛其根倒出以上見洞冥記祖洲有不死之草
形如菰苗長三四尺人已死三日者以草覆之皆活服
之令人長生見十洲記洹流有石蕖青色甚堅而輕一
莖百葉千年一花崐流有素蓮一房百子凌冬而茂沉
流生碧藕長千常七尺為常也條陽山出神蓬如蒿長
十丈周以為宫柱所謂蒿宫燕昭王時有千莖穟穟於
空中自生花實落地則生根葉一歲百穫一莖滿車漢
昭帝琳池中植分枝荷一莖四葉狀如駢蓋日照則葉
低若葵之衛足名曰低光荷實如玄珠食之令人口氣
常香背明國北有虹草長一丈葉如車輪根大如轂花
似朝虹之色有宵明草夜視如列燭晝則無光自消滅
也有日精紫菊一莖一蔓延及數畝味甘食者不饑渴
有佳茅高五丈然之成灰以水灌之復成茅也謂之靈
茅有黃渠草映日如火其堅靭若金食者焚身不熱有
夢草葉如蒲莖如蓍采之以占吉凶萬不遺一有聞遐
草服者耳聰香如桂莖如蘭後漢明帝燉煌獻穹窿瓜
長三尺而形屈曲味美如飴昔道士從蓬萊山得此是
崆峒靈瓜四刧一實恒山獻巨桃霜下結花隆暑方熟
晉北方有抬星麥釀酒醇美久含令人齒動若大醉不
呌笑摇蕩令人肝腸消爛魏文時有合歡草狀如蓍一
株百莖晝則衆條扶疎夜則合為一莖謂之神草晉浮
支國獻望舒草其色紅葉如荷近望如舒遠望如卷團
團如蓋亦曰月出則舒月没則卷祖梁國獻蔓金苔色
如黃金投於水中光出照日置槃中照耀滿室又名夜
明苔含明國有浮筠之簳葉青莖紫子大如珠風吹竹
葉如鍾磬之音方丈山有濡葌葉色如紺莖色如漆細
軟可縈海人織以為席卷之不盈一手舒之則列坐方
國之賓又有莎蘿草細如髮一莖百尋柔軟香滑羣仙
以為龍骨之轡瀛洲有芸苗狀如菖蒲食葉則醉餌根
則醒不周之粟高三丈粒皎如玉食之歷月不饑員嶠
山有芸蓬色白如雪一枝二丈夜視有白光可以為杖
岱輿山有莽煌葉員如荷去之十步炙人衣則燋刈之
為席方冬彌温有遥香草花如丹光耀入月花葉俱香
扇馥數里子如薏實食之累月不饑玉梁有紫苔味甘
而柔滑食者千歲不饑有七色芝其色青光煇燿謂之
蒼芝以上見拾遺記酒杯藤出西域藤大如臂葉似葛
花實如梧桐實大如指香如荳蔲可以醒酒見李石續
博物志海南有睡草見之則令人睡一名睡草見述異
記良常山有螢火芝葉似草實大如豆紫花夜視有光
食一枚心中一孔明食至七七竅洞徹可以夜書句曲
山有夜光芝一株九實實墜地如七寸鏡夜視如牛目
雅州有舞草人對之歌及抵掌謳曲必動葉如舞常山
北有護門草寘諸門上夜有人過輒叱之南海有睡蓮
夜則花低入水北天竺國出蜜草秋冬不彫因重霜露
遂成蜜如塞上蓬鹽南方有地日草三足烏欲下食此
草則美悶不復動以上見酉陽雜俎木蘭皮國所産麥
一粒長三寸瓜圍四五尺榴一顆重五斤桃二斤見異
域志
招摇山有迷穀狀如榖而黑理其花四照佩之不迷侖
者山有白䓘如榖赤理汗如漆味如飴食者不饑可以
釋勞可以血玉符禺山有文莖其實如棗可以已聾英
山上多杻橿浮山多肹木枳葉而無傷木虫居之崇吾
山有木員葉白柎赤華黑理實如枳食之宜子不周山
有果實如桃葉如棗黃華赤柎食之不勞峚(音密)山多丹
木員葉赤莖黃華赤實味如飴食之不饑昆侖之邱有
河棠黃華赤實其味如李而無核可以禦水食之使人
不溺中曲山有櫰木狀如棠而員葉赤實實大如木瓜
食之多力崦嵫山多丹木葉如穀實大如瓜赤符黑理
食之已癉可以禦火北號有木狀如楊赤華其實如棗
而無核其味酸甘食之不瘧東始山有芑木狀如楊而
赤理其汁如血可以服馬歷兒山有櫔木方莖員葉黃
華而毛其實如楝服之不忘葌山有芒草狀如棠而赤
葉可以毒魚柄山有茇狀如樗葉如桐而莢實可以毒
魚苦山有黃棘黃華員葉其實如蘭服之不字堵山有
天楄(音鞭)方莖而葵狀服者不㖶放臯山有蒙木葉如槐
黃華而不實服之不惑少室山有帝休狀如楊其枝五
衢黃華黑實服者不怒太室山有栯(音郁)木狀如梨而赤
理服者不妬講山有帝屋葉狀如椒反傷(刺下勾也)赤實可
以禦凶浮戲山有亢木葉狀如樗而赤實食之不蠱敏
山有葪柏狀如荆白白華赤實服者不寒宣山有帝女
之桑大五十尺其枝四衢葉大尺餘赤理黃華青柎豐
山多羊桃狀如桃而方莖可以為皮張(治皮腫起)弱水有建
木狀如牛引之有皮若纓黃蛇其葉如羅其實如欒其
木若蓲開明北有珠樹文玉樹玕琪樹有聖木食之令
人智聖洞野山有若木赤柎青葉赤光下照地九丘有
建木青葉紫莖玄華黃實百仞無枝有九欘下有九枸
其實如麻其葉如芒以上見山海經東方荒外有豫章
其高千丈圍百丈本上三百丈始有條枝敷張如帳荒
外大山生不晝之木晝夜火然得暴風不猛猛雨不滅
南方有樹名柦榢&KR2286;三千歲作花九千歲作實葉長七
尺廣四尺實長九尺圍如長無瓤核竹刀割之如酥有
如何三百歲作花九百歲作實實有核金刀剖之則酸
蘆刀剖之則辛食之者神仙不畏水火白刃東方有樹
高百丈名梨子徑三尺剖之少瓤白如素和羹食之地
仙衣服不敗辟穀可入水火南方有耶木高三千丈子
形如甘瓜少&KR0008;(音練)甘美食之令人身澤不可過三升令
人冥醉半日乃醒東方有桃子徑三尺食之令人壽短
北方有棗子長六七寸圍過其長熟赤如朱乾之不縮
食之安軀益氣力南荒有泲竹長數百丈圍三丈五六
尺厚八九寸可以為船其筍甘美食之可以止創癘南
方有邯&KR0008;高百丈圍三尺八寸促節多汁甜如蜜咋其
汁可以節蚘滄浪洲生強木木方一寸可載百許斤東
北荒有栗實徑三尺二寸殼赤肉黃白味甜食之令人
短氣而渴崑侖山上有柰冬生子碧色須玉井水洗之
方可食以上見神異經漢武靈壽壇上植垂龍之木木
高十丈有朱露洒其葉如珠枝如龍之倒垂&KR1884;嵻山有
細棗萬年一實如今之軟棗咋之有膏膏可然燈外國
有青樝木膏如淳漆削置器中以蠟和之塗布然照數
里塗山之背梨大如升或云斗紫色千年一花亦曰紫
輕梨琳國有玉葉李色如碧玉數十年一熟韓終常餌
此李因名韓終李西那汗國有聲風木實如油麻風吹
枝如玉聲此木五千年一汗萬歲不枯有指星之木以
木指彗星星尋則没有紫柰大如斗甜如蜜核紫花青
有汁如漆可染衣亦名闇衣柰胥池寒國有發日樹日
從雲出雲來掩日風吹樹枝拂雲開日光也影娥池有
生金樹破之皮間有屑如金而色青亦名青金樹以上
見洞冥記聚窟洲有返魂樹花葉香聞數百里伐其根
心於玉釜中煮汁焚之聞香死者在地皆却活不復亡
也東海有扶桑長數千丈大二千餘圍樹兩兩同根偶
生更相依倚九千歲一生椹食之體皆作金光色以上
見十洲記西海有窮桑直上千尋葉紅椹紫萬歲一實
食之後天而老闇河之北有紫桂其實如棗羣仙餌焉
隂岐有黑棗其樹百尋實長二尺核細而柔百年一熟
嵭嵣山有桃樹百圍其花青黑萬歲一實晉思烟臺有
仁壽木似柏而枝長柔軟其花可食祈淪國有壽木一
樹千尋日月為之隱蔽若經憩此木下皆不死不病頻
斯國有大楓樹高六七十里善算者以里計之雷電常
出樹身之半方丈山有恒春樹葉如蓮花芬芳如桂花
隨四時之色一名沉生瀛洲有影木日中視之如列星
萬歲一實實如瓜青皮黑瓤食之骨輕以上見拾遺記
黃金山有交讓木楠也一年東邊榮西邊枯一年西邊
榮東邊枯年年如此大食國有小兒樹榦赤葉青枝上
總生小兒長六七寸見人皆笑動其手足頭著樹枝使
摘一枝小兒便死北方有七尺之棗南方有三尺之梨
人不得見或見而食之即為地仙以上見述異記
自太史公謂司馬長卿所載草木鳥獸多過其實後人
相沿疑之以盧橘夏熟答遝雜支等語皆為增飾按西
京雜記載梨有大谷細葉縹蔕金葉瀚海東王紫條青
玉梨芳梨九種棗有弱枝玉門青華赤心西王棠棗梬
棗七種栗有候榛瑰嶧陽四種桃有湘核金城綺葉紫
文秦桃榹桃霜桃胡桃櫻桃含桃十種李有青綺青芳
同心車下含枝金枝顔淵紫李綠李朱李黃李羌李燕
李蠻李侯李十五種柰有白紫綠三種樝有蠻羌㺅三
種椑有青烏赤葉三種棠有赤白青沙四種梅有紫葉
紫萼同心麗枝朱梅燕梅㺅梅七種杏有蓬萊文杏二
種桐有椅桐梧桐荆桐三種林檎十枇杷十橙十安石
榴十楟十白銀樹十黃銀樹十槐六百十千年長生樹
十萬年長生樹十扶老木十守宫槐十金明樹二十摇
風樹十鳴風樹十琉璃樹七池離樹十離婁樹十白榆
&KR0008;桂蜀漆樹各十柟四樅七栝十楔四楓四後云從上
林令虞淵得羣臣所上草木名二千餘種後失其本此
其記憶者又茂陵富人袁廣漢園有白鸚鵡紫鴛鴦牦
牛青兕奇獸怪禽江鷗海鶴悉没入上林太液池中有
鳴鶴舟容與舟清曠舟採菱舟越女舟池有洲黏樹一
株大六十圍五柞宫五柞樹蔭覆數十畝三輔黃圖高
帝時南粤王獻龍眼樹武帝於交阯移荔枝百株植上
林建扶荔宫中有菖蒲百本山薑十本甘蕉十二本留
求子十本桂百本蜜香指甲花百本龍眼㯽榔橄欖千
歲子甘橘皆百餘本内荔枝一株獨茂忽一夕萎死守
吏死者百餘夫草木多至二千餘種則長卿所言固未
虚也
緗素雜記云秦始皇上泰山立石封祠下風雨暴至休
於樹下遂封其樹為五大夫五大夫者秦官名第九爵
也唐陸贄作禁中春松詩云不羡五株樹李商隱有五
松驛詩李白序謂風雨暴作五松受職皆言五松事按
應劭云秦皇逢暴雨得五松因封為五大夫蓋當時大
夫係封五株松非一松也是以庾信終南山詩曰水奠
三川后山封五樹松觀此則知誤用不始於唐人矣
揚子雲甘泉賦玉樹青蔥師古注玉樹武帝所作集衆
寳為之向注文選亦謂武帝植玉樹於此宫以碧玉為
葉按三輔黃圖云甘泉宫者有槐樹今謂玉樹根榦盤
峙三二百年木也楊震關輔古語記曰耆老相𫝊咸以
謂此樹即揚雄甘泉賦玉樹青蔥者也又觀隋唐嘉話
國史纂異長安記聞見錄等雜書皆言漢宫以槐為玉
樹因知晉人所謂芝蘭玉樹者蓋指此也又考漢武故
事上起甲帳乙帳前庭種玉樹珊瑚為枝碧玉為葉自
在神宫中只非甘泉宫事知師古與向之注為甚謬而
左思之見未審也古來文士如曹操曹植王粲摯虞庾
鯈傅選庾信之徒皆有槐賦其述種於宫殿之間美致
曲盡獨未有以玉樹為言者何耶紀少瑜詩玉樹起千
尋曹植詩絲蘿緣玉樹得非即此乎後漢劉梁七舉亦
曰玉樹青蔥
檮杌舊注惡獸名非也檮斷木也一作剛木注引楚謂
之檮杌惡木也取其記惡以為戒趙岐曰檮杌者嚚凶
之類興於記惡之名杌樹無枝也从木从壽从兀壽久
也兀不動也不从犭則非獸明矣史高陽才子檮戭漢
書檮余山秇文志檮生皆作直由切惟孟子今音濤陸
德明九經釋音誤之也
吳都賦平仲君遷注皆木名劉成曰平仲之木實白如
銀君遷之樹子如瓠形而未詳也平本作枰上林賦華
楓枰櫨其木理平可為棋局故棋盤曰枰唐詩芳春平
仲綠清夜子規啼是也君遷本作桾櫏出交趾司馬温
公云如馬㛋俗名牛㛋柹今本草有君遷子味甘平無
毒止渴去煩熱令人潤澤樹高丈餘子中有汁如乳汁
生海南又言即柹漆非也别有椑柹日華子云作漆甚
妙生江淮南似柹而青黑色閒居賦梁侯烏椑之柹是
也
世說蒲柳之質望秋先零蒲水楊也三齊地記無棣縣
有秦王繫馬蒲堪為箭非菖蒲之蒲也若然豈堪繫馬
又中為箭乎爾雅楊蒲柳其言可證矣
娑羅樹出西番海中每枝生葉七片有花穗甚長而黃
如栗花秋後結實如栗可食正所謂七葉樹也唐李邕
娑羅樹碑云惡禽不集凡草不庇東瘁則青郊苦而歲
不稔西茂則白藏泰而秋有成是也第以段成式之博
雅而曰花開如蓮則大悖耳其樹詳於佛書維摩詰經
有菴羅樹唐會要云菩提樹一名皮羅樹葉似白楊即
思惟樹一名成道樹西域記名卑鉢羅又雙樹名婆羅
樹其花名婆羅法今所稱婆羅法門也蓋婆娑音同故
互言之耳
竹之類甚多如箭竹會稽竹箭見爾雅桃枝竹皮滑而
黃可以為席見戴凱之竹譜篁竹似桂而概節筯竹一
名篻竹出日南九真可為矛並見竹譜笻竹出身毒國
可為杖一名狹竹見漢書種龍竹任作笛雲母竹㰚竹
並見廣志&KR1217;簩竹皮薄而空皮上有澁可為錯見嶺表
錄異狗竹有毛出臨海篃竹一名蔽竹葉大如扇可以
衣蓬並見竹譜由梧竹堪為屋梁柱見林邑記斑竹湘
水見博物志篔簹竹一名箄竹出建安始興見吳錄異
苑苦竹張廌種見永嘉郡記射竹為箭見竹譜沙麻竹
一名蘇麻竹可為弓見南極志石麻竹勁利可為刀見
裴淵廣州記苞竹平鄉堪作布見顧微廣州記雞頸竹
筍有青斑色綠蘆&KR1217;竹䈄竹大如脚指虫食其筍皮如
繡可愛並見竹譜莽竹疏節㔂竹堅中簢竹中空仲竹
無笐並見爾雅&KR2312;竹君乘水而王其政太平&KR2312;紫脫為
常生見禮斗威儀漢竹永昌圍三尺餘利竹並見廣志
林箊竹竹薄而廣見竹譜晉竹吳王賜越王晉竹十瘦
見吳越春秋棘竹一名笆竹一名刺勒生交州䈏竹南
越之居梁柱是供弓竹東垂諸山並見竹譜簜竹篠簜
見禹貢孝竹一名慈竹孤竹東海中為管並見述異記
方竹葛仙於定海靈峯植見寧波志實心竹雲南出文
彩斑駮可為器物見雲南記文竹高平山生見湘州記
䈥竹陽嶼仙山見永嘉記筀竹宜為絲織器猫竹大竹
也江南諸山出見雜記怪竹荆州唐高宗遣宦者取之
見唐書
詩瞻彼淇澳綠竹猗猗毛注云澳隈也箓王芻也竹篇
竹也又陸璣云淇澳二水名箓竹一草名其莖葉似竹
青綠色高數尺詞賦皆引猗猗入竹事誤也按𫝊曰淇
衛&KR1642;簬又曰淇衛之箭又下淇園之竹以為楗又伐淇
園之竹以為矢是淇之産竹自古而然詩曰綠竹猗猗
言竹之初生其色綠也長則綠轉而青矣故曰綠竹青
青卒章又曰如簀如簀言其盛也故謝莊竹贊亦曰瞻
彼中堂綠竹猗猗毛陸之說未可從也
杜子美有從韋明府續處覓錦竹兩三叢詩黃鶴注云
考竹譜竹紀無錦竹意以其文如錦名之竹紀有蒸竹
䈄墮竹其皮類繡豈即此乎劉會孟批杜錦樹行云題
曰錦樹使人刮目錦竹亦新惜無拈出者耳梅宛陵集
錦竹詩曰雖作湘竹紋還非楚筠質化龍徒有期待鳳
曾無實本與凡草俱偶親君子室又注其下云此草也
似竹而斑始知黃鶴今註之昏耳
李畋該聞集云舊稱竹實為鸞鳳所食今近道竹間時
見花開如棗結實如麥江淮號為竹米以為荒年之兆
其竹即死信非鸞鳳之實也近有餘干人來言彼有竹
實大如雞子竹葉層層包褁味甘勝蜜食之令人心肺
清凉生深竹林茂密處頃因得之淮日久枯乾而味尚
存乃知鸞鳳所食必非常物也
棗之名壺棗細要棗白棗酸棗羊棗大棗苦棗無實棗
還味棗見爾雅玉文棗見關令尹𫝊宜海棗見女生别
𫝊紫棗穀城出墟棗一名安益棗夏后棗梁國夫人棗
單父棗三星棗駢白棗灌棗狗牙棗雞心棗牛頭棗獼
猴棗玄棗﨑廉棗桂棗夕棗見廣志西王母棗羊角棗
見鄴中記握核棗見洞冥記仙人棗見洛陽伽藍記仲
思棗信都獻見杜實大業拾遺記波斯棗見嶺表錄異
紫紋棗金槌棗鳳眼棗隋煬帝西苑見事林廣記樂氏
棗青州見齊民要術海棗大如杯盌見南方草木狀碧
棗滄洲見杜陽編龍骨棗河中府貢見地理志水菱棗
見圖經千年棗大食國有見杜還經行記
桃之名旄冬桃椃桃山桃見爾雅金桃銀桃康國獻見
唐書玉桃見神農經度皮桃見漢舊儀碧桃見關令尹
傳白桃㺅桃見晉中興記勾鼻桃見鄴中記寒桃見南
康記冬桃夏桃秋桃見廣志木桃見述異記偏核桃占
畢國見北戶錄梟桃在樹不落見本草經石桃見南康
記餅桃迎冬桃見事林廣記
杏之名紫杏見南嶽夫人傳海杏見郭太機果賦范蠡
宅中有赤杏見王廙洛都賦金杏見齊南郡志縹杏瀨
鄉老子祠見述異記
李之名趙李麥李駮赤李見爾雅木李見毛詩玉李見
抱朴子鍾山李見漢武内傳圓丘紅李同上春李見鄴
中記細李見周處風土記玄雲李見真人王褒内傳紫
李青綺李青房李黃李綠李顔淵李見魯志車上李鼠
李黃建李馬肝李房林李㮏李擘李杏李孝李夏李冬
李見廣志白李見列異𫝊縹李見陸機果賦緗李見王
廙洛都賦玉文李見黃帝内𫝊金李安陽李見述異記
黃中李西王母珍之見集真記嘉慶李東都嘉慶坊出
又崔奉國家李肉厚無核曰天罰乖龍割其耳血墮地
生此李見琴莊美事又王侍中家堂前有鼠穴生李樹
花實俱美此鼠精李也見好事錄
梨之名赤梨扶桑國見齊書酢梨太山見漢官儀哀家
梨秣陵見世說紫梨王母食見關令尹𫝊玄光梨見漢
武内傳金柯梨出琅邪王野家含消梨見辛氏三秦記
官梨見永嘉記蕭梨見宋五行志黃梨恒陽見傅選賦
昫山梨見左思齊郡賦玉乳梨煬帝西苑見廣記鳳棲
梨河中府貢見地理志紫花梨唐武宗真定縣産見耳
目記同心梨吕光時燉煌太守宋歆獻見段龜龍凉州
記
柑橘之名建春柑見神異經天寳柑天寳宫中植見雜
俎壺柑見古今注合歡柑見明皇遺事羅浮柑見國史
補宜都柑見荆州記平蔕柑見廣志胡柑見風土記海
紅柑洞庭柑朱柑黃柑枝柑乳柑又黃橘塌橘包橘綿
橘沙橘荔橘油橘綠橘乳橘東橘金橘自然橘早黃橘
軟條穿橘並見事林廣記
栗之名㺅栗唐李德裕出此宴客見酉陽雜俎朔濱栗
見王逸賦云北燕薦朔濱之巨栗陽胡栗蔡中郎言見
齊民要術華林栗晉華林園植南安栗見王褒僮約吳
栗升十五枚漢武時生見三秦記漸栗虔州南形如棗
核見酉陽雜俎三栝栗隋時蔡州進紫皮栗巨栗漁陽
栗見事林廣記倭韓國上栗大如雞子桂陽栗大如柿
見詩義疏中山好栗見何宴九州論及盧毓冀州論天
台栗王可交遇仙與二栗青赤光如棗長二寸許見續
神仙傳
南果之佳者曰百韵勝曰勝番糖曰菩提果曰金甘子
曰蜜出律曰勝花曰小剥曰芧曰黃彈子曰山棗曰荻
蔗曰牛妳柿北果之佳者曰鸚哥舌曰醉楊妃曰宜母
子曰嘉慶子曰波羅蜜曰銀桃曰金杏曰栝子仁曰巴
欖子夷果之佳者曰胡榛子阿月子並出西國侯騷子
蠻藤子出南詔瞻波果出瞻波國底爾實出阿哩國綺
縞實出大荒似東瓜相嫁實出南荒范成大桂海虞衡
志載南果五十五種其常見者不載它如曰綿李曰石
栗曰龍荔曰木竹子曰冬桃曰羅望子曰人面子曰烏
欖曰方欖曰蕉子曰雞蕉子曰芽蕉子曰紅鹽草菓曰
鸚&KR1765;舌曰八角茴香曰餘甘子曰五梭子曰黎朦子曰
波羅蜜曰柚子曰櫓罟子曰槎擦子曰地蠶曰赤柚子
曰火炭子曰山韶子曰山龍眼曰部諦子曰木賴子曰
粘子曰羅晃子曰千歲子曰赤棗子曰藤韶子曰古米
子曰殼子曰藤核子曰木連子曰蘿蒙子曰毛栗曰特
乃子曰不納子曰羊矢子曰日頭子曰秋風子曰黃皮
子曰朱圓子曰匾桃曰粉骨子曰塔骨子曰布衲子曰
黃肚子
廣志云荔支樹高五六丈似桂樹深葉蓬蓬冬夏榮茂青
華朱實大如雞子核黃黑似熟蓮子肉白如肪甘而多汁
似安石榴有酸甜者至日將中翕然俱赤則可食也一樹
下子百斛王逸荔支賦云修榦紛錯綠葉臻臻灼灼若朝
霞之映日離離若繁星之著天皮似丹罽膚若明璫潤侔
和璧竒喻五黃仰歎麗表俯嘗嘉味口含甘液心受芳氣
白居易荔支圖序云樹形團團如帷蓋葉如冬青華如橘
春華實如丹夏熟朵如蒲萄核如枇杷殼如紅繒膜如紫
綃瓤内潔白如冰雪漿液甘酸如醴酪大略如彼其實過
之張九齡荔支賦云膚玉英而含津色江萍以吐日朱苞剖
明璫出未玉齒而殆銷雖瓊漿而可軼彼衆味而有五此
甘滋之不一若乃華軒洞開嘉賓四會時當燠煜客或煩
憒而斯果在焉莫不心侈而體泰信琱盤之仙液實玳筵
之綺繢有終食而累百愈益氣而理内蔡君謨荔支譜云
興化軍荔支大重陳紫其樹晚熟其實廣上而圓下大可
徑寸有五分香氣清遠色澤鮮紫殼薄而平瓤厚而瑩膜
如桃花紅核如丁香母剥之凝如水精食之消如絳雪其
味之至不可得而狀也漢武帝破南越建扶荔宫扶荔
者以荔支得名自交趾移植百株於庭無一生者連年
移植不息後數歲偶一株稍茂然終無華實帝亦珍惜
之一旦忽萎死守吏坐誅死者數十遂不復茂其實則
歲貢焉司馬相如賦上林云遝答離支正述當時所見
蔡君謨以為夸言無有蓋不考也東漢時南海獻龍眼
荔支十里一置五里一候奔騰阻險死者繼路臨武長
唐羌上書陳狀和帝始詔太官省之唐天寳中楊妃嗜
荔支歲命涪州驛致七日七夜至京師人馬多斃於路
百姓苦之然皆漢武始之也白居易云荔支離本枝一
日而色變二日而香變三日而味變四五日外色香味
盡去矣負暄雜錄云宣和殿前有荔支四株結實甚夥
不知何以能爾杜陽編云羅浮先生軒轅集上因語京
師無荳蔲花及荔支俄傾二花皆連枝葉凡數百鮮明
芳潔如新嘉靖中寳應朱曰藩家樹牌坊空中飛鳥忽
&KR0742;墮鮮帶葉荔支一枝於地一時以為竒事此必自閩
廣越海而來者因錄關中胡侍所紀荔支事并續之以
廣異聞
盧橘夏熟註既誤楊用修據吳錄地里志云朱光禄為
建安郡中庭有橘冬月覆上樹褁之至明年春夏色變
青黑味尤絶美謂此即盧橘然非上林所種也按魏王
花木志曰盧橘蜀土有給客橙似橘而非若柚而香冬
夏華實相繼或如彈丸或如拳通歲食之亦名盧橘蜀
土移栽上林固易耳
東坡橄欖詩曰待得微甘回齒頰已輸崖蜜十分甜冷
齋夜話謂事見鬼谷子崖蜜櫻桃也漫叟漁隱諸公引
本草石崖間蠭蜜為據按坡詩為橄欖而作疑以櫻桃
對言魏文帝詔曰南方有龍眼荔支不比西園葡萄石
蜜此以諸果對言固知非石蜜也
酉陽雜俎云偏桃出波斯國波斯呼為婆淡樹長五六
丈圍四五尺似桃而闊大三月開花白色花落結實狀
如桃子而形偏故名偏桃其肉苦澁不可噉核中仁甘
甜西域諸國並珍之胡侍墅談云關中有一種桃正如
雜俎所說俗謂之巴旦桃其仁極甘美遠勝巴旦杏仁
恐即偏桃也
列子吳越之國有木焉其名曰櫾碧樹而冬生櫾與柚
同漢書橘柚芬芳注曰柚即橙也非是蓋柚與橙異種
初非一物所云似橘而大味酢皮厚者是也後又云盧
橘夏熟黃甘橙楱郭璞曰黃甘橘熟而味精楱亦橘之
類張楫曰楱小橘也出武林則知柚非橙矣
葡萄漢書作蒲陶一名馬乳號草龍珠帳有紫水晶瑣
瑣三種又有蘡薁名山葡萄野生實小亦可為酒莖主
嘔逆即今悠悠藤之類故名千歲蘽又名為萬歲藤大
者如盌冬夏不凋在草木之間詩食鬱及薁是也
廣右甘蔗色白而甚細其堅如竹名石蜜通志赤者崑
崙蔗白者竹蔗黃者蠟蔗小而燥者荻蔗又芳蔗杜蔗
舊言草之庶出者以節節側生也傅巽七誨云南中茶
子西極石蜜楞嚴經黑石蜜乃甘蔗糖也
易曰聖人幽贊於神明而生蓍史記曰蓍千歲則一本
百莖其下必有神龜守之白虎通曰蓍之言耆也陽之
老也故曰下有神龜上有稠蓍其形長丈其叢生滿百
莖通志蓍如蒿華如菊生上蔡白龜祠傍一叢之榦二
三十或四五十高五六尺又陳州伏羲陵上生者其葉
類細蓬蒿夫蓍乃草之最壽者六十曰耆故字从艸从
耆張茂先曰以老故知吉凶生千歲三百莖同本其上
常有黃雲覆之王充曰蓍生七十歲生一莖神靈之物
故生遲留歷歲長久劉向云龜千歲而靈蓍百年而一
本生百莖蓍策𫝊曰天下和平王道得而蓍莖長丈餘
其叢生滿百莖可以當大衍之數者二下有神龜守之
上有雲氣覆之學齋呫嗶又云一叢必四十九莖以應
大衍之數恐未必然也
王者之德及草木則有&KR1739;脯一名倚扇狀如蓬大枝葉
小根根如絲轉而成風殺蠅堯時生於厨有屈軼佞人
入則指之有芝草令人度世有巨鬯三禺之禾一稃二
米王者宗廟修則出也有華平其枝正平王者有德則
生德剛則仰德弱則俯有平露如蓋以察四方之政其
國不平則隨方而傾有朱草有聖人之德則生有芝英
王者親近耆老養有道則生有木連理有賓連有闊達
有嘉禾有嘉瓜有嘉麥有花並蒂有嘉粟有嘉黍
五芝有石芝有木芝有草芝有肉芝有菌芝石芝赤者
如珊瑚白者如肪黑者如漆青如翠羽黃如紫金皆光
明洞徹晦夜能照又有玉脂芝七明芝九光芝石芝有
石蜜芝石桂芝石硫黃芝木芝有威喜芝飛節芝樊桃
芝參成芝木渠芝建木芝木華芝黃蘖擅梪芝草芝有
獨摇芝(無風自動)牛角芝龍仙芝麻母芝白符芝隱晨芝朱
草芝五德芝龍銜芝肉芝則萬歲蟾蜍千歲蝙蝠千歲
靈龜風生獸千歲鷰之類菌芝狀如宫室或車馬或龍
虎或人形或飛鳥五色無常已上五芝服之皆令人長
生茅君句曲山有五種龍仙參成燕胎夜光玉芝霍山
有五香芝良常山有螢火芝神山有黃龍芝此外有人
芝月芝山芝火芝鳳腦芝金蘭芝隱晨芝紫朱芝朱草
芝赤雲芝月精芝黑芝金芝萬年芝夜光芝白雲芝雲
母芝華芝鬼芝然則大觀政和間王欽若丁謂蔡京輩
所進皆鬼目之類耳
說略卷二十七
