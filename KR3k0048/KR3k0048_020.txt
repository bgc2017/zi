說略卷二十明顧起元撰
居室
明堂制今禮戴說禮盛德記曰明堂自古有之凡有九
室室有四戸八牖三十六戸七十二牖以茅蓋屋上圓
下方所以朝諸侯其外有水名曰辟廱明堂月令說云
明堂高三丈東西九仞南北七筵上圓下方四堂十二
室室四戸八牖宫方三百步在近郊三十里講學大夫
淳于登說明堂在國之陽三十里之外七里之内丙巳
之地而祀之就陽位上圓下方八窗四闥布政之宫故
稱明堂明堂盛貌周公祀文王於明堂以配上帝上帝
五精之神太微之庭中有五帝座星古周禮孝經說明
堂文王之廟夏后氏曰世室殷人曰重屋周人曰明堂
東西九筵筵九尺南北七筵堂崇一筵五室凡室二筵
蓋之以茅謹按今禮古禮各以其義說說無明文何以
知之鄭玄駁之云禮戴所云雖出盛德記云九室三十
六戸七十二牖似秦相吕不韋作春秋時說者蓋非古
制也四堂十二室字誤本書云九室十二堂淳于登之
言取義於孝經援神契說宗祀文王於明堂以配上帝
曰明堂者上圓下方八窗四闥布政之宫在國之陽帝
者諦也象上可承五精之神五精之神實在太微於辰
為已是以登云然今漢說立明堂於丙巳由此為也水
木用亊交於東北木火用事交於東南火土用事交於
中央金土用事交於西南金水用事交於西北周人明
堂五室帝一室合於數如鄭此言是明堂用淳于登之
說禮戴說而明堂辟廱是一古周禮孝經說以明堂為
文王廟又僖五年公既視朔遂登觀臺服氏曰人君入
太廟視朔告朔天子曰靈臺諸侯曰觀臺在明堂之中
又文二年服氏云明堂祖廟並與鄭說不同者按王制
云小學在公宫南之左大學在郊又云天子曰辟廱辟
廱是學也不得與明堂同為一物又天子宗廟在雉門
之外孝經緯云明堂在國之陽又此云聽朔於南門之
外是明堂與祖廟别處不得為一也孟子云齊宣王問
曰人皆謂我毁明堂孟子對曰夫明堂者王者之堂也
王欲行王政則勿毁之矣是王者有明堂諸侯以下皆
有廟又知明堂非廟也以此故鄭皆不用具於鄭駁異
義也云每月就其時之堂而聽朔焉者月令孟春居青
陽左个仲春居青陽太廟季春居青陽右个以下所居
各有其處是每月就其時之堂也云卒事反宿路寢亦
如之者路寢既與明堂同制故知反居路寢亦如明堂
每月異所反居路寢謂視朔之一日也其餘日即在燕
寢視朝則恒在路門外也
辟雍泮宫非學名說文辟雍作廦廱解云廦牆也廱天
子享宴廦廱也魯詩解云騶虞文王囿名也辟雍文王
宫名也以說文魯詩之解觀之則與詩鎬京辟雍於樂
辟雍之義皆合矣辟雍為天子學名泮宫為諸侯學名
自王制始有此說王制者漢文帝時曲儒之筆也孟子
曰夏曰校殷曰序周曰庠學則三代共之使天子之學
曰辟雍為周之制則孟子固言之矣既曰辟雍而頌云
于彼西雍考古圖又有胥雍則辟雍也西雍也胥雍也
皆為宫名無疑也魯頌既曰泮宫又曰泮水又曰泮林
則泮宫者泮水傍之宫泮林者泮水傍之林無疑也魯
有泮水故因水名以名即使魯之學在水傍而名泮宫
如王制之說當時天下百二十國之學豈皆在泮水之
傍而皆名泮宫耶予又觀宋胡致堂云靈臺詩所謂於
樂辟雍言鳥獸昆蟲各得其所鼓鐘簴業莫不均調於
此所論之事惟鼓鐘而已於此所樂之德惟辟雍而已
辟君也雍和也文王有聲所謂鎬京辟雍義亦若此且
靈臺之詩叙臺池苑囿與民同樂故以矇瞍奏公終之
胡為勦入學校之可樂與鐘鼓諧韻而成文哉文王有
聲止於繼伐功作豐邑築城池建垣翰以成京師亦無
緣遽及學校之役上章曰皇王維辟下章曰鎬京辟雍
則知辟之為君無疑也泮水詩言魯侯戾止且曰于邁
固疑非在國都之中且終篇意旨主于服淮夷故獻馘
獻囚出師征伐皆於泮宫烏知泮宫之為學校特取其
中匪怒伊教一句為一篇之證則末矣
秦始皇滅六國寫其宫室作之咸陽北坂上自雍門以
東至涇渭交處殿屋複道周閣相屬然各自為區雖一
瓦一甓之造亦如其式各書國號不相雷同皆布有所
得諸侯美人居之如在其國鐘鼓帷帳不移而具至於
出狩豐貂東至獬豸南來又有玄旗皂旒之制䍐車之
飾寫九王之廷於咸陽北坂車輿之綵各樹其文所謂
秦人大備而陳戰國之後車者也見秦史晉志為詳然
則吳寬為漢高帝徙新豐以娛太上皇村舍屋廬各如
其舊雞犬放之亦各識其家寬殆是秦治六國宫室之
匠人耳
按三輔舊事西京雜記諸書阿房宫前殿東西三里南
北五里前庭中可受十萬人車行酒騎行炙千人倡萬
人和一云阿房宫以銅為柱荆軻匕首中柱柱中火出
又門戸皆厚加磁石使外兵不得入一云上可以坐萬
人下可以建五丈旗關内離宫三百關外四百餘漢未
央宫周回二十八里前殿東西五十丈深二十五丈有
殿閣三十二至孝武以木蘭為棼橑文杏為梁柱金鋪
玉戸華榱璧璫雕楹玉磶重軒鏤檻青瑣丹墀左墄右
平黃金為璧帶間以和氏珍玉風至其聲玲瓏然也未
央在城西偏而長樂在東太后多居之周回十九里又
有桂宫北宫明光宫在北周回各十餘里孝武又建建
章宫於未央宫西長安城外跨城池作飛閣通之搆輦
道以上下周廻三十里宫正門曰閶闔高二十五丈左
鳳闕高二十五丈右神明臺門内北起别風闕高五十
丈對峙井幹樓高五十丈輦道相屬焉連閣皆有罘罳
前殿下視未央其西則廣中殿受萬人廟記云北闕門
高二十五丈又有鳳皇闕高七十丈五尺又畿内千里
京兆治之前乘秦嶺後越九嵕東薄河華西涉岐雍内
外宫一百四十五所隋文帝遷都其正宫正殿皆名大
興隋煬帝因之致美於西苑後多幸東京江都以及唐
改名太極宫然俱無所增飾高宗於宫東北取苑地建
大明宫其廣袤亦及五里尚未能建章之半也宋東京
宫殿初因朱梁之舊建隆三年倣洛陽宫殿修之始為
壯麗然周廻不過五里至晉南渡都建康朝宴所臨止
東西二堂宫門之外編竹以為儲胥而已宋南渡都臨
安以州治為行宫制度簡省垂拱大慶文德紫宸祥曦
集英六殿隨事易名實一殿重華慈福夀慈夀康二宫
重夀寧福二殿隨時異額實一宫延和崇政等四殿本
一射殿天章龍圖等九閣實天章一閣大内尤庳隘階
墀僅三級比於江南大家而已
梁孝王廣睢陽城七十里西苑方二百里作曜華宫築
兔園園中有百靈山膚寸石落猿巖栖龍岫又有雁池
池間有鶴洲鳬渚其諸宫觀相連延亘數十里竒果異
樹珍禽怪獸畢備王日與宫人賓客弋釣其中是漢之
諸王踰於後世人主也梁冀廣開園囿採土築山十里
九坂以象二崤深林絶澗有若自然竒禽馴獸異方珍
怪畢有是漢之貴戚踰於後世人主也袁廣漢於北山
下築園東西四里南北五里激流水注其中橫石為山
高十餘丈連延數里養白鸚鵡紫鴛鴦犛牛青兕竒獸
珍禽委積其間積沙為洲嶼激水為波濤致江鷗海鶴
孕雛產鷇延漫林池竒樹異草靡不植培屋皆徘徊連
屬重閣修廊行之移晷不能徧是漢之富民踰於後世
人主也
石林燕語曰古者天子之居總言宫其别名皆曰堂是
也故詩曰自堂徂基禮言天子之堂初未嘗有稱殿者
秦始皇紀言作阿房宫甘泉殿蕭何傳言作未央殿其
名始見而阿房甘泉未央亦名宫疑皆起於此時按黃
帝有合宫堯有貳宫湯有鑣宫周有蒿宫楚有蘭臺宫
韓有鴻臺宫齊有雪宫列子有化人宫神異經有天瑶
宫古之言宫者如此宋玉賦謂高殿以廣意商君謂天
子之殿戰國策謂蒼鷹擊於殿上說苑謂齊有飛鳥下
止殿前燕子謂入殿門不趨奉劒於殿下史記毛遂定
從於殿上優孟入殿門古之言殿者又如此則知宫殿
之稱其來久矣非但始於秦始皇也但殿未聞專名某
殿而已此二字者古人上下通用如儒有一畆之宫象
往入舜宫霍光第中鴞鳴殿前黃霸居丞相府舉孝子
先上殿是也藝文類聚謂蕭何曹參韓信皆有殿
漢郊祀志云武帝因公孫卿言仙人好樓居於是令長
安作蜚廉桂舘甘泉作益夀延夀館使卿持節設具而候
神人顏師古曰益夀延夀二館也按太史公紀作益夀
觀而近歲雍耀間耕夫有得古瓦其首有益延夀三字
其瓦徑尺字書竒古即此觀時瓦也又按括地志云延
夀觀在雍州雲陽縣西北八十一里通天臺西八十步
正今耀州北也然則當以史記為正但一觀名益延夀
三字耳館當從史記作觀觀館古多相通唐以前六朝
時凡今道觀皆謂之某館至唐始定謂之觀也
漢宣帝圖畫功臣霍光等十二人於麒麟閣按漢宫殿
疏天禄麒麟二閣蕭何造以藏秘書畫賢臣者三輔故
事則云天禄石渠二閣不言麒麟閣也光武畫功臣鄧
禹等於雲臺不言閣也按洛陽地志云雲臺高閣十四
間唐文皇畫功臣長孫無忌等於凌烟閣初名戢武閣
後昭宗徙洛陽宰相柳璨奏四鎮元帥梁王勛業冠古
可創一閣圖畫以旌之詔曰魏賞彭陽之功别創紀勲
之觀齊旌泗水之績乃嘉崇德之樓式視新規爰從舊
典宜令所司於皇城内擇善地别造凌烟閣圖寫賜名
天祐鹽梅之閣蓋閣成而簒弑遂矣真功臣之辱也凌
烟名亦不雅秦二世為之欲與南山齊者
襄沔記稱襄陽城内刺史宅有高齋梁昭明太子於此
齋造文選今襄陽有文選樓按昭明齊中興元年生於
襄陽未幾即立為太子何嘗出督襄陽文選乃東宫所
編次於襄陽亦無關也常熟虞山福地(俗名李王宫)七星檜
甚竒中有臺志以為昭明太子讀書臺檜乃昭明手植
蓋亦此類今南京鍾山中有昭明讀書臺當可信乃丹
陽有臺太平南康皆有書堂池州有文選閣皆非也
僧寺言精舍王觀國謂晉孝武帝奉佛立精舍於殿内
引沙門居之以為始此非也本見佛經蓋佛所居竹林
曰精舍晉武因之耳觀國又引後漢包咸劉淑檀敷傳
儒者立精舍講授吳曾引江表傳干吉立精舍燒香讀
道書製符水按謝承後漢書趙昱請處士綦母君公楊
奇於緱氏界周磐自重合令還張奐在扶風俱立精舍
教授蓋精舍不惟釋門儒與道士俱可用也
李尋傳曰久汙玉堂是知玉堂實嬖幸之處乃漢殿名
故宋太宗飛白書玉堂之署四字蓋待詔者有直廬於
殿側故曰署元豐中學士請摘上二字以名翰院故翰
院亦遂名玉堂云
語林曰近代通謂府廷為公衙即古之公朝也字本作
牙訛為衙詩曰圻父子王之爪牙大司馬掌書備牙猛
獸以爪牙為衛故軍前大旗為牙旗又孔氏雜說牙者
旗也太守出則有門旗遺法也後遂以牙為衙或以舍
廨為衙南史侯景集行列門外謂之牙門以次引進牙
門始見於此北史宋世良守清河獄櫓生桃蓬蒿亦滿
牙門虚寂謂之神門此漫錄與續什常談所載者按牙
門已見後漢書觀鄒義到公孫瓚營拔其牙門三國魏
文帝置牙門將晉陸機襲父爵為牙門將其來固已久
矣
禁門黃闥公府曰黃閣郡治曰黃堂三公黃閣前史無
其義人往往不得其說案禮記士鞞與天子同公侯大
夫則異鄭玄注士賤與君同不嫌也朱門洞啟當陽之
正色三公之與天子禮秩相亞故黃其閣以示謙蓋是
漢制張超與陳公牋拜黃閣將有日是也此見沈約宋
志而衛宏漢儀亦謂丞相聽事閣曰黃閣或者不曉謂
丞相近於君故謂黃閣然名為黃閣初非用黃及考南
史何尚之與婢共洗黃閣益信黃閣非虚名也若郡治
之黃堂由春申君在郡塗雌黃以厭火災遂為黃堂故
事外臣下室廬鮮有謂黃者然服飾猶未之禁臣下亦
通用之自唐高祖武德初用隋制天子常服用黃袍遂
禁士庶不得服而服黃有禁自此始至明皇天寳間因
韋韜奏御案牀褥望去紫用黃制而臣下一切不得用
黃矣
今官衙之庭除率曰丹墀未詳所始漢制尚書郎主作
文書起草更直於達禮門得神仙門光明殿因得省中
省中皆胡粉塗壁畫古賢列女以丹漆地謂之丹墀尚
書郎握蘭含雞舌香奏事與黃門侍郎對揖黃門侍郎
稱已聞乃出則丹墀之名有所自矣
今人家廂房按周昌傳吕后側耳於東箱聽司馬相如
傳青龍蚴蟉於東箱金日磾傳莽何羅褏刀從東箱上
鼂錯傳錯趨避東箱東方朔傳公主起之東箱前漢書
稱東箱字率多用竹頭師古注謂正寢之東西室皆曰
箱如箱篋之形爾雅及他書東西廂字從广頭謂廊廡
也埤蒼云箱序也亦作廂東箱字又見禮記
今譙樓舊言樓之别名莊子無盛鶴列於麗譙之間麗
力知力支二音譙亦作嶕謂華麗而嶕嶢也或曰魏城
門名也又譙門見漢書師古曰門上為高樓以望故謂
美麗之樓為麗譙亦呼為巢如巢車是也亦作樵趙充
國為木樵宋時曰勅書樓見淳化二年詔命以藏所受
詔勅咸著於籍違者論罪此尊重王言真良法也今之
詔勅府州縣不知置何所矣
趙明誠金石錄跋昆陽城中漢街彈碑不知街彈為何
語按周禮大司徒里宰以歲時合耦於鋤鄭玄注曰鋤
者里宰治處若今街彈之室蓋周名鋤漢名街彈之室
即今之申明亭也
孟子曰速於置郵而傳命注置驛也郵馹也驛與馹何
别乎按說文驛置騎也从馬睪聲馹驛傳也从馬日聲
合而觀之驛主於騎言馬也馹主於傳言車也驛字經
典罕見惟左傳文公十六年有楚子乘驛會師於臨品
之文書云雨霽蒙驛克言龜文直達如驛路也許白雲
曰字書馬逓曰置步逓曰郵漢謂之乘傳高祖五年令
田橫乘傳詣洛陽如淳曰漢律四馬高足為置傳四馬
中足為馳傳四馬下足為乘傳一馬二馬為軺傳又謂
之遽說文傳也一曰&KR0034;也徐鉉曰傳馹車也周禮行夫
掌邦國傳遽之小事傳車尚速故又為窘廹也莊子仁
義先王之蘧廬可以一宿是蘧廬即傳舍也風俗通曰
漢改郵曰置此說非孟子已有置郵之說矣
今之巷道名為胡洞字書不載或作衙衕又作&KR1803;㣚皆
無據也南齊書蕭鸞弑其君昭於西弄注弄巷也南方
曰弄北曰&KR1803;㣚蓋方言耳
今寺觀削木為籌置溷圊中名曰厠籌北史齊文宣王
嗜酒淫泆肆行狂暴雖以楊愔為相使進厠籌然則愔
所進者豈即此與按說文廁清也從广則聲韻初吏切
間也雜也次也圊也居高臨垂邊曰廁高岸夾水曰廁
史記太倉公傳豎奉劍從王之廁汲黯傳衛青大將軍
侍中上踞廁見之注如淳曰廁音則謂牀邊據牀視之
一云溷廁也廁牀邊側漢書注如淳曰廁溷也孟康曰
廁邊側也師古曰如說是也仲馮曰廁當從孟說愚意
古者見大臣則御坐為起夫武帝固以奴隸待青亦不
應踞溷圊而見之然漢文居灞北臨廁使慎夫人鼓瑟
注韋昭曰高岸夾水為廁即此推之則凡廁者皆取其
在兩物間為義又郅都傳賈姬如廁有野彘入廁命都
擊之則此之如厠亦必非是溷圊他如劉安别傳謫守
天廁三年莊子庚桑篇適其偃註偃屏廁也屏廁則以
偃&KR1566;儀禮既夕禮甸人築坅坎隸人溫廁塞廁萬石君
傳建取親中帬廁牏身自澣洒注孟康曰廁行清牏中
受糞函也至於晉侯食麥脹如廁陷而卒趙襄子如廁
執豫讓高祖鴻門會如廁召樊噲等及如廁見柏人金
日磾如廁擒莽何羅范睢佯死置厠中李斯如廁見鼠
管寧思愆念嘗如廁不冠陶侃如廁見朱衣王敦如廁
食棗劉寔誤入石崇廁郭璞被髮廁上劉季和廁上置
香爐庾翼江州如廁見一物頭如方相沈慶之夢鹵簿
入廁中崔浩焚經投廁中王昇見廁神立死宣成太守
刀緬祭廁神遷官又蒯瞶盟孔悝於廁曹植戒露頂入
廁錢義廁神李赤廁鬼左思作三都賦藩溷皆著紙筆
錢若水上廁讀小詞宋京走廁必挾書歐陽修思索文
字多在三上一謂廁上則真溷圊矣
左傳同官為寮文選注寮小窗也宋王聖求號初寮高
似孫號疎寮謝伋號靈石山藥寮唐詩綺寮河漢在斜
樓皆指窗也古人謂同官為寮指其齋署同窗為義今
士子同業曰同窗官先事士先志官之同寮亦士之同
窗也
長安御溝謂之楊溝植高楊於上也一曰羊溝謂羊喜
觝觸垣牆故為溝以隔之故曰羊溝見中華古今注今
人謂暗溝為隂溝明溝為陽溝所謂楊溝羊溝安知非
陽溝耶
前世載罘罳之制凡五出鄭康成引漢闕以明古屏而
謂其上刻為雲氣蟲獸者是禮疏屏天子之廟飾也鄭
之釋曰屏謂之樹今浮思也刻木為雲氣蟲獸如今闕
上之為矣此其一也顔師古正本鄭說兼屏闕言之而
於闕閣加詳漢書文帝七年未央宫東闕罘罳災顔釋
曰罘罳謂連屏曲閣也以覆重刻垣墉之處其形罘罳
一曰屏也罘音浮此其二也漢人釋罘為復釋罳為思
雖無其制而特附之或曰臣朝君至罘罳下而復思王
莽斸去漢陵之罘罳曰使人無復思漢此其三也崔豹
古今注依鄭義而不能審知其詳遂折以為二闕自闕
罘罳自罘罳其言曰漢西京罘罳合板為之亦築土為
之詳豹之意以築土者為闕以合板者為屏也至其釋
闕又曰其上皆丹堊其下皆畫雲氣仙靈奇禽異獸以
昭示四方此其四也唐蘇鶚謂為網戸其演義之言曰
罘罳字象形罘浮也罳絲也謂織絲之文輕疎浮虚之
貌蓋宫殿窗戸之間網也此其五也凡此五者雖參差
不齊而其制其義互相發明皆不可廢罘罳云者刻鏤
物象著之板上取其疏通連綴之狀而罘罳然故曰浮
思也以此刻鏤施於廟屏則其屏為疏屏施諸宫禁之
門則為某門罘罳而其在屏則為某屏罘罳覆諸宫寢
闕閣之上則為某闕之罘罳非其别有一物元無附著
而獨名罘罳也至其不用合板鏤刻而結網代之以蒙
冒戸牖使蟲雀不得穿入則别立絲網凡此數者雖施
寘之地不同而罘罳之所以為罘罳則未始或異也鄭
康成所引雲氣蟲獸刻鏤以明古之疏屏者盖本其所
見漢制為之言而予於先秦有考也宋玉之語曰高堂
邃宇檻層軒曾臺累榭臨高山網戸朱綴刻方連此之
謂網戸者時雖未以罘罳名之而實罘罳之制也釋者
曰織網於戸上以朱色綴之又刻鏤橫木為文章連於
上使之方好此誤也網戸朱綴刻方連者以木為戸其
上刻為方文互相連綴朱其色也網其狀也若真謂此
戸以網不以木則其下文何以云刻也以網戸綴刻之
語而想像其制則罘罳形狀如在耳目前矣宋玉之謂
網綴漢人以為罘罳其義一也世有一事絶相類者夕
郎入拜之門名為青鎖取其門扉之上刻為文瑣以青
塗之見王后傳注故以為名稱謂既熟後人不綴門闥
單言青瑣世亦知其為禁中之門此正遺屏闕不言而
獨取罘罳為稱義例同也然鄭能指漢闕以明古屏而
不能明指屏闕之上何者之為罘罳故崔豹不能曉解
而析以為二顔師古亦不敢堅决兩著而兼存之所以
起議者之疑也且豹謂合板為之則是可以刻綴而應
罘罳之義矣若謂築土所成直繪物象其上安得有輕
疎罘罳之象乎况文帝東闕罘罳常災矣若果畫諸實
土之上火安得而災之也於是乃知顔師古謂為連屏
曲閣以覆垣墉者其說可據也崔豹曰闕亦連觀謂其
上可以觀覽則是顔謂闕之有閣者審而可信闕既有
閣則戸牖之有罘罳其制又以明矣杜甫曰毁廟天飛
雨焚宫夜徹明罘罳朝共落棆桷夜同傾正與漢闕之
災罘罳者相應也蘇鶚引子虚賦罘網彌山因證罘當
為網且引文宗甘露之變出殿北門裂斷罘罳而去又
引溫廷筠補陳武帝書曰罘罳畫捲閶闔夜開遂斷謂
古來罘罳皆為網此誤以唐制一偏而臆度古亊也杜
寳大業雜記乾陽殿南軒垂以朱絲網絡下不至地七
尺以防飛鳥則真置網於牖而可捲可裂也此唐制之
所因也非古來屏闕刻鏤之制也唐雖借古罘罳語以
名網戸然罘罳二字因其借喻而形狀益以著明也又
按越絶書巫門外罘罳者春申君去君假君所思處也
此其來又自古矣
蕭子雲雪賦曰韜罦罳之飛棟沒屠蘇之高影始飄舞
於圓池終停華於方井杜工部冷淘詩曰願憑金腰䮍
走置錦屠蘇屠蘇菴也廣雅云屠蘇平屋也通俗文曰
屋平曰屠蘇魏略云李勝為河南太守郡廳亊前屠蘇
壞唐孫思邈有屠蘇酒方蓋取菴名以名酒後人遂以
屠蘇為酒名矣何遜詩郊郭勤二頃形體憩一蘇又大
冠亦曰屠蘇禮曰童子幘無屋凡冠有屠者曰屠蘇是
屠蘇又為冠蓋亦原本屋義也
今人家窗戸設鉸具或鐵或銅名曰環紐即古金鋪之
義北方謂之屈戌按梁簡文詩織成屏風金屈戌李商
隱詩鎖香金屈戌一作屈膝盧照隣詩娼婦盤龍金屈
膝李賀詩屈膝銅鋪鎖阿甄說者以為即鋪首非也蓋
既言屈膝又言銅鋪則非一物明矣余謂即今之蝴蝶
扇鉸也可以屈申摺疊故可用之屏風也一名倉琅根
漢書曰宫門銅鍰也
段國沙州記吐谷渾於河上作橋謂之河厲長一百五
十步勾欄甚嚴飾勾欄之名始見此王建宫詞風簾水
殿壓芙蓉四面勾欄在水中李義山詩簾輕幕重金勾
欄李長吉詩蟪蛄弔月勾欄下字又作鈎宋世以來名
教坊曰勾欄而他用則否亦沿習未知所始也
唐世妓女所居曰坊曲北里志有南曲北曲猶今之南
院北院也宋陳敬叟詞窈窕青門紫曲周美成詞小曲
幽坊月暗又暗暗坊曲人家謝臯羽天地間集載孟梗
南京詩云愔愔坊曲傍深春是也今稱妓居猶曰曲中
說文妄入宫掖曰&KR0146;徐鉉曰律所謂闌入也通作闌漢
成紀闌入上方掖門應劭曰無符傳妄入宫曰闌西域
傳闌出不禁又加草作蘭列子牢有闌子張湛注曰凡
物不知生之主曰蘭殷敬順曰史記無符傳出入謂之
蘭此蘭子亦謂以技妄遊義與蘭同或又加木作欄李
正己曰園庭中藥欄藥音義與篽同藥即欄欄即藥非
花藥之欄也如古今詩梁庾肩吾詩隨階轉藥欄對向
嶺分花徑杜子美詩乘興還來看藥欄王維詩藥欄花
徑衡門裏又新作藥闌成李商隱詩欄藥日高紅髲&KR2797;
許渾詩竹院晝看笋藥欄春賣花又欄圍紅藥盛張籍
詩借宅常欣事藥欄皆未知出處按漢宣帝紀池藥未
御幸者假與貧民則藥欄非花藥之欄明矣
西漢史游急就章云石敢當顔師古注云衛有石蜡石
買石惡鄭有石製皆為石氏周有石速齊有石之紛如
以後以命族敢當所向無敵也因悟民之廬舍衢陌直
衝必設石人或植片石題鐫曰石敢當以寓厭禳之旨
有本也
城古云鯀作也吳越春秋鯀築城以衛君造郭以居人
淮南子鯀作三仞之城諸侯倍之禹壞城平地而海外
賓服四夷納職而博物志云禹作三城強者攻弱者守
敵者戰城郭自禹始不知茂先又於何據也城上女牆
見左傳襄公六年注廣雅睥睨女牆也釋名曰言其卑
小比之於城如女子之於丈夫也城雉亦見左傳都城
過百雉釋者謂一雉之牆長三丈高一丈陸氏埤雅謂
雉飛崇不過丈長不過三丈又雉性妬壟設疆飛不越
分域一界之内以一雉為長又西都賦金城萬雉注方
丈為堵三丈為雉雉飛不過三丈公羊傳五板而堵五
堵而雉五雉而城天子城千雉高七雉公侯百雉高五
雉子男五十雉高三雉又五經異義曰天子城高九仞
公侯七仞伯五仞子男三仞七雉為七丈九仞者八尺
曰仞當七丈二尺也五十雉者凡一千五百丈古者六
尺為步一百八十丈為里則五十雉者為八里之城也
百雉十六里之城千雉者一百六十里也古王制大邑
不過三國之一中五之一小九之一蓋王城九里公侯
城三里伯一里二百八十八步子男一里也
秦始皇使蒙恬北築長城西屬流沙東至遼水以捍胡
見史記後世遂以長城自秦始矣按史記趙成侯六年
中山築長城虞氏記趙侯自五源河曲築長城東至隂
山又於河西造大城一箱崩不就乃改卜隂山河曲而
禱焉晝見羣鵠遊於雲中徘徊經日大光在其下乃即
於其處築城今雲中城是也太山郡記太山西北有長
城緣河徑太山千餘里至瑯琊臺入海齊記齊宣王乘
山嶺之上築長城東至海西至濟洲千餘里以備楚竹
書閔王築防以為長城韓非子齊之長城巨防足以為
塞漢書匈奴傳秦昭王滅義渠築長城以備邊竹書梁
惠成王十二年龍賈帥師築長城於西邊通典唐劉貺
武指云朔塞之上多古長城未知起自何代七國分爭
國有長城趙簡子起長城以備燕代秦築長城以限中
外據此諸書則長城之築固非始於始皇也
宋朝紹興中王銍上言徽宗陵名永固犯後魏明後周
文宣二后陵名下秘書省參攷因言祖宗以來不避也
余按國朝諸陵名亦多用古人已用者如長陵則漢高
祖亦名長陵獻陵則唐高祖亦名獻陵宋光宗名永獻
景陵則唐憲宗亦名景陵裕陵則宋神宗名永裕陵茂
陵則漢武帝亦名茂陵宋寧宗名永茂陵泰陵則後魏
武宣后名永泰隋高祖唐玄宗亦名泰陵宋哲宗亦名
永泰康陵則漢平帝後漢殤帝宋順祖同名康陵昭陵
則唐太宗亦名昭陵宋仁宗名永昭陵顯陵則後漢明
帝石晉高祖亦名顯陵
李廣傳丞相李蔡得賜冢地盜取三頃賣之又盜取神
道堧地一畆葬其中世之言神道者始此又霍光塋起
三上闕築神道言神行之道也
于定國為東海郡曹決獄平郡中為立生祠生而立祠
此似無謂人已死乃須立廟而血食今也生而立廟誰
當享之然而于公聽之不辭者習見時亊以為當然也
秦始皇自立極廟漢諸帝皆生自立廟觀賈誼對文帝
而曰顧成之廟號為大宗則生祠始此也
說略卷二十
