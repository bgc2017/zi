說略卷三十明顧起元撰
蟲注下
馬賦有云其名則汗血山子桃駼綠耳金喙騰黃騶
吾吉光蒲稍啟服野麋蛾鹿白蟻雞斯蜚鴻母兒遺
風騕褭兹白纖驪尸子曰馬有紫燕蘭池秀騏逢騩
黃子曰馬有晨風黃鵠按符瑞圖曰黃帝有馬曰飛
黃一曰騰黃乘黃吉黃翠黃又紫黃狀如狐乘之夀
三千歲吉量乘之夀千載此出犬戎見山海經又瑞
應圖禹有飛兔日行三萬里騕褭日行萬八千里應
劭曰一日行萬五千里太公六韜曰散宜生賂紂
者曰鷄斯又犬戎吉彊義渠兹白能食虎豹周書
曰正北獻駃騠駃騠生七日而超其母吕覽曰伊
尹說湯天子有遺風之乘周穆王傳八駿一曰赤
驥二曰道驪三曰白義四曰踰輪五曰山子六月
渠黃七曰華騮八曰綠耳史道碩畫本名同又有
名翠虬者見揚雄河東賦王子年拾遺記則一曰絶地
二曰翻羽三曰奔霄四曰超影五曰踰輝六曰超光七
曰騰霧八曰挾翼疑未見穆王本傳故也韓非子曰延
陵卓子乘蒼龍桃文之乘左傳唐成公有驌驦又圖有
含陽紅驃黃鵠晨風綠蛇紫燕古今注曰秦始皇有七
馬一曰追風二曰白兔三曰躡景四曰追電五曰飛翮
六曰銅雀七曰晨鳧一曰神鳧史記曰項王有烏騅西
京雜記曰漢文帝自代還有九馬一浮雲二赤電三絶
羣四逸驃五紫燕騮六綠螭驄七龍子八麟駒九絶塵
號為九逸後得千里馬却之漢書曰武帝有天馬西極
馬天馬汗血洞冥記曰東方朔遊吉雲之地越扶桑之
東得神馬曰步景馮奉世傳曰宣帝有大宛象龍世說
曰昭烈有的盧魏書魏武有絶影後漢書吕布有赤兔
寰宇記張飛有玉追曹真有驚帆拾遺記曹洪有白鶴
穆天子傳注魏文有鮮卑黃耳又遺孫權纖驪陳王獻
魏文大宛紫騂崔洪十六國春秋吕光有天驥載記慕
容廆有赭白通鑑姚襄有黧眉騧水經注赫連世有白
口騮南齊書齊高祖有龍驤赤宋書袁顗有飛燕晉載
記冉閔有朱龍劉琬有騏雄伽藍記後魏河間王元琛
有追風赤驥獨異志後魏曹彰以妾換白鶻魏書昭成
有馬曰騧騮小說梁武帝有照殿玉獅子又有河南國
赤龍駒又有紫騮舊唐書吐谷渾有青海驄朝野僉載
隋文帝有大宛師子驄唐太宗得之民間金石錄太宗
有六馬拳毛騧平劉黑闥什代赤平王世充白蹄烏平
薛仁杲特勒驃平宋金剛颯露紫平東都青騅平竇建
德又樂志太宗破竇建德乘黃驄驃回紇𫝊太宗又得
骨利榦國十馬一曰騰霜白二曰皎雪驄三曰凝露驄
四曰懸光驄五曰決波騟六曰飛霞驃七曰發電赤八
曰流金騧九曰翔麟紫十曰奔虹赤開元記唐明皇有
照夜白有玉花驄秦再思紀異錄天寳中大宛進馬有
紅紫青黃丁香桃花六叱撥上自製名曰紅玉輦紫玉
輦平山輦凌雲輦飛香輦百花輦又宋王明圖叱撥有
八異前者曰紅耳曰夗央曰榴曰榆曰紫騮其二同續
博物志肅宗有千里馬杜陽編代宗有九花虬德宗有
神智驄如意騮又國史補代宗有望雲騅酉陽雜俎秦
叔寳有忽雷駁杜詩注郭子儀有獅子花即九花虬也
畫鑒曹霸八馬圖有玉面騂又有連錢驄燕友白九馬
圖有拳毛師子杜詩荆南節度使衛伯玉有玉腕騮廣
陵妖亂志高駢有馬曰大鳥五代史朱温賜寇彦卿一
丈烏劉旻有契丹黃騮號自將軍魏王繼岌選蜀馬二
十曰麝香騟錦耳驄駱十二趁日驄徧界玉䧟冰騟長
命騮孫兒驄籠菘白八百哥掠地雲錦地雪面娘月影
三玉尾騟撒沙騮天花駱旋風白窣地嬌六尺金銜蟬
奴玉壺清話宋太宗有碧雲&KR0008;邵氏聞見錄仁宗有玉
逍遥烟雲過眼錄李伯時貌天廄滿川花又有于闐所
貢錦膊驄墨庄漫錄神宗亦有玉逍遥孔子談苑神宗
有馬曰小烏齊東野語畢再遇兗州將也有黑大蟲常
居安梅澗詩話姚興有青師子宋史曲端有鐵象名臣
言行錄西夏酋名青面夜义有赤駝起世經轉輪王紺
馬名婆羅訶瑞應經佛生之日王家馬産駒曰犍陟
世惟知唐玄宗之有舞馬其事見明皇雜錄而不知前
已有之非常馬也山海經述海外大欒之野夏后啓於
此舞九代馬宋大明五年河南國進赤龍駒能拜㐲善
舞唐中宗景龍間弘文館記有舞馬殿中奏蹀馬之戲
宛轉中律遇作飲酒樂者以口銜杯臥而復起又異物
志云大宛馬有解人語知音律者
今自御前以至諸王鹵簿皆有誕馬誕字義不可考程
大昌以為袒馬義取有馬無鞍如人裸袒之袒也引宣
和鹵簿圖誕馬用色帛周果一方氊蓋覆馬脊不旋鞍
為證理或近之然有氊帛為飾亦非袒矣今却有鞍轡
如常而氊覆之
周書王會所載國名物産曰青馬黑&KR0008;謂之母兒曰稷
慎以大麈曰穢人以前兒若獮猴立行聲似小兒曰良
夷以在子人首脂其腹炙之霍霍鳴曰揚州以禺禺魚
名解隃冠曰發人以鹿如鹿迅走曰俞人以雖馬曰青
丘以九尾狐曰周頭以煇&KR0008;煇&KR0008;羊也曰黑齒以白鹿
白馬曰白民以乘黃似騏背有兩角曰東越以海蛤曰
歐人以蟬蛇曰於越納謂納貢曰姑妹珍謂珍物曰且
甌以文蜃曰共人以玄貝曰海陽以大蟹曰自深以桂
曰會稽以&KR2396;&KR2396;可冒鼓也曰義渠以兹白若白馬鋸牙
食虎豹曰史林以酋耳身若虎豹尾長三尺食虎豹北
唐戎以閭閭即羭似驢也曰渠叟以鼩犬飛食虎豹曰
樓煩以星施卜盧以紈牛牛之小者曰區陽以鼈封若
彘前後有首曰規矩以麟曰西申以鳳鳥曰氐羌以鸞
鳥曰巴人以比翼鳥曰方煬以皇鳥曰蜀人以文翰曰
卜人以丹砂曰方人以孔鳥曰夷用閵木曰康人以桴
苡實如李食之宜子曰州靡以費費曰都郭以狌狌曰
竒榦以善芳頭若雄雉佩之不昧曰高夷以嗛羊羊四
角曰獨鹿以卬卬距虚曰孤竹以距虛曰不令支以玄
獏曰不屠何以青熊曰東胡以黃羆曰山戎以戎菽曰
般吾以白虎曰屠州以黑豹曰禺氏以騊駼曰大夏以
茲白牛曰犬戎以吉黃之乘曰數楚以每牛牛之小者
曰匈奴以狡犬曰權扶以玉目玉之有光明者曰白州
以比閭曰禽人以菅曰路人以大竹曰長沙以鼈曰魚
復以鐘牛曰蠻揚以翟倉吾以翡翠又禹時四海貢異
物東海魚須魚目南海魚革珠璣大貝西海魚骨魚榦
魚脅北海魚釰魚石出瑱擊閭河魭江鱓大龜五湖元
唐鉅野蔆鉅定蠃濟中瞻諸孟諸靈龜隆谷玄玉大都
&KR0008;魚魚刀又伊尹為湯定物貢正東符婁仇州伊慮漚
深九夷十蠻越漚鬋髮文身貢魚支之鞞烏鰂之醬鮫
&KR0008;利劍正南甌鄧桂國損子産里百濮九菌貢珠璣瑇
瑁象齒文犀翠羽菌鶴矩狗正西崑崙狗國鬼親枳已
闒耳貫胸雕題離丘漆齒貢丹青白旄紕罽江歴龍角
神龜正北空同大夏莎車姑他旦略豹胡戎翟匈奴樓
煩月氏纖梨其龍東胡貢槖駞白玉野馬騊駼駃騠良
弓
季桓子穿井而獲土缶中有羊焉使人問仲尼曰穿井
而獲狗何也孔子對曰以丘之所聞羊也土之怪曰墳
羊然則夫子以為土無狗也按尸子曰地中有犬名地
狼夏鼎志曰掘地得犬曰賈晉太興元四等年及隆安
初皆於地中得犬使夫子而當其時不誤對哉夫子又
云木石之怪曰䕫蝄蜽水之怪曰龍罔象而吳先主樟
樹中斫之有物面似人而狗身陸敬叔曰按白澤圖云
木之精曰彭侯状如黑狗無尾可烹食之當是時夫子
又當誤對也
常獸之異者周成王時東夷進六角牛又進六角羊周
厲王元年外國貢三角羊見述異記元封中大秦獻花
蹄牛繞角生四耳見洞冥記㞾山多䕫牛重千斤見山
海經臨洮有竹牛重數千斤見玉堂閒話波羅國有牛
十日一割不割便困見什法盛歴國傳大月支越雋國
牛亦然見玄中記博物志九真&KR0008;牛角長二丈見寰宇
記扶桑國有牛角載物至二十斛見南史拂菻國有羊
生土中見舊唐書月氏有羊尾重十斤割食尋生見宋
膺異物志木蘭皮國羊尾大如扇春則剖腹取膏縫之
復活見周致中異域志罽賓國出青羊如翠色見酉陽
雜俎蜀復山郡有五角羊成王時渠搜國獻鼩犬鼩犬
者露犬也能飛食虎豹見汲冢周書天子之狗走百里
執虎豹見穆天子傳杜光庭犬名吠靈可行萬里見南
部新書武德中高昌王獻拂菻國狗高六寸長尺餘性
甚慧能曳馬銜燭見舊唐通典波斯國多駮犬或赤日
行七百里見舊唐書罽賓國狗大如驢赤色數里摇鞉
以呼之見郭義恭廣志唐人唐昉拔宅升天雞犬皆去
惟鼠墜下不死而腸出數寸三年易之見錄異記齊永
明中會稽鍾山有人姓蔡不知名山中養鼠數十頭呼
來即來遣去便去謂之謫仙見南齊高逸杜京産傳紅
飛鼠出交阯及廣管瀧州捕其一則其一不去婦人帶
之以為媚藥見嶺表錄異罽賓國武德中獻褥特鼠喙
大尾赤能食蛇被蛇螫者鼠臭而尿之即愈見舊唐書
蘇鴞云蚩者海獸也漢武帝作柏梁殿有上疏者云蚩
尾水之災能却火殃可置之堂殿今人多作鴟字顔之
推爾雅亦作此鴟字按蚩尾水獸銅頭鐵額牛角牛耳
乃獸之形作鴟字非意義也
歐陽文忠詩義引賈誼新書騶虞非獸以證毛鄭之失
然觀司馬相如封禪書囿騶虞之珍羣又曰般般之獸
樂我君囿黑質白章其儀可喜師古注騶虞也則是騶
虞之獸果見於武帝時矣山海經亦載此獸名太公六
韜淮南子皆曰文王拘羑里散宜生得騶虞獻紂張平
子東京賦曰圄林氏之騶虞何平叔景福殿賦曰騶虞
承獸素質仁形晉安帝時新野有騶虞見又五代史蜀
書有騶虞不可謂無是獸也山海經六弢在毛鄭前相
如淮南與毛公同時在鄭前其言亦爾安得不信乎國
朝永樂二年周王畋於鈞州而獲騶虞梁公潛有詩今
載於文衡宣德四年滁州來安石固山有二騶虞守臣
獻於朝羣臣皆賦咏之觀夏公元吉賦序有曰猊目虎
身白質黑章修尾隅目不食生不踐生與埤雅所云白
虎黑文尾三倍身相同
酉陽雜俎云象膽春在前左膊夏在前右膊秋則後之
左膊而冬則後之右膊如龜無定體也肉有十二般惟
鼻是其本肉按埤雅象具十二生肖肉膽隨月轉在諸
肉如正月屬寅在虎肉也
相如賦其上則有宛雛孔鸞騰遠射干服虔曰騰遠獸
名張揖曰射干似狐能緣木夫騰遠既作獸則不應在
上或禽名未可知也莊子騰猿得枳棘南都賦鸞鸑鵷
雛翔其上騰猿飛&KR1702;棲其下蜀都賦猨狖騰希而兢捷
豈騰遠即騰猿猿遠字相近而誤耶
獸有天禄辟邪天禄一作天鹿一作天䴪考工記鳧氏
注旋今時旋有蹲熊盤龍辟邪按鄧州南陽縣北有宗
資墓墓立二獸其高八尺角而鱗分鬛曳尾過壯大左
曰天禄右曰辟邪皆刻膊上漢書西域傳烏弋有桃拔
注桃拔一名符拔似鹿長尾一角為天禄兩角為辟邪
無前角者為浮都傳曰辟邪應瑞之獸也五色光輝長
尾善知星變又按古玉器有玉辟邪云是高辛墓中物
其首止一角或為天禄耶漢天禄閣盖取此名宋時交
趾獻獸麟首一角而肉鱗當時不能識後沈括察其形
謂是天禄然當時獻無鱗甲五色但皮肉隱鱗不說長
尾未得便為天禄也
月令仲夏日鹿角解仲冬日麋角解鹿以夏至隕角而
應隂麋以冬至隕角而應陽鹿肉暖以陽為體麋肉寒
以隂為體以陽為體者以隂為末以隂為體者以陽為
末末者角也故麋茸補陽利於男子鹿茸補隂利於婦
人見王楙所著甚明今人不惟一槩作男子補精益血
之劑於麋鹿亦不能辨矣
今藥店醫人但知牛黃羊哀狗寳三種之藥羊哀謂治
翻胃而牛黃狗寳治驚癎也然牛黃嘗用易識羊哀形
如濕茅紙時亦用之狗寳乃生於狗胞中其形質如鵝
卵石而色至白碎之内有文理數十層主治噎食及癰
疽瘡瘍又見越冀集中云馬有馬黑在腎此尤不特罕
見亦罕聞者又有雞棲皆不知何所用也
山海經敦隅之山有視肉注聚肉形如牛肝有兩目食
之無盡尋復生如故陶弘景刀劒錄漢章帝鑄一金劒
投於伊水中以厭人膝之怪人膝似人膝脛以下至脚
有首鼻口耳手足常損害人按水經云伊水有一物如
人膝頭有爪人浴輙没不得出宋江鄰幾雜志云徐稹
廷評監税廬州河次得一小兒手無指無血懼而埋之
案白澤圖所謂封食之多力者也視肉盖此類又西湖
志董表儀撤屋得一肉塊術士云太歲也又本草綱目
海中有一種土肉正黑長五寸大如小兒臂有腹無口
目有三十足可炙食此又屬魚之類類乎封者也
百獸率舞釋者謂羽鱗皆可謂之獸予謂凡獸亦可謂
之禽後漢書華佗𫝊佗語吳譜曰吾有一術名五禽之戲
一曰虎二曰鹿三曰熊四曰猿五曰鳥此虎鹿熊猿槩
謂之禽亦百獸之例也
鼠之名甚多如鼹鼠見莊子鼫鼠見詩䶉鼠見燕山錄
鼧鼥鼠見唐書貂鼠見說文禮鼠見韓文鼷鼠見春秋
食蛇鼠見唐書鼨鼠見漢書䶄鼠見說文&KR0008;&KR0008;鼠見唐
韻鼸&KR3925;鼮鼣鼭鼤䶅&KR0008;八鼠見爾雅冰鼠見神異經火
鼠鼵鼠蹷鼠水鼠鼩鼱鼠並見本草&KR0008;鼩鼢鼠鼬&KR0008;鼠
&KR0008;鼠&KR0008;鼠&KR0008;&KR2794;&KR2332;白&KR0008;&KR0008;&KR0008;&KR0008;&KR2408;&KR3332;鼲鼠&KR0008;鼠&KR1338;鼠見
張揖廣雅
五鳳皆五色為瑞者一為孽者四其四皆似鳳並為妖
一曰鷫鸘鴆喙圓目身義戴信嬰禮膺仁負智至則疫
之感也二曰發明烏喙大頸翼身仁戴智嬰義膺信負
禮至則喪之感也三曰焦明長喙疏翼圓尾身義戴信
嬰仁膺智負禮至則水之感也四曰幽昌兌目小頭大
身細足脛若鱗葉身智戴信負禮膺仁至則旱之感也
國語曰周之興也鸑鷟鳴岐說文曰五方神鳥東曰發
明南曰焦明西曰鷫鸘北曰幽昌中曰鳳凰見樂叶圖
徵青鳳謂之鶡赤鳳謂之鶉黃鳳謂之鸞白鳳謂之鷫
紫鳳謂之鷟見禽經凡五方之鳥皆似鳳而非也東方
發明全身總青西方鷫鸘全身總白南方焦明全身總
赤北方幽昌亦曰退居全身總黑中央玉雀亦曰鳳皇
全身總黃見人鏡經鳳有六像一曰頭像天二曰目像
日三曰背像月四曰翼像風五曰足像地六曰尾像緯
有九苞一曰口包命二曰心合度三曰耳聽逹四曰舌
詘伸五曰彩色光六曰冠矩州七曰距銳鈎八曰音激
揚九曰腹戸行見論語摘輔象有五德鳳頭青故曰戴
仁鳳纓白故曰纓義鳳背赤故曰負禮鳳胸黑故曰向
智鳳足下黃故曰蹈信見抱朴子孔雀有九德一顔貌
端正二音聲清徹三行步庠序四知時而行五飲食知
節六常念知足七不分散八少媱九知反覆見增上經
田饒謂魯哀公曰夫雞頭戴冠者文也足搏距者武也
敵在前敢鬭者勇也見食相呼者仁也守夜不失時者
信也見韓詩外傳
少陵七歌云嗚呼四歌兮歌四奏竹林為我啼清晝後
注詩者更作林猿崇寧間有人自同州得一禽大如雀
色正青善鳴問其名曰竹林鳥也
耶律德光入洛陽聞杜鵑以問李崧曰此何聲也崧以
杜鵑對然則五代之時洛中已有杜鵑矣邵康節散步
天津橋聞杜鵑聲謂客曰洛陽舊無杜鵑今始至去後
二十年必有南人作相務變更以亂天下者邵子所謂
始至豈其一時創見而不知有前事耶
禹貢導渭自鳥鼠同穴孔傳謂鳥鼠共為雌雄同穴而
處蔡氏以為怪誕不足信而謂同穴自為山名鳥鼠為
同穴之枝山按爾雅鳥鼠同穴其鳥為鵌其鼠為鼵郭
璞注鼵如人家鼠而短尾鵌似鵽而小黃黑色穴入地
三四尺鼠在内鳥在外在隴西首陽縣鳥鼠同穴山中
今鳥鼠同穴山在渭源縣二十里俗呼為青雀山實有
鳥與鼠同處於穴又甘肅永昌衛山中亦有此異鳥則
灰白色夷名本周兒鼠則如郭璞所云夷名苦术兀兒
不獨渭源為然蔡氏南人又值宋南渡後鳥鼠隔在北
朝宜其不信然爾雅所載豈得不聞又潯州有糖牛與
蛇同穴嗜鹽褁鹽入穴取之其角如玉可以為器物生
之異固不可臆決也
唐盧延遜詩樹上諮諏批頰鳥窗間壁剥叩頭蟲王半
山詩翳林窺搏黍藉草聽批頰元人送春詩批頰穿林
呌新綠韓致光春恨詩云殘夢依依酒力餘城頭批頰
伴啼烏平明乍捲西樓幕院静初聞放轆轤批頰盖鳥
名但不詳為何形状耳或曰即鵯鵊也
北戸錄言衡州南靈鷓鴣解嶺南野葛諸菌毒及辟温
瘴又一名樢名對啼廣志言鷓鴣形似雌鷄其志懷南
不北徂也鳴云但南不北古今注云其鳴自呼南越志
云其鳴自呼曰杜薄州食之亡厲惟本草說鳴云鉤輈
格磔一云聲若行不得哥哥
鳥之異名甚夥不暇徵其形唯志其名則如鶼鶼善芳
見汲冢書&KR2095;&KR0008;&KR0008;見唐韻王毋使者皆明細鳥菘節紫
蒿見雜俎乾餘骨見南華經&KR0008;見極涂錄珊瑚見蟫史
佛現見峩嵋縣志青鳥見列仙傳鶾狂鳥鷚鶢鶋鵅&KR1410;
鶨鷏鷒見爾雅傳信羅平萬春服留倒挂玄鈎見蟫史
渠逸即九頭鳥也見夷堅志金吾見前漢百官表歸飛
見俞益期牋木客見廣陵異物志鸀鳥見南康記共命
鳥生雪山見雜寳蔵經駝鳥見後漢書骨托河州之禽
也見墨客揮犀&KR0008;䲴見臨海異物志越王鳥名糞以為
香見法真登羅山疏
淮南子有烏鵲填河成橋渡織女之說故庾肩吾七夕
詩云倩語雕陵鵲填河未可飛宋之問云烏鵲橋邊一
鴈飛王建云龍駕車轅鵲填石李商隱云星橋横道鵲飛
廻晏叔原云鵲慵烏慢得橋遲張文潛云靈官召集役靈
鵲横渡天河雲作橋爾雅翼云涉秋七日烏鵲首無故
皆髠相傳以為是日河鼓與織女會於漢東役烏鵲為
梁以渡故毛皆脱去今七月七日絶不見烏鵲翼日騐
之鮮不髠者羅願謂秋乃鳥獸毛毨之時又山海經羣
鳥有解羽之所然必於一日理所不能推也
史記中能馴鳥獸知其話言者伯翳見路史解牛語者
介葛盧見左傳秦仲知百鳥之音與之語皆應見史記
解鳥語者公冶長見衝波傳管輅見博物志成子見朱
賢畫贊楊宣河内太守見耆舊𫝊侯瑾字子瑜見燉煌實
錄又廣漢陽翁偉解馬語見論衡李南亦解馬語見抱
朴子詹何聞牛鳴知牛黑而白在角見韓非子廷尉沈
僧照聽南山彪嘯云國有邊事當選人丁見梁典咸通
初渤海僧隆多羅見牝豕引諸豚而行咯咯有聲知其
言向前樹隂中吃妳前果有大槐樹見闕史白龜年得
李太白書一卷能辨禽言獸語知二雀言城西民家餘
粟在地廐馬仰首而嘶為糟熱不可食羊鞭之不動言
腹有羔見翰府名談
龍門點額之說按往記河津一名龍門巨靈跡猶存水懸下
注旁有山水陸不通龜魚之屬莫能上江海大魚集門下數
千不得上上者為龍不上者魚故云曝鰓龍門垂耳轅下見
三秦記龍門之下每歲季春有黃鯉二魚自海見諸川争來
赴之一歲中登龍門者不過七十一初登龍門即有風
雨隨之天人自後燒其尾乃化為龍矣見林登博物志
鱣鮪出鞏穴三月則上渡龍門得渡為龍矣否則點額
而還見水經注交阯縣封谿縣有隄防龍門水深百尋
大魚登此門化成龍不得過曝鰓點額血流此水常如
丹池有泰潛江出漚山分九十九流三百里共會一口
見交州記舊說春水時至魚登龍門則有化者至今汾
晉山穴龍蛻骨角甚衆採以為藥有五色者見國史補
蜀五城縣其上值天門天門龍升天不逹死墜此地故
掘取龍骨冬夏無已見華陽國志又有鱗曰蛟龍有翼
曰應龍有角曰&KR0034;(音蛇)龍無角曰&KR0008;(音螭)龍見張揖廣雅龍
未昇天曰蟠龍見方言驪龍見莊子昆侖下泥九處名
地仙九館有癡龍如羊見幽明錄乖龍入宣律師指中
見高僧傳又憑君身入華陽洞割取乖龍左耳來見韓
文公集内典云人火得水而滅龍火得水而熾陸佃埤
雅曰龍不見石人不見風魚不見水鬼不見地又酈道
元水經注曰魚龍以秋日為夜盖龍秋分而降則蟄寢
於淵也
龍涎所出及形狀臭味負暄雜錄葉廷圭香譜曹昭格
古論異域志居家必用瀛涯勝覽皆載其說然並不若
張世南游宦記聞為詳因備錄如左諸香中龍涎最貴
廣州市直每兩不下百千次等亦五六十千係蕃中禁
𣙜之物出大食國近海傍常有雲氣罩山間即知有龍
睡其下或半載或二三載土人更相守視俟雲散則知
龍已去往觀必得龍涎或五七兩或十餘兩視所守人
多寡均給之或不平更相讎殺或云龍多蟠於洋中大
石臥而吐涎魚聚而噆之土人見則沒而取焉又一說
大洋海中有渦旋處龍在下湧出其涎為太陽所爍則
成片為風漂至岸人則取之納官予嘗叩泉廣合香人
云龍涎入香能收歛腦麝氣雖經數十年香味仍在嶺
外雜記所載龍涎出大食西海多龍枕石一睡涎沫浮
水積而能堅鮫人采之以為至寳新者色白稍久則紫
甚久則黑又一說云白者如百藥煎而膩理黑者亞之如
五靈脂而光澤其氣近於臊似浮石而輕或云異香或
云氣腥能發衆香氣皆非也於香本無損益但能聚煙
耳和香而用真龍涎焚之則翠煙浮空結而不散坐客
可用一剪以分煙縷所以然者蜃氣樓臺之餘烈也又
一說云龍出沒於海上吐出涎沫有三品一曰汎水一
曰滲沙三曰魚食汎水輕浮水面善水者伺龍出隨而
取之滲沙乃被波浪漂泊洲嶼凝積多年風雨侵淫氣
盡滲於沙土中魚食乃因龍吐涎魚競食之復作糞散
於沙磧其氣腥穢惟汎水香可入香用餘二者不堪又
大明會典古里國及蘇門答刺國永樂中皆貢龍涎也
龍生九子不成龍各有所好囚牛好音樂以飾胡琴睚
眦好殺以飾刀柄嘲風好險在殿角蒲牢好鳴取為鐘
紐狻猊好座取為佛座霸下好負重為碑座狴犴好訟
為獄門屓屭好文在碑兩傍蚩吻好吞在殿脊弘治間
泰陵令中官問龍生九子名目於李少師東陽李不能
悉詢於吏部劉員外績乃得其說於故冊面上所錄然
亦不知所從出因據以復余憶十一二時曾見其說於
對類總龜中近因歴考傳記乃知其說為不經睚眦戰
國策聶政曰賢者以感忿睚眦之意注睚舉眼也眦目
匡也史記范睢傳睚眦之怨必報漢書杜欽傳睚眦必
報張衡西京賦睚眦蠆介蒲牢班固東都賦注海中有
大魚曰鯨海邊又有獸名蒲牢素畏鯨鯨魚擊蒲牢輙
大鳴凡鐘欲令聲大故作蒲牢於上所以撞之者為鯨
魚狀狻猊穆天子傳狻猊日走五百里爾雅狻猊如虦
貓食虎豹郭璞注即師子也出西域漢順帝時疏勒王
來獻幇牛及師子漢書西域傳烏弋國出師子孟康曰
似虎正黃有&KR0971;耏尾端大如斗續漢書條支國出師子
章帝章和元年安息國遣使獻師子十洲記聚窟洲在
西海中北接崑崙有師子博物志魏武經白狼山逢師
子見一物如狸跳上頭師子㐲不敢起遂殺之韻會犬
生二子曰獅狴犴字林云豻北地野狗似狐黑喙周官
士射豻侯豻野犬其守在夷士以能勝四夷之守為善
詩宜豻宜獄今文作岸揚子狴豻使人多禮上林賦蟃
蜒貙豻埤雅善守韻會獄曰豻或作犴犬所以守故謂
獄為犴屓屭屓一作&KR0034;一作贔屭一作㞒韻會狀大貌
又鼇也一曰雌鼇為屓廣韻壯士作力貌西京賦巨靈
贔屓吳都賦巨鼇贔屓蚩吻當作鴟尾言蚩尾蚩吻並
誤王子年拾遺鯀沈羽淵化為玄魚後人修玄魚祠以
祀之嘗見其浮躍出水長百尺噴水激浪必降大雨漢
世越巫請以鴟魚尾厭火災今之鴟尾是也唐會要漢
武柏梁殿災越巫獻術言海中有魚名虬其尾似鴟激
浪則降雨遂作其形置於殿脊以厭火災南史蕭摩訶
詔其廳事寢堂並置鴟尾已上都不見有龍子之說囚
牛嘲風霸下俟考右胡侍所記又按陸文量菽園雜記
博物志逸篇云屭贔其形似龜性好負重故用載石碑
螭&KR0008;其形似獸性好望故立屋角上蒲牢其形似龍而
小性好吼呌有神力故懸於鐘之上憲章其形似獸有
威性似囚故立於獄門上饕餮性好水故立橋所蟋蜴
形似鬼頭性好猩故用於刀柄上&KR0008;&KR0008;其形似龍性好
風雨故用於殿脊上螭虎其形似龍性好文彩故立於
碑文上金猊其形似獅性好火煙故立香爐蓋上椒圖
其形似螺螄性好閉口故立於門上今呼鼓了非也虭
蛥其形似龍而小性好立險故立於護朽上鰲魚其形
似龍性好吞火故立於屋脊上獸吻其形似獅子性好
食隂邪故立門環上金吾其形似美人首魚尾有兩翼
其性通靈不睡故用巡警此與前微異且多五獸而形
體較詳然不知其何所本也
左傳筮短龜長杜預注曰筮數龜象象長數短此瞽說
也孔穎逹云神以知來智以蔵往是以極妙雖龜之長
無以加此以至理而言卜筮實無長短盖亦知杜之謬
而不敢規之今按獻公卜驪姬卜凶而筮吉卜人曰筮
之辭所言理短龜之辭所言理長故下文遂引龜辭盖
即立驪姬一事而非謂筮龜有長短也周禮龜人六龜
之屬曰天龜靈屬地龜繹屬東龜果屬南龜獵屬西龜
靁屬北龜若屬史記龜筴傳凡八名龜曰北斗曰南辰
曰五星曰八風曰二十八宿曰日月曰九州曰王龜唐
六典太卜卜龜九類曰石龜泉龜蔡龜江龜洛龜海龜
河龜淮龜旱龜爾雅易十朋之龜曰神龜靈龜攝龜寳
龜文龜筮龜山龜澤龜水龜火龜
于頔在海南日夜方三更忽曉如日初出移時復暗徧
嶺南皆然後有海客言某日夜海中見一大金鰲浮出
目光照耀天地如白晝徐復沒驗其日正同乃知古所
謂日夜出者亦鰲光之所為也
古人稱魚之美者吳王闔閭征夷入海據洲而守東風
大震水上見金色逼海而來繞沙洲百匝所司撈水得
魚食之美夷人不獲一魚遂降吳王因以魚腹腸肚以
醎水淹之送與夷人因號鱁鮧吳王歸思海中所食魚
所司云薧之矣吳王索之味美因書美下著魚是為鮝
字今从鮝非也見吳地記子思居衞衞人釣於河得鰥
魚焉其大盈車子思曰鰥魚魚之難得者也見孔叢子左
慈在曹操坐曰恨少松江鱸耳慈求銅盤貯水以竹竿餌
釣於盤中須臾引一鱸魚出見後漢書介象與吳王共
論鯔魚為上乃於殿庭作坎汲水滿之并求釣象起餌
之須臾得魚淳化閣帖作&KR0008;魚見神仙傳虞嘯父為侍
中帝從容問曰卿初不聞有所獻替嘯父家近海謂帝
有所求對曰時尚温䱥魚蝦鮓未可致帝大笑見晉書
禇彥回元徽中授中書監侍中時淮北屬魏江南無鰒
魚間有至者一枚直數千錢有獻彦回三十枚見南齊
書峴山下漢水中出鯿魚肥美常禁人采捕以槎斷木
謂之槎頭縮項鯿宋張敬兒為刺史獻齊高帝一千六
百頭見襄陽耆舊傳桃花流水鱖魚肥見一品集又巨
口細鱗狀似松江之鱸見東坡集嘉魚出於丙穴見蜀
都賦魚知丙穴由來美見杜工部集洛鯉伊魴貴於牛
羊見洛陽伽藍記
淮南子曰瓠巴鼓瑟而淫魚出聽說者曰淫魚頭與身
相半其長丈餘鼻正白身正黑口在額下㐲似鬲有鬐
而無鱗出於江中其性喜音聞樂作則出頭水上聽之
是聽瑟獨淫魚為然今談者胥謂瓠巴鼓瑟而游魚出
乃若槩指凡魚於其出處不無小誤也
楊廷秀因舉河魨所原起古書未見載錄者以問尤延
之曰左太冲吳賦叙王鮪鯸鮐劉淵林注鯸鮐魚狀如
科斗大者長尺餘腹下白背上青黑有班文性有毒雖
小獺大魚不敢啖之蒸煮食之肥美以是考之河魨本
原莫明白於此廷秀驗視之言無殊因嘆延之真書府
也此出葉寘筆衡所載宛委餘編按本草鯸鮧魚有毒
不可食之其肝毒殺人中此毒即剉蘆根煮汁解之此
即河豚也陳蔵器又云味甘温無毒補虛去濕氣理腰
脚去痔疾殺蟲與本草所載微異不知即一種耶抑二
種耶
内則云狼去腸狸去正脊兔去凥狐去首豚去腦魚去
乙鱉去醜鄭氏注云皆為不利人也乙魚體中害人者
東海鰫魚有骨名乙在目旁狀如篆乙食之鯁人不可
出爾雅云魚枕謂之丁魚腸謂之乙魚尾謂之丙鄭玄
謂乙為魚骨爾雅則以為魚腸皆以其如篆書字之狀
也若以狼去腸推之則魚之乙非腸乃魚骨也
汲冢周書云海陽巨蟹其殼專車山海經云姑射國大
蟹在海中郭璞注盖千里之蟹也又云女丑有大蟹郭
璞注廣千里也周禮庖人共祭祀之好羞鄭康成注好
羞謂四時膳食若荆州之䱹魚揚州之蟹胥陸德明音
釋云蟹醬也淮南子云漆見蟹而不乾玄中記云天下
之大物有北海蟹焉舉一螯加於山身故在水中又云
山精如人一足長三四尺食山蟹洞冥記云善苑國嘗
貢一蟹長九尺有百足四螯因名百足蟹煮其殼謂之
螯膠勝於鳳喙之膠酉陽雜俎云平原郡貢糖蟹採於
河間界每年生貢斵冰火照懸老犬肉蟹覺老犬肉即
浮因取之一枚直百金以氊密束於驛馬馳至京又云
蝤蛑大者長尺餘兩螯至強八月能與虎鬭虎不如隨
大潮退殼一退一長又云蟹腹下有毛殺人又引伊尹
書有蟹&KR0008;晉書太康四年會稽彭蜞及蟹皆化鼠甚衆
復大食稻為災廣雅云蟹雄曰蜋螘雌曰博帶北戸錄
云儋州出紅蟹大小殼上作十二點深臙脂色其殼與
虎蟹堪作疊子廣志云鋪小蟹大如貨錢又蟹奴如榆
莢在其腹中生死不相離遼志云渤海螃蟹紅色大如
椀螯巨而厚其跪如中國蟹螯清異錄云焬帝幸江都
吳中貢糟蟹糖蟹每進御則旋潔拭殼面以鏤金龍鳳
花貼上又姑蘇志云出太湖而色黃殼軟曰湖蟹冬月
益肥美謂之十月雄出吳江汾湖者曰紫鬚蟹出崑山
蔚洲者曰蔚遲蟹又有江蟹黃蟹又稻秋蟹食既足腹
芒朝江為樂蟹又吕亢守台州命工作蟹圖凡十二種
一曰蝤蛑二曰撥棹三曰擁劒四曰彭螖五曰竭朴六
曰沙狗七曰望潮八曰倚望九曰石&KR0008;十曰&KR1526;江十一
曰蘆虎十二曰彭蜞皆怪山蟹譜所遺
蛇有四足者見本草有冠者見抱朴子有飛者見荀卿
子有獸首者見大荒經有人面者見江湖紀聞有一身
兩首者見管子有岐尾者見廣志有鈎尾者尾長取人
見郡國志有高尾者有柂形者有杵形者見本草有五
色者見水經有如孔雀珠色金翠奪目者有紅色如血
者見北戸錄
蛇兩頭者嶺外多有如小指大者長尺餘腹下鱗紅背
錦文一頭有口眼一頭無口眼云兩頭俱進退謬也昔
孫叔敖云見之不祥殺而埋之恐他人見復受其禍南
人見之如常其禍安在見嶺表錄異兩頭蛇一名越王
約髮俗占見之不祥見異苑兩頭蛇無毒夷人餌之見
南越志紀僧真遭母喪開冢得五色兩頭蛇見南史
顔含㛐病須蚺蛇膽不能得含憂歎累日有一童子持
青囊授含視之乃蛇膽也童子化為青烏飛去見中興
書交阯山多大蛇名曰蚺蛇長十丈圍七八尺常在樹
上伺鹿獸過便低頭繞之有頃鹿死先濡鹿令濕便吞
頭角骨皆鑽皮出山夷始見蛇不動時便以大竹籖籖
蛇頭至尾殺而食之以為珍異見水經蚺惟犬蛇既洪
且長采色駮犖其文錦章食灰吞鹿腴成養創實享嘉
宴是豆是觴見楊氏南裔異物志泉建州進蚺蛇膽五
月五日取膽時兩柱相去五六尺繫蛇頭尾以杖於腹
下來去扣之膽即聚以刀刲取藥封放之不死復更取
看肋下有痕即放見僉載蚺蛇膽上旬近頭中旬在心
下旬近尾見酉陽雜俎膽大若鴨子切取之復納肝腹
中以線縫合創口蛇亦復活舁歸放於川澤其膽暴乾
以充土貢或云蛇被取膽它日見捕者則遠遠側身露
腹創明已無膽以此自脱見嶺表錄異蚺蛇牙長六七
寸土人尤重之云辟不祥利遠行賣一枚直牛數頭見
括地志蚺蛇肉食之辟蠱毒見證俗音其膏俗傳不利
人其皮可鞔鼓見北戸錄其脂著人骨輙軟又能萎陽
終身不舉見埤雅
荀子蠶賦曰此夫身女好而頭馬首者歟今蠶頭實似
馬而卿乃云爾則蠶為馬類古有其傳矣周禮禁原蠶
為妨馬也今術家末僵蠶塗傅馬輙不能嚙草則蠶馬
同類信矣
杖名扶老鳥亦名扶老蟲名寄生軍裝亦名寄生鸇名
晨風馬亦名晨風木名長卿蟛&KR1209;亦字長卿琵琶有大
小忽雷馬有忽雷駁鱷魚亦名忽雷
說略卷三十
