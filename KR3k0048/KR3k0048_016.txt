說略卷十六明顧起元撰
書畫
庖羲氏獲景龍之瑞始作龍書炎帝因嘉禾八穗乃作
穗書黃帝史蒼頡變古文寫鳥跡為文字作鳥跡篆少
昊金天氏作鸞鳳之書顓頊高陽氏以科斗之形作科
斗書帝堯因軒轅靈龜有圖作龜書夏后氏象形篆銘
鐘鼎殷時仙人務光作倒薤葉書周文王時作鳥書周
時媒氏作填書(即分勒字填墨)周宣王史籕作大篆秦相李斯
作小篆刪古文又作刻符鳥頭雲脚用題印璽也程邈
作隸書王次仲作八分書宋司馬子韋作轉宿書漢詔
版作鶴頭書漢武帝作芝英書司馬相如作氣候直時
書又後漢東陽公徐安子搜史籕得十二時書史游作
章草曹喜作薤葉篆又作垂露篆蔡邕作飛白書張芝
作草書鍾繇作楷書衛瓘作柳葉篆韋誕作剪刀篆劉
德昇作瓔珞篆晉元帝作鳳尾書王羲之作龍爪書齊
武帝作花草書王僧虔作虎爪書庾亮作反左書段成
式所載有秦王破冡書金鵲書信幡書籕書繆篆書制
書列書日書月書風書署書胡書蓬書天竺書橫書鍾
隸鼓隸龍虎篆麒麟篆魚篆蟲篆鳥篆鼠篆牛書兔書
龍草書狼書犬書雞書震書行押書檝書景書半草書
蜹脚書又西域書有驢脣書蓮葉書節分書大秦書䭾
乘書㹀牛書樹葉書起屍書右旋書覆書天書龍書鳥
音書
書古文蒼頡舊體書有六體指事象形諧聲會意轉注
假借此造字之本蒼頡以後字文雖變字體皆同周宣
王以前皆蒼頡體宣王時史籕始有大篆十五篇號曰
篆籕惟篆與蒼頡二體而已衛恒曰蒼頡造書觀於鳥
跡因而遂滋故謂之字字有六義至於三代不改及秦
用篆書焚典籍而古文絶許慎說文言秦有八體一大
篆二小篆三刻符四蟲書五摹印六署書七殳書八隸
書王莽改定古文使甄豐校定六書一古文孔子壁内
書也二奇字即古字有異者三篆書即小篆下杜人程
邈所作也四佐書秦隸書也五繆篆所以摹印也六鳥
蟲書所以書幡信也蓋秦罷古文而八體非古文矣
隸出於篆然其用亦異焉篆通而隸僻故有左無右有
阜(今作阝音阜)無&KR0008;(音阜)於篆則左向右為左右向左為右獨
向為&KR0671;相向為&KR0008;篆明而隸晦故有王無玉有未無朱
於篆則中一近上為王中一居中為玉中一直為朱中
一不直為未篆巧而隸拙故有冖(音覓)無冂(音坰)有丶(音柱)無
丨(音衮)於篆則上冒為冂不冒為冖上加丶為主加丨為
衮篆縱而隸拘故有刀無匕有禾無未(音稽)於篆體向左
為刀向右為匕向左為禾向右為未辟篆之於隸猶筮
之於龜也
陳魏大覺寺碑隂題銀青光禄大夫臣韓毅隸書蓋今
楷字也庾肩吾曰隸書今之正書也張懷瓘六體書論
亦云隸書程邈造字皆真正亦曰真書自唐以前皆謂
楷字為隸歐陽集古錄誤以八分為隸書也自張懷瓘
以十體斷書一曰古文二曰大篆三曰籕文四曰小篆
五曰八分六曰隸書七曰章草八曰行書九曰飛白十
曰草鄭昂論文字之大變八一曰古文二曰大篆三曰
小篆四曰隸書五曰八分六曰行書七曰飛白八曰草
書其意蓋取程邈以後之隸與鍾王之今楷合而一之
不然則是取漢碑之隸皆屬之於八分而單以隸為楷
也歐陽永叔以八分為隸洪适因之而豐道生直斥其
妄據道生之意以隸為八分以真為隸也是即所疑張
鄭之後說也夫以分為隸歐陽氏之誤小以隸為分以
真為隸豐氏之誤大也為豐氏之說大約與張鄭同其
一曰隸書者程邈為御史以奏事繁多篆字難成乃用
隸人佐書以赴急速官司刑獄用之其二云次仲作八
分書謂入篆八分存隸二分是先有隸而後有分固矣
其三據淳化閣帖有邈天得一以清數語為據此皆所
不敢信也閣帖所存邈數十字略無二鍾古意止是稍
增一點一畫以行怪如亢倉元命包假書填難字類耳
此李懷琳輩之所不為而可據為邈書乎又明言漢因
行之獨符印幡信題署用篆則此外皆用真隸書矣而
何自漢末以前無一筆也歐趙所書之碑又何無一真
隸而皆分書也各碑既謂之分書則其法正存今何嘗
入篆二分也以吾所見唯皇象天發神䜟有五分之篆
蔡邕夏承有四分之篆疑此即所謂八分而八分以其
不易習故少傳耳衛恒所贊隸勢如砥平繩直規旋矩
折修短相副奮筆輕舉離而不絶等語亦自與正書不
甚應其為古隸無疑者陸子淵書輯云秦興同天下之
書而李斯遂為世宗時則趙高胡母敬改省籕篆程邈
所上務趨便捷謂之隸書王次仲分取篆隸之間謂之
八分自邈以降謂之秦隸賈魴三倉蔡邕石經諸作謂
之漢隸鍾王變體謂之今隸合秦漢謂之古隸庾元威
造為散隸羲獻復變新奇别以今隸謂之楷法黃庭樂
毅謂之小楷史游解散隸體謂之章草張伯英之法謂
之草書衛瓘復采芝法兼乎行書謂之藁草羲獻之書
謂之今草構結微𦕈者謂之小草復有所謂游絲之草
宋蔡襄為飛草謂之散草劉伯昇小變楷法謂之行書
兼真謂之真行帶草謂之草行蔡邕所作輕微大字謂
之飛白自餘諸體以類生矣蓋自是篆隸與八分之說
始明然謂羲獻復變新竒别以今隸謂之楷法此語覺
贅蓋受禪勸進即鍾氏之古隸也尚書宣示墓田丙舍
戎路表即鍾氏之今隸也羲獻不過增華耳古隸亦非
鍾造東漢以後碑刻皆如之特鍾氏入妙耳飛白即古
隸今隸蕭子雲頗作篆皆大書用箒筆輕拂過或有帶
行者其體若白而勢若飛今亦不傳矣後世有以草書
作雙絲中露白者為飛白極可笑今人稱真草隸篆雖
失作者之意然古隸今隸方圓勁婉體自難合拆為真
隸似亦未為不通也
吾衍曰秦隸者程邈以文牘繁多難以用篆因减小篆
為徑用之法故不為體勢若漢欵法篆字相近非有批
法之隸也即是秦權秦量上刻字人多不知亦謂之篆
八分則漢隸之未有挑剔者比秦隸則易識比漢隸則
微似篆若用篆筆作漢隸則得之矣由此而言則次仲
所成八分恐存隸八分就篆二分也衍之此論一洗懷
瓘千古之疑盡闢豐氏恣談之陋
水經注載晉世河决胡公石槨上有八分書考其時蓋
周也故知八分不始于秦矣又考莊子云丁子有尾李
頤注云謂右行曲波為尾今丁子二字雖左行皆有曲
波亦是尾也審如李說八分不始于秦又一證也
觀唐玄度十體書因思張懷瓘云飛白全用隸法蓋八
分之輕者今世人為此書乃全用草法正與古背馳矣
又鮑照飛白用毫筆乃能成字或輕或重也蓋或輕若
絲髮或重若雲山濃淡相錯乃成字若不用毫筆書之
則不能如此今觀十體中飛龍二字作飛白書正用毫
筆作與散隸相近但增縹緲縈舉之勢又全用楷法浯
陽唐恭陵孝皇帝睿德之紀及牛口紀功碑唐太宗飛
白此作皆有毫筆點掃濃淡之勢而近世相承飛白皆
用木為片板若髹刷然以書殊不用毫筆故作字無濃
淡纖壯之變亦非古也當蔡邕於鴻都下見二人以堊
帚成字歸而為飛白之書非便為堊帚蓋用筆效之而
已今人便謂所用木筆為堊帚謬矣又云飛而不白又
云白而不飛蓋取其若絲髮處謂之白其勢縈舉謂之
飛而語又謂蔡中郎見帛飛空中因作此字以帛為白
此尤無稽也
要錄謂章草本漢章帝書也今帖有海醎河淡其書為
後世章草宗其取名如此以書考之非也此書本章奏
所用以便急速惟君長告令用之臣下則不得建初中
杜伯度善草見稱於時章帝詔使草書上奏然則章奏
用草寔自章帝時不可謂因章帝名書也元帝世史游
急就章解散隸體粗書之其後用于章奏爾蕭子良不
知其初乃謂杜操始變字書謂之章草然伯度在史游
後實二百年矣不可謂其書始于操也
墨池編論字體有擘窠書今書家不解其義按顔真卿
集有云點畫稍細恐不堪久臣今謹據石擘窠大書王
惲玉堂嘉話云東坡洗玉池銘擘窠大字極佳又云韓
魏公書杜少陵畫鶻詩擘窠大字此法宋人多用之墨
札之祖也
書自蔡中郎雝伯喈于嵩山石室中得八角垂芒之秘
遂為書家授受之祖後傳崔瑗子玉韋誕仲將及其女
琰文姬文姬傳魏相國鍾繇元常元常初從關枇杷學
書抱犢山師曹喜劉得昇後得韋誕塜取藏書突過于
師無以為此繇傳庾征西翼衛夫人李氏及其猶子會
衛夫人傳晉右將軍王羲之逸少逸少世有書學先于
其父枕中窺見祕奥與征西相師友晚入中州師新立
碑隸兼崔蔡草並杜張真集韋鍾章齊皇索潤色古今
登峯造極典午之興書家之盛若張丞相華嵇侍中康
山吏部濤阮步兵籍向侍中秀軰翰墨竒秀皆非其匹
故庾征西始疑而終服謝太傅得片紙而寳藏冠絶古
今不可尚已右軍傳子若孫及郄超謝朏等而大令獻
之獨擅厥美大令傳甥羊欣欣傳王僧虔僧虔傳梁蕭
子雲研孔琳之子雲傳隋永欣師智永智永傳唐虞永
興世南伯始伯始傳歐陽率更詢信本褚河南遂良登
善登善傳薛少保稷嗣通是為貞觀四家而孫虔禮過
庭獨以草法為世所賞少保傳李北海邕與賀監知章
同鳴開元之間率更傳陸長史柬之柬之傳猶子彦遠
彦遠傳張長史旭旭傳顔平原真卿李翰林白徐會稽
浩真卿傳柳京兆公權零陵僧懷素藏真鄔彤韋玩崔
邈張從申以至楊少師凝式凝式傳于南唐韓熙載徐
鉉兄弟宋興李西臺建中周膳部越皆知名其後蘇太
師軾黃太史庭堅米南宫芾蔡端明襄卓然為時名家
蘇舜欽薛紹彭繼之以逮南渡小米友仁傳其家法盛
行于世王庭筠以南宫之甥擅名于金傳子淡游至張
天錫元初鮮于樞伯機得之獨吳興趙文敏公孟頫始
事張即之得南宫之傳而天資英邁積學功深盡掩前
人超入魏晉當時翕然師之康里平章子山得其奇偉
浦城楊翰林仲弘得其雅健清江范文白公得其洒落
仲穆造其純和及門之徒唯桐江俞和子中以書鳴洪
武初後進猶及見之子山在南臺時臨川危素太樸饒
介介之得其傳授而太樸以教宋璲仲珩杜環叔循詹
希元孟舉孟舉親受業子山之門介之以授宋克仲溫
而在至正初揭文安公亦以楷法得名傳其孫樞在洪
武中仕為中書舍人與仲珩叔循聲名相埒云
書家者流稱鍾張羲獻古雅之士往往左袒鍾張華俊
之儔則必服膺羲獻今合諸家之論可以類推王羲之
云頃尋諸名書鍾張信為絶倫其餘不足存又云吾書
比之鍾張鍾當抗行或謂過之張草猶當雁行然張精
熟池水盡墨假令寡人耽之若此未必謝之羊欣云羲
之便是小推張不知獻之自謂云何又云張字形不如
右軍自然不如小王謝安嘗問子敬君書何如右軍答
云故當勝安云物論殊不爾子敬答云世人那得知梁
武帝云世之學者宗二王元常逸跡曾不睥睨羲之有
過之之論後生遂爾雷同元常謂之古肥子敬謂之今
瘦張芝鍾繇巧趣精細殆同機神肥瘦古今豈易致意
逸少至學鍾書勢巧形密及其獨運意疎字緩又子敬
之不迨逸少猶逸少之不迨元常學子敬者如畫虎也
學元常者如畫龍也陶貞白答梁武帝云伏覽書論使
元常老骨更蒙榮造子敬懦肌不沈泉夜逸少得進退
其間則玉科顯然可觀又云比世皆高尚子敬海内非
惟不復知有元常於逸少亦然今奉此論自舞自蹈未
足逞泄日月願以所摹竊示洪遠思曠此二人皆是拘
思者必當仰贊踴躍有盈半之益蕭子雲上武帝啟云
臣昔不能拔賞隨世所貴規模子敬多歴年所始見勅
旨論書一卷商略筆勢洞達字體又以逸少不及元常
猶子敬不迨逸少因此硏思方悟隸式始變子敬全法
元常庾肩吾云張工夫第一天然次之鍾天然第一工
夫次之王工夫不及張天然過之天然不及鍾工夫過
之唐太宗云鍾雖擅美一時亦為㢠絶論其盡善或有
所疑至於布纖濃分疎密霞舒雲卷無所間然但其體
則古而不今字則長而逾制語其大量以此為瑕獻之
雖有父風殊非新巧觀其字勢疎瘦如隆冬之枯樹筆
蹤拘束若嚴家之餓隸其枯樹也雖槎枿而無屈伸其
餓隸也則羈羸而不放縱詳察古今研精篆素盡善盡
美其惟王逸少乎觀其點畫之工裁成之妙烟霏露結
狀若斷而還連鳳翥龍翔勢如斜而反直翫之不覺其
倦覽之莫識其端心摹手追此人而已孫過庭云元常
專工於隸書伯英尤精於草體彼之二美而逸少兼之
擬草則餘真比真則餘草又云以子敬之豪翰擅右軍
之筆札雖復初傳楷則實恐未克箕裘是知逸少之比
鍾張則專博斯别子敬之不及逸少無或疑焉
世傳黃庭真帖為逸少書非也按陶隠居真誥翼真檢
論上清真經始末云晉哀帝興寧二年南岳魏夫人所
授弟子司徒公府長史楊君使作隸字寫以傳護軍長
史許君及子上計掾掾以付子黃民民以傳乾默後為
王興先竊寫之度江飄淪惟有黃庭一篇得存蓋此經
也按甲子逸少以晉穆帝升平五年卒是年歲在辛酉
後二年即哀帝興寧二年始降黃庭於世安得逸少預
書之又按梁虞龢論書表云山隂曇&KR1619;村飬鵝道士謂
羲之曰久欲寫河上公老子縑素早辦而無人能書府
君若能自居書道德經兩章便合羣以送於是羲之便
停半日為寫畢攜鵝去而晉書本傳亦著道士云為寫
道德經當舉羣相贈耳初未嘗言寫黃庭也以二書考
之即黃庭非逸少書無疑然陶隠居與梁武帝啟云逸
少有名之迹不過數首黃庭勸進告誓等不審猶有存
否蓋此啟在著真誥前故未之考證耳至唐張懷瓘作
書估云樂毅黃庭但得幾篇即為國寳遂誤以為逸少
書李太白承之作詩山隂道士如相見應寫黃庭換白
鵝苟欲隨之耳
瘞鶴銘世謂王右軍書歐陽公疑華陽居士唐顧况道
號然逸少逋翁其書可見不與此類嘗考次其年羲之
生晉惠帝大安二年癸亥歲至穆帝升平五年辛酉卒
當三十九年而太歲在甲午逸少當三十二歲逮四十
八年辛亥始去會稽其時未嘗至朱方華陽又非其郡
邑所望不得以此為稱顧况卒于貞元末當元和七年
為壬辰九年為甲午良不及也上推壬辰歲為天寳十
一載况當兒穉其號華陽子蓋自貞元以後皆不合于
此昔陶弘景嘗以其居華陽觀故號華陽隠居貞白平
時善書不稱建元直以甲子紀其歲今曰壬辰歲得之
山隂甲午歲葬于朱方壬辰當天監十一年甲午則其
十三年也隠居以天監七年東遊海岳住會稽來永嘉
至十年還茅山十一年弟子周子良仙去貞白作傳即
十一年在華陽此其可知也或曰茅山碑前行貞白自
書與今銘甚異則不得為陶隠居所書然華陽真逸特
其撰銘若其書者上皇山樵也則四人各以其號自别
固不得識其姓名疑皆隠君子也
梁武帝評王僧虔書如揚州王謝家子弟縱復不端正
奕奕皆有一種風氣子敬書如河朔少年皆悉充悦
舉體沓拖而不可耐羊欣書似婢作夫人不堪位置舉
止羞澁終不似真阮研書如貴曹失品次不復排突英
賢王儀同書如晉安帝非不處尊位而都無神明殷鈞
書如高麗人抗浪乃不有意氣而姿顔自足精神徐淮
南書如南岡士夫徒尚風軌不免寒乞陶隠居書如吳
興小兒形狀雖未長成而骨氣峭盛吳休尚書如新亭
傖父一往似揚州人共語便音態出柳彥書如深山道
士見人便欲退縮曹喜書如經論道士言不可絶王右
軍書字勢雄逸如龍跳天門虎卧鳳閣故歴代寳之永
以為訓蔡邕書骨氣洞達爽爽如有神力程廣平書如
鴻鶴弄翅頡頏布置紅雲之見白日蕭思話書如舞女
低腰仙人嘯樹李鎮東書如芙蓉之出水文綵之鏤金
桓玄書如快馬入陣隨人曲屈豈須文譜范懷約真書
有力草行無功故知簡牘非易皇象書如韻音繞梁孤
飛獨舞孔琳之書如散花空中流衍自得李岩之書如
鏤金素月屈玉自照薄紹之書如龍遊九霄繾綣可愛
崔子玉書如危峰阻日孤松一支邯鄲淳書應規入矩
方圓乃成師宜官書如鵬羽未息翩翩自逝梁鵠書如
龍威虎震劍拔弩張張伯英書如武帝愛道馮虚欲仙
衛恒書如插花舞女援鏡笑春索靖書如飄風忽舉鷙
鳥乍飛鍾繇書如雲鶴游天羣鴻戲海行間茂密實難
輕過袁昂書評大都同上内柳彥為袁崧吳休尚為施
肩吾梁鵠為韋誕又蕭思話書走墨連綿字勢屈強若
龍遊天門虎卧鳳閣薄紹之書字勢蹉跎如舞女低腰
仙人嘯樹乃至揮毫振紙有疾閃飛動之勢梁鵠書如
太祖忘寢觀之喪目與武帝所評異又武帝未評者蕭
子雲書如上林春花遠近瞻望無處不發孟光禄書如
崩山絶崖人見可畏李斯書世為冠蓋不易施評唐人
評李斯書骨氣豐勻方圓絶妙曹操書金花細落遍地
玲瓏荆玉分輝瑤巖璀璨衛夫人書如插花舞女低昂
夫容又如美女登臺仙娥弄影紅蓮映水碧沼浮霞桓
夫人書如快馬入陣屈伸隨人傅玉書如項羽拔戈荆
軻執戟王右軍書如壯士拔山壅水絶流頭上安點如
高峰墜石作一横畫如千里陣雲捺一偃波如風雷震
駭作一竪畫如萬歲枯藤立一揭竿若虎卧鳳閣自上
揭竿如龍躍天門嵇康書如抱琴半醉咏物緩行又如
獨鶴歸林羣鳥乍散宋文帝書如葉裏紅花雲間白日
陸東之書彷彿堪觀依稀可擬王紹宗書筆下流利快
健難方細看熟視轉增美妙程廣平書鴻鵠弄翅翺翔頡
頏蕭子雲書同袁昂評孔琳之書放縱快健筆勢流利
二王以後難與比肩但功虧少故劣於羊欣張旭書如
蓮花出水明月開天霧散金峰雲低玉嶺虞世南書體
段遒媚舉止不凡能中更能妙中更妙歐陽詢書若草
裏蛇行雲間電發又如金剛嗔目力士揮拳褚遂良書
字裏金生行間玉潤法則溫雅美麗多方薛稷書多工
褚體亦有新奇吕總書評篆書李陽冰書若古釵倚物
力有萬夫李斯之後一人而已八分書梁升卿書驚波
往來巨石前却盧藏用書露滴花妍烟凝竹暗張庭珪
書古木崩沙閒花映竹韓擇木書龜開萍葉鳥散芳洲
史惟則書雁足印沙深淵魚躍真行書薛稷書風驚苑
花雪惹山柏蕭誠書舞鶴交影騰猿在空韋陟書虫穿
古木鳥踏花枝李邕書華岳山峯黃河一曲蔡隠丘書
古質放意自是一家宋儋書暮春花發楊柳枝低徐浩
書固多精熟無有意趣顏真卿書鋒絶劍擢驚飛逸勢
沈子運書饑鷹殺心忍瘦筋骨關操書淵水沉珠露花
濯錦鄭虔書風送雲收霞摧月上李璆書垂藤著地枯
木如折吳郁書字體綿密不謝當時賴文雅書騰沙鬱
物翻浪揚鷗賀知章書縱筆如飛奔而不竭何昌裔書
子敬餘波時時可玩宋之問書天性卓絶而功未深張
從申書遠近稱善獨步江外李清書變化自逸代有斯
人什玄悟書骨氣無雙迥出時軰什湛然書子雲之後
難與比肩什崇簡書臨寫逸少時有亂真草書張旭書
立性顛逸超絶古今孫過庭書丹崖絶壑筆勢堅勁張
懷瓘書繼以章草新意頗多張芬書孤松聳霄弱草垂
露張彪書孤峯削成藏筋露節鄔彤書寒鴉棲林平岡
走兔陸曾書驚波魚躍深水龍潜史麟書逸氣雄鎮超
然不羣梁耿書錯落魚文縱橫鳥跡房廣書婉美芳靄
春鶯欲嬌沈益書春鷺窺魚秋蛇赴穴什懷素書援毫
掣電隨手萬變米元章評僧智永書雖骨氣清健大小
相雜如十五貴人方循繩墨忽越規矩褚遂良書如熟
戰馭馬舉動隨人意而别有一種驕色虞世南書如學
術休糧道士神氣雖清而體勢疲困歐陽詢書如新瘥
病人顔色憔悴舉動辛苦柳公權書如深山得道之士
修養已成神氣清健無一點塵俗顔真卿書如項羽按
劍樊噲排突硬弩欲張鐵柱特立昂然有不可犯之色
李邕書如乍富小民舉動倔強禮節生疎徐浩書如藴
德之士動容溫厚舉止端莊敦尚名節體氣純白沈傅
師書如龍游天表虎踞溪傍神情自若骨法清虛周越
書如輕薄少年舞劍氣勢雄俊而鋒刃交加錢易書如
美丈夫肌體充悦而神氣清秀蔡襄書如少年女子訪
雲尋雨體態妖嬈行步緩慢多飾鉛華蘇舜欽書如五
陵少年駿馬春衫醉眠芳草狂歌翫樂張友直書如宫
女插花嬙嬪對鏡端正自然别有一種情態黃山谷評
王著如小僧縛律李建中如講僧參禪楊凝式如散僧
入聖米元章如快劍斫陣強弩射千里所當穿徹又似
仲由未見孔子時風氣蔡君謨如蔡琰胡笳十八拍雖
清氣頓挫時有閨房態度
古人例多能書如管寧人但知其清節而不知其銀鈎
之敏(茅山碑云)劉曜人但知其獰凶而不知其章草之工(其書)
(見草書韻會)又有能書而名不著者後漢錦車馮夫人名嫽
善史書僅見西域傳張伯高以書酣身名亞皇象僅見
於抱朴子曹蜍李志與右軍同時書亦爭衡其人不稱
耳北朝有沈含馨隋有丁道護與智永齊名曰丁真永
草者唐有貝靈該繆師愈鄭預(心經草書預草也)胡英(李邕齊名)鄔
彤(懷素之師)武盡禮(寧照寺鐘銘)賀蘭敏之(法門寺碑)房璘妻高氏崇
徽公主僅見金石集古錄張諲與王維齊名雅善小王
諸書苑咸工梵書南唐王文秉工小篆不在二徐下又
有王逸老善篆與八分其命名有欲抗右軍者不知何
氏人疑即文秉也宋有秦子明榮咨道(皆蜀人山谷之友)高述
潘岐(東坡門客)僅傳姓名其餘不傳者又何限也
蘭亭褉叙唐文皇初得之命趙模馮承素諸葛貞之流
搨本以賜諸王後褉叙入玉匣從葬昭陵而搨本存人
間者尚直數萬錢至定武石刻謂為歐陽率更所搨石
本留禁中因未經模搨獨為完善契丹德光攜以北至
殺胡林而棄之宋慶歷中韓忠獻公壻李學究得石其
子負官緡宋景文以帑金代輸取石寘官庫愛重之非
貴游不易得熙寧間薛師正出牧厭其請乞乃另模一
石以應其子紹彭竊易古刻歸於湍流帶左右五字劖
損一二筆以為識大觀中紹彭子嗣昌進御府金狄之
亂不知所在云陶宗儀記蘭亭一百十七刻凡十冊乃
宋理宗内府藏後入賈平章家至元末於錢唐謝氏處
見之以修城本壓卷定武有古刻闊行肥瘦板石缺石
斷石及兩京斷石新舊梅花復州鼎州金陵三米張循
王家刻唐貞觀太清開皇秘省内殿内司京師玉堂皆
在其它如玉枕小字彭城小字秦少游小字柳誠懸大
書孫過庭吳銑草字蔡君謨薛紹彭輩臨筆皆在真希
世之寳也
淳化閣帖宋太宗留意翰墨淳化中出御府所藏命侍
書王著臨搨以棗木鏤刻釐為十卷於每卷末篆題云
淳化三年壬辰歲十一月六日奉聖旨模勒上石至仁
宗又詔僧希白刻石于祕閣前有目錄卷後無篆題世
傳以為二王府帖者非也蓋元祐中親賢宅從禁中借
板墨百本但用潘谷墨光輝有餘而不甚黟黑又多木
橫裂紋時有皴皵失字處親賢宅魏王所居魏王二王
也又有高宗紹興中國子監本其首尾與淳化略無少
異當時御前拓者多用匱紙蓋打金銀箔者也自後碑
工作蟬翼本且以厚紙覆板上隠然為銀鋌□痕以愚
人但損剥非復拓本之遒勁矣初徽宗建中靖國間出
内府續所收書令刻石即今續法帖也大觀中又奉旨
摹搨歴代真跡刻石于太清樓字行稍高而先後之次
與淳化則少異其間數帖多寡不同各卷末題云大觀
三年正月一日奉聖旨摹勒上石此蔡京書也而以建
中靖國續帖十卷易去歲月名銜以為後帖又刻孫過
庭書譜及貞觀十七帖總為二十二卷謂之大觀太清
樓帖絳帖者尚書郎潘師旦以官帖摹刻于家為石本
而傳寫字多譌舛世稱為潘駙馬帖凡二十卷其次序
卷帖雖與淳化官帖不同而實則祖之特有所增益耳
單炳文曰淳化官本法帖今不復多見其次絳帖最佳
而舊本亦已艱得嘗以數本較之字畫多不侔煒家藏
舊本比之今本第九卷内今本多誤筆法且俗曹士冕
曰帖總二十卷元無字號及斷眼數目單炳文曹士冕
各有模刻本世傳潘氏析居法帖分而為二其後絳州
公庫乃得其一於是補刻餘帖名東庫本第九卷之舛
誤蓋始於此且逐卷逐段各分字號以日月光天德等
二十字為次第後避金主亮諱但庾亮帖内亮字皆去
右邊轉筆謂之亮字不全本又有新絳本北方别本武
岡新舊本福清烏鎮彭州資州本木本前十卷等類皆
絳帖之别也潭帖者慶歷中劉丞相帥潭日以淳化官
帖命慧照大師希白模刻于石寘之郡齋增入傷寒十
七日王濛顔真卿諸帖而字行頗高與淳化閣本差不
同逐卷有慧照大師希白重模字而歲月各異中間繆
處甚多朱文公譏其極為可咲者是也潭帖之别則有
劉丞相私第本長沙碑匠新刻本三山木本蜀本廬陵
蕭氏本等類甚多戲魚即臨江帖也元祐間劉次莊以
家藏淳化閣帖十卷摹刻于戲魚堂除去篆題而增釋
文慶元中四川總領權安節又重摹于利州黔江者黔
人秦世章於長沙買石摹僧寳月古法帖十卷寳月慧
照也謀舟載入黔中壁之黔江之紹聖院後題云長沙
湯正臣重摹鼎帖板本校諸帖增益最多灃陽石刻散
失僅存者右軍數帖而已又有淳熙修内司本北方印
成本烏鎮張氏福清李氏本若此之類大抵皆法帖一
再之翻摹殊失筆意無足觀者汪逵字季路衢州人官
至端明殿學士建集古堂藏竒書秘蹟金石遺文二千
卷著淳化閣帖辨記共十卷極為詳備末云其本乃木
刻計一百八十四板二千二百八十七行其逐段以一
二三四刻于旁或刻人名或有銀鋌印痕則是木裂其
墨乃李廷珪墨黑甚如漆其字精明而豐腴比諸刻為
肥耳
宋番昜張世南宦游紀聞云辨傳書畫古器前軰蓋嘗
著書矣其間有論議而未詳明者如臨摹硬黃響搨是
四者各有其說今人皆以臨摹為一體殊不知臨之與
摹㢠然不同臨謂置紙在傍觀其大小濃淡形勢而學
之若臨淵之臨摹謂以薄紙覆上隨其曲折婉轉用筆
曰摹硬黃謂置紙於熱熨斗上以黃蠟塗勻儼如魫角
毫釐必見響搨謂以紙覆其上就明窗牖間映光摹之
也
天下法書自諸集帖外其古碑宋搨猶有存者古篆岣
嶁禹碑石鼓文秦相嶧山碑古隸則魏受禪勸進表(或以)
(為梁鵠或以為鍾繇)鴻都石經仲弓殽阬司空王純逢童碑隂耿
氏鐙巴官鐵盆武氏石室像贊何君閣道太山孔宙耿
球蔡湛魯峻陳球州輔楊馥楊震劉寬劉熊張遷景君
武班西嶽華山梁鵠孔廟諸碑隸兼分者蔡邕夏承碑
分兼篆者皇象天發碑小楷褚河南隂符柳誠懸度人
真書蕭誠開善法師丁道護啟法師興國寺史陵禹廟
虞永興夫子廟堂歐陽率更九成醴泉銘虞恭化度寺
皇甫府君子蘭臺道因褚河南孟法師碑張長史郎官
壁顏魯公多寳塔元次山墓碑宋文貞碑及碑側記東
方畫贊家廟茅山八關齋功德干祿裴㴶少林蕭誠南
嶽真君張從申茅山柳誠懸玄祕塔復東林寺紫絲靸
西平王諸碑行書懷仁聖教褚河南枯樹聖教李北海
岳麓寺雲麾將軍娑邏寺法華寺顔魯公爭坐位祭濠
州伯父季明姪文王縉清源公碑草書唐文皇屏風懷
素自叙藏真聖母張旭春草孫虔禮書譜真草永法師
千文皆灼灼有名者也
古之善畫者各有師承姑載張彦遠所記晉明帝師王
廙衛協師曹不興顧愷之張墨荀勖師衛恊史道碩王
微師荀勖衛協戴逵師范宣逵子㪍㪍弟顒師父宋陸
探微師顧愷之探微子綏弘肅並師父顧寳光袁倩師
陸探微倩子質師父顧駿之師張墨張則師吳暕吳暕
師江僧寳劉胤祖師晉明帝胤祖弟紹祖子璞並師胤
祖南齊姚曇度子什惠覺師父蘧道敏師章繼伯道敏
甥僧珍師道敏沈摽師謝赫周曇妍師曹仲達毛惠遠
師顧惠遠弟惠秀子稜並師惠遠梁袁昂師謝張鄭張
僧繇子善果儒童並師父解倩師聶松蘧道敏焦寳願
師張謝江僧寳師袁陸及戴北齊田僧亮師董展曹仲
達師袁隋鄭法士師張法士弟法輪子德文並師法士
孫尚子師顧陸張鄭陳善見師楊鄭李雅師張僧繇王
仲舒師孫尚子唐二閻師鄭張楊展范長夀何長夀並
師張尉遲乙僧師父陳庭師乙僧靳智翼師曹吳智敏
師梁寬王智慎師閻檀智敏師董吳道玄師張僧繇盧
稜伽楊庭光李生張藏並師吳劉行臣師王韶應韓幹
陳因師曹覇王紹宗師殷仲容各有師資逓相倣效或
自開戸牖或未及門墻或青出于藍或冰寒于水其源
流固可攷而知也
古之名畫雖經兵燹然尚多流傳人間如裴孝源貞觀
公私畫史所載陸探微有宋明帝像宋景和像豫章王
像建平王像江夏王像零陵王像王太宰像羊玄保像
江智淵像顧慶像孫高麗像孝武功臣像勲臣像其摹
寫陸者有建安山陽二王像沈曇慶醉像麻超之徐僧
寳像靈臺寺瑾統像毛詩新臺圖蔡姬蕩舟圖劉亮騧
馬圖高麗赭白馬圖蟬雀圖鬭鴨圖獼猴圖魏高貴鄉
公有新豐放雞犬圖二疏圖黃河流勢圖盜跖圖衛協
有毛詩北風圖毛詩黍離圖卞莊刺二虎圖吳王舟師
圖列女圖晉明帝有史記列士圖息徒蘭圃圖洛神賦
圖穆天子燕瑶池圖漢武回中圖畋遊圖瀛洲神仙圖
雜人風土圖謝稚有濠梁圖十弟子圖輕車迅邁圖孝
經圖狩河陽圖秦王游海圖汾陽醮鼎圖楚令尹泣兩
岐蛇圖游仙圖孟母圖洛陽平門翻車圖顧景秀有王
僧綽像懷香圖蟬雀圖雜竹樣孫公命將圖陸士衡詩
會圖王謝諸賢像名臣像刺虎圖小兒戲鵝圖毛惠遠
有山陽七賢圖醉客圖刀戟戲圖騎馬圖毛惠秀有併
除圖釋迦十弟子圖胡僧像剡中溪谷村墟圖袁蒨有
豫章王燕賓圖維摩詰變相圖天女像東晉高僧像無
名真貌卷博奕圖三龍圖劉填有朝臣像吳中舟行圖
少年行樂圖蘧師珍有豫章王像唐居人馬圖嵇康有
巢由洗耳圖獅子擊象圖蔡邕有講學圖楊修有吳季
札像嚴君平賣卜圖兩京圖史道碩有八駿圖服乘箴
圖七命圖金谷園圖燕氏送荆軻圖王濬戈船圖田家
社會圖梵僧圖戴逵有尚平子圖董威輦詩圖嵇阮像
胡人獻獸圖漁父圖十九首詩圖五天羅漢像杜征南
人物圖吳中溪山邑居圖黑獅子圖名馬圖顧愷之有
司馬宣王像謝安像劉牢之像桓玄像列仙圖康僧會
像沅湘像三天女像八國分舍利圖木鴈圖水府圖廬
山圖樗蒲會圖行龍圖虎嘯圖虎豹雜鷙圖鳬鴈水洋
圖顧寳光有豫章王像宋竟陵王像勲賢圖褚淵袁粲
像張興像天竺僧像射雉像洛中車馬圖越中風俗圖
高麗鬭鴨圖曹不興有龍頭樣赤龍盤赤龍圖南海監
牧進十種馬圖夷子蠻獸樣戴勃九州名山圖朝陽谷
神風水圖秦始皇東遊圖陸綏有立釋迦像周盤龍像
史文敬有黃帝昇仙圖張平子西京賦圖梁冀人馬圖
史藝有孫綽像漁父像王羲之像陶景真有虎豹圖孔
雀鸚鵡圖宗炳有潁川先賢圖惠持師像問禮圖永嘉
屋邑圖姚曇度有殷洪像白馬寺寳臺樣月長生有南
朝貴戚圖車馬圖駱簡像牛車圖山隂王像濮萬年有
蘇門先生圖名臣像張墨有維摩詰變相圖蔡斌有蘇
武圖游仙圖張善果有悉逹太子納妃圖靈嘉塔樣史
粲有八駿圖息媯圖陳公恩有朱買臣圖列女𫝊仁智
圖列女𫝊貞節圖鍾宗之有王獻之像王殿有敗春圖
謝赫有安期先生圖夏侯瞻有吳山圖楚人祠鬼圖章
愜伯有藉田圖范懷賢有渥洼馬圖孝子屏風梁元帝
有文殊像游春苑圖芙蓉湖醮鼎圖鹿圖鸛鶴弄波澤
圖江僧寳有職貢圖小兒戲鴨圖解倩有五天人樣九
子魔圖丁貴人彈曲項琵琶圖張僧繇有漢武射蛟圖
吳王格虎圖羊鴉仁躍馬圖行道天王像維摩詰像寳
誌像摩衲仙人像朱异像梁宫人射雉圖醉僧圖詠梅
圖橫泉鬭龍圖雜人馬刀兵圖昆明二龍圖青溪宫水
怪圖張儒童有楞伽會圖寳積變相圖聶松有支道林
像楊子華有斛律金像鄴中百戲圖北齊貴戚游苑圖
雜宫苑人物屏風本曹仲達有齊神武臨軒對武騎圖
慕容紹宗像弋獵圖斛律明月像盧思道像名馬樣董
伯仁有周明帝畋游圖彌勒變相圖雜臺閣樣隋文帝
上廐馬圖農家田舍圖鄭法士隋文帝入佛空像阿育
王像楊素像賀若弼像陳叔英像洛中人物車馬圖北
齊畋游圖貴戚屏風樣楊契丹有雜物變相圖豆盧寧
像隋朝正會圖幸洛圖貴戚游燕圖展子虔有長安車
馬人物圖襍宫苑圖弋獵圖王世充像孫尚子有美人
詩意圖屋字樣雜鬼神像王廙有列女傳仁智圖獅子
圖畏獸圖魚龍相戲圖吳楚放牧圖村社會集圖又有
無名氏黃帝戰涿鹿圖姜嫄圖禹貢圖燕太子丹圖蓄
史圖孫氏水戰圖五岳真形圖紀年詩意圖雜鬼神樣
如張彥遠名畫記所載古之祕畫珍圖有龍魚河圖六
甲𨼆形圖五帝鈎命决圖孝經祕圖孝經左契圖孝經
雌雄圖遁甲開山圖甘泉宫圖漢麟閣圖鴻都門圖西
王母益地圖南都賦圖雲漢圖黃帝明堂圖五嶽真形
圖韓詩圖論語圖蚩尤王子兵法營陣圖魯班攻戰器
械圖黃帝攻法圖伍胥水戰圖吳孫子兵法雲氣圖五
星八卦二十四宿圖十二星宫圖日月交會九道圖分
野璇璣圖望氣圖河圖詩緯圖春秋圖孝經䜟圖浸潭
泥圖八卦八風十二時二十八宿音律圖周公成壞吉
凶圖妖怪圖相宅園地圖黃帝樊薛許氏相圖隂陽宅
相圖馬像圖三王相鷹圖療馬百病圖老子黃庭經圖
大蒐神芝圖黃帝昇龍圖山海經圖太史公漢書圖大
荒經圖河圖括地象圖天地郊社圖諸鹵簿圖古聖賢
帝王圖古瑞應圖魏帝所撰雜畫圖魏順應圖大駕鹵
簿圖明帝太學圖列仙傳圖搜神記圖百國人圖地形
圖地形方丈圖孫子八陣圖太一三宫用兵成圖渾天
宣夜圖日月交會圖章賢十二時雲雨氣圖十二屬神
圖神農本草例圖周禮圖周室王成明堂宗廟圖江圖
吳孫牝牡八變陣圖黃石公五星圖占日雲氣圖二十
八宿分野圖風角五音圖三禮圖忠孝圖爾雅圖漢明
帝畫宫圖益州學堂圖魯廟孔子弟子圖傳國璽圖洛
陽圖區宇圖職貢圖中天竺國圖祥瑞圖符瑞圖白澤
圖古今藝術圖靈秀本草圖本草圖易狀圖靈命本圖
辯靈命圖又如鄧椿畫繼所載銘心絶品如玉牒趙中
太保士俾家韓幹馬圖李伯時並馳小馬圖黃筌鶴圖
艾宣荷鴨葦鴈圖范寬山圖許道寧山水圖崔慤三鴈
圖玉牒趙伯兼節推家東丹王舞胡圖燕穆之山林倒
影圖郭熙濺瀑圖洛人王朝議國寳良器家李成窠石
小軸范寬橫山小軸范寬秋山六幅圖伯時起本馬圖
文元公孫賈通判公傑家黃筌鼯捕鼠圖崔白鵰狐圖
徐崇嗣荷蓼鷺鷥圖易元吉猿鹿扇圖眉山寳學程純
老唐家唐畫諸功臣像圖李營丘山水大軸二圖崔白
翎毛雙幅八圖孫太古湖灘水石圖汝州令狐中奉之
子陳古諷家徐熙梅花嘉雀圖鍾隱槎竹瑞雞圖江南
道士劉貞白梅雀圖范將軍胡佛圖徐熙爪圖黃筌偷
倉雀圖孫太古焦夫子圖河南邵澤民侍郎溥家徽宗
花鳥百扇圖董奴子叢花圖戴嵩牛圖徐熙荷花鵝圖
李成偃松圖邵太史博公濟家徐熙牡丹戲魚圖閻立
本鏁諫圖李後主蠏圖李伯時嫁小喬圖李後主曉竹
圖孫位松竹壁孫太古維摩壁盧楞迦羅漢十六壁成
都雙流張珪庭堅家曹道元模曹弗興醉佛林圖徐熙
牡丹獨幅圖郭恕先畫藁十圖崔白禽竹四圖河南王
朝議樂道沂家李成寒林四幅圖郭熙山水雙幅圖崔
慤蘆鴈六幅圖中山劉寳賢瓌提刑家徐熙娑羅花圖
黃筌花竹馴雉圖文正公孫李大觀家周昉虢國夫人
圖范寬武關雪圖摩詰高克明李成扇圖叔父符寳叔
誼家徽宗皇帝御賜竹石扇圖黃筌海棠金雞圖營丘
山水圖郭熙山水雙幅圖河陽李邦獻士舉敷文家徽
宗皇帝御賜雜禽圖徐熙牡丹叢圖董源著色山水圖
中原王冠朝元台制幹家徽宗皇帝鷗荷圖王摩詰橫
披山水圖李成山水扇圖東丹王鞍馬圖遂寧王灼晦
叔撫幹家童仁益波旬幸佛湼槃圖崔白禽竹雙幅圖
范瓊佛壁張南本觀音壁黃筌鶴壁孫太古列星壁遂
寧客鎮張衍知縣家吳道子三教圖厲歸真百牛圖孫
太古十一曜圖河陽陳古與權安撫家黃筌牡丹馴狸
圖黃筌雪梅凍雀圖紀真山水圖馬賁百鴈百猿圖徐
高盤魚圖綿州李廉夫德隅知郡家徽宗皇帝著色橫
山圖郭熙橫山圖開封尹盛章季文家徽宗皇帝風竹
鴝鵒喜鵲圖顧愷之三教圖戴嵩牛圖崔白雙幅禽竹
圖范寬四時山水圖宣獻公孫宋艾去病家趙昌叢萱
月季圖太常少卿何麟子應家吳道子白布觀音圖韓
滉白牛圖張南本勘書圖黃居宷雀竹圖唐希雅風竹
驚禽圖巨然四時橫山圖徐熙梨桃折枝圖崔白鴛鴦
蒲荷圖李成四幅林石圖張戡八幅蕃馬圖中原魏昂
師房知縣家趙邈卓伏石眠虎圖徐熙梅菊萱荷雜禽
圖包鼎雙虎圖成都王稑茂先大夫家黃筌秋山圖勾
龍爽野老移居圖文湖州雜畫鳥獸草木橫披圖王維
雪山圖杜措佛圖董奴子雞冠花圖李伯時高僧圖又
嘶蹍二馬圖又明皇八馬圖又水晶宫明月舘圖又退
之見大顛圖江貫道飛泉怪石圖又江居圖成都郭勉
中敦一承議家勾龍爽宋鈞去獸圖漢州何耕道夫類
元家盧楞迦小本十六羅漢圖范榮公孫淑忠甫家黃
筌竹雀圖趙昌折枝桃圖王維雲竹圖馬賁鴈圖雙流
趙延修仲知縣家黃筌竹雀圖又蘆鴨圖孫太古列宿
象圖雙流王焞子中縣尉家黃筌竹鶴壁雙流宇文子
震子友主簿家黃筌花竹禽兔圖達守時道宏廣叔家
艾宣棘鶉圖徐高魚圖王友折李草蟲圖成都吕給事
陶元鈞家東坡竹石枯槎圖湖州六幅槎竹圖易元吉
紙本猿獬圖燕穆之龍圖曾孫興祖知縣家龍圖公忍
事敵災星圖又寒林橫幅圖又山水橫幅圖又鷺鷥圖
又散馬橫披圖又墨竹圖蜀僧智永房吳道子慈氏菩
薩圖范瓊正坐佛圖惠崇卧雪圖廣安黎希聲博士孫
邦基家黃筌竹鶴竹雀圖范寬四時山水圖廣安姚賓
觀國通判家許道寧四時山水圖范寬四時山水圖易
元吉猴犬圖
張彥遠所記古圖畫自貞觀畫史外則蔡邕小列女圖
曹髦有於陵子黔婁夫妻圖晉明帝豳詩七月圖雜異
鳥圖雜禽獸圖東王公西王母圖洛中貴戚圖禹會塗
山圖殷湯伐桀圖荀勖有大列女圖小列女圖張墨有
搗練圖衛恊有伍子胥圖醉客圖神仙畫張儀像鹿圖
上林苑圖小列女圖楞嚴七佛圖王廙有犀兕圖王羲
之有雜獸圖臨鏡自寫真圖康昕有五獸圖顧愷之有
桓温像蘇門先生像中朝名士圖阿谷處女扇畫招隠
鵝鵠圖筍圖王安期像阮修像阮咸像十一頭獅子桂
陽王美人圖蕩舟圖七賢圖陳思王詩圖史道碩有古
賢圖鵝圖牛圖七賢圖蜀都賦圖三馬圖酒德頌圖琴
賦圖嵇中散圖田家十月圖謝稚有康侯像列女形儀
圖列女貞節圖列女賢明圖列女仁智圖遊仙翡翠篇
圖列女辯通圖三馬伯樂圖鸂鶒圖孝子圖三牛圖秋
興圖列女圖大列女圖晉宣王及魏名臣像夏侯瞻有
郢匠圖高士圖戴逵有阿谷處女圖孫綽高士像濠梁
圖孔子弟子圖三牛圖三馬伯樂圖戴勃有曹長孺像
三馬圖風雲水月圖陸探微有宋孝武像竹林像嚴龍
像巴陵王像江陵王像王悦像王粹像王嗣像阮佃夫
像柳元景像王道隆像王翼之像沈慶之像范惠景母
子像阿難維摩圖鸂鶒圖王營像朱异像十一人圖五
白馬圖孔子像十弟子像宋元微像鍾期圖榮啟期孔
顔圖竟陵王像殷洪像任侯伯像鬭鴨圖蕭史圖叙夢
賦服乘圖又有什僧虔徐爰李獻王覬孫夐劉頌錢靈
度周師之謝超宗宋桂陽王寵姬像陸綏有朝臣像王
晏蕭寅像顧寳光有泰始名臣圖瑾公像鸂鶒圖張興
像王翼之像泰始勲臣像褚淵衣架圖宗炳有嵇中散
像孔子弟子像獅子擊象圖袁蒨有豫章王張暢等像
王抗棋圖正聲伎圖御臨軒圖朝臣十二人圖吳楚夜
踏歌圖劉斌有黍離詩圖顧景秀有宋文帝像謝琨兄
弟四人像晉中興帝相像王獻之竹圖劉牢之卜見圖
鸂鶒圖鸚鵡畫扇濮道興有列女辨通圖王奴有嘯賦
圖張季和有游清池圖謝約有火山圖聲伎樂器圖劉
瑱有搗衣圖毛惠遠有中朝名士圖赭白馬圖葉公好
龍圖毛惠秀有二疏圖梁忠莊太子有龍馬出渥洼圖
張僧繇有梁武帝像定光佛像田舍舞圖展子虔有北
齊後主幸晉陽圖朱買臣覆水圖尉遲跋質那有六番
圖外國寳樹圖婆羅門圖閻立德有文成公主降番圖
玉華宫圖鬭鷄圖閻立本十八學士圖范長夀有風俗
圖醉道士圖檀智敏有遊春戲藝圖曹元廓有後周北
齊梁陳隋武德貞觀永徽等朝臣圖高祖太宗諸子圖
秦府學士圖凌烟圖楊昇有望賢宫圖張萱有妓女圖
乳母將嬰兒圖按羯鼓圖鞦韆圖虢國夫人出遊圖談
皎有武惠妃舞圖佳麗寒食圖妓樂圖韓幹有龍朔功
臣圖安祿山圖玄宗試馬圖寧王調馬打毬圖玄宗馬
射圖上黨十九琮圖周古言有宫禁寒食圖秋思圖韋
鷗有天竺胡僧圖渡水僧圖小馬放牧圖周昉蜂蝶圖
按箏圖楊真人陸真人圖五星圖彥遠所載如此如吳
道子李思訓之流頗無紀識或以其名盛傳易故不為
著耳予所為具載者欲世人知古人盛美可以想見其
風格也
圖畫神異若漢劉褒北風圖見者皆寒雲漢圖見者皆
熱唐寧王畫六馬滚塵圖後竟失去唐有龍水圖將練
為服釜中二龍飛去周益公畫岳州圖譙樓時時換牌
趙顏得畫女障能下障與顔為妻生子韋叔文畫馬未
色岳神索之改名而第趙澮畫兒啼圖僧夜聞兒哭詰
澮以筆作乳點入兒口遂止馮紹正畫龍未終見白氣
就簷廡出入池下雷雨大作廉廣畫二鬼兵圖一夕風
雨鬼兵交戰張僧繇畫龍點睛便破壁飛去又畫佛夜
間發光信用畫羅漢能飛動王元俊畫扇壁上客至遂
攜去領江興國寺苦鴿宿糞汚佛張僧繇于兩壁畫鷹
鷂鴿再勿入雲光寺有七鴿圖于西壁未完其一云為
飛去長興成山寺壁畫猿鶴長能飛走又畫寺壁龍與
溪中龍鬭顧寳光畫獅絶瘧獅口有血淋漓何尊師畫
猫則鼠潜避石恪畫飛鼠張之則鼠不入害物楊子華
畫馬夜有啼齧嘶聲韓幹畫馬神人來索吳道子惡僧
畫驢壁間一夜僧房家具踏破無留畫五龍圖天欲大
雨即生烟霧李思訓畫大同殿壁夜聞水聲
桓玄悉裒二王顧愷之書畫之精者以自隨其它下建
康後所得珠玉古器名蹟悉沉之江此一厄也梁武帝
時二王以下書蹟至萬五千紙後元帝江陵陷以寳劍
折柱取圖籍十四萬卷悉焚之書畫古器玩稱是于謹
僅於煨燼之餘得三千卷而已此二厄也唐文皇自蘭
亭從殉外右軍以下古法書名畫不啻數千右軍亦一
千五百紙為宗楚客安樂太平公主分散殆盡名蹟最
妙者復遭岐王之火此三厄也開元天寳所收垂復貞
觀之舊而安史之亂又失之此四厄也南唐元宗後主
收藏圖籍萬卷尤多鍾王妙蹟金陵陷同黃保儀悉火
之此五厄也書畫古器物無過於宋徽宗以全盛之力
收之見於宣和書譜畫譜博古圖者可謂夐絶矣而靖
康之難流落兵燹殆盡此六厄也
說略卷十六
