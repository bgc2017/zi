冷齋夜話卷一宋釋惠洪撰
江神嗜黃魯直書韋詩
王榮老嘗官于觀州欲渡觀江七日風作不得濟父老
曰公篋中必蓄寳物此江神極靈當獻之得濟榮老顧
無所有惟玉麈尾即以獻之風如故又以端硯獻之風
愈作又以宣包虎帳獻之皆不驗夜卧念曰有黃魯直
草書扇頭題韋應物詩曰獨憐幽草澗邊生上有黃鸝
深樹鳴春潮帶雨晚來急野渡無人舟自橫即取視之
戃恍之際曰我猶不識鬼寧識之乎持以獻之香火未
收天水相照如兩鏡展對南風徐來張帆一餉而濟予觀
江神必元祐遷客之鬼不然何嗜之深邪
秦少游作東坡筆語題壁
東坡初未識秦少游少游知其將復過維揚作坡筆語
題壁于一山中寺東坡果不能辨大驚及見孫莘老出
少游詩詞數百篇讀之乃嘆曰向書壁者豈此郎邪
羅漢第五尊失隊
予往臨川景德寺與謝無逸輩升閣得禪月所畫十八
應真像甚竒而失第五軸予口占嘲之曰十八應真解
脫根少叢羅漢亂山門不知何處進齋去未見雲堂第
五尊明日有女子來拜叙曰兒南營兵妻也寡而食素
夜夢一僧來言曰我本景德僧因行失隊煩相引歸寺
可乎既覺而隣家要飯入其門壁間有畫僧形狀了然
夢所見也時朱世英守臨川異之使迎還為閤藏之予
方少年時羅漢且畏予嘲及其老也如梵吉者亦見侮
可怪也
東坡夢銘紅靴
東坡倅錢塘日夢神宗召入禁宫女環侍一紅衣女捧
紅靴一雙命軾銘之覺而記其中一聮云寒女之絲銖
積寸累天步所臨雲蒸雷起既畢進御上極嘆其敏使
宫女送出睇視裙帶間有六言詩一首曰百疊漪漪水
皺六銖縰縰雲輕植立含風廣殿微聞環珮搖聲
詩出本處
東坡作海棠詩曰只恐夜深花睡去高燒銀燭照紅粧
事見太真外傳曰上皇登沈香亭詔太真妃子妃子時
卯醉未醒命力士從侍兒扶掖而至妃子醉顔殘粧鬢
亂釵橫不能再拜上皇笑曰豈是妃子醉真海棠睡未
足耳作尼童詩曰應將白練作仙衣不許紅膏汙天質
事見則天長壽二年詔書曰應天下尼當用細白練為
衣作橄欖詩曰待得微甘回齒頰已輸崖蜜十分甜事
見鬼谷子曰照夜青螢也百花醲蜜也崖蜜櫻桃也作
贈舉子詩曰平生萬事足所欠惟一死事見梁僧史曰
世祖宴東府王公畢集詔䟦陀羅至䟦陀羅皤然清瘦
世祖望見謂謝莊曰摩訶衍有機辯當戲之䟦陀趨外
陛世祖曰摩訶衍不負遠來惟有一死在即應聲曰貧
道客食陛下三十載恩德厚矣無所欠所欠者惟一死
耳李太白詩曰昔作芙蓉花今為斷腸草以色事他人
能得幾時好陶弘景仙方注曰斷腸草不可食其花美
好名芙蓉花
宋神宗詔禁中不得牧豭豘因悟太祖遠略
陳瑩中為予言神宗皇帝一日行後苑見牧猳㹠者問
何所用牧者對曰自祖宗以來長令畜之自稚養以至
大則殺之又養稚者前朝不敢易亦不知果安用神宗
沈思久之詔付所司禁中自今不得復畜數月衛士忽
獲妖人急欲血澆之禁中卒不能致神宗方悟太祖遠
略亦及此
東坡南遷朝雲隨侍作詩以佳之
東坡南遷侍兒王朝雲者請從行東坡佳之作詩有序
曰世謂樂天有鬻駱馬放楊枝詞佳其至老病不忍去也
然夢得詩曰春盡絮飛留不得隨風好去落誰家樂天
亦云病與樂天相伴住春同樊素一時歸則是樊素竟
去也予家有數妾四五年相繼辭去獨朝雲隨予南遷
因讀樂天詩戲作此贈之云不學楊枝别樂天且同通
德伴伶玄伯仁絡秀不同老天女維摩總解禅經卷藥
爐新活計舞裙歌板舊因緣丹成隨我三山去不作巫
陽雲雨仙盖紹聖元年十一月也三年七月十五日朝
雲卒葬于栖禅寺松林中直大聖塔又和詩曰苖而不
秀豈其天不使童烏與我玄駐景恨無千歲藥贈行惟
有小乘禅傷心一念償前債弹指三生斷後緣歸卧竹
根無遠近夜燈懃禮塔中仙又作梅花詞曰玉骨那愁
瘴霧者其寓意為朝雲作也秦少游曰唐詩閨怨詞曰
繡閤開金鎖銀臺點夜燈長征君自慣獨卧妾何曾此
正語病之著者而選詩自謂精之果精乎參寥子曰林
下人好言詩纔見誦貫休齊已詩便不必問
東坡書壁
前輩訪人不遇皆不書壁東坡作行不肯書牌其特地
止書壁耳候人未至則掃墨竹
古人貴識其真
東坡每曰古人所貴者貴其真陶淵明耻為五斗米屈
于鄉里小兒棄官去歸久之復遊城郭偶有羡于華軒
漢高帝臨大事鑄印銷印甚于兒戲然其正直明白照
映千古想見其為人問士大夫蕭何何以知韓信竟未
有答之者
東坡得陶淵明之遺意
東坡嘗曰淵明詩初看若散緩熟看有竒句如日暮巾
柴車路暗光已夕歸人望烟火稚子候簷隙又曰採菊
東籬下悠然見南山又靄靄遠人村依依墟里烟犬吠
深巷中鷄鳴桑樹顚大率才高意遠則所寓得其妙造
語精到之至遂能如此似大匠運斤不見斧鑿之痕不
知者困疲精力至死不之悟而俗人亦謂之佳如曰一
千里色中秋月十萬軍聲半夜潮又曰蝴蝶夢中家萬
里子規枝上月三更又曰深秋簾幕千家雨落日樓臺
一笛風皆如寒乞相一覽便盡初如秀整熟視無神氣
以其字露也東坡作對則不然如曰山中老宿依然在
案上楞嚴已不看之類更無齟齬之態細味對甚的而
字不露此其得淵明之遺意耳
鳳翔壁上題詩
東坡曰予少官鳳翔行山求邸見壁間有詩曰人間無
漏仙兀兀三杯醉世上沒眼禅昏昏一覺睡雖然沒交
涉其奈略相似相似尚如此何况真箇是故其海上作
濁醪有妙理賦曰嘗因既醉之適方識人心之正然此
老言人心之正如孟子言性善何以異哉
盧橘
東坡詩曰客來茶罷空無有盧橘微黃尚帶酸張嘉甫
曰盧橘何種果類荅曰枇杷是矣又問何以驗之答曰
事見相如賦嘉甫曰盧橘夏熟黃甘橙榛枇杷橪柿亭
奈厚朴盧橘果枇杷則賦不應四句重用應劭注曰伊
尹書曰箕山之東青鳥之所有盧橘常夏熟不據依之
何也東坡笑曰意不欲耳
東坡論文與可詩
東坡嘗對歐公誦文與可詩曰美人却扇坐羞落庭下
花歐公笑曰與可無此句與可拾得耳世徒知與可掃
墨竹不知其高才兼諸家之妙詩尤精絶戲作鷺鷥詩
曰頸細銀鈎淺曲脚高綠玉深翹岸上水禽無數有誰
似汝風標
的對
東坡曰世間之物未有無對者皆自然生成之象雖文
字之語但學者不思耳如因事當時為之語曰劉蕡下
第我輩登科則其前有雍齒且侯吾屬何患太宗曰我
見魏徵常嫵媚則德宗乃曰人言盧把是姦邪
東坡留題姜唐佐扇楊道士息軒姜秀郎几間
東坡在儋耳有姜唐佐從乞詩唐佐朱崖人亦書生東
坡借其手中扇大書其上曰滄海何曾斷地脉朱崖從
此破天荒又書司命宫楊道士息軒曰無事此静坐一
日是兩日若活七十年便是百四十黃金不可成白髮
日夜出開眼三十秋速於駒過隙是故東坡老貴汝一
念息時來登此軒望見過海席家山歸未得題詩寄屋
壁有蠻女插茉莉嚼㯽榔戲書姜秀郎几間曰暗麝著
人簮茉莉紅潮登頰醉㯽榔其放如此
換骨奪胎法
山谷云詩意無窮而人之才有限以有限之才追無窮
之意雖淵明少陵不得工也然不易其意而造其語謂
之換骨法窺入其意而形容之謂之奪胎法如鄭谷十
月菊曰自緣今日人心别未必秋香一夜衰此意甚佳
而病在氣不長西漢文章雄深雅健者其氣長故也曾
子固曰詩當使人一覽語盡而意有餘乃古人用心處
所以荆公菊詩曰千花萬卉彫零後始見閒人把一枝
東坡則曰萬事到頭終是夢休休休明日黃花蝶也愁
又如李翰林詩曰鳥飛不盡暮天碧又曰青天盡處沒
孤鴻然其病如前所論山谷作登達觀臺詩曰瘦藤拄
到風煙上乞與遊人眼界開不知眼界闊多少白鳥去
盡青天回凡此之類皆換骨法也顧況詩曰一别二十
年人堪幾回别其詩簡拔而立意精確舒王作與故人
詩云一日君家把酒杯六年波浪與塵埃不知烏石岡
邊路到老相逢得幾回樂天詩曰臨風杪秋樹對酒長
年身醉貌如霜葉雖紅不是春東坡南中作詩云兒童
悞喜朱顔在一笑那知是醉紅凡此之類皆奪胎法也
學者不可不知
詩用方言
詩人多用方言南人謂象牙為白暗犀為黑暗故老杜
詩曰黑暗通蠻貨又謂睡美為黑甜飲酒為軟飽故東
坡詩曰三杯軟飽後一枕黑甜餘
老嫗解詩
白樂天每作詩令一老嫗解之問曰解否嫗曰解則錄
之不解則易之故唐末之詩近于鄙俚
采石渡鬼
歐陽文忠公慶歷末宿采石舟人甫睡潮至月黑公方
就寢微聞呼聲曰去未舟尾有答者曰有參政船宿此
不可擅去齋料幸為攜至五鼓岸上獵獵馳驟聲舟尾
者呼曰齋料幸見還有且行且答者曰道場不清淨無
所得公異之後遊金山與長老瑞新語新曰某夜建水
陸有施主攜室至忽乳一子俄覺腥風滅燭大衆恐使
人問其時公宿采石之夜其後蔡州求退之銳者亦其
前知然耶時公自參知政事除蔡州黃魯直熙寧初宿
石塘寺寺有鬼靈異僧敬信之一夕夢曰分寧黃刑部
至僧曰侍郎乎尚書乎曰侍郎也魯直南遷已六十親
故憂其禍大又南方瘴霧非菜肚老人所宜魯直笑曰
宜州者所以宜人也且石塘鬼侍郎之言豈欺我哉魯
直竟歿于宜州較采石之鬼何愚智相去三十里豈魯
直癡絶故欺之耶
李後主亡國偈
宋太祖將問罪江南李後主用謀臣計欲拒王師法眼
禅師觀牡丹于大内因作偈諷之曰擁毳對芳叢由來
趣不同髮從今日白花似去年紅豔曳隨朝露馨香逐
晚風何須待零落然後始知空後主不省王師旋渡江
冷齋夜話卷一
