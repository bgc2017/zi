玉照新志卷五
宋王明清撰
明清嘗於畢少董處覩种明逸手書所作詩一首殆五
十年猶能全記今錄於此樓臺縹緲路歧傍共說祈真
白玉堂株𣗳風高低絳節靈臺香冷醮虚皇名傳六合
何昭晰事隔三清限渺茫欲識當年漢家意竹宫梧殿
更凄涼
世傳太公家教其言極淺陋鄙俚然見之唐李習之文
集至以文中子爲一律觀其中猶引周漢以來事當是
唐村落間老校書爲之文中子想亦是唐所錄其言未
免疎略經本朝阮逸爲之潤色所以辭達於理如市井
間所印百家姓明清嘗詳考之似是兩浙錢氏有國時
小民所著何則其首云趙錢孫李蓋錢氏奉正朔趙氏
乃本朝國姓所以錢次之孫乃忠懿之正妃又其次則
江南李氏次句云周吳鄭王皆武肅而下后妃無可疑
者
明清家舊有常子允元祐中在館閣同舍諸公手狀如
黃秦晁張諸名人皆在焉後爲龔頥正易去比觀洪景
盧容齋三筆乃云見於王順伯所以爲高子允者常名
立汝隂人與家中有鄉曲之舊夷父秩之子熙寧初父
子俱以處士起家子允爲崇文館校書卽元祐中再入
館後坐黨籍謫永州監稅以卒石刻碑中可考此卷乃
子允與大父者而景盧指爲高君不知高子允又何人
耶
杜子美作飲中八仙歌敘酒中之樂甚至由是觀之子
美亦好飲者不然又焉得醉中詆嚴武幾至殺身耶
宣和中外祖曾空青公守山陽有堂胥之子韓璡者以
御筆來爲轉運司勾當公事年未冠而率略之甚一日
語外祖云先丈嘗爲何處差遣外祖云曾在中書復詢
云何年耶答云建中靖國之初自右府而過璡大笑云
豈有察院而過中書省乎蓋謂其儕𩔖而然外祖卽應
之云先公自知樞密院拜右僕射璡默然闔席爲閧堂
絶倒
雷轟薦福碑事見楚僧惠洪冷齋夜話去歲婁彦發機
自饒州通判歸詢之云薦福寺雖號番陽巨刹元無此
碑乃惠洪僞爲是說然東坡已有詩曰有客打碑來薦
福之句按惠洪初名德洪政和元年張天覺罷相坐關
節竄海外又數年回僧始易名惠洪字覺範考此書距
坡下世已逾一紀洪與坡蓋未嘗先接恐是已有妄及
之者則非洪之鑿空矣洪本筠州高安人嘗爲縣小吏
黃山谷喜其聰慧教令讀書爲浮屠氏其後海内推爲
名僧韓駒作寂音尊者塔銘即其人也
韓子蒼駒本蜀人父爲峽州夷陵令老矣有一妾子蒼
不能奉之父怒逐出内侍賈祥先坐罪竄是郡駒父事
祥甚謹祥不能忘子蒼父逐之後走京師祥已收召大
用事子蒼往投之祥不知其得罪於其父也獻其所業
偶裕陵忽問遷謫中有何人材祥卽出子蒼詩文以進
首篇太乙真人之句上覽奇之卽批出賜進士及第除
祕書省正字不數年遂掌外制
紹聖中有王毅者文貞之孫以滑稽得名除知澤州不
稱其意往别時宰章子厚曰澤州油衣甚佳良久又曰
出餳極妙毅曰啓相公待到後當終日坐地披着油衣
食餳也子厚啓齒毅契之子倫也
石才叔蒼舒雍人也與山谷遊從尤妙筆札家蓄圖書
甚富文潞公帥長安從其借所藏禇遂良聖教序墨蹟
一觀潞公愛翫不已因令子弟臨一本休日宴僚屬出
二本令坐客别之客盛稱公者爲真反以才叔所收爲
僞才叔不出一語以辨笑啓潞公云今日方知蒼舒孤
寒潞公大哂坐客赧然
中興初政治宋齊愈退翁獄斷案得之陸務觀云是年
大駕自維揚倉猝南狩文書悉皆散失未必存於有司
因錄於左然紹興中趙鼎張浚爲左右相嘗共啓高宗
云靖康之末金人議立僞主意在張邦昌而退翁適在
衆中發於憤躁掌上密書以示所厚云金人設意如是
坐有姦人隨聲唱之故及於禍思陵惻然憐之詔追復
元官錄其子孫元牘云建炎元年七月二十八日尚書
省札子臣僚上言新除諫議大夫宋齊愈昨三月初間
同王時雍等在皇城司聚議乞立邦昌拜大金賜詔畢
書立狀時雖時雍等恐懼不敢填寫張邦昌姓名而齊
愈執筆奮然大書張邦昌三字乃自封其狀以示四坐
無不驚駭齊愈自言自從二月在告不出欺誕若此聞
左右時雍等實齊愈也今使居諫議大夫之任一時陛
下未知其人邪佞而朝廷未有人論更乞聖裁七月八
日同奉聖旨宋齊愈罷諫議大夫令御史臺王賓置司
根勘具案聞奏今據王賓勘到宋齊愈招金人邀請淵
聖皇帝出城未回知孫傳乘傳軍前遣吳幵等將文字
稱廢淵聖共舉堪爲人主一人及知孫傳等乞不廢淵
聖皇帝須管於異名中選舉姓名通申齊愈知孫傳等
在皇城司集議遂到本司見衆官及桌子上文字不論
資次管舉一人齊愈問王時雍舉誰時雍曰金人令吳
幵來密諭旨意在張邦昌今已寫下只空姓名又看得
元來文字請舉軍前南官以此參驗王時雍言語卽是
要舉張邦昌齊愈恐違時别生不測爲吳幵王時雍曾
說吳幵密諭張邦昌亦欲蚤了圖出齊愈輒自舉筆於
紙上書寫張邦昌姓名三字欲要於舉狀内填寫却將
王時雍稱是又節次徧呈在座元集議官齊愈令人吏
依紙上所寫張邦昌三字係時雍等别寫申狀係時雍
等姓名分付吳幵莫儔將去其舉狀内别無齊愈姓名
初蒙勘問時懼罪𨼆下不招再蒙取會到中書舍人李
會狀二月下旬間忽有左司員外郎宋齊愈自外至見
商議未定卽於本司廳前取紙筆就桌子上取紙一片
書寫張邦昌三字卽不是文字上書徧呈在座相顧失
色皆莫敢應别無言語其所寫姓名文字係宋齊愈手
自將去會卽時起去是時只記得吳舜從在坐司業董
逌午間亦在坐未委見與不見其餘卿監郎官會以到
局未久多不識之及根取元狀單子勘方招檢凖建炎
元年五月一日赦書内一項昨金人迫脅張邦昌僣號
實非本心已復歸舊班其應於供奉行事之人並與於
免法寺稱宋齊愈係謀叛不道已上皆斬不分首從勅
犯惡逆以上罪至斬依法用刑宋齊愈合處斬除名犯
在五月一日大赦合從赦後虚妄杖一百罰銅十斤情
重奏裁同奉聖旨宋齊愈身爲士大夫當守節義國家
艱難之際不能死節乃探金人之情親書僭逆之名姓
謀立異姓以危社稷造端在前非受僞命臣僚之比可
特不原赦依斷斷命尚書省出榜曉諭吳江王份文孺
云唱之者楊愿也紹興中附麗秦檜爲簽書樞密院命
矣近又得張拭斂夫記其父魏公後語益明其風指左
證之冤今備書云建炎元年大人朝南京爲虞部員外
郎時宋退翁齊愈爲諫議大夫舊相好也南京庶事草
創就置三省於行宫李公綱秉政月餘矣一日夜漏下
大人過退翁省中見退翁笑曰今日李僕射有三札李
公素有名譽所建明乃爾一欲盡括天下之馬其二欲
括東南之民財聽富室盡輸不限以數其三欲郡增置
兵大郡二千人次千五百人子以爲何如大人曰胡可
行也退翁曰然西北邊之馬今不可得今獨江淮以南
耳其馬可用耶民財第其等限尚恐其擾況此可藝極
耶至於兵假若郡增二千月費十萬緡以養今時州郡
堪此邪素有額者且不能滿況外增耶某方論其不可矣復
捧腹而笑出其札以示大人大人曰不可上退翁曰何也
大人曰宰相不勝任論去諫官職也豈有身爲相未幾
上三事而公盡力駁之彼且獨不怒者公欲論其不可
相耳退翁不樂曰吾故爲其有餘名但欲論此三事旣
而語頗戾大人卽退卧省中展轉曰人雖至交亦有不
可言者翌日遇朝參郎省亦入見退翁上對少頃出過
省門相遇望見其有得色前執手曰適奏昨札上甚喜
大人搖首曰恐公受禍此始矣退翁尤慨然而去居四
日而難作邦昌之挾賊以僭也在敵營議已定今載於
諸錄可考驗也退翁自會政所歸遇鄉人問之曰今日
金所立者誰退翁書邦昌姓名於掌以示之而李丞相
付獄觀望以爲退翁丞相竟匿其藁而執李會章論退
翁死李公旋罷相後上亦聞其詳惻然仁憫復退翁官
其子己夘夏拭侍旁聞之敢私志云見之長編靖康二
年二月注李忠定號爲中興名相而私意害人亦復如
是與夫禇河南之譖劉洎陸敬輿短竇參殆一律矣白
圭之玷可勝嘆喟其後御史馬伸疏忠定之罪首以三
事爲言
洪芻駒父等獄案亦得之陸務觀云亦是其省部散失
史冊所遺者建炎元年八月十四日尚書有送到侍御
史黎確奏凖尚書省劄子五月十八日同奉聖旨訪聞
昨來京城圍門王府主第及宗室戚里之家以至庶民
根括金銀官司周懿文王及之余大均胡思陳沖等因
緣爲奸𨼆匿財物萬數浩瀚及聚斂歌樂無所不爲士
大夫負國至此難以一例寬貸可差黎確馬伸就臺根
勘具案奏聞施行洪芻罷諫議大夫張才卿罷刑部郎
中胡思王及之余大均周懿文陳沖並先已放罷今勘
到具撮明白刑名下項降受朝散郎前太僕少卿陳沖
著往親懿宅抄扎將王府果子喫用摘花歸家與内人
同坐喫酒令内人唱曲子見牙簡𨼆匿公然受犒賞酒
幷錢將出剩金銀待𨼆匿入已收掌未曾收討絹六百
一十五尺除輕罪外凖條監主自盜若絞刑賍罪處死
除名該大赦原免緣五月十八日奉聖旨難以一例寬
貸根勘聞奏前大理卿周懿文抄札景王府喫蜜煎等
摩孩羅士兒孩兒等歸家受犒設酒錢及喫宫人酒果
交勸計賍六疋六尺除罪外凖條行下合杖六十公罪
賍外笞五十不曾計到摩孩羅賍如不滿百文便城内
竊盜杖八十如滿百文杖一百賍罪定斷後賍外杖九
十罰銅九斤入官放罷在赦前合原朝議大夫前刑部
郎中張才卿着起發懿親宅金銀喫内人酒果等與内
人邊氏離三四步坐喫酒令内人張福喜唱曲子受犒
設酒將抄扎扇兒摩孩兒等歸家受酒估賍計絹羅八
疋七尺除輕罪外凖條與所部接坐合徒二年私罪官
減外徒一年半罰銅三十斤入官放朝散大夫洪芻差
抄扎見景王府祗候人曹三馬後囑託余大均放出將
來本家同宿顧作祗候人凖條監守自犯姦合流三千
里私罪議減外徒三年追一官罰銅二十斤除名勒
停朝請郎前吏部員外郎王及之抄扎金銀見官屬將
寧德皇后親妹追提苦辱並不施行及喫受訢王府婕
妤佐酒食不鈐束覺察人吏與鄭紳家女使嬌奴等私
通及犒設酒根括金銀買抵包換入已計賍二十五疋
除輕罪外凖條便以私物貿易官物計利以盜論合加
徒流賍罪追六官除名勒停朝散大夫前司農卿胡思推
釋張邦昌表内添入諂奉語言及抄扎棣華宅有祖宗
實錄借看及罷館伴不合借彼馬太僕寺差到馬點數
不見是大王府公然乘騎不見實錄十冊認是親事官
去失除輕罪外係不應爲重合杖八十賍罪外杖六十
先次據干照人說出逐人罪犯朝請郎前添差開封少
尹余大均往景王府喬黃妃位抄扎到金銀與内人喬
念妃並坐飲酒唱曲子以賫首金銀爲由放喬奴乘馬
歸家收藏作祗候人𨼆藏根括籠子一隻寄金銀庫内
於内取出麝香二十臍餘被府尹納了除罪輕外總内
不估到所盜麝香錢如滿十貫係監主自盜加役流遠
追舉官除名勒停如滿三十五疋合絞刑賍罪除名朝
奉郎主客員外郎李彛差往王府抄扎與内人曹氏等
飲酒及與内人喬念奴等飲酒並坐知余大均洪芻等
待顧買曹氏等放令逐便請洪芻等筵會令曹氏女子
唱曲子除輕罪外凖條李彛係不應出謁而謁合徒二
年私罪追兩官勒停案後收坐該赦原五月十八日同
奉聖旨余大均陳沖洪芻情犯深重並當誅戮各特貸
命除名勒停長流沙門島永不放還至登州交割張才
卿責授文州别駕雷州安置李彛責授茂州别駕新州
安置王及之責授隨州别駕恩州安置胡思責授沂州
别駕連州安置並依斷其後駒父渡海有詩云關山不
隔還家夢風月猶隨過海身竟没於島上又由婦人焉
死甚可哀言之醜也不欲宣之有子枿字仲本亦能詩
爲徐師川壻嘗出知永州
黃進者本舒州村人爲富室蒼頭奴隨其主翁爲父擇
葬地於郊外山間與葬師偕行得一穴最勝師指示其
主云葬此他日須出名將在旁默識之是夕乃挈其父
之遺骸瘞於其所其主初不知爲何人也已而逃去爲
盜坐法黥流又數年天下亂進鳩集黨𩔖改涅其面爲
兩旗自號旗兒軍寇攘淮甸間人頗識之朝廷遣兵捕
之遂以衆降後累立功至防禦使
自紹興講和以來金使經由官私牌額悉以紙覆之蓋
常年之例隆興間金使往天竺山燒香過太學門臨安
尹命官吏持紙往羃太學二字有直學程宏圖者襕幞
立其下曰太學賢士之關國家儲才之地何歉於遠方
堅執不令登梯吏以白尹尹以上聞阜陵加歎久之遂
免至今循之宏圖後登第上記其姓名喜其有守擢大
理司直遷丞而卒宏圖番陽人詞翰亦佳然使酒難近
人多忌之
乾道中趙渭磻老爲臨安尹時巨璫甘昇權震一時有
别墅在西湖惠照寺西地連郡之社壇昇欲取以廣其
圃磻老欣然領命有州學教授者入議狀以謂戎祀國
之大事豈可輕徇閽寺之欲易不屋之祭耶力争之卒
不能奪而止忘其姓名或云石斗陸九淵未知孰是焉
錢處和紹熙甲子歲爲明州通判招魏南夫處賓館史
直翁乃南夫同舍生偶罹横逆拘係適歲當行科舉南
夫爲請與處和憐之懇太守始得就試遂預首薦明年
登進士第調餘姚尉復與南夫爲代其後二公皆登揆
路處和雖止參預然常行宰相事異哉
思陵紹興乙亥歲秦檜之殂更化之初竄告訐之徒張
常先而下前後凢十四人此盛德大業恥言人過仁厚
之風合以付昭陵後來編纂聖政錄適秉筆之臣有託
其間羣從者略而不書是致讀者爲之憤然近修實錄
乃用其徒子弟位長史局不但未必發明偉績且使秦
氏奸惡殆將倂揜深用歎惋
高抑崇閱紹興中爲禮部侍郎忤秦檜以本官奉祀四
明里中疾篤丐休致且爲書愬於秦覬復職名庶幾禄
及後人蓋是時有制雖侍從未復元職格其賞延故述
其家困苦之狀秦覽書憐之呼持書之僕來詢其生計
如何而僕者強解事乃妄增其産業以白於秦秦怒云
高抑崇死猶誑人如此竟寢其請秦亡始追賁次對而
獲䘏典
隆興初有太學生張行簡者臨安人也嘗與同舍生遊
西湖俱大醉委之而去卧於大石佛像之陰夜半月色
如晝酒亦少醒有素衣婦至云妾家距此不遠可同歸
少款否生領略之至其舍屋宇帷帳甚爲雅潔亦有使
令之屬逢迎悉如意旨遂寓止焉由是留連數日燕飲
甚歡情意旣洽遂至忘歸婦曰君懷家否往返當自若
也自是生造之益以膠固生曰吾家稍寬敞可以偕往
否婦曰但有所碍而不可入禁城再三詢之云君誠有
意可訪尋鵓梧丁二枚貼於錢唐門卽無懼矣生問爲
何物婦曰刑人之杖瘡膏藥靨也生經營得之抱關者
因疑而問焉生云有所厭勝而然耳而婦果與俱造其
廬無以異於常人然自此多疾日覺羸瘠忽有道人至
其門見之云君之所遇草木之妖若不舍之必有性命
之虞生惶懼詢之曰此魅不敢過江且亟往浙東避之
卽免生從其言挈囊登舟之際婦人者踉跳戟手岸側
而詈次至會稽偶有同齋生延佇以處自是日向安寧
積是三歲或有勉其還家者生於是整棹西歸方登石
塘婦已先在喜氣可掬遂與同歸不數月生疾復作而
死竟不知爲何怪也
隆興三年趙汝愚廷試第一時外舅爲刑部侍郎臚傳
旣歸明清啓云適曾稱賀否宗室魁天下今日創見可
謂盛事禮宜爲慶外舅擊節云班行中無人舉此今無
及矣太息久之
紹興乙夘張安國爲右史明清與仲信兄鄭舉善郭世
禎李大正李泳多館於安國家春日諸友同遊西湖至
普安寺於窗戶間得玉釵半股青蚨半文想是遊人歡
洽所分授偶遺之者各賦詩以紀其事歸錄似安國云
我當爲諸公考校之明清云凄涼寳鈿初分際愁絶清
光欲破時安國云仲言宜在第一俯仰今十年矣主賓
之人俱爲泉下之塵明清獨存於世追懷如夢黯而記
之
左與言天台之名士也其孫裒其樂章求爲序其後云
政宣之際文物鼎盛異才坌出天台左君與言委羽之
詩裔飽經史而下筆有神名重一時學者之所敬仰策
名之後籍甚宦途屢彰美效藹聞薦紳著書立言自托
不朽平日行事蓋見之國子虞仲容所述誌碑詳矣吟
咏詩句清新嫵麗而樂府之詞調高韻勝好事者尤所
争先快覩豪右左戚尊席一笑增氣忘倦承平之日錢
塘幕府樂籍有名姝張足女名濃者色藝妙天下君頗
顧之如無所事盈盈秋水淡淡春山與一段離愁堪畫
處横風斜雨挹垂楊及帷雲剪水滴粉搓酥皆爲濃而
作當時都人有曉風殘月柳三變滴粉搓酥左與言之
對其風流人物可以想像俶擾之後濃委身於立勲大
將家易姓章遂疏封大國紹與中因覓官行闕暇日訪
西湖兩山間忽逢車輿甚盛中覩一麗人褰簾顧君而
顰曰如今若把菱花照猶恐相逢是夢中視之乃濃也
君醒然悟入卽拂衣東渡一意空門不復以名利關心
老禪宿德莫不降伏皈依此殆與夫僧史所載樓子和
尚公案若合一契君之孫文本編次遺詞若干首名曰
筠翁長短句欲以刻行余爲序筠翁君之自號與言其
字字蓋析其名云
紹興辛巳冬完顔亮自斃於揚州明年正月詔起外舅
方務德帥淮西明清實從行至建康與張安國會於郊
外安國之妹夫李瞻伯山外姑之甥鄭端本德初共途
皆士子也是時得旨令募童行往揜戰没之骼於淮上
外舅於蔣山天禧寺偕二十人以二月六日自采石共
一大艦渡長江是夏孝宗卽位明清與伯山德初俱以
異姓𥙷官外舅安國皆正席禁路僧雛悉祝髮浮屠想
是日日辰絶佳耳
歐陽詩云蘇子美挽詞奏邸獄冤誰與辨高橋客死世
通悲以爲用事親切而世不知高橋客死之義後來紹
興中秦禧勢方鼎盛嘗託其客陸外之仲高問於明清
偶省記得見吳地記後漢梁鴻客食吳門死於高橋而
子美亦然因㠯告之禧甚賞激未幾會之殂禧亦逝矣
紹興辛酉冬仲信兄客臨安嘗觀是歲南郊儀狀於龍
山茶肆忽一長鬚偉男子衣青布袍於稠人中歎息云
吾元豐五年遊京師一見之後不曾再覩今日之盛殆
與昔時無異焉仲信知其異人也亟下拜俛興已失之
矣
紹興癸丑歲明清任簽書寧國軍節度判官時栝蒼蔣
世修繼周以獨座前資來爲郡守宣城舊例每支軍食
則幕職兵官俱集倉中是歲十二月散糧明清以私務
入倉小緩逮至其門見諸君聯車而出悉有倉皇之狀
詢之曰通判周世詢建議欲以去歲舊粟支其半羣卒
惡其陳腐横挺於庭出不遜語欲入白黃堂矣且衆兵
隨其後明清亟止之云可復歸舊次一面令車前二卒
長傳呼喻之云簽判適自府中來已得中丞旨令盡支
新米亟令專知吏往白史君告以從便宜之故於是卒
徒歡呼貼服無敢譁者不然亦幾殆焉蔣守由此遂相
論薦然露章不欲及也
汪彦章在京師嘗作小闋云新月涓涓夜寒江静山涵
斗起來搔首梅影横忩瘦好箇霜天閒却傳杯手君知
否亂鴉啼後歸興濃如酒紹興中彦章知徽州仍令席
間聲之坐客有挾怨者亟納檜相指爲新製以譏會之
會之怒諷言者遷之於永
王綸字子霞其家嘗有神降自稱西華寳懿夫人年二
十餘絶色也其形或見有二詩以遺子霞今錄於左靈
臺本清明花草相葳蕤宫深藏白日金堂吐華輝彈棋
玉局寒鬭草珠露晞閬苑多美人形飛心不移醉眼憑
春風惟有胡蝶知如何忽相失負我雲際期而今才髩
脚迤邐秋婦絲紫情祕消息行雲住無時世間苦寂寥
空此隨盛衰又云洞境春色長人間春未早西真不剪天
外花東君自戮雲邊草玉女銲萼香滿枝碧玉養根紅
落稀玉樓臺二十里花盡桃梅李凌風人去鶴不還萬
年依舊瑤池水闌干有曲通太無寳井霞牽金轆轤風
回紫繖繡衣卷流金影轉烟鸞孤可憐世事杳難盡至
道雖無眉睫近埃塵點染空自悲此時不來來何時字
畫尤佳今尚藏子霞所雖置在太白詩中誰復疑其非
耶
靖康丙子何文縝栗相敵騎初退時議欲率文武百僚
拜乞乾重節上壽文縝命吏部郎中方允迪元若爲三
表才上卽允所請後二表不復用文縝與允迪大稱嘆
賞不已且云恨不果用然常誦佳句於百僚之上也今
列於後第二表云立爲天子肇興黃帝之英姿請祝聖
人允執唐虞之謙柄載陳悃愊冀動淵衷(中謝)恭惟皇
帝陛下勇智生知聰明性稟東宫主器盛德久孚於寰
瀛内禪應圖大計果安於社稷勵精爲治側身修行儉
奉己而厚事親寬御衆而亟承祖維震夙之令旦萃晉
師之歡呼五百歲爲春秋寧俯稽於南楚一千年而華
實盍還取於西池何睿意之勿休當縟儀而固拒伏望
昭一人之有慶納萬壽之無疆陋彼太宗南嚮辭而必
再超乎孝武中岳呼而止三幸賜俞音或從公愿第三
表云節紀千秋歸美洊形於剡牘享加三夏隆謙再却
乎舉觴效罄輿情頻干震聽皇帝陛下兆於變化生而
神靈學履武誕彌之辰應虹流長發之瑞盡仁皇之忠
厚指發乾元於向辰自有仁祖之聰明數同天於過信
正心誠意勤儉邦家地闢天開而除妖灾雷厲風行而
成功治龍樓問寢欣西宫鳴蹕之還虎符發兵至北鄙
控弦之遠式全丕搆允謂中興豈有首臨蘭殿之期而
當力拒華封之祝伏望皇帝陛下制行不以已斂福用
錫民登五咸三偉示茲之高宴桑田東海協稱壽之歡
謠㒺達就日之懷克受後天之算
玉照新志卷五
