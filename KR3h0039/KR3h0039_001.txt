圖畫攷卷之一
叙古
述原
爾雅云畫形也廣雅云畫類也說文云畫畛也
象田畛畔所以畫也釋名云畫挂也
名畫記云古先聖王受命膺籙則有龜字效靈
龍圖呈寳自庖犧氏發於滎河中典籍圖畫萌
矣軒轅氏得扵温洛中史皇蒼頡狀焉奎有芒
角下主辭章頡有四目仰觀垂象因儷鳥龜之
迹遂定書字之形是時書畫同體而未分象制
肇創而猶略無以傳其意故有書無以見其形
故有畫天地聖人之意也按字之六體内有鳥
書在幡信上書端象鳥首者畫之流也
顔光祿云圖載之意有三一曰圖理卦象是也
二曰圖識字學是也三曰圖形繪畫是也又周
官教國子以六書其三曰象形則畫之意也
見聞志云黃帝製有章數皆畫本也伏羲畫八
卦當為畫字今之古文禽魚皆有象形之體即
畫之法也
興廢
名畫記云漢武創置秘閣以聚圖書漢明雅好
丹青别開畫室又創鴻都學以集奇藝及董卓
之亂山陽西遷圖畫縑帛軍人皆取為帷囊所
收而西七十餘乘遇雨道艱半皆遺棄魏晉故
多藏蓄胡寇入洛一時焚燒宋齊梁陳之君雅
有好尚晉遭劉曜多所毁散桓玄性貪好奇天
下法書名畫必使歸已及玄簒逆晉府真迹玄
盡得之玄敗宋高祖先使臧喜入宫載焉南齊
高帝科其尤精者不以遠近為次但以優劣為
差自陸探微至范惟賢四十二人為四十二等
二十七帙三百四十八卷政餘披玩梁武帝尤
加寳異仍更搜葺元帝尤喜丹青珍奇充仞内
府侯景之亂太子綱數夢秦皇更欲焚天下書
既而圖書數百函果為景所焚也及景平所有
畫皆載入江陵為西魏將于謹所䧟元帝將降
乃聚名畫法書及典籍二十四萬卷焚之于謹
等於煨燼中收其書畫四千餘軸歸長安陳天
嘉中陳主肆意搜求所得不少隋平陳命裴矩
高頻收得八百餘卷隋帝扵東京觀文殿後𧺫
二臺東曰妙楷藏自古法書西曰寳蹟收自古
名畫煬帝東幸揚州盡將持隨駕中道舡覆太
半淪棄煬帝崩宇文化及得之及至聊城為竇
建德所取留東都者為王世充所取唐武德五
年尅平僭逆擒二偽主兩都秘藏命司農少卿
宋遵貴載之以船泝河將致京經砥柱忽遭漂
没所存十無一二(唐初内庫只有三百卷)太宗更扵人間
購求歸之如雲故内府圖書謂之大備或進獻
得官或搜訪獲賞又畜積之家自號圖書之府
天后朝使工人銳意模寫内府圖書一加裝背
真者多歸張易之易之誅後為薛稷所得薛没
後為𡵨王範所得後皆歸天府禄山之亂耗散
頗多肅宗不甚保持頒之貴戚貴戚不好鬻扵
不肖之手遂又多歸好事之家德宗艱難之後
又經失散甚可痛也自古兵火亟焚江波屢漂
時君不尚失墜彌多彦遠自高祖博古多藝窮
精蓄奇至憲宗時張氏書畫盡獻内府
規鑒
陸士衡云丹青之興比雅頌之述作美大業之
馨香宣物莫大扵言存形莫善扵畫曹植云觀
畫者見三皇五帝莫不仰戴見三季異主莫不
悲惋見簒臣賊子莫不切齒見高節妙士莫不
忘食見忠臣死難莫不抗節見放臣逐子莫不
歎息見淫夫妬婦莫不側目見令妃順后莫不
嘉貴
米元章云古人畫圖無非勸戒今人撰明皇幸
興慶圖無非奢麗吴王避暑圖重樓平閣徒動
人侈心
畫譜云李公麟作畫贈人往往著勸戒扵其間
與君平賣卜諭人以禍福使之為善同意
圖名
張彦遠云古之秘畫珍圖名隨意立固多散逸
人間不得見之今粗舉其要凡九十有七也
龍魚河圖六甲隠形圖
五帝鉤命訣圖孝經雌雄圖
遁甲開山圖甘泉宫圖
漢麟閣圖鴻都門圖
西王母益地圖南都賦圖
雲漢圖黃帝明堂圖
五嶽真形圖韓詩圖
論語圖
蚩尤王子兵法營陣圖
魯般攻戰器械圖伍員水戰圖
吴孫子兵法雲氣圖
五星八卦二十八宿圖
十二星宫圖日月交會九道圖
分野璿璣圖望氣圖
河圖詩緯圖
春秋圖孝經䜟圖
浸譚泥圖
八卦八風十二時二十八宿音律圖
周公成壞吉凶圖妖怪圖
相宅園地圖黃帝樊薛許氏相圖
隂陽宅相圖馬像圖
三王相鷹圖療馬百病圖
老子黃庭圖大蒐神芝圖
黃帝昇龍圖山海經圖
大史公漢書圖大荒經圖
河圖括地象圖天地郊社圖
諸鹵簿圖搜神記圖
百國人圖地形圖
地形方丈圖明帝大學圖
列仙傳圖古聖賢帝王圖
古瑞應圖魏帝所撰雜畫圖
魏順應圖大駕鹵簿圖
孫子八陣圖大一三宫用兵成圖
渾天宣夜圖日月交會圖
章賢十二時雲雨氣圖
十二屬神圖神農本草例圖
周禮圖周室王城宗廟圖
江圖
吳孫子牝牡八變陣圖
黃石公五星圖玄圖
占雲氣圖二十八宿分野圖
風角五音圖三禮圖
爾雅圖忠孝圖
漢明畫室圖益州學堂圖
魯廟孔子弟子圖傳國璽圖
洛陽宫圖區宇圖
職貢圖中天竺國圖
祥瑞圖符瑞圖
白澤圖古今藝術圖
靈秀本草圖易狀圖
靈命本圖辯靈命圖
見聞志云古之祕畫珍圖名隨意立典範則有
春秋毛詩論語孝經爾雅等圖
其次則有講學圖孔子問禮圖明堂朝會
圖封禪圖雪宫圖
觀德則有帝舜娥皇女英圖夏禹治水圖
列女仁智圖勲賢圖
忠鯁則有辛毗引裾圖陳元達鎖諫圖朱
雲折檻圖
高節則有祖二疏圖木雁圖屈原漁父圖
巢由洗耳圖
壯氣則有卞莊刺虎圖師子擊象圖漢武
射蛟圖
寫景則有輕舟迅邁圖穆天子宴瑶池圖
金谷園圖雪霽望五老峯圖
靡麗則有南朝貴戚圖丁貴人彈曲項琵琶
圖楊妃架雪衣女亂雙陸局圖
風俗則有剡中溪谷村墟圖永嘉屋邑圖
長安車馬人物圖堯民鼔腹圖
以上畫圖雖不能盡見其實迹前人載之甚詳
但愛其佳名聊取一二錄之
師傳
名畫記云若不知師資傳授則未可議乎畫晉
明帝師扵王廙衛協師扵曹不興顧愷之張墨
荀勖師扵衛協史道碩王微師扵荀勖衛協戴
逵師扵范宣逵子㪍㪍弟顒師扵父宋陸探微
師扵顧愷之探微子綏弘肅并師扵父顧寳光
袁倩師扵陸倩子質師扵父顧駿之師扵張墨
張則師扵吳暕吳暕師扵江僧寳劉胤祖師扵
晉明帝胤祖弟紹祖子璞並師扵胤祖南齊姚
曇度子釋惠覺師扵父蘧道敏師扵章繼伯道
敏甥僧珍師扵道敏沈標師扵謝赫周曇硏師
於曹仲達毛惠遠師扵顧惠遠梁袁昂師扵謝
張鄭張憎繇子善果儒童並師扵父觧倩師扵
聶松蘧道敏焦寳願師扵張謝江僧寳師扵袁
陸及戴田僧亮師扵董展曹仲逹師扵袁隋鄭
法士師於張法士弟法輪子德文並師於法士
孫尚子師於顧陸張鄭陳善見師於楊鄭李雅
師於張僧繇王仲舒師扵孫尚子又云各有師
資遞相倣效或自開戶牗或未及或過之似類
之間精粗有别田僧亮楊子華楊契丹鄭法士
董伯仁展子虔孫子虔閻立德閻立本並祖述
顧陸僧繇所言勝者以觸類皆能而就中有所
偏勝
