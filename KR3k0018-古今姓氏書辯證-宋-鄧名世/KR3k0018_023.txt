古今姓氏書辯證卷十八宋鄧名世撰
十八尤
郵
出自王良字無䘏為晉趙簡子御食邑於郵子孫以
邑為氏
鄾
鄧大夫食采南鄙鄾邑楚并其地子孫氏焉
劉
豕韋徙封於唐居堯之故墟又為唐氏周成王滅唐
封其後於杜陵又為杜氏杜伯事周宣王無罪見殺
其子隰叔奔晉生士蒍為士師有功因官命氏又為
士氏蒍生成伯缺缺生武子會魯文公六年晉人使
士會逆公子雍不得入士會遂留事秦晉靈公八年
晉召士會於秦秦人歸之其子孫處秦者為劉氏生
明明生遠遠生陽十世孫戰國時獲於魏遂為魏大
夫秦滅魏居大梁生清徙居沛清生仁號豐公生太
公煓字執嘉即太上皇也煓四子伯仲邦交邦字季
漢高祖皇帝劉向頌高祖云漢帝本系出自唐帝降
及於周在秦作劉涉魏而東遂為豐公是也高皇帝
八男吕后生孝惠帝曹夫人生齊悼惠王肥薄姬生
孝文帝戚夫人生趙隠王如意趙姬生淮南厲王長
諸姬生趙幽王友趙共王恢燕靈王建淮南及其子
衡山濟北王自有傳高祖弟楚元王交字游生太子
辟非夷王郢客平陸侯禮休侯富沈猶侯歲宛朐侯
執棘樂侯調夷王生戊有罪立平陸侯禮為楚文王
生安王道道生襄王注注生節王純純生延壽國除
休侯富子四人辟疆字少卿為宗正生宗正陽城侯
德德字路生向字子政本名更生為漢名儒光祿大
夫中壘校尉著新序說苑列女傳少子歆字子駿為
王莽國師有傳高祖兄伯子信為羹頡侯子喜為代
王仲子濞為吳王從父兄賈為荆王從祖兄澤為燕
王有荆燕吳傳孝文皇帝四男竇皇后生孝景帝梁
孝王武諸姬生代孝王參梁懷王楫有文三王傳孝
景帝十四男王皇后生孝武皇帝栗姬生臨江閔王
榮河間獻王德臨江哀王閼程姬生魯恭王餘江都
易王非膠西于王端賈夫人生趙敬肅王彭祖中山
靖王勝唐姬生長沙定王發王夫人生廣川惠王越
膠東康王寄清河哀王乘常山憲王舜有景十三王
傳孝武皇帝六男衞皇后生戾太子據趙婕妤生孝
昭皇帝王夫人生齊懷王閎李姬生燕刺王旦太子
生史皇孫史皇孫生宣帝有武五子傳孝宣帝五男
許皇后生孝元皇帝張婕妤生淮陽憲王欽衞婕妤
生楚孝王囂公孫婕妤生東平思王宇戎婕妤生中
山哀王竟孝元皇帝三男王皇后生孝成帝傅昭儀
生定陶王康馮昭儀生中山孝王興皆有傳定陶恭
王生欣成帝無子以欣為皇太子即位是為孝哀帝
追尊恭王為恭皇置寢廟京師中山孝山興生衎哀
帝無子召中山王衎入即位是為孝平皇帝改立東
平思王孫成都為中山王奉孝王祀後漢世祖光武
皇帝諱秀字文叔南陽蔡陽人高祖九世孫出自景
帝子長沙定王發生舂陵節侯買買生鬱林太守外
外生鉅鹿都尉回回生南頓令欽蕭令良良趙孝王
也南頓君娶同郡樊重女字嫺都生三男長齊武王
縯字伯升次魯哀王仲次光武光武皇帝十一子郭
皇后生東海恭王強沛獻王輔濟南安王康阜陵質
王延中山簡王焉許美人生楚王英光烈皇后生顯
宗東平憲王蒼廣陵思王荆臨淮懷王衡琅邪孝王
京孝明皇帝九子賈貴人生肅宗孝章皇帝隂貴人
生梁節王暢後宫生千乘哀王建陳敬王羨彭城靖
王恭樂城靖王黨下邳惠王衍淮陽頃王昞濟隂悼
王長孝章皇帝八子宋貴人生清河孝王慶梁貴人
生和帝申貴人生濟北惠王夀河間孝王開後宫生
千乘貞王伉平春悼王全城陽懷王淑廣宗殤王萬
歲和帝二子平原懷王勝孝殤帝殤帝無子立清河
孝王慶長子祐是為孝安帝安帝後宫李氏生孝順
帝順帝後宫虞姬生孝沖帝沖帝無子立河間王孫
解瀆亭侯萇之子弘是為孝靈帝靈帝何后生太子
辯王美人生孝獻帝謹按東周時王之卿士食采於
劉者以邑為氏出自姬姓王季子劉康公生定公劉
夏夏生獻公劉摰摰生文公劉卷一名狄字伯蚠卷
生劉桓公及劉毅劉佗劉州鳩其族仕晉者曰劉難
與定公同時此別一家也彭城劉氏漢宣帝生楚孝
王囂囂生思王衍衍生紆紆生居巢侯般字伯興般
生愷字伯豫後漢太尉司空愷生茂字叔盛司空太
中大夫徙居叢亭里六世孫訥晉司隸校尉孫憲生
羨羨二子敏該敏生慶後魏東徐州刺史生軫北齊
高平太守生通字子將隋毗陵郡通守通生德威德
敏德智德威字尚重唐刑部尚書生審禮工部尚書
彭城公生佺夀侍庶易從易從通州長史生中書舍
人昇給事中晟德智滁州刺史生汾州刺史延嗣敏
從子僧利後魏羽林監生世明世明生偉字世英北
齊睢州刺史二子瑗珉珉北齊睢陽太守生務本務
本生藏器唐比部員外郎藏器生知柔知章子玄子
玄字知幾中書舍人居巢文公六子其顯者曰貺彙
餗貺起居郎生浹滋浹生敦質敦儒滋相德宗生約
緒餗河南兵曹參軍生贄彙尚書右丞生贊字公佐
宣歙觀察使彙弟秩國子祭酒房琯愛之所謂曳洛
河雖多豈能當我劉秩者秩弟迅左補闕迥給事中又
有劉升生景字司光鄜州從事景生瞻字幾之相懿
宗彭城輿綏里劉氏漢高祖弟楚元王交之後交十
五代孫混始過江居晉陵丹徒縣京口里官至武原
令混生靖東安太守靖生郡功曹翹翹生裕字得輿
小字寄奴宋高祖武皇帝高祖生少帝義符太祖文
皇帝義隆太祖生孝武帝駿平元凶劭之亂即位生
前廢帝子業及遇害立文帝第十八子彧為明帝明
帝生後廢帝昱順帝凖凡八主六十年南史傳曰宋
武帝遺詔京口要地去都密邇自非宗室近戚不得
居之劉氏之居彭城者分為三里帝室居綏輿里左
將軍劉懷肅居上里豫州刺史劉懷武居叢亭里三
里及劉道産所居吕縣凡四劉雖同出楚元王由來
不序昭穆孝武帝大明元年深忌竟陵王誕不欲使居
京口遷之廣陵始以道産子延孫為南徐州據京口
以防誕與之合族使諸王序親五年始召誕孫還復
以京口授帝子京兆武功劉氏本出彭城後周石州
刺史懿生韶上儀同二子文静文起文静唐佐命功
臣相高祖位納言魯國公生樹義駙馬都尉魯公文
起散騎常侍弘農劉氏高祖兄代王嘉之後梁郡劉
氏漢明帝子梁節侯暢之後居梁尉氏劉氏漢章帝
子河間孝王開世居樂城十世孫通徙居尉氏通後
魏建武將軍南陽太守樂城侯孫能北齊冠軍將軍
能生熾唐淮陽王參軍熾生子威子威生仁軌仁相
仁軌字正則相高宗生滔濬濬工部員外郎生晃太
常卿襲樂城公晃生子藩子藩生煟雅州刺史煟生
瑑字子全相宣宗臨淮劉氏出自漢光武子廣陵思
王荆子俞鄉元侯平平生彪襲封事繼母以孝聞世
號仁義侯生玄玄生熙尚書郎熙生述東平太守述
生建晉永城令世居臨淮建生會歴琅邪内史從元
帝渡江居丹陽曾孫彦英宋給事中通直散騎常侍
二子隠人逸人迨梁末又徙晉陵隠人五世孫子翼
字小心唐著作佐郎弘文館學士生懿之給事中禕
之相武后南陽劉氏出自長沙定王生安衆康侯
丹襲封三世徙沮陽裔孫廙字恭嗣魏侍中關内侯
無子以弟子阜嗣阜字伯陵陳留太守生喬字仲彦
晉太傅軍諮祭酒生挺穎川太守二子簡耽耽字敬
道為尚書令生柳字叔惠徐兖江三州刺史又徙江
陵曾孫虬字靈預宋當陽令文藝先生生之遴字思
正梁都官尚書曾孫洎字思道相唐太宗生都官郎
中廣宗廣平劉氏出自漢景帝子趙敬肅王彭祖
生隂城思侯蒼蒼薨嗣子有罪不得立遂居廣平肥
鄉蒼十一世孫邵字孔才魏散騎常侍十一世孫藻
生矜兖州刺史矜孫林甫中書侍郎樂平男林甫生
祥道慶道應道祥道相高宗生齊賢更名景先亦相
高宗應道吏部侍郎生令植元勉令植禮部尚書生
京兆少尹孺之孺之生從一相德宗元勉括州刺史
生朐山丞如璠如璠生廼字永夷兵部侍郎正惠公
廼生伯芻字素芝刑部侍郎伯芻生寬夫字盛之澤
潞掌書記寬夫生允章字韞中煥章字文中元章字
求中丹陽劉氏世居句容刑部侍郎三復生鄴字
漢藩相懿宗僖宗曹州南華劉氏一曰濟隂劉氏
出自漢楚元王交之後自彭城避地徙南華築堌以
居世號劉堌隋有東萊令晉字進之三子郁多讓多
退郁字蔚卿唐弘文館學士生懷器恭(按唐世系表恭作泰)恭
字伯寅新井令生知晦字仲昌武功丞如晦生昱暹
晏昱字士明大理司直生𫝊經專經善經深經暹字
士昭杭州刺史生談經通經全經瞻經遵經志經談
經字辨之大理評事生大理卿濛字潤之志經字仲
修雅州刺史生潼字子固河東節度使晏字士安相
肅宗代宗為名臣所謂據馬點鞭如見錢流地上者
晏生執經宗經信都劉氏唐冀州武強人幽求相
睿宗為尚書右僕射同中書門下三品相明皇守尚
書左僕射知軍國事徐國文獻公贈司徒平原劉
氏景帝子膠東王寄傳國五代後漢有河南尹暹居
平原至唐而絶平原高唐劉氏淮南厲王長子濟北
王勃生崇始居高唐東平劉氏景帝子魯恭王餘
之裔封東平侯因居之廣陵劉氏武帝子廣陵厲
王胥之後范陽劉氏廣陵王胥子西鄉侯宏後徙
范陽濮陽劉氏唐潤州刺史穎秀之後宋州虞
城劉氏唐有左驍騎衛將軍襄武肅公師旦并州
劉氏唐有少府監葛國公義節本名世龍生鳳昌有
從子箕州刺史思禮雍州池陽劉氏唐衞尉卿魯
襄公弘基生仁實又有蘭陵劉氏抒秋劉氏宣城劉
氏陳留劉氏並史失其傳河南劉氏出自匈奴漢
高祖以宗女妻冒頓其俗貴者皆從母姓因改為劉
氏中平中單于羌渠使子扶羅將兵助漢討平黃巾
扶羅死子豹為左賢王生前趙主元海名淵元海生
和及聰族子曜皆繼立四主二十六年而匈奴左賢
王去卑裔孫庫仁字没根後魏南部大人凌江將軍
弟眷生羅辰定州刺史永安敬公其後又居遼東襄
平元魏平定遼東徙家于代隨孝文遷洛遂為河南
洛陽人羅辰五世孫環雋字仲賢北齊中書侍郎秀
容懿公弟仕雋生坦字寬夫隋大理卿昌國縣伯坦生
政會唐民部尚書邢襄公生玄意字深之汝州刺史
駙馬都尉玄意生天官侍郎竒竒生獲嘉令慎知慎
知生東阿令褧褧生藻字茂實祕書郎藻生符字端
期蔡州刺史八子皆登進士第崇龜字子長清海軍
節度使崇彝字子憲都官郎中崇望字希徒相昭宗
尚書左僕射同平章事贈司空崇魯字郊文水部員
外郎知制誥哭李磎白麻失明者崇謩字成禹太常少
卿弘文館直學士初崔安潜帥許及劔南崇望昆弟
四人同幕府世以為才崇望生珪瓌玕涿州歸義劉
氏幽府左司馬乘生幽州巡官因因生耀遠晉司空
平章事修舊唐史行於世後漢荆州刺史劉度為蠻
所破隴西太守劉旴中平二年破滇羌涼州刺史劉
乘備羌建武中武威將軍劉尚擊南蠻中郎將劉羌
亦擊蠻南史劉旴與族兄歊並履高操隠居不仕族
祖孝標嘗曰旴超超絶俗如天半朱霞歊矯矯出塵
如雲中白鶴皆儉歲之膏粱寒年之纖纊又劉穆之
字道和宋武帝左僕射内總朝政外供軍旅決斷如
流事無壅滯賓客輻輳求訴百端内外諮禀盈階滿
室目覽詞訟手荅牋書耳行聽受口並酬應不相參
涉皆悉贍舉隋劉炫字光伯強記默識莫與為儔左
畫方右畫圓口誦目數耳聽五事同舉無所遺失然
躁又儀同三司劉臻精兩漢書時人稱為漢聖又平
鄉令劉曠百姓感其德化在職七年獄無繫囚囹圄
生草庭可張羅賜姓劉氏漢高祖五年誅項羽封項
伯四人為列侯賜姓劉氏功臣表有射陽侯劉纏即
項伯也又是年六月封婁敬為奉春君帝曰婁者劉
也賜姓劉氏後周賜武鄉公劉志姓宇文長廣公劉
亮姓侯莫陳隋初復舊志孫旻亮孫順
留
出自周封内大夫食采於王畿之留以邑為氏周莊
王時有留子國留子嗟皆賢人莊王不明留氏放逐
國人作詩刺之今丘中有麻是也謹按子華子後序
云子華子程叔本聚徒著書自號程子門人甚多其
著書者曰留務滋子又曰鬼谷子姓留即務滋也(按鬼)
(谷子神仙傳作姓王名誗唐陸龜蒙詩謂名訓不詳所從出高氏子略謂無鄉里俗姓名隋志亦不著其)
(名此作留務滋未詳所本)漢功臣表有留盻以客吏從高祖入漢
又以都尉擊項羽功封彊圉侯傳國三世又河間元
王有少史留貴史記日者傳有留長孺以相彘立名
皆子嗟之後魏晉而下常有姓名見於史者元和姓
纂姓源韻譜廣韻皆曰衛大夫留封人之後誤矣莊
王者平王之孫也周自平王東遷四十九年而春秋
作當是時留子為周大夫而留為周之采邑未嘗與
衛則子國之先氏於邑與春秋隨會原縠同意以地
里考之周衰而留入于宋故祭仲往留而宋人執臣
瓚注漢志陳留郡曰宋亦有留彭城留是也留屬陳
故稱陳留師古曰瓚說是然則古有二留皆未嘗屬
衛衛之大夫何自為留封人也必曰宋陳有留衛與
之鄰境而有封人則事在莊王之後亦不得為留氏
之祖今宜以詩為正
樛
亦作抖音摎亦音留戰國策有樛留史記南越王趙
嬰齊在長安時娶邯鄲樛氏女及即位上請立樛女
為后后弟樛樂以校尉擊南越死事天子封其子廣
德為龍亢侯(案漢功臣表作龍侯樛廣德無亢字)六百七十戶元鼎五
年二月(案漢書二月作三月)壬午封六年坐酎金免魏有河内
太守樛尚元和姓纂曰秦有嫪毐謬誤矣樛從木嫪
從女音勞(案漢書及通志樛从手不从木)
秋
古有魯人秋胡娶妻三月而游宦三年胡還家其婦
采桑於郊胡至郊而不識其妻也見而悦之遺黃金
一鎰妻曰妾有夫游宦不返幽閉獨處三年于兹未
有被辱于今日也採不顧胡慙而退至家問家人妻
何在曰行采桑于郊未返既還乃向所挑之婦也夫
妻竝慙妻赴沂水而死漢時杜陵人秋胡能通尚書
善為古隸字為翟公所禮欲以兄女妻之或曰秋胡
已娶而失禮妻遂溺死不可妻翟公舉古事明之曰
今日之秋胡非昔日之秋胡昔魯有兩曾參趙有兩
毛遂南曾參殺人見捕人以告北曾參母野人毛遂
墜井而死人以告平原君君曰嗟乎喪予矣既而知野
人毛遂非平原君客也豈得以昔之秋胡失禮而絶
昏於今之秋胡哉秋胡之後宋有中書舍人秋當今
望出天水
猷
風俗通云衛有猷康今望出隴西
游
出自姬姓鄭七穆氏其先鄭穆公子姬字子游子游
生公孫蠆字子蟜蠆二子以王父字為氏昄字子明
主良良以父有罪廢鄭人立昄弟吉字太叔為正卿
所謂子太叔者也吉生速又吉兄子游楚字子南生
印其族仕周者曰游孫伯秦漢而下著望河北廣平
郡與宋焦談為廣平四姓至後魏游雅字伯度袐書
監梁郡宣侯為廣平人其族祖曰鯶仕慕容熙為樂
浪太守生幼仕慕容跋為廣平太守幼生明根字志
遠仕魏孝文為儀曹尚書散騎常侍鴻臚卿新泰侯
年七十五為國五更諡靖歷官内外五十餘年時論
貴之與高閭以儒學齊名時號高游子肇字伯始襲
爵官至廷尉卿博綜經史外寬柔而内剛直甚有聲
稱子祥字宗良高邑文侯其後有徙居揚州廣陵隋
時間與戴商盛又為廣陵四姓
遊
游氏亦作遊魏河南尹遊述始居廣平今游氏望出
廣平遊氏望出馮翊
牛
出自子姓魏大將軍牛金之後六世孫幼聞生僧孺
(案唐世系表僧孺安定牛氏出自漢主簿崇之後遼允生弘弘生方智方智五世孫幼聞生僧孺其間竝)
(無牛金名氏至晉有小吏牛金此作魏大將軍未詳所本唐時詆僧孺者多云牛金之後名世或據此增)
(入當依唐史為正)字思黯歷相唐敬宗位司空平章事竒章
公生蔚藂蔚生徽皆有傳前秦西州豪族牛雙推姚
萇為盟主萇稱大將軍秦王以雙為參軍(案牛雙通志作牛犨)
(晉書作牛雙與此同)後秦隴西牛夀率漢中流人歸晉鶉觚牛
氏通生會會生意意生仙客仙客生明皇
脩
英賢傳曰出自少昊氏子脩為帝嚳玄冥師掌水官
其後氏焉晉梁碩迎脩湛領新昌太守事王敦遣王
諒誅之
犨
謹按吕氏春秋陳有惡人焉曰敦洽犨麋其人椎顙
廣額色如漆陳侯悦之敦洽地名也然則未必晉郤
氏之後
周
出自姬姓黃帝裔孫后稷封於邰其地扶風斄鄉是
也后稷子不窋失其官竄於西戎曾孫慶節立國於
豳其地新平漆縣東北豳亭是也七世孫古公亶父
為狄所滅徙居岐下之周原故國號曰周其地扶風
美陽南是也武王克商十一世平王遷都王城河南
縣是也平王少子烈食采汝墳烈生懋懋生文文生
昇昇生興興生晏晏生安安生宏宏生明明生隠隠
生夀夀生容容生休休生雄雄生暉暉生寬寬生員
員生成成生邕秦滅周并其地為汝南郡遂姓周氏
家於汝南一云秦黜周赧王為庶人百姓稱為周家
因氏焉邕生秀秀生仁字季房漢興續周之嗣復封
為汝墳侯賜號正公以汝墳下濕徙于安城十子長
曰球執金吾生平陵令應應生郎中孝廉道道生五
官中郎約約生決曹掾燕燕裔孫表梁義衡二州刺
史襲蓬陵侯生才卿隋德延二州刺史永城恭侯(按唐)
(世系表恭侯作敬侯)子懷義太子右宗衛率懷義生基字崇業
常州刺史(按唐世系表作常州長史)基生允元相武后元和姓纂
曰汝南安城縣周安平王次子秀别封汝川因家焉
漢汝南侯周仁徙汝南六代孫燕魏周斐孫峻晉揚
州刺史生顗嵩顗左僕射安城侯六代孫顒生捨捨
生弘正弘讓弘直弘正陳左僕射生墳生若水弘直
陳太常卿有傳生確陳都官尚書孫翼唐江王友孫
訥言岷州刺史沛國赧王之後漢汾隂侯周昌從父
兄苛御史大夫子武高景侯又蒯成侯周緤與昌竝
沛人陳留汝南同祖晉周震尋陽晉梁刺史周訪生
建城公撫生楚益州刺史生虓五代孫羅㬋右武大
將軍生仲隠唐平州刺史臨川狀云本汝南人徙臨
川宋臨海太守周毅去孫寶玉唐中州刺史生子褒
永州刺史陳西豐侯周敷孫弘毅唐集州刺史江陵
公生處静沖廬江狀稱仁之後陳周士衡桂陽王諮
議孫績唐司刑丞生利涉比部郎中利貞御史大夫
太山周燕子忠為太山太守因家焉淮南周仁之後
已上周氏八郡竝舊望永安狀稱仁之後代居黃州
梁保城侯周虚超生法僧法尚法明法僧生孝節唐
嘉州刺史生鳳鴻鳳玄孫應生克搆克搆房州刺史
克生儉鴻生潘給事中法尚隋永州刺史生紹範嗣
孫沛右拾遺紹範左屯大將軍譙公生道務駙馬左
衛將軍生伯瑜勵言瑜楚州刺史釋從宣州刺史生
厲勵言少府監先言左金吾將軍法明黃州總管河
間文安縣狀云仁之後後周右僕射文安公惠達孫
含恩晉州刺史臨汝周仁之後唐屯田員外基生允
元鳳閣侍郎平章事華隂狀稱十代祖謨自丹陽隨
朱齡石入關遂居華隂隋樂州刺史樂陵公周儒生
護仁皇右武衛大將軍洛州長史嘉川公生志珪玄珪
志珪亳州刺史玄珪少府監生履順冀州刺史河東
汾隂狀稱周仁之後貞觀有周昶生玄式玄逹玄式
生子敬行沖子敬主客員外行沖登州刺史生彭年
喬年彭年蜀州刺史喬年大理司直孫戴大理評事
玄達國子博士清河唐鳳閣舍人周茂禎輝州參軍
江陵金部郎中周行謩隴西人生姒娣安西都護生
泌隴右節度生皓太僕卿膳部郎中周謂淮隂人弟
澈鄧州刺史監察御史周子諒京兆人生頌大理司直
生君巢循州刺史虞部郎中周文雄比陽人禮部郎
中周琮河間人長安本姬氏赧王之後先天中避玄
宗嫌名改姓周氏後周太子太僕願弟威生權生思
忠思恭思忠職方員外生處遜水部員外萬年令思
恭丹州刺史願姪道斌長安令比部郎中河南後魏
官氏志獻帝次兄普氏改為周氏西魏幽州總管濟
北周搖賜姓車非氏隋復本姓搖孫處智唐右千牛
將軍生思亮思敬昭州唐樂州刺史周孝練代為樂
州首領生萬才永州刺史萬才生柳州刺史君模已
上九郡為新望
州
出自姜姓諸侯封於州其地城陽淳于縣是也春秋
魯桓公六年其君州公如曹不復州國遂亡子孫以
國為氏晉大夫州綽州賓元和姓纂曰衛有公子州
吁誤矣州吁人名非以州為氏
舟
出自秃姓舟人國之後以國為舟氏春秋時有虢大
夫舟之僑
丘
唐丘和始自河南洛陽徙眉和特進稷州刺史譚襄
公子十五人
鄒
宋正考父後食采鄒邑支孫遂以為氏其地本邾子
之國後為魯所并以封其大夫魯國鄒縣是也漢有
鄒陽齊人善辭賦事梁孝王有名晉南陽鄒湛有傳
西京雜記菑川國人鄒長倩贐遣公孫弘為賢良
郰(音鄒)
孔子父紇字叔梁食邑於郰為魯大夫謂之郰叔紇
以力聞於諸侯禮記孔子問郰曼父之母然後得徵
在之殯
騶(音鄒)
國語齊大夫有騶馬繻謹按史記閩越王無諸及越
東海王搖其先皆越王勾踐之後姓騶氏又東越王
餘善反號其將騶力等為荅漢將軍然則兩越君臣
皆騶姓未必非馬繻族裔徐廣注以為騶一作駱誤
矣
稠
漢武功臣表有常樂侯稠雕以匈奴大當戶降封
五百七十戶傳其子廣漢姓書未有此氏今增入
裘
元和姓纂曰裘氏因以邑為姓或云仇氏避難改焉
謹按古者卿大夫多因所食邑為氏而衛以裘氏之
邑賜柳莊則前說有據晉有秦州刺史裘苞
仇
後漢侍御史仇尼後秦汧川氐仇高執竇衡以畀姚
興又貳原氐帥仇常
求
姓苑云本仇氏避難改焉漢有求仲元和姓纂曰本
裘氏改焉二說未知孰是今皆存之漢何武弟顯家
有市籍租常不入市嗇夫求商捕辱顯家顯欲以吏
事中商武不聽白太守召為卒史州里皆服
牟
出自祝融之後有牟子國後以為氏其地太山牟縣
是也漢太尉牟融字子優北海安丘人長子麟為郎
後漢河内太守牟長字君高並居樂安臨濟晉中郎
將劉寅有部將牟穆石虎有幸臣牟咸望出滎陽
