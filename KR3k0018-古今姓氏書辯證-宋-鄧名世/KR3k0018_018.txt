古今姓氏書辯證卷十三宋鄧名世撰
十陽(上)
陽
出自姬姓晉大夫陽處父為太傅其後有陽畢楚令
尹陽匄字子瑕生宫厩尹陽令終令終生完及佗魯
陪臣有陽虎及其弟陽越前燕有北平陽耽其先徙
居北平無終西京雜記司馬相如以所着鷫鸘裘就
市人陽昌貰酒又漢畫工下杜人陽望善布色
楊
周宣王少子尚父封為楊侯其地平陽楊氏縣即漢
之河東楊縣也幽王犬戎之難楊侯失國及平王東
遷實依晉鄭以楊賜晉武公晉於是并有楊國司馬
侯對平公所謂霍楊韓魏皆姬姓是也晉武公生伯
僑伯僑生文文生突羊舌大夫也食邑羊舌凡三縣
一曰銅鞮二曰楊氏三曰平陽突生職五子赤肸鮒
虎季夙赤字伯華為銅鞮大夫生子客肸字叔向晉
太傅食采楊氏生伯石字食我以邑為號曰楊石又
曰楊食我食我黨於祁盈盈有罪晉并滅羊舌氏叔
向子孫逃於華山仙谷遂居華隂有楊章者生苞朗
欵苞為韓襄王將守修武子孫因居河内朗為秦將
封臨晉君子孫因居馮翊欵為秦上卿生碩字太初
從沛公征伐為太史八子鷃奮甝儵熊喜鸇魋喜字
幼羅漢赤泉嚴侯生敷字伯宗赤泉定侯生裔字毋
害裔生敞字君平丞相安平敬侯二子忠惲忠安平
頃侯生譚屬國安平侯二子寳並寳字稚淵二子震
衡震子秉秉子賜賜子彪四世太尉震字伯起五子
牧里秉讓奉牧字孟信荆州刺史富波侯二子統馥
十世孫孕孕六世孫渠渠生鉉燕北平郡守生元壽
後魏武川鎮司馬生惠嘏太原郡守惠嘏生謇烈謇
汲郡太守烈平原太守生寧遠將軍祥祥生忠隋太
祖武元皇帝太祖生堅字那羅延隋高祖文皇帝文
帝生太子勇煬皇帝廣煬帝生元德太子昭世宗孝
成皇帝昭生侑倓侗侑酅國公生行基行基生棻字
德順棻生温温生幼言皆嗣酅公倓字仁安燕王侗
字仁謹恭皇帝煬帝名廣子暕字世朏齊王生正道
唐尚衣奉御正道生崇禮戶部尚書太府卿崇禮生
慎餘慎名慎矜慎餘吏部郎中少府少監慎矜戶部
侍郎生岳州刺史諫慎名洛陽令觀王房本出渠孫
興後魏興平郡守生國國孫紹後周特賜姓屋吕引
氏隋初復舊後以士雄封觀王士雄生恭仁相唐高
祖生思誼思訓思訥思訓左屯衛將軍有傳生左衛
將軍嘉本嘉本生慎交慎交生洄洄生悅自慎交以
下三世為駙馬都尉恭仁弟綝續綱恭道師道續都
水使者弘農公生思簡思祥思止思止字不殆唐潞
州刺史湖城男生執柔執虚愛業執一執柔相武后
師道相唐太宗生豫之士雄弟士貴隋道撫二州刺
史邢國公士逹隋納言始安恭侯皆有世系至六世
孫孕五世孫隋輔國大將軍河東公贊生初光禄大
夫華山郡公初裔孫播世居扶風生炎字公南相德
宗炎生朗殿中侍御史漢太尉震子奉字季叔後漢
中書侍郎城門校尉八世孫結慕容氏中山相二子
珍繼珍魏上谷太守生清河太守真真生懿洛州刺
史弘農簡公懿生順津順字延伯冀州刺史三門縣
男徙居河中永樂生琛儀同三司平鄉縣公琛生汪
字元度隋梁郡通守汪生唐庫部郎中令本令本生
友諒志謙志詮友諒昊陵令生宣州司戶參軍珣珣
生釗後賜名國忠相唐明皇事具外戚及姦臣傳四
子暄太常卿曉殿中少監朏鴻臚卿駙馬都尉晞太
子中允志謙生蜀州司戶元琰元琰生殿中監銛次
工部尚書元珪元珪生太僕卿駙馬都尉錡次國子
司業元璬生湖州刺史鑑銛錡鑑皆國忠兄弟也順
弟津字羅漢後魏司空孝穆公三子愔暐岐愔字遵
彦北齊尚書令開府岐王徙居遵武自津及愔並有
名四世同居伯叔兄弟為公卿三十人遵彦生長安
尉行表行表生敏及綝綝字再思相唐武后中宗弟
亮潤寂潤字温玉唐國子祭酒朔城公生回侃侃白
水令生縝紘繪綰綰字公權相代宗生監察御史宏
微越公房本出中山相結次子繼繼生暉洛州刺史
謚簡暉生河間太守恩恩生越恭公鈞號越公房鈞
生暄字宣和西魏度支尚書生敷字文顯後周汾州
刺史臨正壯武公(按隋書敷諡忠壯與此本互異臨正二字亦疑誤)敷生素
字處道隋尚書令司徒楚景武公生元奬積善元感
積善上儀同其孫悟靈唐錢塘令生寧州司馬幼烈
幼烈生三水丞藏器藏器生遺直濠州錄事參軍遺
直生發假收嚴發生傑字文逸收字藏之相宣宗嚴
字凛之兵部郎中判度支生涉字文川相昭宗子凝
式有名節自朱梁至周未嘗出仕常稱心疾官至太
子少師素弟約慎岳岳隋萬年令蒼山公生宏禮宏
文宏武宏禮宏武相繼為唐中書侍郎時號楊家二
宏宏禮後為太府少卿宏武相高宗生元亨元裕元
禧元褘元咸皆刺史越恭公次子儉字景則西魏侍
中夏陽静侯生文昇文休文异文异字文殊隋刑部
尚書吴州總管樂昌侯生安仁安仁生德立德立孫
隠朝郃陽令生臨汝令燕客燕客生審及寧寧國子
祭酒四子汝士虞卿漢公魯士分為四院汝士字慕
巢刑部尚書東川節度贈太師三子知温知遠知至
知温生開物開物生及善宏善慕義令慶知至生整
恊恪貽德虞卿字師臯工部侍郎京兆尹生知退元
孫知權磻思方壇堪知退生贊禹贊圖緒濟(按唐世系表知)
(退生贊禹贊圖緒濟業五人此脱業一人名)贊禹生澄贊圖生如初韋之
緒生齊業(按唐世系表緒之下不載所生此云生齊業齊蓋濟字之誤復以齊業作一人名誤)
元孫生球贊辭球生校六校七知權生甸恂恂生康
兒道冲磻生安期壇生延叟(按唐世系表叟作史此誤)堪生承休
承休生巖字光遠仕吴越為丞相有子八人號吴越
丞相房漢公字用乂天平軍節度使檢校戶部尚書
贈太保生思愿輝籌範諲符知章篆筠籧簴管輝生
沼籌生寓範生瑄玢璨瑄生弘毅弘敬弘基弘讓弘
烈玢生思已弘毅生正度弘基生正禮正諫正弁正
表正用正倫正儀魯士字宗尹長安令贈工部尚書
生希古仁贍思實崇鼎源嶓希古生徵仁贍生峴嶠
思實生敬福郁源嶓生雍凡汝士兄弟四人共有二
十七子三十六孫其間多知名者文异弟文偉儉少
子也隋温州刺史安平公四子榮士積安濟纂榮生
武州刺史師駕部郎中泰温令恪恪生國子司業元
表司勲郎中元政元政生殿中侍御史志元志元生
成名成規成名生憑凝凌憑字虚受刑部侍郎京兆
尹生渾之凝字茂功司封郎中生厚之字謙人凌生
同州刺史欽之(案唐世表作敬之此誤)欽之生江西觀察使戴
字贊業越恭公少子寬字蒙仁暄儉弟也周總管宜
陽公生文紀字温範隋荆州總管陽山(按隋書文紀襲封華山郡)
(公此作陽山誤)恭公文紀生孝湛孝儼孝儼生宏毅洛州長
史生瑾珪珪辰州司戸參軍生冠俗奉天丞冠俗生
單父尉太清太清生於陵字逹夫左僕射弘農郡公
於陵四子景復衛尉卿嗣復字繼之相文宗武宗生
損及授紹復字紹之師復生拙字藏用又後漢益州
從事楊竦破賊有功晉弘農楊氏凖有二子喬髦皆
幼喬為裴頠所重髦則樂廣所知凖曰我二兒裴樂
所優劣也後周臨汾公楊旉姓越勒氏趙國楊忠姓
普六茹氏儻城公楊紹姓屋吕引氏旉孫宏武忠子
隋文帝紹子雄皆復本姓唐有三王蠻白馬氏之遺
種楊劉郝三族世襲為王又松外蠻趙楊李董為貴
族
揚
漢成都揚雄字子雲生童烏九齡能與玄文今封子
雲成都伯從祀文宣王廟
羊
出自周官羊人之後以官為氏梁孝王客有羊勝善
詞賦泰山南城羊氏漢安帝時司隸校尉祲生儒桓
帝時為太常儒生續字興祖懸魚不食者位南陽太
守生京兆太守祕上黨太守衜太常忱祕生魏郡太
守祉車騎掾繇繇生四子秉給式亮晉大鴻臚忱晉
侍中蒙隂侯生楷權楷生中書郎綏權生桂陽太守
不疑綏生孚輔玄保玄保生粲戎咸粲宋廣州刺史
衜生發承祜發淮北護軍生倫暨伊倫高陽相暨陽
平太守伊鎮南將軍暨生贈太常曼晉廬陵太守耽
曼生賁祕書郎祜字叔子晉侍中太傅鉅平成侯無
子以兄子篇嗣侯位散騎常侍玄孫法興嗣侯黨桓
玄誅耽生右僕射瑾輔國大將軍開府儀同三司甘
露威侯琇瑾生玄之晉開府儀同三司興晉侯唐開
元五年有太子詹事羊師度充營田使後魏羊祉暴
酷人號為天狗赫連勃勃有征東將軍羊狗謹按舊
書云羊舌氏之後有單姓羊者誤矣當羊斟仕宋時
羊舌氏之族方為強家安得單姓之說
洋
揚州海陵多此姓自云因洋川為氏
良
出自姬姓鄭大夫其族有良佐
凉
魏志有昌邑太子太傅凉茂山陽人必其先封於凉
因氏焉
香
士人遊宦南方者云二廣有香氏不知其得姓之因
舊姓書未有此氏謹按劉向新序有香居諫齊宣王
為大室王召尚書書之曰寡人不肖好為大室香子
止寡人也詳此則六國已有香氏今增入
鄉
見姓苑
商
出自商王之後以國為氏紂時有賢人商容周武王
式其閭孔子弟子有魯人商瞿字子木澤字子季元
和姓纂曰衛鞅封商君子孫氏焉誤矣左傳齊大夫
商子車商子游皆為戎御鄭大夫商成公儆司宮者
唐貞觀所定揚州廣陵郡四姓其一曰商
房
清河房氏出自祁姓房陵(案舜封堯子丹朱於房為房邑侯春秋時防渚即其)
(地也秦為房陵郡唐武德為房州陵丹朱之子也)三十五世孫鍾周昭王時
食采靈夀生沈沈十二世孫漢常山太守雅徙清河
繹幕十一世孫植後漢司空植八代孫諶隨慕容德
南遷因居濟南四子裕坦䆳熙號四祖裕孫後魏冀
州刺史法夀孫翼仕至鎮遠將軍襲壯武伯二子熊
豹熊字子彪本州主簿生彦謙司州刺史彦謙生玄
齡字喬松相唐太宗天下謂之房杜喬松生遺直遺
則遺愛遺直禮部尚書遺愛駙馬都尉遺直五世孫
階大理寺司直生魯宋詠歸魯生重武功尉重生大
理評事諤諤生從約從繹從絢從綰遺愛有六世孫
復及鄴鄴字正封玄齡齊州臨淄人太尉梁文昭公
河南房氏晉初有清河房乾使北虜留而不遣虜
俗謂房為屋引改為屋引氏乾子孫隨魏南遷復為
房氏後魏殿中尚書武陽公倫生北齊侍中吏部尚
書謨謨生廣深恭懿恭懿隋海州刺史生彦雲彦雲
生元基唐倉部郎中元基生水部郎中元陽元陽生
融相武后融生琯字次律相肅宗琯三子宗偃乘(案唐)
(世系表乘作衷)孺復宗偃御史中丞乘祕書郎孺復容州刺
史元基弟元静膳部郎中清漳公生肱肱生岳巒陟
武式岱密巖岡武興元少尹式宣歙觀察使
防
謹按後漢鍾離意傳意為堂邑令縣人防廣為父報
讎繫獄其母病死廣哭泣不食意憐傷之乃聽廣歸
家使得殯斂丞掾皆爭意曰罪自我歸義不累下遂
遣之廣斂母訖果還入獄意密以狀聞廣竟得以減
死論姓書未有今增入
方
風俗通曰方雷氏之後唐睦州桐廬人方干以唇缺
不得第有詩名號元英先生至今為盛族謂之鸕鷀
方氏鸕鷀地名也
章
出自姜姓齊太公支孫封國於鄣左傳齊人降鄣子
孫去邑為章氏神仙傳有章震望出南郡陳司空章
昭逹唐右驍衛將軍章承嗣梓州刺史章彛湖州人
循王府長史章廷珪杭州人二族皆望出吴興事見
元和姓纂唐貞觀所定濮州武陽郡七姓泉州南安
郡六姓洪州豫章郡六姓皆有章氏
昌
出自黃帝子昌意之後支孫氏焉望出東海及汝南
西秦有隴西羌將昌何
羌
西羌種族氏焉
姜
出自炎帝生於姜水因以為姓裔孫佐禹治水為堯
四嶽之官以其主山嶽之祭尊之謂之太嶽命為侯
伯復賜祖姓以紹炎帝之後夏商以來分為齊許申
甫四國世有顯諸侯其居戎狄者為姜戎氏田和滅
齊子孫分散漢初姜氏以關東大族徙關中遂居天
水蜀大將軍平襄侯維裔孫明居上邽明後魏兖州
刺史天水郡公生遠後周朝邑縣公生寳誼左武衛
大將軍永安剛公生恪恊恪相唐高宗恊成紀威公
又秦州上邽人秦州刺史謩諡安子確字行本左屯
衛將軍郕襄公生嗣郕公簡地官尚書柔遠二子皎
晦皎殿中監楚國公生太常卿駙馬都尉慶初晦吏
部侍郎九真姜氏本出天水舒州刺史神翊生挺
挺生公輔復公輔相德宗復比部郎中廣漢姜氏
詩後漢時人事母至孝有躍鯉之祥西秦天水姜乳
叛乞伏益州討平之晉西夷護軍姜發後秦天水姜
訓為姚萇大將軍掾姜虬為撫軍東曹掾姜紀為揚
威將軍後凉吕光部將姜飛將軍姜顯
長
春秋衛大夫長䍧之後有長武子戰國時有長息為
費惠公臣本公明高弟子姓書未有此氏唯千姓編
列為長沮之後按此則周有長氏不必沮後也今增
入
張
出自姬姓黃帝子少昊青陽氏第五子揮為弓正始
造弓矢實張羅以取禽獸主祀弧星世掌其職賜姓
張氏周宣王時有卿士張仲其後裔事晉為大夫張
侯生老老生君臣君臣生趯趯生骼其孫曰抑朔至
三卿分晉張氏事韓韓相開地生平凡相五君平生
良字子房漢太傅留文成侯生侍中辟疆及不疑生
典典生默默生大司馬金金生陽陵公乘千秋字萬
年千秋生嵩嵩五子壯讚彭睦述壯生裔裔生皓字
叔明後漢司空世居武陽犍為皓生宇北平范陽太
守避地居萬城(案唐世系表萬城作方城或因方万二字破書之誤)宇孫肥如
侯孟成生平魏漁陽郡守平生華字茂先晉司空壯
武公二子褘韙褘字彦仲散騎侍郎生輿字公安太
子舍人襲壯武公生次惠宋濮陽太守二子穆之安
之安之之族徙居襄陽穆之宋交州刺史安之宋青
州主簿生弘策字真間梁衛尉洮陽閔侯弘策生經
後周上士隋巴州錄事參軍經生澧陽令則則生益
府功曹參軍元弼元弼生漢陽王柬之相武后中宗
韙晉散騎常侍隨元帝南遷寓居江左六世孫隆太
常卿復還河東後徙洛陽生子犯子犯生俊河東從
事生戈字嵩之周通道館學士戈生洛洛生隲字成
隲洪洞丞隲生光珪說說字道濟相睿宗明皇生均
垍埱河東張氏出晉司空華裔孫吒子隋河東郡
丞自范陽徙居河東猗氏生長度銀青光禄大夫長
度生俊興相國府檢校郎將俊興生思義唐成紀丞
思義生嘉貞相明皇嘉貞生延賞初名寳符相德宗
延賞生弘靖字元禮初名調相憲宗時號三相張家
弘靖生文規桂管觀察使次宗舒州刺史嘉貞弟嘉
祐左金吾將軍相州刺史始興張氏亦出自晉司
空華之後隨晉南遷至君政因官韶州曲江君政韶
州别駕生子虔子胄子胄生宏臧宏毅宏智宏愈宏
愈索盧丞生九齡九臯九齡字子夀相明皇天下謂
之曲江公生右贊善大夫拯九臯殿中監南康縣伯
生捷擢拱撝抗抗生仲端仲膺仲宗仲基(案唐世系表仲基作)
(仲謩)仲方仲孚仲方祕書監曲江成伯有傳九齡子孫
曾孫皆一人四世孫二人五世孫四人六世孫七人
七世孫十七人八世孫三十一人馮翊張氏出後
漢司空皓少子綱字文紀後漢廣陵太守曾孫翼字
伯恭蜀冀州刺史子孫自犍為徙下邽德言龍州刺
史生策策生仁愿相唐中宗仁愿生之輔金吾衛將
軍之輔生通儒及知微吴郡張氏本出嵩第四子
睦字選公後漢蜀郡太守始居吴郡裔孫顯齊廬江
太守生紹梁零陵郡守紹生冲字叔元隋漢王侍讀
冲生後允字嗣宗國子祭酒十一子震濟謙遜(案唐世系)
(表遜作㢲)律師小師統師豐仁彦師瑾道師律師王府諮
議參軍生繼本義方承訓承纉義方字子儀邢州刺
史生府正朔方節度府正生鎰字貴權(案唐世系表貴權作季權)
相德宗清河東武城張氏本自漢留侯良裔孫司
徒歆歆弟協字季期衛尉生魏太山太守岱自河内
徙清河曾孫幸後魏青州刺史平陸侯生凖陳(案唐世系)
(表陳作東)青州刺史襲侯生靈真靈真生彛隋末徙魏州
昌樂彛字慶賓後魏侍中平陸孝侯生始均光禄卿
平陸侯始均生景之(案唐世系表景之作晏之)北齊兖州刺史恭
公景之生虔威虔雄虔雄隋陽城令生文僖文瓘文
瓘字稚圭相高宗文瓘弟文琮吏部侍郎文收太子
率更令文琮生戩挹錫戩江州刺史挹比部郎中錫
相韋后周有司城中大夫虞鄉定公羡(案唐世系表羡之後為河)
(間張氏此相韋后下應有河間張氏四字)賜姓叱羅氏生照照字士鴻隋
冀州刺史復姓張氏三子惠寳惠瑶惠珍惠寳絳丞
惠瑶瓜州司馬生祖政祖令惠珍孫約通通曹州刺
史生寂孝開寂生遊藝遊藝生昇兌兌生蘭溪令綢
綢生君卿正字君卿生裼字公表天平軍節度使三
子文蔚字在華相哀帝為朱全忠脅傳禪又相全忠
弟濟美字舜舉貽憲字去華寂弟孝開蒲州刺史生
洪州都督知久知久生汝州刺史栖真栖真生感(案唐)
(世系表感作咸)感生應安南都護應生仲素中書舍人仲素
生鐸鐸生濬字禹川相昭宗中山張氏漢丞相北
平文侯蒼之後世居中山義豐長諧生行鈞行成行
成相唐太宗高宗生洛客梁客洛客生翁喜彦起
魏郡張氏世居繁水公謹生宏慎襄州總管郯襄公
三子大象戸部侍郎大素給事中大安相高宗生洽
左金吾將軍涗同州刺史浚侍御史汲郡張氏世
居平原越州司馬善見生荆州戶曹參軍武定武定
生代州司功參軍知古知古生鎬字從周相肅宗所
謂用之則為帝王師者鄭州張氏亮相太宗生慎
微元和姓纂曰唐有安定范陽太原南陽燉煌修武
上谷沛國梁國滎陽平原京兆等四十三望大抵皆
留侯遠裔孔至姓氏雜錄曰唐初定清河張為乙門
又曰唐張大師延師儉師兄弟三人並列戟時稱三
戟張家又有張沛洽涉兄弟亦同時列三戟又開元
中張說張嘉貞同時入相互為中書令時稱大張令
小張令又唐張萬歲及其子思廉思廉子景三世為
太僕後漢書有交阯張游内附封歸漢里君巴人張
翕為越雋太守得夷人和益州刺史張喬漢陽太守
張貢並為護羌校尉謁者張鴻擊滇吾羌隴西太守
張紆放遣迷吾羌燉煌太守張璫陳破羌三策交阯
刺史張喬平蠻夷
襄
後漢襄楷字公矩平原隰隂人晉五官襄珍巴西人
以郡降李蕩
相
姓苑音湘
將
姓苑曰石趙有常山太守將容
莊
史記西南夷傳云始楚莊王時使將軍莊蹻將兵略
巴蜀黔中以西蹻者故莊王苖裔是也春秋時宋大
夫莊朝莊革戰國有蒙漆園吏周著莊子書蜀人君
平桐廬人光字子陵至漢避諱改為莊氏(案漢明帝諱莊故莊)
(氏俱改為嚴氏此作改為莊誤)
嘗
風俗通曰齊孟嘗君之後氏焉
常
出自姬姓唐新豐常氏咸安令緒生把王府司馬毅
毅生楚珪楚珪四子三原丞無畏(按唐宰相世系表無畏作無為)生
衮相代德二宗後燕有中書令忠北燕有黃門郎陋
後趙冉閔僣位命常煒聘南燕慕容雋以為廷尉監
霜
出姓苑
