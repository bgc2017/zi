古今姓氏書辯證卷三十六宋鄧名世撰
二沃
毒
唐宰相竇懷貞與太平公主謀逆既敗投水死追戮
其屍改姓毒氏
褥
宋宦官褥懷志掌香藥𣙜易院坐贓棄市
耨(音辱)
奴沃切廣信䅶氏本姓陸避事改為耨
傶(音鏃)
集韻曰邑名亦姓也邵氏音足誤矣一曰作木切
錊(音鏃)
租毒將玉二切出姓苑
僕固
唐貞觀二十年鐵勒九姓大首領率衆降分置瀚海
九都督府以僕骨歌濫拔延為右武衞大將軍金微
都督訛為僕固氏生乙李啜生懷恩懷恩破安史復
二京有功位太保兼中書令大寧郡王子瑒節度使
又有族子僕固名臣懿宗時有大酋僕固俊
僕蘭
後魏官氏志改為僕氏
三燭
辱
廣陵多此姓自云本姓陸氏
綠
亦作渌姓苑曰古有綠圖為顓帝師謹按渌水名也
在湘東必其先以水為氏
逯(音䘵)
王莽以同風侯逯並為大司馬又有左隊大夫逯並
石趙有光禄大夫廣平逯明石勒十八騎有逯明疊
唐有郎中河陽逯仁傑高駢將亦有逯並
足
戰國策韓有足強嘗說韓王則足為人氏矣
䴰(音蜀)
梁四公子䴰䵎之後
續
望出河東襄陽
粟
今嶺南多此姓
亍
丑六切廣韻曰彳亍也按彳亍義通于躑躅風俗通
云河東亍氏楚有大夫亍衡
燭盧
唐吐蕃相尚婢婢嘗遣燭盧鞏力與磨離羆子將兵
禦論恐熱鞏力請按兵拒險羆子不從鞏力稱疾歸
鄯州
四覺
角
後漢馮異傳有賊角閎據汧洛
傕
集韻音確姓也後漢書有閹竪傕汜誤矣謹按獻帝
初平三年司徒王允殺董卓夷其族卓部曲將李傕
郭汜等反攻京師殺王允傕等自為將軍然則傕汜
乃二人名非姓
岳
姓源韻譜曰四岳之後今南方有之望出山陽
樂
出自子姓宋大司寇樂吕吕孫喜字子罕為宋司城
喜孫舍祁輓祁一曰祁犂字子梁生溷字子明溷生
茂字子潞三世為司城輓為大司寇生朱鉏世系具春
秋人表茂裔孫羊事魏文侯封於靈壽子孫家焉羊
孫毅趙望諸君毅孫臣叔漢華成君自趙徙長陵
卓
漢卓王孫蜀人卓茂(案卓茂南陽宛人此上載卓王孫蜀人而系茂於下不載其里)
(居宜增入)祖父皆至郡守茂以密令知名光武以為太傅
褒德侯長子戎太中大夫次子崇大司農汎鄉侯子
棽孫訢曾孫隆皆嗣侯
濁
漢貨殖傳有濁氏賣脯而連騎又元后名政君初入
宫時皇后使掖庭令濁賢交送政君太子宫謹按說
文濁水出齊郡厲鉅山東北入鉅鹿必以水為氏
濯
鄭人子濯孺子見於孟子風俗通云濯輯之後
樸
出姓苑
朴
普木切後漢巴郡蠻酋羅朴昝鄂度夕龔凡七姓夷
帥朴胡舉其衆附魏唐新羅國王姓金貴人姓朴民
無氏有名
樂利
元和姓纂曰齊胡公支子為樂利氏
樂王
姓苑曰漢有郎中樂王幾出晉大夫樂王鮒後誤矣
謹按春秋王鮒姓樂謂之樂成子
五質
郅
漢有郅君章望出西平謹按潜夫論曰周先姞氏封
於燕汝南郅君郅音與吉同而字則異又按周封伯
儵於南燕其姓音不與郅同而前漢音義郅之日反
則王符誤矣
帙(音秩)
纂文要云人姓
一
邵氏曰姓書無一氏今江南彭澤有之當是姓乙訛
為一也
漆
出自古諸侯汪芒氏之君漆姓或曰漆雕氏之後誤
矣
匹
西秦乞伏國仁鮮卑匹蘭率衆五千降又熾磐克西
凉河湟太守沮渠廣宗以其左衞將軍匹逵為河湟
太守又左衞匹逵大破彭利和於漒川
吉
出自姞姓黃帝裔孫伯儵封於南燕賜姓曰姞其地
東都燕縣是也後改為吉易州刺史哲之後世系具
唐宰相表元和姓纂曰一云周卿士尹吉甫後以王父
字為氏誤矣謹按集韻吉字注云人姓詩謂之尹吉
然則姞姓在周已改為吉而尹氏吉氏皆周大族非
尹吉甫後也
佚
鄭大夫佚之狐始以氏見春秋
栗
趙將有栗服
畢
出自姬姓春秋時畢萬封於魏其裔孫畢陽漢武功
臣有遼(案漢書遼作膫)侯畢取取生奉義後漢兖州别駕諶
世居東平世系具唐宰相諴表唐東平郡四姓祁州
新平郡三姓皆一曰畢
室
宋朝有遼相室昉之子种歸朝為諸衞將軍見千姓
編謹按室氏本幽州人非遼種昉為布衣時與宋琪
齊名种初歸為虢州監軍為謝泌言遼中事甚詳
姞(巨乙切)
從女從吉巨乙極乙二切出自黃帝子得姓者十四
人其一則為姞氏裔孫伯儵周封之南燕常與姬姓
婚姻鄭穆公之母皆南燕女也
率
與帥同今豫章多此姓望出范陽南陽及河南宋有
司勲郎中鹽鐵判官率汀右拾遺率繼業
乙
風俗通漢有南郡太守乙世前燕慕容皝有護軍乙
逸北史蘇瓊為清河太守有乙普明兄弟争田積年
不斷瓊謂之曰天下難得者兄弟易求者田地兄弟
叩首遂同居安禄山偏裨乙舒蒙宋沂州儒生乙恕
郊居肄業一旦有横屍在舍前吏捕繫論死恕無以
自明信都郡王德彝雪其冤衆以為神明
密
出自姞姓密國之後密康公為周共王所滅子孫因
以國為氏
漆雕
孔子弟子漆雕氏魯人開字子開哆字子歛及徒父
凡三人
栗陸
元和姓纂曰古帝栗陸氏之後或為栗氏趙將有栗
服唐裴休父肅平浙東劇賊栗鍠
悉羅
燕慕容垂嘗請尚書郎悉羅騰從軍
悉雲
後魏官氏志改為雲氏望出河南
室孫
姓苑曰古賢人有室孫子著書唐州人有室孫氏
密貴
西秦錄乾歸有左輔密貴周勸歸稱藩納質於涼既
而悔之遂誅周等
密須
世本曰商時姞姓國也文王滅之其後以國為氏姓
苑曰琅邪人
密革
姓苑曰琅邪人也
密茅
姓苑曰琅邪人
叱列
代北西部大人世為酋帥以其部為氏
叱利
代北叱利氏後改為河南利氏
叱干
代北人後魏獻帝定姓為叱干氏居武川夏錄有將
作大匠叱干阿利為赫連勃勃蒸土築城者
叱吕
代北叱吕氏後改為吕氏
叱奴
赫連勃勃有將叱奴侯提
乙旃
後魏獻帝命叔父之嗣曰乙旃氏後改為叔孫氏乞
伏國仁以乙旃童埿為左相
乙干
代人後魏有都督乙干貴
一利咥
唐回鶻傳薛延陀者先與薛種雜居後滅延陀部有
之因號薛延陀姓一利咥氏在鐵勒諸部為最雄長
一斗眷
又作一叔眷又作壹斗眷後魏改為明氏
一郍蔞
蔞一作婁後魏改為蔞氏
乙速孤
代北三字姓
失利波羅
盤盤國東南有哥羅王姓失利波羅名米失鉢羅
六術
述
風俗通云世本魯大夫仲述之後仲一作叔
&KR3354;
音橘廣韻曰人姓也出韻譜以此知張始興公作姓
源韻譜在廣韻之前凡二書同載姓氏皆合以韻譜
為正
橘
唐日本傳貞元末遣使朝貢其學子橘免勢願留肄
業
出連
秦乞伏氏有征虜將軍出連輔政沙州刺史出連虔
丞相南川宣公出連乞都右輔將軍出連高胡後魏
官氏志出連氏改為河南畢氏
出就
漢藝文志古有出就鞠著書二十五篇言兵要
黜弗
後魏官氏志改為河南弗氏
黜容
後魏代北人姓
