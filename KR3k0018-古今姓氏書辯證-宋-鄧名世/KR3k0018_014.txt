古今姓氏書辯證卷九宋鄧名世撰
下平聲
一先
先
出自晉公族先氏世為晉卿大夫所謂欒郤狐先者
也春秋時有先蔑先都先辛皆以姓名見其尤顯者
曰原大夫先軫生霍伯先且居且居生先克三世為
卿
阡
唐中和二年卭州牙官阡能因公事違期避杖亡命
為盜捕盜使楊遷誘之能自出首而遷誣以擒獲被
刑甚酷遂罵楊遷發憤為盜衆數千人十一月陳敬
瑄命高仁厚為招討使仁厚用諜者破平之卭州又
捕能叔父行令等敬瑄釋之
天
黃帝之相有天老後以為氏元和姓纂曰莊子有天
根注云人姓名謹按近世解註莊子多寓言而天根
非人今依姓纂
賢
出姓苑
弦
出自古子爵小國在光州弋陽軑縣東南春秋魯僖
公五年楚滅弦弦子奔黃以國為氏齊有弦多衞有
弦施(案弦施亦齊臣此作衞蓋以哀公四年齊陳乞弦施衞甯跪救范氏遂悞以弦施為衞人)
燕
出自姬姓周同姓大臣召公奭為武王成王太保封
於北燕傳國四十二世至王喜為秦所滅當春秋初
燕地小常為山戎所侵子孫出仕中國以國為氏或
云南燕姞姓之後其國先亡因以為氏孔子弟子有
燕伋字子思漢有宜城侯燕倉唐有直臣燕欽融元
和姓纂曰弘農燕氏廣漢燕氏皆漢以來自范陽徙
居者唐百濟大臣八姓其一曰燕氏餘乃沙劦解真
國苖木七氏也
田
出自媯姓陳厲公生公子完避禦寇之亂奔齊以國
為陳氏齊桓公使為工正食采於田八世孫常擅齊
政為強家始稱田氏或云陳田聲相近也常曾孫曰
和始簒齊為諸侯和生午午生威王嬰齊又四世而
秦滅齊虜王建建弟假及儋(案王建弟惟假一人若儋市等皆齊王疎族此)
(作建弟假及儋未詳所本)儋子市從弟榮弟橫儋子廣項羽時並
裂地稱王漢興諸田徙陽陵又徙北平太尉武安侯
蚡大鴻臚廣明大司農延年皆其後魏議郎疇字子
泰二十四世孫璟(案唐世系表作二十二世)唐鄭州司馬生承嗣
(案唐世系表璟生守義守義生承嗣此缺一代)其孫弘正為司徒中書令子
市魏博節度使又有望出平涼京兆鴈門太原天水
信都者世系具元和姓纂(案姓纂今缺)又後漢益州掾田
恭能譯夷人語屯田長史田䬃戰没田汜逐敵被殺
晉有羅尚督護田佐後蜀尚書田褒西涼鎮軍將軍
西郡太守田昂昂兄子承愛南涼博士祭酒田元沖
後周賜鴈門公田弘姓紇干氏隋初復舊玄孫正幹
河南田氏夀安田瑜字資中龍圖閣直學士右諫
議大夫有傳生齊卿真卿漢卿彦卿輔卿福昌田晉
揚州刺史生供奉官謐謐生國子博士祐興祐興生
光禄卿棐有傳棐生陜州閿鄉簿伸淄州田氏鄒
平田敏太子少傅致仕生殿中丞章太中大夫宗顯
宗顯生奉議郎綱及照綱生疇疇生文明字德普照
生迪功郎俊民俊民生延慶字祖洽並宣和六年進
士范陽田氏京兆尹永興軍節度使贈侍中重進
有傳生六宅使守信供奉官閤門祇候守吉守信生
殿直保和保正潁川汝隂田氏虢州團練使令方
生郢州團練使欽祚有𫝊欽祚生供奉官閤門祇候
承誨崇儀副使承說承誨生閣門祇候紹忠并州
太原田氏檢校太傅左驍衞上將軍景咸有𫝊生漢
明補供奉官使嶺表卒易州田氏紀生成象成象
生後唐泰州牧行方行方生再遇再遇生敏字子俊
儀州防禦使有傳生瑾琳璹璋瑀瑾生文思副使守
度守度生楙楙生灝紹聖四年進士璹供奉官生内
殿崇班守琪内殿承制守中供奉官守畏守道守中
生澄城簿槩璋生角瑀生希古希道希崇汾州田
氏左領軍衞大將軍康州團練使(案宋長興間有田紹斌汾州人累官)
(康州團練使此脱名當即此人)有傳生守信内殿崇班閤門祇候
兖州瑕丘田氏水部員外郎昭度生殿中丞穀穀生
太常博士植
顛
春秋晉大夫顚頡之後
牽
安平牽招為袁紹子尚從事降曹操曹操遣招詣柳
城慰撫烏桓其後操梟尚首令三軍敢有哭之者斬
招獨設祭悲哭操義之舉為茂材又祖約有將牽騰
淵
姓源韻譜曰出自高陽氏才子八人其一曰蒼舒諡
淵後以諡為氏
邊
出自子姓漢有邊韶字孝先南涼輔國司馬邊憲西
秦鎮遠長史邊芮五代江南將邊鎬其後子孫或居
楚丘或居陳留
縣(平聲)
聖祖上一字嫌名其字與縣邑之縣字同而平聲或
從心魯大夫有賁父及子𤨏二人孔子弟子有賁字
子象(案孔子弟子縣亶父字子象見廣韻注亶索隱作豐家語無父字此作賁疑即亶字之訛又有)
(縣子成字子祺家語作子橫亦孔子弟子)今詳此本以垂掛為義而姓書
未有言其所自出竊意古者天子宫縣諸侯軒縣必
有樂師掌其事者以世官為氏又古者男生必垂桑
弧於門以射天地四方周官治象刑象之法必垂之
象魏浹日而斂之故莊子謂之縣令此二事亦恐有
因而得氏者然則賁父子𤨏亶成芝點六人者其氏
宜音平聲無疑矣近世姓源韻譜元和姓纂皆以此
氏入去聲音黃練切誤也今改正入先韻去聲三十
三霰更不收
先縠
元和姓纂曰晉先縠之後氏焉謹案春秋先縠食原
彘二邑為卿故曰原縠又曰彘子
先賢
漢匈奴單于從兄日逐王先賢撣降元帝時封歸德
侯諡靖生陽侯富昌富昌子諷諷子襄襄子霸皆嗣
師古曰撣音纏
千乘
謹案千乘邑名也其先食邑者因以為氏
涓濁
元和姓纂曰吕氏春秋夏首人涓濁梁善畏明失氣
而卒謹案荀子濁作蜀或恐濁梁姓涓而非複姓
二仙
鮮
元和姓纂曰鮮于氏之後或單姓蜀李夀司空有鮮
思明
錢
出自顓帝曾孫陸終生彭祖彭祖生孫孚為周錢府
上士因官命氏焉戰國時有隱士錢丹秦御史錢産
居下邳西京雜記會稽人錢勃勞苦故人朱買臣遺
與紈扇買臣為太守至郡引為上客漢哀平間錢襄
為廣陵太守避王莽亂徙居烏程生晟又東晉青州
刺史端歴陽太守鳳字世儀所謂精神滿腹者裔孫
樂之宋太府令居長城故又望出吴興宋吳越錢氏
杭州臨安人鏐鐸銶鋸鏢鏐為吳越國王諡武肅子
元瓘嗣諡文穆子弘佐嗣諡忠獻弟倧嗣國人廢之
以弟俶嗣俶舉十三州歸於有司徙封淮南王守太
師尚書令兼中書令贈鄧王諡忠懿
然
出自姬姓鄭穆公蘭十一子其一曰子然子然之孫
丹字子革奔楚為右尹以王父字為氏
延
後漢有公孫述將延岑又有京兆尹延篤謹案吳公
子札食采延陵及州來左傳稱延州來季子則已去
陵稱延延氏宜出於此又後魏可地延氏亦改為延
氏
連
元和姓纂曰齊大夫連稱後今泉州有連氏望出馮
翊又河南連氏五代史福建偽閤門使連仲遇
偏
元和姓纂曰古有偏將軍急就章亦有偏姓即其先
為偏將軍以官為氏
便
姓書云漢少府便樂成望出魯國誤矣謹案霍光傳
故長史任宣謂霍禹曰使樂成小家子也得幸大將
軍至九卿封侯師古曰使姓也字或作史然則使史
通用而姓書誤其字畫以使為便也
綿
元和姓纂曰晉大夫食采綿上子孫氏焉謹案孟子
時有高唐人綿駒善歌者即其後又河南綿氏後魏
官氏志爾綿氏改為綿氏
全
吳大司馬全琮居吳郡錢塘五代時蜀將全師都即
其後又蜀賊取文州刺史全師雄為帥登州蓬萊
全氏駕部郎中元忠生濤濤生化之化之生居易
泉
本姓全氏全琮孫暉封南陽侯食封白水改為泉氏
後魏巴人泉企為洛州刺史上洛侯故望出上洛
遼東泉氏唐高建武為高麗王時有蓋蘇文者姓泉
氏自云生水中以惑衆父為東部大人大對盧蓋蘇
文嗣立殘凶不逞弑其王建武更立建武弟之子藏
為王自為莫離支專國莫離支猶唐兵部尚書中書
令蓋蘇文死子男生代為莫離支與弟男建男産相
怨高宗平高麗授男産司宰少卿男生右衞大將軍
投男建黔州男生有傳
宣
風俗通曰宋宣公之後以諡為氏後漢馮翊雲陽人
宣秉字巨公為大司徒司直光武曰楚國二龔不如
雲陽宣巨公子彪官至玄菟太守又晉彭城令宣聘
望出陳郡元和姓纂曰魯叔孫宣伯之後誤矣宋宣
公舍其子與夷以國授其弟穆公君子謂之知人叔
孫宣伯以滛罪奔齊魯人盟之曰無或如叔孫僑如
欲廢國常蕩覆公室僑如不自安又自齊奔衞而子
孫無仕諸侯顯者其後必不為氏謹案漢功臣表南
安莊侯宣虎以重將破臧荼侯九百戶生共侯戎戎
子千秋以罪免元康四年虎曾孫南安簪&KR1153;護詔復
其家又土軍武侯宣義以廷尉擊陳豨侯千一百戶
生孝侯相如(案漢書相如作莫如)相如生康侯平平生侯生虎
義皆宋宣公後巨公之先也
翾
出姓苑
船
集韻曰人姓
顓
元和姓纂曰出自顓帝之後或顓臾之後以國為氏
歂
元和姓纂曰顓孫之字或作歂誤矣謹案此氏必魯
大夫歂孫之後歂孫乃生搏宋萬者
員
見上平聲宋陵州仁夀員安宇太子中允弟安輿屯
田員外郎
虔
出自黃帝之子得姓者十四人其一曰虔氏(案國語胥臣曰)
(黃帝之子二十五宗其得姓者十四人為十二姓姬酉祁巳滕蒧任荀僖姞嬛依是也惟青陽與夷鼔同)
(巳姓又云青陽與蒼林為巳姓則十四人中並無虔氏)風俗通曰望出陳留
騫
出自閔氏魯閔損字子騫為孔子弟子其孫文以王
父字為氏後漢質帝時有騫宏字弘伯避地昆吾為
金城别駕封金城侯子孫因家焉裔孫彄晉將軍平
陽郡太守二子白昊白四世孫敬字宗之後魏奉朝
請金城郡守尚書庫部郎中一子成裔孫行本唐靈
州都督長史彄五世孫威後魏鄯州刺史隰城公曾
孫直唐華州長史生味道相武后味道生慎金辭玉
公胤
權
出自子姓商王武丁之裔孫封於權邑其地南郡當
陽縣權城是也楚武王滅權遷其國於那處子孫以
國為氏秦滅楚遷大姓於隴西而權氏始居天水漢
左輔都尉忠十四世孫翼字子良為前秦右僕射安
丘恭公生宣褒後秦黃門侍郎六世孫榮隋儀同鄜
城公生文誕常州刺史平涼公生崇本曾孫德輿(案唐)
(世系表曾孫作玄孫)字載之相唐憲宗有傳元和姓纂以鬭緡
之後為權氏誤矣楚嘗使緡及閻敖尹權而皆叛未
嘗為氏又唐開元梓州刺史權若訥有集十卷
拳
春秋時衞大夫拳彌其先以地為氏
鄢
謹案春秋釋例鄢鄭地也其先以所食邑為氏楚鄢
將師衞鄢武子肸皆為大夫姓書未有此氏今增入
嫣
姓解曰漢有嫣說誤矣漢弓高侯韓頽當孽孫曰嫣
為武帝嬖臣其弟說封按道侯乃二人名非人姓也
鮮于
出自子姓商父師箕子佯狂避紂為周武王陳洪範
武王封之朝鮮支子仲食采於于因合鮮于為氏唐
貞觀所定高陵郡五姓其一曰鮮于氏藝文志有鮮
于向集十卷後燕翟真司馬鮮于乞翟成司馬鮮于
得後趙將軍鮮于亮
延陵
出自姬姓吳王夀夢少子札食邑延陵後世以邑為
氏元和姓纂曰趙襄子有謀臣延陵正即其後謹案
宋謝晦兵敗而走左右皆棄之唯延陵蓋追隨不捨
文帝以蓋為鎮軍將軍
延州
元和姓纂曰吳季札封延州來因氏焉誤矣延延陵
也與州來為二邑後世無以延州為氏者
宣于
姓苑曰前趙錄劉元海有太史令宣于修之
顓臾
出自風姓之後封為附庸國於濟水之上司伏羲太
皥祀者以國為氏
顓孫
風俗通陳公子顓孫仕魯因氏焉其孫顓孫師字子
張為孔子弟子生申祥娶子游之女
顓頊
下字犯廟諱古高陽氏帝號後世以為氏神仙傳有
太原女顓頊和
攣鞮
漢匈奴傳單于姓攣鞮氏師古曰攣力全反鞮丁奚
反
焉耆(上音咽下音支)
西域人本焉耆部為國後以國姓
鮮陽
元和姓纂曰漢有揚州刺史鮮陽進其孫滔散騎常
侍
鮮虞
出自春秋時鮮虞小國其地今中山是也晉伐鮮虞
滅之子孫以國為氏
