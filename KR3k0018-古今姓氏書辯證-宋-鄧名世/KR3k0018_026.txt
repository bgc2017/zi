古今姓氏書辯證卷二十一宋鄧名世撰
上聲
一董
董
出自已姓黃帝之後封國於飂其君叔安者有嫡子
曰董父學擾龍以事帝舜賜姓曰董為豢龍氏其後
有鬷夷氏至周太史辛有之二子適晉與孫伯黶共
司晉典籍以其董督晉史又為董氏春秋傳云晉有
董史是也晉文公時有大夫董因後有良史董狐大
夫董叔趙氏臣董安于其後有董子名無心著書難
墨子又項羽封將董翳為翟王都高奴翳孫遂居隴
西漢高祖功臣表有成欽侯董渫傳國四世武帝功
臣有散侯董金吾以匈奴都尉降子安漢孫賢皆嗣
侯是時匈奴無董姓必中國人䧟虜而歸者後漢陳
留人屯田都尉董禮娶蔡琰女公孫述時牂牁大姓
董氏保境為漢被襃賞西羌殺漢中太守董炳後蜀
李班以隴西董融為賓友又有太師董皎後凉吕光
以隴西董光為軍佐以討西域後燕有博士董謐南
燕有尚書令董銳唐元和有荆南從事董侹字庶中
有武陵集范陽董秦檢校司空平章事唐中書門下
平章事董晉河東人又松外蠻數十姓趙楊李董為
貴族
孔
謹按春秋時衞有孔氏出自姞姓仕衞為大夫孔嬰
齊後有莊叔孔達成子孔烝鉏生頃叔孔羈羈生孔
文子孔圉圉子孔悝字叔陳孔氏出自媯姓公孫寧
謂之孔寧寧之後有孔奐鄭孔氏有孔叔孔將鉏不
知其所出又穆公子嘉之後有孔氏今依元和姓纂
分為子孔氏不列於此
孔父
元和姓纂曰微子之後宋大司馬孔父嘉亦為孔氏
二腫
隴
姓苑曰宣城人
奉
出姓苑謹按後漢獨行戴就傳光禄奉肹上就為主
事
勇
出姓苑
拱
今撫州臨川民有此姓不詳所自出
三講
項
出自古諸侯項國其地汝陰項縣今項城是也魯僖
公十七年滅項取其地楚考烈王滅魯封其將於項
因以為氏西京雜記有項瑫及其子陸傳曹元理算
術於南季三輔決錄安陵項仲山每飲馬渭水常投
三錢唐江東人項斯字子遷能詩楊祭酒詩云平生
不解藏人善到處逢人說項斯會昌中為丹徒尉
四紙
紙
河南紙氏後魏官氏志渴侯氏改為紙氏
抵
僧道世撰法苑珠林晉有抵世常中山人謹按姓書
未有此氏今增入
氏
宋有起居郎氏居方河中府虞鄉令氏昭度
委
周禮有委人掌斂甸稍芻薪之賦以共委積後以世
官為氏漢有太原太守委進
蛾(音蟻)
晉大夫蛾析見左傳姓源韻譜以為音俄誤矣
蒍(音委)
出自芈姓楚公族大夫食邑於蒍因以為氏左傳僖
二十七年子玉治兵於蒍即其地也春秋時蒍吕臣
字叔伯生賈字伯嬴賈生蒍艾獵一名敖字孫叔孫
叔從孫子憑生掩為大司馬自吕臣至子憑四人皆
為令尹故蒍氏世為楚大夫(按左傳桓公六年楚武王侵隨使薳章求成焉)
(而唐書世系表云蚡冒生蒍章然則薳蒍字同而薳章為蒍氏之始辯正謂蒍吕臣生蒍賈以僖公二十)
(七年傳有蒍賈尚幼之文遂意為吕臣之子世本及杜預注皆未詳其系也蒍艾獵即孫叔敖為蒍賈之)
(子服虔杜預之說同蒍子馮世本為蒍艾獵之子杜預為蒍艾獵之從子說不同辯證所引世次井然以)
(為祖禰或出臆說)東周時周大夫子國食邑於蒍謂之蒍國
然不以為氏元和姓纂曰士蒍之後誤矣蒍為晉大
夫姓士氏
䦱(音委)
集韻廣韻皆曰人姓今存之然已誤矣姓源韻譜曰
國語有䦱大夫誤矣國語無此人謹按魯語曰公父
文伯之母季康子之從祖母也康子往焉䦱門與之
語注䦱闢也門寢也此謂婦人能遠嫌爾安得為人
氏乎
薳(音委)
出自芉姓楚蚡冒生王子章字發鉤以艸為氏謂之
薳章其後有靈王令尹薳罷字子蕩太宰薳啓疆寢
尹薳射工尹薳固亦曰葴尹周大夫薳洩薳居薳越
皆名顯諸侯或云薳蒍一也字通於蒍故子憑及其
子掩亦或以為氏當時史冊互見故别為兩族
寪(音委)
于委切魯大夫姓左傳魯隱公祭鍾巫館于寪氏是
也
䚦
丑豕切音褫姓書未有謹按列子古善聽者䚦俞今
增入
芈
綿婢切出自顓帝生稱稱生卷章卷章生重黎重黎
誅弟吳回代為祝融是為火正吳回生陸終陸終生
子六人皆剖拆而産其六曰季連為芈姓楚其後也
季連生附沮附沮生穴熊其後中微或在中國或在
夷狄弗能紀其世周文王時穴熊裔孫鬻熊佐文王
有功成王舉文武勤勞之後得鬻熊孫熊繹封於荆
蠻食以子男之田賜姓芈氏以奉祝融鬻熊之祀國
於丹陽其地南郡枝江是也荆小而僻在深山蓽路
藍縷以啓山林熊繹生熊艾熊艾生熊䵣熊䵣生熊
勝熊勝以弟熊楊為後熊楊生熊渠熊渠三子長子
熊毋康早死中子熊摰紅代立其弟執疵弑而代之
號曰熊延熊延生熊勇熊勇以弟熊嚴為後熊嚴四
子伯霜仲雪叔堪季徇長子伯霜代立是為熊霜其
後仲雪死叔堪避亂於濮少弟季徇代立是為熊徇
生熊咢熊咢生熊儀是為若敖楚人以敖為尊稱故
君卒而不成禮以終之者皆謂之敖若敖生熊坎是
為霄敖霄敖生熊眴是為蚡冒蚡冒弟熊通弑而代
立僣號楚武王武王生文王熊疵始都郢文王生熊
囏是為堵敖其弟熊頵弑之而代立是為成王生太
子商臣及王子職商臣弑成王自立為穆王穆王生
莊王熊旅莊王生共王熊審共王無嫡子有庶子五
人招圍比黑肱棄疾招立為康王生郟敖員郟敖生
幕及平夏公子圍弑其父子而自立是為靈王熊虔
熊虔生太子禄公子罷敵靈王死於乾谿公子比殺
其二子而自立比字子干是為訾敖以其弟黑肱為
令尹所謂令尹子晳者也公子棄疾殺子干子晳而
自立更名熊居是為平王平王生建啓壬太子建字
子木費無極譛之奔鄭生白公勝公子啓字子閭五
讓不為王平王薨立少子壬是為昭王熊軫昭王賢
而知大道失國而復得之生章及子良章代立為惠
王生簡王中中生聲王當當生悼王熊疑熊疑生肅
王臧及宣王熊良夫良夫生威王熊商商生懷王槐
懷王為秦所詐留死於秦國人立其太子横為頃襄
王頃襄王生幽王及哀王猶猶庶兄負芻王五年秦
虜之而滅楚以其地為郡縣而楚之子孫仍芈姓漢
藝文志七十子之後有芈子名嬰著書十八篇唐開
元中有隋右衞將軍芈雄曾孫端為金吾司戈謹按
春秋楚王子公子雜見於左傳者令尹子元息公子
朱公子穀臣公子燮公子茂令尹子嬰齊字子重司
馬公子側字子反太宰公子辰字子商令尹公子壬
夫字子辛司馬公子午字子庚令尹公子追舒字子
南生棄疾司馬公子魚字子魴司馬公子何忌申公
王子牟左尹公子勝公子丙公子馮公子申公子成
公子平公子罷公子寅公子橐師公子罷戎公子茂
公子宜穀公子格公子齮公子繁公子慶公子寬司
馬公孫何忌凡三十二人皆不知誰之子又令尹公
子申字子西生令尹寧字子國及武城尹公孫朝昭
王兄公子結字子期謂之司馬之期生寬及平而白
公之弟曰王孫燕凡三家七人又史記秦王後宫曰
芉八姓號宣太后其弟曰穰侯魏冉涇陽君葉陽君
皆楚後芈氏
是連
北齊文宣帝有黃門郎是連子暢代北是連氏隨魏
南徙孝文太和中改為連氏望出河南
是婁
代北是婁氏後改為河南高氏
是賁
代北是賁氏後改為河南封氏
是人
姓解曰北齊方技傳由吾道榮學於是人氏(案北齊方技傳)
(由吾道榮少好道法聞晉陽人某明筭術乃尋是人為其家傭力以學道則是人乃此人非姓也此誤)
是云
西魏有開封是云實
是奴
代北是奴氏後改為是氏
倚相
楚左史倚相之後威王時有倚相季文為士官
五旨
比
姓解曰商有少師比干誤矣謹按商姓子氏比干者
王子之名按此則世無比氏合駁去
矢
出姓苑
履
出姓苑
癸
出自姜姓齊癸公之後氏焉
視
出姓苑
壘
後趙有壘澄本姓裴氏後改焉謹按左傳裴音非盖
後世聲轉為匪而又改之也
水丘
漢酷吏傳薛宣收大姓公孫丹親黨繫獄使門下書
佐水丘岑盡殺之注水丘姓岑名
登北
元和姓纂曰國名也女為舜妃者後為氏(案山海經舜妃登比)
(氏一曰登北氏盖皆字形之訛)
六止
市
戰國策曰燕有將軍市被謹按周官司市之後必以
官為氏
紀
出自姜姓炎帝之後封為紀侯其地東莞劇縣是也
紀侯嘗譛齊哀公于周周烹之春秋魯莊公四年齊
襄公復九世之讎滅紀紀侯義不下齊大去其國君
子善之子孫以國為氏又北燕有尚書紀逵
祀
謹按故事咸平五年十一月賜京城父老祀道巖爵
公士道巖百十九歲率父老百五十四人上尊號上
嘆其壽考故奬之或云祝道巖也
似
後魏官氏志似先氏改為似氏
己
出自黃帝子得姓者十四人而青陽夷鼓同為己姓
青陽少昊氏也夏諸侯有蘇氏周諸侯有郯子皆其
後有蘇氏女女於紂謂之妲己
姒
出自黃帝子昌意其後曰顓帝生崇伯鮌鮌生伯禹
為堯司空宅舜百揆舜薦之於天者十有七年終踐
天子之位周王子晉論其功曰伯禹釐改制量象物
天地比類百則儀之于民而度之于羣生故天無伏
陰地無散陽水無沉氣火無災燀神無間行民無淫
心時無逆數物無害生皇天嘉之祚以天下賜姓曰
姒氏曰有夏謂其能以嘉祉盛富生物也韋昭注曰
姒猶祉也禹為夏后氏生帝啓啓生太康仲康仲康
生相相生少康少康生帝子帝槐帝槐生芒芒生泄
泄生帝不降帝扄扃生厪厪崩立帝不降之子孔甲
孔甲生臯臯生帝發發生履癸是為桀桀無道成湯
放之於南巢夏絶不祀至周武王克商下車而求禹
後得東樓公封之於把把自東樓公已降世系皆具
史記生成公及桓公姑容姑容生孝公丐文公益姑
平公郁釐郁釐生悼公成成生隱公乞僖公過過生
湣公皆與諸侯會盟桓公成公之弟以魯僖公二十
四年即位襄公六年卒在位七十年春秋時諸侯享
年久長未有如把桓公者又夏后少康庶子封於會
稽自號於越越子允常及其子越王句踐句踐太子
適郢及鄫沈二國之君亦見於春秋皆姒姓又左傳
載少昊子臺駘封諸汾川沈姒蓐黃實守其祀者姒
乃國名非姓也
史
周太史佚之後以官為氏鰌字子魚其族朝生文子
狗皆仕衞為大夫漢魯國史恭生高玄高大司馬樂
陵安侯二子術丹丹左將軍武陽頃侯孫均均子崇
自杜陵受封溧陽侯遂為郡人崇裔孫宋樂鄉令史
瓌瓌七世孫務滋相唐武后生清河令惟肖是為宣
城史氏又丹裔孫後漢歸義侯苞晉永嘉亂避地河
西建康是為建康史氏又有高容史氏京兆史氏皆
丹後而京兆有隋太平公萬歲陳留考城史氏漢京
兆尹敞之後河南史氏本代北阿史那氏改焉又後
漢漢陽太守史充領護羌校尉後涼吕隆以文武舊
臣史難等五十餘家質於長安南涼祠部郎中史暠
為文武之秀傑
使
師古曰使姓也字或作史事見下平聲二僊便氏
李
出自嬴姓顓帝高陽氏生大業大業生女華女華生
臯陶字庭堅為堯大理生益益生思成歷虞夏商世
為大理以官命族為理氏至紂之時理徵字德靈為
翼隸中吳伯以直道不容於紂得罪而死其妻陳國
契和氏與子利正逃難於伊侯之墟食木子得全遂
改理為李氏利正亦娶契和氏女生昌祖為陳大夫
家於苦縣五世孫乾字元果為周上御大夫娶益壽
氏女嬰敷生耳字伯陽一字聃周平王時為太史著
道德經八十一章唐明皇用方士說尊為聖祖混元
上德皇帝伯陽後有李宗字尊祖魏封於段為干木
大夫一云伯陽子宗仕魏封於段干生同趙相兌生
躋趙安陽君二子曰雲曰恪恪生洪字道宏秦太子
太傅生興族字育神一名汪秦將軍生曇字季遠趙
柏人侯入秦為御史大夫葬柏人西生四子崇辯昭
璣崇為隴西房璣為趙郡房崇字伯祐隴西南鄭公
二子長曰平燕次曰瑶字内德南郡守狄道侯生信
字有成大將軍隴西侯信生超一名伉字仁高漢大
將軍漁陽太守二子長曰元曠侍中次曰仲翔河東
太守征西將軍討叛羌于素昌戰没贈太尉葬隴西
狄道東川因家焉生伯考隴西河東二郡太守生向
成紀令因居成紀弟尚范陽房始祖也尚生廣前將
軍猿臂善射才氣天下無雙匈奴畏之號飛將軍三
子長當戶生陵字少卿降匈奴者次曰椒次曰敢字
幼卿郎中令關内侯生禹忠忠頓丘房始祖也禹字
子通生丞公河南太守生先字敬宗蜀郡北平太守
生長宗字伯禮漁陽丞生君況字叔干一字子期太中
大夫生本字上明侍御史生次公字仲君巴郡太守西
夷校尉弟恬渤海房始祖也次公生軌字文逸魏臨
淮太守司農卿弟潛申公房始祖也軌生隆字彦緒
長安令積弩生艾字世績晉驍衞將軍衞郡太守生
雍字雋熙濟北東莞二郡太守二子長曰倫丹楊房
始祖也次曰柔字德遠北地太守雍孫盖安邑房始
祖也柔生弇字季子前凉天水太守武衞將軍安西
亭侯生昶字仲堅凉太子侍講生暠字元盛西凉武
昭王興聖皇帝十子譚歆讓愔恂翻豫宏朓亮愔鎮
遠將軍房始祖也其曾孫系平凉房始祖也翻孫三
人曰丞姑臧房始祖也曰茂燉煌房始祖也曰冲僕
射房始祖也曾孫曰成禮絳郡房始祖也豫玄孫曰
剛武陵房始祖也歆字士業西凉後主八子勖紹重
耳宏之崇明崇産崇庸崇祐重耳字景順以國亡奔
宋為汝南太守後魏克豫州以地歸之拜弘農太守
復為宋將薛安都所䧟後魏安南將軍豫州刺史生
獻祖宣皇帝熙字孟良後魏金門鎮將生懿祖光皇
帝諱天錫字德真三子長曰起頭長安侯生達摩後
周羽林監太子洗馬長安伯其後無聞次曰太祖次
曰乞豆後魏定州刺史房太祖景皇帝虎字文彬後
周柱國大將軍唐國襄公八子長曰延伯生於東山
其後太祖入關延伯仕北齊為散騎常侍武德四年
追封南陽伯附屬籍貞觀初罷之與姑臧絳郡武陽
公三房號四公子房至開元二十三年復附屬籍曰
南陽公房屬籍曰蔡王房譙王房畢王房雍王房郇
王房大鄭王房蔡王房蔡王蔚周朔州總管襄武縣
公生西平懷王安安生平原王瓊霍山王珽襄武郡
王琛河間元王孝恭濟北郡王瑊漢陽王瓌濟南王
折折生廬江王瑗畢王房畢王璋生永安壯王孝基
雍王房雍王繪生長平王贄贄生淮陽王道元淮陽
王道明江夏王道宗郇王禕(案唐宗室世系此郇王禕上宜有郇王房三字)
生武陵王伯良長平肅王叔良中山王仲良新興王
德良長樂王幼良叔良曾孫揚州參軍思誨生姦臣
林甫相明皇大鄭王房鄭孝王亮生淮南靖王神通
襄邑恭王神符代祖元皇帝諱昺周安州總管柱國
大將軍唐國仁公四子長高祖次代王澄次蜀王湛
次漢王洪梁王至曾孫而絶蜀王房後為渤海王房
湛生襄城王容兒渤海恭王奉慈高祖神堯大聖大
光孝皇帝二十二子分十五房曰楚王智雲荆王元
景皆無後徐王元興(案唐書元興作元禮)曰徐王房至五世孫
絶韓王元嘉曰韓王房建中元年改為嗣鄆王房元
嘉生訓誼譔諶訥小鄭王元懿曰鄭王房元懿生璥
琰球璿琳璲珩(案唐書高祖子有小鄭王房稱惠鄭王房名元懿生璥等此作韓王元嘉)
(生懿懿生璥世系不合今照唐書添入)嗣王璥曾孫夷簡相憲宗安德
郡公琳孫勉相德宗霍王元軌虢王鳳舒王元名魯
王靈䕫皆至五世孫絶道王元慶江王元祥曰道王
房江王房皆至十二世鄧王元裕密王元曉滕王元
嬰皆至孫絶太宗文武大聖大廣孝皇帝十四子長
曰常山愍王承乾次楚王寬出繼次吳王恪次濮王
泰次庶人祐附濮王譜次蜀王愔次蔣王惲次越王
真次高宗次紀王慎次江王囂次代王簡次趙王福
次曹王明江代趙王皆附曹王譜常山愍王房承乾
子郇國公象生適之相明皇吳王房恪生成王千里
朗陵王瑋嗣吳王琨琨生信安王禕嗣吳王祇禕生
峘嶧峴峘越國公嶧戶部侍郎峴相肅宗所謂欲粟
賤追李峴者蔣王房惲十五子越王紀王曹王房皆
多子孫高宗天皇大聖大宏孝皇帝八子燕王忠無
子澤王上金九子許王素節十三子為三房孝恭皇
帝弘無子章懷太子賢為太邠王房次中宗睿宗中
宗皇帝四子節愍太子重俊為湖陽郡王房睿宗皇
帝五子譲皇帝憲房曰寧王房憲生汝南王璡濟陽
王嗣莊嗣寧王琳潁川公珦晉昌公班魏郡公琯蒼
梧公玠文安公瓘漢中王瑀璡生椿櫾榧稻栻㭒枵
梗楓樞瑀生楬梢梢生諫議大夫景儉惠莊太子亦
曰申王房惠文太子房亦曰岐王房惠宣太子房亦
曰薛王房名業曾孫知柔相昭宗自明王以後諸王
不出閣不分房子孫闕而不見其可知者明皇二十
一子肅宗十四子代宗二十子德宗十一子順宗二
十二子憲宗二十子穆宗五子敬宗五子文宗二子
武宗五子宣宗十一子懿宗八子僖宗二子昭宗十
七子其封爵名字皆有本傳宗室宰相十一人郇王
房有林甫回大鄭王房有程石福小鄭王房有勉夷
簡宗閔常山王房有適之吳王房有峴惠宣太子房
有知柔凡定著三十九房隴西李氏出自興聖皇
帝第七子豫字士寧東晉西海太守孫琰之字景珍後
魏侍中文簡公生剛慧剛宜州刺史生充節充信充穎
充節隋朔州刺史武陽公生大通大辯大亮大亮唐右
衞大將軍武陽懿公充穎後周滑州刺史流江公生宣
州刺史義本義本生迥秀字茂實相武后迥秀生俊
黃州刺史姑臧大房出自興聖皇帝第八子翻字士
舉東晉祁連酒泉晉昌三郡太守三子達抗寶懷抗
東萊太守生思穆字叔仁後魏營州刺史樂平宣惠
伯生奬字道休北齊魏州尹廣平侯生瓌黃門郎生
斌散騎侍郎襲樂平侯寶七子承茂輔佐公業冲仁
宗承號姑臧房承字伯業後魏滎陽太守姑臧穆侯
生韶彦虞蕤韶字元伯定州刺史姑臧文恭侯生璵
瑾瓉瑾字道瑜後魏通直散騎侍郎文恭侯生蒨之
行之蒨之子蔓容北齊考功郎中生元儉武卿元儉
生義璹義珙義璋義琛義瑛義琛工部侍郎武卿生
癭陶令元德元德生義琰義瓘義璡義琰相唐高宗
行之字義通隋唐州下溠郡太守固始縣男生夷道
元道元道秦王學士給事中常州刺史生正基雲將
正基太子舍人生給事中亶字景信亶生秘書監成
裕成裕生揆字端卿相肅宗德宗所謂唐第一人李
揆者生興公次公幼公佐公揆弟毖之生祕書少監
上公上公生太子庶子景素景素生蔚相懿宗諫奉
佛太過者蔚三子涯禮部侍郎洵福建觀察使涗字
明澤雲將尚書右丞生晏晏生顔顔生歸期歸期生
逢吉字虚舟相憲宗承子彦字次仲後魏秦州刺史
生燮爽爽字明德生元相元相五世孫乾昇秦府戶
曹參軍生水部郎中岑岑生虔州刺史舟豪州刺史
丹即以書戒妹事在國史譜者岑弟峯開州刺史丹
陽房晉東莞太守雍長子曰倫五世孫文度西凉安
定太守與族父寶入後魏因居京兆山北文度生權
後魏河秦二州刺史杜縣公生崇義後周雍州大中
正五州刺史武康縣公崇義生詮隋趙郡太守臨汾
襄公詮四世孫藥王(案唐世系表詮生藥王此作四世孫不合)靖客師正
明靖字藥師相太宗尚書右僕射同中書門下平章
政事司徒衞景武公所謂兼資文武出將入相者生
德謇德奬德謇將作少監衞國公靖兄端字藥王梓
州刺史永康公客師右武衞將軍丹陽郡公年九十
猶馳獵人謂之鳥賊孫令問散騎常侍靖五世孫彦
方鳳翔司錄參軍靖叔父傳節司隸州刺史生唐刑
部尚書乾祐乾祐生昭德相武后又漢騎都尉陵降
匈奴裔孫歸魏見於丙殿賜姓曰丙後周信州總管
龍居縣公生明明生粲唐左監門衞大將軍應國公
高祖與之有舊以避世祖名賜姓李氏粲生寬旻寬
奉常正卿隴西公生道廣字太丘相武后四子元綜
元繹元紘元緘元綜屯田郎中荆府長史元繹都水
使者元紘字大綱相明皇所謂南山可移判不可搖
者元緘鄆州刺史隴西李氏後徙京兆者岷州刺
史嵩生洮州刺史思恭思恭生欽左金吾衞大將軍
欽生晟字良器相德宗太尉司徒中書令西平王十
二子愿河中節度使聰光禄寺主簿總太子中允愻
左神武大將軍憑右威衞大將軍恕光禄卿憲嶺南
節度使愬陳許節度使左僕射同平章事平蔡功為
多懿渭南尉聽字正思檢校司徒凉國公生左神武
將軍琢惎右羽林將軍慇嵐州刺史趙郡李氏出自
秦司徒曇次子璣字伯衡秦太傅三子雲牧齊牧趙
相武安君始居趙郡趙納頓弱之間殺牧齊為中山
相亦家焉即中山始祖也牧三子汨宏鮮汨秦中大
夫太子詹事生諒諒生左車仲車左車趙廣武君韓
信北面師事之者生常伯遐遐字伯友漢涿郡守生
岳德文班岳字長卿諫議大夫生秉義秉字世範潁
川太守因徙家焉生翼協敏敏五大夫將軍生謨道
郎謨字道謀臨淮太守生哆華哆字子讓上黨太守
生護元護字鴻默酒泉太守生武昭奮武字昭先東
郡太守太常卿生讃修奕就修字伯游後漢太尉生
諒叔訓季諒字世益趙相生膺字元禮河南尹持風
裁自高從之游者謂之登龍門生瓌瓚瑾瑾字叔瑜
東平相避難復居趙生志恢宣宣字叔興生定臺奬
碩定字文義魏水衡都尉漁陽太守生伯括機叔括
季括機字仲括太學博士臨江樂安二郡太守生羣
瓌密楷越楷字雄方晉治書侍御史避趙王倫之難
徙居常山五子輯晃芬勁叡叡子勖兄弟居巷東勁
子盛兄弟居巷西故叡為東祖芬與弟勁共稱西祖
輯與弟晃共稱南祖自楷徙居平棘南通號平棘李
氏輯字護宗高密太守子慎敦居柏人子孫甚微與
晃南徙故壘故輯晃皆稱南祖晃字仲黃鎮南府長
史生義字敬仲燕司空長史生吉字彦同東官舍人
吉生聰字小時尚書郎聰二子真融真字令才中書
侍郎融亦為後燕中書侍郎真生紹字嗣宗殷州别
駕紹生義深北齊行凉州刺史義深生騊駼隋絳州
長史三子政藻政起政期政藻宣州長史生刑部侍
郎叔睿生楙道游道諧道游道相武后政期水部郎
中生素立開州刺史高邑平侯素立生休烈郪令休
烈生鵬字志遠壁州刺史鵬生畬字玉田考功郎中
畬生承山南東道節度使鵬弟升遠從遠希遠昌遠
希遠晉陽尉生揚州左司馬并并生峴規覲覿觀峴
廬江令生固言字仲樞相文宗燕司空長史羲後有
萬安自趙郡徙管城生頊頊生日知相中宗南祖之
後有善權後魏譙郡太守徙居譙生延觀徐梁二州
刺史延觀生續馬頭太守續生顯達隋潁州刺史顯
達生遷德州刺史遷生孝卿穀州治中三子敬玄忱
元素敬玄相唐高宗忱生欽一(案唐世系表忱生欽一作恍字欽一)元
素相武后敬玄生思冲工部侍郎守一成都郫令守
一生晤金壇令晤生紳字公垂相武宗所謂短李東
祖叡字幼黃高平太守江陵寧公生勉字景賢頓丘
太守大中正生頥字彦祖高陽太守武安公四子勰
系奉曾勰字少同蘭陵太守生靈及均均字善德後
魏趙郡太守生璨璨生元茂宣茂宣茂後魏幽州刺
史生籍之志之籍之字修遠司徒諮議參軍生徹徹
生純及公緒公緒字穆叔後魏冀州司馬棄官賜號
潜居公生少連少連生守冲守元守素守素唐秦府
學士天策兵曹參軍系字和叔後魏平棘男生順字
德正四部尚書高平宣王生式字景則濮陽侯式生
憲字仲軌揚州刺史濮陽文靖伯生希遠希宗希仁
希騫希禮希騫後魏黃門侍郎文惠公生元卿仲卿
仲卿生文琬文立文政仲卿為中山王開府諮議政為虢
州司馬生思過恩慎晉客晉客司農卿元氏縣男生
正悌正簡正簡唐司農卿生崗武城令崗生長倩元
善長裕長倩生絳(案唐書本傳絳乃元善子此作長倩子不合)字深之相
憲宗生璆頊璋璋字重禮宣歙觀察使希禮字景節
北齊信州刺史文公生孝正孝基孝基隋晉王文學
生野王柬王野王東郡功曹生襄城令鎮惡鎮惡生
偘僑偘台州司法參軍嶠字巨山相武后生暢裕粲
懿皆太守刺史東祖之後又有諤隋南和公生左金
吾衞將軍爽爽生太子中允震震生鄂州司馬光朝
光朝生鹽鐵判官仲塾仲塾生珏字待價相文宗西
祖勁字少黃晉治書侍御史二子盛隆盛中書侍郎
生纉襲纉字緯業太子祭酒生延休延字紹元後魏
假趙郡守生建連龜連曾孫摶固始令生惠明惠明
生新政令大智大智生尚一尚正尚乂乂字尚真中
山正公所謂李下無蹊徑者其兄弟文章同為一集
謂之華萼集襲生閣閣生傑侔傑六世孫公敏生懷
遠相武后懷遠生景伯禮部侍郎景伯生彭年喬年
彭年吏部侍郎侔孫代和(案唐世系表代和作恃和)代和孫趙州
長史彦宗生嗣真字承胄御史中丞知大夫事常山
昭子有傳盛弟隆後魏阜城令生謀幕令謀孫元稱
後魏廷尉元稱孫孝恭生懷柔懷宗懷宗生隋謁者
郎君逸君逸生肅然肅然生載載生栖筠字正一御
史大夫贊皇文獻公栖筠生吉甫字宏憲相憲宗吉
甫生德修德裕德修楚州刺史德裕字文饒相文宗
武宗生椅渾燁渾比部員外郎燁郴尉燁生因衡延
古因衡左補闕延古司勲員外郎遼東李氏璣少
子齊趙相初居中山十三代孫寶字君長後漢元菟
都尉徙襄平生雄車騎長史生亮字威明原武令生
敏河内太守生信信生裔裔字宣伯晉司徒廣陸成
侯生固字萬基散騎侍郎生志字彦道陽平太守嗣
廣陸侯弟沉沉孫根後燕中書令生宣鄴郡守宣生
晉後魏汝南公晉生永太中大夫永生弼字景和後
周太師隴西武公生耀暉安衍綸晏椿耀隋開府邢
國公生寬隋梁州總管蒲山公寬生密字元邃一字
法主兵敗歸唐拜光禄卿邢國公密生右臺監察裏
行知古寬弟偉生燉煌公檀檀曾孫澄義成節度使
武威郡王生克寧衍後周太官伯真卿肅公生仲威
仲威孫成休生泌字長源相德宗七歲賦方圓動静
嘗與肅宗同輦出人指之曰着黃者聖人着白者山
人諫德宗不廢太子封鄴侯五子絙高陵尉繁和州
刺史繟咸陽尉紩涪州刺史絢華州文學椿曾孫祖
光生元素字大朴戶部尚書江夏李氏漢酒泉太
守護次子昭昭少子就後漢會稽太守高陽侯徙居
江夏平春六世孫式字景則東晉侍中生嶷嶷生尚
字茂仲生矩字茂約江州刺史生充字宏度中書侍
郎生顒郡舉孝廉七世孫元哲徙居廣陵生善昉善
蘭臺郎憙文選學人謂之書簏生邕字泰和北海太
守工文章天下謂之李北海昉生璞璞生瑄起居郎
生鄆鄘鄘字建侯相憲宗以吐突承璀所薦恥之辭
相位去生拭起居舍人拭生磎字景望相昭宗即劉
崇龜掠白麻誣沮之而不得者磎生沉字東濟漢
中李氏漢東郡太守太常卿武孫頡後漢博士始居
漢中南鄭生郃字孟節司徒知二星向蜀者郃生固
字子堅太尉三子基字憲公慈字季公燮字德公燮
安平相十二世孫德林隋内史安平公生百藥唐禮
部侍郎宗正卿安平文公百藥生安期相高宗安期
生宗師宗臣宗元宗墨柳城李氏二族其一世為
契丹酋長後徙京兆萬年令節曾孫光弼太尉侍中
臨淮郡王其一本奚族不知其氏至寶臣為張𤨏高
養子冒姓張氏後賜姓李為司空清河王略陽李
氏出自廩君之後世居邑西宕渠漢末大亂遷於漢
中楊車坂為百姓害號楊車邑至將軍武始歸於魏
遷略陽北土復號巴氏武生東羌獵將慕慕生輔特
驤庠流輔驍騎大將軍特字元休宣威將軍長樂鄉
侯以子雄僣位追諡景帝廟號始祖驤驍騎將軍以
子壽僣位追諡獻帝庠字元序威寇將軍楊泉亭侯
流字元通秦文王特三子始武威將軍蕩驍騎將軍
雄字仲雋位前將軍僣即帝位國號蜀在位三十六
年諡曰武帝廟號太宗以兄子班嗣蕩五子班琀稚
玝都班字世文襲位一年而雄之子期戕之於殯宫
琀中領軍稚將軍皆死於氐賊玝棄涪城奔晉都為
中宗所殺仲雋四子越期霸保越建寧王相國大將
軍錄尚書事期字世運弑班而自立在位三年驤子
壽廢之為邛都縣公諡曰幽霸保皆不病而死驤子
壽字武考襲廢期而自立在位五年諡昭文皇帝廟
號中宗三子勢廣福勢字子仁嗣父位五年而國亡
晉封之為歸義侯廣大將軍漢王坐求為太弟貶臨
卭侯自殺壽養弟攸安北將軍流子世位將軍又李
庠妹夫西夷校尉含生二子國太宰離太尉含弟胡
將軍又有陰平令李遠將軍李恭大將軍李傳廣漢
太守李超陳倉令李武大將軍李濤司空李璜司徒
李雲漢嘉太守李乾侍中李豔大將軍李基又李壽
瓜牙李閎鎮東大將軍李奕又尚書僕射武陵公載
謀反下獄死越雋太守釗李雄待遇甚厚朝議皆決
之又羅尚西南夷校尉李毅又李特征西將軍遐皆
為李壽所殺越雋太守李演自郡上書勸壽歸正反
本釋帝稱王壽怒殺之左僕射李嶷數以立言忤旨
壽亦殺之雞田李氏本河曲部落稽阿跌之族至
光進賜姓李氏光進節度使光顔守司徒兼侍中
武威李氏見上平聲安氏代北李氏出自沙陀見
上平聲朱耶氏高麗李氏正己為三公有傳及表
范陽李氏自云常山愍王之後載義守太保范陽
節度使渤海李氏靺鞨人茹常為朔方部將以戰
多賜姓更名嘉慶其子懷光為朔方帥位三公以反
誅李氏有董秦者幽州薊人自史思明賊中冐圍歸
李光弼召至京師賜姓李名忠臣檢校司空平章事
西域李氏唐乾元元年西域匿識國王訖俱設伊俱
鼻施(案通考作紇設伊俱鼻施來朝此多一俱字)來朝賜姓李氏河南
李氏後魏官氏志有叱李氏改為李氏西京雜記有
李廓諫濟陰王興居反又李黎一生一男一女以前
生者為長又茂陵少年李亨養鷹狗皆為佳名同州
蒲城人郭子和及其弟子政子端子升歸唐賜姓李
氏婺州刺史夷國公
