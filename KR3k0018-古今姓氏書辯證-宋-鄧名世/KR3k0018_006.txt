古今姓氏書辯證卷二宋鄧名世撰
一東(下)
東郭
出自姜姓齊公族大夫居東郭南郭北郭者皆以地
為氏春秋時齊有東郭書又東郭賈字子方食邑大
陸謂之大陸子方
東里
莊子鄭之東里多才蓋七穆所居論語言東里子産
是也其支庶或以為氏
東宫
元和姓纂曰東宫棄疾隠嵩山年三百歲謹按此必
其先出於列國世子居東宫而不得立者其後因以
為氏如大夫之氏於南宫北宫也姓纂又云齊大夫
東宫得臣誤矣春秋時齊公子得臣為世子不敢居
上位常居東宫故傳稱衛莊姜曰東宫得臣之妹詩
亦曰東宫之妹非得臣以東宫為氏
東門
出自姬姓魯莊公之子遂為卿居魯東門因氏焉謂
之東門襄仲其子歸父以國討奔齊列子有東門吳
漢孝武時善相馬者東門京鑄銅馬式獻之有詔立
於魯班門外事具馬援傳又有琅琊東門雲學嚴氏
春秋官至荆門刺史
東陵
風俗通秦東陵侯邵平之後又齊景公時有隠居東
陵者氏焉神仙傳有東陵聖母謹按漢地里志廣陵
縣有東陵亭即盜跖死利於其上之地也博物志曰
女子杜姜左道通神縣以為妖閉獄桎梏卒變形莫
知所極以狀上因以其處為廟祠號曰東陵聖母然
則聖母不氏於東陵特邵氏齊人之說可㩀
東關
風俗通晉有東關嬖五漢有將軍北亭侯東關義謹
按春秋東關晉之門名其先晉守關大夫以地為氏
而義即其後特不可曰嬖五後也左傳曰外嬖梁五
與東關嬖五晉人謂之二五蓋晉獻公時有東關嬖
人名五而失其姓應劭以嬖五為名誤矣
東方
梁有宿豫士人東方光唐貞觀中定德州平原郡八
姓其一東方氏也唐末有行營都統東方逵為使相
東閭
姓苑云古賢者有東閭子謹按左氏傳東閭齊之門
名所謂州綽門于東閭者當時大夫以所居為氏
東鄉
世本曰宋大夫東鄉為之後賈執英賢傳曰漢井州
護軍東鄉子琴高密人唐藝文志有東鄉助著周易
物象釋疑
東陽
元和姓纂云祖氏家傳祖崇之娶東陽元旋女又宋
員外郎東陽無疑撰齊諧記十卷謹按春秋左氏傳
魯齊晉皆有東陽魯之東陽在泰山南齊之東陽近
萊晉之東陽在魏郡廣平以北今婺州屬縣亦有東
陽必其先列國大夫有以邑為氏者
東丹
五代時契丹阿保機長子突欲為東丹王及德光立
突欲奔唐唐明宗賜姓東丹名慕華後更姓名曰李
贊華
東野
莊子有善御者東野稷一名畢事魯莊公謹按春秋
左傳東野魯地必稷之先為氏宋有殿中丞東野春
東萊
謹按東萊後世以為郡名必秦漢以來人以地為氏
同蹄
本西羌人唐孝友傳永徽初有同官人同蹄智夀父
為族人所殺智夀與弟智爽候諸塗擊殺之今望出
渤海
同官
元和姓纂曰出姓苑謹按同官縣名也必其先以邑
為氏
桐里
元和姓纂曰漢御史中謁者桐里斥生儒為議郎謹
按桐相二字相類而斥亦作相里氏未知孰是也
桐門
桐門宋城北門也元和姓纂有此氏今著其說
銅鞮
謹按春秋晉羊舌赤食采銅鞮謂之銅鞮伯華及羊
舌氏亡以樂霄為銅鞮大夫其地上黨銅鞮縣是也
二人之後必有為氏者元和姓纂始收此氏今從之
中行
出自荀氏晉公族逝敖生荀林父晉文公作三行以
禦狄林父將中行謂之中行桓子以官為氏桓子生
庚及獻子偃字伯游偃生穆子吳吳生文子寅其族
有中行喜
中央
姓解曰中央氏古帝號其後以為姓
中英
元和姓纂曰古帝少昊氏有六英之樂掌中英者以
官為氏
中梁
英賢傳云古隠者中梁子之後謹按古字中仲通用
必仲梁氏之後也
中叔
中叔圉之後晉有中叔無忌漢光武時御史中叔僚
謹按古文中與仲通用
中壘
元和姓纂曰風俗通劉向為漢中壘校尉支孫以官
為氏
終葵
春秋左傳魯定公四年成王封康叔於衛分以商民
七族其一曰終葵氏
終古
元和姓纂風俗通桀内史終古後氏焉
戎子
元和姓纂曰戎子駒支之後為氏謹按世無此氏而
春秋之時齊靈公之妾亦謂之戎子何獨駒支後乃
為氏乎
弓里
後漢獨行傳建封二年騎都尉弓里戍將兵平定幽
州謹按弓里當為戍之氏
宫孫
漢藝文志有宫孫子著書師古曰宫孫姓也不知名
或云室孫氏室訛為宫
熊相
春秋時楚大夫有熊相宜僚熊相禖賈執英賢傳有
楚懷王將軍熊相沂
熊率
元和姓纂曰楚熊率且比後為氏
公冶
出自姬姓季氏之族子曰季冶字公冶為季氏屬大
夫魯襄公二十九年自楚還季武子使公冶問公公
賜之冕服子孫榮之以字為氏故定哀間有公冶長
字子長為孔子弟子孔子以其子妻之即其孫也原
此氏所出者今詳著之
公乘
漢陳餘娶趙苦陘富人公乘氏女又湖三老公乘興
訟王尊治京兆功效後漢更始有左輔都尉公乘翕
新唐史公乘億字夀山登咸通進士第魏博樂彦貞
喜儒引在幕府有詩賦二集
公孫
黃帝之後無人而春秋時國君之孫皆謂之公孫秦
公孫枝字子桑晉公孫杵臼孔子弟子公孫龍字子
石皆以公孫為氏前漢紀平帝元始元年封周公後
公孫相如為褒魯侯恩澤表曰節侯公子寬以周公
後魯頃公孫之玄孫奉周祀為褒魯侯二千戶元年
六月丙午封十一月侯相如嗣更姓公孫氏後更改
為姬氏然則後世公子公孫之氏當以漢史為正後
漢玄菟太守公孫域擊破夫餘遼東兵馬公孫酺以
身扞太守俱沒于陣南燕有侍中公孫五樓專總朝
政兄冠軍將軍常山公歸叔父武衛將軍興樂公頽
公西
孔子弟子公西赤字子華公西輿如字子上公西蒧
字子晳皆魯人邵氏姓解以赤與華為二人誤甚矣
公叔
出自姬姓衛獻公少子發國人謂之公叔因以為氏
所謂公叔文子者也文子生公叔戍以罪奔魯亦作
未禮記又作叔木
公子
元和姓纂曰春秋列國公子之後此知其說而未詳
者今以漢史公子寬事為正
公羊
齊公羊高子夏弟子作春秋傳又公羊買始為鑿巾
以飯(案疑有悞字)
公析
元和姓纂曰衛穆公生公析黑臀其孫成子朱鉏以
王父字為氏謹按春秋傳衛侯之弟黑臀字子叔别
為子叔氏其孫析成子亦不以公析為氏未知林氏
何據也
公劉
姓苑曰后稷之祖有公劉氏誤矣古無此氏而公劉
乃后稷之孫非其祖也此訛誤顯然者不可不正今
駁去
公肩
孔子弟子公肩定字子中魯人
公牛
姓源韻譜曰其先齊公子牛之後淮南子有公牛哀
病七日化為虎
公師
出自姬姓後漢功臣表有公師壹劉聰有太中大夫
公師彧
公旗
世本齊威公時有左執法公旗蕃姓源韻譜曰齊悼
公子子旗之後
公右
姓苑曰高平人謹按春秋國君戎右謂之公右如魯
&KR1968;孫之類必有以世官為氏者
公巫
魯大夫有公巫召伯仲其後以官為氏
公仲
子華子曰程子聚徒著書門人之著書者曰公仲承
最能傳其道與留務滋同學務滋即鬼谷子也
公檮
或作公禱漢藝文志有公檮生終始十四篇師古曰
檮音疇其字從木傳黃帝終始之術
公族
東漢郭泰傳有公族進階其先出自晉公族大夫之
後春秋時驪姬亂晉詛無畜羣公子自是晉無公族
及成公自周歸晉始官卿之適子以為公族故趙盾
請以括為公族韓厥子無忌謂之公族穆子范鞅與
欒盈為公族大夫而不相能其後遂有以官為氏者
公孟
出自姬姓衛襄公生公子縶字公孟以疾不得嗣其
孫彄以王父字為氏其宗人奔齊為公孟綽
公他
世本曰有蒲邑大夫公他世卿其先以王父字為氏
公玉
漢郊祀志濟南人公玉帶上黃帝時明堂圖師古曰
吕氏春秋齊有公玉丹此蓋其舊而說者讀玉為宿
非也
公泥
姓解曰左傳季武子庶子公泥氏誤矣謹按左傳季
公鉏一名公彌未嘗有公泥氏泥彌聲訛也今駁去
公綦
謹按後漢中平四年漁陽人張純殺護烏丸校尉公
綦稠則公綦人氏也姓書未收今增入
公舌
姓解曰左傳晉大夫有公舌赤誤矣謹按古無公舌
氏而晉大夫乃羊舌赤蓋羊公二字之誤今駁去
公帥
本公師氏避晉景帝諱改焉晉成都王帳下有公帥
蕃
公甲
魯哀公二年大夫公甲叔子與析朱鉏戰吳人于夷
吳人獲叔子邵氏姓解以公甲叔及公甲叔子為二
人誤矣今駁去公甲氏
公明
衛有公明賈為公叔文子屬大夫孟子弟子有公明
儀公明高(案檀弓䟽公明儀乃子張弟子此作孟子弟子未知何㩀)
公斂
魯大夫公斂陽字處父為孟氏成宰能逐陽虎
公上
古有公上不害南齊有晉陵令公上延孫為南沙人
范脩化所殺
公山
左傳魯人公山不狃以費畔季氏而奔吳為大夫不
狃字子洩
公罔
孔子弟子有公罔之裘矍相之射嘗使揚觶
公齊
元和姓纂孔子弟子有公齊定謹按家語史記無此
人未知何據(按公齊定疑即公肩定之訛)
公牽
姓解曰世本齊公子牽之後有公牽氏
公仇
姓苑曰後漢零陵太守公仇稱出自晉穆侯太子仇
之後為公仇氏
公幹
古今人表有公幹仕齊為大夫後氏焉
公之
元和姓纂曰季悼子生惠伯鞅鞅生懿伯柎為公之
氏
公勝
前漢藝文志技巧家有公勝子五篇
公城
南史王弘少嘗摴蒲于野舍及後當權有人就弘求
縣此人嘗以摴蒲戲得罪弘詰之曰君得錢會戲何
用禄為答曰不審公城子野何所在弘默然
公若
出自姬姓季武子之子公亥字公若其孫藐以王父
字為氏
公緒
後漢黨錮傳公緒恭為八顧注公緒姓也
公儀
列子周宣王時有公儀伯以力聞諸侯其後有魯相
公儀休又有公儀仲子舍其孫而立其子禮記檀弓
注曰公儀蓋魯同姓
公晳
史記家語有孔子弟子公晳哀邵氏姓解以為公析
哀蓋祈析二字相近而林邵二家之說容有一誤今
附見之
公輸
魯有公輸般為工師孟子所謂公輸子之巧者其孫
曰公輸若遂氏焉
公丘
子思子有公丘懿子衛人與子思論人主自臧則衆
謀不進事
公思
魯季氏之族曰公思展後人以字為氏
公襄
世本曰魯大夫公襄昭魯襄公太子子野之後
公戶
前漢儒林傳魯徐生善為禮學其弟子公戶滿意為
禮官大夫
公慎
魯有公慎氏聞孔子為政出其淫妻
公房
古今人表有公房皮出自芈姓楚公子房之後
公車
出自秦公子鍼字伯車後世别為公車氏
公言
出姓苑未詳其所自
公金
世本秦公子金之後有公金氏
公獻
出姓苑未詳其所自
公息
吕氏春秋有鄭大夫公息房
公留
出姓苑未詳其所自
公朱
世本曰宋公子朱之後
公旅
出姓苑未詳其所自
公冉
魯叔仲氏家臣有公冉務人
空桐
史記商本子姓其後分封以國為姓故有空桐氏
空桑
英賢傳曰伊尹生於空桑後世氏焉
空相
晉惠帝時空相機殺南平將軍孟槐
工師
其先出自古官治木者以官為氏漢有平悼侯工師
喜子靖侯奴孫埶
工婁
左氏傳遂國人四族其一曰工婁氏
紅陽
地理志紅陽漢南陽縣也酷吏尹賞傳曰永始元延
間貴戚驕恣紅陽長仲兄弟交通輕俠藏匿亡命鄧
展曰紅陽姓長仲字也師古曰姓紅陽而兄字長弟
字仲今書長字或作張者後人所增爾一曰紅陽侯
元王之子兄弟長少者誤矣謹按姓書漢紅陽侯劉
富後為紅氏周陽侯趙兼後為周陽氏則紅陽氏之
先亦侯家也今從鄧顔二注
鬷夷
左傳飂叔安裔子董父能擾畜龍以事帝舜帝賜氏
曰豢龍封諸鬷川鬷夷氏其後也杜預注曰鬷水上
夷皆董姓
二冬
冬
姓苑曰前燕慕容皝有左司馬冬夀晉史作佟夀未
知孰是
佟
晉書音義徒冬反北燕錄有遼東佟萬以文章知名
晉史燕慕容皝有司馬佟夀
儂
唐西南蠻居廣容之南邕桂之西天寶初黃氏居黃
橙洞與常氏周氏儂氏相唇齒為寇害據十餘州敬
宗時黃氏儂氏據州十八經略使遣一人詣治所稍
不得意輒侵掠諸州太和之後儂洞最強結南詔之
助懿宗與南詔約和二洞數間敗之邕管節度使辛
讜以美貨啖二洞首領太州刺史黃伯藴屯洞首領
儂金勒等與之通歡負州又有首領儂金澄儂仲武
與金勒襲黃洞首領黃伯善伯善擊殺金澄唯金勒
遁免後欲舉兵報仇辛讜遣人持牛酒音樂解和并
遺其母衣服母賢者也謂其子曰節度使持物與獠
母非結好也以汝為吾子前日兵敗不自悔復欲動
衆兵忿者必敗吾將為官老婢矣金勒感悟罷兵裔
孫儂智高與弟智忠建忠自廣源州舉兵犯廣南破
州郡仁宗遣大將狄青破逐之
宗
後漢鄧禹以宗歆為車騎將軍又凉州刺史宗漢得
羌降安夷縣長宗延為羌所害又西河太守宗育徙
居河東其孫鳳閣侍郎檢校内史秦客中書令郢國
公楚客司農卿晉客楚客秦客與紀處納朋姦世號
宗紀元和姓纂以為周大夫宗伯之後以官命氏誤
矣宗伯自為複姓
彤魚
古今人表黃帝妃曰彤魚氏生夷鼓
宗伯
周官宗伯之後以官為氏王莽以故漢少府宗伯鳳
為僕射丞相王嘉言鳳經明行修又以為太子少傅
與馬宫袁聖王嘉為四師
宗正
南燕錄有宗正謙善卜
