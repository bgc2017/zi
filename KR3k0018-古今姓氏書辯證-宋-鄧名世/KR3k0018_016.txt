古今姓氏書辯證卷十一宋鄧名世撰
五肴
洨
姓苑曰漢書洨孔車收葬主父偃時稱為長者誤矣
此洨人孔車非名孔車以洨為氏
巢
春秋時巢邑大夫牛臣亦或以巢為氏後世望出魯
國者王僧孺百家譜云河内苟超娶魯國巢正女又
有巢猗著音釋三卷望出義興者宋中書舍人巢尚
之玄孫公逸為唐尚藥奉御世傳醫術今稱為巢氏
病源者
茅
出自姬姓周文公第三子茅叔封於其地高平昌邑
縣西茅鄉是也子孫以國為氏後漢樂安太守茅容
後居陳留及晉陵宋茅嵩後居廣陵
包
上黨包氏出自楚大夫包胥有乞師於秦存國之功
食邑於申謂之申包胥子孫徙居上黨丹陽包氏
其先泰山鮑氏王莽時避難去魚為包
苞
出姓苑
麃
風俗通云秦皇將軍麃公之後後漢有麃祀魯有麃
歆
茅夷
元和姓纂曰邾大夫茅夷鴻之後見左傳謹按世無
此氏而春秋時夷鴻姓茅氏謂之茅成子則後世子
孫何至乃以茅夷為氏考之義理極無依據凡姓纂
中誤引經傳增收入姓如罕夷者數十如茅夷者又
數十皆當時門生討論者淺陋訛謬雜之以穿鑿臆
說刊修官未嘗考按本書因而附列今舉凡以辯之
如此類者悉合駁正
六豪
高
高氏出自姜姓齊太公六世孫文公赤生公子高其
孫傒為齊上卿與管仲合諸侯有功威公命傒以王
父字為氏食采於盧諡曰敬仲世為上卿敬仲生莊
子虎虎生頃子頃子生宣子固固生厚厚生子麗麗
生止奔燕十世孫量為宋司城後入楚又十世孫洪
後漢渤海太守因居渤海蓨縣洪四世孫襃字宣仁
太子太𫝊襃生承字文休國子祭酒東莞太守生延
字慶夀漢中太守延生納字孝本魏尚書郎納生達
字式遠吏部郎中江夏太守四子約義(按唐世系表義作文)隠
漢隠晉玄菟太守生慶北燕太子詹事司空三子展
敬泰展後魏黃門侍郎二子讜頤讜冀青二州中正
滄水康公二子祚祐祐字子集光禄大夫建康靈侯
二子和璧振和璧字僧夀後魏中書博士下博公生
顗字門賢輔國將軍延康惠公(案唐世系表作建康惠子)振生石
字安表(案唐世系表振二子長石安次表今作一人與表異)後魏安德太守生
隋萬年令衡衡生元道仲仁季輔季通季輔相唐太
宗泰北燕吏部尚書中書令二子韜湖湖後魏寧西
右將軍生謐侍御史謐生樹生及飜樹生生歡北齊
高祖神武皇帝世系在北齊書及北史飜字飛雀後
魏侍御中散孝宣公生岳字洪略北齊太保清河昭
武王岳生勱字敬德隋洮州刺史樂安侯生宗儉字
士廉相唐太宗六子文敏質行真行審行知名(原闕一人)
文敏字履行戶部尚書駙馬都尉生璇瑾質行主客
郎中真行左驍衛將軍生岐嶠峻峻殿中丞蒲州長
史生餘杭令迥迥生彪著作郎崇賢館學士生某(按彪)
(生炅及集此某字應即炅避宋諱)及集集太原少尹兼御史中丞生
允恭少逸元裕元裕字景珪初名允中吏部尚書渤
海縣男子璩字瑩之相唐懿宗以上出唐宰相世系
表及元和姓纂按姓纂及唐表載高氏事詳矣然猶
有小誤考之春秋高傒乃天子之命卿其得氏在威
公前非有合諸侯之功而後得氏也魯莊公九年齊
桓公入鮑叔薦管仲於公曰管夷吾治于高傒是傒
已為高氏矣十五年復會于鄄桓公始霸十六年盟
諸侯于幽二十七年又盟于幽三十年北伐山戎閔
公元年存魯難經書齊高子來盟僖公元年救邢遷
于夷儀又會諸侯于檉二年救衛封之于楚丘又盟
宋及江黃于貫三年會于陽穀四年以諸侯之師侵
蔡伐楚責苞茅之貢盟屈完于召陵始大霸諸侯五
年以諸侯會王世子于首止七年盟于寗母八年盟
于洮九年盟于葵丘天子賜之胙十三年會于鹹十
五年盟于牡丘十六年桓公卒凡在位四十有二年
桓公之盟莫盛於召陵首止會莫盛於葵丘功莫盛
於救邢存衛存魯北伐山戎南伐楚定王世子而皆
在於即位十年之間則高徯之氏何與於有功乎又
管仲平戎于王辭上卿饗禮則曰臣賤有司也有天
子之二守國高在則高氏為命卿亦已久矣傒之前
已有高渠彌高克為鄭大夫則齊之高氏其先亦已
仕鄭非待傒而賜氏也又春秋高無咎之子弱以盧
叛高止字子容奔燕其子豎不得立齊人立恭仲之
曾孫酀為高氏後酀既立其宗有高發高偃高昭子
昭子名齮一名齕字子將為梁丘據家臣高無㔻奔
北燕皆見於昭定哀之世則酀之後不為無人至孔
子弟子有高柴字子羔亦出定哀間孟子弟子有高
叟出六國時宜皆為高酀裔孫今以量為止十四世
孫而棄酀則世次有疑今辯其誤以見姓氏舊無全
書云漢公孫丞相故人高賀告人曰弘内厨五鼎外
膳一肴安可示天下弘曰寧逄惡賓毋逄故人又酷
吏傳涿大姓西高氏東高氏自郡吏以下皆畏避之
莫敢與牾咸曰寧負二千石無負豪大家師古曰兩
高氏各以所居東西為號者後漢京兆高恢字伯通
隠華隂山中與梁鴻善南陽逸人高鳳字文通見逸
民傳後周賜武陽高賓姓獨孤隋初復舊子穎曾叡
河南高氏後魏官氏志有婁氏(按後魏志有婁氏作是樓氏)改
高氏隋吏部侍郎高孝基名知人房元齡高士廉微
時皆為其所知
臯
後漢桓榮薦揚州從事臯弘字秦卿吳郡人家世衣
冠子徽司徒長史元和姓纂曰望出廣陵後漢梁鴻
夫婦依吳大家臯伯通居廡下伯通察其妻舉案齊
眉異之曰非凡人也乃舍之於家
勞
晉有三公渤海勞霸(按後漢有郎邪勞丙)
牢
古牢子之後漢有尚書僕射牢梁春秋時齊大夫牢
成前軍御(按此下疑有脫文)又魏將軍牛金亦嘗避難改牢
氏
襃
出自姒姓夏禹之後為諸侯以國為氏其地梁州襃
城是也又河南襃氏後魏官氏志代北達勃氏改焉
宋有太子洗馬襃希儼
陶
姓書云出自陶唐氏之後以國為姓誤矣謹按風俗
通曰氏於事者巫卜陶匠周成王分康叔以商民七
族一曰陶氏即其後也後世望出丹陽晉太尉侃之
祖父同始居焉同生丹吳揚武將軍柴桑侯遂居其
地生侃字士衡娶十五妻生二十三子(按陶侃傳士衡作士行二)
(十三子作十七子與此異)二子少亡二十一子官至太守侃生員
外散騎岱(按陶潛傳祖茂武昌太守此言潛祖員外散騎岱亦異)岱生晉安城
太守逸逸生彭澤令贈光禄大夫潛潛生族人熙之
(按晉書宋書陶潛傳俱不載其子然潛五子俟儼份佚佟見潛誡子書無熙之名潛生族人四字應有脫)
(誤)宋度支尚書熙之生梁邵陵内史測測生陳吏部
尚書旻旻生隋散騎常侍元安元安生陳䕫州都督
尚書令金陵縣公琮琮生唐韶州始興令處寂滁江
二州刺史銳賀州錄事參軍文禎處寂生唐滕王府
陪戎副尉先期先期生光庭光庭生如革及江州刺
史祥如革生進金進金生淮南威毅第二十將茂麟
茂麟生左中衛將軍若思若思生左驍衛將軍鑑
桃
其先食邑桃丘氏焉或曰周官攻金之工有桃氏為
劔者以世官為氏後慕容熙幸臣桃仁北燕馮素弗
以秦趙勲臣子弟桃豹為右常侍
敖
高陽氏别號大敖其後有敖氏唐有敖穎進士第望
出魯國
曹
出自高陽之後陸終第六子安為曹姓裔孫曹挾周
武王封之於邾其地魯國鄒縣是也十四代孫文公
遷於繹至戰國時距挾凡三十九世而楚滅之封其
君為鉅鹿侯漢相國平陽侯參生侍中窋後徙居杜
陵後漢扶風曹世叔娶同郡班彪女名昭字惠班生
子成齊相關内侯成生子穀中散大夫昭壻之妹曰
曹生孝女曹娥會稽上虞人父盱絃歌為巫祝溺死
燉煌太守曹(原缺)益州太守曹謙金城西部都尉曹鳳
唐河南曹氏確字剛中相懿宗世系在唐表或曰
姬姓周文王子振鐸封為曹伯至伯陽為宋所滅子
孫亦以國為氏魏太祖即其後也誤矣當伯陽未亡
時已有曹氏則魏亦當為陸終之後特史臣失於稽
考因成傅會之文爾今望出譙國者漢丞相平陽侯
參始居沛國譙縣望出金鄉者唐御史中丞懷舜之
後出齊郡亭山縣者唐金部郎中長史之後出東海
者晉吏部尚書簡之後出陳留者晉陳留太守同之
後出清河者晉清河太守泓之後出鉅鹿者魏太尉
洪之後宋真定靈夀曹氏同生業業生成德軍兵
馬使芸芸生彬字國華太師兼侍中樞密使贈中書
令濟陽武惠王加贈韓王有傳生璨璉珝瑋玹玘珣
琮璨字韜光殿前都指揮使河陽節度同中書門下
平章事贈中書令諡武懿有傳生儀伸儀字搢臣耀
州觀察使知渭州有傳生内殿崇班詠閤門通事舍
人詥謂西京左藏庫副使諹左侍禁談詠生文思副
使明侍禁曖明生濟涇洚曖生淵詥生内殿承制昈
昈生湜泌謂生文思副使昕昕生演汯濬諹生奉職
昭談生評事晭晅昶伸東頭供奉官璉滑州都指揮
使無子珝娶秦王女昭宣使恩州團練使生右侍禁
倫及偕倫生内殿承制訥訥生侍禁諫偕字光道衛
州防禦使知河陽有傳生大理寺丞諝侍禁詁内殿
崇班謐詁生㬢瑋字寳臣宣徽北院使簽書樞密院
彰武軍節度使贈侍中諡武穆有傳生禮賓使僖内
殿崇班侍供備庫副使偀倩僖生供備庫副使諒左
藏庫副使說内殿崇班譁誼諷諒生奉職曛侍禁旴
殿直晛内殿承制昉侍禁暌說生評事昧諷生評事
旻譁生奉禮郎杲昪誼生供奉官暉内殿崇班暲侍
禁映暄暉生浹洞暄生沖㳙偀生供備庫副使諮諮
生暭暚暭生濡玹左藏庫副使暚生殿直偁三班奉
職估文思使僅左藏庫副使備偓偁生左藏庫副使
諲諲生内殿承制㫛供奉官晊侍禁昺奉禮郎易晊
生淑沔湘測溉僅生左侍禁諤殿直證内殿承制詔
諤生侍禁晈殿直譜詔生曠奉禮晄備生大理評事
詧偓生内殿承制誨殿直論玘虞部員外郎贈太師
尚書令兼中書令吳王生傳佾億女為慈聖光獻皇
后傳四方館使榮州刺史生供備庫副使誦誦生大
理評事景佾字伯容保静保平軍節度使守太保贈
太師沂王有傳生皇城副使評東頭供奉官誠六宅
副使諭文思副使詳皇城副使諶東上閤門誘誠生
侍禁&KR0034;&KR0008;昇奉禮郎昱供奉官晟億莱州防禦使生
内殿崇班讀皇城副使誌誌生昂晸珣東上閤門使
儀州刺史有傳生文思副使傑左藏副使依東頭供
奉官俊文思副使侁傑生三班奉職誥依生侍禁譄
俊生供奉官譓譏侁生供奉官計殿直讚計生時琮
為侍衛親軍馬步軍都指揮使有傳生皇城使嘉州
刺史脩西京左藏庫使任六宅副使佺左藏庫使偃
六宅副使伉左班殿直俌脩生供奉官誡侍禁誗内
殿承制誎供奉官侍禁訏殿直譔誎生昰旦訪生暟
曠任生侍禁診奉禮郎訅侍禁譼供奉官諺殿直調
諺生渙
毛
漢有畫工毛延夀晉巴西郡丞毛植唐時滎陽河陽
北地毛氏世系皆具元和姓纂(按姓纂毛氏今缺)延夀畫人
形醜好老少必得其真
陶丘
元和姓纂曰帝堯子居陶丘因氏焉齊大夫陶丘德
漢侍御史陶丘仁後漢陶丘子林生魏安定太守壹
壹生晉陳留太守達江左有陶丘乂之漢末有平原
陶丘隆舉劉岱劉繇者
陶叔
出自周成王子陶叔之後以國及王父字為氏
曹牟
姓解曰先賢傳有兖州刺史曹牟君卿平昌人
曹丘
元和姓纂曰漢季布傳有曹丘生謹按曹丘生轅固
生皆以諸生顯名故姓名之下稱生傳曰季布之名
曹丘揚之也然則曹丘本非複姓林氏誤矣
饕餮
南史梁武陵王紀舉兵敗有司請絶屬籍元帝賜姓
饕餮氏
臯落
出自隗姓赤狄别種居東山者以國為氏
