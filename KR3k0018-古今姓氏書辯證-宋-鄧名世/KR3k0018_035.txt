古今姓氏書辯證卷三十宋鄧名世撰
九御
御
元和姓纂周禮御人因官命氏左傳有御叔今從之
又云漢公孫丞相故人御人倩誤矣故人乃鄒長倩
事具西京雜記
慮
謹按左傳有賈人司徒老祁慮癸二人杜預别司徒
老祁為一人則慮癸宜為姓慮名癸
鑢
音慮左傳楚大夫鑢金之後
庶
檀弓子思之母死于衛門人曰庶氏之母死何為哭
於孔氏之廟注曰庶姓也急就章有庶霸遂吴氏討
論此氏最為詳明有據者
豫
謹按戰國策曰豫讓晉畢陽之孫詳此則豫子之先
出畢氏畢氏之先出於姬姓史記宋有魚者豫且必
其後也
茹
出姓苑音去聲又音上聲
御龍
出自祁姓陶唐氏之孫曰劉累夏王孔甲擾于有帝
帝賜之乘龍河漢各二各有雌雄孔甲不能食劉累
學擾龍于豢龍氏以事孔甲能飲食之夏后嘉之賜
氏曰御龍以更豕韋之後
著丘
出自巳姓莒著丘公之後莒夷國無諡而有號故以
號為氏著丘莒别邑也
去疾
世本鄭穆公子去疾之後
去斤
代北去斤氏魏孝文時改為艾氏
十遇
注
出姓苑
裕
出姓苑西秦時鮮卑大夫裕苟來降拜建忠將軍蘭
泉侯
諭
姓書云諭與喻同皆音樹
喻
出自姬姓鄭公子渝彌周桓王時為鄭司徒(案左傳鄭有堵)
(俞彌無渝彌名然俞彌乃堵氏此疑悮)後立别族為渝氏歴秦漢至景
帝皇后諱志字阿渝中二年避諱改水為喻因為喻
氏南史梁世寒門逹者唯陳慶之與俞藥藥初為武
帝左右帝謂曰俞氏無先賢世人云俞錢非君子所
宜改姓喻藥曰當令姓自於臣歴位雲旗將軍安州
刺史唐咸通中有刺史喻士珍
傅
唐宰相表曰出姬姓黃帝裔孫大由封於傅邑因以
為氏商時虞虢之間有傅氏居于巖傍號為傅巖高
宗得說於此命以為相裔孫漢義陽侯介子始居北
地曾孫長復封義陽侯生章章生叡代郡太守二子
巽魏冀州刺史允後漢弘農太守字固二子嘏松嘏
字蘭石魏太常陽都元侯嘏生祗晉太子太傅靈川
縣公祗三子宣晉御史中丞暢後趙大司馬雋東明
亭侯暢生冲詠嘏十一世孫奕唐中散大夫太史令
泥陽男北齊有行臺僕射伏武孫文傑唐把王府典
軍清河傅氏出自後漢漢陽太守北節侯燮字南
容生幹字彦林魏扶風太守幹生玄字休奕晉司隸
校尉鶉觚剛侯玄生咸字長虞晉司隸校尉正侯始
自北地徙清河裔孫仕後魏為南陽太守生交益殿
中侍御史交益生元淑依仁游藝元淑冬官尚書生
伯玉及司勲郎中黃中依仁生侍御史延嗣游藝相
武后所謂四時仕宦者後漢武威太守護羌校尉傅
育生毅明進侯南史傅琰字季珪父僧祐山陰令有
能名琰仕宋為武康令遷山陰令並著能名二縣皆
謂之傅聖父子並著奇績時云諸傅有理縣譜子孫
相傳不以示人宋傅宏之字仲度北地泥陽人舊屬
靈州漢末失土寄馮翊置泥陽富平二縣廢靈州故
傅氏悉屬泥陽晉武帝太康三年復立靈州縣傅氏
還屬靈州宏之高祖祗晉司徒後封靈州公不欲封
本縣故祗一門還屬范陽曾祖暢祖洪度江父歆梁
州刺史後涼張掖督郵傅曜為丘池令尹興所殺前
燕有護軍傅顔今謹按舊書自風俗通至元和姓纂
皆云說築於傅巖因以為姓大誤矣謹按國語周内
史過對惠王曰丹朱之神降于莘宜使太史帥狸姓
奉犧牲獻焉王從之使太宰忌父帥傅氏及祝史往
韋昭注曰狸姓丹朱之後在周為傅氏神不歆非類
故帥以往又春秋時鄭大夫有傅瑕晉有傅&KR0008;傅氏
亦未嘗乏人今詳此則堯出於黃帝丹朱出於堯大
由宜出於丹朱傅氏更虞夏商周為族姓已久特少
顯者故史失其系爾今從唐表為正止改盤庚二字
為武丁姬姓為狸姓黃帝為堯帝又止於相裔二字
間增東周時鄭有傅瑕晉有傅&KR0008;十一字則極詳明
矣
俞
今撫州臨川民有俞氏不音平聲而音喻謹按喻氏
舊音樹必治平初避上嫌名聲同者因去口為俞又
嫌其與平聲俞氏相雜則音喻以别之(案廣韻俞字無音去聲者)
(今附入遇韻)
傅餘
晉傅餘頠著複姓錄自云傅說之後留居傅巖為傅
餘氏
務相
廩君姓務相氏謹按後漢南蠻𫝊務相乃巴氏子非
以務相為氏今駁去
具封
元和姓纂曰鄭公子具食采開封因氏焉鄭大夫具
封狐人
注吾
唐會昌中回鶻戞頡斯君長阿熱使注吾合素上書
注吾虜姓也合言猛素者左也謂武猛善射者行三
歲至京師武宗大悦命班渤海使者上以其處窮遠
能修職貢云
樹洛干
代北樹洛干氏後改為樹氏
十一暮
慕
今開封市人有慕氏不詳所出虢州團練使鄆州總
管慕興定州人或作慕容氏
募
謹按南史新羅國王姓募名泰始梁普通二年遣使
隨百濟奉獻方物
度
漢度安年十七為侍郎後漢度尚荆州長史今詳度
安乃慶安世事(按世事二字疑)西京雜記姓源韻譜誤也
路
出自姬姓帝摰子玄元堯封於中路歴虞夏稱侯子
孫以國為氏(案汲冢周書路人大竹注路人東南蠻又國語北有路洛泉徐蒲皆赤翟别種)
(隗姓子爵左傳宣公十五年晉滅之潞子嬰兒是也顔師古注急就章路水名又因為縣在涿郡界居者氏)
(焉王應麟注妘姓陸終子求言之後别封路元和姓纂亦作黃帝之後惟唐世系表謂出自姬姓帝摰後)
(辯證所引盖據此)西漢有官師路扈為天子筆皆直百金梁
孝王客路僑如善賦符離侯慱德始居平陽裔孫嘉
字君賓晉安東太守曾孫建生慶(案唐世系表建曾孫慶此作生不合)
後魏太常卿生彩後周夏州刺史彩生兖(案兖唐世系表作克)
隋兵部侍郎閿卿公六世孫巖(案唐世系表六世作七世)字魯瞻
相懿宗又泌生隨字南式相文宗皆有傳及世系表
潞
出自隗姓赤狄之種曰潞氏其爵為子其地上黨潞
縣是也春秋時潞子嬰兒為晉所滅子孫仕晉又河南
潞氏後魏官氏志没路真氏改焉
顧
唐表云出自已姓顧伯夏商侯國也成湯伐韋顧顧
之子孫散亡以邑為氏初居會稽漢有顧翺者事母
孝母喜食雕胡徙居太湖湖中自生雕胡得以養母
至吳丞相雝弟侍中徽又徙居鹽官徽十世孫越陳
黃門侍郎孫裔唐著作郎餘杭公生琮相武后生潤
祕書郎浚齊安太守唐顧雲字垂象池州人虞部郎
中為高駢淮南從事有顧氏編遺十卷苕川總載十
卷纂新文苑十卷啟事一卷賦二卷集遺具錄十卷
又吳人祕書郎顧况子非熊大中時為旴眙簿棄官
隠茅山有詩一卷大中校書郎顧陶有唐詩類選二
十卷顧氏譜云越王句踐七代孫閩君搖漢封於甌
搖别封其子為顧余侯因氏焉漢初分會稽為吳郡
遂為吳郡人
胙
姓解曰左氏周公之胙嗣因有胙氏謹按邵說誤矣
當云出自周公之後封於胙子孫以國為氏可也然
世無此氏見史傳者今姑存之
互
唐紀異錄寧州羅川人互可思年已百歲明皇得二
十七仙玉像於金華可思其地即可思莊也可思至
京失其所在
慕容
前燕錄云昔高辛氏游于海濱留少子壓越以居北
夷邑于紫蒙之野號曰東胡秦漢之際為匈奴所敗
分保鮮卑山因山為號至魏初率義王莫護跋攜部
落入居遼西燕代多冠步搖冠跋好之乃斂髮襲冠
諸部因謂之步搖後音訛為慕容子木延左賢王孫
涉歸進拜單于遵循華俗至廆字奕洛瓌始號燕王
位車騎將軍平州牧大單于在位四十九年薨策贈
大將軍開封儀同三司襄公追尊高祖武皇帝廟號
高祖弟運平西王廆五子翰皝仁昭幼翰字元邕建
威將軍皝字元真侍中大將軍大都督河北諸軍事
大單于燕王在位十五年追諡文明皇帝廟號太祖
子雋嗣位征虜將軍昭建武將軍運生制尚書令臨
澤侯皝五子雋恪垂納德雋字宣英初為燕王太子
嗣位承制一如廆皝故事以永和八年僣即帝位國
號大燕十一年而死諡景昭皇帝廟號烈祖子暐嗣
恪字元恭太宰錄尚書事太原王垂字道明仕苻堅
為京兆尹泉州侯(案垂仕苻堅封賓都侯此作泉州侯疑誤)太元十一年
據中山僣即尊位國號後燕在位十三年諡成武皇
帝廟號世祖子寶嗣納北海王以子超僣立追諡穆
皇帝德字元明仕後燕慕容寶為使持節都督冀兖
青徐荆豫六州諸軍事特進車騎大將軍冀州牧隆
安四年據廣固僣立國號南燕在位五年諡獻成皇
帝無子以母兄納之子超嗣制生精北地愍王入後
魏為豆盧氏雋五子曄臧暐泓冲曄為太子早死諡
獻懷臧撫軍大將軍樂安王暐字景茂嗣位二十一
年而國亡入前秦仕苻氏為尚書新興侯追諡幽皇
帝泓濟北王冲中山王垂兄子紹鎮南將軍楷征西
大將軍太原王垂六子全寶農柔隆熙全諡莊獻太
子追諡皇帝寶字道裕仕苻堅為凌江將軍垂僣位
立為太子垂死嗣立二年而蘭汗弑之諡惠愍皇帝
廟號烈宗子盛嗣農大司馬隆征北將軍高陽王熙
字道文仕盛為驃騎大將軍尚書左僕射中領軍盛
死繼立在位六年寶養子高雲弑之而自立追諡昭
文皇帝雲亦為馮跋所滅垂弟子宙司空樂浪王納
子超仕叔父德為驃騎大將軍北海王德死以超嗣
在位六年宋公劉裕滅之德兄子麟司空趙王寶四
子盛會策元盛字道韻嗣位三年而死諡昭武皇帝
廟號中宗叔父熙嗣會清河王策字道符立為太子
蘭汗殺之元字道光平原公盛子定德從弟鍾字道
明都督錄尚書事奔于姚興興拜始平太守歸義使
自晉永嘉時建國為吐谷渾隋唐間慕容伏允為王
死長子順為可汗順子諾曷鉢立封青海國王諾曷
鉢死子忠立忠死子宣超立宣超死子曦皓立龍朔
三年吐蕃取其地凡三百五十年而國絶貞元十四
年以朔方節度副使慕容復為長樂都督封青海郡
王襲可汗號復死停襲
慕輿
元和姓纂曰鮮卑慕容氏音訛為慕輿氏前燕錄有
慕輿虔慕容嵩左衛將軍慕容騰太師慕輿根尚書
左僕射慕輿護司徒慕容拔越騎校尉慕輿良燕慕
容廆有臣曰慕輿句勤恪廉靖使掌府庫不案簿書
而始終無漏又慕輿河明敏精審使典獄訟覆訊精
允
路中
賈執英賢傳曰路中大夫以為氏
路洛
見入聲十九鐸鳥洛氏
素和
唐嘉善府左果毅都尉誓狀云其先出自顓帝王子
偁曾孫重黎誅共工氏有功堯命其子和仲居春官
代為岳牧和仲之孫宗處代清素自守百姓號曰素
和子孫氏焉後趙有宜陽公素和明即宗處之後也
北齊士開改姓和氏
素黎
後魏官氏志曰素黎氏後改為黎
護諾
後魏西河護諾干内附姓纂以為護諾氏
布却
出姓苑
庫門
官氏志庫門氏後改為河南門氏
庫汗
唐貞元中范陽判官有庫汗勣
庫狄
鮮卑段匹磾之後姓庫狄後周有少師庫狄峙
庫成
燉煌實錄右奉車都尉庫成述生濟為大夏令
步叔
家語齊人步叔乘為孔子弟子字子車(案廣韻作少叔乘)
庫如干
出官氏志
庫傉官
前燕錄燕將庫傉官斌降魏又叛魏歸燕魏斬斌并
其族幽州刺史昌征北將軍提又慕容垂左長史庫
傉官偉官至太師慕容寶時西河公庫傉官驥守中
山為慕容詳所殺盡滅庫傉官氏其族有先降魏者
後有岷山桓公庫傉官泥隋初改為庫氏
步大汗
北齊步大汗氏後改為韓氏
步鹿孤
代北步鹿孤氏後改為步氏亦作步鹿根氏
步六根
代北步六根氏後改為步氏亦作步鹿根氏
步六孤
後魏步六孤真為長安鎮將孝文入中國改步六孤
為河南陸氏
十二霽
蒂
或作䠠音帝漢王莽傳有中常侍䠠惲
系
楚有系益
惠
梁相惠施著書稱惠子西漢長安儒生惠莊聞朱雲
折五鹿充宗之角乃裹糧從之
桂
漢有燕人桂褒為揚州刺史後漢太守陳球碑陰有
城陽炅横漢末被誅有四子一守墳墓姓炅一子避
難居徐州姓昋一子居幽州姓桂一子居華陽姓炔
四字皆九畫今詳横必王莽時死褒乃其後也近世
桂氏望出天水燕郡
昋(音桂)
一云本姓炔名貞為秦博士坑儒後改此姓
炅(音桂)
太宗廟諱從日從火事見桂氏
炔
前漢儒林傳尚書大夏侯學有齊人炔欽字幼卿為
博士其師許商號欽為文學以比四科
隸
王莽大司馬隸並
第三
其先齊諸田氏漢武徙諸田于園陵以門族次第為
氏廣孫田癸為第三氏
第五
唐有第五華弟琦相肅宗又有宦官第五可範
惠叔
魯大夫孟惠叔難後為氏後漢尚書郎惠叔儉
惠牆
左傳宋寺人惠牆伊戾注惠牆姓也
細封
唐党項别部姓細封氏
契苾
九姓回鶻匈奴苖裔後魏時謂之高車亦謂之回鶻
亦曰敕勒周隋時又曰鐵勒居隂山之濁洛河北其
一曰契苾部亦曰契苾羽在延耆西北鷹莎川其酋
阿槾(案唐書回鶻傳作哥楞)自稱可汗與弟莫賀咄特勒皆有
勇莫賀咄死子何力尚紐率其部帥來歸詔處之甘
涼間以其地為榆溪州其後哥舒翰守潼關時蕃將
契苾寧以本軍隸麾下
麗飛
麗飛與荔非同
