古今姓氏書辯證卷三十八宋鄧名世撰
十七薛
薛
出自任姓黃帝孫顓帝少子陽封於任十二世孫奚
仲為夏車正禹封為薛侯其地魯國薛縣是也奚仲
遷于邳十二世孫仲虺復居薛為湯左相臣扈祖己
皆其胄裔也祖己七世孫曰成徙國於摯更號摯國
女太任生周文王至武王克商復封於薛為薛侯齊
桓霸諸侯薛侯獨不從黜為伯歴三代凡六十四世
其可記者軫生初初生厲侯陵陵生宣武侯房房生
哀侯褒褒生莊侯元元生平侯貴貴生昭侯直直生
襄侯夷夷生威侯辨辨生康侯安興安興生定公箱
箱生恭侯尚尚生景侯魏魏生宣侯伯勤伯勤生簡
侯文歡文歡生惠侯夷黃夷黃生靈侯英英生文侯
俱俱生隠侯清清生愍侯洪洪為楚所滅公子登仕
楚懷王為沛公不仕隠於博徒因以國為氏所謂薛
公也漢御史大夫廣德孫愿徙居淮陽巴蜀太守齊
又徙河東汾隂世號蜀薛生懿懿三子恢雕興恢一
名開河東太守號北祖雕號南祖興號西祖興子濤
與北祖南祖分統部衆世號三薛至内都大官謹五
子號瀵上五門世系皆具唐宰相表吳薛綜子瑩孫
兼三人皆為太子太傅謂之吳國三傅後魏薛通子
道衡道衡子收收子元超子曜五世有文集唐薛瓘
瓘子紹及堂姪衡衡子琇並尚主一門四主隋唐定
河東薛為乙門太和二十年衆議以薛氏為河東戊
族帝曰薛氏蜀也豈可入郡姓直閤薛宗起執戟在
殿下出次對曰臣之先人漢末仕蜀二世復歸河東
今六世相襲非蜀人也伏以陛下黃帝之裔受封北
土豈可亦謂之胡耶今不預郡姓何以生為乃碎戟
於地帝徐曰然則朕甲卿乙乎乃入郡姓仍曰卿非
宗起乃起宗也賈執姓氏譜劉朱周武薛為沛國五
姓魏太和族品柳裴薛為河東三姓
泄
春秋時鄭大夫洩駕洩伯之後有洩堵寇又有陳大
夫洩冶亦作泄魯人泄柳漢中大夫泄公與貫高相
知
洩
春秋時鄭大夫洩伯之後有洩堵寇
卨
邵氏曰音薛契之後世為氏謹按漢書契作卨
裂
出自春秋紀大夫裂繻字子帛之後
硩
音徹周禮硩鏃氏後
折
後漢獨行傳折像字伯式廣漢雒人其先張江者封
侯於折曾孫國為鬱林太守徙居廣漢因封氏焉國
生像(案後漢書折像入方術傳此作獨行傳誤)羌族有西河折氏世家雲
中為北蕃大族自唐以來世為麟府州節度使宋西
河折氏唐振武軍緣河五鎮都知兵馬使宗本生嗣
倫麟州刺史嗣倫生從阮周静難軍節度檢校太師
兼侍中從阮生德扆德愿德扆永安軍節度檢校太
師贈侍中有傳二子御勲泰寧軍節度檢校太尉兼
侍中有傳
舌
謹按春秋越大夫止有后庸而姓書以后為舌誤世
無舌氏或云恐周官舌人之後
櫱
姓苑云東莞人本姓薛以避仇加木
悦
後燕錄悦希為慕容恪司馬
說
言說之說亦姓也
竭
今撫州臨川細民有此氏不知其所自出
列禦
元和姓纂曰鄭穆公時列禦寇之後著書八篇誤矣
謹按列子名禦寇謂之子列子如曰禦寇伏地汗流
至踵則單姓列明矣
揭陽
漢功臣揭陽定初為南越揭陽令聞漢兵至定降封
安道侯因官為氏定薨子當時嗣師古曰揭音竭
折掘
南凉秃髮傉檀立其妻折掘氏為皇后又右衛折掘
竒鎮據石驢山叛
折婁
本鮮卑人隨魏南徙
别成
漢藝文志隂陽家有别成子望軍氣六篇今詳别成
乃著書人也
悦力
後魏有悦力氏
十八藥
藥
唐貞觀所定果州武都郡五姓一曰藥宋太原藥氏
定國軍節度使檢校太師贈侍中元福有傳生可瓊
軍器庫使
略
姓苑曰零陵人千姓編曰吳有略統誤矣統姓駱
若
古有賢人若氏魯人漢河間王元與妻若共乘朱輪
若即妻之氏也淳于長母乃王氏名若不可不辯
鄀
出自春秋鄀國在商密秦滅之子孫以國為氏
若敖
出自芉姓楚子熊鄂生熊儀謂之若敖後以為氏謹
按春秋楚君之不以壽終者葬不以成君之禮皆謂
之敖若敖霄敖堵敖杜敖郟敖訾敖皆是也
若羅
晉孝惠帝時鮮卑若羅拔能寇凉州張軌擊斬拔能
威名大振
若干
出姓苑後魏代北人後改為若氏晉載記後燕步兵
校尉若久和(案後魏始改若干為若氏後燕之若久和在改氏前不應為若干氏之後)
矍相
姓苑曰沛人其先魯大夫食采矍相因氏焉
藥羅葛
唐回紇舊傳回鶻居薛延陀北婆陵水上距京師七
千里有九姓藥羅葛回紇姓也回紇嘗遣藥羅構來
朝本唐人姓呂氏因入回紇為可汗養子遂從其姓
若口引
後魏若口引氏改為寇氏孔志雜錄曰引音辰
十九鐸
莫
其先楚人以大為莫故其官謂之莫敖後以官氏漢
獻帝時有益州從事莫嗣河南莫氏後魏邢莫氏
莫多婁氏改焉
幕
出自媯姓帝舜之後有虞幕名思為夏諸侯能聽協
風以成樂物生功在祀典三王皆祀之後世氏焉
鄚(音莫)
人姓按河間有鄚縣此必以邑為氏
落
春秋赤狄臯落氏後單為落氏後漢中平四年二月
滎陽賊殺中牟令落皓
絡
衛有賢者絡疑之後
駱
後凉呂纂親將駱謄
雒(音洛)
馬援傳麊(音麋)泠縣有雒將乃徵側徵貳之父謹按前
漢注漢火行忌水故去洛水而加佳然則此人以水
為氏姓苑又有雒氏音洛
錯
姓苑宋有太宰錯君後為氏唐時溫泉多此姓
閣
唐有閣輔奴任潭州槁口鎮副使自云望出河南
鄂
巴陵蠻七姓其一曰鄂氏
薄
晉東海王越有將薄盛今望鴈門譙郡
郝
秦上卿郝晏唐有土蠻揚劉郝三姓世為長襲封王
又盧水郝奴乘慕容氏既敗之後稱帝長安姚萇攻
降之後燕有平北司馬郝景北燕有昌黎郝越
索(昔各切)
出自周成王分魯公商民六族其一索氏之後後漢
燉煌長史索班
佫(音鶴)
姓苑貉音鶴佫音涸
䎰
音作出蒼頡史篇
博
風俗通漢有博勞吉善相馬今望出淮南謹按博齊
之聊攝秦為東郡隋因博平縣建為博州
霍
唐貞觀所定果州武都郡七姓一曰霍氏
郭
出自姬姓周武王封文王弟虢叔於西虢封虢仲於
東虢西虢地在虞鄭之間平王東遷奪虢叔之地與
鄭武公楚莊王起陸渾之師伐周責王滅虢於是平
王求虢叔裔孫序封於陽曲(案唐世系表此下尚有號為郭公因以為氏文)
(義方順)因以為氏後魏郭崇播本黨氏改焉賈執姓氏
譜定太原五姓隋唐定山東八族其一皆曰郭氏謹
按春秋齊大夫有郭榮郭周父則郭公之後得姓者
初仕齊又唐表誤以楚武王為莊王合改正
鐸遏
姓纂曰晉軍尉鐸遏寇之後宋襄公下大夫鐸遏章
謹按遏寇姓鐸氏晉人也故望出絳郡
莫侯
河南乞伏乾歸有梁州刺史莫侯悌眷為御史大夫
莫輿
後魏官氏志莫輿氏改為輿氏
莫盧
莫盧氏改為盧氏
莫折
後魏末有亂寇莫折念生
薄奚
官氏志薄奚改為河南薄氏
薄野
代北薄野氏
落姑
魯大夫食采落姑氏焉漢有博士落姑仲異
落下
益部耆舊傳有閬中落下閎作太初歷(案落下閎原傳作洛下閎此誤)
駱雷
代北人姓
拓跋
出自姬姓黃帝生昌意受封北土黃帝以土德王北
俗謂土為拓謂后為跋故以拓跋為氏或說自云拓
天而生拔地而長遂以為氏裔孫始均仕堯時逐女
魃于弱水北人賴其勲舜命為田祖歷三代至秦漢
不交南夏至成王帝毛統國三十六大姓九十九威
振北方成帝十二世至獻帝生聖武皇帝詰汾田于
山澤天女受命相偶明年以所生男授帝是為神元
皇帝生力微時人諺曰詰汾皇帝無婦家力微皇帝
無舅家神元一百四歲崩子章皇帝悉鹿平皇帝綽
繼立綽崩文帝少子思皇帝弗改立裔孫昭成皇帝
什翼健生太子寔生道武皇帝珪始稱魏珪生明皇
帝嗣嗣生太武皇帝燾燾生景穆太子晃晃生文成
皇帝濬濬生獻文皇帝弘弘生孝文皇帝宏太和二
十年正月丁卯詔改姓元氏自是拓跋氏降為庶姓
散在夷狄唐時党項以姓别為部而拓跋氏最彊有
拓跋赤辭與從子思頭其下拓跋細豆皆降擢西戎
州都督賜姓李又有静邊州刺史拓跋朝光樂州刺
史拓跋乞梅其居夏州者號平夏部天寳末戰有功
擢容州刺史天柱軍使裔孫拓跋思恭咸通末討巢
賊僖宗以為夏綏銀宥節度使同平章事賜姓李其
弟思諫思欽皆節度使
拓王
後周王秉王興並賜姓拓王氏舊唐史儀鳳二年命
嶲州都督拓王奉擊吐蕃
索盧
後秦燉煌索盧曜姚萇遣刺苻登不克被誅
莫那盧
代北三字姓孔至曰莫那盧氏後改姓盧
