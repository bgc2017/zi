古今姓氏書辯證卷二十宋鄧名世撰
二十二覃
覃
今人音尋後漢漊中蠻覃兒健澧中蠻覃戎唐將王
翃擒西原賊帥覃問宋章惇安撫湖北平州蠻覃文
猛漢賜州蠻覃彦以地内附
譚
出自周畿内諸侯譚子之後春秋魯莊公時齊桓公
滅之子孫以國為氏晉吏部郎謝朓知選時有姓譚
者乞官朓曰齊侯滅譚那得有卿對曰譚子奔莒所
以有僕人以為佳對漢末太原譚賢守節不仕王莽
賢字伯升又唐人譚正夫
南
出自子姓成湯八世孫盤庚妃姜氏夢赤龍入懷因
孕十二月而生子手把南字長荆州因號南赤龍生
子條條孫仲為紂將平獫狁之難宫括為周文王臣
封南陽侯宫括生邵為成王大司馬封白水侯邵生
宫宣王時為南陽侯又宫生伯莊王時為上大夫春
秋時有周大夫南季聘魯宜為宫之子伯之父兄其
後魯有南蒯南遺漢有南季傳西京曹元禮算術唐
肅宗時給事中南巨川望出河東開府儀同三司南
霽雲望出魏郡頓丘霽雲生涪州刺史承嗣(按辯證于東姓)
(云中國有東西南氏高麗有北氏必其先皆以方為氏而此條所引並不言方盖以姓纂誤為辯證也今)
(仍舊本)
男
謹按周初有定州偽將男在貴江南人是男為人姓
而姓書未收也今增入
堪
出自高辛氏才子八元其一曰仲堪子孫以王父字
為氏
南郭
出自齊大夫居國之南郭因氏焉春秋時齊大夫南
郭偃會晉而逃歸又景公子鉏奔魯亦謂之南郭鉏
于莊子時有南郭子綦生八子召九方歅相之
南宫
其先有食邑南宫者以邑為氏唐冀州南宫縣即其
地也春秋時宋大夫有南宫長萬生南宫牛又魯孟
獻子生閱一名縚字适謂之南宫敬叔(按孔子弟子氏南宫者曰)
(括曰适曰縚曰說曰閱皆字子容而名有五明夏宏基輯孔門弟子傳略以南宫适括縚字子容為一人)
(以仲孫閱說字南宫敬叔者為一人朱彛尊曰攷春秋名號歸一圖有仲孫閱即南宫敬叔而不及括縚)
(則夏說似可從史記索隱家語世本說苑諸書說雖不一然古今人表既有南容又有南宫敬叔師古注)
(於南宫則云南宫縚於敬叔則名南宫适是孔門弟子之列有二南宫已皎然矣又考閱乃僖子之子則)
(作獻子之子亦悮)必以所居為稱非南宫氏舊說文王臣南
宫适亦非複姓
南史
出自齊大夫居國之南以居為氏謂之南史氏春秋
齊崔杼弑莊公南史氏聞太史盡死執簡以往將書
崔杼罪者即其家也
南鄉
晉國高士全隱於南鄉因以為氏後漢羽林太監南
鄉槐
南榮
姓源韻譜曰古有善曝背於南榮者獻之於君因以
為氏
二十三談
談
六國時有談生蜀錄云石季龍有將軍談元唐太宗
時嶺南酋長馮盎談殿迭相攻擊其後望出吳郡今
望出梁國廣平
郯(音談)
出自嬴姓少昊氏之後封國於郯春秋時郯子朝魯
能言少昊氏以鳥名官魯女嫁郯謂之郯伯姬其後
國亡子孫以國為氏而世居沛
甘
姬姓周惠王少子太叔帶食采於甘謂之甘昭公生
成公成公生簡公及悼公甘過成公孫平公鰌鰌生
桓公又有甘歜敗戎于邥垂及甘大夫襄皆其族唐
時望出洹水丹陽長樂富水
媣
姓苑音甘
儋(音耽)
出自姬姓周簡王少子曰儋季以字為氏季生括又
有儋翩皆為周大夫
聃(音耽)
出自姬姓周文王少子載字季為成王大司空封國
於聃謂之聃季後以國為氏仕周為大夫春秋時尹
氏訟聃啟于晉是也聃一作耽又鬭章囚鄭聃伯鄧
有聃甥
澹臺
孔子弟子澹臺滅明字子羽魯國武城人裔孫伯恭
為漢博士會稽人
甘先
出姓解
甘莊
出姓解
三州
元和姓纂曰三州孝子之後亦單姓州
三飯
元和姓纂曰繚適蔡干適楚缺適秦後皆氏焉
三伉
元和姓纂曰宋子姓微子之後
三種
出姓苑云人複姓
二十四鹽
鹽
魯國先賢傳有鹽津為北海相因居之
閻
出自姬姓昭王少子生而有文在其手曰閻康王封
於閻城晉滅閻子孫散處河洛前漢末居滎陽尚書
閻暢侍中北宜春侯三子顯景晏顯車騎將軍長社
侯顯生穆避難徙於巴西之安漢顯孫甫魏武帝封
為平樂鄉侯復居河南新安生牂牁太守璞璞生晉
殿中將軍漢中太守讚讚生遼西太守亨亨生北平
太守安成亭侯鼎字玉鉉死劉聰之難子昌奔于代
王猗廬遂居馬邑孫滿後魏諸曹大夫自馬邑徙河
南滿孫善龍驤將軍雲中鎮將因居雲州盛樂生車
騎大將軍燉煌鎮都大將提提生盛樂郡守進進少
子慶字仁度後秦天水閻遵為姚萇大將軍掾又有
越騎校尉閻生征南主簿閻恢後蜀李特以晉始昌
令巴西閻式為謀主後涼有祁連都尉閻襲又吕隆
遣母弟愛子文武舊臣閻松等五十餘家質于長安
唐貞觀所定太原郡十姓有閻氏
廉
孔子弟子廉潔字子庸衞人趙相信平君廉頗後居
趙郡漢興以豪宗自苦陘徙京兆杜陵或居隴西襄
武世為邊郡守後秦有侍御史廉桃生
詹
謹按元和姓纂曰詹尹之後誤矣(按詹氏周有詹父詹桓伯云出自周)
(宣王支子封為詹侯晉有詹嘉虢有詹父鄭有詹伯俱在詹尹之先姓纂之說固未該括名世辯其)
(誤而不詳所自出今擬增入)
占
出自媯姓陳公子完裔孫書字子占後人以字為氏
苫
出自魯家臣苫夷字越生子曰陽州
淹
近世豫章人有此姓不知其所自出
潛
宋有潛友成登進士第
黔
齊隱士黔敖之後後漢劉永傳有方與人黔陵斬逢
萌封關内侯
鍼(音鈐)
出自媯姓陳僖公之孫鍼子以所食邑為氏其孫莊
子為衞大夫八世孫宜臼奔楚為箴尹
瞻葛
英賢傳曰有熊氏之後世本宋景公有大夫瞻葛祁
其後齊人語訛以瞻葛為諸葛
鍼巫
魯大夫鍼巫氏莊公三十二年使叔牙待命于其家
使鍼季酖之是也姓書云鍼巫或去邑為鍼氏盖指
鍼季言之
黔婁
劉向列女傳有黔婁先生古賢者謹按揚子法言曰
顔淵黔婁似其人黔姓婁名未知姓纂何據以為複
姓
箝耳
箝亦作鉗西羌複姓也狀云周王季後為虔仁氏音
訛為箝耳魏太師宇文泰遣安州長史鉗耳康買使
于王琳唐明皇遣哥舒翰守潼關以箝耳大福為屬
將又隋恒山郡九門縣令鉗耳君清德之頌云君名
文徹華隂朝邑人本周王子晉之後避地西戎世為
君長因以地為姓曾祖靜仕魏為馮翊太守祖郎成
集二州刺史父康周荆安寧鄧四州總管别駕安陸
龍門二郡守大業六年建碑
二十五添
謙
乞伏熾盤以鎮南將軍謙屯為都督河右諸軍事又
以涼州刺史謙屯為鎮軍大將軍河州牧
兼
姓源韻譜曰衞公子兼之後氏焉
二十六咸
咸
出自商賢相巫咸之後以字為氏唐開元殿中侍御
史咸廣業世居東海臨朐
函(音含)
姓苑漢有豫章太守函熙謹按周官攻皮之工有函
人為甲者或以世官為氏
咸丘
自魯大夫食邑咸丘因以為氏其地高平鉅野縣東
咸亭是也
函輿
元和姓纂曰晉范臯夷食采函輿因氏焉
函洽
姓苑有此氏今詳洽冶二字相似未必非函冶氏字
畫訛也
二十八嚴
嚴
三國時魏有嚴顔後秦有吏部郎嚴康後蜀李特以
嚴&KR0008;為謀主後涼祁連都尉嚴純
二十九凡
凡閭
姓苑云唐叔之後今東莞多此姓
