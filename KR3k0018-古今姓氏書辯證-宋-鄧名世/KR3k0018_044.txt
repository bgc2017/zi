古今姓氏書辯證卷三十九宋鄧名世撰
二十陌
貉
自貉稽始以氏見孟子音陌而姓書誤音鶴
白
出自姬姓周虞仲封於虞晉滅虞虞公族井伯奚事
秦號百里奚奚生視字孟明古人皆先字後名故稱
為孟明視視少子曰白乙丙其後以為氏裔孫武安
君起賜死杜郵始皇思其功封其子於太原故子孫
世為太原人三十三世孫(案唐世系表三十三世作二十三世)後魏太
原太守邕五世孫建字季庚生幼文居易行簡(案唐世系)
(表邕五世孫建建五世孫季庚生幼文等與此不合)兄子敏中相唐宣宗世系
具唐宰相表
帛
神僊傳有帛和晉有僧帛道佺漢有五威將軍帛敞
又軍將帛意斬李憲降封漁浦侯注曰帛姓也
伯
風俗通曰嬴姓伯益之後為氏以理推之必姜姓伯
(原缺一字)之後舜命伯夷作秩宗其書曰帝曰咨伯則伯
為夷之字後世氏焉楚太宰州犁州犁生吳太宰嚭
字子餘孔子之友伯高弟子伯虔字子析
栢
開封栢孝隆駕部員外郎生什邡尉初又栢元康監
襄邑倉
百
漢酷吏咸宣傳盗賊滋起南陽有梅免百政師古曰
梅百皆姓也高麗八姓其一曰百氏
劇(音極)
宋大理卿劇可久字尚賢范陽人有傳又太常丞劇
元吉
笮(音仄)
出姓苑謹按後漢末丹陽人笮融為徐州牧陶謙督
運糧遂斷三郡委輸大起浮屠寺又殺廣陵豫章二
太守後為劉繇所破人殺之於山中
窄
廣韻笮一作&KR3741;姓苑又作窄今豫章有此姓
&KR3741;(音仄)
廣韻笮一作&KR3741;姓苑又作窄今豫章有此姓
郤(音隙)
俗作郄自晉大夫郄文生豹豹生芮芮生成子缺皆
食邑於冀缺生獻子克其後錡曰駒伯犨曰苦成叔
至曰温季子揚曰步揚皆以所食邑著名又有稱乞
縠溱皆為卿大夫今作郤氏望出山陽
格
出自金天氏裔子曰昧生允格臺駘允格之後以字
為氏後漢有御史格班班曾孫顯後魏青州刺史顯
曾孫處仁生輔元為唐宰相蓋陳留八俊之一人也
舊史畢師鐸以卒長格元真主兵
翟
西河翟氏出自黃帝之後春秋時世居北地後徙西
河故賈逵注國語云翟居北地後為晉所滅秦并天
下子孫分散居晉地及江南今翟氏出汝南而音宅
者又别為一氏更考正之宋濟州任城翟氏晉左司
禦率溥生守素商州團練使
虢(音國)
出自姬姓周武王叔父虢叔封於西虢弘農陜縣東
南之虢城是也虢仲封於東虢滎陽成皋是也春秋
之前鄭滅東虢以為制邑子孫以國氏晉大夫虢射
即其後也
白公
邵氏曰楚白公勝之後有為氏者今從其說
白侯
後漢尚書郎白侯攜吳有張昭師白侯子安謹按此
文皆柏侯氏誤以為白
白冥
史記秦本紀贊有白冥氏蓋嬴姓十四氏之一也
白象
風俗通白象先生古賢人隠者
白威
出姓苑
伯宗
世本曰晉孫伯起生伯宗因氏焉謹按此謂伯氏所
自起也姓纂以為伯宗複姓誤
伯高
元和姓纂曰列子友伯高子進此校勘之誤也伯高
合為複姓然進字乃下文曰進二子之道姓纂誤斷
一句觀者詳之
伯成
莊子伯成子高辭為諸侯而耕亦作柏成
伯有
鄭良霄字伯有子孫氏焉
百里
出自姬姓周太子五世孫虞仲受封于虞晉獻公滅
虞執其大夫井伯奚使媵伯姬於秦秦以奚為大夫
食采於百里因號百里奚地在唐涇隴之間馬璘敗
吐蕃衆於百里即其地也奚子視以百里為氏謂之
百里視字孟明或曰奚字百里後漢百里嵩為徐州
刺史州境遭旱嵩行部傳車所經即雨
郤州
世本晉郤豹孫步揚生郤州因氏焉
赫連
其先匈奴右賢王去卑之後劉元海之族曰訓兒追
諡元帝生武前趙安北將軍丁零中郎將樓煩公追
諡景帝生豹子後趙平北將軍左賢王丁零單于追
諡宣皇帝生衛辰前秦西單于追諡桓皇帝廟號太
祖衛辰生丞相代公右地代大將軍魏公力俟提大
夏皇帝赫連勃勃字屈子勃勃以後魏天賜四年稱
王朔方國號夏自云朕之皇祖自北遷幽朔姓改姒
氏音殊中國故從母氏為劉子而從母之姓非禮也
古人氏族無常帝王者繼天為子是為徽赫實與天
連因改曰赫連氏立其子瑰為太子延為陽平公昌
為太原公倫為酒泉公定為平原公滿為河南公安
為中山公勃勃僣位十三年死昌嗣立魏人執之定
自立于平凉亦為魏所滅定裔孫子悦字士欣後魏
太常卿生仲章中書舍人又勃勃兄子大將軍羅提
族人前將軍昌御史大夫梁公叱干阿利征南將軍
阿利羅引尚書令若門尚書左僕射叱以鞬征北將
軍尚書右僕射乙斗
虢射
元和姓纂曰晉大夫虢射之後漢烈帝時有羽林監
虢射鏘
二十一麥
麥
姓苑云高要始興有此姓隋有將軍麥鐡杖日行五
百里嘗有竇姓者戲之於朝堂鐡杖正色曰豆之與
麥相去幾何人以為名對宋内侍麥允言諡威勤公
麥丘
齊桓公至麥丘麥丘人年八十三祝威公夀公封之
麥丘其後因以為氏焉
二十二昔
掖
官名後以為氏
易
前凉將軍易掖今望出濟陽
液(音亦)
急就章有液容調(案液碑本作掖師古曰液氏上古道術之士善於鍊化能作液湯者)
(後嗣因以液為姓王應麟曰液縣名在東萊今萊川以邑為氏廣韻亦引之)
釋
其先釋王國人號為釋種秦漢間匈奴破釋國釋王
南君罽賓種分散為數國自疏勒以西休儲捐毒之
屬皆是漢史以釋為塞時人語有輕重故訛也西域
傳曰悉達成道謂沙門為釋氏蓋釋種也支僧載外
國事曰迦維羅越國今無復王城池荒穢惟空處有
優波塞姓釋可二十餘家是昔淨王之苗裔故為四
姓住在古城中俗尚精進猶有古風
□(音赤)
出姓苑
石
出自衛大夫石碏其先以王父字為氏碏生石厚碏
孫駘仲生祁子及庶子五人駘仲孫曰成子稷稷生
共子買買生悼子惡惡生曼姑曼姑生魋又有石圃
石乞韻譜曰石紛如為柱石臣得氏誤矣紛如齊小
臣也後凉有西安太守石元良前燕都尉石琮鎮南
將軍石賢秃髮烏孤將石亦干唐西域石國王姓石
亦音祏(案通考石國或曰柘支或曰柘析或曰赭時漢大宛北鄙也)
鉐
集韻曰姓也出彭城
藉
春秋時晉有藉偃藉秦皆為大夫秦漢間有藉福即
其後
夕
漢書巴郡蠻渠帥七姓有羅朴普鄂度夕龔
席
漢有安定太守席永家焉
射
出自晉大夫虢射之後以王父字為氏謹按漢律歷
志武帝元封元年詔大興星射姓造太初歷不知此
人之姓音社音石也
益夀
老子父李氏名乾字元果為周上御大夫娶益夀氏
女曰嬰敷生耳
赤松
古仙人赤松子因以為氏
赤章
韓子曰智伯以鐘遺仇繇赤章蔓枝諫令不受
石作
孔子弟子石作蜀字子明英賢傳曰姓石作名蜀未
知何據
石駘
元和姓纂曰駘仲之後亦作石駘氏
石戶
莊子舜友有石戶之農
石之
元和姓纂曰齊有石之紛如謹按燭之武佚之狐耿
之不比夏之御寇皆姓名中有之字則紛如姓石爾
非以石之為複姓也
籍丘
左傳齊大夫籍丘子鉏之後
辟閭
元和姓纂曰衛文公曾孫以居楚丘營辟閭里後世
因為辟閭氏晉有寧州刺史辟閭彬宋高祖時燕辟
閭蔚生幽州刺史辟閭渾渾生辟閭道秀皆其後也
唐藝文志有大歷時司禮博士辟閭仁諝注老子二
卷
赤小豆
後改為豆氏
