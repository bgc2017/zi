古今姓氏書辯證卷四宋鄧名世撰
七之
台(音怡)
出自墨台氏去墨為台或云駘氏後改焉
時
齊大夫時子與孟子同時王嘗使留孟子魏鉅鹿時
苖為令留犢於官
思
出姓苑
其
漢功臣表有陽阿齊侯其石(案漢書陽阿作陽河)以郎中騎從
諸侯定楚侯五百戸生安國安國生午皆嗣侯午生
共侯章更封埤山侯生仁有罪國除
亓(古其字)
唐魏博大將丌志紹攻德州又有丌志求五代史有
丌元實(案亓氏一作丌廣韻無此字萬姓統譜歸入四支韻内今附入之韻)
期
風俗通楚大夫居期思城因以為氏謹按春秋楚期
思公復遂之後有去思單為期氏
旗
出自姜姓齊惠公孫竈字子雅生欒施字子旗後為
子旗氏亦㦯去子為旗氏後漢有旗汎
綦(音其)
元和姓纂云河南有綦氏(案魏志綦連氏改為綦氏)
蘄
姓苑云蘄春之後以國為氏其地今蘄州是也
詩
後漢馬援傳麊汵縣雒將女徵側嫁為朱鳶人詩索
妻諸姓書以為交趾人詩朱鳶誤矣
耏(音而)
出自宋大夫耏班之後宋武公伐長狄敗之以門賞
耏班謂之耏門子孫居焉漢功臣表有芒侯耏跖生
昭昭子申尚景帝南宫公主皆嗣侯
娸(音欺)
見姓苑
姬
姬姓出自黃帝生於姬水以水為姓黃帝生元囂囂
生蟜極蟜極生高辛是為帝嚳嚳妃姜嫄感巨人跡
生子以為不祥棄之隘巷牛羊避不踐之棄之山中
山人養之棄之寒冰鳥覆翼之姜嫄怪之知其為天
子乃收養之名之曰棄堯知其賢才以為大農命其
官曰后稷姓之曰姬姬者姓也人本乎祖之義也黃
帝為姬姓棄復得之所謂本乎祖也棄為后稷有功
堯封之有斄裔孫公劉遷國於豳古公亶父避狄又
遷於岐下亶父生王季歷歷生文王昌又作邑於豐
稱西伯其子發革商有天下是為周武王自棄至武
王十五世矣武王至赧王又三十有八王而秦滅周
姬氏降為庶人或為王氏漢武帝求周後得姬嘉封
周子南君以奉文武之祀至晉劉琨嘗遣將軍姬澹
帥衆十萬討石勒後周有柱國姬願隋有東宫幸臣
姬威唐有水部郎中姬處遜居長安開元中避眀皇
帝嫌名改為周氏謹按春秋武王克商成王定之大
封同姓以為諸侯凡五十三國而燕鄭又在其後故
傳曰管蔡郕霍魯衛毛聃郜雍曹滕畢原酆郇文之
昭也邗晉應韓武之穆也凡蒋邢茅胙祭周公之裔
也又曰虞&KR0593;焦滑霍楊韓魏皆姬姓又曰泰伯虞仲
太王之昭也&KR0593;仲&KR0593;叔王季之穆也今取春秋三傳
國語史記編次姬姓之人凡天子之國二諸侯之國
三十一戎狄之國三其爵諡字名世系莫不備見讀
之者如指諸掌具載春秋四譜及旁行圖云
箕
出自子姓商之季世封其父師為畿内諸侯謂之箕
子其地太原陽邑縣箕城是也武王克商釋箕子囚
訪以洪範而别封於朝鮮後人以國為氏春秋時晉
大夫箕鄭箕遺漢西華令箕堪
釐
本僖氏漢時避諱改為釐史記凡僖皆作釐是也後
秦有城門校尉釐艷
貍
元和姓纂曰八元季貍之後以王父字為氏謹按貍
氏之先出於丹朱自為貍姓不必八元之後
茬
姓解曰人姓也謹按漢地里志東郡有茬平縣王莾
改曰功崇應劭曰在茬山之平地又泰山郡有茬縣
應劭曰茬山在東北師古曰茬音仕疑切
僖
出自姬姓曹僖公之孫負羈為大夫以祖諡為族氏
又其先黃帝之子得姓者十四人一曰僖後嗣至商
周之際無聞然亦姬姓後也姓苑以曹僖為魯僖盖
字畫之誤
嬉
國語桀伐有施有施氏以妹嬉女焉韋昭曰嬉姓或
作喜乃有施氏姓
熙
出自已姓高陽氏之後有脩及熙帝嚳使脩為元冥
熙佐之後世皆以為氏亦見英賢傳
治(平聲)
元和姓纂曰出何氏纂文要音遲
蚩(音絺)
元和姓纂曰蚩尢之後以國為姓
慈
姓苑曰出自高陽氏才子八人天下謂之八元其一
蒼舒諡慈後世以為氏急就章有慈仁佗(案王應麟急就章補)
(注作慈仁化注曰顔本作他李本作地)謹按佛書云彌勒最初證得慈
心三昧因號慈氏異時祝髮亊浮屠道者皆以慈為姓
如今之稱釋氏此乃異域之言當存而勿論然不著
其說則可好竒者或引為華人姓源故辨明之
兹
出自姬姓魯桓公孫曰公孫兹其孫母還以王父字
為氏
司馬
西京雜記曰司馬氏本周史佚後盖史佚當出於重
黎而休父又出於史佚理宜然也春秋晉大夫司馬
齊字女叔謂之司馬叔侯叔侯生司馬叔游叔游裔
孫司馬烏有功於王室司馬彌牟為鄔大夫至漢司馬
遷自其父談世為太史公位次丞相蜀人司馬相如
以文章顯魏大將軍司馬宣王懿字仲逹生文王師
師生武王炎代魏命是為晉武帝事具太史公自序
及東西晉史隋唐間舊定河内五姓以司馬氏為一
門貞觀中定懷州河内七姓其一司馬氏
司城
出自子姓宋武公名司空國人避諱改其官為司城
其公族大夫樂喜字子罕生祁字子梁子梁生溷字
子潞世為司城以官氏
司空
帝王世紀曰禹為堯司空支孫氏焉晉大夫有司空
靖唐有司空圖司空曙圖字表聖以御史歸隠中條
山時相盧擕寄詩曰姓氏司空貴官班御史崇
司寇
風俗通云蘇忿生為周武王司寇支孫氏焉
司鴻
風俗通古有司鴻荀著書漢有諫大夫司鴻儀
期思
謹按漢地里志汝南郡期思縣故蒋國也春秋時地
入於楚楚僣王號其縣尹皆稱公故大夫復遂食邑
期思號期思公因以為氏
綦連
北齊綦連猛傳曰其先姬氏因避亂居塞外祁連山
以山為姓祁音時蕃語訛故號綦連猶中國言天盖
天山也元和姓纂曰代北人號綦連部因以為姓
釐子
世本曰出自釐子觀起之後楚大夫有釐子班
淄丘
淄一作菑其先以所食邑為氏英賢傳齊勇士菑丘
許
兹母
元和姓纂曰漢御史兹母常出齊大夫兹母還後誤
矣兹母還魯人也
八微
賁(音肥)
又墳肥奔三音
沂相
英賢傳曰魯沂大夫為相因氏焉漢侍御史沂相封
九魚
擧(音轝)
姓解曰椒舉之後(案廣韻以諸切音余今入魚韻)
漁陽
燕大夫受封漁陽以地為氏漢有少府漁陽鴻
十虞
厨人
元和姓纂曰周官厨人因官為氏宋有厨人濮見釋
例誤矣周官無厨人濮乃宋厨人名或厨邑之人名
濮
邾婁
謹按春秋婁音閭
十一模
瓠(音壺)
莊子有瓠巴鼓瑟而游魚出聽
孤竹
元和姓纂曰遼西竹氏出自孤竹君本姜姓成湯封
之遼西今支縣竹城是也裔孫伯夷叔齊辭國餓死
首陽山子孫以國為孤竹氏亦單稱竹氏謹按後漢
書夜郎竹初有女子浣於遯水有三節大竹流入足
間聞其中有號聲剖竹視之得一男兒歸而養之及
長有才武自立為夜郎侯以竹為姓武帝元鼎六年
平南夷為䍧柯郡夜郎侯迎降天子賜其王印綬後
遂殺之夷獠咸以竹王非血氣所生甚重之求為立
後䍧柯太守吴覇以聞天子乃封其三子為侯死配
食其父今夜郎縣有竹王三郎神是也
徒人
元和姓纂曰左傳齊有徒人費國語有徒人回誤矣
費等皆徒人之以名見者古無徒人氏
徒何
後周柱國太尉李弼賜姓曰徒何氏
莵裘
史記秦嬴之後分封以國為姓有莵裘氏春秋時莵
裘為魯邑
莵頼
官氏志莵頼氏一曰莵頬氏後改為河南就氏
十二齊
齊
晉有武邑侯齊琰九世孫抗字遐舉唐德宗宰相又
瀛州齊氏有玘生映亦相德宗唐宰相世系表全用
其說止除齊惡豹明兒三人隋唐間有是光乂者自
稱齊姜姓後改復舊為齊氏事見孔至雜錄今詳三
說皆誤謹按春秋姬姓衛昭伯長子諡曰齊子盖戴
公申文公燬之兄也齊子之孫惡始以祖諡為齊氏
惡孫豹為衛司隸大夫以殺孟縶罪為衛所逐春秋
書之曰盗裔孫明仕韓又仕東周以姓見於戰國策則
平恭侯受乃明之孫當齊惡得諡時姜姓齊為大國
未有田和簒取之事豈得以國為姓姓書自應劭何
承天以来相承一誤如齊晉秦楚不考其由皆謂之
氏於國者故姓纂唐表恥齊豹盜臣之名喜太公大
賢之後鑿空傅會皆以齊氏為出姜姓而氏於國不
曰出姬姓而氏於諡後人因循訛謬遂失其本不可
以不辨正昔顔師古注眭孟傳曰近世私譜之文出
於閭巷家自為說事非經典苟引先賢妄相假託無
所取信善乎顔氏之知言也
䧑(音堤)
何氏纂文要曰古隄字
提
左傳趙宣子車右提彌明搏獒而殺之姓書未收今
增入
奚
出自任姓夏車正奚仲之後以王父字為氏孔子弟
子奚容葴字子晳(案孔子弟子奚容子蒧字子晳一作子楷詳此則當為奚容氏蒧誤)
(作葴)又成陽定侯奚意生嗣侯信元康四年詔復其曾
孫陽陵公乘通河南奚氏逹奚氏改焉
郳(音倪)
出自曹姓邾武公封次子於郳是為小邾其地東海
郡郳城是也春秋時小邾穆公之子甲仕宋又奔鄭
始以國氏謂之郳甲
兒(音倪)
師古曰音五奚反後漢九真太守兒式
梯
晉書載記西秦建威將軍梯君破彭利和於漒川姓
書未收今增入
犀
出自戰國時魏將犀武之後元和姓纂曰秦有犀首
邵氏曰姓書元有此氏不敢削之皆誤矣謹按莊子
音義曰犀首魏官名若今虎牙將軍公孫衍嘗為此
官非以犀為氏今以犀武為正
泥
世本宋大夫泥卑之後
鮭(音圭)
元和姓纂曰中山鮭氏後漢有博士鮭陽鴻修孟氏
易誤矣謹按後漢儒林傳注曰姓觟陽名鴻觟音胡
瓦反其字從角或從魚音胡佳反然則鮭無單姓者
洼(音圭)
南陽淯陽洼氏漢有大鴻臚洼丹字子玉作易論易
家宗之稱為大儒
畦
晉書載記後燕慕容寳時魏伐并州寳引羣臣議於
東宫中書令畦䆳請深溝高壘以困魏師音義戶圭
反姓書未收今增入
&KR1978;(音擕)
梁四公子其一曰&KR1978;闖
毒(音擕)
出姓解
䙵(音擕)
姓苑曰䙵戶圭反
&KR3536;(音棲)
見姓苑(案字典廣韻俱不載此字疑即郪字之誤今附入齊韻)
西周
元和姓纂曰周末分為東西二周各以為氏武公世
子稱為西周氏
西郭
英賢傳云齊隠者居西郭氏焉漢有謁者僕射西郭
嵩晉有秘書郎西郭陽何承天以為中朝名士
西方
五代史定州蒲城人西方再遇為州校生鄴後唐寧
江軍節度使(按五代史西方再遇為州軍校此作州校誤)
西河
後漢馬援傳有西河子輿相馬法則子輿姓西河而
姓書遺佚未收今增入
西乞
元和姓纂曰秦將軍百里術字西乞其孫以王父字
為氏
西陵
古侯國也黃帝娶西陵女為妃號曰嫘祖元和姓纂
曰世本春秋時有大夫西陵羔
西樓
出自姒姓夏後杞東樓公之子曰西樓公子孫以號
為氏
西門
唐末宦者西門重遂西門正範西門思恭皆為樞密
中尉
西宫
姓苑元和姓纂皆未詳謹按左傳鄭盜攻執政於西
宫之朝鄭人討西宫之難則西宫執政所居以别於
太子之東宫而後世氏焉
西王
新序子夏曰禹學於西王國
西鄉
風俗通曰宋大夫西鄉錯之後尸子有隠者西鄉曹
西都
出王符潜夫論
西閭
說苑有西閭過
西素
出傅餘頠複姓錄
奚計盧
河南官氏志奚計盧氏改為索盧氏
