古今姓氏書辯證卷十五宋鄧名世撰
十一唐
唐
出自祁姓帝堯初封唐侯其地中山唐縣是也舜封
堯子丹朱為唐侯至夏時丹朱裔孫劉累遷於魯縣
猶守故封商更號豕韋氏周復改為唐成王滅唐以
其地封弟叔虞為晉侯更封劉累裔孫在魯者為唐
侯以奉堯祀唐州方城是也初成王滅唐時子孫散
在諸侯以國為氏春秋時鄭有唐苟楚有唐狡其後
魏大夫唐睢年九十餘有名於戰國睢孫厲居沛漢
斥丘懿侯生朝朝生賢賢生遵遵生中郎將蒙蒙生
臨邛令都都生倫倫生林尚書令王莽封建德侯林
生蔚徙居潁川生武威長惠惠生侍御史賁賁生大
司空珍珍生會稽太守瑁瑁生翔為丹陽太守因家
焉二子固滂固吴尚書僕射生别部司馬瓊瓊生宣
宣生晉鎮西校尉上庸襄侯彬字儒宗二子熙極熙
太常丞娶凉州刺史張軌女永嘉末遂居凉州生鄆
字子産仕前凉凌江將軍徙居晉昌七子伯廉威季
賢幼賢孝達季禮威為永世令生弘三子瑶偕諮號
三祖瑶字昌仁西凉晉昌太守永興侯生契和契字
永福伊吾王生褒字元逹後魏華州刺史晉昌公褒
生茂字興祖散騎常侍秦州刺史茂生文祖翼曉保
建文祖散騎常侍翼字保相後魏凉州守五子十五
孫三十九曾孫三十四玄孫曉字保光後周瓜州刺
史保建後周姑臧公褒弟純字元粹後魏太原太守
生令世令世生靈之北齊尚書左僕射温國公靈之
生邕邕生義鍳鍳隋雍州太守晉昌公生憲字茂彝
唐雲麾將軍安富縣公憲弟茂純茂琅儉敏茂純右
勲衞將軍儉字茂約禮部尚書特進莒國公八子松
齡太常卿同人司農少卿嘉會揚州刺史善識駙馬
都尉觀秘書監皆尤顯者敏字季卿延濮青汴邠等
州刺史生守臣争臣契弟和後魏兖州刺史善識生
欽欽生龍驤將軍歡歡生二政後周安東太守二政
生規雲中守酒泉公規生世宗隋洛陽令生璿璿生
休璟(按休璟乃洛陽令諧之子諧乃世宗之子此璿字誤)相中宗休璟生先慎
(按唐世系表先慎作先睿)先擇修忠修孝履直諮字守仁後魏晉
昌太守生子化(按唐世系表諮生揣字子化此生字下疑有脫文)子化生儼
東海太守儼生輪青州太守輪生永後周儀同三司平
夀達公陵生怡懿防怡字君長内史大夫漢陽公懿
字君德隋隨相二州刺史防工部員外郎生君侯儀
正休正編(按唐世系表防子君侯貞休貞儀貞休生誡誡生次字文編中書舍人次生扶此編)
(字上有脫字)中書舍人次生扶持扶字雲翔福建團練使
生嶠字仲申嵩字贊休持字德守容管經略朔方昭
義節度使檢校戸部尚書生彦謙字茂業河中興元
節度副使晉絳閬壁四州刺史號鹿門先生陵弟瓌
後周臨淄文獻公嘗賜姓万紐于氏隋初復本姓五
子詮諒則歆弘弘字君裕職方郎生簡炎皎皎字本
明尚書左丞益州長史七子如珪字令問秘書郎如
玉字令德河南府兵曺參軍不占字思義金部員外
即不佞字思直考城令之武字知言懷集令之竒字
知子給事中舉兵討武后亂者季孝(按季孝唐世系表作遺孝)字
幼忠益州倉曺參軍(益州一作汴州)皎弟臨字本德雍州長
史工刑兵禮吏戸六尚書四子旦字曉明太子中舍
晃字正明晉州長史景字廣明河南府士曺參軍昇
字高明邢州司功參軍景生給事中紹字遵業驪山
講武時以軍容不整被誅紹生朝徹字宣慈
棠
出自姜姓齊大夫棠公食采棠邑其子無咎隨母適
崔武子以棠為氏
郎
出自姬姓魯懿公孫費伯帥師城郎因居之子孫氏
焉郎魯邑也春秋魯莊公築臺於郎季武子築郎囿
即其地漢有郎含後漢郎顗字雅光北海人石趙司
空郎安丘又含五世孫魏伏波將軍芳徙居中山新
市縣後燕有秘書監郎敷五代梁有軍將郎公遠
琅
姓苑云齊有琅過
狼
晉大夫狼瞫齊大夫狼蘧䟽之後又河南狼氏後魏
官氏志叱奴氏改焉
倉
漢文帝時為吏者長子孫掌倉吏亦以倉為氏魏倉
慈字孝仁為燉煌太守民夷稱其德惠唐貞觀所定
果州武都郡七姓一曰倉(按急就篇作黃帝史官倉頡之後左傳周有倉葛又)
(漢倉公姓淳于號倉公)
蒼
出自高陽氏才子八人天下謂之八愷其一曰蒼舒
後世以字為氏漢江夏太守蒼英因官居焉遂為江
夏人
剛
出姓苑宋有散祇候剛仁遇抵罪
桑
出自少皥氏一號窮桑子孫以桑為氏謹按王子年
拾遺記曰窮桑者西海之濱有孤桑之樹直上千尋
葉紅根紫萬歲一實食之後天而老白帝子與皇娥
泛於海上窮桑以贈答謂之桑中皇娥生少昊號曰
窮桑氏姓苑諸書皆曰出自嬴姓秦穆公時公孫枝
字子桑其孫以王父字為氏或單為桑氏齊大夫有
桑掩胥漢御史大夫桑弘羊石晉宰相桑維翰河南
洛陽人生大理司直坦左拾遺塤宋朝濟州鉅野桑
氏河西節度使贊有傳生德昌德昂德莊並供奉官
喪(亦作□)
姓苑云人姓無定望元和姓纂說同謹按五代史桑
維翰舉進士主司惡其姓以為桑喪同音則世宜有
喪氏唯姓源韻譜以為楚大夫襄老後誤矣襄老姓
屈其後自為襄氏古人以奉葬為襄事亦不音喪不
宜附會而為之說也
康
出自姬姓周文王子封為衞侯謚曰康叔支孫以謚
為氏或云康叔初食采於康故謂之康叔其地潁川
康叔城是也南史康徇字長明華山藍田人其先出
自康居初漢置都護盡臣西域康居亦遣侍子待詔
河西因留不去其後遂氏焉晉時隴右亂遷於藍田
徇曾祖堅為苻堅太子詹事生穆穆為姚萇河南尹
宋永初中率鄉族三千餘家入襄陽之峴南宋為置
華山郡藍田縣寄立於襄陽以穆為秦梁二州刺史
生絢伯元龍父元撫並為流人所推相繼為華山太
守絢司州刺史衞尉卿謚壮唐徐浩作康府君墓誌
云康叔子王孫牟謚康伯子孫為氏唐太學博士康
國安遠祖過江居丹陽又徙會稽國安崇文館學士
以明經高第供奉白獸門有集十卷又開元台州刺
史康希詵字南金有集二十卷希詵兄顯為修書學
士有辭苑麗則三十卷海蔵連珠三十卷瀘州刺史
康元辯字通理有集十卷本朝避太祖廟諱改匡氏
為主氏政和間以民姓主為嫌並改為康氏
荒
出姓苑
鄺
謹按唐叛臣傳高駢故吏鄺師虔收葬駢
黃
出自嬴姓少昊金天氏裔子曰昧為水官號玄冥師
生臺駘能業其官宣汾洮障大澤有功顓帝嘉之封
諸汾川其後為沈姒蓐黃四國以國為姓東周時黃
人出仕諸侯衞懿公有前驅將黃夷晉欒盈之黨有
黃淵是也齊威公覇諸侯黃人嘗會盟於貫於陽穀
魯僖公十二年楚滅黃其族遂仕楚春申君歇即其
後西京雜記曰古有東海黃公能制蛇御虎立興雲
霧坐成山河漢丞相覇太尉瓊世居江夏後漢尚書
令香居會稽餘姚香孫南陽太守子廉名守亮又居
零陵魏侍中權又居巴西香嘗為東郡太守又家東
郡唐貞觀所定虢州江夏郡三姓泉州安南郡六姓
括州松陽郡三姓曹州東陽郡十一姓濮州濮陽郡
六姓皆有黃氏元和姓纂有江陵洛陽晉安三族皆
唐世士人新望
皇
風俗通云三皇之後非也謹按皇氏出自子姓宋戴
公子充石字皇父為宋司徒其孫南雍缺以王父字
為皇父氏或去父稱皇氏蓋古者冠字而六十稱父
别為兩氏於理有稽春秋時皇氏仕宋其族仕鄭在
宋者曰充石十世孫皇瑗為宋司徒生麇野般鄖麇
司徒野字子仲司馬食邑於酁謂之酁般又大司馬
非我右師緩皇國父皇奄傷皇伯皇懷仕鄭者曰皇
武子皇頡皇辰皇戍戍子皇耳元和姓纂曰吴青州
刺史皇象居江都後裔徙吴郡神仙傳有皇初平居
山隂隋上州刺史新豐伯皇冲自云漢皇運之後出
上洛
湯
出自子姓成湯之後以諡為氏五代有唐嵐州刺史
湯羣董昌偽相湯臼今望出范陽
汪
出自古諸侯汪芒氏之裔春秋時魯公為有嬖僮汪
錡(案汪錡左傳作錡檀弓作踦)能執干戈以衞社稷戰齊師死焉
孔子命魯人勿殤之唐歙州刺史汪華始居新安故
望出新安今黟歙之人十姓九汪皆華後也陳稷州
别駕汪剛陳亡自歙州徙河間又有河間汪氏
芒
出自商王帝芒之後史記魏有芒卯
臧
出自姬姓魯孝公子彄字子臧其孫以王父字為氏
一曰彄食采臧邑為臧孫氏(案公子彄左傳即稱臧僖伯此云彄字子臧其)
(孫始以王父字為氏則彄子達何以即稱臧哀伯服虔云庶公子則以配字為氏尊公族展氏臧氏是也)
(禮記正義庶子以二十字為氏亦臧氏也惟通志謂以邑為氏)後世單為臧氏僖伯
彄生哀伯臧孫達達生文仲臧孫辰辰生宣叔臧孫
許許生武仲臧孫紇及定伯臧為皆魯卿又昭伯賜
頃伯會臧賓如臧疇臧賈臧石臧堅皆魯大夫後漢
二十八將城門校尉朗陵侯臧宫世居潁川又有烈
士臧洪晉有臧混六世孫榮緒居東莞莒縣唐羽林
大將軍臧懷亮居天水故望出潁川東莞天水
囊
出自芉姓楚莊王公子貞字子囊其孫瓦字子常為
令尹以王父字為囊氏
卬
後蜀李夀攻朱提以卬攀為前鋒姓苑云出自穆公
子卬後以王父字為氏
唐溪
後漢延篤從潁川唐溪典受左氏傳先賢行状曰典
字季春秋左傳魯襄公二十二年齊侯伐衞齊大夫
狼蘧䟽為右翼車右其字與晉狼曋之狼衞蘧瑗之
蘧同今姓書皆以狼為琅以蘧為過而脫去䟽字起
於何承天一誤而後世疑偽相承至今未改雖林寳
能通春秋惜乎未嘗是正今如此類者皆駁去之
唐山
漢禮樂志有房中祠樂高帝唐山夫人所作韋昭曰
唐山姓也
唐孫
世本祁姓唐堯之後其孫仕晉自為唐孫氏
堂邑
前漢張騫應募使月氐與堂邑氏奴甘父俱出隴西
汪漢書音義曰堂邑氏漢人其奴名甘父騫後與胡
妻及堂邑父俱還漢上拜堂邑父為奉使君
棠谿
其先周大夫食邑棠谿謂之棠谿公後地入於楚故
吴王之弟夫槩王奔楚為棠谿氏其後字訛為唐谿
氏
當塗
後漢公孫述傳光武與述書曰圖䜟云代漢者當塗
高東觀記曰姓當塗名高
蒼林
黃帝二十五子其一曰蒼林氏與青陽同為己姓
桑丘
漢有桑丘公著書五篇元和姓纂曰下邳有桑丘氏
謹按王子年拾遺記曰少皥號曰窮桑氏亦曰桑丘
氏六國時桑丘子著隂陽書即其裔也
桑扈
史記桑扈子古賢人英賢傳曰弘農有此氏
皇甫
出自子姓宋戴公臼生公子充石字皇父為司徒生
季子來來生南雍缺以王父字為氏缺六世孫孟之
生遇避地奔魯裔孫鸞漢興自魯徙茂陵改父為甫
後漢皇甫規字威明安定朝那人祖父稜度遼將軍
父旗扶風都尉又漢安定郡嵩生陵始居安陵裔孫
珍義資建二州刺史生嵩陵令文亮黃門侍郎文房
文亮生鏡幾鄰幾知常鄰幾太子洗馬生憬悰愔愉
愉生鏞字和卿太子少保鎛相憲宗生珪字德卿珪
生藴字待價京兆萬年皇甫氏隋并州司馬誕生唐
民部尚書滑良公無逸字仁儉五代晉將皇甫遇甘
陵將皇甫暉唐貞觀所定涇州安定郡六姓其一曰
皇甫賈執姓氏譜謂之安定五姓魏定安定皇甫在
乙門又舊滎陽四姓
皇子
元和姓纂曰莊子有皇子告敖
湯滂
唐武德時東女國王姓湯滂氏始遣使入貢高祖厚
報之
臧會
元和姓纂曰魯大夫臧須伯會之後别為臧會氏
臧文
元和姓纂曰魯大夫臧文仲後氏焉
