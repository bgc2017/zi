古今姓氏書辯證卷三十二宋鄧名世撰
二十一震
信
風俗通魏公子信陵君無忌後氏焉李納將信都承
慶為青州刺史唐藝文志有信都芳刪注樂書九卷
及器凖三卷
遴(音吝)
出姓苑
藺
出自姬姓晉穆侯之子成師封邑於韓裔孫韓獻子
厥厥玄孫康食采於藺因氏焉
晉
姓書皆云出自姬姓周武王子唐叔虞封為晉侯傳
國二十代為韓魏趙所滅子孫以國為姓考其說必
風俗通之蔽也謹按春秋楚大夫有晉陳其後晉鄙
為魏將軍當晉陳時晉方為諸侯盟主未有三卿分
地之事安得以國為姓竊意晉文侯仇之後并於曲
沃當時必有公族自傷亡國以國為氏者而秦火之
後史籍不存因失其傳爾今以晉陳為正凡人姓似
出於國而非者秦楚晉宋齊皆是也姓書一槩造端
疑誤相襲使天下譜系不明久矣今一洗之後世君
子慎勿泥古而喜近似之說也前蜀有節度使暉許
州人
釁
欣去聲亦作舋出自魯宗人釁夏之後邵氏以為舋
誤矣
振
出姓苑
印
出自姬姓鄭穆公生倫字子印倫生黑肱字子張黑
肱生印段字子石以王父字為印氏段生癸字子柳
又有印堇父今望出馮翊
慎潰
魯大夫慎潰氏其家奢侈踰法孔子為司寇越境亡
徙
二十三問
問
姓苑云襄陽人
鄆(音運)
魯大夫食采於鄆氏焉其地今東平府是也
訓
周禮訓方氏後因官為姓
䚋(音運)
姓解有此氏恐其先員氏之别也
問弓
出姓苑
問薪
出姓苑
運奄
史記曰秦之先嬴姓其後分封以國為姓有運奄氏
運期
後漢梁鴻改姓運期名耀字侯光與妻子居齊魯間
二十四焮
靳(居近切)
戰國策韓上黨之守靳&KR0008;史記楚大夫靳尚漢功臣
信武肅侯歙汾陽莊侯彊並家長安歙音翕子亭嗣
坐事免元康四年詔復歙玄孫之子長安上造安漢
家彊生共侯解解生康侯胡胡子石失侯元康四年
(案此四字原本脫去今据漢書增入)詔復彊玄孫長安公乘忠家劉聰
時有鎮北將軍靳冲望都公靳陵中護軍靳凖皆長
安之後後燕術士靳安南燕撫軍司馬靳瓌
二十五願
万
後魏官氏志万忸于吐万氏並改為万氏(案魏書官氏志無此)
(文疑有誤)望出河南隋有穀城公万緒(案隋書作榖城郡公吐萬緒)後
漢万震作南州異物志
萬
漢二十八將扶風茂陵人萬修字君游為右將軍槐
里侯生泫氏侯普普生扶柳侯親無子封修曾孫豐
為曲平亭侯子熾嗣無子又封修玄孫恭為門德亭
侯謹按姓源韻譜以為自武王以萬人得天下因以
為氏誤矣武王之伐商也虎賁三千人其書曰受有
億萬人惟億萬心予有臣三千惟一心明周之興以
德不以衆今云以萬人得天下是後世好兵而無識
者之言且扵古無稽不可採信
曼(音萬)
出自子姓商王後春秋時為鄧國楚鄭皆有夫人鄧
曼是也姓書未收今增入
娩
纂文云古万字
憲
韻譜曰八元仲獻之後(按左傳高辛氏才子八人一曰叔獻此作仲獻而以憲氏)
(為其後未詳所本)
怨
出姓苑
曼丘
漢紀高祖七年韓王信亡走匃奴與其臣曼丘臣立
趙後為王師古曰曼丘母丘本一姓語有緩急故為
兩氏
万紐于
紐一作忸魏有柱國万忸于謹後周唐瑾樊琛並賜
姓万紐于氏(案魏官氏志作勿忸于氏)
二十六慁
頓
出自姬姓國頓子之後戰國有頓弱一曰頓子魏志
華陀傳有督郵頓子獻
論
西秦錄有將軍論叔達謹按唐吐蕃官大相曰論茝
副相曰論茝扈莽各一人亦號大論茝扈莽各一人
亦號大論小論又緫號曰尚論掣逋大抵論者吐蕃
相也唐太宗時吐蕃大論薛東禄贊始入朝召對合
旨帝以琅邪公主外孫妻之東禄贊有子欽陵曰贊
婆曰悉多于曰勃論詔其兄弟並當國欽陵子弓仁
聖歷二年以所統吐渾七千餘帳自歸授左玉鈐大
將軍封酒泉郡公始以其世官為論氏弓仁卒贈撥
川郡王孫瑀以殿中監從李光弼破史朝義有戰功
封蕭國公為英武軍使論氏遂為唐名將家武威郡
誠節生河東節度副使惟清襲爵其弟惟良鄜州防
禦使惟貞河南節度副使惟賢劔南節度使西平郡
王惟明鄜坊節度使建安郡王惟貞生傪偕伾伾生
唐侍御史晃又吐蕃使者論仲琮論巖等十數人宋
論氏唐御史晃三世孫勍生衡衡生藴藴生叡叡生
程侍御史程二子翊駕部員外郎翺長安簿
困沒長
唐南詔傳驃國古朱波也其王姓困沒長名摩羅惹
二十八翰
汗
戰國策楚有汗明春申君嘗詔門吏為汗先生著客
籍
馯
出姓苑音汗
炭
姓解曰西京雜記有長安人炭虬謹按西京雜記有
長安慶虬作清暑賦託名相如乃盛行于世非炭氏
也
犴(音岸)
漢書梁王傅睢陽人犴反師古注曰姓犴反名也
傼
集韻曰姓也音漢(案玉篇傼呼旰切音漢姓也廣韻不載此字今附入翰韻)
幹獻
世本宋司徒華定後為幹獻氏
二十九換
貫
姓苑曰戰國策齊有貫珠漢初趙相貫高後漢護羌
校尉貫友石勒有法曹令史貫志出自古貫國之後
為氏周初分魯侯以貫國之鼎明堂位所謂貫鼎是
也
灌
謹按春秋傳云斟灌為過澆所滅因氏焉
冠(去聲)
劉聰嘗使冠威監東宮
奐
出姓苑
段
三輔决錄曰段氏李老君之自出段干木之子隱如
入關去干字誤矣段以字段干以地本為二族不可
合為一事也前秦扶風太守段鏗望出馮翊後秦黃
門郎段章以儒術侍講東宮後凉建康太守段業後
燕太保段崇慕容寳母段氏尊為皇太后又趙國侍
郎段平子長上段速骨殺樂浪王宙叛伏誅段儀及
段温收部曲於内黃段木延弑慕容沖前將軍思悔侯
段璣殿中將軍段讃讃子泰南燕徐州刺史段宏奔
魏散騎常侍段封伏誅又左軍將軍段暉前燕鮮卑
别部段遼及弟蘭蘭子龕前燕伏順將軍龕弟羆欽
族人勁勤勁尚書郎南涼安北將軍段苟又段懿武
威之宿望西秦中尉段曄(案晉書乞伏熾磐載記作段暉為中尉)唐臨
淄人段志玄典禁衛軍門不夜開太宗以為真將軍
爨(取筭切)
隋南寧夷爨翫降拜昆州刺史先是爨瓉竊據南寧
州乃漢牂牁地梁遥授刺史其子震相承為酋帥太
平公史萬歲擊平之唐武后時有中郎將爨寳壁今
望出晉江
冠軍
謹按應劭注漢地里志曰南陽郡冠軍縣武帝置故
穰盧陽鄉宛臨洮聚也武帝以封霍去病去病頻出
征匃奴功冠諸軍故曰冠軍然則後人以邑為氏穰
宛皆南陽縣名洮音桃
段干
出自李氏臯陶之後混元皇帝伯陽有子曰宗仕魏
有功封於段干後以邑為氏
三十諫
諫
元和姓纂曰周禮有司諫子孫以官為氏漢有治書
侍史諫忠見風俗通
晏
出自姜姓齊公族晏弱為卿諡桓子弱生平仲嬰嬰
生圉及其族晏氂晏父戎為齊大夫南燕尚書郎謨
青州人
豢龍
出自古諸侯飂叔安裔子董父實甚好龍能求其嗜
欲以飲食之龍多歸之乃擾蓄龍以事帝舜帝賜之
姓曰有董氏曰豢龍豢龍官名官有世功則又以官
為氏御龍亦如之
三十一襉
蕳(音慢)
集韻曰胡莧切姓也讀若綻姓苑又音漏
三十二霰
倩(倉甸切)
出集韻
練
姓苑云南康人今建安多此姓自言先世仕閩食邑
於閩之練鄉因以為氏
見
同州人又音睍
㜣
出姓苑㜣奴甸切同州人又音睍
殿
崇寧間有商人殿全自虔州石城徙居撫州自言本
姓犯宣祖諱下一字建隆中其祖以訟至縣縣令因
字形更為殿氏
縣潘
禮記衛太史柳莊卒君與之邑裘氏與縣潘氏裘縣
潘皆邑名以邑為氏故元和姓纂曰衛大夫有縣潘氏
三十三線
鮮
集韻音線韻譜曰本音平聲亦有音變而為去聲者
單
韻譜廣韻上去聲皆有單氏而二書主吳音多以上
聲為正姓纂亦然今詳字有兩音須審擇其一不宜
皆出以誤後學今世單氏人皆呼去聲合移入去聲
三十三線為定
譴(牽去聲)
出姓苑譴氏遼東人
援
出姓苑
眷
元和姓纂曰代北茂眷氏改為眷氏
䜌
與戀同漢有南郡太守戀祕
卞
謹按莊子湯時有卞隨又春秋時魯晉皆有卞邑未
知何獨出於曹也(案廣韻謂本曹叔振鐸之支子封於卞遂以建族原本不載此文似)
(未明晰今附以備考)
弁
劉曜有太史令弁廣明
羡
出姓苑
鄯善
西域國人以國為氏
羡門
秦始皇時燕人羡門子高稱有仙道形解銷化之術
