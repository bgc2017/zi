古今姓氏書辯證卷十二宋鄧名世撰
七歌
柯
齊西陵王典籖(按齊書柯益孫齊郡人官典籖疑此有脱文)柯氏今望出
齊郡又後魏柯祗改為河南柯氏
多
謹按漢功臣表多軍故東越將漢兵至棄軍降武帝
元封元年封無錫侯千戶薨子卯嗣侯延平四年坐
與歸義趙文王將兵追反虜到弘農擅棄兵還贖罪
免李竒注兩粤傳及漢書音義皆曰多軍名也且粤
姓騶氏則多軍宜姓騶然其子卯不以姓著則必以
多為氏矣近世臨川有瘍醫能攻治傷折者皆多氏
而不知其所自出若非無錫侯卯之裔必多于多蘭
之類有單為多氏者今闕之以傳疑唐坁丘郡六姓
一曰多
佗
漢游俠傳東道佗羽公子注曰姓佗名羽字公子
羅
春秋時楚莫敖屈瑕伐羅羅人乘其無備與盧戎夾
攻之屈瑕不能克其後楚復伐羅并其國子孫以為
氏或曰出自妘姓祝融之後盖其遠裔也(按世本夏有武羅其)
(後氏焉周官大羅氏掌鳥獸其後亦以為氏又急就篇羅氏顓頊後封於羅子孫以為氏左傳注羅熊姓)
(一曰祝融之後妘姓羅國為楚所滅其後號羅侯氏)元和姓纂有齊郡襄陽河
東三族後漢蜀人羅横應募殺羌吕叔都封侯晉益
州刺史尚蜀李特將凖益州牙門將羅特李離部將
羅羕略陽羅恒為李夀征東長史夀僭立用為股肱
南秦鎮軍將軍羅敦唐益州蜀郡三姓洪州豫州六
姓皆其一也天祐中起居郎羅衮字子制有集二卷
羅浩原羅鄴皆有詩一卷襄陽羅氏隋監門將軍
榮徙京兆之雲陽生藝字子廷唐開府儀同三司燕
王弟夀監門將軍杭州錢塘羅氏給事中隱為錢
氏幕客有詩名號江東集江南羅氏後魏官氏志
代北斛瑟羅氏吐羅氏並改焉五代時有玉笥山道士
隱之與鄭雲叟同時者河南令貫以諫莊宗知名者
東川將璋事顔暉者
那
風俗通曰朝那東夷也以國為氏其後單為那氏燕
有遼西太守那頡
何
出自姬姓唐叔十一世孫萬食采韓原遂為韓氏後
為秦所滅子孫散居陳楚江淮間以韓與何近隨聲
變為何氏前漢司空何武後漢大將軍何進及何敞
晉外戚何晏皆有傳元和姓纂曰望出廬江丹陽東
海齊郡
阿
風俗通曰伊尹為阿衡子孫以官為氏河南阿氏
官氏志阿伏氏阿賀氏並改為阿氏唐明皇時朔方
節度使阿布思乃九姓首領姓阿名布思
柯祗(祗一作枝)
後魏官氏志代北有柯祗氏後改為柯氏
多蘭
代北多蘭部大人因以為氏
羅侯
羅君之後支孫氏焉晉中山王司馬服記蜀郡有羅
侯氏北史代人羅結其先世領部落為魏附臣結為
外都大官總三十六曹事年一百一十詔聽歸老賜
大寗東川為私第别業并築城號曰羅侯城朝廷每
有大事驛馬詢問焉年一百二十卒
何奈
匈奴單于之裔歸漢為何奈氏晉幽州牧王浚有將
軍何奈虎
荷訾
代北人姓
阿跌
唐回鶻九姓一曰阿跌亦曰阿咥或為&KR0932;跌與拔野
古等皆朝以其地為雞田州開元中&KR0932;跌思泰自突
厥默啜所來降其後光進光顔以功臣至大官賜姓
李氏
阿熱
唐回鶻傳黠戞斯古堅昆國也自言李陵之後其君
曰阿熱遂姓阿熱氏駐牙青山自阿熱牙至回鶻所
槖駞四十日行譯者曰熱猶中國所謂郎也
阿每
唐日本國王姓舊唐史曰倭王姓阿每
阿那
後魏丞相阿那肱本姓高阿那時人便呼止曰阿那
阿賀
後魏阿賀氏亦改為阿氏
阿伏
後魏阿伏氏改為阿氏
佗駱拔
後魏官氏志改為駱氏
多覽葛
唐史回鶻九姓一曰多覽葛亦曰多濫在薛延陀東
延陀已滅其酋多濫葛末與回紇皆入朝以其地為
燕都督府授末都督末死以多濫葛塞匐繼為都督
今詳此正以部族為氏
阿伏干
後魏官氏志阿伏干氏後改為干氏
阿鹿桓
後魏阿鹿桓氏後改為桓氏
阿史那
突厥别姓唐太宗時有蕃將阿史那社爾高昌國亦
有大冠軍阿史那矩高宗時有大將軍阿史那道真
阿史那忠突厥亦有偽可汗阿史那俀子
阿史德
代北人姓唐有行軍總管阿史德樞賓執契丹松漠
都督阿卜固獻東樞賓貞觀五年為定襄都督秦涇
道行軍總管以討奚者又安禄山母阿史德
阿逸多
西域人姓
阿鹿孤
後魏改為鹿氏
八戈
戈
姓苑不載所出按夏后時戈本諸侯之國必其後以
國為氏
過(平聲)
風俗通漢有兖州刺史過羽謹按春秋寒浞處其子
澆于過謂之過澆少康滅之以封諸侯其地漢東萊
掖縣北過鄉是也
繁(音婆)
周成王以商民七族分康叔一曰繁氏其後有繁羽
仕晉為大夫漢有御史大夫繁延夀後漢建武十八
年益州太守繁勝與昆明夷戰敗漢魏間有繁欽文
集十卷又汴州人繁氏世居梁孝王吹臺之側其家
富盛人謂吹臺為繁臺今東都天清寺即其地也唐
秭歸人繁知一題巫山廟詩為白樂天所賞
番(音婆)
漢吳芮初封番君其支孫氏焉
和
出自羲和掌天地之官堯時和仲和叔之後以世官
為氏左傳晉大夫和組父
禾
謹按列子范氏之上客有禾生則禾為人氏矣姓書
未有此氏今增入
科
出姓苑
磨離
唐吐蕃將尚&KR0008;&KR0008;遣磨離羆子將兵拒論恐熱其屬
燭盧鞏力勸羆子按兵拒險羆子不從而敗
波斯
唐西域傳云其先波斯匿王有月支之别裔因以其
姓為國號
婆衍
傅餘頠複姓錄曰代北人南涼尚書左丞婆衍崘
和拔
代北人姓
和稽
代北人姓
九麻
車(尺奢切)
本姓田氏其先齊諸田徙長陵
蛇
後秦姚萇有皇后蛇氏兄蛇越(按通志作蛇越滂)為南安太
守弟揚竒為散騎常侍又有建義將軍蛇立臨晉太
守蛇平其後望出南安
瓜
出姓苑
花
唐高宗調露元年遣左領衞將軍花大智討突厥兵
敗免官舊唐史韓建誘防城卒花重武告十六宅反
宋有虞部郎中花尹望出東平
家
周大夫家伯為周幽王太宰又家父為大夫漢成帝
時家君作彈棋以獻天子賜羔裘紫絲履服以朝覲
瑕
出自周大夫食邑於瑕因以為氏望出汝南
巴
謹按世本曰巴郡南郡蠻本有五姓巴氏樊氏瞫氏
相氏鄭氏皆出於武落鍾離山其山有赤黑二穴巴
氏之子生於赤穴四姓之子皆生黑穴未有君長俱
事鬼神乃共擲劔於石穴約能中者奉以為君巴氏
子務相乃獨中之衆皆服又令各乘土船約能浮者
當以為君餘姓悉沉唯務相獨浮因共立之是為廩
君乃乘土船從夷水至監陽監水有神女謂廪君曰
此地廣大魚鹽所出願留共居廩君不許監神暮即
來宿旦即化為蟲與諸蟲羣飛閉掩日光天地晦冥
積十餘日廩君伺其便因射殺之天乃開明廩君於
是乎君于夷城四姓皆臣之後漢南蠻傳曰廪君死
魂魄世為白虎巴氏以虎飲人血遂以人祠焉秦惠
王并巴中以巴氏為蠻夷君長世尚秦女舊姓書云
出於春秋時巴子之後誤矣
沙
姓苑云東莞人風俗通晉有沙廣又唐百濟大臣八
族一曰沙氏梁貞明中有渤海沙承贊登第近世吳
興多此姓
牙
風俗通曰周穆王大司徒君牙後以字為氏
衙
出自嬴姓秦穆公子食采於衙亦謂之彭衙因氏焉
其地漢馮翊衙縣是也漢長平令衙卿七世同居蜀
督護衙博姓書或音訝或音語大抵當以平聲為正
茶
舊音側加反漢江都易王弟濮陽侯定國行錢使男
子茶悟告王事蘇林曰茶音食邪反
佘(視遮切)
元和姓纂曰今洪州有佘氏宋宣和間有奉議郎知
撫州臨川縣事佘昌明
杷(蒲巴切)
本姓把東樓公之後也後漢靈帝時把注避董卓難
改為杷氏元和姓纂又以杷為抱未知孰是
查(側加反)
宋歙州休寧人查元方為殿中侍御史生道字湛然
嘗泣禱河而冰泮得魚饋母仕至龍圖閣待制
樝
與查同
車非
後魏獻帝次兄為車非氏孝文改為周氏周閔帝時
賜周瑶姓為車非氏
車焜
後魏獻帝封其疎屬為車焜氏後改為河南車氏
車遽
世本曰齊有臨淄大夫車遽氏
車成
出後魏河南官氏志
瑕吕
左傳晉大夫吕甥一曰瑕吕飴甥杜注云瑕吕名飴
甥
沙陀
本朱邪氏所處磧名因為部族之號朱邪賜姓李氏
而沙陀未嘗為姓元和姓纂以何據收之此必誤也
沙咤
唐有蕃將沙咤利沙咤忠利
佘丘
其先齊公族食采佘丘因氏焉漢有侍御史佘丘炳
又隠士佘丘靈居西河佘音蛇
蛇丘
王子年拾遺記有蛇丘氏出西王母神異傳
華原
元和姓纂曰後周鳳州刺史拓義華原羆生威周豐
利公生韓皇右四府驃騎將軍生善惠
霞露
出姓解
瑕丘
風俗通魯桓公庶子食采瑕丘子孫氏焉謹按漢項
羽紀傳有瑕丘申陽者張耳嬖臣也先下河南郡迎
羽河上故羽立申陽為河南王孟康曰瑕丘縣之老
人姓申名陽服虔曰瑕丘屬中山縣申姓陽名獨文
穎曰姓瑕丘字申陽然則姓書用文穎之說創立此
氏未必非誤又瑕丘於春秋時未必在魯而桓公之
後自為三家不聞庶子為誰也
