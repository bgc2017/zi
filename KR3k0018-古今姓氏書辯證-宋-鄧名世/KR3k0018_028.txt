古今姓氏書辯證卷二十三宋鄧名世撰
七尾
尾
元和姓纂曰古有尾生或云即微生高誤矣謹按微
生别一氏尾亦一氏也後漢太尉劉虞為公孫瓉所
殺虞故吏尾敦劫虞首歸葬注曰尾敦姓名
偉
謹按後漢蔡邕傳曰光禄勲偉璋有名貪濁注曰偉
姓璋名也漢有姓偉舊姓書未有此氏今增入
尾勺
周成王分魯公以商民六族一曰尾勺氏
八語
圉
出自周禮夏官圉師掌養馬者後世以官為氏左傳
楚大夫圉公陽以邑為氏
吕
出自姜姓炎帝裔孫為諸侯號共工氏伏羲神農之
間能覇九州有地在弘農從孫伯夷佐堯掌禮為秩
宗徧掌四嶽為諸侯伯號太嶽又佐禹治水有功賜
姓曰姜氏曰有吕封為吕侯吕者膂也言能為禹股
肱心膂以養物豐民人也吕侯國在蔡州新蔡歴夏
商世祀不絶周穆王時吕侯入為司寇訓夏贖刑作
吕刑之書宣王時改吕為甫後為強國所并當商季
世有吕尚字牙號太公望盖吕侯枝孫起漁釣佐周
文王為武王太師定天下有大功封為齊侯命書曰
五侯九伯汝實征之以夾輔周室太公望生丁公吕
伋伋裔孫莊公生僖公禄父及夷仲年年生公孫無
知僖公生襄公諸兒公子糾桓公小白無知殺襄公
小白自莒入立為君用管仲為相九合諸侯不以兵
車天子賜之胙遂覇諸侯其後世系具春秋戰國策
嫡夫人三人皆無子内嬖長衛姬生公子無虧諡武
孟鄭姬生孝公昭葛嬴生昭公潘密姬生懿公商人
少衛姬生惠公元宋華子生公子雍又庶子七人為
楚七大夫史失其名桓公薨孝昭懿惠四公繼立昭
公生舍惠公生頃公無野舍母魯女曰子叔姬無野
母曰蕭同叔子頃公生靈公環及公子角公子成靈
公夫人顔懿姬之姪鬷聲姬生莊公光戎姬生公子
牙穆孟姬生景公杵臼莊公薨景公立景公生悼公
陽生晏孺子荼公子嘉公子駒公子黔公子鉏一曰
南郭且於景公薨立荼國人納陽生而出荼陽生生
簡公壬為陳常所弑簡公後四世康公貸大臣田和
遷之於海濱盡取其國春秋時齊諸公子以名見者
有東宫得臣公子彭生仲孫湫公子彊公子鉏公孫
敖叔孫還公孫明公孫晳公孫傁頃公二子曰公子
固字子城公子鑄字子公又二孫曰公孫捷字子車
公孫青字子石又子商子周公孫夏公孫揮皆吕氏
也康公七世孫禮秦昭襄王十九年自齊奔秦為柱
國少宰北平侯二子伯昌仲景伯昌生青以令尹從
漢高祖封陽信侯諡胡青生臣上柱國唐隨州刺史
仁宗即其後也秦丞相文信侯不韋陽翟人漢高后
父臨泗侯吕公單父人二子澤周吕令武侯釋之建
平康侯澤二子台吕王産梁王台四子嘉東平侯通
燕王庀東平侯平下邳侯釋之三子則建平侯種不其
侯禄趙王其族中微至尚書令覇居東萊為東萊吕
氏覇十一世孫虔字子路魏徐州刺史萬年亭侯徙
居東平任城虔孫行鈞徙居河東行鈞後魏東平太
守六世孫雄(按唐世系表雄乃行鈞孫此作六世孫不合)生崇禮崇粹崇
粹唐兵部郎中生諲相肅宗諲生仁本春卿夏卿冬
卿仁本磁州司馬生璜琳璜生傆傪皓琳生伸皓生
伯禽時中綘伸生緄綱紓綸紡績纓綜春卿尚衣奉
御
汝
汝與女同夏少后遺臣有女艾魯大夫女賈又馮異
傳有賊汝章據槐里自稱將軍又春秋時秦有不更
女父
處
師古曰史記趙有處子
禇
出自子姓宋共公子段字子石食采於禇其德可師
號曰禇師生公孫肥子孫因為禇氏漢時有禇大元
成間有禇先生名少孫裔孫重始居河南陽翟重裔
孫招安東將軍揚州都督關内侯孫䂮字武良晉安
東將軍始徙丹陽五子頠說洽裕祥頠生翜字謀遠
晉護軍將軍散騎常侍贈衛將軍生希豫章太守譜
絶洽生裒字季野晉衛將軍中書令侍中錄尚書事
征北大將軍贈太傅都鄉元穆侯所謂皮裏陽秋者
二子歆熙歆字幼安散騎常侍祕書監生爽字宏茂
晉義興太守贈金紫光禄大夫五子秀之粹之陟之
&KR0008;之淡之秀之字長倩宋太常四子雋之湛之貞之
法顯雋之生淵澄淵字彦回齊司徒錄尚書事驃騎
將軍侍中贈太宰諡文簡所謂洛水三公者淵二子
賁蓁賁字蔚先齊侍中生霽譜絶蓁生向字景政梁
廬陵長史生翔字世舉梁吏部尚書譜絶淵弟澄字
彦道齊侍中右軍將軍譜絶法顯鄱陽太守二子炤
炫炤字彦先召為國子博士不拜炫字彦緒齊散騎
常侍贈太常三子游澐漢澐字士洋梁中書侍郎湘
東王府諮議參軍澐二子濛隨濛太子舍人生玠(按唐)
(世系表漢梁中書侍郎生象象生玠玠生亮此作澐生濛濛生玠與世系不合)字温理陳御
史中丞生亮字希眀唐左散騎常侍陽翟侯四子遂
賢遂良遂功遂年遂良字登賢唐中書令河南文忠
公相太宗高宗諫立武后天下謂之禇河南三子彦
甫彦仲彦季彦甫生僑休休五世孫虔七世孫昭北
燕有中書郎匡
許
出自炎帝裔孫伯夷之後周武王封其裔孫文叔於
許以為四嶽之嗣至許元公結為楚所滅遷於容城
子孫分散以國為氏衛大夫許為一曰許公為是也
其後自容城徙北新城縣都鄉樂善里秦末有許猗
隠居不仕曾孫毗漢侍中太常生德字伯饒安定汝
南太守因居平輿四子據政邈勁據大司農生允字
士崇魏中領軍鎮北將軍三子殷動猛允孫式式二
子皈字仲仁晉司徒掾四子茂詢嶷雅詢字元度四
子元之仲之季之珪珪宋給事著作郎桂陽太守生
勇慧齊太子家令冗從僕射晉陵縣侯二子懋梁天
門太守中庶子生亨德次子政字義先别居邵陵亨
陳衛尉卿安陸許氏出自詢五世孫君眀梁楚州刺
史法光生紹(按唐世系表君眀生宏周宏周生法光與此世數不符)字嗣宗唐
陜州刺史安陸郡公四子善伯裔智仁圉師圉師相
高宗黃門侍郎同中書門下三品諡簡生自牧自遂
自正欽寂(按唐世系表紹四子長善善生力士力士生欽寂欽眀此欽寂上應有脱字)生
右金吾大將軍輔乾即海東使者次曰宕州刺史輔
德欽眀生鴻臚少卿誡惑太僕卿誡言以上為高陽
許氏高陽北新城縣即唐博陵郡地也汝南許氏
漢許劭字子將與凡虔齊名汝南人稱平輿淵有二
龍喜評人物謂之月旦評其後有因官居太原者皆
著望後漢博士慎字叔重亦平輿人所謂五經無雙
許叔重作字說今行於世其後有居會稽陽羡者
晉陵許氏漢徐州刺史聖卿安陵許氏漢有許博
著大博經
巨
前秦苻堅將梁山巨武縳慕容暐
所
謹按後漢永初二年劇賊畢亮等數百乘船寇平原
縣令劉雄與門下小史所輔浮舟追至厭次津與賊
合戰並為賊擒輔求代雄死賊縱雄而殺輔人謂輔
孝盡愛恭義極君臣唐高麗有大酋所夫孫近世所
氏望出平原風俗通曰宋大夫華所事之後誤矣左
氏華御事為司寇非所事也姓源韻譜曰所說文曰
伐木聲也詩曰伐木所所古虞衡之官主伐木聞聲
遂以為氏亦誤矣今詩無此語所所之字得非許字
訛其字畫乎(按穀梁傳隠九年俠卒俠者所俠也詳此則華所事之先已宜有此氏)
楚
出自晉趙孟家臣楚隆之後盖其先以地若字為氏
姓書皆以為芉姓楚國滅於秦而氏焉誤矣
莒
出自曹姓陸終之後周武王封兹輿期於莒是為莒
子其國之子弟以國為氏莒僕莒展莒慶是也漢有
緱氏令莒誦其後為平昌人左傳有齊大夫莒恒為
申驅將
叙
出姓苑
藇
出姓苑
咀
出姓苑
姖
唐藝文志有姖威渾輿經一卷
禇師
事見禇氏禇師段字子石生公孫丁及石彄彄别為
石氏而段後有禇師子肥其族仕衛者曰禇師定子
生聲子禇師比及禇師圃禇師子申皆衛大夫
巨母
王莽時韓博上言有竒士長丈大十圍來至臣府曰
欲擊匃奴自謂巨毋霸軺車不能載三馬不能勝卧
則枕鼓以鐵箸食博意以莽字巨君毋得篡盗而霸
也莽聞惡之以事誅博留霸新豐更其姓為巨母氏
謂因文母太后而霸王符也
九麌
羽
出自姬姓鄭穆公之子揮字子羽其孫頡為馬師以
王父字為氏
禹
萭姓即夏禹之後世代罕聞至漢世有從草從禹而曰萭
章字子夏在長安西號曰城西萭子夏為京兆尹門
下督從至殿中侍中諸侯貴人争欲揖章莫與京兆
言者疑此萭與禹姓同也又鄅子國在瑯琊其後以
國為氏恐此鄅禹也與萭通用
宇
出姓苑
栩
陳留先賢傳有栩氏又漢董賢傳有栩丹
鄅
出自妘姓鄅子之國其地瑯琊開陽縣是也魯昭十
八年鄅子藉稻邾人襲而滅之子孫仕宋以國為氏
甫
出自姜姓炎帝裔孫伯夷為堯太嶽封其後為甫侯
子孫以國為氏
府
風俗通漢有司徒掾府悝
武
春秋魯隠公時王使武氏助伐翼其子來魯求賻漢
有武臣為趙王梁鄒孝侯臣生德(按史記功臣表梁鄒孝侯武儒生子)
(最襲侯至山附國除則最非武臣之後今此作臣生德德生最俱誤儒漢書作虎唐避諱作彪)德生
東武亭侯最最生敬襄侯嬰嬰生中涓濟隂侯山附
後以酎金國除山附生陳留太守内黃侯都都生汝南
太守宣字文逹宣二子尚浮浮字元海司徒左長史
生臨漳令静字伯濟静生烈字文照烈生光禄勲䔍
字猗伯生太常中壘校尉悌悌生九江太守臨潁侯
端端生魏侍中南昌侯周周三子陔韶茂陔字元夏
晉左僕射薛定侯陔生太山太守嗣薛侯越越生威
遠將軍嗣薛侯鋪鋪生太子洗馬嘏嘏生洛州長史
歸義侯念念生平北將軍五兵尚書晉陽公洽别封
大陵縣賜田五十頃因居之生祭酒神龜神龜生本
州大中正司徒越王長史襲壽陽公克己沛國武彪
裔孫周魏南昌侯生陔晉左僕射薛侯五代孫洽魏
晉陽公因始封居太原永水或號太原武氏洽曾孫
居常北齊鎮遠將軍生儉永昌王諮議生華隋東都
丞生士稜士讓士逸士彠士稜唐司農少卿宣城公
生君雅君雅生敬真崇真太子洗馬士讓唐太廟令
路公生惟良懷道懷運惟良衛尉卿生攸宜攸緒攸
宜雍州刺史都官尚書建王攸緒揚州長史隠嵩山
神龍拜太子賓客巢公不起景雲封安平王亦不拜
生君訥懷道左監門長史生攸暨攸寧寧春冬夏尚
書納言建昌五江公岐州刺史生文瑛荀瑛攸暨駙
馬司禮卿定王司徒楚公生崇敏崇行崇敏宗正卿
上黨王崇行國子祭酒懷運淄州刺史生攸歸攸止
攸望攸歸九江宗正卿孫良臣商州刺史攸止恒安
王司賓卿女玄宗惠妃追封貞順皇后攸止子昕忠
信忠鴻臚卿信秘書監同攸止攸望會稽少府監察公
孫徹洋州刺史士逸始州刺史陸公生志元仁範安
業志元倉部郎中生懿宗嗣宗懿宗河内王殿中監
汴魏州刺史神丘道大管公生瑾瓌仁範雲陽令生
尚賓重規載德尚賓河間王益府長史重規高平王
司禮卿神龍朔方大總管禮部尚書生成節成藝載
德穎川王殿中監右千牛大將軍生平一敬一平一考
功員外郎生集備就登集梓州刺史備殿中御史中
元衡門下侍郎平章事成都尹登生儒衡殿中御史
思元一名安業零陵令追封渤海王生求已太僕少
卿士彠唐工部尚書利荆二都督應國公卒贈司徒
周公又贈太師追崇魏王配食高祖廟彠女為則天
皇后生中睿宗彠子元慶元爽元慶宗正少卿生審
思再思三思審思追封申王再思宫門郎追封蔡王
三思梁王夏春天三尚書内史神龍司空同三品降
德静為節愍太子所殺生崇訓崇謙崇烈崇撝崇操
崇訓駙馬太常卿太子賓客生繼植左衛將軍崇謙
光禄卿梁公崇烈尚乘奉御元爽虞部郎中少府少
監生承嗣魏王春天二尚書納言文昌左相實封一
千三百一戶生延基駙馬右羽林將軍郯公延安光
禄卿邗公延壽衛尉少卿燕公延秀駙馬太常少卿桓
公承業陳王左驍衛大將軍生延暉駙馬陳公生羽
林衛將軍生惲斌業次子延祚光禄少卿鄶公延嘉
秘書少監莒公又風俗通趙平原君勝封武成因氏
焉
儛
出姓苑
輔
唐監察御史魏傳弓劾奏中人輔信義見竇懷忠傳
唐齊州臨濟人輔公祐為盗有傳(按唐書作輔公祏)
柱
出自古烈山氏之子柱為稷神後世以為氏一云周
柱下史之後
詡
出姓苑
豎
廟諱嫌名亦作豎寺人小臣之稱曹豎侯獳之類後
世或以為氏
庾
古者倉氏庾氏之後子孫以世官為族漢有庾乘者
司徒辟有道徵不就二子嶷遁(按姓纂亦作遁晉書作道)嶷魏太
僕遁廉退不仕以諸子貴賜拜太中大夫遁二子某
史失其名(按晉書庾純傳劉斌議曰純兄峻以父老求歸峻不得歸純無得歸之理則純即遁)
(之子可知史未嘗失其名也)峻字山甫晉御史中丞侍中常侍三
子岷侍中長岑貞男琮太尉掾(按晉書庾峻二子岷敳無琮岷官至侍中)
(長岑男為劉元海所害諡曰貞)敳晉吏部郎某二子衮琛衮四子怞
蔑澤桾蔑生願安成太守琛五子亮懌冰條翼亮字
元規晉太尉文康公懌西中郎將贈衛將軍簡子冰
字季堅晉車騎將軍贈司空忠成公條字幼序贈左
將軍翼字稺恭晉征西將軍贈車騎將軍肅子亮三
子會羲龢會一作彬羲字羲叔晉吳國内史龢晉中
領軍羲二子凖楷凖一作淮豫州刺史西中郎將楷
西中郎將凖生悅字仲豫宋江州刺史楷生鴻龢生
恒字敬則尚書右僕射贈光禄大夫懌一子統晉建
威將軍尋陽太守生玄之宣城内史冰七子希襲友
藴倩邈柔希晉北中郎將徐兖二州刺史護軍將軍
友晉中書郎東陽太守藴晉廣州刺史倩太宰長史
邈會稽王參軍柔晉散騎常侍希生攸之友生叔宣
右衛將軍藴生廓東陽太守二子登之宋豫章太守
仲文宋吏部尚書登之生仲遠宋侍中仲文生宏遠
齊江州長史宏遠生曜冰玄孫道愍齊射聲校尉翼
二子方之代父守襄陽者爰之輔國將軍弘遠從弟
徽之御史中丞二子漪泳冰五世孫佩玉宋長沙内
史生沙彌梁長城令沙彌生持梁尚書左戶郎又族
人輝安北長史生東吳國内史東生闡吳國内史闡
生肅之湘東太守蜀人庾氏唐同州刺史崇生樸
前蜀禮部尚書其族子四人傳美後唐都官郎中傳
昌前蜀翰林學士傳素左僕射傳信翰林學士
楀
元和姓纂曰詩曰楀維師氏寵臣之族也後氏焉
主
宋政和中禁天下不得稱主及君乃改為康氏
宇文
出自匈奴南單于裔有葛烏莬為鮮卑君長世襲大
人至普回因獵得玉璽自以為天授也俗謂天子為
宇文因號宇文氏或云神農氏為黃帝所滅子孫遁
居北方鮮卑俗呼草為俟汾以神農有嘗草功因自
號俟汾氏其後音訛遂為宇文普回子莫那自隂山
徙居遼西至後周追諡曰獻侯生可地汗號莫何單
于闢地西出玉門東踰遼水孫普撥生丘不勤丘不
勤生莫珪莫珪生遜昵延遜昵延生俟逗歸(按北周書作侯)
(豆歸唐世系表作佚豆歸)自稱大單于為慕容晃所滅生六子一
曰拔拔陵陵二曰拔拔瓌三曰紇闍四曰目原五曰
紇闍俟直六曰目陳拔拔陵陵號阿若彦仕後魏都
牧主開府儀同三司安定忠侯以豪傑徙居代州武
川
羽弗
孔至曰後魏改為弗氏
武城
出自楚大夫食邑武城因以為氏謹按春秋有二武
城魯武城曰南武城曾参家也則楚邑宜曰北武城
矣
武羅
元和姓纂曰夏武羅國之後謹按夏遺臣武羅必其
後為氏
武都
西秦錄有武都氏謹按武都者仇池之别名今成州
是也其先以地為氏
甫爽
世本曰宋有大夫甫爽文叔
豎侯
元和姓纂曰宋有大夫豎侯息曹有豎侯獳息未詳
所出謹按豎侯獳之說誤矣春秋曹伯之豎侯獳貨
筮史乃曹之小臣姓侯名獳行賂於卜者非複姓也
主父
元和姓纂曰趙武靈王主父之後子孫以為氏漢有
主父偃宋開封人將仕郎宗旦生天經天經生主簿
齊賢齊賢生喆字穎叔政和五年上舍
