古今姓氏書辯證卷三十五宋鄧名世撰
入聲
一屋
屋
後魏官氏志屋引氏改為屋氏
穀
春秋穀伯綏之後國在南鄉筑陽縣北唐時為均州
子孫以國為氏
谷
唐有馬璲大將谷秀河南谷氏後魏谷會氏改焉熙
寧姓纂魏昌樂谷氏唐諫議大夫弘文館學士谷那
共孫倚相為秘書省正字生崇儀右金吾衞大將軍
生從政
秃
國語祝融後八姓一曰秃封于舟人周滅之
甪(音禄)
見吕靜集韻四皓有甪里先生有甪氏亦為甪里氏
謹按崔偓佺罷肥鄉主簿時太宗皇帝聞其有學問
召問曰四皓中一先生姓或以為用上一撇或以為
用上一點偓佺對曰秦程邈撰隸書訓僕隸貴易使
也因此世傳之字與古不同臣聞刀為角兩點為甪
音鹿一點一撇皆不成字謹按說文角獸角也象形
漢律歴志角觸也物觸地而出戴芒角也又曰角音
斛詩麟之角振振公族東方朔傳臣以為龍又無角
謂之為蛇又有足董仲舒傳予之齒者去其角傅其
翼者兩其足朱雲傳五鹿嶽嶽朱雲折其角太玄一
與木叶一與辱叶一與族叶三與足叶並盧谷切本
止一字後世又作訖岳切耳偓佺之說非也嶽虞欲
切後漢有甪若叔
禄
河南禄氏後魏骨咄禄氏改焉唐涇陽有此姓
鹿
戰國策有鹿毛夀嘗說燕王噲遜位子之漢有巴郡
太守鹿旗因家焉望出巴郡又官氏志鹿桓阿鹿孤
氏後改為鹿氏望出河南赫連勃勃有平東將軍鹿
奕子南凉鹿暠為文武之秀傑宋陳州項城鹿氏
益州司戶參軍元昌生正倫西頭供奉官正倫生經
經生敏求字好古紹聖元年進士
录
集韻曰人姓音錄
鏃
姓苑曰子木反彭城人亦作鉐
鎐(音鏃)
姓解曰天口切(案鎐韻字作鉐急就篇鎐氏出彭城集)
卜
風俗通曰氏於事者巫卜陶匠是也春秋魯有大夫
卜齮魯莊公車右卜國劉聰之臣有卜抽卜崇卜幹
卜泰河南後魏須卜氏改為卜氏唐開元中有處
士卜隱之
木
前燕夀光末(案慕容雋僭位改元光夀此悮)兵集鄴城盗賊互起每
夜攻劫晨昏斷行捕誅賊首木骨和等百餘人乃止
唐百濟大臣八姓其一曰木氏
沐
今詳說文沐水在青州然或以水氏
福
唐突厥傳武后遣將軍嵎夷公福順富為總管
幅
出姓苑
伏
漢濟南伏生名勝字子賤四世孫孺客於琅邪東武
因家焉伏孺生理字君游為高密太守以詩授成帝
故齊詩有伏氏學理生大司徒陽都侯湛字惠公湛
生隆翕咸隆字伯文光禄大夫子瑗為郎中翕生光
光生晨位特進生屯騎校尉無忌采集古今為伏侯
注八卷無忌生大司農質質生完皆嗣陽都侯自伏
生以後世傳經學清淨無競故東州號為伏不鬭湛
同産兄弟恭字叔齊為司空洛陽伏氏子成為晉
平北將軍姚襄左部帥
復
漢年表有昆侯復絫(案漢功臣表作昆侯渠復絫)
服
周内史叔服之後以字為氏漢江夏太守服徹後漢
九江太守服虔注漢書舊望江夏
澓
漢東海澓仲翁為宣帝師服虔曰澓音馥師古曰房
福反
縮
古今人表有縮高安陸人能辭大位以全父子之義
陸
出自媯姓田完裔孫齊宣王少子通字季逵封於平
原般縣陸鄉即陸終故地因以氏焉通諡曰元侯生
恭侯發為齊上大夫發二子萬臯臯生邕邕生漢太
中大夫賈萬生烈字伯元吳令豫章都尉既卒吳人
思之迎其喪葬于胥屏亭子孫遂為吴郡吴縣人其
後有潁川枝荆州枝丹徒枝樂安枝魚圻枝諫議枝
侍郎枝世系具唐宰相表謹按吳陸氏三相五侯將
軍十餘人又吳郡陸英子玩玩子始始子萬載萬載
子子真五世為侍中又南齊陸慧遠慧徹慧曉慧恭
(案唐世系表慧俱作惠)皆子真之子房望最高時人稱非四慧
之子孫不得稱望族也後魏大將軍河南陸倕封惠
平王子麗封平原王子定國封東都王陸氏三世封
王唐初定河南陸氏舊在乙門唐陸元方與子象先
景融景融子禹錫翹三世皆為中書舍人
麴
西涼有右丞相麴景後蜀李特以麴歆為爪牙南燕
司空麴仲南涼記室監麴梁明又有麴承明為文武
之秀傑
蔌
姓苑曰竟陵人
淑
前燕咸和九年慕容皝遣揚威將軍淑虞攻烏丸悉
羅侯于平崗斬之
育
集韻曰姓也亦作毓
祝
河南祝氏魏吐缶氏改為祝氏
叔
元和姓纂曰八凱叔達之後或晉大夫叔向後誤矣
謹按春秋叔氏出自姬姓魯文公少子曰叔肸宣公
簒立叔肸不義其兄所為終身不食其禄别其族為
叔氏春秋書公弟叔肹者是也肹生嬰齊嬰齊生叔
老老生弓弓生輒輒生鞅鞅生誼誼生還還生青青
生世仕魯為大夫河南叔氏後獻帝叔父乙旃氏
之後改焉
菽
西域天竺人姓
畜
出自非子之後畜牧汧渭之間馬大蕃息支孫氏焉
鄐(許六切)
出自楚大夫雍子奔晉晉人與之鄐以為謀主因以
邑為氏漢有東海太守鄐熙因官居焉今望出東海
竹
謹按後漢書夜郎竹初有女子浣於遯水有三節大
竹流入足間聞其中有號聲剖竹視之得一男兒歸
而養之及長有才自立為夜郎侯以竹為姓武帝元
鼎六年平南夷為牂牁郡夜郎侯迎降天子賜其王
印綬後遂殺之夷獠咸以竹王非血氣所生甚重之
求為立後牂牁太守吴霸以聞天子乃封其三子為
侯死配食其父今夜郎王有竹王三郎神是也
竺
東莞竺氏後漢擬陽侯竹晏之後報怨有仇以其仇
為名士不改其姓乃加二字以存夷齊而移於琅邪
莒縣其孫竺固為後漢侍中至晉竺毅自莒縣徙居
始平元和姓纂曰本天竺胡人歸中國為竺氏誤矣
郁
後趙有索頭郁鞠率衆三萬降石虎
肅
韻譜曰八元仲堪諡肅後世為氏或云肅慎氏之後
元和姓纂曰成肅公之後梁有西豐侯肅正德皆誤
矣正德姓蕭非肅氏
宿
魏王珪妻以宗女拜上將軍賜姓宿氏
玉
謝承書曰京兆杜陵人世為三輔名族玉姓也
㓘
出姓苑集韻音宿
睦
西胡人姓唐初有涼州胡睦伽佗為寇
繆(音木)
秦繆公之後以諡為氏或作穆魏志繆襲字熙伯繆
生之後為尚書郎晉有繆播官中書令前燕有繆愷
蘭陵人後漢中牟人繆彤字豫公
穆
宋穆宗宗子觀觀子夀夀子平國平國子羆五世襲
宜都王號五王穆氏又穆觀及子亮亮子紹紹子正
國正國子平城五世皆尚公主又夀及子平國平國
子伏干伏干弟羆五世尚六公主又宗子觀觀子夀
並為太尉凡三世三公
&KR3999;
音拂縳切出集韻
屋廬
孟子有屋廬子元和姓纂曰晉賢人屋廬子著書言
彭聃之法盖廬誤為盧也
屋南
元和姓纂曰代北複姓謹按此必無南氏誤無為屋
(案代北複姓無南氏疑或公南社南氏之訛)
屋引
出自房氏晉初有房乾本出清河使北地留不遣北
俗謂房為屋引因改為屋引氏乾子孫隨魏南遷復
舊氏而河南猶有屋引氏乞伏國仁以屋引出支為
右相其後有屋引阿洛者泄乞伏乾歸之謀於利鹿
孤又鎮西將軍屋引破光為河州牧唐雲麾將軍屋
引宏生統軍豐豐生渭南郡公封
獨孤
其先本姓劉氏當後漢北蕃右賢王劉去卑之先尚
漢公主因從母姓劉氏後魏代北三十六部有伏留
屯為大人居於雲中和平中以貴人子弟鎮川因家
焉伏留屯之後有俟尼生庫者後魏司空生信河南
洛陽人周大宗伯衞公獨孤信本名如影唐贈太尉
趙景公生羅善穆藏順陁宗整長女周明帝皇后第
二女唐元貞皇后生高祖第四女隋文帝獻皇后生
煬帝羅隋封蜀公生開明開遠開徹武開明秘書少
監生璡金部郎中開遠邠州刺史永平公開徹左衞
將軍考城公生元哲元同敬同元哲兵部員外元同
主客郎中生昌淄州刺史孫允主客郎中陳州刺史生
方臯方平方平生邁敬同博州刺史善隋河内公孫
暎司勲郎中洛州長史生志儉朗州刺史暎孫肅先
肅比部郎中光禄卿先絳州刺史藏隋金州刺史武
平公生機機生修法修本修德修德膳部郎中同州
刺史滕公孫慶右武將軍修法通州刺史修本生訥
桂州都督生扎本兄子諶駙馬淄州刺史順武成公
生安成殿中少監生賢意賢意生慶之左武衞將軍
生克忠漢州刺史陁隋聞喜公生延夀太常少卿新
蔡公生道節兵部郎中節生炫都官郎中整隋平鄉
公生懷恩唐工部尚書臨川王永嘉房後魏本廽紇
之後本姓劉氏代居雲中正五代孫冀(案獨孤氏唐世系表云出)
(自漢光武子沛獻王輔之後裔孫進伯敗沒匈奴囚之孤山下生尸利單于以為谷蠡王號獨孤部六世)
(孫羅辰從後魏孝文徙洛陽羅辰四世孫冀武安公此云本廽紇之後未詳且冀五世祖名眷此云正五)
(代孫亦無可考通志說同)武安公生業(案唐世系表業作永業)北齊司徒臨
川王周大司寇襄州總管生子潛(案唐世系表子潛作子佳)周儀
同生義恭義盛義順義盛生士約士約孫冉(案唐世系表冉)
(作册)戶部郎中弟恩生華兵部郎中義順唐兵部侍郎
左丞洛陽公生元愷元慷元慶元愷給事中生思莊
左金吾大將軍思行洋州刺史元慷曾孫明駙馬都
尉元慶生暕(案唐世系表暕作思暕)鄠令生賓庭含章易知通
理通濟賓庭左金吾兵曹生問俗鄂州刺史團練觀
察生勉勛助勸勉揚子令助太子舍人生申叔遐叔
申叔校書郎通理殿中侍御史潁州長史生氾巨及
丕汜睦州刺史巨左驍衞兵曹及常州刺史生朗郁
朗協律郎郁考功員外中書舍人生庠通濟導江丞
生&KR1957;愐愐左司郎中生寂實密實殿中御史寂進士
密海州刺史生蒙雲霖雲吏部侍郎東川節度生回
損霖秘書監義順兄叔德孫楷萬年丞生嶼峻嶼兼
侍御史峻浙東節度右金吾大將軍京兆隋書獨
孤楷傳云不知何許人姓李氏父屯從齊神武戰于
沙苑敗為柱國獨孤信所擒配為士伍賜姓獨孤氏
後居京兆楷弟盛楷隋并州總管汝陽郡公生淩雲
平雲滕雲卿雲彦雲平雲千牛將軍安丘公彦雲歴
陽公滕雲荆府長史廣武公生奉節奉節生琬琰琬
太僕卿開元中上表請改姓李氏名俌琰司勲郎中
卿雲右屯衞大將軍汝歸公生元節元節生祥之瓊
珍瑑祥之左羽林將軍珍生楚潁彦卓楚生良矩矩
生輔潁生良佐良弓良器良弼良史良儒良器通州
刺史良弼兼御史中丞良史生瑋進士復姓李氏彦
生良裔卓少府監生惠愻愿恕意怤愻生志楷弟盛
隋右屯衞將軍紀公生僧達僧達生守中唐右金吾
大將軍(案此條永樂大典原載為元和姓纂之語然中引獨孤損乃昭宗時相豈可入元和時書)
(且與通志所引姓纂不合今改為古今姓氏辯證而以通志中所引姓纂文錄入元和姓纂)
谷會
慕容農有部將谷會歸農欲殺歸而惜其勇力後魏
官氏志河南谷會氏改為谷氏
谷渾
孔至雜錄曰後魏改姓渾
谷那
唐有博士谷那律
斛律
齊丞相咸陽王斛律金唐有郎中斛律貽慶
斛榖
南燕慕容超遣將斛穀提公孫歸寇宿豫陷之執東
平太守劉千載濟隂太守徐阮大掠而去以功並封
為郡縣公
斛粟
孔至姓氏錄曰代北斛粟氏後改為斛斯氏
斛斯
或云本代北斛粟氏改焉後魏有刺史斛斯疋
秃髮
出自後魏拓拔氏之族曰匹孤率其部自塞北遷河
西鮮卑部其妻胡掖氏方娠因寢而生子夀闐於被
中鮮卑謂被為秃髮因以為夀闐氏夀闐玄孫樹機
能始據涼州為晉將馬隆所殺從弟務丸統其部衆
務丸孫推斤年一百一十生思復鞬素渥若留思復
鞬三子曰烏孤利鹿孤傉檀烏孤為吕光征南大將
軍益州牧左賢王隆安元年自稱南單于南涼國王
在位三年謚曰武廟號烈祖弟利鹿孤立在位三年
謚曰康王弟傉檀立在位十三年而國亡西秦熾磐
封為左南公謚曰景王其從弟替引鎮領南洛回鎮
廉州利鹿孤諸弟曰鎮北將軍俱延興城侯文支又
一弟曰吐雷烏孤子曰西平太守赴單傉檀死於乞
伏氏其族歸魏傉檀六子長曰武臺為太子乞伏氏
殺之次曰保周臘于破羌魏以保周為張掖王破羌
為西平公以俱延之子覆隆為酒泉公利鹿孤之子
副周為永平公烏孤孫承鉢為昌松公傉檀長兄子
樊尼安西將軍又索虜秃髮如荀率戶二萬降乞伏
乾歸乾歸妻以宗女
禄里
神仙傳有禄里先生禄即甪也盖字誤
鹿勃
燕慕容雋擊破鄧恒將鹿勃早於魯口早僅以身免
木易
後魏木易干為多蘭部帥
卜梁
姓解曰楚文王子食采諸梁為卜梁氏莊子有卜梁
倚
沐蘭
蘭或為簡姓苑云任城人
福子
元和姓纂曰齊大夫福子丹見國語誤矣謹按國語
無此人也
伏俟
出自風姓伏羲之後以號為氏漢濟南伏生名勝字
子賤四世孫孺客教授琅邪東武因家焉孺生理字
君游為高密太傅以詩授成帝故齊詩有伏氏學理
生大司徒陽都侯湛字惠公湛生隆翕咸隆字伯文
光禄大夫子瑗為郎中翕生光光生晨位特進生屯
騎校尉無忌采集古今為伏俟注八卷無忌生大司
農質質生完皆賜爵陽都侯自伏生以後世傳經學
清淨無競故東州號為伏不鬭湛同産兄弟恭字叔
齊為司空洛陽伏氏子成為晉平北將軍姚襄左部
帥
陸終
元和姓纂曰祝融子陸終之後有陸終氏又曰王莽
曾孫孺興與東平陵終氏有惡謹按古有陸終氏然
陵陸偏旁相近必陸訛而為陵也
祝固
元和姓纂曰衞祝固之後漢有侍御史祝固遥
叔孫
出自姬姓魯桓公第三子叔牙謚僖叔立其後為叔
孫氏僖叔生戴伯兹兹生莊叔得臣得臣生宣伯僑
如及穆叔豹豹生昭子婼世系具春秋人譜又後魏
十姓獻帝叔父之後乙旃氏改為叔孫氏
叔仲
出自姬姓魯桓公子叔牙為叔孫氏牙孫叔彭生别
為叔仲氏是為叔仲惠伯惠伯生昭伯帶帶生穆子
小小生志又孔子弟子會字子期禮記有皮及衍皮
生子柳及子碩
叔帶
元和姓纂曰英賢傳趙叔帶之後齊大夫有叔帶子
莊為莊公御
叔逵
元和姓纂曰八愷叔逵之後周大夫有叔逵焉
叔先
後漢有犍為人孝女叔先雄父泥和溺死雄自投水
中後六日與父尸相持浮於江上郡縣為立碑圖象
雄弟賢附雄傳
叔敖
姓書曰楚令尹孫叔敖之後誤矣謹按敖字孫叔古
人先字後名故曰孫叔敖自古無兼名字為氏者
叔梁
姓觧曰孔子父曰叔梁紇誤矣謹按紇字叔梁非氏
也
叔夙
元和姓纂曰世本羊舌職生叔夙為叔夙氏
郁朱
代北複姓
目夷
出自子姓宋公子目夷為左師聽宋國之政子孫别
為目夷氏
牧師
元和姓纂曰漢禮依周禮令主養馬後世因以為氏
宿六斤
後魏官氏志宿六斤改為宿氏望出河南
獨孤渾
後魏官氏志獨孤渾改為杜氏
斛瑟羅
後魏官氏志斛瑟羅氏改為羅氏
木骨閭
蠕蠕舊姓也後改為郁久閭
伏俟龍
代北姓後周大將軍伏俟龍惠
郁久閭
後魏神元時掠騎獲木骨閭北方言首秃也自云匈
奴之甥車鹿會有部衆聲訛為郁久閭氏魏帝號之
為茹茹或為蠕蠕後魏時蠕蠕強盛支屬入中國者
郁久閭登北齊朔州刺史安平公生感斌感唐左司
禦率生範大理丞斌洛陽令生昌生均
郁原甄
後魏改為甄氏
