演繁露卷十宋程大昌撰
白板天子
國璽傳注引蕭子顯齊書輿服志云晉亂國璽沒北人
號晉諸帝為白板天子白板如今板授之官無詔敕也
魏晉至梁陳授官有板長一尺二寸厚一寸闊七寸授
官之辭在於板上為鵠頭書(白板天子言不得璽如無告命官也)
襘
領之交會也五行志引昭公十年叔向言衣有襘視不
過袺襘之中(視下言徐)
鎗
御覽鐺門笑林云太原人夜失火欲出銅鎗誤出熨斗
曰異事火未至已燒失脚
白日衣繡
風俗通義江夏張遼為兖州太守以二千石尊過鄉里
白日衣繡榮羡如此(御覽九百五十二)
齊鼓盆瓮為樂
晏子春秋曰景公飲酒數自去冠被裳自鼓盆瓮召晏
子至請去禮晏子不可乃糞洒席召衣冠以逆晏子按
此則鼓盆佐樂不止秦人齊亦有之矣易曰不鼓缶而
歌則大耋之嗟凶
地圖一寸折百里
正元十一年賈眈進華夷圖廣三丈率以一寸折百里
(太平廣記)
羽檄
魏武奏事曰有急以雞羽插木檄謂之羽檄說文曰檄
以木簡為書長尺二寸(光武紀注)
太公丹書
大戴禮曰武王問有藏約可以為子孫者乎師尚父曰
在丹書王齋三日尚父端冕奉書而入則負屏而立王
堂下南面而立受之曰敬勝怠者吉怠勝敬者滅(太平五百)
(九十)
白接籬
竇華酒譜白接籬巾也
龜符
張鸑朝野僉載漢發兵用銅虎符唐初為銀兔符以兔
為符瑞也又以鯉魚為符瑞遂為銅魚符以佩之至偽
周武姓也玄武龜也又以銅為龜符又云上元中令九
品以上佩刀礪筭袋仍為魚形結帛作之取魚之衆鯉
之強兆也至偽周乃絕景雲唐復興又準前結帛為飾
金吾
揚子雲執金吾箴吾臣司金敢告執璜則知金吾者以
金飾其兩末也今管軍官入朝所執之杖皆金釦其末
也漢志謂金吾為馬非也
羲和
山海經海外有女名羲和浴日於甘泉
胡牀
隋高祖意在忌胡器物涉胡言者咸令改之其胡牀曰
交牀胡荽曰香荽胡瓜曰黃瓜然江都執帝者乃令狐
行達也(趙毅大業略記)秦得䜟書言亡秦者胡乃起長城以扞
胡不知亡秦者廼胡亥也
百丈
南史朱超石傳宋武北伐超石前鋒入河軍人緣河南
岸牽百丈有漂度北岸者杜詩上蜀多言百丈也
鄣扇
諸王鄣扇不得雉尾(義恭傳)
螭魚
螭魚四足長尾鱗成五色頭似龍無角(南詔錄)
金馬碧雞祠
二高山東有碧雞西為金馬者云漢武使王褒祠二神
於彼其地當在西蜀在彼者恐未真也
鳳棲梨
陜州有棠樹正觀中有鳳止其上結實香脆其色赤黃
號鳳棲梨(洛中記異)
碧落觀
絳州碧落觀龍朔中刺史李諶為母太妃追薦所造神
人所篆(洛中記異)
旌表門閭
冊府元龜石晉天福二年閏七月壬申尚書戶部奏李
自倫義居七世準敕旌表門閭先有登州義門王仲昭
六代同居其旌表有廳事步欄前列屏樹烏頭正門閥
閱一丈二尺二柱相去一丈柱端安瓦桶墨染號為烏
頭築雙闕一丈在烏頭之南三丈七尺夾街十有五步
槐柳成列今舉此為例則令式不該詔王仲昭正廳烏
頭門等事不載令文又無敕命既非故事難黷大倫宜
從令式只表門閭於李自倫所居之前量地之宜高其
外門門安綽楔門外左右各建一臺高一丈二尺廣狹
方正稱臺之形圬以白泥四隅染赤其行列樹植隨其
事力其同籍課役一凖令式
鍾釜
晏子曰齊其歸陳氏矣公棄其民而歸於陳齊舊四量
豆區釜鍾四升為豆自其四以登於釜注四豆為區區
斗六升也四區為釜釜六斗四升也釜十則鍾六斛四
斗陳氏三量皆登一焉鍾乃大矣
明皇孝經
玄宗開元中親注孝經并製序八分書之立于國學以
層樓覆之(秦再思洛中記異)
黃屋左纛
黃屋者天子車蓋以黃為裏也左纛者以氂牛尾為之
大如斗在最後左騑馬鬃上也繁纓在馬膺前如索裠
即馬纓也(獨斷)
犀車
韓子國有法術賞罰若陸行之有犀車良馬
殺青
劉向列子序皆殺青書注謂汗簡刮去青皮也
尋常
八尺為尋倍尋為常
神道碑
裴子野葬湘東王為墓誌銘陳于藏内邵陵王又立墓
誌堙于羡道道列誌自此始
墓石
南史宋張永開冢内得銅威斗有一石銘大司徒甄邯
之墓
石室
黃瓊曰陛下宜開石室按河洛外命史官條上災異注
云石室藏書之府
三尺
杜周曰三尺安出哉注以三尺竹簡書法律也
獲生人亦為級
衛青傳斬三千七百級師古曰本以斬敵一首拜爵一
級故謂一首為一級因復名生獲一人為一級也此意
與車稱兩馬稱匹同
栭栗
詩皇矣其檿其栵音栵為列或為例陸德明音云舍人
注爾雅云江淮之間呼小栗為栭栗吾鄉有小栗叢生
其外蓬中實皆與栗同但具體而微耳故名栭栗栭猶
兒
鐵劵
形似半破小木甑子曲處著肚上有四孔穿縚處其文
於外面鐫陷金(辛齊炅玉堂新制)
八投
王莽傳平原女子遲昭平能說經博以八投服虔曰博
奕經以八箭投之
齊斧
易喪其齊斧應劭曰齊利也(莽傳)
銅柱
楚王馬希範既破羣蠻自以為伏波之後以銅五千斤
鑄柱高丈二尺入地六尺銘誓狀於上立之溪州
古貝
唐環王傳出古貝古貝草也緝其花為布粗曰貝精曰
㲲按今吉貝亦緝花為之而古吉二字不同豈訛名耶
抑兩物
銅作兵
食貨志賈誼言收銅勿布以作兵器注古以銅為兵按
此則漢猶以銅為兵也
飛子
武帝時募民田南夷入粟縣官而内受錢於都内注入
糓外縣而受錢於京師主藏者按此則國初入中之法
漢有之矣亦唐人飛子錢之類(飛子見唐會要)
籟
莊周天地人皆言籟說文曰三孔籥也大者謂之笙中
者謂之籟小者謂之箹
瓊
說文瓊赤玉也詩有瓊琚玉佩左氏楚子為瓊弁玉纓
玉與瓊皆對别言之若等為一玉不分言也今人用瓊
比梅雪皆誤
夷玉
說文珣玗璂皆醫無閭玉周書所謂夷玉也
球
玉磬也
追鋒車
魏志高貴鄉公注云帝與司馬朢王沈裴秀鍾會等講
宴於東堂帝性急請召欲速秀等在内職到得及時以
朢在外特給追鋒車每有集會朢輒奔馳而至
酺(音蒲)
文帝賜天下酺五日文穎曰漢律三人以上無故羣飲
酒罰金四兩今詔賜得令聚會飲食五日也此即周羣
飲汝勿佚(文紀)
箏
鼓絃竹身樂也按今箏未有以竹為之者
箋
表識書也鄭箋毛詩崔豹釋說甚多至謂毛公嘗為鄭
康成郡守故不同它書直注釋之其云箋者猶上箋之
義尊之其說雖無害義而迂曲不徑如許氏所說則直
以簡隨本文表識其義猶曰鄭氏簡之云耳史以冊書
祝曰冊祝後人以聯簡著古書曰某人編其義一也
說文㱾攺二字重出
殳類釋㱾曰㱾大剛卯也以逐精鬼从殳亥聲攴類釋
攺曰攺大剛卯以逐鬼鬽也(音義如魅)从攴已聲讀若已剛
卯豈王莽時所鑄此時攺而大之以為禳祟之物耶二
物同用設有二聲止合附著一類不應兩出
先馬
荀子正論天子乘大路諸侯持輪挾輿先馬注先馬導
馬也後世太子洗馬釋者曰洗先也亦此先馬之義也
天子出則有先驅太子則有洗馬言騎而為太子儀衛
之先也
屋楹數
王盈孫傳僖宗還蜀議立太廟盈孫議曰故廟十一室
二十三楹楹十一梁垣墉廣袤稱之禮記兩楹知其為
兩柱之間矣然楹者柱也自其奠廟之所而言兩楹則
間于廟兩柱之中於義易曉後人記屋室以若干楹言
之其將通數一柱為一楹耶抑以柱之一列為一楹也
此無辨者據盈孫此議則以柱之一列為一楹也
葉子
古書皆卷至唐始為葉子今書冊也
壓角
裴廷裕東觀奏記云令狐綯主裴坦知制誥裴休拒之
不勝命既行諸政事謁謝丞相故事謝畢便於本院上
事四輔送之施一榻壓角而坐坦廵謝至休休曰此乃
首台謬選非休力也肩輿便出不與之坐按此即壓角
故事乃是執政送上不與舍人均禮故設榻隅坐名為
壓角
鐵甲
仲長統昌言政損益篇云古者以兵車戰而甲無鐵札
之制今誠以革甲當強弩亦必喪師亡國也按此即後
漢時甲有鐵札矣未知前漢如何
黎明
史記(吕后)紀黎明孝惠還徐廣曰黎猶比也將明之時也
此說非也犂黎古字通黎黑也黑與明相雜欲曉未曉
之交也猶曰昧爽也昧暗也爽明也亦明暗相雜也遲
明即未及乎明也厥明質明則已曉也
犬戎雞林
章僚回程至海州長㳅縣東北百餘里船巫祭小青山
神巫具餅餌先作擊擊之聲復撒米一把彼俗云雞林
之地祭先皆以米或云雞林本雞種也高麗不烹雞云
如烹即家有禍按此與犬戎諱犬同
霜月皇極日
歸田錄漢韓明府修孔子廟碑云永壽二年歲在涒灘
霜月之靈皇極之日永壽桓帝年號霜月極日恐是九
月五日
束帛又端疋
玉壺清話胡旦云古義束脩謂脯十挺即為一束束帛
則卷為二端五疋表王者屈折隠淪之道
拜稽首
哀十七年公會齊侯于蒙孟武伯相齊侯稽首公拜齊
人怒武伯曰非天子寡君無所稽首二十一年公及齊
侯邾子盟于顧齊責稽首因歌之曰魯人之臯數年不
覺使我高蹈(注言魯人臯緩數年不知荅齊稽首故使來高蹈)唯其儒書以為
二國憂注二國齊邾也言魯據周禮不肯荅稽首令齊
邾遠至平衡曰拜下衡曰稽首至地曰稽顙注平衡謂
罄折頭與腰如衡之平禮記平衡與此義殊(大略)
宰木拱
秦襲鄭百里奚與蹇叔諫秦伯怒曰若爾之年者宰上
之木拱矣注云宰冢也拱可以手對抱(公羊僖二十三年)對抱
者以兩大指圜合之也與拱把之桐梓同也
箯
漢張敖傳箯輿注家雖得其義不詳其制之所來公羊
文十五年齊人歸公孫敖之喪脅我而歸之筍將而來
也何休注筍者竹箯一名編輿齊魯以北名之曰筍將
送也為叔姬淫惡魯類故取其尸置編輿中傳送而來
案竹筍也編箯皆以竹篾編比而成輿也古有車車以
轅繫馬而行已而有輦輦者設杠以人肩之故皇甫謐
曰桀為無道以人駕車是步輦之始也既有輦則以竹
爲輿智起於是矣淮南王安曰輿轎而入領始名轎也
郛郭
城之外更有遮衛其名為郛亦為郭郭猶棺之外又有
槨也公羊文十五年齊侯伐曹入其郛郛者何恢郭也
注恢大也郭城外郭故揚子雲曰天地之為萬物郭五
經之為衆說郛揚子雲於名數不苟也
揖
公羊僖二年晉謀伐郭荀息進獻公揖而進之注以手
通指曰揖又文六年晉靈公望見趙盾愬而再拜盾北
面再拜稽首注頭至地曰稽首頭至手曰拜手據此即
今俗名乂手是也亦拱手之義也拜首則身屈矣首不
至地稽首則首至地矣
笄
僖九年婦人許嫁字而笄之注笄者簪也所以繋持髮
象男子飾也
時臺
公羊莊三十一年注天子有靈臺以候天地諸侯有時
臺以候四時
臺榭
左氏哀元年子西曰今聞夫差次有臺榭陂池焉注積
土高曰臺有木曰榭言徒土則為臺上有架造則為榭
吳牛喘月
風俗通曰吳牛望見月而喘使之苦於日見月怖喘矣
(御覽月門)世說亦載滿奮云臣猶吳牛見月而喘
韋弦
西門豹性急佩韋以自緩董安于性緩佩弦以自急(韓子)
養和
李泌訪隐選異采怪木蟠枝以隐背號曰養和人至今
效之乃為養和以獻(太平廣記)
演繁露卷十
