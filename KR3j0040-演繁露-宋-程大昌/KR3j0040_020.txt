演繁露續集卷四宋程大昌撰
詩事
蝶粉蜂黃
嘗有問予周美成詞曰蝶粉蜂黃都過了用何事予曰
記得李義山集有之李酬崔八早梅曰何處拂胷資蝶
粉幾時墮額藉蜂黃又贈子直花下曰屏緣蝶留粉窗
油蜂印黃周蓋用李語也
取日虞淵
吕温贊狄仁傑曰取日虞淵洗光咸池淮南子天文訓
第三曰日出于暘谷浴于咸池拂于扶桑是謂晨明至
於悲谷是為晡時至於虞淵是謂黃昏温蓋言仁傑復
辟如取夜日而復諸晨朝也
斬無極
坡詩曰屬鏤無服不識人楚國何曾斬無極無極費無
極也蓋言譖死伍奢者無極也而屬鏤之劒乃不能以
及無極案昭十七年楚令尹子常殺無極則無極終遂
不免也
吳越分境
唐僧詩曰到江吳地盡對岸越山多陳後山曰聲言隨
地改吳越到江分善謔者曰此杭越堠子詩也其謔亦
有理然以後山之博而於杭越二州分境亦隨世傳言
之似未諦審也案國語越雖為吳所侵棲之會稽然其
國境北至禦兒禦兒今嘉興縣禦兒鄉亦曰語兒也勾
踐伐吳用禦兒人涉江駐此江松江也襲吳勝之夫禦
兒之人越王得以為用則禦兒之人素隸越籍審矣則
吳境何嘗抵江也耶
蒲萄綠
李白詩遥看漢水鴨頭綠恰似蒲萄初醱醅錢希白南
部新書曰太宗破高昌收馬乳蒲萄種於苑中并得酒
法仍自損益之造酒綠色長安始識其味太白命蒲萄
之色以為綠者本此也蒲萄酒西域古已有之而中國
未見故漢人一斗可博涼州也
水落魚龍夜
水經汧水出小龍山歴澗注以成淵潭漲不測出五色
魚俗以為靈莫敢采因謂龍魚水自下亦通名龍魚川
山空鳥鼠秋(杜詩)
渭水出隴西首陽縣鳥鼠山禹貢謂導渭自鳥鼠同穴
者也(水經)
荆州為南京
上元元年九月置南都於荆州以荆州為江陵府二年
九月停四宫及江陵南都之號寶應元年復為南都老
杜詩曰南京犀浦道四月熟黃梅
東坡用杜詩
東坡謝賜御詩叙陜西戰勝曰已覺談笑無西戎老杜
觀安西兵曰(十卷)談笑無河北
張籍後不盲
韓愈贈張十八助教云喜君眸子重清徹携手城南歴
舊游則張之目疾後嘗復舊也
火齊
天竺有火齊如雲母而色紫裂之則薄如蟬翼積之則
紗縠之重據此即老杜謂火齊堆金盤誤以火齊為珠
也(太平寰宇記)
木難
木難出翅鳥口中結沫所成碧色珠也曹子建詩曰珊
瑚間木難
酒浮蟻
曹子建七啟注曰釋名曰酒有沉齊浮蟻在上泛泛然
(文選三十四)
評詩
詩思豐狹自其胷中來若思同而句韻殊者皆象其人
不可強求也張祜送人游雲南固嘗張大其境矣曰江
連萬里海峽入一條天至老杜則曰窗含西嶺千峯雪
門泊東吳萬里船又曰路經灧澦雙蓬鬢天入滄浪一
鈞舟以較祜語雄偉而又優裕矣
莫射鴈
牧之獵詩曰憑君莫射南來鴈恐有家書寄遠人沈存
中用之作拱辰樂府曰彎弓不射雲中鴈歸鴈而今不
寄書
春風不度玉門關
唐王之渙與王昌齡高適飲于旗亭有伶人唱兩詞皆
昌齡詞也昌齡夸其同游遂書壁以記曰二絶句矣渙
之指雙鬟令唱曰脱是吾詩子等當拜牀下鬟唱曰羌
笛何須怨楊柳春風不度玉門關渙之辭也渙擨歈二
子東坡詩曰固知無定河邊柳得共中原雪絮春豈采
其意耶然點換精巧踰渙之矣(王渙之語出薛用弱集異記在諸家雜說中)
會意
陶詩把菊東籬下悠然見南山本只賞菊而山忽在眼
故為可喜也池塘生春草若只就句說句有何佳處惟
謝公久病起見新歲發生故可樂耳柳惲(南史傳十八)詩曰
亭臯木葉下隴首秋雲飛蓋亭臯常時遠望木常遮山
今秋至木葉皆脱而又有飛雲焉其思致恢遠故可喜
也王融少所許可特愛此句因云可以行遠此非為其
語工也意到也
天闕象緯逼
杜詩天闕象緯逼王介父曰闕當為閱非也水經紀穀
水曰漢官典職曰偃師去洛西四十五里望朱雀闕其
上鬱然與天連明其峻極之至也白虎通曰今閶闔門
外夾建巨闕以應天宿
唐史記杜甫死誤
本傳云杜以永泰二年卒於耒陽詩中乃云大歷二年
調玉燭案代宗永泰二年十一月改元大歷以歷求之
則永泰二年歲在丙午而大歷二年歲在丁未是子美
不卒於永泰二年也蘇子美集末亦嘗言之
劉禹錫蘇子瞻用孔子履事
東坡跋歐公家書曰仲尼之存人削其迹夢奠之後履
藏千載劉禹錫佛衣銘曰尼父之生土無一里夢奠之
後履存千祀東坡語意或因劉耶然其作開處不如東
坡脉貫也
思古刺今
寗戚飯牛歌曰生不逢堯與舜禪則太斥言矣杜牧曰
清時有味是無能閒愛孤雲淡愛僧擬把一麾江海去
樂遊原上望昭陵一麾而出獨望昭陵此意婉矣
沙河塘
潘洞浙江論云胥山西北舊皆鑿石以為棧道景龍四
年沙岸北漲地漸平坦桑麻植焉州司馬李珣始開沙
河水陸成路事見杭州龍興寺圖經胥山者今吳山也
吳山有廟相傳其神伍子胥故也又州圖經云塘在縣
南五里此時河流去青山未甚遠故李紳詩曰猶瞻伍
相青山廟又曰伍相廟前多白浪也景龍沙漲之後至
于錢氏隨沙移岸漸至鐵幢今新岸去青山已逾三里
皆為通衢居民甚衆此圖經之言也及今紹興間紅亭
沙漲其沙又遠在青山西南矣
鳳池鵝
晏丞相嘗籠生鵝餉梅聖俞聖俞以詩謝之曰昔居鳳
池上曾食鳳池萍乞與江湖客從教養素翎丞相得詩
不悦其後有宣州司理者以鵝餉梅蓋蒸而致之故梅
詩曰昔年相國籠之贈今日參軍餉以蒸一咀肥甘酬
短句定應無復謗言興詳其意趣是先一詩去時有摘
語以間者故追言興謗也(梅集四十五)
玉魚葬地
杜詩曰昨日玉魚蒙葬地韋述兩京記含元殿成每夜
有鬼云我是漢王戊太子葬於此死時天子斂我以玉
魚一雙改葬果得玉魚
端午飛白扇
坡詩曰一扇清風灑面寒應緣飛白在毫端唐會要三
十五曰正觀十八年太宗為飛白書作鸞鳳蝶龍等筆
勢驚絶謂長孫無忌等曰五日舊俗必用服玩相賀朕
今反是賜君白羽扇二枚庶對清風以增美德
竹批雙耳峻
杜甫詩云會要貞觀二十一年骨利榦貢良馬太宗名
為十驥仍叙其奇曰耳根纖銳杉竹難方
筍根雉子
杜詩二十二筍根雉子無人見沙上鳬雛旁母眠雉子
雉雛也見者現也言筍根草密雉雛可以藏伏候無人
時乃始出現蓋以有人無人為出没之候也說者乃以
雉為稚則是以人屬言之而為稚幼也矣稚兒須人扶
將何為自藏竹根無人乃見也此全無意味也若用下
句儷而求之則鳬雛恃母而安睡與雉雛畏人而不輕
出其理一也又如杜之别章曰共醉終同卧竹根言傾
銀注瓦瓦銀之奢窶固不侔矣然(闕)則飲期於
醉耳初飲時用器固有瓦銀之異及其醉也固有(闕)竹
而眠不復知其始時銀瓦之别也或者謂以竹根為飲
器則上下文皆不貫
乞為奴
杜詩不敢長語臨交衢但道困苦乞為奴南史齊武子
真明帝遣殺之子真走入牀下叩頭乞為奴贖死不許(本傳)
有鞭不施安用蒲
崔景真為平昌太守有惠政常垂一蒲鞭而未嘗用東
坡送彭州詩曰有鞭不施安用蒲(祖思傳)
早時金盌出人間
杜詩早時金盌出人間南史沈詗行經漢武通天臺為
表奏之曰甲帳朱簾一朝零落茂陵玉盌遂出人間
半夜鐘
夜半鐘聲到客船或疑半夜非鳴鐘之時非也南史丘
仲孚傳好讀書常以中宵鐘為限僧語亦云分夜
小却置之白玉堂
後山上蘇公詩曰小却置之白玉堂宋武帝疾戒太子
曰謝晦常從征伐頗識機變若有異同必此人也小却
可以會稽江州處之(出南紀)
蹄間三丈
杜詩曰蹄間三丈是徐行史記陳軫曰秦馬蹄間三尋
玉衣晨自舉
杜詩玉衣晨自舉平帝紀乙未義陵寢神衣柙中丙申
旦衣在外牀上寢令以急變聞
村
古無村名今之村即古之鄙野也凡地在國中邑中則
名之為都都美也言其人物衣製皆雅麗也凡言美者
曰都曰子都都人士車騎甚都是也及在郊外則名之
為野為鄙言其樸拙無文也曰鄙者如列子自謂鄭之
鄙人是也故古語謂美好為都麄陋為鄙本此為義也
隋世已有村名唐令在田野者為村别置村正一人則
村之為義著矣故世之鄙陋者人因以村名之東坡詩
王定國曰連車載酒來不飲外酒嫌其村
騎白鳳
東坡雪詩鵝毛垂馬騣自怪騎白鳳北夢瑣言五卷曰
沈詢侍郎除山北節使誦曹唐游仙詩云不知今夜游
何處自怪身騎白鳳凰
横海鱗
謝世基與謝晦謀叛被收世基為詩曰偉哉横海鱗壯
矣垂天翼一旦失風水飜為螻蟻食東坡送劉貢父詩
曰安得北溟池養此横海鱣
冰柱雪車
劉叉聞韓愈接後進步歸之吟冰柱雪車二詩出盧仝
孟郊右叉自有集此二詩正為集首冰柱者謂雪凍而
有冰如柱也其語曰簷間冰柱若削出交加終篇之意
皆譏成壞無常也至落句則曰我願天子回造化藏之
韞櫝翫之生光華雪車詩大意曰官家不知民餒寒盡
驅牛馬盈道載屑玉載載欲何之秘藏深宫以御炎酷
徒能自衛九重間豈信車轍血點點盡是農夫哭
盧仝茶詩
盧仝謝惠茶詩歴叙一盌至六盌皆有功用蓋淺深不
同耳其誇茶力至曰既覺兩腋習習清風生蓬萊山在
何處玉川子乘此欲歸去案温庭筠採茶錄天台記丹
丘出大茶服之生羽翼又茶譜記蒙山中頂茶效曰若
獲四兩服其一則袪疾二即無病三即换骨四兩即為
地仙有僧信其言僅獲一兩服之病差容貌若三十許
人眉髮綠色然則謂茶能輕身可為飛仙唐世通有其
傳非仝出意自為怪奇也
使君公
東坡離徐州詩曰父老拜馬前請壽使君公君即公也
語似重出今見白樂天集(十五卷)送劉江州曰遥見朱輪
來出郭相迎勞動使君公坡蓋用白語云
帕頭讀道書
張津為交州刺史好鬼神事嘗著絳帕鼓琴燒香讀道
書故東坡詩曰絳帕蒙頭讀道書
三句一韻
元結浯溪頌每三句一更韻此秦皇會稽頌德之體也
其體少有用者元好古特法之其辭亦瑰傑相稱也
嚏
氣逆而噴涕則為嚏詩願言則嚏是也
續詩事
天子呼來不上船
范傳正作李白墓碑云玄宗泛白蓮池白不在宴皇歡
既洽召作序白已被酒於翰苑中命高力士扶以登舟
案此即杜詩謂天子呼來不上船者也或者謂方言以
衣襟為船誤矣(本集)
羅趙
三輔決錄趙襲羅暉能草張伯英與襲同郡太僕朱賜
書曰上比崔杜不足下方羅趙有餘東坡詩羅趙前頭
敢炫書
萬壽白雲杯
李義山集中漢南書事云陛下好生千萬壽玉樓長御
白雲杯
半段鎗
唐傳(十六)哥舒翰吐蕃犯苦拔海哥舒翰持半段鎗迎擊
所向披靡東坡譏集句曰路旁拾得半段鎗
桃李喻所薦士
趙簡子謂陽虎曰惟賢者為能報恩不肖者不能矣夫
植桃李者夏得休息秋得其食植蒺藜者夏不得休息
秋得其刺焉今子之所得者蒺藜也今世通以所薦士
為桃李者說皆本此唐人刺裴度詩曰不栽桃李種薔
薇荆棘滿庭君始知用此為據也
壻乘龍
桓焉兩女嫁李元禮孫雋時人謂桓氏兩女俱乘龍言
得壻如龍也
金釵十二行
梁劉孝綽莫愁詩莫愁十五嫁為盧家婦盧家蘭室桂
為梁頭上金釵十二行人生富貴何所望愧不嫁與東
家王詳此金釵十二行乃排插十二釵也唐制命婦以
花樹多少為高下曰花釵若干也
婁猪艾□
衛南子召子朝於宋太子蒯瞶過宋野人歌之曰既定
爾婁猪盍歸吾艾猳注婁猪求子猪也喻南子艾猳喻
宋朝艾老也太子羞之因是欲殺南子不果出奔
麻没橐駞
種麻以夏至十日前為上時諺曰夏至後不没狗或答
曰但雨多没橐駞魯直書其學子課帙曰大雨若懸河
禾深没橐駞用此
何遜梅花詩
初學記梅門載梁何遜早梅詩其警句曰枝横却月觀
花遶凌風臺
金斗
顧渚茶錄唐張文規為湖守詩寄劉環中秀才云待醉
烏程酒思斟平望羹煙雲金斗暗苔蘚石尊平
萬壽三元
梁沈約上皇太子壽酒奏分雅詩一曲曰百福四象初
萬壽三元始拜獻惟衮職同心協卿士北極永無窮南
山安足擬(藝文歌門)
演繁露續集卷四
