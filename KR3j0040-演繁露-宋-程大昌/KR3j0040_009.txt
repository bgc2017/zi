演繁露卷九宋程大昌撰
厨傳
宣帝元康二年詔曰吏或擅興徭役飾厨傳以稱譽過
客按厨傳兩事也厨庖也以好飲食供過客則為飾厨
也傳者驛也具車馬資行役則為飾傳也今人合厨傳
為一槩謂豐饌為厨傳非也
于定國無冤民
古今稱于定國為廷尉天下無冤民此特舉其多者言
之耳宣帝之臣如蓋趙韓楊有譽有勞而皆傅致以法
入之死地然四人之中楊惲專以口語怨望尤其可矜
者史家特書惲獄實定國所定有深意也然則謂天下
全無冤民吾恐楊惲懷恚於地下也
澄心堂紙
江南李後主造澄心堂紙前軰甚貴重之江南平後六
十年其紙猶有存者歐公嘗得之以二軸贈梅聖俞梅
詩舗叙其由而謝之曰江南李氏有國日百金不許市
一枚當時國破何所有帑藏空竭生萎苔但有圖書及
此紙棄置大屋牆角堆幅狹不堪作詔命聊備麤使供
鸞臺用梅詩以想其制必是紙製大佳而幅度低狹不
能與麻紙相及故曰幅狹不堪作詔命也然一紙已直
百錢亦已珍矣
十金
薛宣曰十金法重不忍相暴章匡衡坐多取封邑四百
頃監臨盜所守十金以上免為庶人按漢以黃金一斤
為一金十金之重者言其臧直滿十金也
白蓮花
洛陽無白蓮花白樂天自吳中帶種歸乃始有之(集五)有
白蓮泛舟詩曰白藕新花照水開紅窗小舫信風廻誰
教一片江南興逐我殷勤萬里來又種白蓮詩曰吳中
白藕洛中栽莫戀江南花懶開萬里携歸爾知否紅蕉
朱槿不將來(見長慶集卷五)
浮石
衢州之下十里許深潭中有石兀立水面土人命為浮
石白樂天集三卷有謝衢州張使君詩曰浮石潭邊停
五馬則此水之有浮石其來久矣先是土人嘗有謠䜟
曰水打浮石圓龍遊出狀元口口相傳亦莫知其語之
為何自也石之出水也本甚嶄巖不齊紹興甲子歲兩
浙大水漫滅垠岸浮石沒焉水退石仍出而嶄巖者皆
去蓋為猛浪沙石之所淙鑿乃此圜渾也又一年歲在
乙丑龍遊縣人劉端明章魁廷試
嘌
凡今世歌曲比歌鄭衛又為淫靡近又即舊聲而加泛
灧者名曰嘌唱嘌之讀如瓢玉篇嘌字讀如飄引詩曰
匪車嘌兮言嘌無節度也元不音瓢廣韻嘌讀如杓疾
吹也亦不音瓢
鞠
揚子曰梡革為鞠亦各有法革皮也梡革為鞠即後世
之皮毬斜作片瓣而縫合之故唐人借皮為喻而為詩
以誚皮日休曰六片尖皮砌作毬火中燖了水中揉一
包閒氣如長在惹踼招拳猝未休其謂砌皮包氣即今
之氣毬也已古今物制固多不同以其類而求之於古
即霍去病傳謂為穿城踏鞠者其幾於氣毬也已其文
曰去病貴不省事在塞外卒乏糧或不能自振而去病
尚穿城踏鞠也師古曰鞠以皮為之實之以毛踏蹙而
戲也今世皮毬中不置毛而皆砌合皮革待其縫砌已
周則遂吹氣滿之氣既充滿鞠遂圓實所謂火中燖了
水中揉者欲其皮寬而能受氣也詳此意制當是古時
實之以毛後加巧而實之以氣也吕后傳曰太后斷戚
夫人手足使居鞠域中師古曰鞠域如踏鞠之域謂窟
室也今築氣毬者以脚蹙使之飛揚上騰不復拘於窟
域矣而軍中打毬之戲則以杖拂毬使之馳走而用快
馬逐之尚存鞠域之法故疑古今因革如予所言也
小步馬
西域傳烏桓國出小步馬師古曰小細也言其能蹀足
即今所謂百步千跡者也韓退之詩曰横飛玉盞家山
曉細蹀金珂塞草春用此也
按字
醫有按摩法按者以手捏捺病處也摩者挼搓之也字
當從手則其書當為按矣玉篇手部無按字廣韻有按
字却從才别出案字從木注曰几屬也
酴醿
今世花之品目有荼䕷而廣韻無荼字玉篇云荼苦草
也又苦菜也因引爾雅之言曰檟苦荼荼茶也篇韻皆
無䕷字諸家字書皆有酴醿字注云酒也錢希白南部
新書曰唐清明賜宰臣以下酴醿酒酴醿酒即重釀酒
也
葑菲
詩曰采葑采菲無以下體玉篇葑蕪菁也菲菜名也按
下體也者古者祭之用牲以上體為貴羊首牛首肩臑
心肺皆上體之物也至於腎腸臂足之類皆不用以其
在下而汙穢也蕪菁之葉可食而不如其根之美故采
葑者不棄下體也
菩薩石
楊文公談苑曰嘉州峩眉山有菩薩石人多收之色瑩
白如玉如上饒水晶之類日射之有五色如佛頂圓光
文公之說信矣然謂峩眉山有佛故此石能見此光則
恐未然也凡雨初霽或露之未晞其餘點綴于草木枝
葉之末欲墜不墜則皆聚為圓點光瑩可喜日光入之
五色具足閃爍不定是乃日之光品著色於水而非雨
露有此五色也峩眉山佛能現此異則不可得而知此
之五色無日則不能自見則非因峩眉有佛所致也
䥝缹
䥝於刀切玉篇引說文云温器也世言&KR2057;某肉當書為
&KR2057;言從此䥝器之中和五味以致其熟也今人見霍去
病傳有鏖戰之文又注家以多殺人為鏖遂書為鏖非
也又今人食饌有雜五味於肉中而熟之當為米缹而
皆書為米脯尤無義理也齊民要術雜五味於米肉而
熟之書為米缹言和米而熟之於缹也玉篇音缶且云
火熟也
箙鞬
董卓傳六十二卓膂力過人雙帶兩鞬左右馳射注方
言曰所以藏箭謂之箙藏弓謂之鞬左氏傳云右屬櫜
鞬
伍伯
後漢虞詡傳(四十八)注續漢志伍伯公八人中二千石六
人千石六百石皆四人自百石已下皆二人黃綬武官
伍伯文官辟車鈴下侍閣門蘭部署衙走卒皆有程品
多少隨所典領率皆赤幘絳褠即今行鞭杖者也
華陽
後漢傳(三十八)贊注梁州北拒華山之陽南距黑水故常
璩叙蜀事謂之華陽國志也
魚笱
唐書王君郭傳(十七)君郭無行善盗嘗負竹笱如魚具内
置逆刺見鬻繒者以笱囊其頭不可脫乃奪繒去而主
不辨也按魚具而内有逆刺此吾鄉名為倒鬚者也
方書
通典(二十四)御史門曰張蒼為御史主柱下方書如淳曰
方板也謂事在板上也周禮以方書之書於板也
朱書御札
昭宗在鳳翔李茂貞白上三以朱書御札召崔胤胤
竟不至(紀事三十八)五代史豆盧革傳莊宗時大水以責
孔謙謙不知所為小吏段徊曰臣嘗見前朝故事國有
大故天子以朱書御札問宰相莊宗乃命學士草詔手
自書之按今世上自人主下至臣庶用道科儀奏事於
天帝者皆青藤朱字名為青詞恐初立此體時是倣道
儀也
背嵬
沈存中筆談載拱宸管樂之辭曰銀裝背嵬打回回背
嵬者大將帳前驍勇人也章氏槁簡贅筆曰背嵬即圓
牌也以皮為之朱漆金花煥燿炳日予將漕時都綂郭
綱者韓蘄王背嵬也讀嵬如崔嵬蓋平聲也如沈存中
歌則去聲也予以背嵬之義問郭郭不能言惟章氏書
號為皮牌耳
竹&KR1850;
白樂天集十一入峽詩曰苒蒻竹篾&KR1850;欹危機師趾(&KR1850;即)
(百丈也)
半池
白樂天集五十三池上竹下作云穿籬遶舍碧逶迤十
畆閒居半是池
三宮三殿
國朝有太皇太后時并皇太后皇后稱三殿其後乘輿
行幸奉太后偕皇后以出亦曰三殿人或非之按王嘉
傳云自貢獻宗廟猶不至此顔師古注謂天子太后皇
后則三殿亦可通稱也唐有三殿則一殿而三面有殿
也方鎮外國來朝則宴於此從銀臺門入
象魏
國語六管子對齊桓公曰昔吾先王世法文武設象以
為民紀韋昭曰設教象之法於象魏也按此單言設象
知象魏所垂真有其象也國語於此下又對文曰式權
以相應比綴以度權度衡尺有器之物知象魏為畫象
决也
繫馬
桓公城楚丘以封衛其畜散而無育公與之繫馬三百
韋氏謂良馬在閑而不放散也則知繫馬千駟弗視言
雖甚良而不取也
都盧緣
唐人以緣橦者為都盧緣按國語胥臣對晉文公曰侏
儒扶盧韋氏謂扶緣也盧矛戟之柲緣之以為戲
上元觀燈四日
會元引唐志云先天二年用胡僧婆隨請夜開門燃百
千燈觀樂凡四日按本朝諸書或言太祖特命正月十
七日後更放燈二日或言錢王來朝進錢買燈兩夕特
為展十七十八仍為燈夕予嘗於秦王進奉錄辨其事
曰不起錢王買燈也然以先天事攷之則其時自上元
觀燈後凡更有三日則買燈展日之法愈為無據又唐
朝三元謂正月七月十月望日皆燃燈至中年方罷中
下元兩節放燈也
上中下褚衣
南粤王傳陸賈往賜尉佗上中下褚衣師古音云綿裝
衣以綿多少分三品
閥閱
史記古人之功有三以德以言以功明其等曰閥積曰
閱
衣錦夜行
東觀漢記建武二年封景丹為櫟陽侯上謂曰富貴不
歸故鄉如衣錦夜行故以封卿(御覽二百)按前漢皆言衣繡
惟此言衣錦
棨戟當斧鉞
漢雜事竇固征匃奴騎都尉秦彭擅刺軍司馬固奏劾
之公府掾郭躬(或為郎躬)曰漢制假棨戟以當斧鉞彭得斬
人
朱衣非舊制
王儉為司右長史晉令公府長史著朝服宋大明以來
著朱衣儉言宜復舊制時不許
扁舟五湖
隗囂傳方望以書辭囂曰范蠡收責勾踐乘扁舟於五
湖注曰計然云范蠡乘扁舟於五湖
丈二之組
嚴助傳淮南王曰陛下以方寸之印丈二之組鎮撫方
外漢官儀曰綬長一丈二尺法十有二月(御覽綬門)按綬組
同朱買臣懷綬邸吏引綬即太守章則綬也者以之佩
玉佩印皆同也又續漢書輿服志曰百石青紺綸一采
宛轉繆織長丈二尺(御覽八百十九)
刺
漢外戚傳(二十七下)成帝答許皇后詔曰皇帝有所疑便不
便其條刺使大長秋來白之師古曰條謂分條之刺謂
書之於刺板也刺音千賜反
天子服璽
漢元后傳高祖即位即服秦傳國璽王莽時孺子嬰未
立璽藏長樂宮按此知天子亦佩璽也故孫萬世謂昌
邑王曰而聽人解脫其璽綬乎是每朝即佩也
箭貫耳
原陟傳茂陵守令尹公捕原陟廹窘諸豪說尹公原巨
先犯法不得使肉袒自縛箭貫耳詣庭門謝罪耶按玉
篇引說文云軍法以矢貫耳為聅聅音恥列反又徒安
反司馬法曰小罪聅中罪刖大罪剄子玉治兵於蒍貫
三人耳
五稷
職方氏并州宜五稷鄭玄曰黍稷麥稻菽后稷社稷皆
取此以其該五種名之也
丹圖
秋官司約凡大約劑書於宗彛小約劑書於丹圖注春
秋傳曰斐豹隸也著於丹書漢高紀鐡劵與功臣剖符
作誓丹書鐡劵藏之宗廟
象刑
司圜掌收教罷民凡害民者弗使冠飾而加明刑焉注
弗使冠飾者著黑幪若古之象刑歟
卵翼
左傳哀公下曰子西曰勝如卵余翼而長之今人言卵
翼之恩本此
窗牗
說文穿壁以木為交牆所以見日也向北出牗也在牆
曰牗在壁曰窗(御覽百八十四)
宰相直筆
舊唐書至德中宰相迭秉筆處斷每十日一易及賈耽
趙憬陸贄盧邁同平章政事百寮有所關白更相避不
言於是奏議請旬秉筆者出應之時貞元九年也其後
又請每日更筆其年迭以應事皆從之
櫓
許氏說文曰櫓大楯也案今城上雉堞曰櫓為其在城
上可以蔽人如人之被楯也
公侯干城
方言曰楯自關而東謂之□(音代)或謂之干(扞也)關西謂之
楯案此即詩謂公侯干城鄭氏謂為扞城者扞者櫓也
雉堞可以蔽鄣城是扞城也
玉堂
漢武故事玉堂去地十二丈基階皆用玉
孔子食昌歜追文王
文王嗜昌歜仲尼食之以取味事見吕氏春秋曰文王
好菹孔子聞之蹙額而食之三年然後美之按此御覽
所記恐菹字上脱一昌歜字
餛飩
世言餛飩是塞外渾氏屯氏為之案方言餅謂之飥(徒昆)
(反)或謂之餦(音張)或謂之餛(音渾)則其來久矣非出塞外也
(並御覽)
漆雕几
鄴中記石虎御座几悉漆雕皆為五色花也按今世用
朱黃黑三色漆沓冒而雕刻令其文層見疊出名為犀
皮與虎刺同又異苑有神人著平巾袴褶語秀云聞君
巧侔班魯刻几尤妙太山府君相召又漢書貢禹奏曰
見賜杯案畫文金銀飾非所以食臣下也魏武上雜物
疏曰御物有純鉏參鏤帶漆畫案一枚鹽鐡論曰文杯
畫案所以亂治也又梁簡文帝書案銘曰刻香鏤采纖
銀卷足漆花曜紫畫製舒綠怪廣知平入雕非曲
嶧山
爾雅曰魯國鄒縣有嶧山純石相積構連屬而成山又
史記始皇二十八年上鄒嶧山立石刻秦功德鄒山記
曰山東西二十里南北十三里高秀獨出積石相臨殆
無壤土石間多孔穴洞逹相通往往有如數間居處其
俗謂之嶧孔(太平廣記)其石玲瓏如此宜孤桐清響中琴瑟
也
石槨銘
莊子八狶韋曰靈公死卜葬於故墓不吉卜葬於沙丘
而吉掘之數仞得石槨焉洗而視之有銘焉曰不馮之
子靈公奪而埋之夫靈公之為靈也久矣
棋道
今棋方十九道合枰為棋子三百六十一案李善注韋
昭博奕論枯棋三百引邯鄲淳藝經曰棋局縱横各十
七道合二百八十九道白黑棋子各一百五十枚(選五十七)
演繁露卷九
