周子抄釋卷二
明吕柟撰
拙賦第一
或謂予曰人謂子拙予曰巧竊所恥也且患世多巧也
喜而賦之
巧者言拙者默巧者勞拙者逸巧者賊拙者德巧者凶
拙者吉嗚呼天下拙刑政徹上安下順風清弊絶(釋巧只是)
(偽拙只是實)
愛蓮說第二
水陸草木之花可愛者甚蕃晉陶淵明獨愛菊自李唐
來世人甚愛牡丹予獨愛蓮之出淤泥而不染濯清漣
而不夭中通外直不蔓不枝香遠益清亭亭淨植可遠
觀而不可䙝玩焉予謂菊花之隱逸者也牡丹花之富
貴者也蓮花之君子者也噫菊之愛陶之後鮮有聞蓮
之愛同予者何人牡丹之愛宜乎衆矣(釋周子不惟以陶自比其言富)
(乎)
養心亭記第三
孟子曰養心莫善於寡欲其為人也寡欲雖有不存焉
者寡矣其為人也多欲雖有存焉者寡矣予謂養心不
止於寡焉而存耳蓋寡焉以至於無無則誠立明通誠
立賢也明通聖也是聖賢非性生必養心而至之養心
之善有大焉如此存乎其人而已張子宗範有行有文
其居背山面水山之麓構亭甚清淨予偶坐而愛之因
題曰養心既謝且求說故書以勉(釋寡欲亦允執厥中之義若至於無恐難)
(通行於衆)
邵州遷學釋菜文第四
惟夫子道高德厚教化無窮實與天地參而四時同上
自國都下及州縣通立廟貌州守縣令春秋釋奠雖天
子之尊入廟肅恭行禮其重誠與天地參焉儒衣冠學
道業者列室於廟朝夕目瞻睟容心慕至德幾於顔氏
之子者有之得其位施其澤及生民者代有之然夫子
之宫可忽歟而邵置於惡地掩於衙門左獄右庾穢喧
歴年惇頥攝守州符嘗拜堂下惕汗流背起而議遷得
地東南高明協卜用舊增新不日成就采章冕服儼坐
有序諸生既集率僚告成謹以禮幣藻蘋式陳明薦以
兖國公顔子等配
維治平五年歲次戊申正月甲戌朔三日丙子朝奉郞
尚書駕部員外郞通判永州軍州兼管内勸農事權發
遣邵州軍州事上騎都尉賜緋魚袋周惇頥敢昭告於
先師兖國公顔子爰以遷修廟學成恭修釋菜於先聖
至聖文宣王惟子睿性通微實幾於聖明誠道確夫子
稱賢謹以禮幣藻齊式陳明獻從祀配神(釋配獨稱顔子則周子學)
(行為人可想見矣)
吉州彭推官詩序第五
惇實慶歷初為洪州分寧縣主簿被外臺檄承乏袁州
盧溪鎮市征之局局鮮事袁之進士多來講學於公齋
因談及今朝江左律詩之工坐間誦吉州彭推官篇者
六七其句字信乎能覷天巧而膾炙人口矣我聞分寧
新邑宰上未踰月而才明之譽已飛數百里有謂惇實
曰邑宰太博思永即嚮所誦之詩推官之子也吉與袁
鄰郡父兄輩皆識推官苐為善内樂殊忘官之高卑齒
之壯老以至於没其慶將發於是乎惇實故又知推官
之德暨還邑局聞推官之詩益多亦能記誦不忘十五
年而太博為刑部郎中直史舘益州路轉運使惇實自
南昌知縣就移僉署巴川郡判官廳公事益梓鄰路也
泝流赴局過渝州越三舍接巴川境間有温泉佛寺艤
舟遊覽忽覩榜詩乃推官之作喜豁讀訖錄本納於轉
運公公復書重謝且曰願刻一石若蒙繼以短序尤荷
厚意故序於詩後而命工刻石置寺之堂焉實嘉祐二
年正月十五日云承奉郎守太子中舍僉署合州軍事
判官廳公事周惇實撰(釋序止詳歴履而不言其詩美何似可知其恭矣)
簡書第六
上二十六叔書云惇實啓孟秋猶熱伏惟二十六叔三
十一叔諸叔母諸兄長尊體起居萬福周興來知安樂
喜無盡惇實守官外與新婦幸如常不勞憂念來春歸
鄉即遂拜侍床間伏望順時倍加保愛不備姪男惇實
狀拜上七月六日夜二十六叔三十一叔諸叔母諸兄
長座前諸弟諸姪安樂好將息好將息(釋觀此書恭慈和睦之氣)
(藹然可知其能復不善之動以齊家矣)
與仲章姪書云仲章夏熱計新婦男女安健我此中與
叔母李老通老韓姐善二以下並安近逓中得先公加
贈官誥贈諫議大夫家門幸事幸事汝備酒果香茶詣
墳前告聞先公諫議也未相見千萬好將息不具叔押
付仲章六月十四日諸處書立使周一父子送去
叔母韓姐傳語汝與新婦姪女姪兒各計安好將息
百一百二附兄嫂起居之問善二與新婦安安汝切不
得來汝切不得來周翁夫妻安否周一父子看守墳
塋小心否周幼二安否如何也(釋讀此書而不興孝慈之念者非夫也)
與傅茂才書云惇實頓首傅君茂才足下昨日飯會上
草草致書不識已逹否日惟履用休適惇實自春來郡
事併多又新守將至諸要備辦稍有一日空暇則或過
客或節辰或不時聚會每會即作詩雅則雅矣形亦勞
瘁故尚未有意思為足下作策問勿訝勿訝遂州平絞
紗輕細者染得好皂者告買一疋自要作夏衫并買樗
蒲綾袴叚二箇碎事煩聒愧悚愧悚急遣人探新守次
走筆不謹暄燠加愛加愛不宣惇實頓首傅君茂才足
下(釋自是近人情而不詭)
慰李才元書云惇實頓首變故不常竊審尊夫人太君
奄棄榮養伏惟號天永慕難以勝處罔極奈何孝思奈
何敢冀節哀以從中制卑情不任苦痛之至謹奉疏以
慰不宣謹疏四月某日汝南周惇實疏上(釋其臨喪也哀矣)
詩絶句第七(釋絶句自見胸次飄然有道存焉)
有風還自掩無事晝常關開闔從方便乾坤在此間(題門)
(扇)
退之自謂如夫子原道深排佛老非不識大顛何似者
數書珍重更畱衣(題大顛壁)
鳥落柴門掩夕暉昏鴉數點傍林飛吟餘小立闌干外
遥見樵漁一路歸(題春晚)
東風放牧出長坡誰識兒童樂趣多歸路轉鞭牛背上
笛聲吹老太平歌(題牧童)
琳宫金刹接林巒一徑潛通竹徑寒是處塵埃皆可息
時清終未忍辭官(經古寺)
劒立溪峯信險深吾皇大道正天心百年外戶都無閉
空有關名點貢琛(題劒門)
聞有山巖即去尋亦躋雲外入松隂雖然未是洞中境
且異人間名利心(同友人遊羅巖)
紅塵白日無閑人况有魚緋繋此身闕上羅浮閑送目
浩然心意復吾眞(題惠州羅浮山)
山盤江上虬龍活殿倚雲中洞府深欽想眞風杳何在
偃松喬栢共蕭森(酆州仙都觀)
久厭塵坌樂靜元俸微猶乏買山錢徘徊眞境不能去
且寄雲房一榻眠(宿山房)
到官處處須尋勝惟此合陽無勝尋赤水有山仙甚古
攀躋聊足到官心(遊赤水縣龍多山書仙臺觀壁)
尋山尋水侣尤難愛利愛名心少閑此亦有君吾甚樂
不辭高遠共躋攀(喜同費長官遊)
雲樹巖泉景盡竒登臨深恨訪尋遲長棲未得於何記
猶有君能雅和詩(和費君樂遊山之什)
詩五七言律第八
劉侯戴武弁政則心吾儒士茂先興學子賢勤讀書猷
為莫不善才力蓋有餘西北方求帥浩然寧久居(題浩然閣)
一日復一日一杯復一杯青山無限好俗客不曾來往
事一如此朱顔安在哉寄語地上客歴亂竟誰催(題寇順之)
(道院壁)
靜思歸舊隱日出半山晴醉榻雲籠潤吟忩瀑瀉清閑
方為逹士忙只是勞生朝市誰頭白車輪未曉鳴(思親歸舊)
(隱)
三月山房暖林花互照明路盤層頂上人在半空行水
色雲含白禽聲谷應清天風拂襟袂縹緲覺身輕(遊大林寺)
清時望郎貴白首故鄉歸有子紆藍綬將孫着綵衣松
喬新道院鶴老舊漁磯知止自高德寧為遁者肥(贈虞部譚)
(眆致仕)
公程無暇日暫得宿清幽始覺空門客不生浮世愁温
泉喧古洞晚磬度危樓徹曉都忘寐心疑在沃州(宿大林寺)
秋風拂盡熱半夜雨淋漓遶屋是芭蕉一枕高響圍恰
似釣魚船蓬底睡覺時(書忩夜雨)
濓溪溪上釣思歸復思歸釣魚船好睡寵辱不相隨肯
為爵禄重白髮猶羈縻(石唐橋晚釣)
老子生來骨性寒宦情不改舊儒酸停杯厭飲香醪味
舉筯嘗餐淡菜盤事冗不知筋力倦官清贏得夢魂安
故人欲問吾何况為道舂陵只一般(任所寄鄕關故舊)
公暇頻陪塵外遊朝天仍得送行舟軒車更共入山脚
旌旆且從畱渡頭精舍泉聲清㶁㶁高林雲色淡悠悠
談終道奥愁言去明日瞻思上郡樓(萬安香城寺别處守趙公)
雜記第九
伊川先生作其父太中公家傳曰公嘗假倅南安軍獄
掾周惇實甚少不為守所知公視其氣貌非常人與語
果為學知道者因與為友及為郎官故事當舉代每遷
授輒一薦之(釋周專務内若孔子并務内忘矣)
伊川先生作明道先生行狀曰先生自十五六時聞汝
南周茂叔論道遂厭科舉之業慨然有求道之志(釋宋之道)
(學自汝南周子始)
河間劉立之敘述明道先生事曰先生從汝南周惇頥
問學窮性命之理率性會道體道成德出入孔孟從容
不勉(釋周教人專在性命上理會)
程氏門人記二先生語曰昔受學於周茂叔令尋仲尼
顔子樂處所樂何事(釋樂在尋時猛省)
又曰明道先生言自再見周茂叔後吟風弄月以歸有
吾與點也之意(釋可想見茂叔之為人更有甚存著也)
又曰李初平見周茂叔云某欲讀書如何茂叔云公老
矣無及矣待某只說與公初平遂聽說話二年乃覺悟
(釋說話處即是力行然亦有如此太守亦有如此縣令)
又曰王君貺嘗見茂叔為與茂叔世契便受拜及坐間
大風起說大畜卦君貺乃起曰適來不知受却公拜今
却當請納拜茂叔走避君貺此一事却過人謝用休問
當受拜不當受拜曰分已定不受乃是(一本作風天小畜卦釋前革)
(還知謙讓一王君貺見善連尊卑都忘也)
又曰田獵自謂今無此好周茂叔曰何言之易也但此
心潛隱未發一日萌動復如初矣後十二年因見果知
未也(釋必力行過方知此心復如初)
又曰周茂叔忩前草不除去問之云與自家意思一般
子厚觀驢鳴亦謂如此(釋自家意豈惟草與驢嗚乎)
又曰周茂叔謂荀子元不識誠伯淳曰既誠矣心焉用
養邪荀子不知誠(釋貶苟子大過大學中庸亦言誠)
邵伯温作易學辨惑記康節先生事曰伊川同朱光庭
公掞訪先君先君畱之飲酒因以論道伊川指面前食
卓曰此卓安在地上不知天地安在甚處先君為極論
天地萬物之理以及六合之外伊川歎曰平生惟見周
茂叔論至此(釋伊川聞諸周子者亦深乎)
吕本中作童蒙訓曰正獻公在侍從聞茂叔名力薦之
自常調除轉運判官茂叔以啓謝正獻公云在薄宦有
四方之遊於高賢無一日之雅(釋可謂直躬而行矣)
營道何弃仲農父自作營道齋詩序曰營道縣出郭三
十里而近有村落曰濓溪周氏家焉族衆而業儒至先
生遠宦弛肩廬阜力不能返故居乃結屋臨流寓濓溪
之名志鄉關在目中也蘇黃二公與之同時而所為賦
詩皆失本意文字傳誤吁可歎已濓溪之周至今蕃衍
云(釋久宦至力不能返可知其為政矣)
邢恕和叔敘述明道先生事云茂叔聞道甚早(釋&KR2198;邢亦推信)
(云)
王荆公為江東提點刑獄時已號為通儒茂叔遇之與
語連日夜荆公退而精思至忘寢食(釋周子蓋發荆公之初心也)
南豐潘興嗣墓誌銘曰吾友周茂叔諱惇頥其先營道
人曾祖諱從遠祖諱智強皆不仕考諱輔成任賀州桂
嶺縣令贈諫議大夫君幼孤依舅氏龍圖閣學士鄭珦
以君有遠器愛之如子龍圖公名子皆用惇字因以惇
名君景祐中奏補試將作監主簿授洪州分寧縣君博
學力行遇事剛果有古人風衆口交稱之部使者以君
為有才奏舉南安軍司理參軍轉運使王逵以苛刻蒞
下吏無敢可否君與之辨事不為屈因置手版歸取誥
𠡠納之投劾而去逵為之改容復薦之移郴令改桂陽
令皆有治績用薦者遷大理寺丞知洪州南昌縣其為
治精密嚴恕務盡道理民至今思之改太子中書簽判
覃恩改虞部員外郎通判永州今上即位恩改駕部趙
公抃入參大政奏君為廣南東路轉運判官稱其職遷
虞部郎中提點本路刑獄君盡心職事務在矜恕雖瘴
癘僻遠無所惮勞竟以此得疾懇請郡符知南康軍未
幾分司南京趙公抃復奏起君而君疾已篤熙寧六年
六月七日卒於九江郡之私第享年五十七君篤氣義
以名節自礪郴守李初平最知君既薦之又賙其所不
給初平卒子尚幼君護其喪以歸葬之士大夫聞君之
風識者指君曰是能葬舉主者君奉養至廉所得俸禄
分給宗族其餘以待賓客不知者以為好名君處之裕
如也在南昌時得疾暴卒更一日一夜始蘇視其家服
御之物止一敝篋錢不滿百人莫不歎服此予之親見
者也嘗過潯陽愛廬山因築室溪上名之曰濓溪書堂
每從容為予言可止可仕古人無所必束髮為學將有
以設施可澤於斯民者必不得已止未晩也此濓溪者
異時與子相從於其上歌詠先王之道足矣此君之志
也尤善談性理深於易學作太極圖易說易通數十篇
詩十卷今藏於家母鄭氏封仙居縣太君娶陸氏職方
郎中參之女再娶蒲氏太常丞師道之女子二人曰夀
曰燾皆補太廟齋郎以其年十一月二十一日窆於德
化縣德化鄉清泉社母夫人墓左從遺命也壽等次列
其狀來請銘乃泣而為之銘曰人之不然我獨然之義
貫於中貴於自期謭謭日甚風俗之偷乃如伊人吾復
何求志固在我壽則有命道之不行斯謂之病(釋潘志亦載太)
(極圖稱有古人風潘其執友乎)
朱元晦撰行實錄先生姓周氏名惇實字茂叔避厚陵
藩邸名改惇頥世居道州營道父輔成大中祥符八年
登蔡齊榜進士第嘗為賀州桂嶺令贈諫議大夫母鄭
氏封仙居縣太君先生少孤養外家景祐中用舅氏龍
圖閣學士鄭公珦奏試將作監主簿授洪州分寧主簿
先生博學力行遇事剛果有古人風其為政精密嚴恕
務盡道理縣有獄久不决先生至一訊立辨衆口交稱
之部使者薦其才為南安軍司理獄有囚法不當死轉
運使王逵欲深治之逵苛刻吏無敢與相可否者先生
獨與之辨不聽則置手版歸取告身委之而去曰如此
尚可仕乎殺人以媚人吾不為也逵感悟囚得不死且
賢先生薦之移郴州桂陽令皆有治績用薦者改大理
寺丞知洪州南昌縣於是更相告語毋違教命而以汚
善政為恥也改太子中舍人簽書合州判官事轉殿中
丞一郡之事不經先生手吏不敢决民不肯從清獻公
為使者小人或讒先生趙公臨之甚威而先生處之超
然也轉國子博士通判虔州趙公來為守熟視先生所
為執其手曰今日乃知周茂叔也遷尚書虞部員外郎
通判永州權發遣邵州事新學校以教其人熙寧元年
用趙公及吕正獻公薦為廣南東路轉運判官三年轉
虞部郎中提點刑獄先生不憚出入之勞瘴毒之侵雖
荒崖絶島人迹所不至處亦必緩視徐按務以洗冤澤
物為己任設施措置未及盡其所為而先生病矣因請
南康軍以歸趙公再尹成都復起先生朝命及門而先
生卒矣熙寧六年六月七日也年五十有七葬江州德
化縣清泉社娶陸氏封縉雲縣君再娶蒲氏封德清縣
君子壽燾皆太廟齋郎先生所著書有太極圖易說易
通數十篇詩十卷藏於家先生在南安時年甚少不為
守所知洛人程公珦攝通守事視其氣貌非常人與語
知其為學知道也因與為友且使其子顥頥受學焉及
為郎故事當代舉每一遷授輒以薦之程公二子皆唱
鳴道學以繼孔孟不傳之統世所謂二程先生者其原
蓋自先生發之也在郴時其守李公初平知先生賢不
以屬吏遇之既薦諸朝又周其乏困嘗聞先生論學歎
曰吾欲讀書如何先生曰公老矣無及也惇頥請得為
公言之初平逐日聽先生語蓋二年而有得王荆公提
點江東刑獄時已號為通儒先生遇之與語連日夜荆
公退而精思至忘寢食先生自少信好古義以名節自
砥礪其奉己甚約俸禄盡以周宗族在南昌時得疾暴
卒更一日夜始甦或視其家止一敝篋錢不滿百李初
平卒子幼不克葬先生護其喪歸葬之分司而歸妻子
&KR0673;粥不給曠然不以為意也廬山之麓有溪焉築室其
上名之曰濓溪因語其友清逸居士潘延之曰可仕可
止古人無所必束髮為學將有以設施可澤於斯民者
必不得已止未晩也此濓溪者異時與子相從於其上
歌詠先王之道足矣此其出處之本意也豫章黃庭堅
稱之曰茂叔人品甚高胷中洒落如光風霽月好讀書
雅志林壑不卑小官職思其憂論法常欲與民决訟得
情而不喜其為使者進退官吏得罪者自以不冤濓溪
之名雖不足以對其美然茂叔短於取名而樂於求志
薄於徼福而厚於得民菲於奉身而燕及惸嫠短於希
世而尚友千古聞茂叔之風猶足律貪則此溪之水配
茂叔以永久所得多矣識者亦或有取於其言云(釋行實又)
(收黃庭堅語豈周子在廬阜時與黃遊乎然黃亦知茂叔矣)
周子抄釋卷二
