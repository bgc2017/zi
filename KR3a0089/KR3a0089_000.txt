周子抄釋儒家類
提要
(臣)等謹案周子抄釋二卷明呂柟撰柟有涇
野經說别著錄宋五子惟周子著書最少而
諸儒辨論則惟周子之書最多無極太極之
說朱陸兩家齗齗相規至今五六百年不能
歸一太極圖說與通書表裏之說元何虚中
至特著一書辨此一語論者亦遞相攻擊究
無定評主靜之說至明代詬爭尤甚是編蓋
因周子全書而撮其精要一卷為太極圖說
通書二卷為遺文遺詩而附以襍記一卷則
本𫝊墓碣事狀也較全書特為簡潔每條之
下各釋以一二語或標其大旨或推所未言
之意較諸家連篇累牘之辨亦特為淳實其
釋荀子元不識誠一條謂貶荀子太過而以
大學中庸之言誠擬荀子之言誠未免駁襍
釋飬心亭記一條謂寡欲亦允執厥中之義
若至於無恐難通行於衆亦未免詞不逹意
然大旨亦為不悖觀周子之書者其精華略
具於此矣乾隆四十五年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
周子抄釋原序
通書四十章周子之所述也周子名惇頥字茂叔舂陵
人推其道學所自或曰傳太極於穆修也修傳先天圖
於种放放傳於陳搏此殆其學之一師也非其至者也
希夷先生有天下之願而卒與鳳歌荷蓧長往不來者
伍於聖人無可無不可之道亦似有未至者程明道先
生嘗謂門弟子曰昔受學於周子令尋仲尼顔子所樂
者何事而明道先生自再見周子吟風弄月以歸道學
之士皆謂程顥氏續孟子不傳之緒則周子豈特為种
穆之學而止者哉粤若稽古孔子述三王之道立百王
經世之法孟軻氏闢楊墨推明孔子之澤以為萬世不
斬人謂孟氏功不在禹下今周子啟程氏兄弟以不傳
之玅一旦萬古之光明將為百世之利澤如日中天如
水行地其功蓋在孔門之間矣人見其書之約也而不
知其道之大也見其文之質也而不知其義之精也見
其言之淡也而不知其味之長也顧愚何足以知之然
服膺有年矣試舉其一二語為同志者啓予之益乎患
人以發策决科榮身肥家希世取寵為事也則曰志伊
尹之所志患人以廣聞見工文詞矜智能慕空寂為事
也則曰學顔子之所學人有真能立伊尹之志修顔子
之學者然後知通書之言包括至大而聖門之事業無
窮矣故此二卷書皆發端以示人者宜度越諸子直以
易詩書春秋語孟同流行乎天下是以叙而藏之遇天
下之善士又尚前修而欲讀其書者則傳焉五峯胡宏
序
