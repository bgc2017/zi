書法正傳卷二常熟馮武撰
書法三昧
書法題辭
一下筆
二布置
三運用
點之祖
畫之祖
短畫之祖
竪畫之祖
鈎之祖
撆之祖
短撆之祖
捺之祖
四為學綱目
五結構
(附)衍極至朴篇書法傳流
金華胡翰曰楷法雖出於漢魏未見於三代其
源要從篆隸而變也其點畫波磔横從曲直圓
銳端側豈徒然哉其中必有法矣夫分上而分
下辨左而辨右宜偏宜中或藏或露有起而有
止當向而當背其俯仰其收駐其推讓其迴折
先後開合之次序大小長短之類聚必使相稱
相應然後體始成而少合乎古人變楷初意爾
不然字勢雖可愛而無法之可尚不過一楷書
俗吏如涪翁所云何足重哉此編名書法三昧
不知撰者誰氏其言或本於古人之所已言而
書則未有能盡知也前元時見於都下館閣名
臣家漁陽鮮于樞吳興趙松雪康里巙巙子山
常寳愛之參政周伯琦來吳中久而人方知其
有是編其歸鄱陽也人始得而相傳之乃知諸
公之寳愛果然也古人論書云一須人品高二
須師法古是書之法學者習之固常熟之於手
必先脩諸德以熟之於身德而熟之於身書之
於手如是而為書焉其容止之可觀進退之可
度隱然自見於毫楮之閒端嚴而不刻温厚而
難犯(簡緣云知此方可免崢嶸求勝之態)如鄧志之論蔡君謨始
可以為善矣臨池君子其謂然乎
書法題辭
執筆之法實指虚拳運筆之法意在筆先八法立勢永
字精研一字體態側倚取妍仰覆向背開合折旋垂縮
留放肥瘦方圓畫分篆隸鋒别正偏藏風聚氣結構綰
牽習與俱化心手悠然凡茲三昧參透幽玄苟非知者
不可以傳
一下筆
下筆之始有折鋒有搭鋒凡作字第一多是折鋒第二
三字多是搭鋒承上筆勢故爾若一字之間右邊多是
折鋒應在左邊故也又有平起如隸(簡緣云横畫)藏鋒如篆
(簡緣云竪畫)大要折搭多精神平藏善含蓄(簡緣云方與小篆合)則妙
矣
二布置
布置如中字孤單則居中龍字相並則分左右為二停
衝字則分為三停雲字則分為上下二停凡四方八面
點畫皆拱中心唯嚨呼吸等字左短口欲上齊和扣如
知等字右短口欲下齊須先主後賓承上接下左右相
應以大包小以少附多太繁則減省太少則增益如此
則成一字自然可觀謂如宣尚高向等字須迴轉右肩
如其實貝真等字長舒左足如月丹用周等字則峻拔
一角如見目罔内等字則潛虚半腹如無字四竪則上
開下合四點則上合下開如工並字畫則上仰下覆如
三字則上畫仰中畫平下畫覆與畺字同如爻字則上
捺留下捺放茶字則上捺放下捺留如亦字右縮左垂
斤字則右垂左縮上下亦然如毚字則下免除二撆懸
字則除系左點譬字則除上口盛字則除成字中鈎如
神字加一點辛字加一畫冊門字須自立向背八州字
皆潛相矚視如字或止一點一畫者須大書以成其獨
立之勢如昌吕爻棗等字須上小林棘羽竹等字須左
蹙之類難以枚舉以此類推則隨字立意位置則知結
體之大槩矣
三運用
夫作字之要下筆須沈著雖一點一畫之間皆須三過
其筆方為法書蓋一點微如粟米亦分三過向背俯仰
之勢一字有一字之起止朝揖顧盻一行有一行之首
尾接上承下之意此乃古人不傳之玄機宜加察焉
簡緣云悟此方沈著
點之祖(凡點之類倣此)
點之祖蹲鴟之勢三過側法也起自中而末鋒自中
出點有尖秃斜正隨字勢而用之仰三角點覆三
角點用於勢當仰覆者傍三角點用於直波點水
直三角點直四角點用於宀帀之類亂四角點起
於蘭亭茂字用於立羊善美等字長鼠矢點用於長
吏使更等字短鼠矢點用於夾奚契等字三往一
復點向背點兩傍分八字相向與中帶相背立寬
横波點促横波點皆用於下四點急雁陣緩雁
陣燕然樵三字外不可用拗兩對點用於米兆等字
順兩對點用於飛雲等字順三對點用於非災興
變等字上小字用於光堂等字下小字用於示系等字
上八字用於曾公下八字用於貝只垂膽點用於宁
穴字等字三角顧盻點用於州字心字開三點用
於系斂三點用於孚横三點用於龍閒六點用
於榮
畫之祖(凡畫之類倣此)
畫之祖勒法也狀如算子便不是書其法初落筆鋒
向左急勒迴向右横過至末復駐鋒折迴其勢首尾俱
低中高拱如覆舟樣故曰勒常患平智永虞世南上而
鍾王多用篆法為畫歐陽褚薛多用隸法為畫秘訣云
竪畫須横入筆鋒横畫須直入筆鋒(簡緣云得此大悟矣)此不傳
之樞機也
短畫之祖(凡策之類倣此)
短畫之祖策法也其法仰筆䟐鋒輕擡而進有如鞭
策之勢故言策不言勒異於勒者勒則兩頭下中高策
則兩頭高中下唐太宗云策者仰策仰收柳宗元云策
仰收而暗揭如其天夫才之類皆短畫皆為策也
竪畫之祖(凡直落筆倣此)
竪畫之祖努法也柳宗元云努過直而力敗其法初
横入筆向上行而少駐復引鋒下行勢須作凸胷而立
至末復駐鋒收向上此垂露也末鋒駐而不收引而伸
之此懸針也大要畫多則分仰覆以别其勢竪多則分
向背以成其體目字之竪向也門字之竪背也川字中
竪直左右之竪相背冊字中二竪直左右之竪相背圖
字六竪相向皆分向背以避鋪算子也
鈎之祖(凡鈎之類倣此)
鈎之祖趯法也柳宗元云趯宜蹲而勢生其法蹲鋒
上出險勢傍分然亦分三體左如氐長字須長趯以應
右右如門丹字須長趯以應左中如東乘字趯須朝上
又有棘針短而有力蠆尾丁亭寧字用之蟹爪
殊字用之事于之趯皆隨體變化也
撆之祖(凡撆之類倣此)
撆之祖掠法也柳云掠左出而鋒輕顔云掠髣髴以
宜肥其法曰此乃斜懸針而末鋒飛起也(簡緣云記此則撆無病)
宜出鋒處送筆力到而勻不可半途撆出則無力而瘦
弱如大夫右字之類是也又謂之腕須直下筆而彎出
之如左字用&KR1664;須斜硬右字用&KR1664;須腕轉也鈍吟云
手根懸起和筆俱行則長撆如蘭葉若手根著紙則斜
拂去有半途撥出之病
簡緣云七法皆正鋒惟掠法用偏鋒
短撆之祖(凡啄之類倣此)
短撆之祖啄法也水永等字用之其法下筆駐鋒後
即出名曰啄柳宗元云啄倉皇而疾掩凡字之短撆皆
用之隼尾也如立人頭上撆是也如鷹隼之立乎柱
首竪三撆者則須分勢如三字之畫為仰平覆也此
則上撆平中撆斜下撆直狀如柳穿魚
捺之祖(凡磔之類倣此)
捺之祖磔法也今人作捺多是兩駐雖曰三過實不
知此法其法首搶起中駐而右行末駐筆蹲鋒而出如
蘭亭之捺皆含蓄而不露最為高也柳云磔䟐趞以開
撑又有欣字燕尾者乃急就章之波法也如水之自
泉口流出其下遇石激而過故謂之激石波凡永長分
外等字用之
右上項側勒努趯策掠啄磔八法備矣書法運用
盡矣但於側倚取妍擔夫爭道血脈聯屬雄徤嫵
媚體態横生出乎八法之外者又須詳論非紙筆
可形容用力熟閑自詣壼奥至此不幾其神乎
四為學綱目
書法綱目萬字俱全
凡學必有要若網在綱有條而不紊永字者衆字之
綱領也識乎此則千萬字在是矣
三靜法地五動象天
地靜也故以不變者法焉天動也故以變者法焉
簡緣云三不變勒策磔是也五變側趯掠啄努是
也
次及條目變點方圓
變者如高低長短闊狹其變無窮也點者下筆成點
而後行也方者自方圓者自圓如置筯於案上而非
匾鋒也
簡緣云此之謂圓
俯仰向背沈瑩清權
有俯仰向背者則俯仰向背無則為之俯仰向背沈
者下筆不浮刻入紙中也瑩者如孤月流天無雲翳
也清者非謂瘦與寒也肥者亦有清氣也在參古帖
而得之權者如鬢字無镸點譬字無口之類是也
拗者讓者引焉疑焉
拗者你東我西而不失於相順讓者要還他地位隨
時處宜而措之也引者如左簷等字引而伸之疑者
如有伏兵疑不敢動如帝帶等類是也
鳥立木上雁在天邊
鳥立木上行仁之類是也雁在天邊燕然樵之類是
也
掬特圓起
掬者從本身上掬出也故其上欲圓口字是也特者
特筆寫也故其上欲起口字是也二者相需為用也
搶摺迴聯
搶者策類也摺則筆鋒飛動翻而非硬直也迴則有
虚迴實迴聯則有虚聯實聯二者不可偏廢也
齊努磋駐
齊者勒類也努者竪畫也嗟者左右揭腕也駐者如
駐馬無往而非此道也
屋漏蜿蜒
屋漏痕者不見起止之迹也
烏絲闌者蔡襄所專
烏絲闌者鋒正則兩傍如界也
復有八忌切意精研枯槁生硬輕重纏綿内外是縱左
右非堅
枯槁則無潤澤生硬則非軟美輕重則不典纏綿則
不瑩内縱者腹肚闊外縱者手脚不停分而長左為
左揭腕右為右揭腕皆不可無力
知所趨捨為書中仙
趨所當法避所當忌則為盡善矣
五結構
雲空上勾之應下如鳥之視胷
九見腕勾之應上須折鋒而起
門月右勾應左半斜銳以為精
來東中勾應上隨縮鋒而微露
長民左勾應右須盡趯其鋒
黍委上下之撆點有陰陽之分不分則無上下相承
之意
術衝三排之直畫者卓然中立不倚而左右有拱揖
之情
畺三三排之横畫者截然中處不乖而上下有仰覆
之别
其目四畫之字上下反其情而二三但取其順
然無四點之字左右要成八字中帶可就上不可就
下
皿四四柱之字左右上開而下合
炎茶兩捺之字或上捺或下捺各宜所重
反及兩撆之字先長而斜硬後差短而腕轉
廬多此等之字先腕轉而後斜硬
口曰不可横不可長須下畫長承直末
臣巨直末欲直内而右傍短直應之
旬匊此等字裏面與勾齊方稱
長馬如此短畫不可與長直畫相粘
衣良捺應左勾須略平起
莫矢此等之字下畫宜長撆短不轉而點取下之長
短用之
思志心在下者欲折右足右寬方稱
見貝此等之字須右長直畫作棘刺中短畫不可相
粘欲其圓淨勻平而啄短出以點承長直畫而
為之終
遠還凡之遶裏面字上大下小方稱
雖難此等直畫微向左以避右邊之勢
鳥烏屈脚之勢如角弓之張
用周須初撆首尾向外次努首尾向右
簡緣云或作左則右傾矣
固國初直畫首尾向右平畫仰次直畫首尾向在
戔森重勾之字在乎先縮鋒而後出鋒作趯以應捺
亦同
作行左短而右長
於佳右短而左長
自因左竪短而右勾微長
亦馬點之重併亦必屈伸以變換之不變謂之布棋
三冊畫之重併者必隨宜屈伸仰覆向背以變換之
否則如布算
&KR0034;薑繁雜者必求古人佳樣用之古無則不可擅寫
邊爾太繁者宜減除之
倉食上面不可寫波
上下直畫宜短點皆近上
是足卜字居中下撆須横而波啄之中又名三牽綰
法也
攵初啄而畫頭接其尾中復以波上接啄而終之
心初點向裏横戈斜平勾向内而收中點取高勢
欲粘帶第三點第三點又須與勾高不可下
風兩邊悉宜圓名曰金剪刀
簡緣云此法在廟堂碑
柔下面木左右須與直齊
者日字不宜正對土字
十横畫較長直畫宜短
七横畫較長直畫轉而復迴
和偏少者伸點畫以就之
羶偏礙者尾鈎以避之
升字之孤單者展一畫以書之
棗字之重併者蹙一畫以書之
畫九畫之字必須下筆勁淨疎密停勻照應為佳
當疎不疎反成寒乞當密不密反成寬疎相揖
相背發於左者應於右起於上者伏於下此不
易之法也
辛太疎者補續之仍必有古人佳樣乃可寫
左畫短而斜硬其撆
右畫長而腕轉其撆
大横畫微短撆就畫上直下至畫下方腕轉向左
波首微出畫上大要波首暗接連腕末鋒則血
脈聯屬
簡緣云此篇切記
(附)衍極至朴篇書法傳流
初蔡邕得書法於嵩山以授崔寔及其女琰張芝之
徒咸受業焉魏初韋誕得之秘而不傳鍾繇令人掘
韋誕墓得蔡氏法將死授其子會宋翼繇之甥也學
書於繇繇弗告也晉太康中有人破鍾公塚翼始得
之魏晉閒衞氏三世能書衞覬與其子瓘及見胡昭
韋誕鍾繇瓘及其子恒俱學於張芝恒從妹衞夫人
親受業於蔡琰衞與王世為中表故羲之父曠得之
以授羲之羲之授其子獻之及王濛之子脩故諸王
世傳家法獻之傳其甥羊欣欣傳王僧虔僧虔傳蕭
子雲晉宋而下能者頗多其流皆出於二王也隋釋
智永羲之九世孫(或云七世)也頗能傳其學又親授法於
蕭子雲虞世南親見永師故其法復傳於唐焉歐陽
詢得於世南褚遂良親師歐陽或云虞褚同師史稜
稜隋人也歐陽詢傳陸柬之柬之及見永師又世南
之甥也陸傳子彦遠彦遠傳張旭彦遠張之舅也旭
又得褚遂良餘論以授顔真卿李陽冰徐浩韓滉鄔
彤魏仲犀韋玩崔邈等二十二人釋懷素聞於鄔彤
柳公權亦得之其流實出於永師也徐浩傳子璹及
皇甫閱崔邈傳褚長文韓方明受法於璹及邈皇甫
閱傳柳宗元劉禹錫楊歸厚歸厚傳姪緯緯傳權審
張藂翟弘裕弘裕禹錫外孫也弘裕傳盧潛潛傳穎
穎傳崔紓柳宗元傳房直温有劉埴者亦得一鱗半
甲
簡緣云此編直捷精至覽之使人洞然無疑非大悟
徹人不能為此也
書法正傳卷二
