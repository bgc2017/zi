書法正傳卷九常熟馮武撰
名迹源流
鍾繇賀捷表
歐陽永叔以史考之謂建安二十四年九月關某未死
不應先作此表董逌又謂元常字細畫短逸少臨之不
應畫疎體枝鋒露筋絶決知非元常之書也
簡緣云按元常真迹若偽右軍不應臨寫若鍾書可
偽則右軍學者亦偽乎鍾書賀捷宣示墓田諸迹歴
代内府珍藏歴代善書大臣鑒定宋儒偏要生事甚
無謂也
鍾繇宣示表(楮目八行)
南齊王僧虔書錄云太傅宣示墨迹為丞相始興寳愛
喪亂狼狽猶以此表衣帶帶過江後在右軍處右軍借
王脩脩死其母以其子平生所愛納諸棺中遂不𫝊所
傳者乃右軍别臨本梁武所謂勢巧形密勝於自運者
也
唐韋述叙書云開元中蕭令奏滑州人家藏右軍扇上
真書宣示及小王行書二卷敕命滑州給驛齎書本赴
京其書扇有貞觀印舊褾織成題字蓋宣示祗有右
軍臨本鍾迹亡矣
鍾繇季直表
鍾繇薦季直表至元甲子分湖陸行直字季道以厚貲
購得於方外友旋失去二十六年至正九年又得之高
古純朴超妙入神上有河東薛紹彭印黃初至今二百
餘年方見於世從前鑒賞家並未齒及神物顯晦蓋有
候也先朝又歸沈石田家或疑為唐人書然書法非元
常不能也今有刻本甚精
鍾繇丙舍帖
原跡無存張彦遠謂右軍暮年臨此筆法彌老墨本在
吕文靖公家薛紹彭摹得兩紙
右軍蘭亭序
唐何延之蘭亭記述之最詳晉穆帝永和九年三月三
日四十一人同遊於山陰蘭亭逸少製序酒酣興樂而
書用鼠鬚筆蠶繭紙遒媚勁徤絶代更無凡二十八行
三百二十四字字有重者皆搆别體就中之字最多乃
有二十許箇變轉悉異其時似有神助醒後他日更書
數十百本皆不如右軍亦自惜之留付子孫傳至七代
孫智永永是右軍第五子徽之之後故獨傳家法為隋
唐間諸家所師其書付弟子辨才太宗聞之令蕭翼計
取入大内太宗崩遺命入昭陵真迹遂亡太宗初得真
迹命供奉搨書人趙模韓道政馮承素諸葛貞等四人
各搨數本以賜太子以下諸王近臣人閒稀少今趙模
等所搨在者一本尚直數萬錢也
宋董逌廣川書跋云蘭亭序貞觀中舊有二本其一入
昭陵其一當神龍中太平公主借搨摹遂亡其後温韜
發諸陵蘭亭復出仁宗時關中得蘭亭墨書字畫不逮
逸少他書其後秘閣用此刻石為法帖今諸處蘭亭本
至有十數惟定州舊石為勝此書雖唐人臨搨然亦自
有佳處
簡緣云按真迹止有辨才本又有神龍本不知何據
又云成都蘭亭寳月刻東坡贊蓋子由得於中山舊石
故所摹獨傳於蜀中州人或未知也貞觀中詔湯普徹
搨蘭亭賜梁公等八人而普徹亦竊搨出外以傳其書
普徹自能書識逸少意故雖摹搨自到極處逮褚河南
歐陽詢所臨則自出家法不復隨點畫也蘭亭真本世
不復見普徹典刑猶有存者今所傳皆本於此中山其
一也
簡緣云按褚公歐公各有臨本褚則佻逸之極歐尚
不失逸少面目定武本疑是歐臨以其似歐筆法也
董逌一概抹倒恐亦未為篤論
歐陽公集古錄云蘭亭真迹相傳云已入昭陵玄宫太
宗貞觀初嘗令搨書人湯普徹等搨賜房玄齡等八人
普徹竊搨以出故外得傳之世所傳本蓋唐數家所臨
也唐末之亂昭陵為温韜所發所藏書畫皆剔取其裝
軸而棄之於是魏晉以來諸賢墨迹復流播人間至宋
太宗時購摹所得集為十卷俾摹傳之謂之淳化閣帖
用數以分賜近臣獨蘭亭真本不存故不得列於法帖
今予所有其一流俗所傳不記其所其二得於殿中丞
王廣淵家其三得於故相王沂公家又有别本在定州
民家各自有石校其本纖毫不異其四得於蔡君謨家
世所傳本不出乎此
簡緣云按董逌書跋云宋仁宗時蘭亭復得於關中
用此刻石蓋真迹已亡此所得而上石者必唐人摹
臨也至云魏晉真迹俱從温韜所發而出則所殉葬
者何多也未可信矣
南部新書云蘭亭序武德四年歐陽詢就越詐求之始
入秦王府麻道嵩奉教搨兩本一送辨才一王自收貞
觀二十三年褚遂良請入昭陵
書法離鈎云世以定武本為第一金陵清涼本為第二
定武本薛珦别刻石易去宣和間於薛珦家入禁中建
炎南渡不知所存清涼本洪武初因寺入官其石留天
戒寺僧金西白盜去後事發其僧繫獄死石遂不知其
處
藝苑巵言云定武本有肥者有瘦者有五字損本五字
不損本當時諸供奉搨此帖獨信本逼真刻石留之禁
中他本在外爭相摹搨而歐本獨不出耶律德光入汴
得而棄之殺虎林流轉李學究家以至復入公庫所謂
未損本也定武薛紹彭摹之他石潛易古刻於湍流左
右五字微劖一二筆藏於家大觀中上知之取進御龕
之宣和殿壁師陷諸珍寳悉逐虜北而此石獨留宗汝
霖得之以進光堯至維揚而復失之所謂損本也
簡緣云按大内所藏皆絹素墨迹此云刻石禁中未
知何所據也
元黃元鎮秋聲集定武蘭亭跋云右軍真迹已入昭陵
其次即定武石刻也初石晉末契丹輦載中原北至真
定德光死棄此石於中山為季生所得慶歷中韓忠獻
公帥中山堅欲索觀李藏其石别刻以示公李死其子
出之宋景文公守定州以公帑金購入官庫熙寧間薛
守師正子紹彭又刻别本易而歸長安大觀中詔取置
宣和殿靖康之亂不知存亡此聞之於康伯可者
米元章云見蘇耆家蘭亭三本一本是蘇易簡題第二
是易簡子耆跋筆法最精題為褚遂良摹第三唐粉蠟
本是其族人沂摹尚有一絹本在蔣長洹處一紙本在
其子之文處一本在滕中處後歸米氏一本在之友處
又王文惠公孫居高郵收得褚遂良黃絹上臨本紛紛
不一各言其真大抵臨本也
又云泗州杜氏收刻板蘭亭(待制杜公所得即宣文閣摹本)有鋒勢筆
活余得之以其本刻板視定本及世妄刻本甚不同也
此書不亡於後世者賴存此本遇好事者即與一本不
可再得世謂之三米蘭亭王鞏謂余家印本是湯普徹
所摹與贈王詵家摹本一同錢塘關景仁收唐石本佳
於定武尚不及吾家板本也
趙子昂云當宋未渡南時士大夫人人有之石刻既亡
江左好事者往往家刻一石無慮數十百本而真贋始
難别矣王順伯尤延之諸公能精識之於墨色紙色分
毫不爽晦翁跋蘭亭謂不獨議禮如聚訟蓋笑之也
又云學書在玩味古人法帖悉知其用筆之意乃為有
益右軍書蘭亭是已退筆勢因其勢而用之無不如志
茲其所以神也
董宗伯云姜山人遊豫章得蘭亭石蓋農夫鋤田數見
夜有光以為異發而獲之已缺兩行真定武宋搨也
文休承云唐摹蘭亭余見凡三本一在宜興吳氏一在
吳中陳緝熙家已刻石傳世一即神龍本也嘉靖初豐
考功存禮嘗摹刻於烏鎮王氏今真迹已歸項子京家
簡緣云蘭亭不獨真迹久亡即唐人摹本不可得不
惟摹本即定武石搨亦不可得蓋石搨自宋至今已
不可勝計惟定武為可學唐人所臨大抵佻險而飛
逸者必褚河南嚴整而圓備者惟歐陽蘭臺定武所
刻純是歐法故後學可師褚公則非老學不易窺也
今石既亡則從定武翻者亦足重矣其餘翻本紛紛
切勿輕信
右軍樂毅論(河南書目云四十三行付官奴)
右軍筆論語子敬云吾書樂毅論一篇貽子藏之勿播
於外樂毅之法王氏累世學此得成自外皆達勿以難
學而自惰焉此論日有丹陽僧求吾吾不與也智永題
右軍樂毅論後云樂毅論者正書第一梁世摹出天下
珍之自蕭阮之流莫不臨學陳天嘉中人得以獻文帝
帝賜始興王王作牧境中即以見示吾昔聞其妙今覩
其珍閱玩良久匪朝伊夕始興薨後仍屬廢帝廢帝既
殁又屬餘杭公主公主以帝王所重恒加寳愛陳世諸
王皆求不與及天下一統四海同文處處追尋累載方
得此書留意運工特盡其妙其閒書誤兩字不欲點除
遂雌黃治定然後用筆陶隠居云大雅吟樂毅論太師
箴等筆力鮮媚紙墨精新斯言得之矣
梁武帝答陶弘景云逸少無甚極細書樂毅論乃微粗
徤恐非真蹟弘景亦云疑是摸本弘景又云樂毅書極
勁利而不甚用意故頗有壞字
簡緣云按此則武帝貞白所論是摸本耳非直謂非
右軍書也
負暄野錄無錫徐氏家藏樂毅論碑石止存五塊可見
者一百八十九字皆用木匣鐵束甚寳愛之徐氏之上
世名縝字君徽者劉公敞原父之妹婿常與原父評論
金石刻始末跋此碑尤詳云樂毅論有二本其一元豐
初吳人得其石於太湖水中石缺過半背面皆有刻面
十三背亦如之後題永和四年十二月二十四日書賜
官奴其上書异僧權即梁朱异徐僧權也其一即周越
書苑所載高紳學士得其石於秣陵井中者是也凡二
十九行石缺一角後兩行只有最下一字至海字止紳
之子安世卒於吳其家以石質錢於州民錢氏家當官
每令摹拓錢氏厭之紿為失火焚燬矣熙寧中吳大饑
疫趙子立者以金質得之
又云舊傳樂毅論乃右軍親書於石其後石入昭陵朱
梁時温韜發陵得之復傳人閒即高氏本也是褚遂良
記貞觀中内出樂毅論真迹令直弘文館馮承素摹寫
賜長孫無忌等筆勢精妙備盡楷則子立所得高氏本
字亦竒絶非右軍親書於石亦摸真迹而刻之者子立
名竦泉南人曾將漕兩浙入為都水使者無子有二女
長嫁徐康直字平甫即君徽之子也子立死以石授平
甫徐氏再世寳之尤延之衺王順伯厚之皆有題跋延
之謂常親見歐陽公所藏集古錄高氏本梅聖俞於碑
後白紙缺處題甚妙二字與此卷前一本同順伯謂考
之集古錄高紳子弟以石質錢於富人其家失火遂焚
其石今無復存矣
趙德甫云集古錄謂石焚非也元祐閒余侍親官舍徐
州時故郎官趙竦被旨開吕梁堰挈此石隨行竦殁石
遂不知所在蓋歐陽為錢氏所紿而趙德甫則不知石
後歸徐氏也
又碑有朱徐二人押縫者乃梁朝摸刻之本又上有小
字云太和六年中勒畢太和唐文宗年號是經唐時再
摹刻也字體比徐氏稍肥然極有典型此石出太湖時
為章氏所得刊二印為末文云申國秘藏及章淵文房
印章淵字伯淵乾道閒嘗江山宰寓居於吳余及識之
亦疎爽好事者今不知此石尚存其家否
禇遂良搨本樂毅記云貞觀十二年四月九日奉敕内
出樂毅論是右軍真迹令直弘文館馮承素臨寫賜司
空長孫無忌房玄齡高士廉侯君集魏徵楊師道六人
於是在外乃有六本筆勢精妙備盡楷則至中宗神龍
之際不惜内府珍藏中書令宗楚客奏事承恩乃乞二
王真迹敕賜大小二十卷楚客裝作二十扇屏風以褚
遂良閒居枯樹賦為脚大會賓客示之時薛稷盧藏用
等在坐廢食歎美太平公主婿武延秀亦在坐歸以告
公主公主明謁見頗有怨言帝令開庫悉與之公主取
五帙五十卷主特愛樂毅論以織成錦袋盛置作箱當
籍没時咸陽老嫗竊舉袖中縣吏尋覺遽而奔趁嫗乃
驚懼投之爨下香聞數里千載名筆不復可得
又云武后時武平一時育於宫中見出六十餘函於億
歲殿曝之楷書每函可十餘卷所記憶者是樂毅告誓
黃庭後為太平公主取出其敗也薛崇胤懷樂毅等七
軸托某駙馬貽岐王以求免戾據此則又與咸陽老嫗
之說異矣
董逌云李庠舊得樂毅論其本乃高紳學士家所藏石
過自矜持謂真逸少書沈存中亦謂前人說逸少書多
是縑紙惟樂毅論書於石不知何据太宗於右軍書特
留賞蘭亭樂毅尤寳重太平之禍其迹已亡開元錄但
有黃庭畫贊告誓而無蘭亭樂毅其亡信矣
此論乃右軍手書以貽子敬者始入於梁武後歸陳陳
文帝以賜始興王貞觀中進御十三年命褚遂良排署
至中宗朝而罹爨下之禍沈存中謂右軍手書刻石唐
太宗將以殉葬非也宋有二石刻其一為秘閣所刻其
一為高紳學士家所藏蓋以摹本夀諸石者也
宣和書譜云樂毅論有褚河南臨本
集古錄云樂毅論石在高紳學士家紳死家人初不知
惜好事者往往就閱或摸傳其本其家遂秘藏之漸為
難得後其子弟以其石質錢於富人而富家失火遂焚
其石今無有本矣蓋可惜也
董逌又云樂毅論世無全文高紳所藏石至海字止以
史挍之四纔得其一耳今世所傳又其摹者蓋無取也
又云昔時於秦玢兵部家得别本樂毅論文字完整筆
力差劣然挍今秘閣石本亦可上下相敵或疑王著之
所書也
潘無聲云黃庭經樂毅論俱有完本不完本為米顛諸
公駁論幾成魚目至有以為吳通微及王著筆者此中
尚可容虞世南褚遂良數人不知通微輩能辦之否
簡緣云樂毅論原本已亡於咸陽之慘秘閣石搨未
知所在高紳學士家所藏不全石刻又亡於火今所
傳石刻完本意是秘閣石搨本翻出未可知也
右軍黃庭經(河南書目云六十行道士永和十二年與山陰)
梁虞&KR1777;論書表云羲之好鵝山陰曇釀村有一道士養
好鵝十餘王清旦乘小船故往意大願樂乃告求市易
道士不與百方譬說不能得道士乃言性好道久欲寫
河上公老子縑素早辦而無人能書府君若能自屈寫
道德經各兩章便合羣以奉羲之便住半日為寫畢籠
鵝而歸
簡緣云據此則河南書目誤矣
唐徐浩古蹟記云玄宗開元五年十一月五日收綴大
小二王真蹟得一百五十八卷大王正書三卷内黃庭
經第一畫贊第二告誓第三臣以為畫贊是偽跡不近
真
又云潼關失守内庫法書皆散失初收城後浩充使搜
訪圖書收獲二王書二百餘卷訪黃庭真蹟或云張通
儒將向幽州莫知去處
董逌書跋云夫求馬者必自其羣至授以騏驥之任則
真馬出矣唐得漢魏晉隋書多至七百卷而以黃庭為
第一在衆書時豈無所異而可一概哉顧世未嘗衡挍
而彈繩之則論有同異不足怪也至稽之法度而脗合
案之體裁而結密索之神明而不竭者於是知世有驊
騮矣此是當時唐人摸搨本而入石者時見筆意與常
見二本及今秘閣所存異甚知唐初選置能盡書矣
又云黃庭非右軍書以傳考之知嘗書道德經不言寫
黃庭也然羲之自寫黃庭授子敬不為道士書此陶貞
白云逸少有名之蹟不過數首黃庭為第一天寳末張
通儒盜去莫知所在乃知原書不傳矣今所見者特後
世重搨疊摸不得其真多矣蜀本黃庭筆墨粗不足貴
簡緣云黃庭為逸少正書第一真迹已亡於張通儒
後世所傳真迹意是唐人摸搨本其刻於石者在宋
已有二三本多從唐摸本上石今之翻本甚多收藏
家得宋石刻已是絶頂矣
東觀餘論跋黃庭經後云黃庭經世有數本或響搨或
刊刻皆正書蓋六朝及唐人轉相摹倣所以不同此卷
臨學殊工字勢原倣歐陽率更固自合作但世傳黃庭
為逸少書則非也按真誥晉哀帝興寧二年南嶽魏夫
人始降黃庭於世逸少以穆帝升平五年卒安得逸少
預書之又虞&KR1777;論書表云為山陰道士寫道德經晉書
本傳亦云為寫道德經當以羣鵝相送以二書考之初
未嘗言寫黃庭也然陶隠居與梁武帝啟云逸少有名
之迹不過黃庭勸進告誓數首不審猶有存否蓋此啟
在真誥前故未之考耳唐張懷瓘書估云樂毅黃庭但
得全文幾篇即為國寳世遂誤以為逸少書李太白承
之有寫黃庭換白鵝之詩今此帖始見於梁代蓋晉興
寧以後或宋齊人書也僕頃在洛中見承直郎李鵬舉
家蓄此帖是唐褚令摹單廓未填筆勢精善乃錢思公
家本號玉軸黃庭中有五行為周越摹換今歸御府矣
簡緣云按真誥一書從扶鸞來未可盡信其中可駁
處甚多不獨黃庭一案也蓋右軍另寫道德經但今
無其書余見一新翻本似是宋元人書并非唐摹也
又云黃庭多刓缺不全獨慶歷中摸者字畫具存氣象
猶在不可以其近而忽之
米氏書史云黃素黃庭一卷是六朝人書並無唐人氣
格縫有書印字是曾入鍾紹京家黃素縝密上下是烏
絲織成欄其用硃墨界行卷末跋台仙二字有陳氏圖
書及錢氏忠孝之家印陶穀跋云山陰道士劉君以羣
鵝獻右軍乞書黃庭經此是也此書乃明州刺史李振
景福中罷官過浚郊遺光禄朱卿卿名友文即梁祖之
子後封博王王薨余獲於舊邸時貞明庚辰秋也晉都
梁苑因重背之中書令陶穀記是日降制以京兆尹安
彦威兼副都統余跋云書印字唐越國公鍾紹京印
也晉史載為寫道德經當舉羣鵝相送因李太白送賀
監云山陰道士如相送應寫黃庭換白鵝世人遂以黃
庭為換鵝經甚可笑也
簡緣云此是太白誤用耳非後人因此而誤也當時
褚河南已云黃庭換鵝矣
又云世傳黃庭多惡札皆是偽作唐人以畫讚猶為非
真則黃庭内多鍾法者猶是好事者為之耳
簡緣云米老云偽本是惡札非謂右軍所書是惡札
也
右軍東方朔畫讚(河南書目云三十行)
廣川書跋云王濛子脩(或作循)嘗求書於右軍右軍為寫
東方朔畫贊與之及脩亡其母見子平生所愛内置棺
中則此書早已不傳矣今所傳者考其筆墨蹊逕多不
類蓋後人為之托逸少以傳也
簡緣云南齊王僧虔論書則云納置棺中者鍾繇宣
示也僧虔在前疑董逌或誤
廣州書跋又云唐自貞觀購書逮開元搜訪亦既盡矣
校定大王書二卷黃庭第一畫讚第二告誓第三韋挺
以畫讚是偽迹夫畫讚已亡而更出者可知其為偽也
今世所傳疑不在韋挺論中彼得存於貞觀而入錄當
亦有可亂真處今之傳者不能便入貞觀錄也
徐浩以為畫讚是偽迹不近真
簡緣云東方朔畫讚從來謂是右軍神品韋徐諸公
以為偽亦言其臨摸者爾
米元章書史云右軍東方朔畫讚糜破處歐陽詢補之
在丁諷學士家歸宗室令畤劉涇以僧繇畫梁武像易
去
潘無聲離鉤云東方朔畫讚筆圓靜而勁肥瘦得中但
字身差長耳蓋崔子玉字形如此前輩或隨時用一人
筆法也
簡緣云無聲此說必有所本
佛遺教經
集古錄云相傳是羲之書偽也蓋唐時寫經手所書爾
唐時佛書今存者大抵類此
黃山谷云此書在楷法中小不及樂毅論不知樂毅論
已遭火而别本為薛崇徹所藏亡於五溪其搨本皆摸
畫善者則亦與寫經手何異但此書疎肥令密密瘦令
疎自得古人意其為名輩所推良有以也
離鉤云此書小不及樂毅論耳清勁方重蓋度越蕭子
雲數等
先鈍吟亦云非右軍不能東坡亦不以歐陽永叔言為
然
右軍告誓文(河南書目云十四行)
董逌云告誓文今入晉書傳中昔逸少為王懷祖檄也
當時以不能堪摘細事遂脱幘自投朝庭以其誓苦故
不強起以官開元中此書得於潤州瓦官寺講堂鴟尾
其書一字為數體一體别成點畫不可一概求之如字
有横顯異法行法變草未嘗復出實天下竒作也李延
業獻之岐王十二年復出岐王宅被焚則宜世不傳矣
今碑字刻畫過於嚴重似是唐寫經手搨摹以傳陶弘
景論書謂逸少自吳興前書猶未為稱凡厥存迹皆是
永和十許年中自失郡告靈不仕後略不復自書然告
誓文已出當時知鴟尾得者别本也貞觀書目已列告
誓文武平一在武后宫中嘗見於小函同樂毅論黃庭
經共藏便知此本不一傳摹相承不能辨其真贗也
唐韋述敘書錄云開元五年敕陸元悌檢挍御府珍藏
告誓猶存
唐徐浩古迹記云開元時御史史惟則奉使晉州博訪
書畫時趙城倉督隠没公貨極多推案承伏云有好書
贖罪惟則索看遂出扇書告誓等四卷并二王真迹四
卷問其得處云禄山下將過太原停於督家三月餘秪
供稱意留此為贈惟則將至闕下大有爵賞
智永臨右軍五紙告誓第一今所見者多永師蹟也
右軍十七帖
法書要錄云十七帖長丈有二尺貞觀中館本也凡百
有七行九百四十三字逸少草書中烜赫著名帖也文
皇帝購二王書大王書有三千紙率以一丈二尺為卷
取其迹以類相從綴成卷以貞觀兩字印印之褚河南
監裝背率多紫檀軸首白檀身紫羅褾織成帶明皇開
元五年又以開元兩字印印之跋尾列當時大臣名此
帖號十七者以卷首有十七字故以名
宋黃長睿東觀餘論跋云逸少十七帖乃先唐所刻石
本今世閒有二刻本其一刻於汴梁卷尾有大敕字褚
遂良解無畏挍人家或得之此最佳蓋唐本也其一即
此卷無敇字洛陽李邯鄲家所蓄舊本與此相類其餘
世傳别本為賀知章所臨南唐李後主煜得之勒石置
澄心堂者本朝侍書王著又别刻石勢殊疎拙而瘦又
有一板本亦似南唐刻者第敘次顛舛文為十七帖而
誤目為十八帖字亦瘦弱失真獨敕字本及此本乃先
唐所刻右軍筆法具存世殊艱得政和三年五月初吉
黃伯思書
又云畢文將叔家有唐初人所摸此帖來禽等四物外
又有密蒙花一種然余按今諸本並無此一種而張彦
遠十七帖亦不載此不知緣何畢氏本有之
簡緣云近代又有翻刻多無足取在淳化絳帖東庫
本大觀太清樓戲魚堂星鳳樓諸類帖中者為近之
曹娥碑
此即蔡邕聞之來觀夜闇手摸其文而讀之題文云黃
絹幼婦外孫韲臼又云三百年後碑當墮江中當墮不
墮逢王匡昇平二年八月十五日記之是也但不著所
書人名歲月昔人碑目往往疑為六朝人書蔡邕所見
應是八分古碑此小楷字體竒而古筆勁如鐵非右軍
必不能但舊搨難得
離鉤云曹娥小楷憔悴宛篤若花蕊漂流幼女捐軀於
波閒又云其流利豐妍肉不欺骨自是可人元明之閒
袁仲長陸季道諸公最重此帖當不誣也
洛神賦
古人書目多云逸少洛神賦今不傳所傳者子敬書也
東觀餘論跋草書洛神賦後云世傳王大令書然結體
殊不類獻之而頗似智永疑其遺迹也至洛神小楷則
子敬書無疑矣世以小王好書此賦故凡有洛神書本
皆歸之子敬亦猶東漢諸碑流俗多以為蔡邕豈盡中
郎筆迹哉要當鑒以心目而弗信耳傳為佳
董逌云逸少此賦當以為第一今無復存者但子敬所
書猶傳疑未可以伯仲閒論也謝安石嘗疑子敬不逮
父書世或謂不復可辨子敬曰外人那得知豈書法雖
一藝亦自有至處恐非造其域者不能致論也此書摹
傳失据更無神明點畫存耳非子敬書法盡此
又跋洛神賦别本云今世所傳洛神賦余見已四本矣
雖王和甫家者最勝結字疎密得法然不若此書亦自
與周子發家者稍異子發謂子敬愛書洛神賦人閒宜
有數本似未見其餘也昔馬澄評右軍書謂勸進洛神
諸書十餘種皆作今體知逸少嘗書此賦子敬當是習
其家學爾然書錄不記子敬洛神賦其傳之失實將後
人摹搨未可知也字法端勁是書家所難偏傍自見不
相映帶分有主客趨鄉整嚴非善書者不能也大觀元
年為安希古書
簡緣云唐太宗不喜子敬書故子敬真迹不收
離鉤云昔人謂洛神賦象凌波神趙松雪所得之陳集
賢者十三行僅二百五十字繫晉麻紙字畫神逸墨彩
飛動為天下法書冠又宣和書譜所載末有柳公權跋
語者其行字筆亦皆同而小乏韻且是唐硬黃紙所書
定為臨本無疑
簡緣云逸少真迹亡之久矣子敬真迹秪存十三行
末有柳公權跋語近今翻本皆從此也今又有小楷
全本末知又從何來
集右軍聖教序
書苑云唐文皇製聖教序時都城諸釋諉弘福寺沙門
懷仁集右軍行書勒石累年方就逸少劇迹咸萃其中
今觀碑中字與右軍遺帖所有者纖微克肖書苑之說
信然近世翰林侍書輩多學此碑學弗克至了無高韻
因號其書為院體由唐吳通微昆弟已有此目故今士
大夫玩之者少然學之弗至者自俗耳碑中字未嘗俗
也非深於書者不足以語此政和四年黃長睿記
離鉤云聖教序墨迹久藏項子京家近歸武陵楊修齡
侍御備極八法之妙
簡緣云按當時集成勒石安有真迹恐後人從石本
摹臨者也
智永千字文
梁武帝得右軍遺書令殷鐵石搨一千字每字一紙雜
碎無序命散騎侍郎周興嗣次為韻語當其成時一夕
鬚鬢盡白謂心力極於此矣當時甚重之詔令蕭子雲
寫進而後世以書名者率作千字以謂體制盡備可以
見其筆力然非書得成法者亦不能盡工也
智永為羲之七代孫妙傳家法為隋唐學書者宗匠住
吳興永欣寺登樓不下四十餘年積年臨書千字文得
八百本江東諸寺各施一本所退筆頭置之大竹麓受
一石餘而五麓皆滿取而瘞之號退筆塚求書者如市
所居戸限為之穿穴乃用鐵葉裹之謂之鐵門限長安
崔氏所藏千文真迹最佳大觀己丑樂安薛嗣昌命工
刊石置之漕司南廳
歐陽永叔疑薛氏所刻有殘缺處為後人所補字多不
類永師剔去二百餘字猶以為未盡或以為王著所補
恐皆未確
海嶽名言云智永臨集千文秀潤圓勁八面俱備有真
迹自顛沛字起在唐林夫處他人所收不及也
元昭武黃鎮成字元鎮所著秋聲集云嘗見武夷清碧
杜公所藏智永真迹千文竊歎其歴世既久而縑素猶
新蓋吳中陸氏之所褾軸者其補綴缺腐略無瑕迹徐
以日映之然後稍見唐張彦遠所謂密其隟縫端其經
緯厚薄均調潤潔平穏者陸其庶幾矣
簡緣云智永搨千文見於時者雖多然真偽雜出藏
者已病其難辨觀右軍書記永和世謂默符聖典有
鄉背之宜而智永取名謂潛印玄蹤盡其家法故側
勒努趯策掠啄磔雖盡其法度而縱擒緩急自出法
度外若泰豆氏之御進復履繩旋曲中矩取道致遠
筆力有餘此豈可求於書儈畫販而得其真偽邪
禇河南聖教序
宣和書譜云禇公喜作正書其磨崖碑在西洛龍門孟
法師碑在長安國子監聖教序在長安慈恩塔中皆世
所著聞者
廣川書跋云河南初學右軍既又學虞伯施後於史稜
得用筆法乃曰此法更不可教人是得其妙處也羿之
立教必至於彀至巧之所極當自其心得非可法度準
繩授也學至於此當自知之
簡緣云石刻有二一刻於同州倅廳(龍朔三年)兩篇合一
碑筆畫稍粗硬一刻於雁塔(永徽四年)兩篇各一碑筆畫
細媚而圓潤
歐陽詢九成官醴泉銘
簡緣云今世惟醴泉銘多舊本當是宋人好臨倣其
書而石堅緻耐拓耳然今已壊極矣
宋璟碑(在荆州沙河縣)
歐陽永叔謂魯公書宋文貞碑瘦徤清拔似瘞鶴銘法
碧落碑(在絳州龍興宫)
咸亨元年陳惟玉篆書李漢以為黃公譔書莫知孰是
宫中有碧落天尊像篆文刻其背故世傳為碧落碑
篆書竒古李陽冰過絳州寢碑下數日不忍去州
將不欲以槌擊石像背乃摹别石因封其舊石像今
所傳皆摹本也
顔魯公麻姑仙壇記(小字本大歷十年刻大字本大歷六年刻)
集古錄云或疑非魯公書蓋魯公未嘗有小字書惟干
禄字書夾注最為小其體法與此不同所以疑之細玩
筆畫巨細皆有法非魯公不能也
簡緣云今石搨翻本甚多而糢糊者猶是宋刻
蘇靈芝奏議
宣和書譜云蘇靈芝有二王法而成就頓放當與徐浩
同戈脚復類虞永興在唐人翰墨中固不易得
索靖月儀帖
晉人評書以索靖比逸少而歐陽詢至卧碑下則筆墨
妙絶可知月儀十二章入續法帖中李嗣真謂靖有月
儀三章今不止三章董逌疑是唐人臨寫故書剞劂逕
出法度外
簡緣云索靖有出師頌書法推為章草神品翻刻亦
多真迹在項子京家又有無名氏月儀
顔魯公中興頌(在永州正書大字)
簡緣云中興頌刻永州浯溪上斲其崖石刺史元結
撰文顔魯公書磊落驚人謂之磨崕碑
蔡君謨畫錦堂記
簡緣云忠惠公書此記每作一字擇其不失法度者
裁截布列連成碑形當時謂之百衲碑先鈍吟書
錢宗伯西河毛氏誌銘亦自謂百衲本
王右軍半截碑
簡緣云集右軍行書丹鉛續錄云饒州薦福寺碑為
雷所擊而碎近日好古者取其碎裂合而卧樹之猶
可摹印
褚河南西昇經
簡緣云或曰唐經生書先鈍吟見之歎服下拜至數
十云非登善不能也
唐懷素自敘帖
簡緣云真蹟為南唐李氏物吳匏庵云今為徐宫傅
謙齋所藏空青老人題云自敘帖世傳有三一在蜀
中石陽休家黃魯直以魚牋臨數本者是也一在馮
當世家後歸上方一在蘇子美家流傳吳中余見刻
本有二其一有文夀承書釋文今真跡聞在近
李北海雲麾將軍李思訓碑
簡緣云在蒲城縣斷裂久矣正德中御史劉遠夫謫
為蒲城尉訪而出之錮以鐵復為完物下半糢糊拓
者多不全搨余所藏者每行多數十字
干禄字書
簡緣云魯公著自書大歷九年刻石至開成中已殘
缺楊漢公重摹刻今所傳者楊摹本也真本以不完
遂不傳
顔魯公多寳佛塔
宣和書譜云其書點如墜石畫如夏雲鉤如屈鐵戈如
發弩千變萬化各具一體若中興頌之閎偉家廟碑之
嚴重仙壇之秀穎元魯山銘之深厚衆美並萃早年所
書已與歐虞徐沈暮年之筆相上下及中興以後筆力
迥與前異亦其所得者愈老也
簡緣云米元章毁之謂厚皮饅頭甚可笑
顔魯公爭座位書藁
米老云魯公與郭知運書有篆籕氣真傑思也
簡緣云宋人行書多從此學故翻本最多若近代所
刻益不足挍
褚遂良三龕碑
簡緣云貞觀十三年岑文本撰文遂良書大正書字
近分書此碑久沈於水近代始出索者甚衆居民不
堪復推於水今不知所在矣余得一本為宿遷徐孝
廉取去
褚河南枯樹賦
簡緣云真行書近有好事者與松雪翁臨本並勒石
風流秀韻二書均美
虞永興廟堂碑
集古錄云予為兒童時嘗學此碑刻畫完好二十年後
復得一本則殘破甚矣
簡緣云此書極似右軍面目與化度寺九成宫為書
家所必須也按此則斯碑在北宋時已損壞矣
李北海葉有道碑
集古錄云蔡君謨為余言北海所書此為最佳
簡緣云余又見一木搨者
又云餘多可辨不及備錄
書法正傳卷九
