書法正傳卷三常熟馮武撰
永字八法
八法解
把筆八法
運筆八法
永字八法
八病
永字散形
永字結構
三十二勢
八病勢
八法分論
顔魯公八法頌
柳宗元八法頌
八法為作字之根本故具列之不厭其詳也
八法解
蓋聞文字之來尚矣自伏羲氏造書契以代結繩之政
厥後蒼頡象鳥獸之迹以廣之其所書者古樸而已歴
代以下書者工於筆法之妙其名世者如晉之鍾繇王
羲之唐之歐虞顔柳之輩亦各家有書所傳之秘惜乎
淪没日久真跡不存惟羲之永字八法共三昧歌流傳
在世理趣淵深初學之者難於措手獨雪菴永字八法
變化三十二勢其於書法實與有功書者不由其法而
成則未免陷於粗俗草率之病也雪菴之作者運筆之
法有八曰落起走住疊圍回藏永字之法有八曰側勒
努趯策掠啄磔八法之勢又名曰怪石玉案鐵柱蟹爪
虎牙犀角鳥啄金刀於中又為二十四法曰懸珠垂珠
龍爪瓜子杏仁梅核石楯象簡垂針象笏曲尺飛雁龍
尾鳳翅獅口搭勾寳蓋金錐懸戈飛帶戲蝶蟠龍吟蛩
游魚通前共三十二勢使初學者下手運筆有所依歸
凡習書必先學永字八法學且熟方可學二十四法於
此三十二勢習之既精方可結構成字如此則學有規
矩字有體法不然則筆意不精字亦失乎格度矣蓋一
筆有一筆之法一字有一字之法一字之法貴在結構
一筆之法妙在起止起止得宜則畫無不美結構有道
則字無不佳然結構之道所重者尤在乎筆法之精妙
也筆法之妙不亦難乎如側之祖妙須三作用鋒向右
而勢向左勒之祖首尾藏鋒用筆欲横而勢欲欹努之
為法用彎行曲扭如挺千斤之力趯之為法要輕挫潛
生而起快峻之鋒策始作者用仰鋒上揭而貴乎遲留
掠始作者用肥健悠揚而宜乎舒暢啄法之妙在卧側
潛進以連斂其鋒鋩磔法之妙在險横三過而開揭其
勢力此八法已精則二十四法自然有得變化而成也
然其妙則首尾欲有情起落欲相顧偏鋒者不可使其
筆正正鋒者不可使其筆偏蹲過處當審於輕重搶駐
處必宜於著力折鋒搭鋒為下筆之始衂筆揭筆為收
殺之權筆捺則肉自肥筆提則筋有餘力為骨之法憑
指骨之提縱生血之道賴水墨之和勻忌軟勁之失均
喜威嚴之敦厚勿輕浮以阻礙務均布以安平變換屈
伸轉回旋於起伏藏收開閉運承接於送迎措邊旁而
合軌振氣象以生神筆法之妙於斯乎盡矣是雖未能
造夫升堂入室之域抑亦為登高行遠之一助云
把筆八法
身直手直腕工
背力虎口鳳眼
陰筆陽筆
運筆八法
落起走住
疊圍回藏
永字八法
側勒努趯
策掠啄磔
八病
牛頭鼠尾蜂腰
鶴膝竹節稜角
折木柴担
八法分論
側不得平其筆當側筆就右為之口訣云先右揭其腕
次輕蹲其鋒取勢緊則乘機頓挫借勢出之疾則失中
過又成俗側鋒顧右借勢輕揭潛出務於勒也然不言
點而言側何也謂筆鋒顧右審其勢險而側之故名側
也止言點則不明顧右無存鋒向背墜墨之勢若左顧
右側則側無方故側不險則失於鈍鈍則芒角隠而書
之神格喪矣側者側下其筆使墨精暗墜徐乃反揭則
稜利矣又口訣云作點向左以中指斜頓向右以大指
齊頓作報荅便以中指挫鋒須按筆收鋒在内而出之
右軍云作點皆須磊磊如大石之當衢又云點不變謂
之布棋貴通變也
勒不得卧其筆中高兩頭下以筆心壓之口訣云頭傍
鋒仰策次迅收若一出揭筆不趯而暗收則薄圓而疎
筆無力矣夫勒筆鋒似及於紙須微進峻趯然不言畫
而言勒何也曰勒者趯筆而行承其虚畫取其勁澀則
功成矣不言畫者慮在不趯一出便畫則鋒拳而怯薄
矣若作策法斜指擡筆若作勒法即用中指鉤筆澀進
覆畫以中指頓筆然後以大指遣至盡處此三勢相近
用法不同畫有重複不為布算乃可
簡緣云趯者打勢也
努不得直其筆直則無力立筆左偃而下最要有力口
訣云凡旁卷微曲蹙筆累走而進之直則衆勢失力滯
則神氣怯散夫努須側鋒顧右潛趯輕挫則揭或問畫
者中心竪畫也今不言直畫而言努何也曰努者勢微
努在乎趯筆下行若直置其畫則形圓勢質為書之病
筆訣云努筆之法竪筆徐行近左引勢勢不欲直直則
無力矣
趯須蹲鋒得勢而出出則暗收鋒又云前畫卷則别斂
鋒而出之口訣云傍鋒輕揭借勢勢不勒筆不挫則意
不深趯與挑一也貴於澀出適出期於倒收所謂欲挑
還置也夫趯自努出潛鋒輕挫借勢而出之或問凡字
出鋒謂之挑今謂之趯何也曰趯者語之小異耳以筆
鋒去而言之趯自努畫收鋒竪筆潛勁借勢而趯之筆
訣云即努筆下殺筆趯起也法須挫衂轉筆出鋒佇思
消息則神蹤不墜矣
簡緣云左筆曰趯右筆曰挑
策須斫筆背發而仰收則背斫仰策也兩頭高中以筆
心舉之口訣云仰筆潛鋒以鱗勒之法揭腕趯勢於右
潛鋒之要在畫勢暗鋒捷歸於右也夫策筆仰鋒竪䟐
微勁借勢峻顧於掠也又云作策法仰指擡筆上或問
策一名折翼畫今謂之策何也曰仰筆趯鋒輕擡而進
故曰策若及紙便畫不務遲澀向背偃仰者此備畫耳
筆訣云始築鋒而仰策徐轉筆以成形是也
掠者拂掠須迅其鋒左出而欲利又云微曲而下筆心
至卷處口訣云撆過謂之掠借於策勢以輕駐鋒(簡緣云此)
(言永字之撇)右揭其腕加以迅出勢旋於左法在澀而勁意
欲暢而腕遲留則傷於緩滯夫側鋒左出謂之掠或問
掠一名分發今稱為掠何也曰掠乃疾徐有準手隨筆
遣鋒自左出取險勁盡而為節發則一出運用無的故
掠之精旨可守也筆訣云從策筆下左出而鋒利不墜
則自然佳矣
啄者如禽之啄物其筆下罨以疾為勝口訣云右上左
之勢為卷啄按筆蹲鋒潛蹙於右借勢收鋒迅擲旋左
須精險衂去之不可緩滯夫筆鋒及紙為啄在潛勁而
啄之或問撇謂之啄何也撆者蒙俗之言啄因勢而言
啄以輕勁為勝筆訣云啄筆速進勁若鐵石則勢成矣
磔者不徐不疾戰行欲卷復駐而去之又曰趯筆戰行
翻筆轉下而出筆磔之口訣云右送之波皆名磔右揭
其腕逐勢緊䟐傍筆迅磔盡勢輕揭而暗收在迅勁得
之夫磔法筆鋒須䟐勢欲險而澀得勢而輕揭暗收存
勢候其勢盡而磔之或問發波謂之磔何也曰發波之
筆循古無從源其用筆磔法為勁筆訣云始入筆緊築
而微仰便下徐行勢足而後磔之其筆或藏鋒或出鋒
由人心之所好為之也
顔魯公八法頌
側蹲鴟而墜石勒緩縱以藏機努彎環而勢曲
趯峻快以如錐策依稀而似勒掠髣髴以宜肥
啄騰凌而速進磔抑惜以遲移
柳宗元八法頌(或曰張旭傳)
側不貴卧勒常患平努過直而力敗
趯宜峻而勢生策仰收而暗揭掠左出而鋒輕
啄倉皇而疾罨磔䟐趞以開撐
書法正傳卷三
