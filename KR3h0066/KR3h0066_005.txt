書法正傳卷五常熟馮武撰
纂言上
李斯用筆法
凡書非但裹結流快終藉筆力輕徤蒙將軍恬筆經猶
有簡略斯更脩改望益於用用筆法先急迴後疾下鷹
望鵬逝信之自然不得重改如遊魚得水景山興雲或
卷或舒乍輕乍重善思之此理可見斯書秦望紀功石
云吾死後五百三十年閒當有一人替吾蹟焉(一本作九百四)
(十年)
簡緣云此段似說正書非論玉箸疑未必是斯言也
蕭何筆法
漢相國何善篆籕其論筆道云夫書勢法猶若登陣變
通正在腕前文武貴於筆下出没須有倚伏開闔藉乎
陰陽每欲書字喻如安營下寨穩思審之方可用筆筆
者心也墨者意也書者營也力也通也塞也決也依此
遵妙矣何為殿成覃思三月以題其額觀者如流水何
使秃筆常自為之
簡緣云亦未說著痛痒但就唐太宗餘意而為之酇
侯恐無此言
蔡邕書說
蔡邕入嵩山學書於石室内得素書八角垂芒頗似篆
焉寫李斯并史籕等用筆勢喈得之不餐三日唯大呌
歡喜若對千人喈因學之三年便妙得其理用筆頗異
當代善書者咸異焉喈自書石經於太學觀者如市於
會稽作筆論曰書者散也欲書先散懷抱任意恣情然
後書之若綰閒務雖中山兔毫不能佳也先默坐靜思
隨意取擬言不出口心不再思沈密神彩若對人君則
無不善矣字體形勢若坐若行若飛若動若往若來若
卧若起若愁若喜若春夏秋冬若鳥啄形若蟲蝕木若
利戈刃若強弓矢若水火若樹雲若日月縱横有象可
謂書矣
蔡邕石室神授筆勢
邕嘗居一室不寐恍然見一客厥狀甚異授以九勢
言訖而没琰字文姬邕之女也
蔡琰云臣父造八分時神授筆法曰書肇於自然自然
既立陰陽生焉陰陽既生形氣立矣藏頭護尾力在字
中下筆用力獻酧之麗故曰勢來不可止勢去不可遏
書有二法一曰疾二曰澀得疾澀二法書妙盡矣夫書
稟乎人性疾者不可使之令徐徐者不可使之令疾筆
惟軟則竒怪生焉九勢列後自然無師授而合於先聖
矣
簡緣云八體之中有疾有澀宜疾則疾不疾則失勢
宜澀則澀不澀則病生疾徐在心形體在字得心應
手妙出筆端
鍾繇筆法
鍾繇少時隨劉勝往抱犢山學書三年比還與邯鄲淳
韋誕孫子荆關枇杷魏太祖等議用筆於韋誕坐中見
蔡邕筆法自拊胷盡青因嘔血魏太祖以五靈丹活之
苦求邕法誕不與及誕死繇陰令人發其墓遂得之故
知多力豐筋者聖無力無筋者病(簡緣云二語真骨髓)一一從其
消息而用之由是更妙繇曰筆迹者界也流美者人也
(或作用筆者天也流美者地也)非凡庸所知臨死乃囊中取出以授其
子會曰吾精思學書三十年讀他書未終盡學其字與
人居畫地廣數步卧畫被穿過表如厠終日忘歸每見
萬類皆書象之(簡緣云用心如此之專方成藝業)繇善三色書然最妙
八分也點如山頽滴如雨驟纖如絲毫輕如雲霧去若
鳴鳳之遊雲漢來若遊女之入花林燦燦分明遥遥遠
藹者矣
晉衞夫人筆陣圖(衞恒之從女汝陰太守李矩之妻名鑠字茂猗)
夫三端之妙莫先乎用筆六藝之奥莫匪乎銀鈎昔秦
丞相李斯見周穆王書七日興歎患其無骨蔡尚書入
鴻都觀碣十旬不返嗟其出羣故知達其源者少暗其
理者多近代以來殊不師古緣情棄道纔記姓名或學
不該贍聞見又寡致使成功不就虚費精神自非通靈
感物不可與談斯道矣今刪李斯筆妙更加潤色總七
條并作其形容列事如左貽諸子孫永為模範庶將來
君子時復覽焉
筆要取崇山絶仞中兔毫八九月收之其筆頭長一寸
管長五寸鋒齊腰強者其硯取煎涸新石潤澀相兼浮
津耀墨者其墨取廬山之松煙代郡之鹿膠十年以上
強如石者為之紙取東陽魚卵虚柔滑淨者凡學書字
先學執筆若真書去筆頭二寸一分若行草書去筆頭
三寸一分執之下筆點畫芟波屈曲皆須盡一身之力
而送之若初學先大書不得從小善鑒者不寫善寫者
不鑒善筆力者多骨不善筆力者多肉多骨微肉者謂
之筋書多肉微骨者謂之墨豬多力豐筋者聖無力無
筋者病一一從其消息而用之
一如千里陣雲隱隱然其實有形
丶如高峯墜石磕磕然實如崩也
丿如陸斷犀象
丨如萬歲枯藤
□如崩浪雷奔
□如百鈞弩發
&KR1525;如勁弩筋節
右七條筆陣出入斬斫圖執筆有七種有心急而執筆
緩者有心緩而執筆急者若執筆近而不能緊者心手
不齊意後筆前者敗若執筆遠而急意前筆後者勝又
有六種用筆結構圓備如篆法飄颺灑落如章草凶險
可畏如八分窈窕出入如飛白耿介特立如鶴頭鬱拔
縱横如古隸然心存委曲每為一字各象其形斯造妙
矣書道畢矣永和四年上虞製記
簡緣云知此方可寫正書
王右軍題衛夫人筆陣圖後
夫紙者陣也筆者刀矟也墨者鍪甲也水硯者城池也
心意者將軍也本領者副將也結構者謀略也颺筆者
吉凶也出入者號令也屈折者殺戮也夫欲書先乾研
墨凝神靜思預想字形大小偃仰平直振動令筋脈相
連意在筆前然後作字若平直相似狀如算子上下方
整前後齊平此不是書但得其點畫耳昔宋翼嘗作此
書翼是鍾繇弟子繇乃叱之翼三年不敢見繇即潛心
改蹟每作一波常三過折筆每作一點常隠鋒而為之
每作一横畫如列陣之排雲每作一戈如百鈞之弩發
每作一點如高峯墜石屈折如鋼鈎每作一牽如萬歲
枯藤每作一放縱如足行之趨驟翼先來書惡晉太康
中有人於許下破鍾公墓遂得筆勢論翼乃讀之依此
法學名遂大振欲真書及行書皆依此法若欲學草又
别有法須緩前急後字體形勢狀等龍蛇相鈎聯不斷
仍須稜側起伏用筆亦不使齊平大小一等每作一字
須有點處且作餘字總竟然後安點其點須空中遥擲
筆作之其草書亦復須象篆勢八分古隸相雜亦不得
急令墨不入紙若急作意思淺薄筆即直過惟有章草
及章程行押等不用此勢但用擊石波而已其擊石波
者缺波也又八分更有一波謂之隼尾波其即鍾公太
山銘及魏文帝受禪碑中已有此體夫書先須引八分
章草入隸字中發人意氣若直取俗字不能先發羲之
少學衞夫人書將謂大能及後渡江北游名山比見李
斯曹喜等書又之許下見鍾繇梁鵠書又之洛下見蔡
邕石經三體書又之從兄洽處見張旭華嶽碑始知學
衛夫人書徒費年月耳羲之遂改本師仍於衆碑學習
焉遂成書爾時年五十有三或恐風燭奄及聊遺教於
子孫耳可藏之石室千金勿傳非其人也永和十二年
四月十二書
簡緣云此篇非右軍不能道
王羲之論書
吾書比之鍾張當抗衡或謂過之張草猶當雁行張精
熟過人臨池學書池水盡墨若吾躭之若此未必謝之
後達解者知其評之不虚吾盡心精作亦久尋諸舊書
惟鍾張故為絶倫其餘為是小佳不足在意去此二賢
僕書次之須得書意轉深點畫之閒皆有意自有言所
不能盡得其妙者事事皆然平南李式論君不謝(平南即右)
(軍叔平南將軍王廙也李式晉侍中)
簡緣云非自道必不能如此之確而妥
王右軍筆勢論(見周子發書苑菁華第一卷)
告汝子敬吾觀汝書性過人仍未閑規矩父不親教自
古有之令述筆勢論一篇開汝之性凡諸字勢總立十
章章有指歸定其模楷審其舛謬撮其要實錄其便宜
或變體處多罕測其本轉筆者衆莫識其源懸針垂露
之法固難體制揚波騰氣之勢足可迷人故謂辨其所
由堪愈膏肓之疾今書樂毅論一本筆勢論一篇貽子
藏之勿播於外窮研篆籕功省而易成纂習精專形彰
而勢顯存意學者兩月可見其成天性靈者百日即知
其本此筆勢可為家珍學者秘之世有名譽筆削久矣
始克有成研精覃思審諸規矩存其要略以為斯論
一曰凡欲書時先乾研墨安筆水中研墨須調不得生
用生用即浸潯漫澀點筆之法只可大如菽麥也不宜
多點點多則不利横畫之法不得緩緩則不緊竪牽之
法不得急宜卓把筆筆頭先行筆管須卓立竪傍則曲
也倚竿之勢亦須緩干戈形勢頭尾大小輕徤妙好真
書如此行草任意
二曰初學字時不可盡其形勢先想字成意在筆前一
遍正其手脚二遍須學形勢三遍須令似本四遍加其
遒潤五遍每加抽拔使不生澀如筆下未滑不可便休
三行兩行臨之未休取滑徤為能勿計其遍數也
三曰平穏為本分間布白上下齊平均其體勢大者促
之令小小者縱之令大自然寬狹得所不失其宜横則
正如長舟之截江渚竪則直如冬筍之挺寒谷
四曰作點之法必須磊磊如大石之當衢路或如蹲鴟
或如蝌斗或如瓜瓣或如鶚口或如鼠矢凡此之類各
禀其儀用之落竿之法峨峨如長松之倚谿谷若欲倒
也復似百鈞之弩初張處其戈意妙理難窮放似弓張
箭發收如虎鬭龍驤直如勁松之臨谷曲類懸鈎之釣
水(簡緣云落竿戈法也)
五曰立人之形如烏鳥之在柱首信任使之類是也屈
脚之勢彎彎如角弓之張烏焉為島之類是也腕脚之
勢要如壯士之屈臂鳳飛凡氣之類是也急引疾牽如
雲中之掣電還遠送道之類是也
六曰日月目具等字之例中畫不得觸其右右又宜粗
腕脚&KR0008;斡上搽下撚終始轉折悉令和韻勿使蜂腰鶴
膝放縱宜從氣力作右邊折角疾牽下微開左畔斡轉
令取登對勿使腰中傷慢視筆取勢直截而下
七曰凡字處中畫之法皆不得倒其左右横貴乎纖竪
貴乎粗分閒布白遠近宜均上下得所自然平穏並須
逓相掩蓋不可孤露形影藏鋒點畫使左先右回右亦
然藏頭點畫懸筆屬紙令筆心當畫中行
八曰作字之勢在乎精思熟察然後下筆撆不宜緩緩
則鈍捺不宜遲遲則失力脚不宜斜斜則不正腹不宜
促促則太闊啄不宜賖賖則失勢回角不宜峻不宜作
稜角二字合為一體者並不宜闊重不宜長單不宜小
複不宜大密勝乎疎短勝乎長字之形勢不宜上闊下
狹如此則重輕不相稱也
九曰作字之體須遵正法不宜密密則似疴瘵纏身不
能展舒不宜疎疎則似翔禽溺水諸處皆慢不宜傷長
傷長則似既死之虺腰閒無力不宜傷短傷短則似已
踐之蛙形醜而闊此為大忌
簡緣云此謂應短而長應長而短非謂本短而欲其
長本長而欲其短也
十曰莫以字小易而忙行筆勢莫以字大難而慢展毫
頭如是則筋力不等生死相混倘或一點失所若美人
之病一目一畫失節如壯士之折一肱不可不慎樂毅
之法王氏累世學此得成自外皆達勿以難學而自惰
焉此論日有丹陽僧求吾吾不復與也
簡緣云此篇孫過庭極言其偽張彦遠亦棄而不錄
獨周子發書苑菁華首列此篇朱長文墨池編亦云
恐是後之學者所作然其中不無要言故存之
右軍書法
論曰夫書者玄妙之技也自非達人君子不可得而述
之夫書大須存意思予覽李斯等論筆勢又鍾繇書骨
皆是不輕恐子孫不記故序而論之夫書字不用平直
不用調端先須用筆或偃或仰或欹或側或大或小或
長或短凡作一字或似篆籕或如鵠頭或如散隸或如
八分或如蟲食木或如流水態或如壯士利劍或似婦
人纖麗先構筋力然後裝束(簡緣云裝束布置結構是也)必須汪濊
詳雅起發齊密疎闊相閒每作點必須懸手作之或作
波抑而復曳每作一字即須作數種意况或横畫似八
分而發如篆籕或牽竪如深林之喬木而屈折如鋼鐵
鈎或上大如稈藁或下細如針韭或轉發如鳥飛或稜
側如流水作一字横竪可連滿一行直看媚態第一須
存筋藏鋒滅迹隠端用筆尖如落鋒勢無一毫如尖筆
勢意况生舉爽爽若神為一字須數體俱入若作一紙
皆須字字意别勿使相同若書弱紙用強筆若書強紙
用弱筆強弱不等則蹉跌不入凡書之時貴乎沈靜令
意在筆前筆居心後未作之始結思成矣然下筆不用
急而須遲何也管是將軍故須持重心不宜遲心是箭
鋒箭不欲遲遲則中物不入夫字有緩急一字之中何
者是急止如鳥字下手一點點須急横直皆須遲欲鳥
之脚張大須急不急不有形勢每書欲得十遲五急十
曲五直十藏五出十起五伏然後是書若直點急牽急
裹此暫看是書久味無力又須用筆著墨不過三分不
得深浸深浸則毫弱無勢墨用松節研之久久不動彌
佳矣
簡緣云閱此則知唐宋人所說皆原於此故不以其
重出而並錄之
又筆陣圖
晉右軍將軍王羲之曠之子也七歲善書年十二見前
代筆說於父枕中竊而讀之父曰爾何來吾所秘羲之
笑而不荅母曰爾觀用筆秘法否父見其小恐不能秘
之不與語羲之拜曰今藉而用之使待成人晚矣父遂
與之不盈期月書大進衛夫人語太常王榮曰此兒必
見吾用筆訣也妾近見其書便有老成之意因流涕曰
此子必蔽吾名晉穆帝時書祭北郊文久乃更寫工人
削之筆入木三分三十三書蘭亭序三十七書黃庭經
訖空中有語卿書感我而况人乎吾天台丈人自言真
勝鍾繇羲之書多不一體永和九年作筆陣圖與子敬
曰夫紙者城也筆者主也水者兵也硯者糧也銛者智
也躁者形也大座者壘也調神者謀也輕者鉦也重者
鼔也心者刀也手者騎也並以書之經緯夫筆墨皆強
者然後可行若勾者似用干將之劍陸截犀革若曳者
似六鈞之弓夏服之箭縱横若花開草野起伏若雲霧
去來至於主客勝負皆須姑息而後行之先作者主也
後為者客也夫用筆似安營似用槊調墨如調弓端箭
點水似觀象察色看毫似砥刃合鋒畜硯似甲楯舟航
用紙似突騎屯聚出入若由門戶回轉若似旌旗挺發
若號令齊整小大若法律嚴明正直若糾察吏官輕重
若破賊會圍結字若獻凱廟堂凡解如此可謂是書不
然虚費紙筆終日矻矻何所成名
簡緣云按筆陣圖與前篇不同歲月亦異蓋永和十
二年所作是右軍題衞夫人筆陣圖後者也九年所
作是右軍與子敬者也故並存之
右軍述天台紫真傳授筆法
天台紫真因及余曰子雖至於斯仍未至於斯若書之
器必達乎道同混元之理似七寳之貴垂萬古之名陽
氣明而華壁立陰氣大而風神生把筆抵鋒肇於本性
力圓則潤勢疾則澀法以緊而勁逸以險而峻内盈外
虚起不孤伏不寡面迎非近背接非遠望之惟逸發之
惟靜敬茲法也盡妙矣言訖遂隠予遂鐫石以為陳迹
維永和九年九月五日晉右軍將軍王羲之記
王僧虔筆意贊
書之妙道神彩為上形質次之兼之者方可紹於古人
以斯言之豈易多得必使心忘於筆手忘於書心手遺
情書筆相忘是謂求之不得考之即彰乃為筆意贊曰
剡子易墨心圓管直漿深色濃萬毫齊力先臨告誓次
寫黃庭骨豐肉潤入妙通靈努如植槊勒若横釘虚專
妥帖毆鬭崢嶸開張鳳翼聳擢芝英粗不為重細不為
輕纖微鄉背毫髮死生工之盡矣可擅時名
梁武荅陶貞白
夫運筆斜則無芒角執手寬則書緩弱點撆短則法擁
腫點撆長則法灕澌畫促則字横畫疎則形慢拘則乏
勢放又少則純骨無媚純肉無力少墨浮澀多墨笨鈍
此並默然在心所謂自然理也若抑揚得所趣舍無違
值筆廉斷觸勢峯鬱揚波折節中規合矩分閒上下濃
纖有方肥瘦相和骨力相稱婉婉曖曖視之不足稜稜
凜凜常有生色適眼合心便為甲科衆家可識亦當復
由事耳六文可工亦當復由習耳一聞能持一見能記
亘古亘今不無其人大抵為論終歸於是程邈所以能
變書體為舊也張芝所以能善書工學之積習也
隋釋智果心成頌
回展右肩
頭項長者向右展寧宣臺尚字是
簡緣云非是頭項長是右肩也
長舒左足
有脚者向左舒實其典字是(謂亻彳木才之類非其典之謂)
峻拔一角
字方者擡右角國周用字是
潛虚半腹
畫稍粗於左右亦須著遠近均勻逓相覆蓋放令右
虚用見岡月字是
閒開閒闔
無字四點四畫為綜上開則下闔也
簡緣云畫即竪也
隔仰隔覆
並字隔二畺字隔三皆斟酌二三字仰覆用之
迴互留放
謂字有磔掠重者若爻字上住下放茶字上放下住
是也不可并放
變換垂縮
謂兩竪畫一垂一縮并字右縮左垂斤字左縮右垂
是也
繁則減除
王書懸字虞書毚字皆去下一點張書盛字改血從
皿
簡緣云盛字去内丁字非從皿也若皿字則本無點
疎當補續
王書神字處字皆加一點却字卩從阝字是也
分若抵背
卅冊之類皆須自立其抵背鍾王毆虞皆守之
合如對目
八字州字之類皆須潛相矚視
孤單必大
一點一畫成其獨立者是也
重並仍促
昌吕爻棗等字上小林棘絲羽等字左促森淼等字
兼用之
以側映斜
撆為斜磔為側交欠以入之類是
以斜附曲
謂人為曲女安必互之類是
單精一字力歸自得
鄉背仰覆垂縮廻互不失也
盈虚統視連行妙在相承起伏
行行皆相映帶聯屬而不背違也
簡緣云其說多有重見但其人在隋唐之際言之所
始故存之
唐太宗論書
太宗嘗謂朝臣曰書學小道初非急務時或留心猶勝
棄日凡諸藝業未有學而不得者也病在心力懈怠不
能專精耳朕少為公子時頻遭陣敵義旗之始乃平寇
亂執金鼔必有指揮觀其陣即知強弱以吾弱餌其強
以吾強衝其弱敵犯吾弱追奔不踰百數十步吾擊其
弱突過其陣自背而反擊之無不大潰多用此制朕思
得其理深也今吾臨古人之書殊不學其形勢惟在求
其骨力而形勢自生吾之所為皆先作意是以果能成
也
簡緣云雖重骨力而結體不妥則骨力反見其怪
唐太宗論筆法
欲書之時當收視反聽絶慮凝神心正氣和則契於妙
心神不正字則欹斜志氣不和書必顛仆其道同魯廟
之器虚則欹滿則覆中則正正者和之謂也大抵腕竪
則鋒正鋒正則四面勢全次實指指實則筋力均平次
虚掌掌虚則運用便易為點必收貴緊而重為畫必勒
貴澀而遲為撆必掠貴險而勁為竪必努貴戰而雄為
戈必潤貴遲疑而右顧為環必卸貴蹙鋒而緩轉為波
必磔貴三折而遣毫側不得平其筆勒不得卧其筆須
筆鋒先行努不宜直直則失力趯須&KR2230;其筆鋒得勢而
出策須仰策而收掠須筆鋒左出而利啄須卧筆而疾
罨磔須戰筆發外得意徐乃出之夫點要作稜角忌圓
平貴通變合策處策年字是也合勒處勒士字是也凡
横畫並上仰下覆志字是也凡三畫悉用之合掠即掠
戶字是也彡乃形影字右邊不可一向為之須背下撆
之爻須上磔衂鋒下磔放出不可雙出多字四撆一縮
二少縮三亦縮四須出鋒巧在乎躪躒則古秀而意深
拙在乎輕浮則薄俗而直置採摭精能芟薙蕪穢庶近
乎翰墨脫專執自賢闕於師授則衆病蜂起衡鑑徒懸
於闇矣
簡緣云此篇最明白最要緊
唐太宗筆意
夫學書者先須知有王右軍絶妙得意處真書樂毅論
行書蘭亭草書十七帖勿令有死點死畫方盡書之道
也
簡緣云一語道破
唐太宗指意
夫字以神情為精魄神若不和則無態度也以心為筋
骨心若不堅則字無勁健也以副毛為皮膚副若不圓
則字無温潤也所資心副相參用神氣沖和為妙今比
重明輕用指腕不如鋒芒用鋒芒不如沖和之氣自然
手腕虚則鋒含沈靜夫心合於氣氣合於心神心之用
也心必靜而已矣虞安吉云夫解書意者一點一畫皆
求象本乃轉自取拙豈是書邪縱放類本體樣奪真可
圖其字形未可稱解筆意此乃類乎效顰未入西施之
奥室也故其始學得其粗未得其精太緩者滯而無筋
太急者病而無骨横毫側管則鈍慢而肉多竪筆直鋒
則乾枯而無骨及其悟也心動而手均圓者中規方者
中矩粗而能銳細而能壯長者不為有餘短者不為不
足思與神會同乎自然不知所以然而然矣
簡緣云本者筆畫也
歐陽詢書法
瑩神靜慮端已正容秉筆思生臨池志逸虚拳直腕指
齊掌虚意在筆前文向思後分閒布白勿令偏側墨淡
即傷神彩絶濃必滯鋒毫肥則為鈍瘦則露骨勿使傷
於軟弱不須怒降為竒調勻點畫上下均平逓相顧揖
筋骨精神隨其大小不可頭輕尾重勿令左短右長斜
正如人上稱下載東映西帶氣宇融和精神灑落省此
微言孰為不可也
歐陽詢八法
丶如高峯之墜石
乚如長空之新月
一如千里之陣雲
丨如萬歲之枯藤
□如勁松倒折落掛石崖(簡緣云勁松倒折不如峩峩乎如喬松之)
(欲倒也)
&KR1525;如萬鈞之弩發
丿如利劍斷犀象角
□一波常三過筆
簡緣云此與右軍大同小異此是最要語何妨再見
歐陽詢付善奴訣
每秉筆必在圓正重氣力縱横重輕凝神靜慮當審字
勢四面停勻八邊具備(簡緣云此即方法此八字惟歐公獨妙他人不能也)短長
合度粗細折中心眼準程疎密欹正最不可忙忙則失
勢次不可緩緩則骨癡又不可瘦瘦當形枯復不可肥
肥則質濁細詳緩臨自然備體此是最要妙處貞觀六
年七月十二日詢書付善奴秘訣
唐人論書(見指南)
字裏金生行閒玉潤真則字終意不終草則行盡勢不
盡其得書之趣矣
簡緣云是言褚法
張懷瓘用筆十法
凡工書點畫體理精玄約象立名究之可悟豈不以點
如利鑽鏤金畫似長錐界石倣茲用筆坐進千里夫書
第一用筆第二識勢第三裹束三者兼備此為法書苟
守一途即為未得夫用筆豈止於偏傍向背其要在蹲
馭起伏識勢豈止於散水烈火其要在權變改製裹束
豈止於虚實展促其要歸於互出曉此三者始可言書
今作成頌以盡精旨
偃仰向背
兩字併為一字須求點畫上下偃仰離合之勢
陰陽相映
陰為内陽為外斂心為陰展筆為陽必須相應左右
亦然
鱗羽參差
點畫編次無使齊平如鱗羽參差之狀
峯巒伏起
起筆蹙衂如峯巒之狀殺筆亦須存結
真草偏枯
兩字或三字不得真草合成一字謂之偏枯須求映
帶字勢雄媚
斜正失則
落筆結字分付點畫之法須依位次
遲澀飛動
勒鋒側筆字須飛動無凝滯之勢是為得法
簡緣云勒鋒磔筆最易凝滯
射空玲瓏
謂烟感識字行草用筆不依前後
尺寸規度
不可長有餘而短不足須引筆至盡處則字有凝重
之態
隨字變轉
如蘭亭一筆作懸針其下歲字則變垂露又其閒一
十八箇之字各别其體
張懷瓘論行書
夫行書非草非真離方遁圓在乎季孟兼真者謂之真
行兼草者謂之行草子敬之法非草非行開張於行流
便於草又處其中閒無藉因循寧拘制則臨事制宜從
意適便風行雨散潤色開花數體之中最為風流者也
逸少秉真行之要子敬執行草之權父之靈和子之神
俊皆古今之獨絶
張懷瓘論執筆
草書論云執筆亦有法若執筆淺而堅掣打勁利掣三
寸而一寸著紙勢有餘矣若執筆深而束牽三寸而一
寸著紙勢已盡矣其故何也筆在指端則掌虚運動適
意騰躍頓挫生氣在焉筆居半則掌實如樞不轉折豈
能自由既不能轉運迴旋乃成稜角筆既死矣寧望字
之生動乎
張懷瓘評書
評書藥石論云夫馬筋多肉少為上肉多筋少為下書
亦如是今之書人或得肉多筋少之法薰蕕同氣十年
不分寧知不有藏其知能渾其體法雷同賞遇或使之
然至如馬之羣行驥子不出其外列柂銜策方知逸足
含識之物皆欲骨肉相稱神貌怡然若筋骨不任其脂
肉在馬為駑駘在人為肉疾在書為墨豬惟其病狀未
即已也非醫緩不能為之惟題署及八分則肥密可也
自此之外皆宜蕭散恣其運動然能之至難鑒之不易
精察之者必如庖丁解牛目無全形析枝分理其有一
點一畫意態縱横偃亞中閒綽有餘裕結字峻秀類於
生動幽若深遠煥若神明以不測為量書之妙也是曰
無病勤而行之益佳其有方闊齊平支體肥腯佈置偪
側有所不容稜角且形况復無像神貌昏懵氣候蔑然
以濃淡為華者書之困也是曰病甚稍須毒藥以攻之
古文篆籕書之祖也都無角節將古合道理亦可明蓋
欲方而有規圓不失矩亦猶人之指腕促則如指之拳
賖則如腕之屈理須譬之以皮肉若露筋骨是乃病也
豈曰壯哉書亦須用圓轉順其天理若輒成稜角是乃
病也豈曰力哉夫良工理材斤斧無迹才子敘事潛刃
其閒書能入流含於和氣宛與理會曲若天成刻角耀
鋒無利餘害萬事拙者易能者難童蒙書有稜角豈謂
能也若始疎而終密者則大同始密而終疎者則大異
故小人甘以壞君子淡以成耀俗之書甘而易入乍觀
肥滿則悅目開心亦猶鄭聲之在聽也稜角者書之弊
薄也脂肉者書之滓穢也嬰斯病弊須訪良醫滌蕩心
胷除其煩憒古人妙迹用思沈鬱自非冥搜不可得見
也夫學鍾王尚不能繼虞褚况他者哉
李陽冰筆法
夫點不變謂之布棋畫不變謂之布算方不變謂之斗
圓不變謂之環
東海公璹筆法(璹徐浩之子傳其父筆法浩之父嶠之亦書家)
置筆於大指中節前居動靜之際以頭指齊中指兼助
為力指自然實掌自然虚雖執之使齊必須用之自在
今人皆置筆當大指節碍其轉動拳指塞掌絶其勢力
况執之愈急則愈滯不通縱用之規矩無以施為也
執筆在乎便穩用筆在乎輕徤輕則須沈便則須澀謂
藏鋒也不澀則險勁之狀無由而生太流則成浮滑浮
滑則俗故點畫須依筆法然後書同古人之迹而合於
作者矣
欲書當先看所書紙中是何詞句言語多少及紙色相
稱以何等書令與書體相合或真或行或草與紙相當
意在筆前筆居心後皆須存用筆法難書之字預於心
中布置然後下筆自然容與徘徊意態雄逸不可臨時
無法任筆成形
李華論書
用筆在乎虚掌而實指緩衂而急送意在筆前字居筆
後其勢如舞鳳翔鸞則其妙也大抵字不可拙不可巧
不可今不可古華質相半可也鍾王之法悉而備矣近
世虞世南深得其體别有婉媚之態凡云八法學者悉
善予有二字之訣至妙之方所謂截拽是也苟善斯字
逸少伯英彼何人哉
虞雋臨池訣
第一用紙筆第二認勢第三裹束第四真如立行如行
第五草如走第六上稀第七中勻第八下密用筆之法
拓大指擫中指斂第二指拒名指令掌心虚如握卵此
大要也凡用筆以大指節外置筆令轉動自在勿令太
緊名指拒中指小指拒名指此細要也皆不過雙包自
然虚掌實指永字論云以大指拓頭指鈎中指拒此言
單包者然必順氣脈均勻拳心須虚虚則轉側圓潤腕
須挺起粘紙則輕重失準把筆淺深在去紙遠近遠則
浮泛虚薄近則搵鋒體重用水墨之法水散則墨在近
迹浮而稜斂有若自然紙剛則用軟筆策掠按拂制在
一鋒紙柔則用硬筆衮努鉤磔順成五指純剛如以錐
畫石純柔如以泥洗沙既不圓暢神格亡矣書石及壁
用紙剛例蓋相得也
張旭傳永字八法并五畫軌則
側不患平勒不貴卧
努過直而力敗趯當存而勢生(當存一作宜峻)
策仰收而暗揭掠左出以鋒輕
啄倉皇而疾罨磔趯䟐以開撐
簡緣云按此八句書家皆作柳宗元語不知其本出
於張旭也蓋宗元傳八法於皇甫閱閱傳之徐浩浩
傳之旭古人授受淵源毫髮不亂如此
丨頓筆先縮鋒驟努令頓下衂之其垂露懸針即衂
之餘勢抽筆成懸針住筆成垂露也
一策奮南寺者真
一勒其齊在
一飛事子十
一鱗勒阻不下可
已上五畫軌則先賢口傳手授不形紙墨今特明
之
筆法
一曰囓鏃門此一門亦曰書之祖也亦曰書之命也
又云乾坤清氣此古諸聖秘而不傳者也
簡緣云多力多筋則清無力無筋則濁
二曰陰陽門濃淡去住内外肥瘦等
簡緣云妙在有形者為陰妙在無形者為陽
三曰君臣門内外左右上下君須君臣須臣不得違
背
簡緣云即賓主也一筆是主衆筆是臣須有相顧意
四曰鄉背門鄉即俱鄉背即俱背不得一鄉一背
簡緣云此言一字内也
五曰偏枯門不得一邊真一邊草一面大一面小也
簡緣云亦說一字
六曰孤露門肥瘦上下不等名曰孤露須得自在
簡緣云妙在形勢束裹
七曰五指玲瓏門凡點筆常迴避相觸也
簡緣云一字内點畫皆有遜避黑白分明也
八曰停筆遲澀門遲自遲澀自澀常欲令其透過紙
背
簡緣云此言得勢也
九曰通氣門亦云通水凡點畫令通其氣不得塞也
簡緣云筆不斷形不撒使血脈相通總說一字
十曰顧荅門凡點畫字勢常須相顧也
古今傳授筆法
蔡邕得之於神人傳女文姬文姬傳鍾繇繇傳衛夫人
夫人傳羲之羲之傳獻之獻之傳羊欣欣傳王僧虔僧
虔傳蕭子雲子雲傳智永智永傳虞世南世南傳歐陽
詢詢傳張旭旭傳李陽冰陽冰傳徐浩浩傳顔真卿真
卿傳鄔彤彤傳韋玩玩傳崔邈
&KR1525;(勾裏)岡罔南向田諸皆例此
勹(勾努)勻旬均物等用此
返異勢當豈長扆
促左轉右勢常宣尚
實左虚右勢其月周同
抑左昂右勢圖圍國
上下不齊勢行河水
永八法
挫決囊&KR0146;仰曳抛引殺人
托撲摺勒口
送勾摺許也
蹲掠駐努趯州
報荅勢交爻門賑
摺抛曳如救抑
努趯鈎評
托口勒挫人引
搭州駐揖也
撲囊決&KR0146;
蹲掠送壓
已上十三訣先賢只口傳授並不形紙墨張旭唯
傳永字後自弘五勢一切字法無不該矣
元巙巙子山九生法
一生筆純毫為心薄覆長短不過六寸軟而復徤
二生紙漸出篋者暢潤受書
三生硯用即著水使筆須洗滌令乾淨
四生水須汲新水
五生墨隨要用旋研多研則凝滯
六生手過或執勞須得腕徤
七生目欲寢適寤不得眠寐既寐須歇
八生神凝念不令躁煩
九生景晴窗明曉
解此九生法乃得名書也
簡緣云果然要寫好字此亦不可不講
韓方明執筆五法(與前變法法略有不同)
第一執管
平腕雙包虚掌實指世俗多愛單包則力不足書無
神氣每作一點畫雖有其法亦當使用不成惟平腕
雙包虚掌實指妙無可加也若篆書則多用單勾取
其圓直有準
第二簇管
聚五指頭筆管在其中心也急疾無體之書或起草
藁用之
第三撮管
大草圖障用之五指頭聚筆管也與握管不遠
第四握管
以四指押筆於掌心懸腕以肘力書之或云諸葛誕
倚柱書雷擊柱書不撤如此執管後王僧虔學此執
筆人以為笑近世張從申亦如此
第五搦管
二指節中搦之非書家之事也
陸希聲傳筆法
鄧州錢若水嘗言古之善書者鮮有得筆法陸希聲得
之凡五字曰擫押鈎格氐用筆雙鈎則點畫遒勁而盡
妙謂之撥鐙法希聲自言昔二王皆傳此法自斯公以
下陽冰亦得之希聲以授沙門𧦬光𧦬光入長安為翰
林供奉希聲猶未達以詩寄𧦬光曰筆下龍蛇似有神
天池雷雨變逡巡寄言昔日不龜手應念江頭洴澼人
𧦬光感其言因引薦希聲於貴倖後至宰相刁術言江
南後主得此法書絶勁復增二字曰導送今待詔尹希
古亦得之而所書為一時之妙李無感小篆亦得其法
查道始習篆患其體勢柔弱希古教以法乃雙鈎用筆
經半年始習熟而篆體勁直甚佳
柳公權筆諫
唐穆宗即位柳公權以夏州掌書記入奏帝曰我於佛
寺見卿筆迹思之久矣即拜翰林侍書學士穆宗問公
權筆法對曰用筆在心心正則筆正上改容知其為筆
諫也公權筆勢勁媚自成一家當時公卿大臣家碑板
不得公權手筆者以為不孝至外夷入貢别書貨貝曰
此購柳書
鄭子經天五篇
夫執筆者法書之機鍵也夫善執筆則八體具不善執
筆則八體廢寸以内法在掌指寸以外法兼肘腕掌指
法之常也肘腕法之變也又學古篇云執筆貴圓握管
不可不直直則方字貴方得勢不可不轉轉則圓篆圓
其用而方其體隸方也外雖方而内實圓圓效天方法
地圓有方之理方有圓之象一方一圓其效法天地之
道乎
林韞撥鐙說
韞咸通末為州刑椽時廬陵盧肇罷南浦太守歸宜春
公之文翰海内知名韞竊慕小學因師於盧公子弟安
期歲餘盧公忽相謂曰子學我書但求其力耳殊不知
用筆之方不在於力用於力筆死矣虚掌實指指不入
掌東西上下何所關焉常人云永字八法乃點畫爾拘
於一字何異守株翰林禁經云筆貴饒左書尚遲澀此
君臣之道也大凡點畫不在拘拘長短遠近但勿遏其
勢俾令筋脈相連意在筆前然後作字若平直相似狀
如算子此畫爾非書法也吾昔受教韓吏部其法曰撥
鐙今將授子勿妄傳推拖撚拽是也訣盡於此子其旨
而味乎韞加以久罹戎事筆硯多亡終不能窮其妙敢
復傳於智者
又曰夫作字貴乎結構結構具矣字形貴活字形活矣
又在點畫等活點畫活矣則為全美然欲點畫又在有
起有止則可惟撚筆方會其妙是撚筆實為用筆之機
也
簡緣云按此段恐是後人所增然其言有係故存之
釋棲霞論書
凡書通即變王變白雲體歐變右軍體柳變歐陽體永
禪師褚遂良顔真卿李邕虞世南等並得書中法後皆
自變其體以傳於世俱得垂名若執法不變縱能入木
三分亦被號為奴書終非自立之地此書家之大要也
韋榮宗論書
凡下筆心主於手然後可下若小等閒殆亦無憑又曰
須淺其執牢其筆實其指虚其掌論正書行草則曰真
書小密執宜近頭行書寬縱執宜稍遠草書流逸執宜
更遠遠取點畫長大近取分布齊均
張敬玄論書
運腕不可太緊緊則腕不能轉而字體粗細上下不均
楷書不必懸臂氣力有限若行草須懸腕大草書須懸
臂筆勢無限也法成之後字體各有管束一字管兩字
兩字管三字如此管一行一行管兩行兩行管三行如
此管一紙凡此皆學書者所當知也
李後主書述
壯歲書亦壯猶霍嫖姚十八從軍初擁千騎陵沙漠目
無全虜又如夏雲竒峯畏日烈景從横炎炎不可向邇
其任也如此老來書亦老若諸葛亮董戎韋叡接敵舉
板輿自隨以白羽揮軍不見其風骨而毫素相識筆無
全鋒噫壯老不同功用則異能惟所能者可以言之書
有七字法謂之撥鐙自衞夫人并鍾王家傳於歐顔褚
陸等流於此矣然世人罕知其道孤以幸會得授誨於
先生(謂𧦬光也)竒哉是書也非天賦其性口授要訣然後研
切覃思則不能窮其奥妙安得不秘而寳之所謂法者
擫壓鈎揭抵導送是也此字今有顔魯公墨迹尚存於
世余恐將來學者無所聞焉故書此以記之
徐鉉小篆
鉉善小篆映日視之畫之中心有一縷濃墨正當其中
至於曲折處亦當中無有偏側乃筆鋒直下不倒故鋒
常在畫中
簡緣云正書亦當如是
翰林粹言
胷中有書下筆自然不俗坡詩云退筆如山未足珍讀
書萬卷始通神此言良是為書之妙不必憑文按本
妙在應變無妨行行要有活法字字須求生動有
功無性神彩不生有性無功神彩不實兼此二者然後
得齊古人筆正之說真格言也筆正則古人筆法皆
如吾手矣側鋒取妍此鍾王不傳之秘濡毫之次法與
鋒合然後運筆無非法也捉筆在手便須運意不可
妄落一筆纔落便想第二筆合作如何下偶寫一字
不成須於衆碑中尋之若無即出意自造不可輕易率
然而作作字雖忌滑熟然不可生硬如顔如柳初未
嘗有生硬之筆先識此字書則得之素與相忘必難
描寫臨書最有功以其可得精神也字形在紙筆法在
手筆意在心筆筆生意分閒布白小心布置大膽落筆
左者右之右者左之偏者正之正者偏之以近為遠
以遠為近以連為斷以斷為連筆近者意遠筆遠者意
近字看碑刻須像運筆又須挹其氣象隨其所寓成
形結字得形體不如得筆法得筆法不如得氣象學字
如女子學梳掠惟性虚者尤能作態度只學一家書
學成不過為人作奴婢集衆長歸於我斯為大成篆
添隸減篆長隸匾
東坡書說
真書難於飄揚草書難於嚴重大字難於結密而無閒
小字難於寬綽而有餘
書法備於正書溢而為行草未能正書而能行草猶未
能莊語而輙放言無足道也真生行行生草真如立
行如行草如走未有未能立而能行未能行而能走者
也
劉正夫論書
字美觀則不古不美觀者必古今人之字如觀文繡久
而生厭古人之字如觀鼎鍾愈久愈愛
米元章論書
家人謂吾書為集古字蓋取諸長處總而成之既老始
自成家人見之不知以何為祖也字要骨格肉須裹
筋筋須藏肉帖乃秀潤書在布置穩不俗險不怪老不
枯潤不肥顔魯公每使家僮刻字故會主意脩改波
撆致大失真惟吉州廬山題名題訖而去後人刻之故
皆得其真無做作之差乃知顔出於褚也夫真迹皆無
蠶頭燕尾之筆與郭知運爭座位帖有篆籕氣真傑思
也世人皆以公權努目張拳為筋骨不知不努張自
有筋骨也凡大字要如小字小字要如大字褚遂良
小字如大字其後經生祖述閒有造妙者大字如小字
則未之見也學書須得趣他好俱忘乃入妙别為一
好縈之便不工也山谷亦云用心不雜乃是入神要路
山谷書說
凡書要拙多於巧近世少年作字如新婦子粧梳百種
點綴終無烈婦態也肥字須要有骨瘦字須要有肉
古人學書學其工處今人學書肥瘦皆病又多偏得其
醜惡處如今人作顔體乃其粲然者
書旨
書必先生而後熟亦必先熟而後生始之生者學力未
到心手相違也熟而生者不落蹊徑不隨世俗新意時
出筆底具化工也
簡緣云生而熟者人知之熟而生者則未之知也不
惟他人不知即趙松雪亦不知
趙子固論書法
學唐不如學晉人皆能言之夫豈知晉豈易學學唐尚
不失規矩學晉不從唐人入多見其不知量也僅能欹
側雖欲媚而不媚翻成畫虎之犬耳何也書字當立閒
架牆壁則不骫骳思陵書法未嘗不圓熟要之於閒架
牆壁處不著工夫此理可為識者道近得北方舊本虞
永興破邪論序受而不知其惡也故為此說正坐無牆
壁也右軍樂毅畫讚蘭亭最真一一有牆壁者右軍一
榻直下是也李瑋家開皇帖行書之祖於此最昭昭化
度及魯公離堆得此法左右陰陽極明麗丁道護啟法
寺碑筆右方直下最具此法學者垂情如此下筆則妍
麗方直端重楷正昧此則癡鈍墨豬矣黃庭賀捷有鍾
體雖微欹側隱然亦有牆壁力命勁利更高學者毋但
徇俗而不究本惟遺教經宛然是經生筆了無神明決
非羲筆識此已又識破懷仁聖教序之流入院體也又
須戒徐會稽之濁在跛偃李北海之濁在欹斜惟張從
申得大令之通暢無二公之流弊且世云會稽法自蘭
亭出蘭亭即無偃筆也又云北海深悟大令大令不若
是之跛倚也跛偃之弊流而悟我坡公欹斜之弊流而
為元章父子矣故余深信閒架牆壁為要也
學隸楷於魏晉之下邈乎無以稽也僅有化度寺九成
宫廟堂碑三者耳三書之法在平正恬澹分閒布白行
筆停勻學此者横畫必兩頭均平不可左低右昂又於
十字處如中牛年等字凡是一横一竪中停者皆當著
心凝然正直平均不可使一高一低一斜一欹少涉世
俗守此法既牢則凡施之閒架自然平勻使不俗氣人
知蘭亭韻致取其映帶以為態度不知態度者書法之
餘也骨格者書法之祖也未正骨格先尚態度幾何不
舍本而逐末邪
左欲去吻右欲去肩左右兩平
上長下短左上滿(喃嘯之類)右下滿(所井之類)
行草宜用棗心筆者以其摺裊婉媚然此筆須出鋒用
之須捺筆鋒向左意趣如只用筆腰不用筆尖乃可如
真書直用筆尖則施之行草無態度此是要緊處人多
未之知孫過亭草書言能籠罨横竪最善發明棗心筆
於用之時每難揮運雙鈎懸腕久久得趣其要正在勿
使筆尖也
董内直書訣
無垂不縮
謂直下筆既下復上至中閒則垂而頭圓又謂之垂
露如露水之垂也
無往不收
謂波拔處既往當復回不要一拔便去
如折釵股
圓徤而不偏斜欲其屈折圓而有力
如壁拆縫
用筆端正寫字有絲牽處斷頭起筆其絲正中如新
泥壁拆縫尖處在中閒欲其無布置之巧
如屋漏痕
寫字之點如空屋漏孔中水滴一點圓正不見起止
之迹
簡緣云向謂雨過而屋壁漏痕直而䟐&KR0146;也
如印印泥如錐畫沙
自然而然不見起止之迹
簡緣云印印泥布置均正而分明也錐畫沙筆鋒正
中而墨浮兩邊也
左欲去吻
左邊起筆不要有嘴
右欲去肩
右邊轉角不要露肩古人謂之暗過
簡緣云要圓勁無痕帶下努筆有力
綿裹鐵筆
力藏在點畫之内外不露圭角東坡所謂字外出力
中藏稜者也
劉有定論書
篆直分側直筆圓側筆方用法有異而執筆初無異也
其所以異者不過遣筆用鋒之差變耳蓋用筆直下則
鋒常在中欲側筆則微倒其鋒而書體自方矣若夫執
筆則不可不方也古人學書皆用直筆王次仲等造八
分始有側法
簡緣云此隸楷之所以發源於小篆也不然而何以
必要正鋒然則今之以側筆取妍者皆異端也學書
者斷斷乎不可使邪魔外道盤踞胷中使終身陷於
妖俗而不自知也戒之哉戒之哉
凡字如日月目貝等字内有短畫者不可與兩直相粘
則畫乃首尾有法否則不守法度也
趙子昂蘭亭跋
書法以用筆為上而結字亦須工蓋結字因時相傳用
筆千古不易右軍字勢古法一變其雄秀之氣出於天
然故古今以為師法齊梁人結字非不古而乏俊氣此
又存乎其人然古法終不可失也
論隸之誤
簡緣云宋王洙字源叔博極羣書晚喜隸書尤得古
法當時學者翕然宗之於是隸法復興朱長文曰余
内兄蔡君弼嘗謂余言隸即今之真書源叔之隸書
乃八分也源叔強名曰隸書耳余始疑之後考劉向
列仙傳云上谷王次仲作八分而衛恒四體書勢其
曰隸勢則以王次仲師宜官梁鵠等為始作之人按
恒去漢不遠不應如此之誤又蔡邕三體石經隸書
及今所存漢碑皆與真字異乃知漢自有隸書而今
之八分乃漢魏之際增隸而作者也今之真字乃漢
魏之際省隸而作者也長文之所言如此余考晉江
式表唐韋績五十六種書及王僧虔庾肩吾張懷瓘
諸君皆云王次仲作八分程邈作隸書惟庾肩吾直
云隸即今正書餘皆無明文先伯鈍吟公亦云秦權
上字秦之隸書乃篆之捷也與今正書不同然非分
書也蓋隸書本如此後漸變而為今正書耳按此則
與長文古隸之說合歐文忠以分書為隸而今人皆
謂八分為隸非也
書法正傳卷五
