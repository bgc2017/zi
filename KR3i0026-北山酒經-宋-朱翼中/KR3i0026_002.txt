北山酒經卷中
宋朱翼中撰
頓遞祠發麴香泉麴香桂麴
杏仁麴已上罨麴(罨今人云&KR1883;)
瑤泉麴金波麴滑臺麴
豆花麴已上風麴
玉友麴䤖酒麴白醪麴
眞一麴已上小麴
總論
凡法麴於六月三伏中踏造先造峭汁每甕用甜水三
石五斗蒼耳一百斤蛇麻辣蓼各二十斤剉碎爛搗入
甕内日煎五七日天隂至十日用盆蓋覆每日用杷子
攪兩次濾去滓以和麵此法本爲造麴多處設要之不
若取自然汁爲佳若秪造三五百斤麵取上三物爛搗
入井花水裂取自然汁則酒味辛辣内法酒庫杏仁麴
止是用杏仁研取汁即酒味醇甜麴用香藥大抵辛香
發散而已每片可重一斤四兩乾時可得一斤直須實
踏若虚則不中造麴水多則糖心水脉不勻則心内青
黑色傷熱則心紅傷冷則發不透而體重惟是體輕心
内黃白或上面有花衣乃是好麴自踏造日爲始約一
月餘日出場子且於當風處井欄垜起更候十餘日打
開心内無濕處方於日中曝乾候冷乃收之收麴要高
燥處不得近地氣及隂潤屋舍盛貯仍防蟲鼠穢汚四
十九日後方可用
頓遞祠祭麴
小麥一石磨白麵六十斤分作兩栲栳使道人頭蛇麻
花水共七升拌和似麥飯入下項藥
白术(一兩半)川芎(一兩)白附子(半兩)
瓜蒂(一箇)木香(一錢半)
已上藥搗羅爲細末勻在六十斤麵内
道人頭(十六斤)蛇麻(八斤一名辣母藤)
已上草揀擇剉碎爛搗用大盆盛新汲水浸攪
拌似藍澱水濃爲度秪收一斗四升將前麵拌
和令勻
右件藥麵拌時須乾濕得所不可貪水握得聚撲得散
是其訣也便用麤篩隔過所貴不作塊按令實用厚複
蓋之令煖三四時辰水脉勻或經宿夜氣留潤亦佳方
入模子用布包裹實踏仍預治淨室無風處安排下場
子先用板槅地氣下鋪麥&KR0146;約一尺浮上鋪箔箔上鋪
麴看遠近用草人子爲栔(音至)上用麥&KR0146;蓋之又鋪箔箔
上又鋪麴依前鋪麥&KR0146;四面用麥&KR0146;劄實風道上面更
以黃蒿稀壓定須一日兩次覷步體當發得緊慢傷熱
則心紅傷冷則體重若發得熱周遭麥&KR0146;微濕則减去
上面蓋者麥&KR0146;并取去四面劄塞令透風氣約三兩時
辰或半日許依前蓋覆若發得大熱即再蓋减麥&KR0146;令
薄如冷不發即添麥&KR0146;厚蓋催趁之約發及十餘日已
来將側起兩兩相對再如前罨之蘸瓦日足然後出草
(去聲立曰蘸側曰瓦)
香泉麴
白麵一百斤分作三分共使下項藥
川芎(七兩)白附子(五錢)白术(三兩半)
瓜蒂(二錢)
已上藥共搗羅爲末用馬尾羅篩過亦分作三
分與前項麵一處拌和令勻每一分用井水八
升其踏罨與頓遞祠祭法同
香桂麴
每麵一百斤分作五處
木香(一兩)官桂(一兩)防風(一兩)
道人頭(一兩)白术(一兩)杏仁(一兩去皮尖細研)
右件爲末將藥亦分作五處持入麵中次用蒼耳二十
斤蛇麻一十五斤擇淨剉碎入石臼搗爛入新汲井水
二斗一處揉如藍相似取汁二斗四升每一分使汁四
升七合竹&KR0034;落内一處拌和其踏罨與頓遞祠祭法同
杏仁麴
每麴一百斤使杏仁十二兩去皮尖湯浸於砂盆内研
爛如乳酪相似用冷熟水二斗四升浸杏仁爲汁分作
五處拌麵其踏罨如頓遞祠祭法同
已上罨麴
瑤泉麴
白麵六十斤(上甑蒸)糯米粉四十斤(一斗米粉秤得六斤半)
已上粉麵先拌令勻次入下項藥
白术(一兩)防風(五錢)白附子(五錢)
官桂(二兩)瓜蒂(一分)㯽榔(五錢)
胡椒(一兩)桂花(五錢)丁香(五錢)
人參(一兩)天南星(五錢)茯苓(一兩)
香白芷(一兩)川芎(一兩)肉荳蔲(一兩)
右件藥並爲細末與粉麵拌和乾再入杏仁三斤去皮
尖磨細入井花水一斗八升調勻旋灑於前項粉麵内
拌勻復用麤篩隔過實踏用桑葉裹盛於紙袋中用繩
繫定卽時掛起不得積下仍單行懸之二七日去桑葉
秪是紙袋兩月可收
金波麴
木香(三兩)川芎(六兩)白术(九兩)
白附子(半斤)官桂(七兩)防風(二兩)
黑附子(二兩炮去皮)瓜蒂(五錢)
右件藥都搗羅爲末每料用糯米粉白麵共三百斤使
上件藥拌和令勻更用杏仁一斤去皮尖入砂盆内爛
研濾去滓然後用水蓼一斤道人頭半斤蛇麻一斤同
搗爛以新汲水五斗揉取濃汁和搜入盆内以手拌勻
於淨席上堆放如法蓋覆一宿次日早辰用模踏造堆
實爲妙踏成用榖葉裹盛内在紙袋中掛閣透風處半
月去榖葉秪置於紙袋中兩月方可用
滑臺麴
白麵一百斤糯米粉一百斤
已上粉麵先拌和令勻次入下項藥
白术(四兩)官桂(二兩)胡椒(二兩)
川芎(二兩)白芷(二兩)天南星(二兩)
瓜蒂(五錢)杏仁(二斤用温湯浸去皮尖更冷水淘三兩遍入砂盆内研旋入井)
(花水取濃汁二斗)
右件搗羅爲細末將粉麵并藥一處拌和令勻然後將
杏仁汁旋灑於前項粉麵内拌揉亦須乾濕得所握得
聚撲得散即用麤篩隔過於淨席上堆放如法蓋三四
時辰候水脉勻入模子内實踏用刀子分爲四片逐片
印風字訖用紙袋子包裹掛無日透風處四十九日踏
下便入紙袋盛掛起不得積下掛時相離着不得厮沓
恐熱不透風每一石米用麴一百二十兩隔年陳麴有
力秪可使十兩
豆花麴
白麵五斗赤豆(七升)杏仁(三兩)
川烏頭(三兩)官桂(二兩)麥糵(四两焙乾)
右除頭麵外並爲細末却用蒼耳辣蓼勒母藤三味各
一大握搗取濃汁浸豆一伏時漉出豆蒸以糜爛爲度
(豆須是煑爛成沙控乾放冷方堪用若煑不爛即造酒出有豆腥氣)却將浸豆汁煎數沸
别頓放候蒸豆熟於冷搜和白麵并藥末硬軟得所帶
軟爲佳如硬更入少浸豆汁緊踏作片子秪用紙裹以
麻皮寬縛定掛透風處四十日取出曝乾即可用須先
露五七夜後七八月以後方可使每斗用六兩隔年者
用四兩此麴謂之錯着水(李都尉玉漿乃用此麴但不用蒼耳辣蓼勒母藤三種耳)
(又一法只用三種草汁浸米一夕搗粉每斗爛煑赤豆三升入白麵九斤拌和踏桑葉裹入紙袋當風掛之即)
(不用香藥耳)
已上風麴
玉友麴
上撒米裝甜米比醋麋鬆利易炊候裝徹氣上用木篦
炊箒掠撥甑周回生米在氣上緊處掠撥平整候氣勻
溜用篦翻攪再溜氣勻用湯潑之謂之小潑再候氣勻
用篦翻攪候米勻熟又用湯潑謂之大潑復用木篦攪
幹隨篦潑湯後勻軟稀稠得所取出盆内以湯微灑以
一器蓋之候滲盡出在案上翻稍三兩遍放令極冷(四時)
(並同)其潑澑盤棹並同蒸脚麋法惟是不犯漿秪用葱椒
油麵比前減半同煎白湯潑之每斗不過潑二升拍擊
米心勻破成麋亦如上法
酘醹
酘醹最要厮應不可過不可不及脚熱發緊不分摘開
發過無力方酘非特酒味薄不醇美兼麴末少咬甜麋
不住頭脚不厮應多致味酸若脚嫩力小酘早甜麋冷
不能發脫折斷多致涎慢酒人謂之攧了須是發緊迎
甜便酘寒時四六酘温凉時中停酘熱時三七酘醞法
總論天暖時二分爲脚一分酘天寒時中停酘如極寒
時一分爲脚二分酘大熱或更不酘一法秪看醅脚緊
慢加減酘亦治法也若醅脚發得恰好即用甜飯依數
酘之(若用黃米造酒秪以醋麋一半酘之謂之脚撘脚如此醖造暖時尤穩)若發得大緊
恐酒味大辣即添入米一二斗若發得大慢恐酒味甜
卽添入麴三四斤定酒味全在此時也四時並須放冷
齊民要術所以專取桑落時造者黍必冷極冷故也酘
飯極冷即酒味方辣所偷甜也酘飯寒時爛揉温凉不
須令爛熱時秪可拌和停勻恐傷人氣北人秋冬酘飯
秪取脚醅一半於案上共酘飯一處辣蓼勒母藤蒼耳
各二斤青蒿桑葉各減半並取近上稍嫩者用石臼搗
爛布絞取自然汁更以杏仁百粒去皮尖細研入汁内
先將糯米揀簸一斗急淘淨控極乾爲細粉更曝令乾
以藥汁逐旋勻灑拌和乾濕得所(乾濕不可過以意量度)摶成餅
子以舊麴末逐個為衣各排在篩子内於不透風處淨
室内先鋪乾草(一方用青蒿鋪蓋)厚三寸許安篩子在上更以
草厚四寸許覆之覆時須勻不可令有厚薄一兩日間
不住以手探之候餅子上稍熱仍有白衣即去覆者草
明日取出通風處安棹子上須稍乾旋旋逐個揭之令
離篩子更數日以籃子懸通風處一月可用罨餅子須
熱透又不可過候此為最難未乾見日即裂(夏月造易蛀惟八月)
(造可&KR0640;一秋及来春之用四月至九月可釀九月後寒即不發)
白醪麴
粳米三升糯米一升淨淘洗為細粉
川芎一兩峽椒一兩為末
麴母末一兩與米粉藥末等拌勻
桑葉一把蒼耳葉一把蓼葉一束
右爛搗入新汲水破令得所濾汁拌米粉無令濕捻成
團須是緊實更以麴母遍身糝過為衣以榖樹葉鋪底
仍蓋一宿候白衣上更候五七日㬠乾以籃盛掛風頭
每斗三兩過半年以後即使二兩半
小酒麴
每糯米一斗作粉用蓼汁和勻次入肉桂木香甘草杏
仁川烏頭川芎生姜與杏仁同研汁各用一分作餅子
用穰草蓋勿令見風熱透後番依玉友罨法出場當風
懸之每造酒一斗用四兩
眞一麴(此東坡法也)
上等白麵一斗以生姜五兩研取汁揉和依常法起酵
作蒸餅切作片子掛透風處一月輕乾可用
蓮子麴
糯米二斗淘淨少時蒸飯攤了先用麵三斗細切生薑
半斤如豆大和麵微炒令黃放冷隔宿亦攤之候飯温
拌令勻勿令作塊放蘆蓆上攤以蒿草罨作黃子勿令
黃子黑但白衣上即去草番轉更半日將日影中㬠乾
入紙袋盛掛在梁上風吹
已上䤖麴
北山酒經卷中
