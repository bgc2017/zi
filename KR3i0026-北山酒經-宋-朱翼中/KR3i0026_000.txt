北山酒經譜錄類二飲饌(之屬)
提要
(臣)等謹案北山酒經三卷宋朱翼中撰陳振
孫書錄解題但稱為大隱翁撰而不詳其姓
氏考宋李保有續北山酒經與此書並載陶
宗儀說郛保自敘云大隱先生朱翼中著書
釀酒僑居湖上朝廷大興醫學起為博士坐
書東坡詩貶達州則大隱固翼中之自號也
是編首卷為總論二三卷載製麴造酒之法
頗詳宋史藝文志作一卷盖𫝊刻之誤說郛
所采僅總論一篇餘皆有錄無書則此固為
完本矣明焦竑原序稱于田氏留青日札中
考得作者姓名似未見李保序者而程百二
又取保序冠于此書之前標曰題北山酒經
後亦為乖誤卷末有袁宏道觴政十六則王
績醉鄉記一篇盖胡之衍所附入然古来著
述言酒事者多矣附錄一明人一唐人何所
取義今併刊除焉乾隆四十六年十月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
