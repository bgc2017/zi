題北山酒經後
大隱先生朱翼中壯年勇退著書釀酒僑居西湖上而
老焉屬朝廷大興醫藥求深於道術者爲之官師乃起
公爲博士與余爲同寮明年翼中坐書東坡詩貶達州
又明年以宫祠還未至余一夕夢翼中相過且論詩云
投老南還愧轉蓬會令淨土變炎風由来祗許杯中物
萬事從渠醉眼中明日理書帙得翼中北山酒經發而
讀之蓋有禦魑魅於烟嵐轉炎荒爲淨土之語與夢頗
契余甚異乃作此詩以志之他時見翼中當以是問之
其果夢乎非耶政和七年正月二十五也赤子含德天
所鈞日漸月化滋澆淳惟帝哀矜憐下民爲作醪醴發
其眞炊香釀玉爲物春薰然剛愎皆慈仁陶冶窮愁孰
知貧誦德不獨有伯倫先生作經聖賢分獨醒正似非
余身德全不許世人聞夢中作詩語罕親不願萬戶誤
國恩乞取醉鄉作封君
朝奉郎行開封府刑曹椽李保跋
