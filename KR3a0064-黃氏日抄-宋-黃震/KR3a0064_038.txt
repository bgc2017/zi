黃氏日抄卷三十八宋黃震撰
讀本朝諸儒理學書(六)
晦庵先生語類(二)
東萊
伯恭少時多使性氣後讀躬自厚而薄責於人遂不復
如此
伯恭於經不甚理會繫辭精義編得雜詩記只說得箇
可以怨乃主張小序之過嘗戱伯恭為毛鄭之佞臣少
儀外傳多𤨏碎文鑑編得泛館職策不直截大事記多
主張史記
陳君舉
君舉有周禮類數篇又說漢唐好處與三代暗合陳同
父才高氣粗葉正則只杜撰進卷可見戴肖望湖南語
說却平正
陸象山
象山言本立而道生多却而字言顔子克巳於意念起
處克去言顔子悟道後於仲弓言易辭决非夫子作言
孟子無奈告子何言人不惟不知孟子高處也不知告
子高處言告子論性強孟子言荀子性惡之論甚好使
人警發有縝密之功言自得於巳不為文義牽制是集
義若以此義從而行之乃求之於外是義襲而取如孝
弟為仁之本一章都不看他只說一箇心上面便着不
得一箇字是實見得箇道理恁地所以不怕天不怕地
一向呌喊教人合下便是教莫要讀書以為此意見以
為此閒議論只是不知有氣禀之雜把許多麄惡底氣
都做心之妙理合當恁地自然做將去
老氏
老子只退步柔伏占得十分穩方做莊子事事識得又
却蹴踏了以為不足為老子猶要做事在到莊子都不
要做了列子平淡疎曠莊子全寫列子又變得峻竒列
子語佛氏多用之老子占姦故為其學者多流於術數
如申韓之徒是也其後兵家亦祖其說如隂符經之類
是也及後米賊張陵海島寇謙之之徒遂為盗賊今世
道術用印乃陽平治都功印張魯起兵之所用
谷神不死是為玄牝谷之虛也聲逹焉則響應之乃神
化之自然也玄妙也牝是有所受而能生物者也至妙
之理有生生之意焉
楊朱即老子弟子後世佛學亦出於楊
神像
佛所謂法身者本性也報身者德業也肉身者眞身而
實有之人也今分為三像而駢列之既失矣道家復倣
其所為尊老子為三清而昊天上帝反坐其下玉清元
始天尊既非老子之法身上清太上道君又非老子之
報身設有二像又非與老子為一而老子又自為太清
太上老君况莊子明言老聃之死則聃亦人鬼豈可僣
居昊天上帝之上哉
釋氏
釋書初只有四十二章經其說甚平止說修行到東晉
便有談議如遠法師支道林皆義學此是齋戒之學一
變遂說道理及逹磨入來又翻窠臼說一切掃除然初
間也只是外間麄說士大夫未甚信向及六傳至唐中
宗六祖禪師專就身上做工夫直要求心見信士大夫
向裏者無不歸他然到其後一向說無頭話如乾矢橛
栢樹子之類只是胡鶻突人他最怕人說這理字本言
盡去世間萬事到了他做得不徹桀黠底又撰出一話
如實際理地不受一塵萬法叢中不捨一法等語所謂
遁辭知其所窮
絶滅人倫
大率是說若父母為人所殺無人一舉心動念方始名
為初發心菩薩以父母兄弟相親愛為有緣之慈虎狼
與我非類却有愛如以身飼虎却是無緣之慈以此為
眞慈
更不分善惡只尊向他便是好人背他底便入地獄若
殺人賊一尊了他便會生天自浮屠氏入中國善之名
便錯了渠把奉佛為善齋僧立寺為善善安在前輩說
除却浮屠祠廟天下便知向善人既不溺於彼自然孝
父母弟長上做好人便是善
試將法華經看便見其誕開口便說恒河沙數幾萬幾
千幾劫更無近底年代如受記某甲幾劫後却成佛有
神通便成就他做佛何故待闕許久又如住世羅漢猶
未成佛何故許多時修行無長進釋書日添月益皆是
中華文士相助撰集如晉宋間自立講師孰為釋迦孰
為阿難孰為迦葉各相問難筆之於書大抵多是竊列
子骨骸反其根精神入其門我尚何存語列子說耳目
口鼻舌心體處有六件佛家便為六根如楞嚴經前後
只是說咒中間皆是唐房融添入許多道理說話如西
天二十八祖所作偈皆有韻佛祖皆西域夷狄人如何
有此分明是後人增加又如偽作韓歐列傳之類正如
盗賊畏捉事人故意難賊耳唐之韓文公本朝之歐陽
公以及關洛諸公皆嘗闡明正道以排釋氏而其言之
要切如傅奕本傳宋景文李蔚贊東坡儲祥觀碑陳后
山西鶴宫記皆足以盡見其失向見人䧟於異端每以
攻之為樂勝之為喜近惟覺彼之迷昧為可憐而吾道
不振之可憂誠實痛傷不能自已
祖宗
太祖有聖人之材做事先其大綱節目可因則因
仁宗朝濮議歐公不是温公又如禮數太薄先是仁宗
有詔云朕皇兄濮安懿王之子猶朕之子也此甚分明
後來只以濮國主其祀天理自然不待人安排
神宗銳意於治初用富鄭公甚傾信及鄭公願二十年
不道用兵字說不合後傾信王介父終坐此病只好用
兵熙河之敗喪師十萬神宗臨朝大慟自此得疾而終
後來蔡京又以為不可棄之用兵復不利又事幽燕遂
至傾覆使神宗得一眞儒用之那得來
徽宗朝言林靈素有幻術其實也無所作天人示現記
皆集衆人之妄徽宗因星變即令衛士仆姦黨碑云莫
待明日引蔡京又來炒明日蔡京以為言又詔云雖仆
碑而黨籍仍舊
欽宗朝飢荒極了若敵人不來盗亦難禁
高宗朝魏公已勉車駕到建康魏公因吕祉事見黜趙
相忽發回蹕臨安之議胡文定被召將至聞還臨安遂
稱疾轉去
孝宗受人言未嘗有怒色合下若有一人夾持定做多
少事
祖宗法制
唐殿廷種花國朝惟植槐楸唐制坐朝有二宫嬪引敬
宗時罷今用小黃門舊日主上每日不御正殿然自升
朝以上皆去立朝候宰相奏事畢來押班兩拜舊時閣
門引從殿下舞蹈今只殿下兩拜便上殿古有冊命禮
至漢武封三王始復之宰相用竹冊本朝宰相不敢當
只命書麻詞于誥以賜之宣麻乃是揚庭問其人可否
非宣與宰相也失古意矣給事中蓋在内給事或差除
不當要在裏面整頓了今報出方繳駁乃是給事外也
節度使俸給優厚者蓋太祖初奪諸鎮兵權故極優厚
以收其心後來除授者自可殺减令見任者請俸寡家
居守閒者請俸却大唐初每事先經由中書門下雖有
繳駁依舊又上中書尚書省但主書填奉行而已神宗
倣此制事多稽滯故渡江以來執政事皆歸一起居郎
居左属門下省起居舍人居右属中書省唐制使與州
各分曹案本朝併州院使院為一婦人封號有夫為秦
國公而妻為魏國夫人者蔡京皆改從夫號後人以其
出於京也不問是非一切反之
律是歴代相傳勑是太祖時修勑中上刑重而下刑輕
如勑中刺面編配律中無之如律中杖一百勑中則折
為二十今世斷獄只用勑勑中無妨用律律極好律即
刑統勑令格式罪皆太重乾道淳熙新書更是雜亂設
於此而逆彼之至謂之格如五服制度之類設於此而
使彼效之謂之式如磨勘封贈之類禁於未然謂之令
如不得為某事違者有罰之類治於巳然謂之勑如巳
結此事依條斷遣之類
王介父始拘州郡禁軍缺額錢陳亨伯創經總錢韓球
創總制錢紹興十一年經界行印典多倍有得以此年
立額
國初至慶歷用人
祖宗以來名相如李文靖王文正諸公只恁地善至范
文正便大厲名節振作士氣吕許公為相張安道為御
史王拱辰之徒皆深嫉之罷逐一空立事須是擔當如
韓魏公立英廟死生以之
本朝道學之盛亦有漸自范文正巳有好議論如山東
有孫明復徂徠有石守道湖州有胡安定到後來遂有
周子程子張子出故程子不敢忘此數公
李仲和之祖與包孝肅同讀書一僧舍出入必經由一
富人之門未嘗往見之後招飯李欲往包公正色曰彼
富人也吾徒異日或守鄕郡今日妄與交豈不為他日
累乎後十年二人果相繼守鄕郡古謂言行必稽其所
終慮其所弊也
熙寧至靖康用人
本朝廟論主於安靖英宗即位巳要改作神宗繼之性
氣越緊却又撞着介甫到元豐間又却不要荆公皆自
做温公當路急欲救世韓師朴曾子宣却要和會後韓
欲擠子宣遂引蔡京京既入和二人皆打出京為相如
學校法安養院漏澤園凡可要結士譽買覓人情者率
皆建明時論往往歸之又增衛士食錢皆是取悅上下
為竊權之計四次入相終始只用不患無則患不能理
財之說其原自荆公當時執政大臣皆他門下客伯紀
亦所不免李泰發甚次第硬亦為京所羅致趙挺之繼
京便做不行挺之固庸人張天覺亦無所措手足京在
政府問人才於族子蔡子應以張直柔(名觷)對招以門館
教京子弟習走京愀然召與語張遂薦龜山楊公諸人
宣政間凡危亡亂字皆不得用不得說只說治安得無
後來之禍却有一種妖言如葉夢得宇文虛中每進言
必勸正心修身正如鬼念大悲咒所謂妖言也靖康執
政徐處仁曾忤蔡京舊做方面有聲後却錯繆孫傳略
得又好六甲神兵張孝純守太原被圍遣子激往救却
徘徊不進張叔夜首領勤王之師以入亦不合入城至
於扈從北狩宗澤在東京收拾豪傑甚衆澤死散為盗
後來諸將立功者往往皆此時招降之人
南渡至今日用人
李公入整頓一番方略成朝廷李去位恰汪黃用事魏
公亦嘗論列李初赴南京亦主汪黃魏公初以何&KR1643;薦
為大常簿趙忠簡時為開封推官相得甚懽魏公先逹
力相汲引一向超擢反在魏公上魏公劇談秦會之可
用趙云此人得志吾輩安所措秦初與吕安老並相為
吕所傾當時秦所引皆是好人而立朝無過人皆不平
高宗欲罷其相行詞者求御批以疏其罪及趙公左張
公右忽報兀术深入張出視師下令督戰劉光世屯合
肥私請於趙退師已而柘臯大捷趙不安遂去魏公獨
相乃力薦會之為樞密使酈瓊叛魏公不安亦求去高
宗問誰可代魏公復薦趙不薦會之及趙再相會之讒
魏公於趙久而趙公安之復深信之又薦之並相並相
之後復不敢專唯諾而已一日高宗怒唐暉趙為辨檜
云如暉人才不難得又一日趙奏恩平郡王乃建王弟
吳乃大都會不宜壓兄檜察上意以慈壽意主恩平遂
奏曰也不較此因此高宗深眷之趙罷遂拜左相力主
和議敵以河南歸我未幾敗盟檜大恐用張巨山計召
諸將攻戰已而劉錡順昌大捷檜復專其功高宗遂悉
以國柄付之舉朝無非秦之人高宗更動不得有張扶
者請檜乘副車吕愿中作秦城王氣圖檜治趙相之子
欲加族誅若做到這裏其勢須如曹操去幸文字未上
檜死高宗告楊郡王云朕今日始免得這膝褲中帶匕
首乃知高宗平日常防檜之為逆檜死後用沈該万俟
卨魏道弼皆當時說和議者未幾又下詔云和議出於
朕意故相秦檜只得贊成後因金亮起方少驚懼用人
才孝宗初起魏公用事湯進之居左凡事遂為所沮魏
公失利遂用湯建議和親以四州還之而敵復犯淮上
怒免官削爵施全刺秦檜先生云舉世無忠義這些
正議忽然自他身上發出來
夷狄
楊割大師生阿骨打吳乞買乞買生完顔亶阿骨打死
立吳乞買乞買死欲立阿骨打之子宗盤不可復立乞
買之子完顔亶而以宗盤為相宗盤怨望遂殺宗盤盡
誅二十七王亶又為弟完顔亮所弑亮敗葛王璟立一
向以仁政自居初入中國破京師斡離不粘罕也斡離
不早死粘罕勸立劉豫及兀术撻懶廢劉豫粘罕爭之
不得悒怏而死兀术大入有淮上二士人說之曰韓世
忠渡江遺棄糧草甚多遂急來淮上則空無所有先是
己敗於劉錡錡在順昌扼其前進退不可遣使求和此
庚申年六月
初約女真同滅契丹既女真先滅契丹遂竭府庫換燕
山空城又以歲幣二百萬遂敷民間云免往燕山打料
草人三十貫共得六百餘萬貫文契丹相郭樂師以常
勝軍來降又有義勝軍來降皆厚稟給時中國已空竭
邊兵廪絶飢寒欲死兩邊遂相殺及敵入中國常勝義
勝軍先往降之為嚮導又徽宗先與阿骨打盟誓兩邊
不得受叛降契丹敗將朝廷又皆失之有張穀者知平
州欲降徽宗親詔招之契丹亡國之主天祚在敵中徽
宗又親寫招之由是敵人大怒
論史
越棲會稽本在平江楚破越其種散故後號為百越今
浙間是南越閩廣是東越南豐送李柳州誤謂柳為南
越
楚地最廣今襄漢皆是齊晉若不更伯楚必吞周緣他
強大所以威公不將僣王猾夏之事責之恐無收殺至
晉文城濮之戰依舊委曲還他許多禮數然此處亦足
見先王不忍戕民之意未冺也
樂毅伐齊
只是戰國之士只是鹵掠只是田單會他不奈他何
歴代
西漢有質實底意宿衛皆用子弟必亡之勢未有如東
漢末年曹操合下便知據河北此着被袁紹先下了尋
得箇獻帝為令諸侯之舉學者皆知曹氏為漢賊而不
知孫權之為漢賊也若權有意興漢自當與先主恊力
如何先主纔整頓得起便與壊倒平時與先主交通姑
為自全計爾晉元帝無意中原王導只周旋人過一生
大抵改新法度是世界一齊更新方做得漢衰魏代以
至六朝相代亦只逓相祖述弊法直到元魏北齊後周
居中原時生靈死於兵寇幾盡所以宇文泰蘇綽做得
租庸調隋唐因之周世宗天資高尋得箇王朴做許多
事業大均天下之田如本朝太祖直是明逹創法立度
節拍一一都是世宗全是得接續某嘗欲寫出蕭相韓
信初見高帝時一叚鄧禹初見光武時一叚武侯初見
先主時一段及王朴平邊策編為一卷
諸子
荀子有好處勝似揚子䧺之學似出於老子如太玄曰
潛心於淵美厥靈根測曰潛心於淵神不昧也漢儒惟
董仲舒純粹賈誼雜有戰國縱橫之風王通也有好處
只是無本原却要將秦漢以下文飾做三代他便自要
比孔子孔子有荷蕢等人他也有許多人便是粧點如
說家世數人史中並無名又自叙盡是誇張考其年數
與唐煞遠如何唐初諸名卿皆與說話史傳中如何都
不見說考其事迹亦多不合劉禹錫作歙池江州觀察
王公墓碑乃仲淹四代祖碑中載祖諱多不同及阮逸
所注并載關朗等事亦多不實王通大業中死自不同
時如推說十七代祖亦不應遼遠如此唐李翊論中說
可比太公家教則其書出已久伊川謂文中子有些格
言被後人添入壊了䆒其議論只從莊老來韓文公於
仁義道德上看得分明却無近於老子底說話
作文
六經治世之文國語衰世之文戰國策亂世之文然有
英偉氣非國語比楚漢間文字眞可竒偉離騷無小窒
礙司馬遷相如等只是恁地說出班揚以下皆是做文
字漢末以後只做屬對文字直至韓文公出來盡掃去
了方做成古文到得陸宣公奏劄只是雙關做去如子
厚亦自有䨇關之文向來看道是他初年文字後將年
譜看乃是晚年文字做世間則劇耳文氣衰弱直至五
代無能變到尹師魯歐公出來一向變了其間亦有欲
變而不能者然古大自是古文四六自是四六却不滚
雜歐公力變舊習老來照管不到為某詩序又四六對
偶依舊是五代文習晚年自做六一居士傳宜其所得
如何却只說有書一千卷集古錄一千卷琴一張酒一
壺棋一局與一老人為六更不成說話東坡晚年文雖
不衰然亦䟽魯如南安軍學記海外歸來作有弟子揚
觶而序點者三之語序點是人姓名其䟽如此過海做
昌化峻靈王廟碑引唐肅宗時一尼恍惚升天上帝以
寳三十三枚賜之云國有大災以此鎮之今此山如如
意必有寳更不成議論觀於海者難為水遊於聖人之
門者難為言貫穿百氏與經史乃所以證驗是非明此
義理豈特欲使文詞不陋而已義理既明又能力行不
倦則其存諸中者必也光明四逹何施不可發而為言
以宣其意志當自發越不凡可愛可傳矣今人只於枝
葉上粉澤如舞訝鼔然石林云今世安得文章只有減
字換字法爾
楚些沈中存以些為咒語如今釋子念娑婆詞三合聲
而巫人之禱亦有此聲
陶淵明詩平淡自豪放李太白豪放亦有雍容和緩處
終始學選詩杜子美詩好者亦多是效選詩漸放手初
年甚精細晚年橫逆不可當李賀較怪不如太白自在
玉川子雖險怪自有混成氣象作詩先用看李杜如士
人治本經蘇黃只是今人詩然蘇才豪一衮說盡黃費
安排巧好無餘自成一家後山雅健強似山谷然氣力
不似山谷大今人多學山谷詩然又只學得不好底今
人不去講義理只去學詩文已落第二義况又不知學
好底便學得十分好□做甚麽用
本朝蔡忠惠以前字皆有典則至米元章黃魯直諸人
便不肯恁地便是世態高下石曼卿書筆眞所謂顔筋
柳骨曼卿胸次極高非諸公所及
雜類
秦焚書只是教天下焚之朝廷依舊留得
今一升即古之三升一兩即古之三兩
古人作甲用皮每用必漆
廬山光怪其下有寳
西川便是景朝多風處所謂漏天處恁地便是天地不
甚闊
山本同而末異水本異而末同冀都是天地中好箇風
水山脉從雲中發來山脊以西水西入龍門西河山脊
以東水東入海前面黃河環繞右是華山為虎自華來
至中為嵩山為前案遂過去為泰山聳於左為龍淮南
山第二重案江南山第三重案五嶺第四重案
古人營屯如井形十字處置火候
漢祭河用御龍御馬皆以木為之此是紙錢之漸紙錢
起於玄宗時王嶼蓋古以玉幣後易以錢玄宗惑於王
璵鬼神事繁無許多錢埋璵作紙錢易之唐禮書載范
傳正言唯顔魯公張司業家不用紙錢不知紙錢衣冠
有何間别
本朝有南劍太守林積收張天師于獄中而奏云其祖
乃漢賊不宜使子孫襲封
臨安鐵箭只是錢王將此搖動人心
覺範本是醫人
府君夫人漢碑巳有只是尊神之辭
晦庵先生語類續集
太極天地
十二萬九千六百年為一元一元有十二會一萬八百
年為一會一會有三十運三百六十年為一運一運有
十二世第三會謂之開物人物方生此時屬寅到戍時
謂之閉物到得一元盡時天地又是一番開闢終而復
始所以無窮
日月相會時日在月上不是無光都載在上一邊
天地即是包得許多氣在裏衮一番便生一番物天地
之形如人以兩椀相合貯水於内以手常常掉開則水
在内不出稍徐手則漏矣
氣積為質而性具焉性巳兼理氣善則專指理
動物首向上是親乎上人類是也植物本向下是親乎
下草木是也禽獸首多橫所以無智本康節說
鬼神
耳目之能精明者為魄口鼻之能噓吸者為魂月黑暈
是魄其光是魂想人身魂魄也如此老子云載營魄是
以魂守魄蓋魂熱而魄冷死謂魂魄生謂精氣
性理
聖人教人大槩只是孝弟忠信日用常行
學
開卷便有與聖賢不相似處豈可不自鞭策
人若辦得十年來讀書甚書不讀了
知行
天高地下萬物散殊流而不息合同而化天地間只是
這箇道理流行周徧
大學
知止是識得理之所在定是有倚靠靜是不動搖安則
純熟矣由是發於思慮則無不得
大學最是兩章相接處好看
論語
集註中胡氏是致堂曾氏是文清公黃氏是黃祖舜晁
氏是晁以道李氏是光祖
論語首云人不知而不愠不亦君子乎終云不知命無
以為君子也此深有意若這裏信不及見利便趨見害
便避如何得成君子
學而篇皆先言自修而後親師友有朋自遠方來在時
習之後親仁在入孝出弟之後就有道而正在食無求
飽居無求安之後毋友不如己者在不重不威之後
孟子
孟子說仁字義甚明孔子都不曾分曉說譬如沙糖孟
子但說糖味甜耳孔子却將那糖與人肯喫則味之甜
自知
中庸
健順五常之德五常乃五行健順乃隂陽二字
楊龜山言飢食渴飲手持足行便是道是認欲為理也
易
天須包乎地之外而氣則迸出乎地之中地雖一塊在
天之中其中實虚容得天中氣迸上來
易擲錢以甲子起卦始京房
自一畫而二二而四四而八而八卦成八而十六十六
而三十二三十二而六十四而重卦備故有八卦則有
六十四矣此康節所謂先天者也若震一索而得男以
下乃是巳有此卦了就此卦生出彼卦皆所謂後天之
學凡今易中所言皆是
尚書
以百姓為百官程謂古無此說後漢書云部刺史職在
辨章百姓宣美風俗辨章即平章也
唐虞時以潜山為南嶽五嶽亦近
人心如船道心如柁道心用人心方得人心易從惡處
去所以下箇危字
浙江源疑出今婺源折嶺下
惟斆學半蓋初學得者是半推以教人亦因此温得是
教之功亦半也
詩
温柔敦厚詩教也使篇篇皆是譏刺人安得温柔敦厚
伯恭欲主張小序煆煉得鄭忽罪不勝誅
周禮禮記史不掌詩
春秋
不過如今之史書直書其事善者惡者了然在目觀之
者知所懲勸而今却去一字半字上理會褒貶如何知
得他肚裏事
禮
有二件極大事循襲一是天地同祭南郊一是太祖不
立特廟
聘是命圭通信享是獻圭璧琮璜庭實是皮幣輿馬陳
之於庭覿是聘享禮畢以私禮參見
孔孟周程
孔子後無聖人只緣氣日薄
程門
上蔡家極有好玩後來為克巳學盡舍之
胡文定少時性最急盡寫經傳中寬字觀玩
李愿中居處有常不作費力事人性卞急發不中節者
當於平日言語動作間以緩持之
朱子
在南康纔見旱便刷庫中得三萬來貫凖擬糴米添支
官兵却去上供錢内借三萬貫糴米賑糶旱時糴得却
糶錢還官申解發出榜放客船米自便不糴客船米
浙東得石天民關集大保長盡在一寺令供出人之貧
者量道遠近就僧寺或莊宇置糴米所
敵問使人云南朝朱先生出處如何對以本朝見擢用
既歸即白堂所以有長沙之命
不問官大小每日詞狀須置一簿穿字號錄判語到事
亦作一簿每日勾號一日事都了
做教官没意思
訓門人
禪學只是於自己精神魂魄上認取一箇有知覺之物
把持玩弄至死不肯放
舉子程文此是一厄人過了此一厄當理會學問
吕東萊
伊川發明道理之後到得今浙中有一般議論只云不
要矯激遂至凡事回互揀一般偎風朵箭處立地却笑
人慷慨奮發以為必䧟矯激之禍如嚴子陵是矯激分
明吕伯恭作祠記須要辨其非矯激想見子陵聞之亦
一笑
陳君舉葉正則
永嘉之學又不及金谿戴少望尚有些實說葉正則都
是門說
陸子静
金谿與胡季隨書說顔子克巳處以忿欲等皆未是己
私而思索講貫却是大病乃所當克治者釋氏之學大
抵謂若識得透應干罪過即都無了然則此一種學在
世上乃亂臣賊子之三窟耳
釋老
禪如秀才家舉業相似與行巳全不相干近世如宗杲
做事全不通點檢
本朝
河東最難取者本是他家裏底所以太祖以書諭之渠
答云不忍劉氏之不血食也
吕夷簡最是無能底人弄得天下事日入於昏亂及一
旦不奈元昊何遂盡挨與范文正公
檜末年皆與光堯爭勝光堯作崔府君廟於玉津路上
檜設計移之曹筠言水漲光堯逐之檜除他從官周葵
欲言梁汝嘉檜不待光堯應便改除
歴代史
南北史除通鑑所取餘只小說
晉書皆為許敬宗寫入小說
温公無自節通鑑今所有者是偽本
歴代諸臣
齊魯兩生只是不肯從叔孫通漢之四皓只是智謀之
士願為太子死亦脅之之意二疎見元帝不可輔導亦
是避禍而已
諸子
梅聖喻說歐陽永叔他自要做韓退之却將我來比孟
郊王通便是如此
作文
韓不用科叚歐曾却各有一箇科叚陸教授謂伯恭有
箇文字腔子才作文字便將來入箇腔子故文字氣脉
不長柳文有許多物事要就些子處安排簡而不古如
伐原議極局促不好東萊不知如何喜之
歐公文章及三蘇文好處只是平易說道理初不曾使
差異字換尋常字曾南豐尚解使一二字歐蘇全不使
一箇難字李泰伯文自大處起議論氣象好陳后山文
有法度李清臣文飽滿荆公文暗
愚苦多忘凡讀書必略記所見至讀朱子語類則如
仰觀造化之大莫知所措辭然嘗詳之夫子作六經
後來者溺於詁訓未害也濓洛言道學後來者借以
談禪則其害深矣此無他凡近者猶可進而至於高
明一流於高空則恐無復可返之期誤人未央也乃
今朱子解剥濓溪之圖象裒列二程之遺書以明道
學之正傳者如此窮極釋氏之作用為性辨詰諸老
之流入禪學以明其徒之似是而非者如彼使道學
之源不差而夫子之道復明此其有功天下萬世較
之施於用世者撥亂反正豈足喻勞烈之萬分一哉
至若謂易本卜筮謂詩非美刺謂春秋初不以一字
為褒貶皆曠世未聞之高論而實皆追復古始之正
說乍見駭然熟輒心靡卓識雄辨萬古莫儔而世俗
猶以一時異論之士對言之何耶嗚呼此固難與世
俗言也
門人所記或主靜坐或以靜坐為非或主博覽或以
博覽為雜均一朱子之言而相反類如此蓋隨其人
之病而藥之耳要之静而可施之動博而必求其要
此中持其衡之說觀者謹毋執其一為據其間亦有
門人記錄之太過者又當參以朱子平日自著之言
晦庵先生年譜
先生自二十四為同安簿聲望已卓出歸而山居講學
天下學者翕然師尊之至四十一胡銓始不過以詩人
薦越三年雖用丞相梁克家薦改合入官執政巳議其
少通又三年雖用參政龔茂良薦除秘書郎内批巳疑
引虚名士恐壊朝廷及南康之政赫赫彰彰辛丑過闕
始得進對求其遇合之實猶未焉寧廟在東宫黃裳為
講讀官所學大進光宗大稱賞裳謝以必欲進德修業
追蹤古先哲王當擇天下第一等人上問為誰以先生
對自是寧考寤寐思見今日踐阼明日詔自長沙入侍
講而丞相趙忠定實先生平生知己方洗日虞淵思佐
太平可謂千一之竒逢矣奈何韓侂胄以名家子孫自
詭太后親属謂可得教旨以竊弄威福丞相乃信之不
疑先生已預憂其將几肉我丞相不寤故先生卒以讒
間歸而丞相亦及焉向使忠定能用先生言當主聽未
惑疽根未結時談笑而去之雖太平未必不可致亦何
至為其桃敵禍民鋤去無策天誅出於權變政柄從而
下移積弊既深庸繆踵發靡靡至于今未知振起之日
哉此事關世道最大固非獨先生一身之窮逹也然先
生自十九歲登第至七十歲致仕五十年間僅歴同安
簿知南康軍提舉浙東常平茶塩知漳州潭州凡五任
九考及經筵四十餘日而已翺翔未幾垂翅輙歸君恩
方隆讒間已至窮固甚矣乃得以其餘閒精究孔孟之
正傳為千萬世道學之宗主雖使先生出將入相功著
一時以彼易此孰得孰失耶故愚嘗妄謂孔子窮而在
下者也故能集堯舜以來列聖之大成晦翁欝而不伸
者也故能集伊洛以來諸儒之大成似皆有造物者司
其數於間而窮者乃所以為逹嗚呼盛哉
黃氏日抄卷三十八
