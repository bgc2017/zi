黃氏日抄卷六十五宋黃震撰
讀文集(七)
黃涪翁文
賦
賦十首對青竹得於嘉州意即吾鄉間碧玉之類也茶
賦謂寒中瘠氣莫甚於茶或濟之鹽勾賊破家於是
有胡桃松實云云蓋今用茶果云
詩
濓溪詩序言周茂叔人品甚高胷中灑落如光風霽月
晦庵謂此語最善形容有道者氣象而乃謂濓以志
廉豈濓溪二子壽燾亦不詳家世之舊居以告耶
木之郴郴詩謂知人之微楊修之取禍不如隰子之止
伐木隰子又不如百里矣之去虞也郎罷(出三卷送少章)
(詩)西風壮士淚多為程顥滴南忩讀書聲吾伊
(四卷)海牛押簾錄續(見卷六)銀茄
但觀百世後傳者非公侯東坡移和靖配食水仙見
七卷詩註
暖足瓶名脚婆唐婆鏡葉底開花號羞天花山谷
云此鬼臼也歲生一臼滿十二歲可為藥今方家所
用乃鬼燈檠草耳
書磨崖碑後撫軍監國太子事何乃趣取大物為桃
李春風一杯酒江湖夜雨十年燈見九卷寄黃幾復
詩嘲小德詩學語囀春鳥塗窗行莫鴉蓮蓬
竹夫人改名青奴匹似無田過一生(見十卷今俗云譬似)喪
家狗喪本平聲山谷詩云顧我今成喪家狗期君早
作濟川舟乃作去聲用猫兒頭笋(見二卷)在官而
可行其私惟學而已(十三卷壁隂齋銘)行菴(王良翰剪棕作)川
䖃䕢(見十四卷演禪師贊)人得交游是風月天開圖畫即江
山
序
胡宗元詩集序王定國文集序小山集序皆山谷文之暢
逹變化可壓卷者也若成誦可長一格(十六卷)
伯夷叔齊廟記謂諫武王不用去而餓死則予疑之陽
夏謝景平曰二子之事凡孔子之所不言可無信也
其初蓋出莊周空無事實其後司馬遷作史記列傳
韓愈作頌事傳三人而空言成實
楊惠之以塑工妙天下為八萬四千手眼觀音不可措
手故作千手眼今之作者皆祖惠之
山谷請東坡作文法云但熟讀檀弓
雜著以莊周内萹論為第一謂由莊周以來未見賞音
者晩得向秀郭象䧟莊周為齊物之書以論語斷論
為第二謂義理之會也不能心通性達終無所得以
孟子斷篇為第三謂子雲知孟子
解疑篇論御奴婢云退自省不肖之状在予躬者甚多
墓誌
狄遵禮知鄞縣縣無訟築亭觀延閩人章望之講學士
子頗歸之
吳革為吉州先是蹇周輔增鹽課二百萬民已失生理
而魏綸上諸縣增課九十五萬公至則請今後所增
鹽勿以為課
韓復知五臺山寺務司五臺供施傾天下惡少年多竄
僧籍中囊橐為奸君擿其魁宿置于法
劉禹為德榮縣鹽井淡而征不除君為特蠲四十萬
四會縣民岑探為妖經略使遣將童政捕斬而政部曲
多不法黃幾復言於經略謂一童政之禍百岑探不
足云
山谷貶黔州時李元叔仲良兄弟相繼周之
山谷作銘誌簡明有法多佳者晁補之父與劉道原者
宛轉尤佳
題䟦
題自書卷後予所僦舍雖上雨傍風家本農耕使不從
進士則田中之廬舍如是又可不堪其憂耶
貧士不能相活富子不足與語
牧護歌是巴中賽神曲(又見别集)
巴蜀自古多竒士獨不聞善書者
菴非屋字不當從广三國焦光傳云居蝸牛廬中意是
今菴後漢皇甫規持節監關中兵親入菴廬巡視即
用此菴字為有據依
列子書有深禪妙句蓋普通中事不自葱嶺傳來信矣
荆公勸俞清老脱逢掖著僧伽黎然生龜脱殼亦難堪
忍後數年見之儒冠自若也山谷又嘗䟦贈清老謂
其忿愠欲祝髮曰免與俗子浮沉予曰去而與祝髮
者游其中雖有道人亦如沅江九肋龜爾與俗子為
伍方自此始
男女昏嫁渠儂墮地自有衣食分詩所謂誕置之隘巷
牛羊腓字之其不應凍餓溝壑者天不能殺也今蹙
眉終日者正為百草憂春雨耳(意天字當作人)一榦一華
而香有餘者蘭一榦五七華而香不足者蕙
爾雅山有宂為岫謝玄暉詩窗中列遠岫徐季海云孤
岫龜形在皆誤用字
荆公稱竹樓記勝醉翁亭記山谷主之
歐公賞和靖疎影横斜之句山谷謂不如雪後園林纔
半樹水邊籬落忽横枝
司馬談之子遷劉向之子歆班彪之子固王銓之子隠
姚察之子簡李藥師之子延夀劉知幾之子餗皆繼
世汗簡
狂僧誓酒文見二十七卷
二十八二十九兩卷皆評書法謂二王父子之後惟張
長史顔魯公有韻本朝則東坡又論遺教經譯於姚
秦弘始四年在王右軍沒後數年至貞觀中行遺教
經
縣印却不祥云昔有道人禁人競渡不行舟人有嘻笑
者道人云此有道術夜當報我乃謁縣令置床卧而
借縣印閣其上中夜有聲硜然至印而止吾鄉明州
州印缺角聞昔有太守李夷庚精道術嘗坐三江亭
望舶舟將至戲以荔子殼置酒杯而撥之舟亦與之
俱旋俄而舟不旋夷庚驚曰此有報我者矣亟疊卓
坐其下而閣州印其上俄有飛劔來缺印一角夷庚
起而怒曰我戲爾乃遽耶作法沉荔子殼舟亦沉以
今縣印事觀之則有之矣
或問不俗之状曰難言也視其平居無以異於俗人臨
太節而不可奪此不俗人也
山谷欲取所作詩文為内篇其不合周孔者為外篇(二十)
(六卷末)
外集
墨竹賦陽虎有若之似夫子市人識之顔回之具體門
人不知
贈李彦深上丁分膰一飯飽藏神夢訴羊蹴蔬
上冢詩云松楸十年拱和云芝菌生畫栱拱與栱各字
送曹子方詩子魚通印蠔破山愚聞子魚出興化通應
港有通應侯廟故名此魚以小為貴無通印者東坡
亦曾誤蓋傳聞以通應為通印
泊舟白沙江口詩呼禹濟黃川呼禹字記出柳詩
題山谷大石畏畏佳佳石谷水畏音委佳音觜
催公靜碾茶雪裏過門多惡客自注云不飲者為惡用
之歟觀之為義本自僧人來耳
與王子飛書謂作牋古無此禮近世李宗諤始以公状
施於私敬如王元之楊大年皆不用故在高位而不
可望以相知者未嘗與書其可望以相知者不修世
俗之禮
淫坊酒肆即是道場見成都府請六祖禅師文
雨晴過石塘詩晴岫插天如畫屏余按山谷謂岫為山
之穴古作山用者非而今云晴岫插天幾自背其說
矣
揶揄作由音押
對雨寄趙正夫故人疊疊去宰木上女蘿愚按注内翰
作曾紆墓誌云宰上之木拱矣宰字代冢字用也
寄扶溝程太丞之扶亭大夫伯淳父平生執鞭所欣慕
會稽竹萌詩碩人俁俁舞公庭余友昔或謂余詩不用
經句然則亦無此拘也至蹀躞(和侍講詩)雨甲煙苗
(菜杞)薩跛虀(雪中詩)
次韻子高綠葉青隂啼鳥下游絲飛絮落花餘見晚春
意思
豫章先生傳先生其先金華人六世祖瞻以策干江
南用為著作佐郎知分寧縣瞻生玘玘生元吉始小
築水上元吉生中理中理生湜湜生庶嘗攝康州實
生先生幼孤從舅李公擇學登治平四年第調汝州
葉縣尉除大名府國子監教授留守文潞公留之再
任先是眉山蘇公見先生詩於孫莘老家因以詩往
來蘇公以詩抵罪先生亦罰金直差知太和縣移監
德平鎮過泗洲僧伽塔作𤼵願文戒酒色肉但朝粥
午飯如浮屠法時元豐七年三月也召入館纂修神
宗實錄丁母憂除同修國史辭疾為請郡奉祠紹聖
初謂實錄多誣責涪州别駕黔州安置外兄作本路
常平官避嫌移戎州徽宗登極叙復又召為吏部員
外郎不得拜知太平州九日而罷以嘗作荆州承天
院塔記運判陳舉採摘其語以為謗國除名編錄宜
州卒焉年六十一先生風韻洒落胷中恢疎事母孝
有曾閔之行遇郊當任子舍其子而官其兄之子嘗
游灊皖樂山谷等石牛洞之林泉因自號山谷道人
王炎集其文李彤再為外集(諸孫㽦近為别集)
别集
毁璧序叙山谷之女兄事姨母之子洪民師年二十五
而卒姑惡之不以葬焚而投諸江山谷築亭廬山而
妥之
通神論序論六經之旨深矣近世劉敞王安石之書讀
之亦思過半矣
馬文叔字序(元名景純)名字加景蓋自漢魏以來失之詩云
高山仰止景行行止景行猶高山也而曰景仰之者
余不知其說也
黃彛字說酒善溺人故六彛皆以舟為足
有而不規者疎之也無而置戒者親之也
轉輪藏始於雙林大士
注老子道可道一章先注常字云神鬼神帝先天先地
自古以固存所謂常也其注無名云常無欲而生太
空太空忽生天地天地以我為始故強名之曰無名
愚按老子所言雖非義理之正就其本文意儘明白
今山谷之注如此則不曉其何說矣
杜詩箋請急請假也晉令如此
咳苦革反籠竹之籠音永蜀名大竹為夢籠竹葉
出張華輕薄篇云蒼梧竹葉青宜城九醖酒
峽中養鴉雛帶銅錫環獻神名烏鬼
荅王周彦書有云孔孟之學不及於周公殆不曉其何
義
戒讀書士大夫家不可令讀書種子絶
論作詩文云安樂温飽君子所畏又自謂作詩在東坡
下文潜少游上雜文與無咎等耳
論俗呼字䖃苴泥不熟也橙橘屬也棖兩旁長木也
今人書凳為橙非是橙音澂疑今之金橘是也□
□音烈挈務出獨見以乖迕人為賢者也傀儡或
作魁礨象古魁壘之士袈裟梵語本云迦羅沙曳此
云不正色譯書略梵語也銃(充仲切)䨻(蒲迸切)使令人
不便利也論周禮□食以酒為餅若今𤼵膠餅蓋
餅也旁曰帷上曰幕合曰幄上承塵曰帟
下手書蓋不能書者盡指節
龍眼惟閩與南越有之左思蜀都賦云旁植龍目亦不
自知其失也
青陽氏本洛陽唐末有虞部者官於蜀留居井研煑鹽
為富人凡巴蜀之青陽皆以井研為宗山谷誌其墓
者名希古
眉山史氏自李順王均之亂悉散其倉廪而自匿不汙
其亂有名褒與襄者始皆登第
岣嶁讀如苟塿山顛也
牧護歌巴峽祭神刳曲木如瓠擊而歌舞蓋木瓠字誤
為牧護
或謂范子政父祖皆名士故宜賢山谷曰文王割烹武
王飩鼎叔且舉而薦之管蔡不食誰能強之
陳端夫田武成學入仕其意常欲一自洗於爼豆之間
題畫菜不可使士大夫不知此味不可使天下之民有
此色
烈風偃草木客子當藏舟入浦溆中強人力牽挽欲何
之耶
元符三年十二月甲辰夕雪寒呼酒崇寧四年二月庚
戌夜沉醉作草皆在元豐𤼵願不飲酒之後不曉山
谷之𤼵願果何如豈輕諾者耶誰實強之而輕諾也
䟦章草千字文章草言可以通章奏耳千字乃周興嗣
取右軍帖中所有字作韻語章帝時未有也世乃以
為漢章帝書謬矣
繆篆音綢繆之繆漢以來符璽書也
史紹封乞書為它日相見之資山谷曰今日魯直即他
日魯直又安用書為質耶
晉城劉仲叟多聞強識唐書天文地理律歷五行志皆
所更定諸公仰成而已
山谷作靜照禪師真贊遠山作眉紅杏腮嫁與春風
不用媒阿婆三五少年日也解東塗西抹來
書簡
極熱物能驅逐藥力隨大府出則十不得四五方
隂陽家謂克己者為官既己從仕則受制於官不得悉
如意也
刲舂鉏之股以㗖於菟豈能久堪耶
數十年先生君子但用文章提奬後生故華而不實
世間鄙事有甚了期一切放下專意修學
涉獵百篇不如深考一卷
文章無他但要直道而語不觕俗
鐙盞古有短柄沈約四聲云鐙盞柄曲
二難前輩用擬魏太子詩序云楚襄時有宋玉唐景梁
孝王時有鄒枚某疑滕主閣會集主人有兄弟俱是
顯人耳
人生須輟生事之半養一佳士教子弟又當尊敬之久
而不勌乃可以盡君子之心而其功專
涪翁孝友忠信篤行君子人也世但見其嗜佛老
工嘲詠善品藻書畫遂以蘇門學士例目之今愚
熟考其書其論著雖先莊子而後語孟至晚年自
列其文則欲以合於周孔者為内集不合於周孔
者為外集其說經雖尊荆公而遺程子至他日議
論人物則謂周茂叔人品最高謂程伯淳為平生
所欣慕方蘇門與程子學術不同其徒互相攻詆
獨涪翁超然其間無一語黨同方荆公欲挽俞清
老削髮半山涪翁亦屢諫不容且識列子為有禅
語而謂普通中事本不從葱嶺來此其天資高明
不緇不磷豈蘇門一時諸人可望哉况公雖以流
落無聊平生好交僧人游戲翰墨要不過消遣世
慮之為而究其說能垂芳百世者實以天性之忠
孝吾儒之論說至若禅家句眼不可究詰其是非
者等於戲劇於公豈徒無益而已哉讀涪翁之書
而不于其本心之正大不可泯没者求之豈惟不
足知涪翁亦恐自誤
前輩多以其所居自名東坡涪翁則皆以其謫居
之地名稱涪翁亦足配東坡若山谷乃灊皖間寺
名翁傾其林泉而樂之故亦嘗稱山谷然山谷本
唐世蠻獠黃氏洞名翁黃民也誼不當襲用但宜
稱涪翁云
黃氏日抄卷六十五
