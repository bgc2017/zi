黃氏日抄卷三十四宋黃震撰
讀本朝諸儒理學書(二)
晦庵先生文集(一)
詩賦
桂林虞帝廟樂歌迎之章三一章思其所安在而後迎
送之章三一章極其所往而猶思文法高妙語意無
窮其曰渺冀州兮何有而應之曰暢威靈兮無外慨
然斯世之意所寄焉者也
白鹿洞賦一章言唐李渤讀書舊地而南唐因創書院
二章言自太宗真宗增闢而廢於熙寧三章言今日
之再造四章言講學之要領而亂之以德業無窮之
思
感春賦空洞賦皆用騷體而無其愁思寄興悠遠矣
招隠操蓋謂淮南小山初作本招隠者而使之仕後世
皆失此意故再為申其旨又為反招隠言道誼自得
之樂時止時行無入而不自得也
遠游篇指要在願子馳堅車之句
誦佛經詩云聊披釋氏書結之曰了此無為法身心同
晏如又讀道書詩終朝觀道書繼之曰於道雖未庶
已超名跡拘先生之博覽旁通盖如此然有先生之
識則可無先生之識則惑也且此皆初卷詩多少年
時所作晚歲論語集序自悔昔者吾幾䧟焉豈謂此
時此類與不然先生他日謂昌黎自說與大顛交此
是昌黎平生死案何嚴也近世流弊浸滛凡言吾儒
者多隂用異端之說甚者昌言異端之不可廢而自
貶吾儒之不及恐又誤指先生初年之詩為證故書
至日詩自叙頃以多言害道絶不作詩而詩末句云行
迷亦已遠及此旋吾輈此悔心也然以先生晚年之
學謂漫辭為虚費工夫則可若言以明道雖多何害
耶
仁術與文善决江河詩全用進士省詩軆
西林再題謂向来妙處今遺恨萬古長空一片心此亦
非先生晚年之學
汲泉漬竒石詩末句云慨然思古人尺璧寸隂重觀詩
至此唤醒多處
梨名快果注云出本草
黃雀鮓詩坐以食稻果之罪盖戲為口腹觧嘲耳豈亦
有所指而言之耶
感興詩二十首轉陳子昂自託仙佛之高調而為切於
日用之實一章言伏羲肇人文皆造化自然之理二
章言隂陽無始謂鑿死混沌者為妄三章言人心與
造化通惟至人能軆之四章言不能軆造化者為形
役五章言周衰已久孔子作春秋而司馬公乃責後
世封大夫為諸侯非先見六章言漢衰獨孔明伸大
義而帝魏之失當革七章言唐啓土不以正而致賊
后之簒賴范太史聲其罪八章言隂陽常倚伏當軆
陽復之端九章言北辰居其所當軆為人心之要十
章言聖人刪詩定書皆以敬為傳心之本十一章言
伏羲仰觀俯察以立象十二章言六經無傳而程氏
作十三章言顔曾子思孟子傳有要領十四章言元
亨利貞之動静以誠為主十五章言學仙者逆天偷
生十六章言佛論緣業而繼之者談空虚十七章言
育材失其道十八章言作聖當自早十九章言仁義
之心當守二十章言文辭之弊當除
卜居喜雲谷之成
六經說命篇始有學字見奉答景仁詩注
拜張魏公墓下自此皆訪南軒登南嶽之詩凡五十三
首既别而歸沿途凡九十四首既歸懷南軒者復數
詩
觀洪遵雙陸譜詩云近從新譜識梟廬擬唤安陽舊慱
徒只恐分隂閒裏過更教人誚牧猪奴盖用陶侃樗
蒲者牧猪奴戲之語譏之深矣頃余會京口有蜀人
袁象澦舉林和靖語云平生所不能檐矢與圍棋余
因謂博之與弈其廢時亂日一也吾夫子云為之猶
賢乎已者正借無益之事以甚言無所用心之為害
非真謂博弈之猶可為也陶威公與林和靖之說殆
天生自然之對因合之為四句曰雙陸牧猪比圍棋
擔矢同二公皆妙語千載仰高風繼又反之為四句
曰牧猪滋畜飬擔矢溉禾蔬博弈何為者猶疑反不
如
公濟勉以教外之樂先生答詩云如云教外傳真的却
是瞿曇有兩心就渠所嗜處唤醒此納約自牖之義
也愚平生謂禅學為異端之異端鑿空無據自號教
外正其自納敗缺處然未有可余之說者今見先生
詩庶以自信
雲谷諸詩先生寫幽居自得之樂其云天道固如此吾
生安得寧自言不息之功如此幽居云乎哉
聞雷詩誰將神斧破頑隂地裂山開鬼失林我願君王
法天造早施雄斷答羣心讀之令人感動豈為龍大
淵軰𤼵耶
南康往回詩其出游南康之陽白鹿洞折桂院(李逄吉讀書處)
李氏山房(李公擇讀書處)棲賢院西澗臥龍庵(武侯祠)萬杉寺
(天聖旨禁剪伐)開先寺簡寂觀歸宗寺陶公醉石温湯康王
谷水簾落星寺其歸游山之北圓通寺石門寺天池
院佛手岩(天池院有清燈處先生親見光景明滅隨刻異状)東林西林(白蓮池在)
(東林)太平興國宫(慧遠取孔老言著沙門不敬王者論明皇謂見九天使者降因立此宫)
訪濓溪宅講太極圖而别同游者
游白鹿洞詩云不及揚李覇謂南唐興書院事
武夷精舍詩武夷溪九曲多湍激獨第五曲平廣而最
深大隐屏臨其上屏下兩麓相抱先生淳熙癸卯卜
築其間堂曰仁智堂左曰隐求右曰止宿左麓之外
復引而右抱為塢曰石門别爲屋其中曰觀善齋以
居學者石門之西少南曰寒棲館以延道流觀善前
山之顛為亭回望大隐屏曰晚對東出臨溪為亭曰
鐡笛而緫扁麓之口曰武夷精舍釣磯茶竈皆在大
隐屏西溪左右皆石壁無側足之徑又為漁艇以濟
出入各賦一詩凡十二篇又别為櫂歌十章詠九曲
云
古之蕙即今所謂零陵香出秋華詩注
第十卷詩多致仕後作樂府附焉
封事奏劄講議
壬午應詔封事孝宗初即位詔云朕躬有過失朝政
有闕遺斯民有戚休四海有利病並許直言先生謂
聖躬雖未有過失而帝王之學不可以不熟講盖言
御簡策不過諷誦文辭求大道不過留意老釋也謂
朝政雖未有闕遺而修攘之計不可以不早定盖言
金人乃不共戴天之讎而講和則無一可成之事也
謂四海之利病繫於民生之戚休民生之戚休繫於
守令之賢否而本原之地在乎朝廷言不自朝廷擇
監司以察州縣雖今日降一詔明日行一事欲以惠
民而適增擾欲以興利而適重害也末復獻說以為
此正所以仰承太上皇付託之意願緫紛更之疑
庚子應詔封事謂國之大務在恤民恤民在省賦省
賦在治軍其本又在人主正心術以立紀綱而歸極
於一二近習得以賣債帥之弊其言哀痛切至貼黃
乞至御前開拆
戊申封事退朝後屢詔不起而以書對也謂大本在
陛下之心急務在輔太子選大臣振紀綱變風俗愛
民力脩軍政六者而六者之未理皆原於此心一念
之私隨事注釋以期於必感悟且闢老釋管商之說
終之曰歲月逾邁如川不返不惟臣之蒼顔白髮已
廹遲莫而竊仰天顔亦覺非昔矣讀之令人揮涕
按先生上續孔孟講明帝王之學遭值夀皇英
明不世出之主而三上封事皆堕空言其言婉切
明盡盖自漢至今能言治道之士莫之能尚而當
時曾不聞有賞異之者扵是異端浸滛之患為可
畏而先入之說為主有非可旦夕觧㦯者潜藩輔
德之舊必有任其責者矣
己酉擬上封事此光宗受禪之初也講學以正心修身
以齊家遠便嬖以近忠直抑私恩以抗公道明義理
以絶神姦擇師傅以輔皇儲精選任以明體統振綱
紀以厲風俗節財用以固邦本修政事以攘夷狄凡
十事各盡一陳而緫序其意
甲寅擬上封事此光宗違和之後專指久不過宫之事
明以父子天性之說
癸未奏劄其一勸講大學其二勸絶和議其三勸以修
德業正朝廷立綱紀
辛丑奏劄其一勸以災異求言其二勸以正心任賢其
三勸以浙東救荒乞撥錢米住催官物等數事其四
乞五斗以下小戶免撿放場著為令及行建寧社倉
之法其五乞寬紹興府和買其六乞減星子縣稅錢
其七乞給白鹿洞勅額
戊申奏劄其一論刑以弼教乞獄訟先論尊卑其二論
清庶獄任選官乞州獄專注關陞人其三論經緫制
錢乞先將災傷年分盡依分數豁除其四論江西科
罰乞令帥臣措畫其五論二十七年未有寸效以天
理有未純人欲有未盡
甲寅行宫奏君臣父子經權之誼以勸寧宗委曲感悟
光宗其二論讀書窮理其三論湖南重賦其四論邵
州寨栅其五論潭州城壁
乞進德劄勸以湯武反之之功
乞進講劄勸不間寒暑假故日分
乞看詳封事乞瑞慶節不受賀
經筵留身四事其一勿葺東宫其二盡禮過宫其三不
聽左右其四山陵改卜
論災異劄因都城黑煙乞修德
論喪服劄因太上違豫乞承德
乞修三禮劄欲關借祕省禮樂諸書
經筵進講大學止誠意章大略與章句或問同惟關繫
人主身上處更覆懇切至如惡惡臭如好好色直以
為好善惡惡之真恐只是𤼵於必然之實意無自欺
耳如乍見赤子將入井皆是舉一以槩真心之發見
當以後来者為正
祧廟議異於禮官之議者三禮官欲以太祖居第一
室今議以僖祖擬周后稷居第一室用順太祖尊祖
之心禮官欲以僖祖以下者居夾室今議以宣祖以
下者居夾室謂以子孫祔於僖祖則爲順不可轉以
僖祖反祔於子孫禮官欲一世為一室兄弟代立者
同一世今議以一帝為一室以太祖太宗仁宗高宗
為世世不祧在七廟數外而祧真宗英宗又謂以僖
祖為始祖之廟議雖出於王安石為司馬公所非而
程頥實主安石之說
山陵議謂納音坐丙向壬之說非禮經葬北方北首
之義而紹興地淺氣洩當尋富陽臨安等縣
南康諸狀乞減星子縣稅及因旱乞截留綱解倚閣官
物奏補賑濟人戶告身及乞賜白鹿洞書院勑額及
頒降九經
浙東諸狀乞撥會子度牒救荒給降賑濟告身減丁錢
住催官物捕蝗大者每斗百文小者每升五十文
廵歴諸州每州復奏事宜次年洊饑乞悔過謝天責
躬求言盡出内庫助費詔戶部催理舊欠乞住催云
輸納而後賑恤猶割肉㗖口謂蘇軾言熙寧荒政費
多無益以救之遲故也謂修水利費短利長到嵊縣
用錢三十文糴稗一升繳進
乞修黃岩堰閘謂水利修則黃岩可無水旱之災黃岩
熟則台州可無飢饉之苦
乞減紹興和買謂浙東惟温州無和買餘六州共二十
八萬一千六百疋有竒而紹興獨當十四萬六千九
百有竒而會稽縣元科納一疋者今二疋半緣立法
之初先支見錢漕臣私扵越而又復私扵會稽故所
抛獨多而貽害如此今欲去紹興和買之弊而不先
減當日請本之額如負千鈞膂背不堪不減所負之
物但移而寘之懷䄂必無益矣
乞減塩酒義役欲行二稅塩萬戶酒皆福建法也義役
則謂處州預排者有害欲依山隂置田助當役者而
不預排
按唐仲友六状始行以丞相王淮之庇也道誼之不敵
勢利如此
守漳州奏減折茶錢龍眼荔枝乾錢豐國監鑄不足鉛
本錢趙不敵所增無額錢大略謂官吏無状避罪希
賞不能仰體聖朝愛民厚下之本意不顧郡計之盈
虚民情之苦樂既已增立虚額扵前而又強為登足
扵後不過因民之訴訟而科罰之甚則誘人以告訐
而脅取之
條奏經界先乞擇官次乞戶部給紹興打量攅筭印本
次乞圖帳書筭官為出費次乞通縣均紐次乞官田
槩量而辰戍丑未年更簿次乞召買廢寺田産
乞褒錄高登其人嘗同陳東上書後為静江古縣令不
肯為秦檜父立祠為潮州試官論直言不聞之可畏
策閩浙水沴之所由檜益怒削官貶死容州
申請
自為同安簿即申學校及昏禮等事為南康申造甲不
可為例增種麥徒相為欺新寨合廢石堤合脩軍治
不可移湖口縣而建昌星子縣不可改隸江州木炭
乞免折價謂農桑家有木無錢而畸零絹不可折錢
反重及乞定五禮乞祀泗水侯孔鯉乞加封陶威公
侃且述劉羲仲吳澥論贊辨夢登天折翼之誣
論督責稅賦狀督責二字考之前史則韓非李斯惨刻
無恩詿誤人主之術非仁人之所忍言也慮傷治體
不敢奉行
差役利害狀朝廷罷支耆戶長錢以充經緫制而此
等重役遂一切歸保正長
經界申状鄭昭叔知僊遊縣丞經界行移覃思數日洞
曉以告同官使洞曉又使保正長無不曉然後打量
兩月而辦
湖南飛虎軍辛弃疾剏置後改隸襄陽相去千二百餘
里非便
二十二二十三卷皆辭免状自初乞嶽祠至乞致仕
書
與鍾戶部論經緫制欠錢謂民所不當輸官所不當得
制之無藝而取之無名自戶部四折而至扵縣不過
巧為科目而取之民是時先生方為同安簿領而憂
天下如此
與李教授及陳宰書皆言贍學錢州縣得通用
與黃樞密書謂逆亮之死正當以為憂
與陳漕論塩法謂福建上四州歲運一千萬斤而漏落
者何啻數百萬斤欲罷海倉及下四州諸縣之買納
使客人請引南自漳泉北至長溪從便徑就埠戶買
販可增至千五百萬斤愚恐此事不可盡利以遺後
害也豈先生偶未之思耶他日與趙子直書云欲明
申恐增賦當以此說為正
與陳侍郎書謂主講和而有獨斷而有國是二者大患
之本
賀陳丞相書謂一日立乎其位則一日業乎其官一日
不得乎其官則不敢一日立乎其位繼此所與書皆
責之之語矣
與汪尚書書謂省闈主蘇氏貢舉議為未知講求他日
不可施於天下又書謂吕申公家一二議論悖理而
明公篤信之繼此所予書亦皆責之矣
答張敬夫書論復讎之名義又書論將帥屯田及帥
司團教為勞費強盗枉法殺傷犯奸從人皆死為太
過又書請力為君相言問學又書言孟子一書
最切今日而以財用之柄屯田之議今日養成無出
此二者
與胡守等書論荒政
與吕伯恭書謂向見吾兄扵儒釋之辨不甚痛說又
書論出處謂欲葺文字以待後世
與韓尚書龔參政陳丞相等書皆論出處痛快語也
與史丞相等書皆力求歸
與皇甫帥書言湖廣之寇當募土人討之
與丞相書乞為白鹿洞宫云與其崇奉異教香火為名
而無事以坐食不若修祖宗令典使以文學禮義為
官而食其食之為美
與南康諸縣議荒政書謂由軍而縣方能推以及民
上宰相書謂以荒政之急為緩自古國家傾覆之由何
嘗不起於盗賊盗賊竊發之端何嘗不生於飢餓今
朝廷愛民不如惜費之甚明公憂國不如愛身之切
其言苦至所當成誦
與趙帥子直書論舉子元令兩鄰附籍未為便當今有
孕五月即四鄰先取本家乞附籍状又書乞免起
精舍又書言福建賣塩事欲申明則恐增賦
答林澤之書論汀寇事當奏劾官吏致變者以謝其人
倚閣錢物以慰人心不致響應即募土人捕之而禁
軍决是無用
與陳福公書謂憂在天變地動而境外事不預焉
與陳丞相書謂易不易讀且讀詩書論孟
與史太保書責以變異重仍而不發一言又書勉以
勸主上求言
答詹帥書戒以勿刊諸經說又言先儒經觧不以已姓
名加經上又書謂浙中怪論百出頗自附於伯恭
又謂科舉業伎俩愈精心術愈壊
答陳同父書奉告老兄且莫相攛掇留取閒漢在山裏
咬菜根了却幾卷殘書又書云世間事思之非不
爛熟只恐做時不似說時人心不似我心孔子豈不
是至公血誠孟子豈不是麤拳大踼到底無著手處
愚竊意麤拳大踼必就用陳同父来書中語然以此
形容孟子亦不害其為救世之精采也
與張元善書自言平生辭官只是兩事一則分不當得
二則私計不便若是本等差遣力之所能堪豈有不
受之理又載虞丞相除蕭果卿御史蕭曰彼見吾
憒憒謂我不能言而以是處我也其輕我甚矣首論
其黨遂併攻之論者服其勇云
與黃仁卿書請祠事云亦似不必如此隨分仕宦不起
患得患失之心何處不是安地
與趙帥書言招填禁軍緩急何足恃賴正當别作措置
以漸消除又書言拘集海舡事差官點視即時放
𣪚令於界内漁業不得拘留
與留丞相諸書極言漳州失經界及朋黨事又云朝
士有不願為忠臣之說恐不得為興邦之言也愚謂
魏徵忠臣也故可自言不願若他人不願是甘為佞
臣非欲尭舜其君直諛其君為尭舜而已此說真不
可不以為戒又按晦翁漳州經界為吳禹主一人
之訴而罷與趙帥書極言之
與趙尚書書謂無可用之才出門墻又書謂改更學校
之政為閒慢及趙為丞相又責以祧廟非禮於答黃
仁卿書稱趙乃謂韓是好人今日弄得朝廷郎當自
家亦立不住盖時趙已罷相矣初先生貽趙書謂任
天下事當自格君心之非始而格君心又當自身始
最後謂今而後知丞相大不相知然則趙雖賢相先
生後亦因國論而疎他何望焉若其與留丞相書直
責其聽邪言罷經界决不復為之用
與楊子直書謂喻於義為君子喻於利為小人而近年
一種議論乃欲周旋於二者之間回互委曲費盡心
機
答汪尚書諸書論前軰於釋氏未能忘懷則以身譬之
而誘以求所安之是非其辭婉甚及論兩蘇與王氏
異同則以孟子天討明之謂王氏僅足為申韓儀衍
蘇氏學不正而文成理其弊又不止楊墨其辭甚嚴
盖釋氏人皆知其為異端心自習熟而嚮之故使人
心反思其是者之是安蘇氏聲名文學震動一世未
嘗有以為非故非峻辭以闢之則人莫悟也程子
謂高祖有服不可不祭雖七廟五廟亦止扵高祖雖
三廟一廟亦必及扵高祖但䟽數不同耳宋公以
外祖無後而歲時祭之先生謂不若為之置後
與張南軒諸書謂胡氏改姪字稱猶子未安謂節祠當
隨俗但不當用此廢四時之正禮謂伯恭漸釋舊
疑盖佛學也又謂其日前只向駮雜處用功又出入
蘇氏新巧壊心謂明道之言通透灑落渾然天成
伊川之言質慤精深可奪天巧謂以敬為主則内
外肅然不忘不助而心自存不知以敬為主而欲存
心則不免將一箇心把捉一箇心外面未有一事裏
面已不勝其擾擾儒釋之學只於此分如云常見此
心光爍爍地便是有兩箇主宰不知光者是真心乎
見者是真心乎他日先生與汪尚書又謂不學不思
而坐待忽然有見就便僥倖於恍惚之間亦與天理
人心叙秩命討之實了無干涉自謂有得適足為自
私自利之資此則釋氏之禍横流稽天而不可遏有
志之士隐憂浩嘆而欲火其書也愚按論佛教之害
政古惟一昌黎論佛教之害人心今惟一晦翁害政
之迹顯而易見害人心之實隠而難言故闢佛者至
晦翁而極論春秋正朔謂加春扵建子之月愚謂
此說尚當考訂古今三統各以其時受朝貢可也四
時有定春實在寅而移加扵建子之月於義何居且
豈所謂行夏之時者耶
答張南軒云漢儒可謂善說經者不過只說訓詁又
云觧經但可略釋文義名物而使學者自求之又
自云傷急不容耐之病苦未能除若得伯恭朝夕相
處當得減損又云子夀兄弟氣象甚好盡廢講學
而專務踐履於踐履中要人悟得本心此為病之大
者夜氣不足以存不是存夜氣是存心
與南軒論癸巳論語說一一䟽駁其未然愚按南軒多
是統說大體又多扵本意上生新意晦庵則分文釋
句只依本意而使學者自得之以南軒高明若此今
為晦庵所䟽駁猶未可安况新學晚生不經師匠而
可自是其說者乎晦翁之盡言南軒之受益皆後學
所當自反而以兩說參訂可使人長一格尤宜詳味
也
答南軒論良心𤼵見處謂即日用之間渾然全體如川
流之不息天運之不窮而鳶飛魚躍觸象朗然論
心性情之别謂情根乎性而宰乎心中節不中節之
分特在乎心之宰不宰而非情能病之又謂盡心
知性知天孔子謂天下歸仁者也存心養性以事天
顔冉請事斯語之意也又謂有天地後此氣常運
有此身後此心常發要於常運中見太極常發中見
本性又謂理之至當不容有二若以必自巳出而
不蹈前人為高則是私意而已又論仁謂仁者生
之性愛其情孝弟其用公者所以軆仁上蔡所謂知
覺只是智之𤼵用處謂仁者心有知覺則可謂心有
知覺為仁則不可又論未𤼵之旨謂思慮未萌而
知覺不昧是静中動事物紛糾而中節不差是動中
静
答東莱書来教謂吾道無對不必較勝負恐吾道中着
不得許多異端邪說學校之政名存實亡徒以䧟
溺人心敗壊人心不若無之為愈論說左氏亦頗
傷巧恐後生傳習重為心術之害精騎恐誤後生
讀書愈不成片叚人心至靈只自家不稳處便湏
有人點檢外事十損四五矣但恐密切處不似外
事易謝絶清議二字記是劉元城語
答東莱書謂佛老文字贊邪害正者雖工不可取(文海)
廬阜竒處盡在山南南康作劉凝之庵以俸給不應
得者為之凡此隨俗漸乖宿心子静近却說人
湏讀書講論但不肯翻然說破今是昨非之意子
静約秋凉来遊廬阜渠兄弟豈易得但子静似猶有
些舊来意思回思鵝湖講論時是甚氣勢今何止十
去八耶子夀之亡極可痛惜近得子静書云已求
銘扵門下属某書之此不敢辭子静到此數日講
論比舊亦不同又云子静舊日規模終在熹因與說
渠雖唯唯終未窮竟
答東莱書謂學者推求言句工夫常多點檢日用工夫
常少明道箴上蔡慱記為玩物渠一向掃蕩明
道言當與元豐大臣共政此非權譎苟以濟事然亦
湏有明道廣大規模和平氣象誠心感人然後盡其
用耳范公雖不純師程氏觀其辨理伊川之奏豈
盡以東坡為是横渠墓表出扵吕汲公溺扵釋氏
非深知横渠者為學之序為已而後可以及人逹
理然後可以制事
答劉子澄書聖賢立言本自平易今推之使高鑿之使
深明道嘗為條例司官而伊川作行状不載明道
謂青苗可且放過而伊川扵西監一状計較如此明
道乃孔子之獵較伊川乃孟子之不見諸侯也學者
只當以伊川為法愚謂此魯人善學柳下惠之意也
合以答東莱說明道欲與熙豐大臣共政一叚参看
温公論東漢黨錮為光武明章之烈而不知建安
以後士大夫不知有漢室却是黨錮之禍毆之如荀
淑正言扵梁氏用事之日其孫爽已濡迹扵董卓專
命之朝及其孫彧遂為曺操之臣想當時自有一種
議論文飾荆州地平守當在外趙子直只要尋
箇不說話底人宜乎作貴人也更進一步参到周子
充地位矣居官只押文字便是進德修業地頭
答陸子夀諸書反覆論喪祭之禮答陸子美書辨詰太
極西銘至再而止答陸子静書辨詰尤切條其理有
未明而不能盡人言者凡七終又隨條注釋斥其空
疎杜譔謂如曰未然各尊所聞各行所知亦可矣書
亦扵此而止愚按先生平生拳拳諸陸之意不少衰
相約来游廬阜幸其議論稍回子夀之死子静亦求
銘扵東莱而求書扵晦庵道誼之交自若也
答陳同甫諸書大闢其尊漢唐之說意氣軒騰辭鋒峻
厲有出師一掃之象同甫終信服亦歲修晦庵始生
之禮云
與范直閣書論忠恕一貫謂曾子於一貫之語默有所
契指此二事日用最切者以明道之無所不在
與黃端明書謂其有德請納再拜之禮
與王龜齡書謂其有節行聲名而勉之以學
與陳丞相書謂求賢將使正巳毋取之投書獻啟之流
以對偶評天下士
與劉共父書謂有志天下者求士必扵無事之時
答鄭景望論舜非輕刑訓釋虞書甚備但欲復肉刑愚
恐此事當更審若按吕刑則肉刑亦非聖人所制
答尤延之書論揚雄臣賊莾但畏死貪生而有其迹亦
不免誅絶愚按雄之劇秦美新似不止畏死貪生而
已莾亦何嘗殺不頌功德者耶然雄後世尊之比孟
子甚至本朝名儒或抑孟而尊揚先生獨奮春秋之
筆與孔子誅少正卯異事同科亦竒矣哉
答林黃中謂其論室戶及闢邵氏先天之說皆非
與郭中晦論揲蓍且論易有太極一段以卦畫言之太
極者象數未形之全體兩儀者一為陽而一為隂四
象者陽之上生陽為太陽生隂為少隂隂之上生陽
為少陽生隂為太隂八卦者太陽上又生陽為乾生
一隂為兊少隂上生陽為離生隂為震少陽上生陽
為巽生隂為坎太隂上生陽為艮生隂為坤又書
論西銘理一分殊
答程可久黍尺及先天圖又云不湏别立門庭
答程泰之揲蓍之法及論焦延夀以震離兊坎直四時
十二辟卦直十二月分四十八卦為公侯卿大夫而
六日七分之說生焉初無法象本無可據不待論其
減去四卦二十四爻而後見其失揚雄太玄次第乃
全用焦法其八十一首亦去震離兊坎而但擬六十
卦又書疑東陽陵即今巴陵敷淺原即今廬阜敷
陽山正在廬山西南老子儼若容一本容作客字
恊韻
答李夀翁謂麻衣易說收拾佛老術數緒餘戴主簿名
師俞者所造
答袁機仲諸書袁謂河圖洛書不足信先生謂無柰顧
命繫辭論語皆有是言袁謂卲子先天之說不足信
先生謂自初未有畫說六畫滿處為先天伏羲所畫
及卦成後各因一義推說則後天之學而文王所演
其餘答卦位納甲等說纖悉具備且寄以詩曰忽然
半夜一聲雷萬戶千門次第開若識無心涵有象許
君親見伏羲来其意象殆有不知手舞足蹈者袁終
不從先生嘆曰信乎其道之窮矣謂参同書本不
為明易乃姑借此納甲之法以寓其行持進退之候
異時每欲學之而不得其傳無下手處不敢輕議先
生盖自貶以譏袁之輕議也愚按近世趙一岩編易
序業書乃直指此為先生欲學参同而不能先生豈
欲學参同者哉燭破如此明白又豈不能者哉
與周益公諸書謂先君子喜學荆公書愚按荆公書正
蘇公所譏笑者所好不同每如此然荆公書恐亦終
非可訓者又議論吕許公范文正相與其後歐公
載同心國事而忠宣削之曲盡其情愚謂忠宣削之
誠是也文正平生為吕公所賣晚不得已卒為國家
強起耳歐公他人也不知其細可為兩家調停之語
忠宣為人之子家庭之所聞見悉矣豈可厚誣乃翁
心事哉
答耿秉謂入淅從士大夫遊所聞無非枉尺直尋苟容
偷合之論心竊鄙之
答薛士龍謂自熙寧立教官學者不得自擇師是以學
政名存實亡
答林謙之謂自昔聖賢教人莫不以孝弟忠信莊敬持
養為下學之本今之學者例以為鈍根小子之學無
足留意其平居道說無非子貢所謂不可得而聞者
答柯國林謂自得是自然而得豈可強求今人多作獨
自之自故不安扵他人之說而必巳出耳
答許順之謂子韶說得儘高儘妙處病痛愈深又一書
近聞越州洪适欲刊張子韶經觧為之憂歎不能去
懷半畆方塘一鑑開天光雲影共徘徊問渠那得
清如許為有源頭活水来此詩亦見答許順之書中
答范伯崇謂在喪廢祭古人居喪皆與平日絶異故宗
廟之祭雖廢而幽明之間兩無憾焉今人居喪平日
之所為皆不廢而獨廢此一事恐亦有未安卒哭葬
後用墨衰常祀於家廟可也按禮外祀雖喪不廢内
禮純吉左傳僖公三十二年卒哭特祀於文烝嘗禘
於廟者春秋時禮之變
力學之說見與魏應仲書居官之說見與范伯崇書皆
當寫出服行者也
影堂奉主之說見答劉平甫書
答何叔京猛省提掇僅免憒憒一少懈則復惘然此正
天理人欲消長之機不敢不着力孔明出祁山略
數千戶而歸盖所以全之孟子艾讀為乂有斬絶
自新之意狼疾古字通用不必言誤墨氏以儒
者親親之分仁民而親親反有不厚釋氏以儒者仁
民之分愛物而仁民反有未至又謂馮道許以具
臣已過
答吴叔京書謂存者道心亡者人心愚意理雖相近語
各有為人心道心是状體叚之隨異操存舍亡是指
效驗之相反今以存者為道心一念之復本體固由
是而全若以亡者徑為人心則恐亡是放而不求之
謂於人心何有㦯者人心止是飲食飢渴之類晦翁
自謂雖上智不能無人心則人心非亡之謂也又
書謂仁是用功親切之效一見疑之徐讀至盡處晦
翁自注云此句有病以此知後學讀前賢之書何可
執一言為據且如連日點校亦粗知其方惜未能閒
居静觀也又書謂所學繫於所禀愚按此語類程
先生稱往雖學作兮所貴者資但繫之一字更合斟
酌盖學本期以變化其氣禀之偏但人自各隨其禀
以有成就而能自變者惟其人耳又書說體用顯
微以理象而言極分曉
答馮作肅書謂性死而不亡若以天地為主則非有我
之所得私若以我為主是乃私意之尤者釋氏正如
此
答連嵩卿天下歸仁只以仁歸之如宗族稱孝之類
答程允夫謂蘇黃門早拾蘇張之緒餘晚醉佛老之糟
粕古史皆不中理又書謂其隂險元祐末年規取
相位力引小人楊畏使傾范忠宣又謂蘇氏嗾孔
文仲去程子文仲後悟嘔血至死事見吕正獻遺書
答胡廣仲論性謂真是指本體而言静則只是情之未
發非以静状性又書辨太極七疑
與吕晦叔論祭儀廟皆南嚮主東嚮廟在所居之東南
又書辨周正又一書答林擇之說三代正朔尤
詳然皆疑辭
與石子重書聞洪适在會稽開張子韶經觧此禍不在
洪水夷狄猛獸之下館職又與學官不同者神宗
嘗許其論事曾晳舍瑟見從容不廹灑落自在之
意亦見狂處
答陳明仲書多辨佛學又書言别廟者凡五等
答李伯諫書謂以釋氏為主然敢詆伊洛而不敢非孔孟
者直以身為儒者耳豈真知孔孟之可信而信之哉
又書云却是從儒向佛故猶以先王之言為重若
真胡種族不招認此語矣所以煆煉之如此又云便
欲立地成佛正如將小樹来噴一口水便欲他立地
干雲蔽月豈有此理所以開曉之又如此伯諫終以
此回心云
答吴公濟諸書亦辯佛
答林釋之謂古人自小學中涵養成就今人無此工夫
但見大學以格物為先便欲以思慮求之又書云日
用間常切點檢氣習偏處意欲萌處與平日所講相
似不相似
答蔡季通書託以教子令韓歐曾蘇之文滂沛明白者
揀數十篇令成誦所論及鍾律星經易圖陣法琴
說卦氣等而譏林黃中袁機中妄非邵氏盖季通實
先生慱古之友也
與方伯謨書多論易語孟又云禱雨到天師前焼香
便記着後漢書何緣有效
答梁文叔書論制度謂求義理論看史謂且當治經
與吳茂實書謂陸子夀近講學其徒有曺立之萬正淳
極佳
與任伯起書謂今士大夫能言真如鸚鵡
答江德功多論經書謂近世溺於佛學而辨其易說之
非
與黃真翁論經
答曺子野論史
答虞士明論易論語
答游誠之謂功夫用力處在敬而不在覺
答丘子野辨筮短龜長之說及老子等說
答李深卿辨儒釋及吕氏之學甚詳
答楊子直論太極極詳盖出所讀者
答廖子晦及鬼神之說又舉陳了翁事警其處變
葬法沙灰隔螻蟻炭屑隔木根十二律各以本律
為宫而生四律(每間一律中間者間二律)為二均之聲變宫變徵
者自宫而下六變七變而得之乃十二律之本聲
問日之所由謂之黃道而月有九行黑道二出黃道
北赤道二出黃道南白道二出黃道西青道二出黃
道東并黃道為九日月之行不同如此何以同度而
食答謂日之南北雖不同然皆循黃道而行日月道
雖不同亦常隨黃道而出其旁朔則同在一度望則
遠而相對弦則近一而遠三其交蝕如一人秉扇一
人執燭而過說在詩十月之交孔䟽甚詳
答曾致虚云誠字在道則為實有之理在人則為實然
之心而其維持主宰全在敬字白鹿只作禮殿不
為象設依開元禮臨祭設席
答黃商伯及喪服制度位牌法只卧之於地
答詹元善攻其治詞業之失甚至
答潘叔度云整齊嚴肅則中有主而心自存又云江
南之業恐自是慶歷元祐之功
答潘叔昌謂建州有徐柟者常言始皇賢於湯武管仲
賢於夫子荀彧未見其有扶漢之心其死何足悲
四十七卷皆答吕子約書所問似覺纏繞細膩費先生
之說甚多使人厭倦
答吕子約書(四十八卷)多不切之問纏繞不了先生
謂伏羲神農見扵易大傳八卦列扵六經史遷獨遺
而不錄六國表所謂世易變成功大議卑易行不必
上古貨殖傳譏長貧賤而好語仁義為可羞伯夷傳
辨許由事固善然其論伯夷之心正與求仁得仁者
相反
答王子合云送伯恭至鵝湖陸子夀兄弟来會講論之
間深覺有益先生與一時諸儒切磋者如此近世乃
誤以為朱陸會争之地甚者至立學以主陸可歎也
已(令聞改曰宗文)先生居喪時家祭不行及至時節略具
飯食墨衰入廟酌酒瞻拜愚謂此以義起禮孝子慈
孫之志盡矣應世接物隨分應副子合問孟子
道性善伊川以為本明道言其繼何也先生謂明道
就𤼵明處說伊川是對氣質而言問八卦之位如
何答謂康節說伏羲八卦乾南坤北文王重易更定
此位大槩近扵傅會穿鑿且置之愚按先生專主邵
氏之易而今其說又如此然則後生且讀文王易足
矣他將焉考心經界事先生自謂少時見所在立土
封牌皆為人題作李椿年墓
答滕德粹云四明多賢士所識者楊敬仲吕子約(監倉)
所聞者沈國正(煥)袁和叔到彼皆可從游也
答楊元範謂元亨利貞文王只是大亨而利於正至彖
傳文言乃有四德之說愚謂此平實語又謂隂陽只
是一人隂氣流行即為陽陽氣凝聚即為隂愚謂此
通透語
潘恭叔問答謂桓公非殺兄管仲非事讎(荀卿謂糾為兄薄昭謂糾)
(為弟)謂鄭氏不曉周禮籥章之文以七月一詩分三
體籥章之豳雅豳頌以大田良耜諸篇當之不然即
别有詩若如鄭說以四章半為豳雅三章半為豳頌
成何曲拍耶風皆自然如風動物而成聲若謂關
睢周公所作只與後世撰樂書相似卷耳是欲酌
酒以觧其憂傷
答鄭仲禮若無存養實踐而但欲曉觧文義雖盡通諸
經不錯一字亦何所益高氏遣奠祝詞形神不畱
者非是據開元禮作靈辰不留吉凶祭以讀祝居
主人左右為别
答程正思說訟葬地與其得直於有司不若兩平於鄉
曲之為愈也致知力行論先後致知為先論輕重
力行為重異論紛紜不必深辨切不可於稠人廣
坐論說是非著書立說肆意排擊愚按先生平日衛
道之嚴迹多類此豈非有先生之學則可耶然吾徒
真不可以不戒也浙學尤更醜陋如潘叔昌吕子
約皆深䧟
答周舜弼行篤敬執事敬敬字本不為默然無為時設
湏向難處力加持守訓釋致中和之注頗詳
答董叔重書叔重論殷之三仁有云當與社稷俱存亡
不可復顧明哲保身之義愚按明哲保身但存進退
之節非謂貪生畏死若死得其所是於明哲保身非
相反也論河圖洛書天地之數皆五論禹貢稱
漢水入江匯為彭蠡恐當時地入三苗禹亦不能細
考江流甚大漢水入之未必能有增益今人不敢說
經文有誤多回互耳愚謂彭蠡自受江東西之水以
入於江亦猶漢水受荆襄等之水而附入江也若謂
彭蠡因漢水入江之勢相衝洄洑不能射注直下而
名之為匯則可若謂漢水之盛江不足以容而匯入
為彭蠡則不可凡言五世祖者自本身通數艮
其背不獲其身只見道理當止處不見己身之有利
害禍福也行其庭不見其人只見道理當行處不見
在人之有強弱貴賤也為銘墓云因得好行狀故
不費力
答黃子耕祭禮神主惟長子奉之支子居官或旋設位
以祭仕宦既未免出來只得忍耐更看自家分内
許多道理甚底是欠缺底隨處操存隨處玩索不妨
自有餘樂何至如此焦躁耶調遠邑而歸既無冐
進之嫌又絶矯亢之累經界打重法人於田叚中
間先取正方步數却計其外尖斜屈曲處約湊成方
却自省事
答曺立之陳太丘亦是不當權位故可逶迤亂世若以
其道用之朝廷而無所變通亦何望其有益人國哉
答萬正淳正淳論舍生取義謂義當生則生豈謂義與
生相對為輕重謝氏乃謂生秉於義則舍義取生且
義而可舍雖生無益矣王淳引張子謂君子之道
天地不能覆載恐失之太高子思雖云天下莫能載
復云天下莫能破大小兼該可也愚竊意莫能載者
喻其大之極謂君子語道之廣大也莫能破者喻其
小之極謂君子語道之精微也破之一字注觧未甚
訓釋愚竊意粟粒之小針可破之若愈小則雖針亦
無所用其巧故曰莫能破焉春秋滕杞諸國書伯
書子不常正淳謂當時以爵之大小為貢之多少故
有職貢不共而自貶其爵者如子産争於平丘之會
及吳晉黃池之會可見先生云沙隨說正如此游
楊為老莊之說䧟溺得深横渠說乾卦恐皆過論
易有伊川傳只看此尤妙
答吴伯豐書多論讀大學詩論語西銘所言多與先生
契合先生託以詩傳補脫及編祭禮
答葉永卿先天圖具推行之法
答劉公度書譏臨川荆舒祠記譏陳君舉只要雜慱包
衆說不相傷葉正則亦是如此聖門教學循循有序
無有合下先求頓悟之理
答劉季章謂今人讀書背却經文横生他說又說古
聖賢只見義理都不見有利害可計較應事接物直
是判斷分明推以及人吐心露膽亦無回互孟子
說未有義而後其君雖是理之自然到直截剖判處
却不若董生之有力謂善類消磨得盡之說若消
磨得去此人便不濟事
答胡季隨南軒文最好是奏議異時自作一書又書
論戒懼謹獨兩節文義極分曉可以細讀為學不
厭卑近愈卑近則工夫愈實而所得愈高遠其直為
高遠者反是自謂灑落者乃是疎略放肆之異名
兩字本是黃太史語延平先生拈出是要學者識深
造自得氣象不謂不一再傳其弊至此古之聖賢只
是教人於下學處用力至此等處未嘗言也
答高應朝講義若不教人以日用工夫只學得一場大
話
答沈叔晦書謂刻東萊文真偽相半惟大事記有益
答所問兩塗之疑謂聞道讀書湏告以所謂道何道
所謂書何書聞之讀之又如何用其力更願審叩以
決其是非愚謂先生以其受象山之學故其說如此
所謂引而不發者耶再答讀書數條先令虚心熟讀
本文若便雜諸說下稍只得周全人情恐亦闢其先
入為主者
答孫季和書季和自謂病在輕弱先生令痛下功夫知
行並進又與論中庸太極等說且云浙間學問一向
外馳百怪俱在亦頗覺有弊否
答石應之書云富貴易得名節難保
答諸葛誠之書皆言與子静辨只是尋箇是處
答項平父亦以其習子静議論而告以講學工夫
答應仁仲論易本義不自意推尋至此
答王季和謂孔門之教不過孝弟忠信持守誦習之間
答時子雲謂向編近思錄欲人說科舉壊人心術處而
伯恭不肯
答王伯豐說參伍字義及畫卦法
答趙幾道謂蘇子古史序於義理綱領見得極分明惜
其從初為學功本無次序
答楊簡卿書却其求趙帥書云向使前舉未登科不成
如今亦要舉状關陞
答吳宜之却其求館求試
答趙昌甫云只固窮兩字是着力處不然即堕坑落塹
無有是處又士巧言語為人所說易入邪徑如近世
陳無已不見章雷州吕居仁不答梁師成盖絶無而
僅有
答徐彦章論動静及經疑
答潘謙之伊川亦有時教人静坐然孔孟以上却無此
說要湏見得静坐與觀理兩不相妨乃為的當
答李守約持敬工夫只大綱收領勿令放逸亦何必兀
然静坐然後為持敬哉
又答李守約庶母謂父妾生子者士服緦麻若生巳者
則儀禮有公子為其母之文因人說琴謾為考之
然不能琴
答李時可說誠者物之終始云人心不誠則雖有所為
皆如無有若自始至終皆無誠心則徹頭徹尾皆為
虚偽又書云王氏書義序明言是雱說荆公奏議
却云一一皆經臣手又書此書說條例
答包詳道古人為學只是升高自下曾子工夫只是戰
兢臨履是終身事中間一唯盖不期而會
答顔子堅云不念身體髮膚之重天叙天秩之隆方將
毁冠裂冕以從夷狄之教顯道不能諫止已失友朋
之職節夫更有助緣尤非君子愛人之意聞已得祠
曺牒髠㔆有斯急作此奉報且更與子静謀之
答安仁吾生極罵其狂妄將答趙然道書生之兩書合
看極有益
答范叔義謂絜矩之義少日聞之范公如圭字伯逹
答趙子欽以其欲凑補易傳七分先生云其曰只說得
七分者亦曰沉酣浸漬自信自得之功更在學者自
着力耳豈是更要添外科釀玄酒而和大羹也耶
答徐叔載云放翁詩近代惟見此人為有詩人風致
答葉正則責其所著書多籠罩含糊又自謂在荆州看
得佛書若見得道理分明便無事殺決不暇看佛書
欲得面會相見彼此劇談不須得如此遮前掩後欲
說不說做三日新婦模樣
答徐居厚今人但見孔子問禮問官無所不學便道學
只是如此却不知得他合下次第大底本領方有功
夫到此
答方賓王多論語疑
答陳師德言讀書之法
鄭子上論愛物謂有知之物乃是血氣所生與無知之
物異恐聖人於此亦有差等先生云此說得之
答林一之文字只就一段看不湏引證旁通又論三
代什一之法甚詳合細考
答李尭卿多論經疑答陳安卿亦然安卿尤善推廣詰
難
答張仁叔云什一之法湏以周禮為正而参取孟子班
固何休諸說愚恐且當以孟子為正若周禮雖名為
周公之書而實出於王莽之世不先於孟子也說
律吕正聲是全律之聲子聲是半律之聲其說甚詳
令作圖子輪轉看
答謝成之云詩枉費工夫不切自巳淵明所以為高正
在不費安排處東坡凡篇篇句句依韻而和之雖其
高才似不費力然已失其自然之趣矣太極說各
一其性者云五行各專其一而人則兼備
答陳廉夫云為學工夫不在日用之外檢身則動静語
默居家則事親事長窮理則讀書講義大扺只要分
箇是非而去彼取此耳
答胡平一云周首十一月而春秋書春正月若其下書
建子月事則改月號而以冬為春若書建寅月事則
用夏正月而亂周典為胡氏學者乃謂夫子欲行夏
之時以寅月為歲首所書事則建子月之事無其位
不敢自專也然月與事常差兩月恐聖人作經又不
若是之紛更也不若缺疑之為愈
答徐子融有性無性之說甚悉云氣質之性只是本然
之性堕在氣質中
答宋深之謂子莫執中與三聖執中文同意異及孔孟
言性之異
答陳器之公之為仁猶言去其壅塞則水自流通然便
謂無壅塞者為水則不可又書云性之綱理有四
曰仁義禮智四者之中仁義又是對立關鍵仁義雖
對立而仁實貫乎四者之中智又能成始能成終者
也
答葉味道既祔後主復於寢陸子静不能行而子夀敬
伏
答徐志伯四壁環列前軰之象而遊燕寢卧其中非便
横渠言得夫子象無設處為此耳
答鄭衛老問近思錄云王介甫說律是八分書言律之
長處又云封建郡縣互有得失理則封建為公
答張敬之云以善服人者惟恐人之進於善愚恐服人
不過欲人之服己未必忌他人之為善若以晦翁他
處議論槩之恐此亦於本意上略侵過界分更當俟
長者而請焉
答林正卿論蔡季通被謫云陳子翁曾作諫官及被謫
猶着白布衫繫麻鞋赴旬呈朝廷行遣罪人正欲以
此困辱之若必求免是不受君命也正卿謂伏羲
易如隂陽代謝若有推排而莫知其然文王周公易
則六十四卦之名乃十八變後之私記三百八十四
爻乃三變竒偶之私記潜龍牝馬等物如今卦影勿
用利有攸往等語如今斷卦之文孔子易則卦名者
時也事也物也初二三四五上者位也九六者人之
才也處某事居某時用某物才位適所當則吉否則
凶先生批云近之十三卦㦯云蓋取者疑辭未必
見此卦而制此物
答龔惟微春秋經文太略諸說太煩且其前後牴牾非
一不若即他書之易知者求之
汪叔耕以太極圖有單傳密付之三昧先生答謂聖賢
言語惟恐人之不觧豈有故為不盡之言而单傳密
付也哉此篇甚詳
答方若水不求只是本分求着便是罪過不惟不可有
求之之迹亦不可萌求之之心不惟不得說着求字
亦不可說着不求字方是真能自守不求人知也
答方子實主一無適之謂敬只是展轉相觧非無適之
外别有主一主一之外又别有敬也
答何巨元云先天圖自復之乾為陽自姤之坤為隂贊
康節手探足躡者以遇在上而復在下故以手足言
答吴玭謂道不難於求而難於養康節之告章子厚云
以君之才於吾之學頃刻可盡但湏林下一二十年
使塵慮消𣪚胸中豁豁無一事乃可相授
答吴斗南說聞道及廟制等兩書其詳可讀
答陳衛道論性理與釋氏兩書皆當讀
答余方叔物性甚詳
趙恭父書奔喪投壺兩篇曲禮之正篇儀禮亦名曲禮
答趙恭父不得已而從宦惟有韜静晦默勿太近前為
可免於斯世耳一㦯不幸為人所知便不是好消息
也
趙致道謂程子言仕宦奪人志蓋於窒礙處侵侵入於
隨時徇俗先生云當事事省察而審其輕重
答許生近年有假佛釋之似以亂孔孟之實者其法首
以讀書窮理為大禁常欲學者注其心於茫昧不可
知之地以僥倖一旦恍然獨見
答汪易直管仲不死子糾而從桓公乃是先迷後得
答潘子善欲專務静坐又恐堕落那一邊去只隨動隨
静無時無處不自省覺又云揚敬仲其人簡淡誠
慤自可愛敬而其議論見識自是一般又自信已篤
不可復與辨論正不必徒為嘵嘵也
答余彛孫不耕穫不菑畬此爻乃自始至終都不營為
而偶然有得之意聖人之無為而治學者之不要人
爵而人爵從之皆是也
答林德久韓子說所以為性者五而今之言性者皆雜
佛老而言之所以不能不異在諸子中最為近理
又書盡其心者知其性也言人之所以能盡其心者
以知其性故也愚按先生以此說性理儘長若以文
勢觀之恐合且依諸儒之說順下說去蓋下文有知
性則知天一句影帶分曉盡心則知性知性則知天
皆是一串順去道理今若以盡心本於知性則下文
知天又本於知性恐文理未必然况人豈有不先盡
其心而一切以性為先者然先生說則以知性為明
理固宜以明理為先也又書云仕宦只合從選郡
注擬是家常茶飯今人於堂慣了不覺其非故有志
之士亦不免俯首其間為人所前却
答歐陽希遜孔子只是說箇為仁工夫至孟子方觧仁
字之義理希遜疑明道言性以為水初出無濁或
泥沙外物汨之此孟子所謂䧟溺其心者也豈得以
惡亦不可不謂之性嚴時亨又疑才說性時便已不
是性深恐啟人致思於杳冥不可䆒詰之地
答嚴時亨鄕黨雖上齒有爵者席於尊東使自為一列
不為衆所壓亦不厭却他人即所謂遵也遵亦作僎
張元德謂許世子止之事左傳云許悼公瘧飲世子止
之藥卒公羊云止進藥而藥殺也可見悼公之死於
藥矣若當時止偶不嘗世子何為遽棄國而出奔先
生謂於經不見說止出奔事
答甘吉甫云舜居深山尹耕莘野豈不是樂以終身後
來事業亦偶然耳
答黎忱易經未易讀蓋易本卜筮之書故先王設官掌
於大卜而不列於學校學校所教詩書禮樂而已至
孔子乃於其中推出所以設卦觀象繫辭之旨而因
以識夫吉凶進退存亡之道在今已不得其法又不
曉其詞而暗中摸索妄起私意不若且看詩書禮樂
之為明白而易知也
答李晦叔問程氏祭儀謂凡配止以正妻一人㦯奉祠
之人是再娶所生即以所生母配先生答云程先生
此說恐誤唐會要中有論凡是嫡母無先後皆當合
祔並祭又書云方其生存夫得有妻有妾而配祔
又非生存之比兄家設主弟不立主只於祭時旋
設位以信榜標記祭畢焚之未分五行時只謂之
隂陽未分五性時只謂之徤順
答李敬子天之外無窮而中央空處有限天左旋而星
拱北仰觀可見四遊之說則未可知然歷家乃以筭
數而得之非鑿空而言亦與左旋拱北說不相妨如
虛空中一圓毬自内而觀坐向不動而常左旋自外
而觀又一面四遊以薄四表而止又云歷說如月
令䟽及晉天文志皆不可不讀
答胡伯量葬地湏擇稍有形勢環抱處廬墓則不必
又答李繼善誌石湏在墓上二三尺許
答郭子從據周禮賈公彦周人少稱伯某甫至五十乃
去伯某甫而專稱伯仲古用小皮帶束衣而外加
大帶故謂之紳申重也江都集禮祭版皆長尺二
寸慱四寸五分厚五分下文云八分大書後人以八
分連五分難讀至改為五寸八分
答葉仁父身外之事當一切聽天其自至者亦擇其可
而受之其不至者則無求之之理也
答孫敬甫說禪學云少曾見某老與張侍郎書云左右
既得此禪柄便可改頭换面用儒家語說向士大夫
答吴元士論律及琴甚詳
與鞏仲至論詩謂古今詩有三變虞夏以及魏晉為一
等自晉宋間顔謝以及唐初為一等自沈宋以後著
律詩下及今日為一等荆公詩選乃就宋次道所有
序引有費日力於此良可惜也之歎然使老夫筆削
更當去其半放翁筆力愈健簡齋詩有合改定處
龜背文正脊甲五應五行次甲八應八卦又次甲
二十四應節氣
答卓周佐拒其求薦甚詳
與湖南諸公論中和書言性情甚詳
答㦯人謂經傳之言誠有指實理而言有指人之實有
此理而言有指人之實其心不自欺者而言
又答㦯人知得如此是病即便不如此是藥若更問何
由得如此則是騎驢尋馬只成閒話矣
黃氏日抄卷三十四
