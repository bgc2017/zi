黃氏日抄卷六十九宋黃震撰
奏劄
戊辰輪對劄子(咸淳四年七月二十一日)
臣一介㡳僚獲當輪對此正祖宗立法使微臣皆得
盡言為聖子神孫慱盡下情之地臣雖至愚何敢不
思報稱顧臣樸陋語言不知決擇惟陛下深念祖宗
立法之意視此其事甘以臣言為不識忌諱特加垂
聽焉臣聞人主當常存天下萬世之慮不當徒徇目
前一時之安如以目前一時而論則陛下之所值何
其可喜之多也如以天下萬世而論則陛下之所值
何其可憂之甚也臣愚不敢泛引姑以至近之事為
證先皇帝在御四十一年以言天灾則旱火薦臻江
濤震撼國都幾無以奠枕以言人情則殿旅澒洞郡
卒相挺赤子所在而弄兵以言狄患則殘金之虚喝未
已降寇之反噬已至韃復以自古所無之暴飄忽南下
極而至於投鞭斷江凡其變故幾無寧歲玉食不甘兢
兢度日至今思之猶使人髮立神竦而自陛下踐阼
于今五年天時常順人心粗定三邊亦無大警陛下自
視孰與先皇帝乃幸而所值若此此所謂可喜之多
者也然此正不可以為喜者也千金之子繼有世業猶
當深思盛衰之變以力圖保守之策陛下今日所
值之時果何如時也太祖太宗普天所覆之天下
至南渡僅有其半高宗南渡之天下至端平以後所
能實有而籍焉者又幾止於半之半而又緣此民日以
窮兵日以弱財日以匱士大夫日以無耻民窮之極至
於浙右内地亦多私相殺奪一旦潰裂何以救藥兵弱
之極至於所在尺籍多是閒民冐請脱有緩急何所倚
仗匱乏之極至於州縣皆已焦竭大農猶苦乏支駸駸
至於壞爛不可收拾至若士大夫又多狃於流俗漸變
初心既欲享好官之實又欲保好人之名兼跨彼此之
兩間自以和平為得計而不知幾成西漢之風矣蘇軾
有言平居既無犯顔敢諫之士臨難必無捐軀徇義之
人風俗至此最為可悲其餘貪饕小夫則又在所不足
論者也夫以境土日蹙如此而凡所維持之具又日壞
如此陛下試思如此不已患將安極此所謂可憂之
甚者也向使陛下踐阼之初即如先皇帝早歷艱
難則思其難以圖其易正自未必非福柰何承甚可憂
之勢乃有適可喜之幸踐阼五年以來無一動容變色
之慮居則惟見湖山歌舞之已久宫居服食之便安而
凡京襄淮蜀之荒殘中原河北之狐兔未必關於念慮
也出則惟見儀衛法物之塞途簾幃粉飾之夾道而凡
驅逐出巷之啼號窮僻在野之愁歎皆不接於見聞也
臣恐陛下真以目前一時為可安遂至於忘天下
萬世之慮矣陛下聖性高明聖學日新前古興亡洞
在心目臣亦何敢遽謂陛下因其安而忘其慮盖亦
竊有所疑也自昔人主之能保天下者其要有四上祇
天命下畏民碞外憂敵國而首以人言為脉絡凡其實
有祗畏憂虞之心未有不騐於屈已受言之際先皇
帝備經艱難而終保治安者亦以當時之人言動及危
亡不惟不以為忤又能惻怛而聽信之爾頃者一再言
官之出臺本末必非遷除之常也而或者已妄意其論
諫不合一二輪對官之敷奏本末見有嬰拂之迹也
而或者已相戒其無及時事夫事之有無既非臣之所
得知言之臆度亦豈臣之所敢信及宗陽宫之建本一
細事耳言者固未為知體陛下乃果一切不之聽
陛下獨不思之宫之建否其事小而言路之通塞其事
大耶使國家之事或有大於此者亦將侵尋自用付人
言於不足䘏而可耶國家唯以公議為元氣人主唯以
納諫為盛德陛下春秋方富外間早有難於受諫之
疑關係異日夫豈小故使陛下而真有祇畏憂虞之
心當不若此此臣竊意因目前一時之安遂至於忘天
下萬世之慮者也且臣轉觀近事已非昨比雖目前亦
未可遽以為安而甚矣幸之不可以常得也陛下所
幸者天時之常順而近者霖潦連月江浙多浸既雖開
霽終不調適則歲事可憂矣所幸者人心之粗定而近
者京城咫尺羣愚嘯聚既雖捕戮不過威勝則民情難
保矣所幸者三邊之無大警而近者重慶為西蜀一綫
之脉既燬于火光州金剛臺為淮西襟要之口又燬于
火况其造舟運糧忽又聞於諸閫之探報則邊情愈不
可測矣夫此三者豈容併見設不幸年穀果荒饑民羣
擾而又外寇乘之國將何以為國而今則皆有其兆矣
陛下及此安得不超然覧聳然懼自畏目前之安而
深為天下萬世之慮耶陛下而真為天下萬世之慮
亦豈他有甚高難行之說不過於民之窮兵之弱財之
匱士大夫之無恥四者亟加之意而已民之窮雖已極
陛下真以天下萬世為慮而亟救之則民可使立蘇何
也民困於椎剝爾陛下斷斷自今視内藏封樁左帑
為一家那朝廷之財補大農之闕而凡積欠虛數無藝
煎迫之苦一洗之乃擇賢守令再整州縣則困於椎剥
者立蘇矣否則大農不得已迫州縣以應宣限州縣亦
不得已刻百姓以辨綱解雖日頒寬䘏之詔秖屬空談
誰能為陛下真䘏民者陛下之民益窮而天下日
趨於壞矣如之何而不早自慮也兵之弱雖已極陛
下真以天下萬世為慮而亟治之則兵可使立強何也
兵惰於閒散爾陛下斷斷自今飭内外軍將訓練無
虛日所養必所用所用必所養而凡邸第占破市井買
名之弊盡絶之仍詔臺諫官常切覺察則惰於閒散者
立強矣否則管軍者惟事驅役營運而帶甲軍貧不聊
生典郡者惟事刺賣名糧而廂禁軍大半游手雖特出
招募之令反增虚費誰能為陛下練其兵者陛下之
兵益弱而天下日趨於壞矣如之何而不早自慮也財
之匱已極陛下真以天下萬世為慮而亟撙節之則
財可使立裕何也財耗於冗費爾陛下斷斷自今内
而宫掖近而宦寺燕飲非時之犒賜佛老無益之禱祠
軍員占借之貼支吏禄寄名之預請人人而覈之事事
而節之極而至如養軍最為國家巨費又能不于其多
而于其精乃緫一歲之入酌為一歲之用則耗於冗費
者亦且立裕矣否則取之盡錙銖用之如泥沙其入愈
多其出愈不貲縱他求理財之策不過適以自戕其根
本誰復為陛下憂及後患者陛下之財益匱而天
下日趨於壞矣如之何而不早自慮也民之日窮兵之
日弱財之日匱三者臣皆察察言之已有所不忍士大
夫者皆天民之秀天之所生以遺陛下臣亦何忍敢
以無恥為言誠以國之所與立者以士大夫士大夫所
能為國之與立者以氣節使氣節消靡而為和平則賢
者幾成無益於人國此乃世道命脉之所繫社稷安危
之所關非但如貪饕小夫可殺可辱不過一時一事之
失而已也臣首願陛下恢張聖聽表屬直言以洗
濯其晶明之質以養成其剛大之氣使視人間之富貴
如浮雲而以天下之利害為切已社稷靈長終必頼此
次願陛下精擇剛方有識之士專任銓曹甄别之權
以博采當今之譽望以破去吏文之纏繞使廉能得以
吐氣而貪鄙無所容奸功庸顯著將必由此又願陛下
預於三歲科舉之前申嚴祖宗科舉之法以明白
區處燈後之納卷以剛决痛戢游手之撓羣使真才不
困從容達旦而兼人富民不以雷同假手而倖得則仕
進各于其正又必權輿於此他若京學生歲補太學不
過十一人又不過分取三歲一補之元額顧乃盡率天
下而路使太半䧟為流落不肖之歸漢人有言士修於
家壞於天子之庭今世之士未及修於家而陛下之
法先已壞之矣此亦士習根本之所繫也人才雖有次
第先後之殊陛下皆當致其涵養作成之力否則士
大夫之風俗既壞天下事豈不愈趨於壞而甚可慮也
哉臣所以告陛下毋以目前一時為安而深以天下
萬世為慮其所當慮而行之者雖不止此大要恐亦不
出於此陛下於此行之果力使民之窮者立蘇兵之
弱者立強財之匱者立裕士大夫亦一變而復其本然
之天以為陛下懇懇切切相與維持則天時之已順
者斯可望其常順人心之粗定者斯可保其愈定三邊
之無大警者斯可捍禦使不至於有警蓋其所可慮者
知所慮則於所可安者斯真可安爾臣狂慮輙發罪當
萬死惟陛下矜察其至意明詔二三大臣擇其可
行者亟慮而圖之臣雖獲罪萬萬無悔取進止
第二劄
臣嘗竊謂理學至本朝而後大明至先皇帝而後
心契先儒朱熹大中至正之說至皇帝陛下而後力
究先皇帝心傳面命之旨凡陰陽造化之源性命心
情之别儒生學士皓首窮經而未能得其要者陛下
一一剖析曲當領會無遺真足以上繼堯舜禹湯文武
之傳矣然此其講明也非其施行也自昔帝王之學始
於格物致知者正將推而極之於治國平天下爾陛
下上繼堯舜禹湯文武之學而未能遠復堯舜禹湯文
武之治者獨何歟其世變之難遽返歟抑亦有害之者
而然歟夫天下之說有真有偽有正有邪邪者未能洞
照則正者非實得偽者未能盡絶則真者未精粹臣請
為陛下别白而言之夫自有天地而凡流行於其間
者無非實理自聖人出而輔贊天地而凡推行於其間
者無非實用天地所賦之性我有之人亦有之我是以
順而導之以能化草木鹿豕之羣為仁義禮樂之懿是
之謂教天地所生之物我資之人亦資之我是以財而
成之以能變茹毛飲血之俗為宫居衣食之安是之謂
政二帝三王躬踐其精粹以淑天下其見之紀載者是之
謂書先聖孔子條列其本末以詔後世其見之傳授者
是之謂大學先皇帝之所面命者面命乎此陛下
之所力求者力求乎此皆不待臣言而知惟願陛下
静思深考其間果嘗有一事之詭異否果嘗有一字之
空言否人生果能外此而一日以有立否此其所謂正
者也此其所謂真者也自昔聖人幾千年相續而得以
成此亦已盛矣亦已盛矣豈復有毫釐之未盡尚待於
他求哉夫何世變如輪無暫停息成之極即壞之漸治
之餘即亂之初時則有飽食煖衣無所用心而不知衣
食之所自来者遂至於忘吾聖人之恩出而肆其胷臆
創為邪偽其初不過戲劇其後信為事實其𤼵僅類訛
言其末卒至流禍身被聖人之教而得其安乃曰不必
教也身頼聖人之政而得其食乃曰不必政也心者人
之所能與天地參二帝三王之治天下先聖孔子述二
帝三王之治以詔後世皆本此心而彼乃曰心不可有
當禁滅之如死灰而謂二帝三王之治先聖孔子之說
皆皇降而帝之後衰末之事也彼其所以力排正大之
說不過欲自售其邪偽之說而不知初無此事亦無此
理也老子本一隱士死於中國秦失嘗往而弔之其事
載於莊周之書甚明也邪偽者乃誣老子度關西去留
道德五千言陛下試觀嘗有此事否也甚至黃帝本
上古聖人葬於橋山漢武帝嘗過而祭之其事載於司
馬遷之史可覆也邪偽者併誣黃帝乘龍上天名之為
道家始祖陛下試觀嘗有此事否也其源不過如此
其後附之為神怪者益不足辯是天下本無所謂道教
也邪偽者架空也佛本西域國主之子厭世俗而求寂
滅刻苦深山老病以死本無他異也中國邪偽之流乃
緣之而謬為譯書誣佛為有丈六金身備極豪侈至謂
能使盗賊小人之囑我者皆可轉而生天陛下試思
果有此理否也下至達摩本佛氏破戒之徒憚檢律而
肆無籍嘗入中國不遇故去亦無他說也中國邪偽之
流又緣之而謬稱教列别傳誣達摩為能三蘆東渡隻
履西歸而肆為幻妄壞佛本說至謂淫坊酒肆無非道
場陛下試思果有此理否也其源不過如此其後假
之而肆兼并者益不足道是天下本無所謂佛教也邪
偽者架空也惟其本無是教而皆邪偽者為之也故其
傳雖歷千載之久而其說終無一毫之驗如漢武帝之
未嘗長生如梁武帝之莫能延祚滔滔皆是不勝舉也
人惟生長習熟於其中信服既深致遠成泥愈不驗信
愈篤如禱晴而益雨禱雨而益晴則諱之而不言及晴
久而自雨雨久而自晴即貪之以為功大凡天人之感
通止由至誠之一念豈有他術哉此其事之至顯而易
見者猶且甘於自欺若此其餘乞福眇茫祈祐將來者
益無可證是天下真未嘗有道教道亦初未嘗立教真
未嘗有佛教佛亦初未嘗立教皆起於邪偽者架空而
訛以傳訛愈降愈下竟不計源始之何如也厥今流弊
之極棄父母而為之者半天下竭膏血而奉之者徧天
下有家者弊於此而不可以為家有國者弊於此而不
可以為國舉世為此紛紛不知正因何事陛下試又
於此静思深考其間果有一事之非詭異否果有一字
之非空言否人生或如其說不婚不嫁不田不蠶人之
類滅已久果能一日以有立否此其所謂邪者也此
其所謂偽者也陛下究心於先皇帝心傳面命之
學以上繼堯舜禹湯文武相傳之統必了然於彼邪者
偽者之架空而後能粹然於此正者真者之切實於其
正與真者快如沃心則去其邪與偽者易於反掌而致
知格物之學真可達之治國平天下之效且又惟今之
時則易然也何也前代之未能遽絶乎此者以愚民自
入䧟誘而流俗未易禁止也今民間不敢擅為僧道必
待朝廷度牒此一機也前代以來之所未有也本
朝前此之未能住賣度牒者以和糴於焉助本而楮幣
頼之相資也今免糴既省造楮度牒亦可住賣此一機
也又本朝前此之所未有也住賣不過三十年其徒
皆已老死免其指脱下可以富百姓收其莊産上可以
富軍國鼓鑄其銅像銅器又可使貨泉流布天下然此
猶以近效言也鰥寡孤獨之類少而姦盜之罪省使人
人得正其綱常兇愚吞併之根絶而冤訐之獄稀使人
人得安於耕鑿無懴罪之說以誤民而閭里之所好皆
真善無花鼓之戲以誨淫而喪葬之所行皆正禮千有
餘年邪偽架空蔓延天下不可勝言之禍不動聲色銷
磨就盡而使民俗得盡復唐虞三代之舊如四塞之雲霧
净掃而再覩青天如積年之蛆穢盡除而重添活水開
闢以來之竒事未有如此之大快者是陛下繼堯舜
禹湯文武之學真能使天下復見堯舜禹湯文武之治
而恢闢之功反更視之有光也豈不愈盛哉豈不愈盛
哉惟陛下果斷而力行之取進止
黃氏日抄卷六十九
