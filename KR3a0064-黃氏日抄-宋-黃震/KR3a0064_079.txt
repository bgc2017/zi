黃氏日抄卷七十九宋黃震撰
公移
江西提舉司(咸淳八年八月十一日交割)
免一路同官通啟劄公文
當職偶叨誤渥兼權倉司又以小官不容辭免今既兩
月深恐稽違將以八月十一日黽勉拜受權行管幹退
惟才疎資淺何修而可逃責尚惟十一州五十六縣同
官悉心見教别具單劄禀求外仰本司預期關報所屬
照應凡舊例啟劄一切蠲免但各以職事及人才之賢
否民生之休戚親書徑說毋事文談
客位榜
天下之治在人才人才之進在薦舉當職平生不求人
今亦不受人之求自到撫州應大小舉狀並先奏告上
天然後望闕拜發今此兼提舉司職事竊恐外州同官
未知或循習舊比偶有干請仰書表司先責罪狀應遇
投下書劄並湏先問來歴是求舉不是求舉方可拆
呈如挾書求舉而誤拆呈書表司斷杖八十其干請
之官平日雖賢坐此一失亦斷斷不舉備榜客位仍轉
牒所屬通知庶免違誤
免專人匣子公文
州縣之不可為專人害之也專人之不容不遣匣帖之
違限激之也匣帖之不能不違限匣帖到司之繳費阻
之也今請諸州主管官及五十六縣知縣各造自承往
回盝四箇盝面刻某州某縣遞文字盝於其傍刻題某
月某日發某月某日到主管官則總在州諸廳申狀入
盝知縣則總一縣諸廳申狀入盝縣道之不近驛路者
則遣人就驛或就州附遞鎮寨之不近縣道者則遣人
送至各縣附盝撫州諸縣則附本州之直州人當職每
日坐廳盝到當面投下即時當面遣報以期彼此相安
無事若夫體此區區毋自違誤以取多事則在州縣之
同官本司將於報應之遲速占人才焉今次第一盝請
主管官取在州官脚色狀知縣取在縣官脚色狀先次
入盡以應頭限本司惟務省事國家之法人心之理即
是本司之約束此外别無預祝請各廳徑將此批榜諭
通知
抽回專人
牒帖請州縣各官任責自置認册自立信限某限解若
干某限解若干本司以厚待士大夫諸州縣同官一洗
舊弊毋落吏手自誤取擾而一切以至誠與本司相守
應于日前專人並引抽回除程一日定到後至者斷逐
各處義倉米牒帖各官依實具見管責限補舊欠自行
置册供申一日先具遵禀入新置自承盝子附遞到或
有差吏在外者準此不問此單所具諸縣一體牒榜各
縣分帖使各備榜縣前通知
詞訴約束
漢置十三部刺史以六條按察專為郡國不能奉法養
民者設國朝之置監司即漢人之置刺史其職固自有
在非使代州縣受詞訴為一道聚訟之委也法曰縣斷
不平許經州州斷不平許經監司盖亦防州縣長吏萬
一受賕曲斷而然其曰許云者又必察其所斷真有不
平而後受非以次第而至必指為受訟之地與州縣等
也近世承平日久風俗日變豪家蠶併小民必反其鋒
以越訴侵占富家不納王賦必匿其形以越訴欺詐如
此等類不一而足閭里坐此蕭條縣道坐此敗壊根本
所繫令人痛心本司今亦遇三受詞但非事屬本司已
經州縣而所斷不平者決不受理其有事雖屬本司而
不經州縣并不經本司乃越經朝省臺部脱狀送下者
並具狀繳申不敢施行仍先申照會備榜司前使衆通
知其餘條畫自有法在
義役差役榜
吉水鄭知縣排結義役又排差役隨宜區處各有條流
良可嘉嘆役者自下而上第一重官司盖基本之地也
知縣於此盡心能知先務他復何憂然天下風俗不同
人心私意各出義役若成固是勝於差役而近來義役
亦多有弊結義役者或出於物力高強身充主役之家
則中戶以下舊來不係充役者皆拘入義役此等事力
不及之戸向來既苦妄糾今來幸有定論亦只得俛首
從之中戶以下排結既衆則上等戶反寬而身充主役
者坐制其權役使羣動自家戶産陰已免役此一弊也
中戸以下既入義役差排輪充或十日五日宜不為重
而不幸都保有重難事偶在此十日五日之内此等人
戶縣道生疎支吾不行權歸主役間有主役而不仁者
反為打話賣弄之人充役之家一舉遂空主役之家兼
并得便此二弊也大凡鄉保有大役有小役大役者保
正也小役者大小保長也所在保正有事多是裒率大
小保長之錢以應縣吏之誅求則雖名小役亦重役也
向也上戶充大役小戶充小役家有一二十畆之田輪
充一次尚可支當今中戶以下盡入義役則小役之為
大小保長者降而差及一兩畝田及無田而有屋基有
墳山挂名縣道略有税産者皆須充大小保長一次輪
充其家遂索而貧苦益衆此三弊也甚矣役法之難也
國朝仁厚先賢輩出極力思所以免之僅免得衙前之
役而在鄉落充保正副及大小保者無策可免乾淳間
處州松陽方創義役而他州效之人戶無争糾廢家之
患官司免每歲排結之擾可謂良法矣日久弊生又復
有如前三者之弊常平司以役事為職合先主張此事
然此事必知縣得人皆如吉水則可不擾而辦若自監
司遥度而制之事益擾而未必辦矣備帖一路五十六
縣各隨宜處置面覈鄉司底籍知人戶虛實無以其詭
挾為擾而且以併聚見數凡見成鼠尾單不可為準此
一事也禮請上戶自與面議毋以文引而以劄目毋入
吏手而自與面言毋拘緊限而屬其便宜公議或結義
役或從排役各從其便此二事也充役自役首為倡而
存留一等小戶略有産税者别充小役毋容盡入大役
以革前所說三者之弊此三事也吉水縣區處已備併
請用今日本司之說而參訂焉使役法既成而上下戶
皆便方為全美仍榜各州主管官衙前使衆通知此通
行之說也又近年王寶章知台州勸諭上戶各出田供
長役之費每都不過二百畝而其費有餘即以花利餘
錢衆買役田衆置之田既及初約之數即以元助之田
撥還元助之戶今已成就處名矣遂得役戶不失元田
不費分文而役事自有義役莊田雇募長役人戶並不
知有役事之擾此是王寶章創行若本路有鄉貴人士
上戶能自募效及作宰好官員能行勸募尤為無窮之
利并與帖榜
本路通判水利公劄
某猥以晩末兼貳常平常平者民生根本所係若何而
可稱塞是惟各郡寅恭之賢是仰是頼竊惟常平之要
有三曰義米曰役事曰水利也義米本百姓自備凶荒
而有司者奪之此何忍言役事惟知縣可與上戶面議
而上司乃公移掣其肘某不敢效凡皆略以鄙見達之
所屬同官矣然此目前吏文之事也惟水利真足利民
無窮所關尤大而為常平之官者乃以非省所吏文之
所促迫往往亦念不及此今歲部内天幸小稔農隙在
望又久雨之後必可冬晴殆天賜之暇也若不亟圖何
以為吾民久長之計哉撫州最近已選委吳司戶訪求
修築以禮勸而不事文移隨事宜而不立定說次第漸
有端緒惟是各州去司存隔遠某徒有拳拳而不敢踰
度恐事未必成而徒擾也區區欲望府判多方體訪管
下有無廢壊合修去處及為豪家所占合修復去處或
選委同官單車親行相度或分劄縣官請寄居上戶與
之面議次第往復一惟以書如議家事然不勝願幸之
至
放結關久禁人公牒
我朝以仁立國事非惡逆無不赦放此事元因朱隅官
余隅官兩家有隙率衆相鬭名曰結關已經二十八年
朱隅官余隅官皆久已死亡而被喚結關之人老於獄
戶死無日矣奈何八該眀禋郊祀儲君及星變以至聖
上登極大赦官司皆不與呈放豈所以布宣朝廷寬大
之恩哉今日眀禋禮成恩霈將到所有元寄州院杜一
周茄四元寄司理院余六乙周四二元寄臨川縣張二
余宜生三獄共六名係元解十一名囚死僅存衰老待
盡之人並牒押回本貫州縣着家聽候六七十歲衰老
二十八年坐獄一旦再見天日復還故鄉得以老死於
田廬中皆聖恩之及也外有曾嫩曾四乙元因何十章
五脅令隨從燒毁譚宅屋宇正犯人何十章五已斷而
曾嫩曾四乙因循禁獄自戊午至今壬申亦已十五年
此又何為者耶併與牒押回本軍着家取交管申母令
曖昧不決老死獄中而後已也
曉諭遺棄榜
本司元有慈幼局見今所養不過四五名各已長成之
人盖撫州風俗素美無甚遺棄慈幼徒有虚名當職愧
焉因念人家生男育女誰忍遺棄間或有之苦於貧耳
官司收哺於已棄之後孰若保全於未棄之先西漢盛
時有胎養殺我高宗紹興八年指揮貧乏妊婦支常平
米四斗紹興十五年改支一石今常平米上屬省所本
司不可擅支合體此良法美意變通慈幼元規應諸坊
廂委係貧乏妊婦無力養育之家訴於臨産之時經坊
長保眀申上支保産米一石會子五貫其見在本局四
五人既已長成每日坐守兩餐自少不學事藝將來有
何歸着為民父母豈可賺他一生今仰店鋪人有欲收
為使喚或買賣人有欲收為過賣及恐有宗族親舊自
欲收錄或民間欲收養為子並仰經坊長求四鄰保眀
申上本司當併此兒一年合支錢米作一頓給付收錄
之家使之早有歸着各自習學道業求長久活路榜諭
司前局前市曹使衆通知
曉諭新城縣免讎殺榜
建昌軍新城縣管下德安鄉諸都昨因蹇知縣創青册
擾民致鄉民結關拒違本司以罪在官吏已行劾官配
吏訖鄉民此時便合放散各務本業乃因鄉民自有私
怨又相讎殺或東耆去劫西耆或上保去趁下保彼此
報復何有了期又聞張材與大坪兩處因争漁利日夜
相攻甚至殺人放火前日結關拒追猶可說官司不是
今日結關相殺又是誰不是耶本司比諸監司去新城
最近前日官司不是既已治官司之人今日是百姓自
做不是又安得坐視但念百姓皆吾赤子元非作亂只
是報冤未欲遽見施行且先給榜曉諭大凡冤家只可
解不可鬭纔解便休纔鬭轉深若去鬭時俗諺云贏他
一萬自損三千本要殺他反被他殺了濟得甚事又俗
諺云人頑似鐵官法如爐德安往年幾箇倡亂何曾一
人得保首領此皆爾百姓眼見者若能解時只在一念
將前日報冤之心回轉思量畢竟他也是我鄉鄰或是
我親舊有事只可忍耐豈可相殺只可讓他做得不是
豈可和我做得不是畢竟我箇性命亦自重大上有父
母要我供養下有妻子要我撫育若有病痛尚且醫救
欲得延生豈可拚命讎殺或有死亡尚且哭泣恨不再
生豈可平白討死人身難得中土難生自小出世以來
只願百年在世豈可等天立地做大丈夫有些氣子忍
不住輕易壊了一生仰榜到之日更相解勸父勸其子
妻勸其夫田主勸其佃戶税家勸其小民都副隅保勸
其鄉社以保身命以全鄉井轉禍為福永享太平豈不
樂哉備榜縣前仍帖權縣請更轉榜各都村墟要鬧等
處使之通知自然無事或有鄉曲向上之人合禮請任
責徑自隨宜區處施行
江西提刑司(咸淳九年三月初六日交割)
交割到任日鏤榜約束
照對當職近以撫州兼權提舉曾牒報本路同官大略
謂人心之理國家之法即是本司約束别無預條件盖
此時以提舉司事少而兼權非專司比也今叨誤渥擢
司刑憲關繫既重事緒尤繁合先開具大要下項
一刑獄
獄司事莫重於人命一一自有眀條惟縣吏反監
體驗下下鄉賣弄盡出其手一下便非本情及追
捕一行人回縣詐錢不即時於地頭書填格目及
茶食引保人掯定保正通同打話將干繋人視貨
輕重為操縱出入及取入門欵官不即時到獄停
朝隔宿又不親面審供點對元情及尉司獄司皆
以已配老吏穿欵變亂本情及保正闕役處隅官
坐視不即時收捕兇身以致淹延凡此六項自今
部内並請一切更新有犯斷斷不恕此外又有譁
徒專將身死不眀四字把持村民作血屬經官官
司便作致死事行移三年五載後雖終成白休而
干連人已皆瘐死一方生聚為之蕭然賊害吾民
莫此為毒兼鄉民畏此無端之擾無人肯充保正
違誤公私事務不可勝述皆此曹禍之也今當職
第一以理雪民命為重亦第一以痛革誣訴為急
仰縣道發覺官司遇此詞訴必審問的是被死人
親父母或無父母身未曾娶的是被死人親兄弟
或無父母兄弟的是被死人妻子必單身人被死
方許次第有服紀止一人出名作血屬須說被死
來歴證見痕傷分曉責反坐狀體騐得實即依條
不移時填入格目捨此泛稱血屬云有某親身死
不眀或不知人命着落之類皆是譁徒教唆雷同
舌本並不許縣道輕受其自縊自溺自刑自害掐
死攧死小兒女與將久病死人稱被嚇殺諸般抵
頼既非被殺皆不應作大辟事施行為吏人通同
脅詐之計昨見官司受此詞訴則小人反因之而
輕生或不受此詞訴則小人自因之而惜命若不
受理救人無限諸縣皆膺百里民社之寄謹之謹
之違定按劾
一泛追
人命事未能伸一人之冤已先添數十人之冤其
弊皆因公人世界遞相吞啗節節計置非錢不行
縣獄若不遍追一鄉無辜之人則結解時無以充
計置本州公人之費州獄若不再追本縣已放之
人則圓結時無以充提刑司計置公人之費積弊
已深有力莫救故百姓無非公人几上之肉而官
員徒為公人趁錢之奴耳一件人命事在官無限
公人張頥待哺提刑司公人則獨據要會坐收全
利者也今當職雖不才焚香告天誓革此弊若非
的係被殺決不容縣道輕受若非真的同共行兇
及親切證見決不容縣道輕追若非委有出入異
同決不容州獄再追本縣已放干連人及追縣吏
詐錢當職自當不憚辛勤親自巡歴面問部決如
披閱案牘考究首尾縣獄追不當追之人州獄追
不當再追之人並將犯人決配本官按劾其有圓
結到司亦親自當時當廳區處仰州縣官吏毋猶
豫事落公人手恐其枝節生事預苦吾民辦計置
錢也
一贓錢
本司號正監司第一首當奉法守公之地獨因司
存赤立例以贓錢為支遣遂致引惹一等兇徒欲
害人而無其說者輒不遠千百里妄稱被某人拐
脱錢若干或被脅取錢若干或被奪去錢若干本
司誤認為利源所在或不顧虚實而行之牌匣專
人布滿州縣大半為追贓錢而發所解能有幾何
而搔擾則不可勝述弱妻幼子監繫纍纍家無噍類
則又案吏代納案吏之陪償是亦生民之膏血興
言及此令人汗顔今當職與州縣約應元有窠名
合解本司吏祿贓罰錢請各自置册分限自承依
時抱解此外應有積年非法監贓截自榜牒到日
一切住行見因贓錢監繫人並放已配見監贓吏
人並免監日下押發
一專人
大凡監司州郡非不知專人之害良由散帖不應
故入牌箇牌箇不應故入匣子黑匣不應綠匣又
不應方怒而遣專人不知其不應者正由繳納有
重費罪本不在下也當職頃兼倉司盡抽回專人
具劄懇諭一路同官請各自置往回盝子四箇州
則通判總一州之回報縣則知縣總一縣之回報
循環附遞當廳而坼當廳而還繳費盡免已荷一
路同官相應訖今在憲司請各依前一體相守憲
司多人命重事仍請各官更置册案頭每日點檢
督促吏人事到即時回報事了亦即時回報事未
了則即時照限申展以信相守堅如金石如或違
誤官罰吏黥
一詞訴
詞訴惟命官犯贓者受吏犯枉法贓已經州縣者
受事屬本司曾經州縣所斷委未平當者受其餘
小事各有司存或不經次第官司直經朝省臺部
脱送本司者當點對據實回申決不輕行白帖權
攝人仰日下去官其或惹詞追勘黥配
一巡歷
本職當單車巡歷訪求民瘼理決滯獄求以仰稱
聖朝欽恤民命之萬一所到州縣官員並免迎送
但以職事簡徑見教其有寄居士友生長本路目
覩民生疾苦熟知本司闕失事件者併乞省文直
書賜教不勝願幸
詞訴約束
古者帝王親行巡狩以察四方諸侯至漢遣六百石吏
察郡國二千石長吏以代親行謂之刺史至本朝謂之
監司故世稱外臺為天子耳目之官但擇州縣官不奉
法為民者去之則百姓自然安迹非代州縣受詞訴為
一路聚訟之委也近來此意不眀部内之官或横縱害
民而不問反不捐細大務以聽訟為盡職遂使豪右譁
健之徒紛然競集隔千里遼邈不接之地信一時張皇
無實之說牌匣絡繹專卒旁午驅迫州縣騷動閭里雖
雞犬亦不得其寧是豈朝廷設監司之本意哉當職交
印後二十日之間閱過舊案千餘件率多煩碎虛誕不
當受理之事前此幕官徒以司存所仰贓錢默有拘礙
往往經隔三年五載不決以俟監贓耳今當職贓錢先
已榜放舊事逐日疏決以冀司存一清上下相安司案
乃呈舊例求托詞訴約束當職每日五鼓出廳非避懶
之人也詞訴亦須受理但擇其關係之大者方受且分
次第先後耳
一第一次先理命官犯贓狀
右除日前舊事免問外截自今年三月初六日當
職交割以後如有州縣官下至巡尉監當取受民
財仰被詐人指陳的實證佐先責反坐狀留身訖
經追被訴之官赴司究對依條施行更不行尋常
帖問具㭊追吏根究等虚文故事此項候聖節後
四月十三日受詞
一第二次理豪家把持公事狀
右亦截自當職交割後有寄居富室敢預公事自殘
其鄉里者仰被害人指實陳告施行一切如前此項
候五月十三日受詞此日有别項緊切事併附受詞
一第三方理其他本司合受事
右舊事逐日剖決不待催詞新事自有次第官司
不當越訴自此一月一放狀亦以命官犯贓豪家
把持事為先其狀先呇先判
榜諭諸州住行不切詞訴
大江以西山水秀拔最號人物淵藪間有所禀之偏者
流於俠而好勝遂招珥筆之譏議者惜焉今當職交事
之初披閱訟牒多非緊要此等縱欲規害所怨其自身
亦豈能晏然而坐勝乎不知亦何苦而為此哉時事尚
艱神眀甚近聖君大臣方憂勞於其内邊臣戰士誓奮
死於其外我輩官吏士民皆當竦然自立改心擇行且
相與保全自家一段元氣以契天地以體朝廷奈何於
宗族鄰里之間忍於相讎甚至士大夫不能自免何其
溺於舊習尚不知變乎仰案呈連日已斷不切舊事備
榜各郡市曹請從今自悔為忠厚之歸毋犯有司也
又再榜諭吉州詞訴
當職自交割後四五十日之間已判過吉州不切公事
七八百件今住司人來尚復有之豈真吉州人之健訟
亦本司舊弊輕易泛受誤人於多訟之地耳今并住行
使吾吉州之人各知好惡守分相安一變前日之為以
洗健訟之謗也
禁划船迎會榜
吉州倉斗陳重三不伏本州禁約至因划船迎神敺鬭
繫獄身死其母阿劉經前政妄詞以人命事為訴當職
三月二十二日已行斷遣并將一行干連人疎放未據
本州回報牒催申照得小人迎神名曰求福今反死於
非命干擾無限平人福安在哉當職前任廣德軍通判
禁絶本軍罪願傷神并張王迎祭等會近在撫州燒毁
划船千三百餘隻坼毁邪廟禁絶瘟神等會廣德撫州
連年皆得大熟人民安樂並無災癘福不在此乎本司
所領是刑獄殺傷之事愚民迎會乃刑獄殺傷之端併
榜一路州縣預行禁戢仍連粘當職在撫州曉諭敬天
說兩紙使其知天地神眀是神泥胚塑像不是神各歸
正道以致自求之福母更信邪以速自取之禍如有違
犯定將社首決配籍沒併火其廟為灰掘其地為瀦永
絶禍根仍牒帖諸州縣常切覺察有犯即時申來内贑
州乾地划船之風尤盛正與撫州之事一同牒請兵鈐
司一體行
客位榜
官員見訪仰客將預先覆知若通寒温只可三進說三
數句告莫多事孔子惡便佞便者巧趨蹌佞者有口才
今人誤以為好事更欲以此求知於人豈世間自有好
之者耶今後如州縣同官辦一副當應用家見成頌德
言語來面前誦讀一遍者則其人可知矣將客將從杖
六十科斷以懲其不曾覆知之罪備榜客位通知庶同
官各務誠實
黃氏日抄卷七十九
