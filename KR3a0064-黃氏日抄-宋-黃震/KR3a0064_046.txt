黃氏日抄卷四十六宋黃震撰
讀史(一)
史記
五帝紀
遷之紀五帝自謂擇言之尤雅者著于篇其存古之意
厚矣然黃帝殺蚩尤與以雲紀官纔一二事若封禪事
已不經至顓頊帝嚳紀皆稱頌語非有行事可考唐虞
事雖頗詳皆不過二典所已載然則孔子定書斷自唐
虞至矣何求加為
夏紀
夏紀多櫽括禹謨禹貢之書少康中興書所缺者亦缺
自仲康帝相少康直以世次相承若守文無事者意者
少康之事遷時已無所考歟若禹後於舜者也謂皆黃
帝子孫舜去帝七世而禹反四世又舜帝族也而側微
至此皆事之不可曉者
殷紀
殷紀亦依彷書為之具載興衰相乘者數四未嘗不本
於賢者之用舍而載紂取亡之事尤詳真可為萬世戒
惟湯誥與書本文無一語類及盤庚話民三篇謂為小辛
世殷衰百姓思盤庚而後作難考耳
周紀
公劉遷豳據紀謂其子慶節之事載武王伐紂事其跡
頗膠視所謂湯既勝夏諸侯必服乃踐天子位難易輕
重不侔矣祭公謀父諫穆王征犬戎書甚悉芮良夫諫
厲王好利召穆公諫監謗皆盡言無隱三代之直猶有
存者歟宣王為太子時流彘之難穆公匿之家以子代
其死忠勞難于丙吉之護宣帝矣幽王溺褒氏周之存
亡遂決東遷以後無復足云
秦紀
愚觀秦事不忍言矣然穆公以善用人而始興二世以
信䜛䛕而遂亡雖以無道劫天下而國之興亡係乎人
亦斷斷乎不可易也太史公援賈誼言責子嬰不能守
全秦余始讀之疑焉及觀班固永平之對果闢其為誤
然固謂始皇得聖人之威恐亦身不免于誤耳始皇果
得聖人之威則何全秦之難守哉
項羽紀(再見漢抄)
遷以羽嘗宰制天下而紀之秦漢之間疑已過矣然既
君之而又字之抑揚之義豈有在歟
世謂羽與漢爭天下非也羽曷嘗有爭天下之志哉羽
見秦滅諸侯而兼有之故欲滅秦復立諸侯如曩時而
身為盟主爾故既分王即都彭城既和漢即東歸羽皆
以為按甲休兵為天下盟主之時不知漢之心不盡得
天下不止也身死東城不過欲以善戰白於世略無功
業不就之悲而漢之心羽終其身不知羽曷嘗有爭天
下之志哉
世罪項羽不用范增而謂增人傑增豈人傑也哉增勸
項氏第一事惟立楚懷王孫心而冒懷王舊號稱懷王
耳然不知此項之所以滅也陳涉當秦方全盛莖草不
驚時以適戍亡命一時倉皇舉事慮無以號召人心謂
秦欺懷王而滅之人心所共不平故不得已託楚自名
若梁籍時豪傑已蝟起要惟有道者是從萬民爭起而
捄其命要惟不嗜殺者是歸豈必楚也哉而乃舉牧羊
之竪繆謂已死可悲之主設虚偽以愚天下不惟天下
不待此而後從項而項氏之滅反由此始矣何則項世
楚將也懷王立則項當終其身為驅馳增謂梁與羽能
堪之否乎必不能堪則將置懷王何地乎利於今而不
便於後智者猶將徐審而不敢為況於今本無賴而於
後無以處者乎使增當是時稍知仁義之說隨宜正捄
以殺項氏嗜殺之勢則一時畏慴已服之心必將轉而
為悦服之心豪傑必不以次引去何以置楚為今乃不
然無故以弁髦視楚心而無故遺項氏以弑逆之機使
高帝定三秦則曰如懷王之約三秦既定東嚮百戰爭
天下以至垓下之圍則皆曰為義帝復讐漢之滅項終
始以懷王為說是增之偽立懷王者不足為楚地適足
為漢地蓋懷王立則羽不能不弑逆羽弑逆則羽不容
不滅自增此誤雖有智者不能為羽計矣至若明知天
命在漢而猶日夜勸羽殺漢王則尤愚夫婦人之見尚
足與之圖大事乎且增終始項王之側不聞嘗直諫一
語而項王嘗違之羽欲坑外黃因十三歲兒一語即止
羽豈不可諫者增不諫其殺而反勸之殺曾外黃小兒
不若而謂羽人傑可乎然世謂增人傑者蓋由高帝自
謂能用三傑而謂羽有一范增不能用故因亦以人傑
歸羽愚謂高帝此言特指鴻門逃虎口一事增豈人傑
也哉
湯武身致大業自餘小小成立未有不由已出而可受
成於人者身不能有為而他人借之以立名身之見殺
必矣嬰母之止嬰豈獨以世未嘗貴以非出于嬰之身
致也楚懷之孫曰心者一旦安受義帝之名曾婦人之
見不若遣沛公入關以諸老將之言而得之擢宋義為
卿子冠軍以高陵君顯之言而失之隨聲遷就何足論
懷王賢否
枝梧(枝者小柱梧者邪柱)轅門古者行軍以車為營兩轅相
向為門鯫生之鯫(上聲據注當是姓)擠(音濟)未傅之傅
(音附)古者二十三歲附籍五十六歲為老老弱未傅者
指不應徭役之人
高祖紀
高祖初以寬大得遣入關然攻戰始猶齟齬自宛之舍
人陳恢說以約降不殺遂引兵而西無不下者及遥定
三秦已如懷王約無辭可以復東用董公仁義說為義
帝發喪復讐卒併天下
隆準之準(音拙)紿(音殆)休告之告(音嘷)求盜者亭卒
之稱白帝子注謂指秦畤葉碧菴先生以為西楚
跳於滎陽之跳(音逃)建瓴之瓴盛水瓶也濞(音帔)
吕后紀
惠帝立七年名惠帝子者踐阼復二人史遷皆係之吕
后意者示女后專制之變也然吕氏盡殺高帝子孫在
内者欲奪天下而歸之吕大逆無道漢之賊也豈止專
制而已而可紀之哉遷為漢臣子特微辭見意爾
吕后欲王諸吕王陵力爭可謂社稷臣矣平勃阿意王
之勃雖卒誅諸吕安劉氏然已功不贖罪若平又何以
贖之而反受賞邑三千戶金二千斤耶平平生教帝詐
無益成敗之數天下既定誤帝偽遊叛者九起卒死於
兵今復負帝於身後如此平真漢之罪人哉
留侯子張辟疆年十五揣知吕后意勸丞相拜諸吕將
南北軍入宫居中用事雖曰早慧實留侯不肖子使非
漢方興未艾賣漢天下者爾
漢氏已絶而復續分王子弟力也不然而盡聚之京師
殱於吕氏婦人之手無噍類矣
吕后殺其子孫而欲帝母家使母家無少長皆斬而身
亦死于祟禍史遷備著之為萬世女后戒
後九月閏九月也
掊兵之掊(音仆)
文帝紀景帝紀武帝紀
文紀所載皆恭儉愛民之事一制詔必具以其皆由惻
怛之言也景帝特載其政事之常災異之變制詔
不錄之矣至武帝則始終備具著方士之欺謾他
不及焉(武紀皆取封禪書為之或褚先生所補)
文帝遺詔短喪議禮者譏焉然觀文帝惻怛為民惟恐
妨之至死彌篤在帝不失其為厚為景帝者所宜如禮
不可苟徇其言自流于薄爾後世不以為譏而反譏文
帝何哉
封禪書
封禪之書起于求神仙狂侈之心遷作封禪書反覆纖
悉皆以著求神仙之妄善矣而猶牽合郊祀巡狩古帝
王行事之常以證封禪何耶
方士之說惟以黃帝乘龍上天為誇武帝巡行親行黃
帝冢而祭之方士尚何辭而從者復遁其說為葬衣冠
主暗臣䛕一至此甚悲夫若衣冠不必葬葬衣冠無此
理則論衡嘗有辨
河渠書
河決瓠子而南田蚡食邑鄃居河北利之進說其君不
復事塞者二十年其後天子親臨羣臣從官自將軍以
下皆負薪寘之而水復禹迹無後災近臣之蔽君與君
臣之率作興事成敗之相反類如此豈獨水利哉
平凖書
平準者桑弘羊籠天下貨官自為商賈買賣於京師之
名也蓋漢更文景恭儉至武帝初公私之富極矣自開
西南夷滅朝鮮至置初郡自設謀馬邑挑匈奴至大將
軍驃騎將軍連年出塞大農耗竭猶不足以奉戰士乃
賣爵乃更錢幣乃算舟車而事益煩財益屈宜天下無
可枝梧之術矣未幾孔僅東郭咸陽乘傳行天下鹽鐡
楊可告緡徧天下得民財物以億計而縣官之用反以
饒而宫室之修於是日麗鑿無為有逄君之惡小人之
術何怪也然漢自是連兵三歲費皆仰給大農宜無復
可繼之術矣又未幾桑弘羊領大農置平準於是天子
北至朔方東至太山巡海上並北邊以歸用帛百餘萬
疋錢金以巨萬計皆取足大農又一歲之中太倉甘泉
倉皆滿而邊餘榖其始愈取而愈不足於用及今愈用
而反愈有餘小人之術展轉無窮又何怪之甚也嗚呼
武帝五十年間因兵革而財用耗因財用而刑法酷沸
四海而為鼎生民無所措手足迨至末年平準之置則
海内蕭然戶口減半隂奪于民之禍於斯為極遷備著
始終相因之變特以平準名書而終之曰烹弘羊天乃
雨嗚呼旨哉
齊民者無貴賤之稱樂卿買爵至貴者為從九卿
加樂明其與正卿異牢盆牢者與之廪食盆者與
之煮鹽器故曰官與牢盆釱左趾之&KR0898;(音弟徒計反)鐡
為之着左趾代刖也外繇戍邊也赤側錢名以
赤銅為郭赤金銅也故居三等金之末
吳太伯世家
太伯逃吴弟仲雍繼立十九世至壽夢始大通中國幼
子季札賢欲立之不可長諸樊立讓之又不可以次傳
餘祭餘昧必欲致國季札終不可餘昧之子僚乃立諸
樊子闔廬以其非當立也弑僚自立而吴之禍始萌其
後闔廬與越戰死其子夫差報越越又報之卒滅吴皆
始於札之終讓也嗚呼太伯以三讓而周興季札以三
讓而吴亡讓一也可與權之義亦難哉
伍子胥以父見誅於楚而奔吴知闔廬之將弑僚也進
專諸成其事以俟闔廬得政既乃自滅其宗國之楚而
鞭所事平王之尸是既弑吴之君復弑楚之君於身後
報父之讐者如是乎天下豈有無君而有父者哉古人
不共戴天之義恐非所施於所天之君父也且胥所當
怨者費無極也然楚誅之矣夫何甚
越敗吴於檇李今嘉興也吴敗越於夫椒今太湖中椒
山也皆云越地然則越之境至浙水以西歟
姑蘇臺闔廬所築三年聚材五年乃成高見三百里
虎丘闔廬所葬卒十餘萬人治之下池廣六十步
深一丈五尺葬之三日白虎居其上故號虎丘在吴
縣閶門外太伯冢在吴縣北梅里聚去城十里皆
注云
齊世家
太公之始封威公之霸諸侯天下莫彊焉田氏卒奪而
有之悲夫慶封崔杼之禍晏子仰天不肯盟可謂疾風
勁草者矣齊太史書崔杼弑莊公兄死弟繼者三至今
凛凛生氣猶足以寒亂臣賊子之膽
魯世家
史載周公作鴟鴞於東土既定已作嘉禾之後載成王
泣反周公事以謂人或譛周公周公奔楚成王發府見
周公揃蚤禱成王(闕)病之策而然且謂啓金縢書又周
公卒後之事皆與詩書不合
魯弊於三桓三桓皆桓公子莊公弟也長曰慶父次曰
叔牙次曰季友莊公無嗣欲立庶子班叔牙欲立慶父
季友鴆叔牙而立班慶父殺班立閔公既又弑之季友
殺慶父立僖公而相之故三桓季氏尤強文公薨襄仲
又殺適(惡及視)立庶(倭)是為宣公魯君由此失國政歴文
至襄而三桓分魯為三軍昭公見逐卒于乾侯孔子相
定公嘗毁三桓城收其甲兵及季桓子受齊女樂孔子
去魯其後哀公立復見逐悼公而後益卑九世至頃公
卒為楚所滅
季文子相三君(宣成襄)家無衣帛之妾廐無食粟之馬君
子謂其廉忠然私室日強公室日卑自若也愚謂行父
能自毁城郭去兵甲退安臣子之分如孔子之所以謀
魯則身為卿相雖妾衣帛馬食粟未害也
洙泗之間齗齗相讓夫子嘆魯道之衰蓋非安行自然
之俗則人心漓矣
燕世家
文王易王之世蘇秦謀燕蘇代誤子噲讓國子之而燕
亂昭王用樂毅中興艱難極矣惠王忌賢不念厥紹王
喜方自救不暇反用栗腹敗趙以自敗其從豈必丹軻
之謀而後燕滅哉
管蔡世家
管叔誅死無後蔡叔之子仲率德改行而復封且為周
卿士然其子孫微甚哀侯不敬息夫人而死於楚繆侯
怒已嫁齊威之女弟而虜於齊靈侯弑君自立而滅於
楚國不競亦凌矣猶未甚害也昭侯耀美裘於楚取禍
子常自是讐楚而附吴遷於州來臣下不附閱四世楚
滅之矣
曹叔鐸之後共公成公虜於晉悼公囚於宋隱靖二公
更弑迎立已無以為國矣伯陽復好獵用公孫彊背晉
干宋而宋滅之使國人之夢遂符叔鐸無所置力於冥
冥中矣悲夫
陳杞世家
陳舜後也國微甚然敬仲奔齊子孫卒代齊有國彊於
天下果符周太史之占而晉太史趙亦謂且盛德之後
必百世祀豈不異哉近世朱文公則謂太史之占陳氏
子孫設為之辭以欺世蓋符命之類也
杞微小不足稱述史遷以禹之後特錄之又言楚惠
王滅杞而越王句踐興蓋越亦禹之苖裔
衛康叔世家
衛獻公亡在外十二年而入稱後元年出公亡在外四
年復入亦稱後元年漢文之稱後元其殆昉於此歟
衛君多亂文公處國家覆亡之後獨能輕賦平徭身自
勞與百姓同苦卒以治稱一國以一人興信夫
衛靈公之生其母夢其為康叔
秦置東郡徙衛野王縣二世始廢君角為庶人而衛祀
絶然則衛雖微其亡獨後于諸國且子孫保首領愈於
戮辱者多矣
宋世家
世家之首併叙三仁明微子歸周之本心者善矣宣公
舍子與夷而立弟穆公穆公不敢忘德將死復立與夷
為殤公殤公立十年十一戰而宋始亂是穆賢而殤不
肖甚明宣之讓賢也甚公亂不始于宣之讓也史譏宣
公廢太子而立弟國以不寧者十世春秋之世無寧國
豈皆譲使之然歟其後襄公讓弟目夷不果襄公卒以
不用目夷之言而敗向使目夷為之君宋未可量也讓
豈階亂之舉哉當是時人君溺私愛廢嫡立庶或以弟
弑兄而攘其國子孫干戈相尋者總總也史不之譏而
譏宋宣之讓何也且襄公初欲讓國目夷不果則相之
知其賢於已也而卒不用知賢而不能用襄蓋妄人耳
史反多其禮讓又何歟熒惑守心景公憂之司星子韋
勸其移于相不可移于民不可移于歲又不可子韋稱
天高聽卑君有君人之言三熒惑宜有動候之果徙三
度感應之機何速耶王充論衡嘗斥其妄殆正論也
太史公稱襄公修仁行義其大夫正考父美之追道契
湯高宗殷所以興作商頌注謂韓詩商頌亦美襄公殆
有據之言歟然與今詩序不合而詩序作於衛宏在太
史公後蓋毛韓之傳不同爾
史載宋昭公四年敗長翟緣斯於長邱而魯世家稱當
宋武公之世武公實為昭公九世祖是史自為矛盾也
今考魯世家文公十一年獲長翟喬如而追載宋武獲
長翟緣斯之事緣斯者喬如之祖也宋昭公之四年正
當魯文公之十一年是獲喬如之歲非獲緣斯之歲也
緣斯于喬如為祖則獲緣斯者為宋武公非宋昭公也
二事參考則魯世家所載近是宋世家所載非是也注
者以為未詳或者世次尚差當缺疑歟長翟之國名鄋
瞞喬如敗於魯棼如敗於晉榮如敗於齊簡如敗於魏
鄋瞞由是遂亡其敗於齊當惠公二年榖梁稱長翟身
横九畆斷其首而載之眉見於軾云
&KR2239;音耆國名疑即西伯戡黎之黎也琴操之操蓋
取處幽困不改其操之義見箕子操注蓋琴音多以
寫幽困之懷也
晉世家
穆侯名太子曰仇少子曰成師仇為文侯傳子昭侯封
成師於曲沃沃強大亂晉六世而卒併之為武公生獻
公嬖驪姬復亂三世而文公入晉始霸㐮公有殽之師
靈公無道趙氏弑之歴成至景作六卿厲公見弑悼公
復興昭公以後政歸六卿矣
晉文侯當周東遷有功平王錫文侯有文侯之命此一
時也其後晉文公入周襄王及獻楚俘天子使王子虎
命晉侯為伯賜大路弓矢秬鬯此又一時也史遷乃取
文侯命屬之文公之下義和者文侯字也注者又云能
以義和我諸侯誤益誤矣(漢時恐此書未出)
黃池之會吴晉爭長而史於吴世家曰長晉於晉世家
曰長吴自相矛盾未知孰是(趙世家亦曰吳長)
獻公嬖驪姬殺適立庶而荀息乃以身徇之長君之惡
以成其亂䧟奚齊卓子於死地皆息之罪也史乃許息
不負其言息固不負其言矣如負國何夫等死耳使息
能以死諫君豈不忠且偉歟
悼公十四歲得國一旦轉危為安功業赫然漢昭帝流
亞也太史公乃言悼公以後日衰語焉不詳悼公稱屈
九原矣
楚世家
楚之先出自顓頊有鬻熊者事周文王成王封其後熊
繹於楚至熊通自稱武王子文王自丹陽徙都郢國始
強傳成王益彊子商臣弑之商臣自立為穆王及莊王
立滛樂三年不聽政且曰諫者死伍舉蘇從冒死以諫
幡然而改凛凛如太阿出匣所嚮莫敵而能折節服義
嘗問鼎以王孫滿之對而歸嘗縣陳以申叔時之言而
復之鄭伯袒以逆則退師華元告以情則釋宋較之荆
楚諸君此善於彼多矣共王敗於晉射中目康王没公
子圍弑郟敖自立曰靈王盟諸侯囚慶封就章華臺而
國人怨叛卒餓死申亥之家平王以詐弑初王竟續楚
祀而乃信費無忌之䜛亡太子殺伍奢昭王之世奢子
胥挾吴入郢鞭尸以報國幾亡自是吴日侵徙都鄀至
惠王而太子建之子白公勝復為亂賴葉公國再安然
是時吴為越所滅楚東廣地至泗上歴五世至威王滅
越地益廣矣懷王乃甘受張儀之欺而死於秦五傳至
負芻秦卒滅之
靈王之族慶封也以封徇曰無效齊慶封弑其君而弱
其孤以盟諸大夫封反曰莫如楚共王庶子圍弑其兄
之子員而代之立軍人粲然皆笑嗚呼君子無諸已而
後非諸人可不謹歟
昭王名珍越世家以為名軫楚武王墓注稱秦項
赤眉之時欲發之輙頽壊填壓不得發愚往歲聞蜀
人趙同年子發謂先主武侯墓不可發近見酉陽雜
俎載唐有人發先主墓者遇怪不敢以此證彼皆合
勢或有之歟
越世家
句踐勤苦踰二十年一旦沼吴以雪會稽之耻其志何
如哉范蠡功成身退徙齊徙楚復皆顯名于天下材識
卓卓乎春秋戰國之上矣向使不以致産自見而退逸
山林豈不誠有道之士耶
鄭世家
鄭小國介於晉楚服晉則楚伐服楚則晉伐至簡公世
兩親晉楚及子産為卿國安静者數十年賢之有益於
人國如此夫此鄭人哭其死如親戚而孔子亦泣其為
古之遺愛也
趙世家
蜚廉二子長曰惡來其後為秦次曰季勝其後為趙造
父封趙城始得氏叔帶當幽王時去周如晉夙事獻公
衰事文公盾事靈公至景公世趙朔益專晉滅趙氏孤
兒趙武後復為正卿生趙簡子滅范中行氏子無恤為
襄子平代地滅智伯趙視韓魏最強六世至武靈王變
胡服滅中山攘地北至燕代西至雲中九原欲南襲秦
強於天下矣愛吴娃立其子何長子章作亂餓死沙邱
自是無能君當孝成王時秦伐韓上黨趙受上黨守馮
亭之獻故有長平之禍趙可禦秦者惟頗牧耳樂乘用
而頗亡郭開讒而牧誅趙實自趣其滅於秦何尤
史載晉滅趙之族朔妻成公姊有遺腹匿公宫生武公
孫杵臼與程嬰以死保脱之越十五年因韓厥得復田
邑而左傳稱武從姬氏畜于公宫以其田與祈奚韓厥
言於晉侯曰成季之勲(衰諡)宣孟之忠(盾諡)而無後為善者
懼矣乃立武而反其田焉是無程嬰杵臼之事也未知
孰是然恐育於公宫者近之若謂賊搜及公宫何甚耶
中山者西周桓公之子趙獻侯十年初立魏文侯嘗
滅之後滅於趙
烈侯好音欲賜歌者田各萬畆得牛畜荀欣徐越三
子而止歌者田然則中主寧有常好而賢者之能變
化人主氣質功亦大矣顧恐戰國之言多誇爾左
師觸龍之說太后俾入長安君質於齊其幾諫之類
歟簡子夢至帝所襄子得霍太山朱書將興之禎
祥也孝成王夢乘龍上而墜將亡之妖孽也恐隣於
怪耳
魏世家
畢萬本周同姓事晉獻公封魏魏武子從重耳反國絳
事悼公九合諸侯戎狄以和獻子身為國政桓子共滅
智伯文侯尊賢重士得譽諸侯秦不敢加兵武侯之世
國尚強惠王好戰而國危子孫日弊於強秦頼公子無
忌合從五國國粗立然不能盡用其說無忌卒國不支
以至於亡
韓世家
韓亦姬姓本無大功於晉厥以鞌之役勝齊得預六卿
子孫無聞人惟昭侯相申不害國以治諸侯不侵伐不
害死秦拔宜陽旱作高門功業不終其後日弊於秦矣
田敬仲世家
陳佗之子完奔齊為田氏田乞及常皆以大斗予小斗
收愚齊民以結其心再世弑逆專其國政而隂奪之蓋
不待田和遷康公自立而太公之齊已為田氏有久矣
然威王烹阿封即墨國治強於天下湣王雖卒破於燕
亦伐宋割楚侵三晉泗上諸侯稱臣襄王破燕復齊王
建四十餘年不受兵五國既滅秦方一旦談笑而取之
考論始終戰國諸君其強皆無齊比彼以區區智數攘
竊人國而子孫之盛若此何耶豈有媯盛德之後宜然
耶周太史之占齊懿仲之卜豈或有之耶抑人衆而勝
天者耶
孔子世家
史記世家為有社稷人民者作也孔子布衣史遷以附
諸侯王之後且贊之曰天下君王至於賢人衆矣當時
則榮殁則已焉孔子布衣至今學者宗之其意尤抑彼
而揚此嗚呼吾夫子天而人者也能模寫其盛者惟子
思中庸𢾗語及本朝伊洛考亭諸儒若史遷之贊蓋世
俗之見猶唐人尊以王爵爾豈知夫子者哉然漢世重
道家學而輕儒遷之家庭授受本亦知有道家耳而猶
知尊慕之若此此孔子之所以為大歟世家載孟釐子
期夫子為逹者而述其先世正考甫之鼎銘曰一命而
僂再命而傴三命而俯循墻而走亦莫敢余侮饘於是
粥於是以餬余口又載老子送夫子之言曰聰明深察
而近於死者好議之人者也博辨廣大危其身者發人
之惡者也嗚呼然則士君子之涉世當如何其自畏耶
陳勝世家(再見漢抄)
勝自王六月而亡然其所置遣侯王將相竟亡秦
外戚世家
史於吕氏譏以非天命孰能當之於薄氏稱仁善於竇
氏稱退讓至王信好酒田蚡勝(王后異父弟)貪巧則武帝母
王太后之戚衛青號大將軍霍去病(衛后姊之子)號驃騎將
軍則武帝妃衛皇后之戚勸戒昭然而外戚之歛肆亦
係於時君矣
衛青本平陽公主家使令者青一旦富貴振天下卒尚
公主然謂非公主失身不可也
為武帝生子者其母無不譴死禇先生贊其為聖賢事
雖曰有感之言亦豈人情也哉
余家素貧厄少時以外侮告先人輙令勤學云丈夫
當時富貴百惡滅除蓋常常而然言猶在耳也而不
知所出今閱禇先生衛皇后贊見其語為之感愴哽
噎云
楚元王世家(再見漢抄)
楚王戊趙王遂皆以不用諫謀反誅漢復立劉禮王楚
元王祀趙以竇太后不許絶
巨嫂即丘嫂(漢書稱丘)羹頡侯母
荆燕世家
漢分王同姓惟荆王賈以功封其後擊黥布死
田生以畫干營陵侯劉澤澤予生二百金生歸齊明年
澤使人謂生曰弗與矣生乃如長安不見澤而以計謁
高后之所幸張子卿使王諸吕以張本而王劉澤於燕
然則田生所干劉澤之畫即明年所施於張子卿之計
曰弗與云者弗與我施行所畫促之之辭爾澤劉氏也
而王諸吕乃出其計其罪大矣故太史公之贊曰劉澤
之王權激吕氏而釋之者弗察謂畫為計畫謂與為黨
與夫於干劉澤不言其所畫而於干張子卿言之文法
之相為先後如此而釋之者弗能察故夫史遷之文深
遠矣
齊悼王世家
高帝長庶男劉肥封齊朱虚侯章誅諸吕者其次子齊
最大其後分七國云
吴楚反時齊路中大夫既許三國而終逹漢天子命俾
齊堅守與解楊之事同
主父偃求徐甲欲入其女齊後宫不遂則讒齊王殺之
亦卒以此坐誅偃真小人哉
蕭相國世家
高帝起布衣得天下非有分義素服人心故所與同起
者帝無不疑之至如關中天下根本何每留守而帝自
將帝所任者莫如何所疑者亦莫如何也方帝距京索
間非用鮑生計遣子孫詣軍何幾族及自將邯鄲非用
召平計悉家財佐軍何幾族其後自將擊黥布非用說
客計多買田宅自汙何又幾族然則何雖相帝定天下
嘗懷救死之不暇縱何非刀筆吏又何暇經綸之事乎
其後為民請死稍欲展布而械繋已及帝之赦何也言
我不過為桀紂而相國為明相是正怒其掠主譽以得
民心也嗚呼其亦異於古人所以推誠共治之道哉
曹參世家(再見漢抄後多類此)
參自高帝起兵無一戰不預雖非赫赫功而未嘗以敗
聞天下既平猶從擊陳狶黥布蓋參與帝終始兵間而
不見疑相齊齊治相漢漢治參有大過人者矣而史論
戰功則謂之當信之滅論治功則謂其當秦之後若有
抑揚之意焉愚謂參明哲保身雖信不能及而立法易
守法難參以人豪一遵何約束除吏皆木訥而深刻者
輙斥去所以養成漢家寬厚之風雖何無以尚之參其
可少哉書稱斷斷猗無他技參之謂矣傳稱惟仁人能
好人能惡人參庶幾焉
留侯世家
利㗖秦將旋破巉關漢以是先入關勸還霸上固要項
伯漢以是脫鴻門燒絶棧道激項攻齊漢以是得還定
三秦敗於彭城則勸連布越將立六國則借箸銷印韓
信自王則躡足就封此漢所以卒取天下勸封雍齒銷
變未形勸都關中垂安後世勸迎四皓卒定太子又所
以維持漢室於天下既得之後凡良一謀一畫無不繋
漢得失安危良又三傑之冠也哉然董公仁義正大之
說則良不及之使以良之智兼董公之識而為漢謀伊
周何尚焉
陳丞相世家
陳平智有餘信矣惜皆流於小人之術耳方楚漢爭雄
時平惟有反間楚一事然是時楚勢已促縱增不去亦
俱死垓下耳反間何等語而可汙龍興之漢使單于閼
氏此張儀愚鄭袖之故智也何竒之云使平早計而帝
毋窘平城雖不竒猶竒矣從攻陳狶黥布凡六出竒計
然使狶布反者平勸偽遊雲夢之失也平與太尉勃合
謀卒誅諸吕然使諸吕逆者平阿意太后之過也縱火
人之家而隨以撲滅言功功耶罪耶代右相勃決獄錢
榖之對徒以大言勝勃平無其實也董晉有言天下安
危宰相之能與否可見謀議於上前者不足道平一時
欺君之言後世猶或稱之誤矣始平自以多隂謀懼多
隂禍以此足覘其本心云
絳侯世家
周勃從高帝終始兵間晚尤多戰功高后殁手誅諸吕
迎立文帝功孰大焉厚德如文帝疑謗一開微太后幾
族甚矣功名之盛難居而嫌隙之微當戒也亞夫尤重
厚守正平吴楚有大功其爭廢太子爭侯王信爭侯降
匈奴徐盧等五人又皆宰相職也反以怏怏疑之卒置
死地景帝尤少恩哉
許負相亞夫以從理入口果饑死
梁孝王世家
孝王既僣侈矣景帝復失言千秋萬歲後傳於王入則
同輦出則同車卒之梁王賊殺袁盎等大臣幾至變逆
者景帝之失也梁王車服擬天子珠寳踰京師卒以憂
死五子分王皆國絶富貴者可以觀矣
五宗世家
景帝子十三王惟河間王德被服造次必於儒者餘皆
驕庸然吴楚反後亦皆奪之權而國遂貧矣(膠西王端賊戾)
三王世家
三王者武帝子齊王閎燕王旦廣陵王胥也太史公備
述羣臣奏請皇帝恭讓始終啓復之辭以及三王封策
之辭爛然可觀也而不載其行事禇先生條釋其後謂
齊王之國左右維持以禮義不幸早夭謂廣陵王果作
威福謀反自殺謂燕王謀為叛逆亦自殺皆如其策指
云愚按齊王策曰允執其中天祿永終永終者堯戒舜
之反辭云四海困窮則天絶其祿不執中者也今乃用
為期望之辭屬之執中之下誤矣豈亦王早夭國絶之
先兆耶
青社字出齊王策盖泰社備五色土齊東方封以青
土故曰受兹青社
列傳
伯夷(自此後漢抄無之)
太史公疑許由非夫子所稱不述而首述伯夷且悲其
餓死為舉顔子盜跖反覆嗟嘆卒歸之各從其志幸伯
夷得夫子而名益彰其趣遠其文逸意在言外詠味無
窮然豈知其心之無怨耶
堯讓許由蓋莊周寓言眇天下為不足道耳太史公疑
箕山上有許由冢愚意雖無其事嘗有其人歟
載伯夷父死不葬之語與武王十一年伐紂事背馳然
漢人舊說以武王上繼文王受命之九年為十一年故
云爾
管晏
世之人見賢而稱其賢見智而稱其智未足言知人惟
其人方困窮時其迹有甚於不賢不智者而已獨有以
察其心若鮑叔之於管仲千古一人耳然愚謂此管仲
之為管仲也君子固窮窮視其所不為貧視其所不取
何至蒙不賢不智之迹耶其令論卑而易行其政善因
禍而為福太史公此論固切中其相齊之要領實則苟
於濟事不暇顧在我之正守已占於貧賤之時矣晏平
仲功業不及管氏而相三君妾不衣帛則廉節過之越
石父稱詘於不知己而信於知己蓋名言也宜晏子之
敬待然景公欲相孔子嬰實沮之石父豈賢於孔子哉
老子韓非
老子與韓非同傳論者非之然余觀太史公之旨意豈
苟然哉於老子曰無為自化於莊子曰其要本歸於老
子之言於申不害曰本於黃老而主刑名於韓非曰喜
刑名法術之學而其歸本於黃老夫無為自化去刑名
固霄壤也然聖人所以納天下於善者政教也世非太
古矣無為安能自化政教不施則其弊不得不出於刑
名此太史公自源徂流詳著之為後世戒也
老子孔子皆布衣也太史公列孔子世家贊其為至聖
至老子則傳之管晏之次而窮其弊於申韓豈不以申
韓刑名之學又在管晏功利之下而老子則申韓之發
源歟班固謂遷論大道則先黃老而後六經或者未之
深察也
司馬穰苴(田氏)孫子(武)吳起
穰苴之斬莊賈孫子之斬二姬蓋號令嚴肅雖素卑賤
者可將雖素不知兵者可使也太史公譏孫臏策龐涓
明矣然不能蚤救患於被刑吴起說武侯以形勢不如
德然行於楚卒以刻暴亡其軀嗚呼不仁而善用兵亦
烏有自全者哉
伍子胥
子胥諫吴伐齊而勸伐越吴不用國遂亡然諫至再三
弗聽矣䜛人太宰嚭在王側又與之有隙矣不能去而
之他反私託其子於齊之鮑牧而歸以取屬鏤之誅何
謀吴之明若是而乃謀身之暗耶初子胥鞭平王尸申
包胥責其已甚答以日暮途遠故倒行而逆施君子是
以知其不終也
屬鏤之鏤(錄于切)鴟夷革者取馬革為鴟夷鴟夷榼
形也
胥山張晏注在太湖邊
仲尼弟子
受業身通者七十七人有年名見書傳者三十五人餘
四十二人止存名氏
子貢一出存魯亂齊破吴彊晉而霸越雖曰存魯不幾
已甚歟其機辨儀秦不及也將史之言未必盡然歟結
駟連騎謝原憲於藜藿間而終身耻其言之過於是名
教之樂為不可尚已
公晳哀字季次子曰天下無行多為家臣仕於都惟季
次未嘗仕
曾點之點作蒧巫馬期之期作施
商君
商君之術能彊秦亦秦之所以亡能顯其身亦身之所
以滅然則何益矣
蘇秦
秦約從六國忠於六國者也齊魏首敗從約伐趙秦以
利害忠告齊魏不可而去之則身名始終矣乃請使燕
以報齊食齊之祿而反誤之不忠孰甚焉又豈約從之
初意哉嗚呼兹其所以及歟蘇代私於子之誤燕已甚
復欲為燕約諸侯宜其終不逮秦也
張儀
蘇秦之說六國為六國也張儀之說六國非為六國為
秦也欺詐諸侯如侮嬰兒雖均之捭闔而儀又秦之罪
人矣然儀之入秦蘇秦實使之雖欲止秦兵於一時而
卒以伐從約於異日智者不為也夫儀秦友也儀始謁
蘇秦以故人求益也秦不以情告儀使共謀六國以緩
秦兵而直以權詭激之入秦自貽後患何耶將儀之多
詐不可告以情抑秦自以不及儀與之共謀六國慮軋
已耶夫縱横之士固不可以常情槩之也
陳軫公孫衍皆惡於儀軫奔楚復從容於秦儀死而衍
入相秦嘗佩五國相印為盟約長皆權變無窮之士也
樗里子甘茂
樗里子秦惠王弟名疾滑稽多智號曰智嚢(晁錯之名恐本於此)
為惠王將多戰功為武王相使周周敬之其後為昭王
伐蒲(衛邑)胡衍受蒲金說之而去豈智有時而窮歟然其
言曰後百歲當有天子宫夾我墓至漢興長樂宫在其
東未央宫在其西此豈智料之所能及或者攻數學歟
否則傳者妄也
甘茂相秦拔韓之宜陽其後勸秦予韓茂遂懼向壽公
孫奭之䜛奔齊使楚卒於魏其孫甘羅年十二為秦使
趙廣河間之地秦封甘羅為上卿復以甘茂田宅賜之
穰侯
穰侯魏冉者秦昭王舅也立昭王昭王諸兄弟之不善
者滅之威震秦國握將相之權三十年歲伐三晉以廣
地天下皆西鄊稽首其後越三晉以攻齊范雎譏其非
遂以遠交近攻之策說昭王奪之位而穰侯斥矣
白起王翦
白起以穰侯薦為秦將其斬殺之數多而載於史者凡
百萬不以數載者不預焉長平之役秦民年十五以上
皆詣之而死者過半以此類推秦之死於兵者又不可
以數計也蘇代說應侯間之起不復為秦用而賜之死
自秦而言雖殺之非其罪自公理而言一死何以盡其
罪哉
王翦為始皇伐楚面請美田宅既行使使請美田者五
軰後有勸蕭何田宅自汙者其計無乃出於此歟王翦
諸人之輔秦蓋凶德之參會古今之極變不可復以常
事論也太史公譏翦不能輔秦建德而偷合取容嗚呼
是何異責虎狼之不仁耶
孟子荀卿
太史公之傳孟子首舉不言利之對歎息以先之然後
為之傳而傳自受業子思之外復無他語惟詳述一時
富國強兵之流與騶衍迂怪不可究詰以取重當世之
說形孟子之守道不變與仲尼菜色陳蔡者同科竒哉
遷之文卓哉遷之識歟蓋傳申韓於老莊之後者所以
譏老莊而傳淳于髠諸子於孟荀之間者所以長孟荀
也荀卿年五十始自趙學于齊三為齊祭酒後為楚蘭
陵令春申君死而卿廢卒死於蘭陵葬焉嫉世之濁而
鄙儒小拘如莊周等又滑稽亂俗於是著書數萬言此
亦能守道不變者故太史公進之與孟子等
堅白異同者注云汝南龍淵水可淬劒故有堅白之論
云黃所以為堅白所以為利或辨之曰白所以為不堅
黃所以為不利此其為異同嗚呼士論之無稽至此世
道如之何而不壊
墨翟之智注稱公輸子將為攻具將攻宋墨子至郢設
拒攻之具凡九屈之
孟嘗君
田文謂其父田嬰相齊三王齊不加廣而家富累萬金
不見一賢者徒厚積以遺子孫而不謀齊文既得政故
招致食客常數千人宜齊之加廣矣然卒以此見忌於
其君而不能安其身乃遺秦穰侯書以自伐其齊又相
魏西連秦趙與燕合兵而幾至於滅齊卒之齊魏亦共
滅文封邑而子孫遂絶豈惟不能廣齊且削齊矣豈惟
不以遺子孫亦無子孫之可遺矣豈惟辱國而亡家且
聚天下任俠姦人六萬家於薛壊薛之俗為暴桀矣譬
之千金之家銖積寸累而致一旦有黠慧者出揮金如
土聚鬭雞走狗摴博無頼之人以索其家乃號於人曰
吾好客其真好客者耶其不肖者耶周公一飯三吐哺
一沐三握髮好客宜無以加之矣不聞其如孟嘗之好
也然則孟嘗非能好客也田嬰家不幸生不肖子耳吁
平原君好客僅得一毛遂孟嘗君好客僅得一馮驩而
二君者其始皆不能知之尚何以好客為哉愚謂二君
者不足以知二子而二子歸之者以貧無聊如祿仕於
亂世免死而已其後因事而顯殆非二子初心所期也
二君其亦幸而得此二子歟
平原君虞卿
去讒而遠色固尊賢之道也平原君以賓客稍引去乃
斬笑躄者美人頭雖曰人情所難然已甚矣邯鄲之急
得毛遂以合楚之從得李同募死士以須楚魏之救邯
鄲之獲全固平原君力也然向使不受上黨之嫁禍則
趙必無長平之敗亦必無邯鄲之圍平原之功於是不
足贖誤國之罪矣太史公謂使趙䧟長平兵四十餘萬
邯鄲幾亡非歟而譙周乃稱長平之䧟易將之咎何怨
平原吁何惑也
秦攻長平虞卿勸趙附楚魏以和秦而後秦可和趙不
聽故秦卒不和而趙大敗其後趙將割六城事秦虞卿
使於齊以謀秦而秦反和趙及魏欲與趙約從則卿亟
勸成之卿無言不效無謀不忠大要歸於結和鄰國以
自重而使秦反輕此至當不易之說也與一時東西捭
闔之士異矣棄趙卿相而與故交魏齊俱困大梁以著
虞氏春秋其必有決烈之見而豈其愚也哉
為卿而食采於虞史不載其姓氏州里槃散蹩貌
意即蹣跚擔簦之簦有柄之笠
魏公子無忌
無忌用侯嬴朱亥之力竊符矯命以赴平原之急其後
在趙用毛公薛公之諫趣駕歸魏以却彊秦之圍此四
人者皆隱於屠沽博徒無忌獨能察而用之五國賓從
威振天下雖非正道而能為國家之重過平原孟嘗遠
矣然侯生朱亥之詐力又非毛公薛公之正論比也安
釐王受秦反間用無忌不終十八歲而魏亡悲夫
春申君
說秦昭王不伐楚而出身脱楚太子於秦可謂智能之
士矣一策不謹而卒死李園之手與嫪(勞)毒(靉)同歸惜
夫有朱英之謀而不能用何必珠履其客為也
范雎蔡澤
范雎辱於魏齊賴鄭安平王稽竊載入秦離昭王母子
兄弟舅甥之親而居相位以快一己之恩讐蓋亦勞矣
然卒以任鄭安平王稽二人敗事而罷夫爵祿非酬恩
之具也顧材所堪耳况竊之君以私所恩耶范睢以口
舌攘穰侯之位而蔡澤復以口舌攘之睢所謂螳螂捕
蟬黃雀在後也然穰侯以君臣骨肉之親則睢攘之也
難范睢當君臣疑阻之際則澤攘之也易睢遠交近攻
之策真有益於秦澤特羈困之餘竊富貴耳澤殆非睢
以離間昭王母子兄弟而得之澤勸睢功成身退心雖
私而論則正矣
鬲者曲脚鼎夏育衛人力舉千鈞此為賁育之育
樂毅
樂毅為燕報齊誠師出有名矣而盡取寳物祭器輸之
燕仁義之師不為也徇齊五歲下七十餘城而莒即墨
猶未下者齊王保於莒有困獸覆車之勢齊方發憤而
毅之師已老彊弩之末不能穿魯縞其勢然也夏侯玄
許以湯武之事何甚耶然毅以讒去適趙趙父母國也
報燕惠王書稱忠臣去國不潔其名不效戰國反覆復
為趙而讐燕去就無歉傳之子樂閒亦然故高帝過趙
復封其孫樂叔者於樂鄉信義之入於人深矣然則樂
毅非戰國之士也
汶篁之篁注云竹田為篁
廉頗藺相如
藺相如庭辱強秦之君而引車避廉頗廉頗以勇氣聞
諸侯而肉袒謝相如先公後私各棄前憾皆烈丈夫也
勇怯各得其所矣然先之者相如也趙奢治賦不少貸
平原君之家而平原君因薦之王而用之君子不多奢
之行法自近而多平原君之以公滅私也括輕易取敗
無足道括母言父子異心之狀可謂得觀人之法李牧
養威持重戰無不勝與頗齊名而頗牧皆廢於讒人郭
開之口趙之亡忽焉悲夫
田單
田單守即墨使妻妾編於行伍間此李同教平原君之
故智也
轊(音衛)車軸頭畫邑之畫(音獲)
魯仲連鄒陽
魯仲連闢新垣衍帝秦之說引鄒魯不肯納齊湣王之
事為證可謂深切著明矣然解邯戰之圍者平原君力
也非仲連口舌之所能介也射書聊城使其將自殺而
城見屠此不過為田單謀耳縱當時無仲連書聊城無
救勢亦必亡亦非甚有功於田單也射書何為哉使連
能說單無屠聊而射書於城約其將善降或說燕無殺
其將而使其將歸燕以救聊城之命皆可也連釋此不
為射書何為哉彼不預吾事而預之是為出位惟不以
爵賞自累而輕世肆志焉故得優游天下如飛鳥翔空
然然直以為天下士則未也
鄒陽自䧟縲紲諄諄求哀以此得位不其羞哉
屈原
張儀既欺楚原勸殺張儀秦昭王欲與懷王會原諫無
行懷王皆不能用遂至兵挫地削亡其六郡客死於秦
為天下笑原之忠謀亦白矣上官大夫令尹子蘭反讒
之楚而遷原江南原悲憤作懷沙之賦自投汨羅以死
原稱三閭大夫者掌王族三姓曰昭屈景離騷者
猶離憂也汨羅者汨水在羅故名
賈生年二十餘仕漢諸律令所更定及列侯悉就國其
說皆自賈生發之絳灌等短其紛亂出為長沙王太傅
意不自得弔湘賦服召見宣室文帝嘗前席焉頃之拜
梁懷王太傅數歲懷王墮馬死賈生自傷為傅無狀哭
泣歲餘亦死年三十三
坱軋(音央音乙)
吕不韋
初秦子楚為質於趙不當立吕不韋傾貲說華陽夫人
立之是為莊襄王先嘗獻其姬於子楚生子政是為始
皇帝遂得相秦專其權而亦卒以此見侵飲酖死
刺客
太史公傳曹沫專諸豫讓聶政荆軻五人謂介然不欺
其志愚謂惟豫讓為君報仇之志為可悲餘皆在愚殺
身非人情也荆軻所交田光高漸離之流多慷慨輕生
至今讀易水之歌使人悲惋軻視諸子材氣殆優焉雖
然果何哉其所謂志而足稱道哉
批逆鱗之批白結反出荆軻傳注
李斯
斯以無道殺天下趙高亦以無道殺斯此天也而自謂
以忠死不已愚乎
觳抵即角抵兩兩相當角技用力指鹿而左右皆
曰馬因紿二世齊戒尋遷之望夷宫殺之與秦紀所
載小異高引璽上殿殿欲壊者三與桓玄地䧟之
事同
蒙恬
恬自蒙驁世為秦將殺天下而并之秦天下既一恬復
暴師十餘年城塹萬餘里壍山堙谷以除直道同惡相
濟凶德參會死有餘罪矣臨刑不自悟乃歸罪於絶地
脈然則凶人吉其凶彼固安行之不知罪之莫大於殺
也
張耳陳餘(再見漢抄)
耳餘少為刎頸交起從武臣北略趙地武臣敗立趙王
歇秦攻趙張耳與歇保鉅鹿陳餘軍其北不救後張耳
責讓陳餘陳餘解軍印去張耳從項羽入關羽封耳常
山王而封陳餘三縣餘反楚襲常山耳歸漢漢遣耳同
韓信下趙斬餘而耳為趙王
頭會箕歛者以人頭數出榖而以箕斂之倳(音胾)以
物插之也泜水之泜(音遲)
魏豹彭越
彭越有大功無反意既以疑間掩捕論罪遷蜀青衣矣
吕氏又詐使人告其反族之何忍哉
黥布
布起麗山之徒以兵屬項氏嘗為軍鋒得國九江南面
稱孤矣漢使隨何說之歸漢遂滅楚垓下王淮南及信
越誅而布大恐幸姬啟釁竟以反誅愚謂布非反漢漢
非少恩勢使然耳夫越於漢非蕭曹素臣服者比也羣
起逐鹿成者帝敗者族方雌雄未決不得已資之以濟
吾事事濟矣同起事者猶在則此心不能一日安故其
勢不盡族之不止也故夫乘時徼危者未有不滅其身
惟嬰母之賢為不可及也已
淮隂侯
信虜魏破代(夏說)平趙下燕定齊南摧楚兵二十萬殺龍
且而楚隨滅漢并天下皆信力也武涉蒯通說信背漢
而信終不忍自以功多漢終不奪我齊也不知功之多
者罪之尤今日破楚明日襲奪齊王軍方信為漢取天
下漢之心己未嘗一日不在取信也高帝平生親信無
過蕭何者矣而且疑之況信耶信有必誅之勢而無人
教之以蕭何避禍之策張良為帝謀臣使其為之畫善
後計猶庶幾焉而躡足之諫召信會兵垓下之策皆所
以甚帝之疑而置信於死者也失職怏怏謀反見誅雖
信之罪而夷三族嗚呼甚矣
韓王信盧綰
信以韓王庶孽從漢復封韓既而漢疑之徙王太原數
被匈奴兵遣使求和解漢又責讓之遂走匈奴高帝是
以有白登之圍疑之為患如此盧綰與帝居同里生同
日學同師平生至相得非有大功而王之燕帝之於綰
厚矣亦以貳心自成疑懼而走匈奴此則綰之罪也然
信稱旦暮乞貸蠻夷僕之綰亦為蠻夷所侵嘗思復歸
二人者皆非有大惡而疎遠取疑失身至此不亦悲夫
此信之子頽當信之孫嬰與綰之孫他之皆脱身匈奴
而復列侯漢廷也陳豨慕魏公子之為人監趙代邊兵
而賓客千餘乘卒於見疑而以反誅此尤庸妄可為戒
矣
觖望據注是二字觖者決别而望者怨望羽檄者
插羽於檄取其急如飛鳥也
田儋
田儋自立為齊王秦殺之而儋之弟田榮逐田假立田
市怨楚之不殺田假不從入關不得王榮乃并楚所立
之王曰田都田安及田市而自王兵敗見殺榮之弟田
横又立田廣為王為漢所滅横走保彭越越歸漢横走
海島天下既定高帝召之未至三十里自殺其客二人
亦自殺從留海島者五百人聞之皆自殺田氏兄弟之
有人及得人如此異哉然死傷勇矣
樊酈滕灌
樊噲起自屠狗從高祖多戰功諫正秦官脱難鴻門功
尤雋焉然人有惡其黨吕氏高帝立命斬之軍中斯亦
烈矣
酈商聚兵四千從高帝於沛積戰功為曲周侯其子酈
寄紿吕祿而太尉遂得入北軍安劉氏預有力焉
夏侯嬰脱高祖於亭長時脱孝惠魯元於彭城大敗時
間關兵間已立戰功自高帝初起歴孝惠高后文帝常
為太僕終其身蓋謹信可親之人歟
灌嬰起自販繒從高祖騎射戰功居多其後不為諸吕
擊齊而共立文帝遂致位宰相蓋武健而有定識云
張丞相
傳為張蒼作也至漢末位丞相者皆附之蓋漢初丞相
皆功臣自灌嬰死而張蒼繼始以文學好律吕至丞相
申屠嘉又自御史大夫叙遷然能剛毅守正至景帝之
世丞相備位僅存名氏太史公不復為傳而褚先生直
取韋賢以下繼之於魏相稱好武於邴吉稱有大智於
黃霸稱以禮義為治其後韋元成父子相繼匡衡十年
至丞相皆歸之命有慨歎不滿之意矣
物故注云物無也故事也言無復所能於事然則士
馬物故者亦以死則無能於事故以為死之稱而此
傳稱冀幸丞相物故者以御史大夫望丞相之死而
遞遷言非以材德選也
酈生陸賈
酈生為高帝下陳留高帝賴其兵食遂以入關所繋大
矣然以善其令而夜半賊殺之與之善者不亦難乎此
戰國傾危之餘習宜其卒窮於辨也陸賈兩使尉他使
漢越無兵爭天下隂受其賜多矣時時稱說詩書一新
高帝馬上之習社稷靈長終必賴之矣其後知太后將
王諸吕不可争廼病免家居及諸吕將危劉氏則出為
陳平畫策誅之動静合時措之宜而功烈冺無形之表
漢初儒生未有賈比也而太史公屈與酈生同傳豈以
其辨說歟朱建以母死無以為喪而受辟陽侯金所謂
行不苟合者安在嗚呼此其所以惡也
傅靳蒯成
傅寬靳歙從高帝兵間始終無困辱蒯成侯周緤軍乍
利乍不利終無離上心高帝憐其愛我云
劉敬叔孫通
婁敬脱輓輅(胡格切)羊裘見天子曰衣帛衣帛見衣褐衣
褐見此其質直不徇流俗已可覘其胷中之所挾持者
矣勸都長安逆覘敵情皆磊落出人意表惟結和親約
雖能寬一時之急未免遺萬世之弊耳叔孫通所事且
十主皆面䛕取親貴既起朝儀得高帝心然後出直言
諫易太子然向使高帝未老吕后不彊度如意可攘太
子位又安知其不反其說以阿意耶隨時上下委曲取
容名雖為儒非婁敬比矣
季布欒布
季布庭斥樊噲横行之說使高后不復事兵然則孝惠
高后之世海内無事衣食滋殖季布力也布故勇將不
為技癢而有老成安静之言斯可尚矣欒布挺身就烹
以雪彭王之冤所以警悟高帝何如哉嗚呼非烈丈夫
其孰能與於此
袁盎晁錯
絳侯元勲也淮南王帝親弟也盎晚出為郎皆斥其驕
既而明絳侯無罪諫止淮南王遷蜀者亦盎也盎以故
名重朝廷下趙同之參乘却夫人之同坐申屠相稍不
為禮則折脅之盎殆以強直自矜者歟沮梁王之謀雖
以忠見賊迹其平昔亦非自全之道矣晁錯峭刻紛更
與盎素相疾輕桃六國之禍盎卒得以計誅之死又其
分也袁盎不絶劇孟云緩急人所有此言可以處世
張釋之馮唐
張釋之論長者及其守法不阿馮唐之論將皆質直有
古大臣之風焉
釋之之結韈(王生)與張良之納履類也以素昧則張良
難以貴重則釋之難
主臣陛下
萬石張叔
萬石君家謹厚而已而父子皆致二千石已過矣慶備
位丞相於孝武多事之世何哉衛綰車戱士天資偶亦
謹厚而景帝相之且謂其可輔幼主夫帝謂亞夫非少
主臣宜綰之見取歟
張叔學刑名而能慈愛君子蓋取節焉直不疑償金已
非人情之正況周文溺袴行詐彼何為者而皆致位通
顯夫萬石家以誠得之而竊慕者亦僥倖殆流弊歟
田叔
叔以死事趙王敖既仕漢薦孟舒案梁王燒其籍使景
帝母子相安相魯能格其君之非叔蓋堅忍有用之才
非如萬石輩徒曰長者而已
褚先生附載田仁任安事衛將軍不見知而趙禹遴選
於一臨問之頃兩人皆立名天下夫衛青后戚家徒以
衣裝取士而以將百萬衆何哉
扁鵲倉公
扁鵲姓秦名越人得長桑君禁方能洞視五藏期趙簡
子之寤起虢太子之死齊桓侯無疾望而退走果不可
藥又能隨俗為變斯亦竒且巧矣乃為李䤈所忌而見
殺太倉公淳于意即女子緹縈父也得乘陽慶禁方倉
公既以緹縈免刑召問醫治纖悉如款案吁士亦何以
術為虢太子事注云時虢已滅百二十餘年其字誤
歟抑傳聞誤歟
吳王濞
封國不過百里名山大川不以封濞王吴五十三城且
擅山海之利是置之死地也漢承秦滅六國之後徒見
六國之昔為諸侯王者無不地廣民衆而不知古制不
其然也宜無以善其後歟
魏其武安侯
魏其侯竇嬰竇太后從兄子也方景帝酒酣失言千秋
萬歲後傳梁王嬰獨引高帝約折之太后憎嬰輙病免
傳栗太子而太子廢數争不能得復病免嘗為大將賜
金千斤金盡予軍吏而首進名將賢士之在家者蓋亦
賢於人多矣卒以失勢怏怏右使酒不遜之灌夫以觸
負貴好權之田蚡淪胥以滅雖死不悔可不悲哉與時
消息之機勞謙終吉之義士大夫不可一日不拳拳服
膺也
朝請注云律諸侯春朝天子曰朝秋曰請辟倪(音與)
(脾睨同)轅下駒者小馬隨母俛頭於車轅下首鼠
兩端首鼠一前一却也齚舌(見灌夫傳)
韓長孺(再見漢抄)
韓安國之仕梁也言於漢雖為梁飾非言於梁亦能為
梁免禍賂田蚡得仕漢其進雖不以正其辨王恢諫擊
匈奴藥石武帝於尚安顧不偉甚越明年王恢挑禍匈
奴安國默默為之護軍雖以不戰歸而兵端自此大開
安國亦卒困兵間死矣志在富貴不知不可則止惜哉
李將軍(再見漢抄)
李廣才氣天下無雙死之日天下知與不知皆流涕亦
可想見其人矣方武帝有事匈奴諸校尉才能不及中
人以功取侯者數十獨廣結髮與匈奴大小七十餘戰
卒不得侯且死非其罪廣自恨殺降所致然則豈非為
將者明戒耶陵降匈奴隴西之士皆用為耻亦可想
見其俗之風節矣
昆邪之昆(音魂)大黃者弩名色黃而體大
匈奴
傳之叙匈奴詳矣大抵以其視中國為強弱夏道衰而
狄始大及周之興惟命之曰荒服周道衰戎狄又世世
為患秦并天下築長城頭曼單于遂為之北徙既而中
國兵争冒頓復興雖高帝不免白登之圍非其視中國
為強弱哉然嘗論之秦漢之待夷狄不可復以三代比
也三代以天下為公諸侯各自為守設不幸有警方伯
連帥以諸侯兵驅之而已然不常有也秦漢以天下為
私自京師去匈奴塞上皆天子所自制邊塵稍驚勞民
萬里雖鞭之長不及馬腹故秦之備邊不得不出於長
城然此毒民之事悖謬之舉適以自斃不可為也故漢
之求安不得不出於結約雖婁敬遣公主之說不可用
若孝文皇帝賜之書有曰天不頗覆地不偏載使兩國
之民若一家下及魚鼈上及飛鳥跂行喙息蠕動之類
莫不就安利而辟危殆嗚呼大哉言乎文帝之心天地
之心也持之堅行之久至孝景世終無大寇武帝即位
之初匈奴信漢自單于以下往來長城下無忌矣乃一
旦無故自為狙詐於匈奴兵連禍結使天下生靈肝腦
塗地然匈奴益驕亦終不我服回視文景之世得失何
如哉我太祖時不過因李漢超輩使自為之守而邊烽
之警自不接於廟堂愚故嘗謂守在四夷三代公天下
之事也兼愛南北文帝得處之之道也内兼制諸夏如
漢而外因疆圉之臣以禦邊如三代其待夷狄之得自
有天地以來未有如我太祖者也不使守封疆者久任
世襲而欲身制萬里如在目睫天下無是理也武帝窮
追且不能得其要領夷狄之患如之何不日接於中國
耶
谷蠡(音鹿離)匈奴官稱
衛將軍驃騎(再見漢抄)
衛青者奴隸鄭季之遺孽而霍去病其甥也漢武帝以
青之姊曰子夫者為后因生事夷狄而官青曰大將軍
官去病曰驃騎將軍公孫敖嘗脱衛青於難亦官之至
將軍青之長姊嫁公孫賀賀為將軍且至宰相其餘侯
者非兩將軍親戚則其門下人也它日貳師將軍亦以
後宫故生事大宛而使之貴帝平生窮兵黷武使海内
蕭然觀其所由往往為榮宫妾地爾而曰春秋大復讐
之義其誰欺欺天乎且受圍與嫚書未可以讐言也文
景和親相安已久否而嚴守備則置一李將軍匈奴不
敢入塞矣何紛紛為
平津侯主父
平津侯公孫弘見讀漢書抄
主父偃姦險無賴小人其致身青雲特自速族滅之禍
耳何足汚齒頰哉惟諫伐匈奴一書不當以人廢言然
它日勸築朔方俾襲蒙恬故步者即今日舉秦事以諫
伐匈奴之偃也何耶其勸分王諸侯則掇拾賈生之緒
餘也其勸徙豪民實茂陵則剽竊婁敬之陳言也何能
為漢庭決一策耶而取大臣金取諸侯金自謂日暮途
遠自分倒行暴施以生於齊而劫齊王殺之以游於燕
而䧟燕王殺之召平日昆弟賓客戒其毋入偃門以一
切疎絶之何哉偃之為人也其自取覆滅也固宜為偃
之族者可悲耳
南越尉佗(自此漢抄無之)
南越稱帝文帝以德懷之而稱臣南越既稱臣武帝以
詐召之而輙反越雖夷狄人情亦槩可知矣用樓船十
萬師一旦夷以為郡豈不大快然使五帝三王處此亦
有文帝之懷柔而已夷狄在萬里外而必貪之何哉
東越
漢初稱越者凡三南越今二廣之地尉他居之閩越王
名無諸居閩今為福建中越東海王名摇居東甌今為
永嘉則皆越句踐後也閩越圍東甌漢救之徙東甌於
江淮間而閩越遂為東越東越以反誅漢盡徙其民江
淮間而東越之地遂虚又有繇王者亦東越苖裔以斬
東越王降漢封東成侯萬戶太史公謂禹之餘烈云
朝鮮
朝鮮王右渠者其祖名滿本燕人出塞居秦故空地本
無預中國事也涉何為武帝生事其國漢卒盛兵以滅
之為真番(普寒反)臨屯樂浪玄菟四郡漢固貪矣右渠負
固自取滅亡亦何愚也
西南夷
唐蒙食枸醬於南越知其蜀物道西北牂柯江而來也
遂使夜郎以為犍為郡而治道指牂牁江此通南夷也
司馬相如又言西夷卭筰(音昨)可置郡自是通西夷道數
歲道不通西南夷又數反上用公孫弘之言罷西夷獨
置南夷夜郎兩縣矣張騫見蜀布卭竹杖於大夏知其
從東南身毒國來而卭之西二千里可到也自是天子
注意誅滅西南夷諸國為七郡惟滇王者楚苖裔也以
首善不誅與夜郎皆受王印云
七郡者犍為牂牁越嶲益州武都沈犁汶山枸醬
者枸(音窶)枸木似榖樹其葉如桑葉用其葉為醬酢美
卭竹杖卭山之竹節高中實可為杖
司馬相如(再見漢抄)
相如文人無行不與吏事以賦得幸與倡優等無足汙
簡册者亦無足多責惟封禪書禍漢天下於身後且禍
後世罪不勝誅藺相如信威敵國名重泰山犬子何人
亦冒其名嗚呼禹聖神也而有張禹之禹湯興王也而
有張湯之湯藺相如命世人豪也而有司馬相如之相
如故曰人能美名名不能美人彼聖賢之名亦有時不
幸而辱於小人也
相如之賦果何為者耶景帝之不好此人情之正也而
武帝溺焉嗚呼於身則求藥長生於兵則窮威萬里於
宫室則千門萬戶而於文則好相如之賦飄飄有凌雲
之氣皆類也於是武帝之志荒矣
讀史記踰月其文往往暢逹隔千歲如覿面斯亦竒
矣至相如傳游獵賦殆不勝悶悶蓋文所以載理安
有不關義理而可以言文者哉往歲嘗過村學堂見
為之師者授村童書名小雜字句必四字皆器物名
而字多隱僻義理無關余竊鄙之然本其所由作特
以識器物之名於世尚為有用今游獵所賦草木禽
獸句亦四字排比積疊皆世所希有怪誕不切世安
用此又不得與小雜字比也世或珍異之何哉此傳
去手復讀他傳如脱荆棘而履康莊欣快可知然世
之好賦者烏知不笑余不識古文竒字顧余之所言
者理爾他非所知
鱋(比目魚也)水玉(水精)淚莎(染紫草)盧橘世俗多用以稱枇杷
今按游獵賦云盧橘夏熟黃甘橙榛枇杷橪(而善反)柿
夫盧橘與枇杷並列則盧橘非枇杷明矣郭璞注蜀
中有給客橙冬夏華實相繼通歲食之謂即盧橘也
意者橙橘惟熟於冬而盧橘夏亦熟故舉之以為重
歟(后山以為一物二名)蒲陶(俗今作萄)并閭(㯶也)僰(扶逼反)屬車古
者諸侯副車九重秦滅九國置八十一乘名屬車
淮南衡山
淮南厲王母本趙王張敖美人事高祖有娠而留趙貫
高謀反美人逮繋既生厲王恚即自殺其後厲王謀反
自殺厲王子安謀反自殺子衡山王賜亦謀反自殺恚
氣之所鍾如此然厲王椎辟陽侯殺之辟陽侯死有餘
罪非過也晉孫恩以逆死妖黨謂其為水仙淮南王安
以逆死方士謂其為仙而上升小人羞諱文飾之言類
如此而淮南雞犬之事至今為口實然則黃帝烏嘷鼎
湖之事又可信耶自三代選舉之法廢士無教養溢
出為縱横之說戰國四豪復淵藪之餘風到漢未泯而
天下為一無所復售其姦往往諸侯之好事者若陳豨
若梁王若吴楚王若淮南衡山王無不以游士敗者士
習之所趨可畏哉學校既興科目繼之士心始有所底
然則為人上者其可不以人才為意而輕議學校科舉
鄙天下士者蓋未之思也
循吏
孫叔敖使民自高其車得誘民之術也公儀休不受魚
謹律身之常也石奢以父殺人李離以過聽殺人皆自
殺皆難能之節也
詗(空政反)輿地圖輿猶盡載之義(見淮南傳)
汲鄭
汲黯論帝多欲勸帝無起兵諫帝迎渾邪王切責張湯
苛法而拳拳願出入禁闥補過拾遺切直忠盡漢庭第
一帝稍聽之何至下輪臺之詔耶
鄭莊委曲禮下雖少鯁諒之風然内行修潔没無餘財
與汲黯等此太史公以之同傳歟
酷吏(自此漢抄無之)
太史公於武帝征伐事先之以文景和親匈奴信漢然
後論兩將軍連年出塞又必隨之以匈奴入塞殺略若
干於今酷吏傳先之以吏治烝烝民朴畏罪然後論十
酷吏更迭用事又必隨之以民益犯法盜賊滋起然則
匈奴盜賊之變皆帝窮兵酷罰致之威刑豈徒無益而
已哉至於禱祠百出則各隨之以若有應符之言於求
仙無方則各隨之以終不可得之言遷之微文見意往
往如此而武帝之無道昭昭矣若其禍殺民命不知幾
萬萬桀紂之罪遠不至此蓋與秦皇同歸惟其輪臺有
悔顧命得人高文之澤在人尚新漢之天下賴以不絶
耳若夫萬世公議亦終不謂帝無道者秦滅儒術武帝
興之天地民生之所恃以立者在是也然則先立乎其
大者可不務乎
沈命法沈者匿也命者亡命也椎埋者發冡一云
椎殺人而埋之
大宛
甚矣小人逄君之惡何甚也漢欲通西南夷費多道不
通嘗罷之矣張騫言可通大夏天子復欣然為之是窮
民西南之禍不在漢武而在張騫然騫從月氐至大夏
竟不得月氐要領其後復使烏孫亦不得其要領間關
萬里困苦終身騫果何利於此自是棄骨肉於萬里外
以妻烏孫自是没士馬於萬里外以取宛馬天下騷動
耗費鉅萬萬騫又果何利於漢嗚呼甚矣小人逄君之
惡者不可曉也
太史公曰禹本紀言河出崑崙崑崙其高二千五百餘
里日月所相避隱以為光明其上有醴泉瑶池今自張
騫使大夏窮河源惡睹本紀所謂崑崙者乎嗚呼太史
公之論善矣然後世展轉沿襲之妄又豈止太史公所
闢而已哉蓋自是有譯西域書為中國語者又因崑崙
之說附會之為須彌山亦謂日月相避隱為光明而更
加張大謂周須彌之山為世界者凡四日所至為晝而
去之則為夜然天下安有是理哉若果如崑崙須彌之
說則日月之避隱常相等齊安從而有晝夜長短之分
日月之避隱常不相見安從而有晦望交蝕之異日常
滿月亦當常滿安從而月有虧盈進退之不同出沿山
之東入循山之西其地皆遠當僅見日輪之隱約日之
方中居山之腹其地獨近當尤見日輪之顯大今日之
出没皆見其紅而大日之方中獨見其淡而小何也豈
近反見其小而遠反見其大耶日東循山而天下曉當
以地里之遠近漸次而曉日西轉山而天下昏當以地
里之遠近漸次而昏營之東日出以寅則豳之西當以
午豳之西日没以酉則營之東當在晝今地里不問遠
近出没皆以寅酉何也豈避隱不以漸行或晝夜不係
日月耶夫日月東浮而西沉日行速而月行遲朔望有
定寒暑無差交會剥蝕皆可預計吾儒歷法盡之矣易
曰明出地上晉又曰明入地中明夷天體包地日月出
没其間行黃道赤道而有長至短至此有目者所共覩
皆可稽而信故日月之說無出於吾儒所置歷象之法
矣彼為崑崙須彌之說者何所稽以為信也運行之遲
速交蝕之度數彼亦可得而言之否耶彼亦果見日月
之隱隱遠從空中來又隱隱遠從空中滅而於東海西
崦果不相着否耶蓋異說雖從西域來實皆譯之者附
會中國非聖之書以張大之而不復計其事之實也禹
别九州固非能際天所覆然天地之中氣所聚而人物
生焉者大抵亦不出此過此以往則天地四垂之偏荒
忽不治聖人所不言也騶衍始謬為大言九之又九九
之又九謂禹之九州不過天地間八十一分之一而譯
者十萬億國土之說緣之興矣不思周天三百六十五
度四分度之一日月星辰之所經紀皆可計見隂山之
雪以夏而日南之郡北戶天地間豈無紀極哉嗚呼出
之譽異端而甘自小者謂吾儒不過知造化内事而彼
所言者造化外事也自今觀之彼所言造化内且妄矣
況外乎造化果有外瞿曇氏當來往空虚中不假父母
陽隂氣以生又老於寒暑而死矣然則佛亦厭世俗煩
苦而求所謂寂滅耳說本不若是其誕也說之誕者譯
者附會之過也皆中國奸人之言也故因太史公斥崑
崙之說而併及之
游俠
朱家周人之急家無餘財而終身不自以為德太史公
慕焉郭解折節振人人為解殺人解不知而公孫弘族
解太史公尤為之痛惜愚謂朱家誠賢矣為人忘已墨
氏之弊而解之見殺則亦其平昔嗜殺所致孔子有言
古之學者為己孟子亦謂窮則獨善其身士亦何必務
名譽出於尋常之外也哉解之甥彊人酒見殺灌夫
亦以彊田蚡酒忿亂族誅夫酒者所以行禮而其弊至
此世之好彊人飲者可以監矣
佞幸
佞幸辱國旋亦誅僇
滑稽
三年不蜚不鳴之語楚世家以為伍舉說莊王今滑稽
傳又以為淳于髠說齊威果孰是孰非耶楚莊王時三
晉未分今載優孟諷諫莊王預有齊趙陪位韓魏翼衛
之語而扁鵲傳載扁鵲起虢太子於已死考其時虢已
亡百二十餘年又其可信耶自古可怪可笑人情樂聞
之說往往轉相附會未必盡有其實我朝東坡蘇公一
世人豪惟其善於笑談喜納浮屠故至今謔浪俚談類
必託之東坡佛印且曰東坡之見辱於佛印者如此而
本無其實也嗚呼其殆此類歟西門豹為鄴令除河伯
娶婦曲盡其術蓋愚民久已成俗若徒論之以理制之
以威雖暫止必復作殺人將終不已故使巫姥三老先
自赴水問河伯為之首者自畏死而不敢為後無為之
首自不待禁而絶此仁者之術而智者之事也褚先生
以附滑稽何哉
金馬門者宫署門門傍有銅馬故以為名
日者
傳為楚之卜人司馬季主作也謂宋忠賈誼問卜於市
而季主歴詆士大夫之為非自陳卜者之為貴殆有取
其譏世之言而載之歟然未必皆其實也果其實則亦
小道致泥放誕不孫人也士大夫雖未必皆賢然必士
大夫布列中外上自朝廷下逹郡縣上綱下紀共為扶
植而後庶民得以生息於其下所謂代天工者也若卜
之為伎不在農工商賈之列浮浪竊食又不得與庶民
之良者比顧乃算計利害自逞得計反譏士大夫之不
肖何異衣食於祖父而反笑祖父之無聞知而宋忠賈
誼反屈於其說哉愚故曰未必皆其實也而乃傳之者
不得志於當世之忿心爾
龜策
三代之興各以卜筮決疑漢興因秦太卜之官歴孝惠
文景未嘗講試武帝延百端之學太卜大集然倚以卜
兵事賞賜至或數千萬而誅滅者不可勝數則卜非其
卜矣褚先生附載蓍龜之說頗詳若宋元王以神龜強
國之事則伎藝之言非有識之論也
太史公自序
談生遷能以文章世其家揚名後世亦可謂善繼人之
志者矣然談垂死涕泣之屬惟以不得從封泰山為恨
而遷述之豈遷亦不知封禪之為非耶
黃氏日抄卷四十六
