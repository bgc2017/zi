黃氏日抄卷五十三宋黃震撰
讀雜史(三)
春秋世紀(用竹湖李參政韶所編抄其要)
王世紀
自平王迄敬十三王書於經者凡十二事前此未言天
王法天之號自春秋始前此未書京師衆大之名自春
秋始凡皆致意於本原欲因其不正以反其正
齊威公
黜其義而錄其功王禁明而王臣不下聘者六十年盟
會同而諸侯無私争者三十年序績召陵而荆帖陳旅
聶北而狄退獻捷過魯而戎弭貫澤而下葵丘以前衣
裳不㰱血兵車無大戰仲尼稱其一匡孟子與其為盛
此凡威公定覇之目九國叛而萌振矜管仲死而放繩
墨城杞貶於城邢救徐怠於救許伐黃則外憂啟滅項
則衆志離會下則家法隳覇功亦以不終矣
宋襄公
宋襄伐喪以立威則非仁致夷以謀(闕)
無功而又階亂
晉文公
晉自武公并吞專立春秋黜晉不書文公復國無所禀
承勤王特為求諸侯之計春秋亦没其行事為國五年
當僖公二十八年晉楚之争乃關夷夏之盛衰非止一國
之得失方六挈晉侯以書之抑楚之深故與晉之亟也
然以晉視齊城濮之功雖多於召陵温之事雖敏於葵
丘三會諸侯莫有不至雖盛於威公而威公得江黃不同
於伐楚而文公則譎非致秦不可與楚争楚抑而秦興
矣威公會不邇三州盟不加王人文公會畿内盟子虎
矣威公寧不得鄭不納子華懼其奬臣抑君文公則為
元咺執衞侯矣此夫子所以有正譎之辨
晉襄公
襄之繼伯由殽之功而春秋不書君將獨言晉人以喪
不興戎義不可也方文公之没敵國並興襄公夏戰殽
以却秦秋敗箕以剪狄冬伐許而離楚一年之間三敵
悉退可謂有覇者之略外患既息舉動即異伐衞則損
威會公孫敖則毁烈士縠主盟則權散陽處父救江則
謀怠其規模又淺於文公甚矣
晉靈成景厲悼公
晉靈公政堕柄分楚人之言曰晉君少不在諸侯比方
可圖也成公黑壤與扈二會僅能合列國而楚人三歲
三伐鄭不能興攘却之師景公蟲牢馬陵及蒲之盟雖
得諸侯竟莫駕楚屬公交剛敗狄會京師伐秦戰鄢陵
勝楚會鍾離成吳四鄰而釁而諸侯反貳蕭牆反危惟
悼公年十四即位入國之明日逐不臣者七人即位之
一月取六官於民譽能服諸侯得鄭而駕楚然能駕楚
而不能蓋誘吳之非平公繼之五盟六會而溴梁之會
授權於大夫宋之盟授權於夷狄昭公一會一盟坐視
諸侯之去而不之顧晉日卑矣頃定之世私門強諸侯
貳吳楚強然終乎黃池聖人猶以覇繫晉
晉文未覇以前别紀
晉自鄂侯後入春秋皆為曲沃殺奪武公始并晉國春
秋皆削而不書
魯
謂春秋多内魯之文尊魯之至者責魯以備也家法不
設君柄不收故多變故
蔡
蔡自宣訖成十二君以宗盟之長汙於事楚而不知變
惟文公嘗謀事晉畏楚而不得行昭公遭拘郢之辱絶
楚事晉晉人求貨而辭蔡蔡乃假手於吳雖釋憾一時
終為楚所并
曹
曹在春秋十五君事夏盟最謹與諸侯敢睦惟偪而無
禮不能自立病於戎困於晉亡於宋(當哀八年)
衛
衞在春秋十一君兵争最少人才特多與魯俱稱望國
而適庶亂兄弟乖父子暌變故繁興云
鄭
鄭近王畿而介齊晉楚之間盖春秋要領之國其初周
鄭交惡為王室之罪人其中堅於從楚為覇者之罪人
其後輙隳於七穆之手有罪不討又為諸侯之罪人
滕
滕之可考者纔五君其與諸侯睦其事覇主謹惟偪而
無禮故逼於宋畏於齊楚無以自立
邢
邢滅於衞衞文之罪著矣而邢不度德不量力不親親
與狄伐衞以速其亡其罪尤大
郕
郕之書於經者四既降齊七十一年而奔魯是其不得
免焉必未有罪聖人以伯書明周公大封同姓之意左
氏以為太子朱儒必不然矣(凡皆姚姓)
微國世紀
虞虢焦滑之屬皆同姓自尋斧於本支
陳
陳舜之後國於荆河邇強楚而遠齊晉堅於事楚非得
已故聖人不忍貶絶而十二公悉著册
杞
杞夏之後而用夷禮聖人不忍絶也故書子二侯三人
五百二十八因其善惡而著之
宋
宋湯之後春秋二百四十二年常書公以列於諸侯之
上反覆十三君行事非有可稱而聖人拳拳焉特以著
三統之相承明王澤之當續爾
庶爵世紀
齊
齊自僖公入春秋參盟胥命諸侯以稍稍宗嚮之矣威
公覇業雖隳乎孝公猶世為諸侯之雄景公授政強家
陳氏得售燠休之惠於民而齊國微矣
許
許初從齊猶未病也齊覇既衰一意從楚而終為鄭所
併
莒
莒近齊偪於齊最甚而又怙其強暴首入人之國取人
之地春秋夷之略見於經
薛
薛諸任之國自奚仲為夏車正而遷于邳仲虺為湯左
相而居於薛然自入春秋以來役於宋偪於齊臨之以
齊晉微弱無以為國矣
邾
邾小國也交鄰睦事覇謹君臣多賢庶幾守禮義者故
能介數大國之間與春秋始終迄戰國而未亡
小邾
小邾亦曹姓之國介在海濱畏齊事魯而偪於宋乃能
以禮通諸侯與春秋始終焉叔孫昭子於其賦菁莪有
曰不有禮國其能久乎
鄫
鄫微乎微者也立所出以為後春秋書曰莒人滅鄫
紀
紀齊同姓紀為齊弱而挾魯鄭以戰齊三邑既遷于紀
季入齊紀侯去國矣
微國
微國如魯入極鄭取戴齊人降鄣之類聚以紀之以見
周禮之衰
夷國世紀
楚
楚在春秋始曰荆繼曰楚始曰人繼曰子盖當時夷狄
之為中國患未有若楚人之暴且久有方城以為城有
漢水以為池有申吕之田以禦外有申息之門以備内
有成莊其平康昭為之君有子文孫叔子庚子木子蕩
為之臣所能世抗齊晉與春秋始終至靈康以後雖專
令諸侯喪敗相尋矣然春秋書法之嚴則又以其私竊
名號而夷之爾
吳
吳姬姓之長春秋以其假竊名號而夷之其始也晉方
患楚未暇憂吳其後吳甚有意於駕晉又其後吳所争
不在晉而在楚又其最後楚亦不能強而吳之所患者
在越矣
秦
秦自穆公以貪伐喪為殽之戰遂有彭衙之戰令狐之
戰河曲之戰暴兩國之衆興數十年報復之師更四君
而未已秦之為狄其始於殽之戰歟
越
越少康之後入春秋百九十餘年始見經常不過以國
稱僻陋甚矣獨句踐與吳之事可以勵臣子之節盖越
自楚靈之強嘗從之伐吳而闔廬之立遂因以仇越是
以夫差敗於檇李而懷必報之忿及句踐困於夫椒而
遂成不釋之讎仇吳之念隐於柔服之初豢吳之計蓄
於卧薪嘗膽之時而沼吳之志卒逞於生聚教訓之後
二十年間所欲盡從興事造業者可以略觀之矣
戎
戎之類有六曰山戎北戎姜戎雒戎茅戎陸渾之戎東
遷以來恣㫿莫甚齊威大振治戎之旅而戎始戢及晉
惠之反誘戎遷於伊晉襄之覇挾戎戰於殽其勢不得
不至於陸梁異時徐吾之役既平茅戎於周而復敗王
師是齊有攘戎之功晉有致戎之罪
狄
狄比戎患尤甚春秋書狄者三十六有長狄赤狄白狄
而潞氏甲氏留吁又赤狄之種惟獨名者最強齊威畢
力治楚置狄不問無損覇業之盛晉自景公諸侯盡離
而閉南關以北尋治狄之忿雖剪除之功居多捨内事
外覇業衰矣
夷
夷之微國如介如徐如舒如庸莊僖以後累累而書巴
以人稱甲潞以氏稱鮮虞廧咎如以號稱皆聖人預為
中國慮齊威之覇能帖荆於召陵而不能止江黃之伐
晉文之覇能致秦敗楚於城濮而不能保鄀六之不亡
小國尚安所恃而不奔走於夷狄故崇屬於秦郯屬於
吳沈徐胡頓屬於楚勢不免焉爾
春秋臣傳(因蜀人王常元編而以所見為評)
魯
臧氏
盛哉臧氏之代不乏人也僖伯諫觀魚哀伯諫取郜鼎
至臧孫辰復能以言立後之卿大夫皆宗之方東門襄
仲之子歸父欲去三桓季孫行父欲追怨迨其後獨臧
宣能斥以後之人何罪皆可謂賢也已臧武仲以智稱
乃阿季武子之私廢長立庶卒見惡孟氏而奔齊臧氏
遂衰豈所惡於智者為其鑿之類耶
季孫
魯桓公生莊公復生慶父叔牙季友莊公薨叔牙欲立
慶父季友殺叔牙而立閔公及慶父弑閔公季友復殺
慶父而立僖公季友雖於次最幼而殺二兄立二君勢
最強叔牙之後為叔孫氏慶父之後為孟氏與季氏為
三桓而季孫遂為稱首季孫行父相二君妾不衣帛馬
不食粟最號賢者然強私家弱公室小廉適足為濟私
之具東門歸父謀去三桓及宣公之死行父宣言於朝
欲修怨焉曾謂賢者而有是乎莒僕弑逆以寳來奔公
命與之邑曰今日必授行父命出諸境曰今日必逹公
固失之矣然行父人臣盍以逆順造諸君以君命出諸
境乃可耳君命而已反之何其自專且自謂有舜大功
二十之一亦豈臣子之所宜言乎一傳而季武子遂四
分公室而專其二再傳而平子遂逐其君使死於乾侯
習於惡既熟不復知惡之為惡而勢亦駸駸難返矣故
至季桓子之世雖以夫子子路不能盡堕三都桓子生
不用孔子而死囑康子康子舍孔子而召冉子是皆習
於惡之既熟膠於勢之難返雖有良心亦陽為空言而
止爾
叔孫
莊公薨無適嗣叔孫欲以次立其兄慶父不果為弟季
友為酖莊叔嗣封傳子穆叔視三桓子孫為最賢季氏
三分公室穆叔獨不可固請而後盟之猶使其乘之人
獨盡為臣季氏瀆盟伐莒穆叔使晉被執臨危守節不
以貨免既歸出見季氏指楹曰雖惡是其可去乎是亦
異於季孟之心矣雖以妖夢溺於竪此二子殱焉此私
門之禍不足以掩其公室之義昭子以庶獲繼不以竪
牛立己為勞而殺之日食不伐鼓知季平子有異志平
子出昭公昭子實從于齊謀納公不果而祈死其志為
可哀亦足匹穆叔之賢矣叔孫雖不賢子路之謀堕三
都也尚能順之堕郈
孟孫
慶父以逆誅公孫敖以滛逐而子孫乃多賢敖之二子
文伯惠叔兄弟相及其奔於莒己氏所生之二子亦恥
以惡聲聞文伯之子蔑是為孟獻子孔子稱其加人一
等孟子稱其有友五人其後僖子亦恥不閑於禮聞正
考甫鼎銘而囑懿子學禮於孔子斯皆可謂賢矣然郈
氏伐季氏而共執郈昭伯殺之使季氏得逐公於齊者
正懿子也仲由謀堕三都叔孫氏已堕郈季氏已堕費
而孟氏獨不堕成使孔子不得成相魯之功者亦懿子
也豈僖子囑使之學禮者特威儀之為禮而已耶
端木賜
子貢欲免齊伐魯耳乃一出而亂齊破吳強晉覇越率
天下而兵其禍豈止壑鄰國哉且田常欲為亂而反教
之以孤主制齊可乎謂賜而為之何足為賜謂非賜所
為其辨說之辭雖儀秦不之及何物史臣能偽為此是
當闕疑
子家羈
子家羈聞昭公將伐季子之謀而不洩既伐季氏季氏
請以五乘亡勸公許之不聽公孫于外子家羈從亡偹
嘗艱難公薨于乾侯季氏欲仕之而逃持心堅正義不
忘君進退審處動與理合魯之羣臣未有賢於子家羈
者也
齊
管仲
商周之初伊吕皆得聖君而輔之而又諸侯皆未強大
故有德易以興其後諸侯争強其勢不歸於并滅不止
而生民之禍烈矣管仲起其間先以法制富國強兵為
威制張本然後教其君不背曹沫之盟以示信命燕君
復納貢於周以示義伐楚不服則責以包茅不貢而楚
服鄭伯逃歸不盟則亦却其太子華之䜛而鄭伯請盟
力既足以勝然後假仁義以行之故能不以兵革而一
匡天下其有功生民豈細哉然自開闢以來功利實自
此始後世皆隂用其術而陽諱其名功不及之而禍反
滋焉此君子所以不貴倖成之功雖當世賴之而識者
譏之歟
晉
六卿(范氏韓氏)(中行氏趙氏)(智氏魏氏)
晉稱六卿雖下陵上替之積子孫至於分晉名教誅之
然其初興皆才智有過人者君子取節焉未可盡以下
體廢也抑亦以才智而能守正者其范氏之士夑中行
氏之荀吳知氏之荀罃趙氏之趙衰趙武魏氏之魏絳
乎士蒍教獻公盡殺游氏之族又以術驕虢而滅之此
小人之才耳士會得政晉盗奔秦其才為可知將老而
戒其子爕以從二三子惟敬庶知本原者然會晉人也
在秦即侵晉仁者為之乎惟爕也不矜功不受賂謂外
寧必有内憂而不事争強視其時為獨能守正若匄也
以愛其子鞅之故盡殺欒氏召亂以覆宗雖才何稱焉
此范氏惟爕為可稱也荀林父將伐晉伐齊而皆取其
賂先縠違節制敗於楚僅以滅潞為功抑末矣如庚如
偃才皆碌碌惟吳也不受鼓之叛者鼔力竭而後取鼓
再叛猶予之田而使其忠臣相之視其時亦為守正至
寅即與范吉射攻趙氏而覆宗矣此中行氏惟吳為可
稱也知氏之有荀罃迎立悼公修政施德再避楚師兩
聽鄭平皆不責人而求之已功烈於晉為中興而未嘗
有一毫苟以成之之意非守正而能爾乎趙衰審所可
從而獨從重耳視荀息里克等溝瀆愚見天壤不侔勤
王定覇未嘗不告君以正趙武承其餘烈幾漸復興薄
幣諸侯歸邑齊魯以信自將不虞楚之詐厥功茂焉趙
簡子殺趙午納陽虎慙德非少獨以受周舍之直諫晉
人懷之子孫勃興殆亦趙衰趙武之遺休爾魏犫尚力
不足以訓而絳事悼公戮公弟楊干之僕遭值明主超
將新軍三駕而諸侯平九合諸侯而尚勉君以思其終
殆皆於其正焉基之此趙之趙欒趙武魏之魏絳皆可
以守正稱也若魏舒舉十縣大夫謂非賢於人不可也
然滅公族而縣之舒實預焉縣大夫得人正其植私之
計左氏以為孔子賢之吾斯之未能信韓氏之可稱者
韓宣子也然反戚田於衞致閻田於周正矣易縣於宋
求玉於鄭何不能推其類乎善乎蜀人王當之言曰豈
禮義可為於顯而弃於幽耶否則國可弱而家不可以
強也
狐偃(諸臣附)
狐偃重耳外祖而傅申生驪姬之難教申生逃不果卒
杜門不仕其子舅犯從重耳於秦偃雖死不敢教之貳
犯遂佐晉安天下功光前人其積有自來矣狐夜姑乃
不量己怨陽處父之易其位擅殺以逃復返於狄豈夷
之不可華也哉荀息從君於惡強立非所當立之奚齊
卓子皆陷之死里克傅當立之申生顧受驪姬之間持
兩可不救迨禍成事極奚齊卓子已立為君乃犯大不
韙以殺之之二人者之死曾自經溝瀆者不若也好忠
而不好學其弊乃爾亦可悲矣慶成一諫惠公之背秦
而不聽卒誤其君而陷之敗此凶人耳瑕吕飴甥辨於
秦以歸惠公其辭粲然足全國體於晉亦有一時之功
冀芮教夷吾賂秦求入視舅犯之教重耳天淵不足以
喻高卑矣文公既立尚執迷不悟而謀作亂宜一絶矣
冀缺乃以敬得嗣興執晉國柄郤克不忍一婦人之笑
而伐齊修怨郤至本無大過反以才辨自務與錡犫同
稱三惡竟覆其宗禍福無不自己豈繫其世也哉先軫
以晩出之英超將中軍城濮之戰策勲第一乃以忠憤
不顧而唾卒於自討識者悲之使其幸遇明君豈至是
哉伯宗事君以忠用兵以義卒為三郤所害豈亦不能
善用其剛者歟州犂奔楚曲為逆圍之謀忝厥父矣司
馬女齊不瘠魯肥杞而能勸晉遊楚言必本理叔向所
相與始焉終焉者可謂賢矣祈奚外舉不避讎内舉不
避親至公一忱可詔千載士伯瑕多知天道其子彌牟
常勸王而責宋之不共亦足名家陽處父輕易夜姑之
位而見殺幾於自取苖賁皇雖有功於晉終不免楚人
狙詐之習此無足云惟叔向淹博多文能以禮信為國
超然一時乃違母命以女禍覆宗悲夫
介推
有功名之士有澹泊之士介推雖從亡特澹泊而沽激
之人耳出無共濟艱難之謀甫入而文公遭變禄未暇
及推即憤怨而去雖推不去亦豈若趙衰舅犯輩能佐
其君以興晉哉推反譏二三子為貪天功過矣
宋
公子目夷向戍樂喜華元
公子目夷不受襄公之讓國賢以襄公失德而屢諫不
足以遏之其所能者在己其所不能者在人目夷亦柰
何哉向戍辭偪陽之邑以歸諸公乃自詭弭兵而求公
賞邑為善不根於實心有時而必敗耳樂喜責向戍之
弭兵謂無威則驕亂生則滅凛然憂國之盛心雖一介
夫之死猶哭之哀良以不貪為寳力辭獻玉其心純乎
公故也華元殺楚使而致兵未為善量勢者蕩澤之亂
國頼以安
衛
石碏(祁子)孔逹(悝)孫良夫(林父)
寗莊子(武子殖喜)北宫文子蘧伯玉
石碏大義滅親此不幸處人道之變非所忍言石祁子
執親喪不忍以嗣位故佩玉卜兆是不足以見人心本
然之天乎孔逹不量強弱挑晉取禍自經溝瀆曰利社
稷恐善謀國者不為也孔悝以舅甥之親出輙而立蒯
聵自衛而言父子之名雖順自悝而言君臣之分則乖
夫亦當感輙以人心天理之正不可則去之耳孫良夫
違衆犯齊既敗則又依晉以敗齊專而生事國何頼焉
其子林父逐其君獻公以戚叛歸晉晉反為臣而執其
君何哉其為盟主也寗莊子扶立文公衛以再造寗武
子輔成公雖再出而不至失國調護於艱危之中庶幾
世濟忠力者柰何寗殖既逐獻公寗喜欲納獻公反弑
殤公為惡滋甚善惡固不繋其世耶北宫文子善覘人
之國蘧伯玉於獻公之去國復國也皆避而不與善處
亂世殆東漢郭有道之徒歟然有道未嘗居其位
鄭
七穆
穆公之子十一人子然士子孔先卒子孔專而見殺子
羽不為卿存而顯者稱七穆子罕子駟子良子國子游
子卭子豐是也然多骨肉相殘惟子國之子子産賢又
惟子罕之孫子皮知其賢而授之政子産没後賢而有
禮者子太叔
吳
季札
季札生蠻夷中以禮義智識聞天下聞樂而知古人之
治亂歴聘而知列國之興衰燭照龜卜莫喻其明矣然
吳至其父夀夢始大夀夢賢而欲立之不可其兄諸樊
讓之不可其兄餘祭餘昩以次相傳必欲致位於季又
不可餘昩之子王僚嗣立而諸樊之子闔閭弑之曰致
季可也否則我當立吳之暴亂遂自此始
楚
令尹子文孫叔敖沈諸梁
楚介在遠夷而雄於中國夫豈偶然之故哉令尹子文
為相四十年家無一日之積孫叔敖身已貴而意益下
位已高而心益恭國有人焉若此國欲無興得乎沈諸
梁當白公勝之亂國人望之如父母一舉而定之功成
不居亦賢矣哉
秦
孟明百里奚蹇叔
孟明不知鄭之不當襲又師出而輕雖王孫滿尚幼猶
知其必敗雖再敗之餘鼔勇焚舟不過晉不與争而已
豈嘗有功於秦者哉秦之能覇穆公之賢而秦固強耳
世乃以其焚舟之勇傳誦為美談不知秦晉報復暴兵
千里更四君而不休皆孟明啓之外誤其君内違其父
不才孰甚耶其父百里奚間關險阻浮沉亂世一為穆
公所禮致即薦蹇叔二老隨事略言應輙如響惜穆公
用不盡其才而反用其子爾
黃氏日抄卷五十三
