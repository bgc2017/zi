黃氏日抄卷十八宋黃震撰
讀禮記(五)
文王世子第八
文王之為世子朝於王季日三雞初鳴而衣服至扵寢
門外問内豎之御者曰今日安否何如内豎曰安文王
乃喜及日中又至亦如之及莫又至亦如之其有不安
節則内豎以告文王文王色憂行不能正履王季復膳
然後亦復初食上必在視寒煖之節食下問所膳命膳
宰曰末有原應曰諾然後退武王帥而行之不敢有加
焉文王有疾武王不說冠帶而養文王一飯亦一飯文
王再飯亦再飯旬有二日乃間(豎上注反莫音墓食上之上時掌反說音脫養)
(羊尚反間去聲讀)
内豎小臣掌通内外者御如今小史直日御扵君所
者不安節謂失常而疾生食上謂進食食下謂徹食
在謂察末猶勿也原再也如原蠶之原末有原戒勿
以其餘再進也間猶瘳也疾痛在身無少間隙疾寬
減為間此言文王孝養王季武王復孝養文王(補)
文王謂武王曰女何夢矣武王對曰夢帝與我九齡文
王曰女以為何也武王曰西方有九國焉君王其終撫
諸文王曰非也古者謂年齡齒亦齡也我百爾九十吾
與爾三焉文王九十七乃終武王九十三而終
齒人夀之數也男八月生齒八歲而齓年老而齒落
齒亦謂之齡謂年齡者謂年為齡也年齡無可移
之理君王乃戰國之稱其𫝊之妄歟(用胡氏葉氏補)
成王幼不能涖阼周公相踐阼而治抗世子法扵伯禽
欲令成王知父子君臣長幼之道也成王有過則撻伯
禽所以示成王世子之道也文王之為世子也
涖阼臨朝也阼謂主位阼階武王崩時成王方十歲
故云幼不能涖阼周公相之而踐阼方氏謂涖以位
言踐以足履言此輕重之别然恐此欲合王介甫字
說耳踐阼亦指成王非指周公涖與踐未必有異義
此承上文言文王行世子之禮武王帥而行之至
成王幼而為君不可以教世子者教之故假伯禽以
抗舉世子之法使成王習見之盖必能為世子而後
能為人君也武王成王之為世子皆法文王故以文
王之為世子結之(補)
凡學世子及學士必時春夏學干戈秋冬學羽籥皆扵
東序小學正學干大胥贊之籥師學戈籥師丞贊之胥
鼓南春誦夏弦大師詔之瞽宗秋學禮執禮者詔之冬
讀書典書者詔之禮在瞽宗書在上庠(學戶教反凡學干戈之類並同)
(學士之學如字)
學古讀如斆謂教之使效世子君之適子學士司徒
所選升扵學者凡教世子學士必時謂四時各有宜
干盾戈句戟武舞所執羽翟羽籥笛文舞所執小樂
正大胥籥師籥師丞皆樂官之屬南雅樂名先王之
樂以中聲為節温和而明達故名南詩云以雅以南
九夏樂章名夏夏與南同義上庠虞學東序夏學瞽
宗商學周兼立三代學也干戈武舞以動作時學
羽籥文舞以安静時學弦誦聲屬陽故扵春夏禮由
隂作書以言事故扵秋冬然此言春誦夏弦秋讀禮
冬讀書王制言春秋教以禮樂冬夏教以詩書其時
其法皆不同恐皆漢人誦聞古昔之言未知孰是要
之學無時而不習難各以時為拘也(用方氏陳氏補)
凡祭與養老乞言合語之禮皆小樂正詔之扵東序
祭謂饗天地社稷宗廟養老乞言謂養三老扵學而
乞其誨言合語據鄭氏謂鄉飲鄉射之屬孔氏謂養
老乞言自然合語則又綴扵乞言之下劉氏謂合語
禮在後此君臣所以和同而誠意所以浹洽然則合
語殆親密欵語之意(集補)
大樂正學舞干戚語說命乞言皆大樂正授數(學戸教反)
戚斧也語說合語之說也乞言云命者乞言王事也
數篇數也干戚語說乞言三者皆大樂正授世子及
學士以篇章之數為之講說使知義理也(鄒孔陸氏)
大司成論說在東序
大司成即大司樂論說若後世講說(王氏陸氏)
凡侍坐扵大司成者遠近間三席可以問終則負牆列
事未盡不問(間如字又古辨反)
席三尺三寸三分三席之間共留一丈所謂席間函
丈可以問者以聲足相聞又不至大逼也負牆卻就
後致竦敬列事未盡不問不敢錯雜長者之語所謂
毋勦說也(用鄭氏陸氏補)
凡學春官釋奠扵其先師秋冬亦如之
官謂禮樂詩書之官(鄭氏)
凡始立學者必釋奠扵先聖先師及行事必以幣凡釋
奠者必有合也國有故則否
合謂合樂國有故謂喪紀凶札之類(晦庵)
凡大合樂必遂養老
遂者因而行之也(補)
凡語扵郊者必取賢歛才焉或以德進或以事舉或以
言揚曲藝皆誓之以待又語三而一有焉乃進其等以
其序謂之郊人遠之扵成均以及取爵扵上尊也
語扵郊謂論說扵在郊之學取賢歛才謂扵此辨論
官材德進事舉言揚三者之外雖曲藝之士亦誓戒
之以待又語扵郊而再考之若扵德進事舉言揚三
者而有其一則為之進其等使出扵曲藝之流而升
扵三者之列謂之郊人遠之者名之為郊學之人而
尚遠之言未入天子之學也扵成均以及者成均者
天子之學天子飲酒扵成均禮亦及郊人使得取堂
上之尊以相旅所以榮之也上尊者堂上之尊凡飲
酒則尊者酌堂上之尊卑者酌堂下之尊(用鄭注補)
始立學者既興器用幣然後釋菜不舞不授器乃退儐
扵東序一獻無介語可也
前章言始立學者釋奠扵先聖先師比四時常禮之
釋奠為盛事此章則謂始立學而告祭噐之成也興
器古注改作釁器近世謂新置器恐亦整起而將用
之之意耳用幣則用采帛贄神如生者初相見之禮
然據本文既興器用幣然後釋菜是用幣與釋菜是
兩節不可曉若按諸經多言舍采采即幣今說者謂
用幣禮重釋菜禮輕恐無輕重一時兼行之理亦無
先行重禮方正行輕禮之理陳氏禮書又以釋菜為
弟子見師之贄以婦人用棗栗贄舅姑為比不思男
女異贄男子見師豈同婦人而事師之禮至微者猶
以束修束修亦乾肉而非菜也弟子事師貧而不能
備禮者猶用束修國家立學以禮先師無貧而不能
備禮之患也何至反用菜哉且世之言菜者以蘋蘩
蕰藻為說也按采蘋備爼此言婦人助祭之末非言
君大夫祭禮之正左氏言盟在誠信而不在物故借
以明誠信非以言祭禮也豈有事神而以菜為重者
自昔事神必扵其所重而不敢扵其薄牲牷必侈言
其肥腯酒肴必侈言其嘉美悅神之理當然也禮雖
一獻亦未嘗不用牲脯何至反扵其薄者而獨以菜
為名故事神必先奠幣而祭以釋奠為名禮也菜菹
最為事神之末而祭反以釋菜為名扵禮未見其當
也此章然後釋菜之語恐漢人誤以采為菜而失之
耳不舞不授器謂不舞而不授以舞者所執之噐如
羽籥之類也退儐扵東序謂禮畢而退接賓扵東序
也一獻無介語者謂禮惟一獻而止無介助無祝語
凡皆謂告祭器之成而其禮略也然以理揆之亦未
必其然也(補)
凡三王教世子必以禮樂樂所以修内也禮所以修外
也禮樂交錯於中發形於外是故其形也懌恭敬而
温文
凡學立扵禮成扵樂故教世子必以禮樂樂由中出
故以修内禮由外作故以修外然樂雖修内未嘗不
發形扵外禮雖修外未嘗不交錯扵中故樂之成也
悅懌禮之成也恭敬而温文(方氏陳氏)
立太傅少傅以養之欲其知父子君臣之道也太傅審
父子君臣之道以示之少傅奉世子以觀太傅之德行
而審喻之太傅在前少傅在後入則有保出則有師是
以教喻而德成也師也者教之以事而喻諸德者也保
也者慎其身以輔翼之而歸諸道者也記曰虞夏商周
有師保有疑丞設四輔及三公不必備唯其人語使能
也
傅者傅之德義保者保其身體師者道之教訓疑擬
其前丞承其後比我而相之謂之輔拂我而相之謂
之弼養者從容以養其本然之善教喻者扵教訓能
曉喻也德成者其德業有成就也記曰以下述古記
之言語使能一句作記者解之也語猶言也(鄭氏隂氏真氏)
君子曰德德成而教尊教尊而官正官正而國治君之
謂也
君子成德之名故謂君子曰德德成而至官正國治
然後能為君故曰君之謂也(用陸氏方氏補)
仲尼曰昔者周公攝政踐阼而治抗世子法扵伯禽所
以善成王也聞之曰為人臣者殺其身有益扵君則為
之况于其身以善其君乎周公優為之是故知為人子
然後可以為人父知為人臣然後可以為人君知事人
然後能使人成王幼不能涖阼以為世子則無為也是
故抗世子法扵伯禽使之與成王居欲令成王知父子
君臣長幼之義也君之扵世子也親則父也尊則君也
有父之親有君之尊然後兼天下而有之是故養世子
不可不慎也
于其身古注以于為迂胡氏又以于為廣大盖欲以
于其身與殺其身對言也然只如本音義亦通以為
世子則無為也言成王已為君不可為世子也自仲
尼曰以下言假伯禽教成王以世子事自君扵世子
以下言人君不可不謹教世子事(補)
行一物而三善皆得者唯世子而已其齒扵學之謂也
故世子齒扵學國人觀之曰將君我而與我齒讓何也
曰有父在則禮然然而衆知父子之道矣其二曰將君
我而與我齒讓何也曰有君在則禮然然而衆著扵君
臣之義也其三曰將君我而與我齒讓何也曰長長也
然而衆知長幼之節矣故父在斯為子君在斯謂之臣
居子與臣之節所以尊君親親也故學之為父子焉學
之為君臣焉學之為長幼焉父子君臣長幼之道得而
國治語曰樂正司業父師司成一有元良萬國以貞世
子之謂也周公踐阼(學之之學音效)
物事也行一物謂世子齒扵學三善得謂知父子君
臣長幼父子天性故言道君臣義合故言義長幼有
等故言節三者得而國治故世子之教為急結以周
公踐阼謂周公踐阼時之教如此然周公未嘗踐阼
冢宰總政乃古禮云踐阼亦漢人誦聞之言(用方氏補)
庶子之正扵公族者教之以孝弟睦友子愛明父子之
義長幼之序
庶子掌公族者周官謂之諸子教行扵上以孝弟教
交扵旁以睦友教恤扵下以子愛(鄭氏陳氏)
其朝于公内朝則東面北上臣有貴者以齒其在外朝
則以官司士為之
内朝路寢之庭外朝路寝門之外庭北上尊在内也
司士掌班朝之位内朝以齒公族有所伸外朝以
官公族有所屈(馬氏)
其在宗廟之中則如外朝之位宗人授事以爵以官其
登餕獻受爵則以上嗣
宗人掌禮及宗廟盖有族則有祀有祀則有宗虞曰
秩宗殷曰大宗周曰宗伯其義一也登謂登堂餕謂
尸起而嗣子食其餘獻謂嗣子酌奠而反受受爵謂
尸執奠而嗣子受方無事時嗣子在堂下餕則登獻
則登受爵則登上嗣則君之適長子也宗廟如外
朝之位則以官也故宗人受百官以事以爵之尊卑
與官之職位其登堂餕獻受爵則以君之適長子此
皆宗廟之行事以官不以齒如外朝也(補)
庶子治之雖有三命不踰父兄
庶子即前章掌公族之官治謂治内朝之禮凡古禮
一命官卑與鄉里序齒再命官高鄉里不得與序齒
惟與父族序齒官至三命則父族亦不得與序齒别
席而獨坐在賓之東今此内朝則雖三命亦不踰父
兄(用孔氏補)
其公大事則以其喪服之精麄為序雖扵公族之喪亦
如之以次主人
公大事謂公喪此謂君喪而庶子官掌其事服輕
者䟽服重者親故以精麄為序雖有庶長父兄次主
人之下(用孔說補)
若公與族燕則異姓為賓膳宰為主人公與父兄齒族
食世降一等
異姓為賓族不自為賓主也膳宰為主人君尊不獻
酬也公與父兄齒親親也族食世降一等叙族而食
親者稠而䟽者希以世次為差也(本鄭氏)
其在軍則守扵公禰公若有出疆之政庶子以公族之
無事者守扵公宫正室守大廟諸父守貴宫貴室諸子
諸孫守下宫下室
公禰謂行主出疆之政謂朝覲會同公族無事謂不
從行及無職事者正室謂適子宫謂所居室謂廟室
貴宫下宫正寝燕寝也貴室下室皆親廟高祖以下
也公行軍則庶子守行主公出疆而庶子留守則
掌以公族無事者守公宫以適子守大廟以諸父分
守貴宫貴室以諸子諸孫分守下宫下室(用鄭氏胡氏說)
五廟之孫祖廟未毁雖為庶人冠取妻必告死必赴練
祥則告族之相為也宜弔不弔宜免不免有司罰之至
于賵賻承含皆有正焉(免音問賵芳鳳反賻音附承讀作贈)
五廟二昭二穆與大祖弔謂六世以後無服者免謂
五世親盡而袒免者車馬曰賵布帛曰賻珠玉曰含
總謂之贈承讀作贈長樂陳氏從本音謂承扵身者
謂之承凡玉可為渠眉䟽璧者皆承也正謂正禮
此論族人雖或至賤吉凶必湏相告弔賵含贈皆當
有正禮庶子掌焉(孔氏)
公族其有死罪則磬于甸人其刑罪則纖剸亦告于甸
人公族無宫刑(纖音鍼之林反剸之免反)
甸者王所自治之地甸人則掌其地之官也磬者縊
殺之其縣如磬以公族不忍刑扵市朝故縊扵甸人
也纖鍼刺也剸割也謂非死罪而止扵刑罪者其鍼
刺剸割亦告扵甸人而行之惟無宫刑不敢絶公族
之世也(用鄭氏說)
獄成有司讞于公其死罪則曰某之罪在大辟其刑罪
則曰某之罪在小辟公曰宥之有司又曰在辟公又曰
宥之有司又曰在辟及三宥不對走出致刑扵甸人公
又使人追之曰雖然必赦之有司對曰無及也反命扵
公公素服不舉為之變如其倫之喪無服親哭之(讞魚列反)
(辟婢亦反為干偽反)
讞言也不舉不舉樂也倫謂親䟽之比如其倫之喪
而無服謂公族之在罪者或親為功緦則公素服不
舉為之變動亦一如功緦之喪但以其有罪而不為
服功緦之服耳此謂臣執法宜堅君用刑宜寬也
然三宥不對而走公又使人追之對以無及此事使
人君偶有哀矜不忍而救之無及可也若立為此法
示欲宥之而不能是虛文相欺不可也且臣有罪而
君必赦君有命而臣不受扵理皆未安恐亦漢人誦
聞古昔之𫝊或如此耳(補)
公族朝扵内朝内親也雖有貴者以齒眀父子也外朝
以官體異姓也
此釋前章其朝扵公一叚體謂以心體之也(補)
宗廟之中以爵為位崇德也宗人授事以官尊賢也登
餕受爵以上嗣尊祖之道也
此釋前章其在宗廟之中一段(補)
喪紀以服之輕重為序不奪人親也公與族燕則以齒
而孝弟之道達矣其族食世降一等親親之殺也(殺色戒反)
此釋前章其公大事至公與族燕一段
戰則守扵公禰孝愛之深也正室守大廟尊宗室而君
臣之道著矣諸父諸兄守貴室子弟守下室而讓道逹
矣
此釋前章其在軍則守扵公禰一段(補)
五廟之孫祖廟未毁雖及庶人冠取妻必告死必赴不
忘親也親未絶而列扵庶人賤無能也敬弔臨賻賵睦
友之道也古者庶子之官治而邦國有倫邦國有倫而
衆鄉方矣(鄉許亮反)
此釋前章五廟之孫至皆有正焉一叚(補)
公族之罪雖親不以犯有司正術也所以體百姓也刑
于隱者不與國人慮兄弟也弗弔弗為服哭扵異姓之
廟為忝祖遠之也素服居外不聽樂私喪之也骨肉之
親無絶也公族無宫刑不翦其類也(遠于萬反)
此釋前章公族有死罪至親哭之一段術法也體百
姓言不以親而私之必體百姓之心行法同也慮謀
也刑人扵市與衆棄之是與國人共慮之也(補)
天子視學大昕鼓徵所以警衆也衆至然後天子至乃
命有司行事興秩節祭先師先聖焉有司卒事反命(昕音)
(欣)
大昕日初眀鼓徵鳴鼓徵召興秩節猶言舉常禮
天子晨視學觀有司行禮非為學士報先聖先師必
視學者學所以教養人才不可不身親之也(孔氏陳氏)
始之養也適東序釋奠扵先老遂設三老五更羣老之
席位焉適饌省醴養老之珍具遂發咏焉退修之以孝
養也
之往也始之養也猶言始至養老之處謂既視學畢
而始至東序養老也東序即學宫之東序地道尊右
神祀尚隂故西為廟宫所以尊先聖先師東為黌舍
所以處國子俊造而其地謂之東序也三老五更鄭
康成謂各一人蔡邕謂三老三人五更五人按秦漢
置三老鄉一人則非必三人而後為三老也其義則
鄭康成謂知三德五事者宋均謂三老知天地人事
五更知五行更代似皆意之耳惟左𫝊昭三年杜預
注以三老為八十以上上中下三夀此扵三老為近
之若更之為義不過謂其老而更事耳然詩書未嘗
言三老至漢此說方出至後漢元魏此禮方行後漢
竟以三公為三老大夫為五更矣發咏謂以樂納之
適饌省醴盖互言之皆適其所而省之也退脩之以
孝養者三老五更即位扵西階下天子乃退酌醴獻
之以修孝養之禮執醬而饋執爵而酳也(用鄭氏應氏方氏說)
(補)
反登歌清廟既歌而語以成之也言父子君臣長幼之
道合德音之致禮之大者也下管象舞大武大合衆以
事達有神興有德也正君臣之位貴賤之等焉而上下
之義行矣有司告以樂闋
反謂反席語謂談說獻羣老畢而反席然後工登歌
既登歌清廟又談說父子君臣長幼之道以成之此
所謂合德音之極致而禮之大者也下謂堂下之樂
與登歌堂上之登對言也下而立扵堂下以管奏象
武之曲而庭中舞此大武之舞扵是大合衆以歌舞
其樂以眀天授命周家之有神以興起武王受命之
有德使衆前歌後舞也正君臣貴賤而上下之義行
皆扵大合衆而言之也闋終也告君以歌舞之樂至
此而既終也德莫盛扵文王功莫大扵武王登歌
清廟所以著文王之德下管象而舞大武所以著武
王之功(補)
王乃命公侯伯子男及羣吏曰反養老幼于東序終之
以仁也
羣吏鄉遂之官也王自養老又命諸侯州里皆行之
是終之以仁也廣其施之謂也(補)
是故聖人之記事也慮之以大愛之以敬行之以禮修
之以孝養紀之以義終之以仁
慮之以大謂先本扵孝弟之道紀之以義謂君臣之
位貴賤之等終之以仁即上文命諸侯歸養老(鄭氏陸氏)
是故古之人一舉事而衆皆知其德之備也古之君子
舉大事必慎其終始而衆安得不喻焉兊命曰念終始
典于學(兊音悅)
喻猶曉兊當為說典常也(鄭氏)
世子之記曰朝夕至于大寢之門外問扵内豎曰今日
安否何如内豎曰今日安世子乃有喜色其有不安節
則内豎以告世子世子色憂不滿容内豎言復初然後
亦復初朝夕之食上世子必在視寒煖之節食下問所
膳羞必知所進以命膳宰然後退若内豎言疾則世子
親齊玄而養膳宰之饌必敬視之疾之藥必親嘗之嘗
饌善則世子亦能食嘗饌寡世子亦不能飽以至于復
初然後亦復初
齊玄謂必致齊而身服玄也此章約篇首文王為
世子之法量損之而為尋常世子之禮然所謂有喜
色所謂色不滿容此出扵人情之自然安得立法以
使之聖人人倫之至聖人之所行即天下之所法
人之氣禀不同而不能如聖人者固多矣薄待天下
而下聖人一等以立之法是聖人為有異扵人而人
不可以望聖人也寧有是理哉且内豎言復初然後
亦復初是子竟不得親侍其父之疾始終但得之扵
内豎之口亦非人情矣嗚呼是真漢人之言也(補)
禮運第九
禮運記五帝三王相變易陰陽轉移之道故以運
名雖思太古而悲後世其主意微近於老子而終
篇混混為一極多精語如論造化謂天秉陽垂日
星地秉陰竅於山川如論治謂聖人耐以天下為
一家中國為一人如論人則謂人者天地之心謂
天地之德隂陽之交鬼神之會五行之秀氣如論
禮則謂禮者固人肌膚之會筋骸之束皆千萬世
名言
昔者仲尼與扵蜡賓事畢出遊扵觀之上喟然而嘆仲
尼之嘆盖嘆魯也言偃在側曰君子何嘆孔子曰大道
之行也與三代之英丘未之逮也而有志焉(蜡仕嫁反)
蜡索也歲十二月之祭名言遍索鬼神之有功扵民
者祭之以報也賓者助祭之臣助祭者必有飲食以
勞之故謂之賓也觀者闕門英謂俊選之尤者此
記為夫子與言偃問答謂聖人思欲還上古之風不
可得而猶思其次也下文盖詳此(用蔣氏補)
大道之行也天下為公選賢與能講信修睦故人不獨
親其親不獨子其子使老有所終壮有所用幼有所長
矜寡孤獨廢疾者皆有所養男有分女有歸貨惡其棄
扵地也不必蔵扵已力惡其不出扵身也不必為已是
故謀閉而不興盗竊亂賊而不作故外戶而不閉是謂
大同今大道既隠天下為家各親其親各子其子貨力
為己大人世及以為禮城郭溝池以為固禮義以為紀
以正君臣以篤父子以睦兄弟以和夫婦以設制度以
立田里以賢勇知以功為己故謀用是作而兵由此起
禹湯文武成王周公由此其選也此六君子者未有不
謹扵禮者也以著其義以考其信著有過刑仁講讓示
民有常如有不由此者在勢者去衆以為殃是謂小康
(分扶問反知音智)
大道之行指五帝時男有分謂各安其分貨不蔵扵
己力不必為己謂無吝驕之私謀閉謂謀之祕密是
謂大同總結大道之行尊五帝也大道之隠指三代
時大人諸侯也父子相𫝊曰世兄弟相繼曰及以賢
勇知以勇智為賢也以功為己者為有功也著有過
謂用禮以眀民之罪刑則也刑仁謂仁者以禮賞之
以為則講讓謂争奪者以禮講說之使推讓在勢謂
在位者去謂罪退之衆以為殃言衆人皆以為罪此
主不由扵禮者言之也是謂小康總結大道之隠卑
三代也大道之行為大同大道之隠為小康以道
之隆汚升降係乎時之不同而已天下為公天下為
家𫝊扵賢𫝊扵子皆天之所與非人力之所能為也
五帝三王何與焉不獨親其親不獨子其子則近扵
墨矣各親其親各子其子則近扵楊矣聖人豈楊墨
之道乎老有所終至廢疾有所養三王未始不同也
豈獨五帝以正君臣至以功為己五帝之時莫不行
也豈獨三王謀閉而不興盗竊亂賊而不作三王之
盛時莫不胥然謀用是作則兵由此起五帝以來亦
未始不如此而以彼為五帝之大同以此為三代之
小康皆記者立論然爾且稽之論語吾夫子固未嘗
若是其費辭也(用陳氏馬氏補)
言偃復問曰如此乎禮之急也孔子曰夫禮先王以承
天之道以治人之情故失之者死得之者生詩曰相鼠
有體人而無禮人而無禮胡不遄死是故夫禮必本扵
天殽扵地列扵鬼神達扵喪祭射御冠昏朝聘故聖人
以禮示之故天下國家可得而正也(復扶又反下同殽戶教反又平聲)
殽效也方氏讀如字殽猶肉之有殽以其物之相雜
天以一在上故曰本地以二在下故曰殽上數語言
禮之功用以明夫人生死之所由係下四語總禮之
體用以明天下國家治亂之所由別也大原出扵天
故推其所自出而本之效法之謂地故因其成法而
效之列扵鬼神者充塞乾坤之間昭布森列而不可
紊也達扵喪祭至朝聘者人道交際之用周流上下
而無不通也(應氏)
言偃復問曰夫子之極言禮也可得而聞與孔子曰我
欲觀夏道是故之杞而不足徵也吾得夏時焉我欲觀
殷道是故之宋而不足徵也吾得坤乾焉坤乾之義夏
時之等吾以是觀之
杞夏後宋殷後夏時夏四時書名坤乾殷隂陽書名
以坤為首周官太卜掌三易二曰歸蔵者指此先坤
後乾有交泰之義夏時坤乾二書皆不行扵世所
當闕疑而以今夏正建寅與周易乾坤為正耳(用馬氏補)
夫禮之初始諸飲食其燔黍捭豚汙尊而抔飲蕢桴而
土鼓猶若可以致其敬扵鬼神及其死也升屋而號告
曰臯某復然後飯腥而苴孰故天望而地蔵也體魄則
降知氣在上故死者北首生者南鄉皆從其初(捭卜麥反汙烏)
(華反杯步侯反蕢苦對反又苦怪反桴音浮知音智首手又反鄉許亮反)
捭擗也燔黍捭豚者古未有釡甑釋米捭肉加扵燒
石之上而食之汙尊鑿地為尊杯飲手掬而飲桴鼓
槌也蕢草也蕢桴謂以草為桴土鼓謂築土為鼓升
屋而號招魂也臯緩其辭而引聲某稱死者名復使
死者之魂復歸其身飯腥謂舍用生米象上古未有
火化之法苴孰謂遣奠包熟肉象中古火化之利天
望謂望天招魂以和氣在上也地蔵謂葬地蔵戶以
體魄則降也上古鼎飪未具而燔捭以為食罍酌
未設而汙杯以為飲聲樂未備而蕢土以為歡以此
而接乎鬼神自其一念之誠而施之有餘也乃若升
屋之號臯復之告飯腥苴孰以繼其孝養之事天望
地蔵以發其悽愴之思則雖禮教未備而天理之發
露扵人心者亦自然如此此其為禮之初也(蔣氏)
昔者先王未有宫室冬則居營窟夏則居橧巢未有火
化食草木之實鳥獸之肉飲其血茹其毛未有絲麻衣
其羽皮後聖有作然後修火之利范金合土以為臺榭
宫室牖戶以炮以燔以亨以炙以為醴酪治其絲麻以
為布帛以養生送死以事鬼神上帝皆從其朔(橧音曾又作增)
范金謂鑄合土謂陶炮褁燒燔加火上亨煮炙貫之
火上醴酪烝釀之也朔者創始為初終而有始為朔
此原古始以眀聖人制作之功盖取十三卦之義
(補)
故玄酒在室醴醆在戶粢醍在堂澄酒在下陳其犧牲
備其鼎爼列其琴瑟管磬鐘鼓脩其祝嘏以降上神與
其先祖以正君臣以篤父子以睦兄弟以齊上下夫婦
有所是謂承天之祜(醆側眼反粢古才細反方讀如字醍音體)
玄酒水也色黑為玄太古無酒此水當酒在室者貴
重古物設之扵最内也醴謂醴齊醆謂盎齊醴言甘
盎言翁翁然葱白色在戶則稍南而近戶粢醍即醍
齊為齊不止扵粢舉粢以該之粢即稷也澄酒謂清
酒祝者代人之辭以致告扵神嘏者代神之辭以致
福扵人上神天神也此承上文事鬼神上帝而言
備禮之用(補)
作其祝號玄酒以祭薦其血毛腥其俎孰其殽與其越
席䟽布以羃衣其澣帛醴醆以獻薦其燔炙君與夫人
交獻以嘉魂魄是謂合莫(越音活)
祝號謂祝扵神祇牲幣各有嘉號以尊神顯物腥其
爼謂豚解而腥之以法上古孰其殽謂體解而爓之
以法中古越席蒲席䟽布麄布羃覆澣帛練染以為
祭服嘉樂也合莫謂以此精誠而求神扵冥漠之間
也前章言備祭之物此章言致祭之用
然後退而合亨體其犬豕牛羊實其簠簋籩豆鉶羹祝
以孝告嘏以慈告是謂大祥此禮之大成也
合亨合衆物而亨之鉶盛和羹噐形如小鼎此章
謂祭今世之食人神交告而禮成通結上二章(用鄭氏補)
孔子曰嗚呼哀哉我觀周道幽厲傷之吾舍魯何適矣
魯之郊禘非禮也周公其衰矣杞之郊也禹也宋之郊
也契也是天子之事守也故天子祭天地諸侯祭社稷
祝嘏莫敢易其常古是為大假
大假者天子祭天地諸侯祭社稷各有分守今乃以
諸侯用天子禮而祝嘏皆莫敢易其辭竟以天子之
辭而用之諸侯之國假竊莫大扵是是為大假此章
本嘆非禮而先儒誤以大假為正說前章既詳五
帝三代之禮至此更端而明夫子嘆魯之意謂魯之
郊禘非禮也而未嘗言魯郊禘之所始至明堂位謂
周公有大勲勞成王賜以重祭說者遂以為據然按
吕覽載魯惠公使宰請郊廟之禮扵天子天子使史
角往止之使成王之世而魯已郊則惠公奚請惠公
之請殆由平王以下考之春秋則僖公始用郊是成
王未嘗賜周公未嘗受也(補)
祝嘏辭說蔵扵宗祝巫史非禮也是謂幽國醆斝及尸
君非禮也是謂僣君冕弁兵革蔵扵私家非禮也是謂
脅君大夫具官祭器不假聲樂皆具非禮也是謂亂國
祝嘏皆有辭說蔵扵宗祝巫史而君不知有故為幽
暗之國醆夏爵斝殷爵皆先王之爵而諸侯有用之
者君以獻尸尸以酢君故曰僣君冕弁君之尊服兵
革君之武衛私家蔵之故曰脅君官事不攝聲樂皆
具非禮明矣并以祭噐不假為非禮未安此承上
章析言禮之失(補)
故仕扵公曰臣仕扵家曰僕三年之喪與新有昏者期
不使以衰裳入朝與家僕雜居齊齒非禮也是謂君與
臣同國(期居其切)
臣對君之稱僕對主之稱喪者所宜哀其凶昏者
所宜慶其嘉故皆期年不使以優之今反以衰裳入
朝或與家僕雜處夫國之臣與家之僕雜處故曰君
與臣同國(方氏)
故天子有田以處其子孫諸侯有國以處其子孫大夫
有采以處其子孫是謂制度
采食采之邑人莫不有子孫而自天子以下處之
則異是之謂制度
故天子適諸侯必舍其祖廟而不以禮籍入是謂天子
壊法亂紀諸侯非問疾弔喪而入諸臣之家是謂君臣
為謔
舍其祖廟謂舍扵諸侯之祖廟也以禮籍入謂大史
典禮執簡記奉諱惡也天子雖尊舍扵人之宗廟猶
有敬焉若諸侯無故而入諸臣之家是為謔也(鄭氏)
是故禮者君之大柄也所以别嫌明微儐鬼神考制度
别仁義所以治政安君也
儐謂接以賓禮禮惟為大柄則能别嫌扵難辨眀
微扵未彰幽可以儐鬼神明可以考制度别仁義以
至扵治政安君也禮以節文仁義各使中禮故曰别
(陳氏鄭氏)
故政不正則君位危君位危則大臣倍小臣竊刑肅而
俗敝則法無常法無常而禮無列禮無列則士不事也
刑肅而俗敝則民弗歸也是謂疵國
上下乖離俗敝刑肅皆國之病故云疵國(鄭氏)
故政者君之所以蔵身也是故夫政必本扵天殽以降
命命降于社之謂殽地降于祖廟之謂仁義降扵山川
之謂興作降扵五祀之謂制度此聖人所以蔵身之固
也
殽效也效法扵天以降命令而随所取法地生物君
養物故命令由社而下者謂之效地父親仁也祖尊
義也故命令由祖廟而下者謂之仁義山川有草木
鳥獸可作器物人君法山川以興作其物故命令由
山川而下者謂之興作五祀中霤門戶竈行也小大
形制各有法度故命令由五祀而下者謂之制度政
之大理本之天地及宗廟山川與五祀故人君得蔵
身安固也(孔氏)
故聖人參扵天地並扵鬼神以治政也處其所存禮之
序也玩其所樂民之治也故天生時而地生財人其父
生而師教之四者君以正用之故君者立扵無過之地
也
以政本天而殽地故聖人參扵天地以降扵祖廟山
川五祀故聖人並扵鬼神天地祖廟山川五祀皆禮
之至理所存聖人因其所存而處之以定體是即為
禮之序道德仁義興作制度皆民之良心所樂聖人
因其所樂而玩之且不紊其條理是即為民之治天
生時地生財人則父生而師教人君位天地之中居
父師之上夫何為哉以正用之而已以正用其時奉
之而不違以正用其財理之而不傷以正用其生厚
之而不夭以正用其教立之而不廢正用者順其自
然之理而不過所以立扵無過之地(方氏)
故君者所明也非眀人者也君者所養也非養人者也
君者所事也非事人者也故君眀人則有過養人則不
足事人則失位故百姓則君以自治也養君以自安也
事君以自顯也故禮達而分定故人皆愛其死而患其
生
指人之失謂之明人君納天下之諫則人之所明而
非明人者也予人以食謂之養人君享天下之奉則
人之所養而非養人者也奉人以力謂之事人君役
天下之羣動則人之所事而非事人者也故禮行分
定則人皆見危致命愛死節而耻偷生(用陸氏馬氏胡氏說補)
故用人之知去其詐用人之勇去其怒用人之仁去其
貪故國有患君死社稷謂之義大夫死宗廟謂之變(知音)
(智變音辯)
此章大意不過謂人才難責其全取其所長棄其所
短自說者必欲扵其義理之精嫌扵仁者之有貪也
各自為說而去本旨逾遠惟晦庵云人之性易得偏
仁善底人便有好便宜底意思此通論也盖仁不必
皆指其極致者然後為仁貪亦非必殖貨而後為貪
也變古音辯謂辯猶正也方博士從本音而訓權亦
通然死扵宗廟難以權言死必以正豈有以權宜而
死者哉若從本音而以變為變故之變亦何不可(補)
故聖人耐以天下為一家以中國為一人者非意之也
必知其情辟扵其義明扵其利達扵其患然後能為之
(耐音能辟婢亦反)
耐古能字意心所思慮辟開也天下非一家而能
以為一家中國非一人而能以為一人在知其情情
之所合則措天下之異而歸扵同情之所離則天下
不可得而強一辟扵其義而教之明扵其利而興之
達扵其患而去之此皆知其情之謂而能以天下為
一家中國為一人者也(周氏陸氏陳氏補)
何謂人情喜怒哀懼愛惡欲七者弗學而能何謂人義
父慈子孝兄良弟弟夫義婦聽長惠幼順君仁臣忠十
者謂之人義講信修睦謂之人利争奪相殺謂之人患
故聖人之所以治人七情修十義講信修睦尚辭譲去
争奪舍禮何以治之
七者感物而動無非自然十者人之大倫故謂人義
此義既形此情遂定扵是講信修睦而人利興此義
不立此情日亂扵是争奪相殺而人患起制情立義
興利去患納天下扵相安相養之域惟禮可耳(集馬氏蒋)
(氏)
飲食男女人之大欲存焉死亡貧苦人之大惡存焉故
欲惡者心之大端也人蔵其心不可測度也美惡皆在
其心不見其色也欲一以窮之舍禮何以哉(愛惡之惡烏路反美)
(惡之惡如字)
莫非欲也飲食男女為大莫非惡也死亡貧苦為大
心隱扵内而不可知也聖人揆之以禮而制之飲食
我所欲也觴酒豆肉遜而受惡男女人所欲也非受
幣不交不親死亡貧苦人所惡也而國君死社稷大
夫死宗廟君子仕而不稼田而不漁食時不力珍(馬氏)
(方氏蒋氏)
故人者其天地之德隂陽之交鬼神之會五行之秀氣
也
天以覆為德地以載為德人生扵覆載中則其形之
所自生固天地之德獨隂不生獨陽不成人因其交
會而生始具則其形之所自生固隂陽之交氣者神
之盛魄者鬼之盛氣與魄聚則生散則死人因其會
聚而生始全則其形之所自生固鬼神之會五行之
氣散布扵萬物而人得其最靈故其生為五行之秀
氣德言其無間交言其混會言其合秀言其特異德
以理言交會與秀皆以氣言理與氣合而為人人所
以為人者盖天地隂陽鬼神五行交相參而成者也
人其可不自貴哉然五行即隂陽鬼神即隂陽二氣
之屈伸而天地即隂陽之成形扵上下者也故理與
氣未嘗不俱而人與天地並立為三(用孔氏王氏說補)
故天秉陽垂日星地秉隂竅扵山川播五行扵四時和
而后月生也是以三五而盈三五而闕
天者陽氣之所積故曰秉陽地者隂氣之所積故曰
秉隂隂氣合陽扵天上則為日星是以其光下垂陽
氣合隂扵地下則為山川是以其竅上通山川者五
行之本也故天之氣出入扵地中則升為四時地之
氣凝結扵天上則降扵五行播者分布之稱也天一
生水而播扵冬天三生木而播扵春地二生火而播
扵夏地四生金而播扵秋天五生土而播扵四時之
間自天一至扵天五竒偶合而成十五十五之數成
其所播者既和然後月生而如其數數之至扵三五
則為五行生數之極而月所以盈又積之至扵三五
則為五行成數之極而月所以闕也(長樂劉氏長樂陳氏)
五行之動迭相竭也五行四時十二月還相為本也五
聲六律十二管還相為宫也五味六和十二食還相為
質也五色六章十二衣還相為質也(還音旋和戶卧反)
相竭相克而成如水王則金竭木王則水竭五聲宫
商角徵羽六律謂陽律十二管謂陽律六隂吕六各
一管還相為宫者始扵黃鍾管長九寸下生者三分
去一上生者三分益一終扵南吕更相為宫五味酸
苦辛鹹甘六和者四時四味各有滑有甘為六五色
青赤黃白黑六章者兼天玄十二食即周官鼎十有
二十二衣即舜之十二章(鄭氏孔氏周氏)
故人者天地之心也五行之端也食味别聲被色而生
者也
天地有人如人有心以其居天地之中而生意之所
鍾聚凡果實之心皆名曰人字亦作仁故天地之心
亦名曰人曰仁者人也又曰仁人心也人之名盖出
扵此萬物莫不鍾五行之氣以生而人受其氣之秀
故曰五行之端所食者五味所别者五聲所被者五
色此人之所以生也(項氏陳氏馬氏)
故聖人作則必以天地為本以隂陽為端以四時為柄
以日星為紀月以為量鬼神以為徒五行以為質禮義
以為器人情以為田四靈以為畜以天地為本故物可
舉也以隂陽為端故情可睹也以四時為柄故事可勸
也以日星為紀故事可列也月以為量故功有藝也鬼
神以為徒故事有守也五行以為質故事可復也禮義
以為器故事行有考也人情以為田故人以為奥也四
靈以為畜故飲食有由也(畜許六反)
天地以至五行其制作所取象也禮義人情其政治
也四靈其徵報也以天地為本則萬物皆末本得則
末斯從之故物可舉隂陽者萬物之情以隂陽為端
則情可探而見故情可睹以四時為柄則人順時之
後先因時之動静不敢辭焉故事可勸以日星為紀
則晝之所參夜之所考各得其序故事可列月以為
量則興事造業各有數以致其能故功有藝五行以
為質則代廢代興皆周而復始故事可復四靈以為
畜則人之日用者皆易致焉故飲食有由也(鄭氏方氏)
何謂四靈麟鳳龜龍謂之四靈故龍以為畜故魚鮪不
淰鳳以為畜故鳥不獝麟以為畜故獸不狘龜以為畜
故人情不失(淰音審獝况必反狘况越反)
淰魚驚而水動獝驚飛貌狘驚走貌麟體信厚鳳
知治亂龜兆吉凶龍能變化故謂四靈魚從龍鳥從
鳳獸從麟龍鳳麟既来為人之畜其屬見人自不驚
逝飛走龜知人情既来應人故扵吉凶善惡皆不失
(方氏馬氏)
故先王秉蓍龜列祭祀瘞繒宣祝嘏辭說設制度故國
有禮官有御事有職禮有序
埋牲曰瘞幣帛曰繒宣猶揚也祝者主所致禱扵神
嘏者神所致福扵主辭說者祝嘏皆有其辭說也設
制度者辨上下定民志也故國必其有禮官各御其
事事各有其職禮各有其序不相奪倫(鄭氏劉氏補)
故先王患禮之不達扵下也故祭帝扵郊所以定天位
也祀社扵國所以列地利也祖廟所以本仁也山川所
以儐鬼神也五祀所以本事也故宗祀在廟三公在朝
三老在學王前巫而後史卜筮瞽侑皆在左右王中心
無為也以守至正
位欲其安故言定物欲其陳故言列儐賓而敬之也
宗宗人祝大祝瞽樂人侑謂侑食
故禮行扵郊而百神受職焉禮行扵社而百貨可極焉
禮行扵祖廟而孝慈服焉禮行扵五祀而正法則焉故
自郊社祖廟山川五祀義之脩而禮之蔵也
脩猶飾蔵謂禮在其中此申言上章之義補
是故夫禮必本扵大一分而為天地轉而為隂陽變而
為四時列而為鬼神其降曰命其官扵天也
大一謂天地未分混沌之元氣以形之始而言謂之
太始以其數之始而言謂之大一大一天地之始凡
有數者莫不出扵其間故分而為天地之位轉而為
隂陽之道變而為四時之代謝列而為鬼神之魂魄
莫非此禮發露扵自然聖人本其自然發露者制禮
以命天下故曰其降曰命亦未嘗不本之扵自然故
曰其官扵天(孔氏陳氏周氏蒋氏方氏)
夫禮必本扵天動而之地列而之事變而從時恊扵分
藝其居人也曰養其行之以貨力辭讓飲食冠昏喪祭
射御朝聘
列而之事事詳則禮詳變而從時時異則禮異協扵
藝不強其所不能(虙氏)
故禮義也者人之大端也所以講信修睦而固人之肌
膚之會筋骸之束也所以養生送死事鬼神之大端也
所以達天道順人情之大竇也故唯聖人為知禮之不
可以已也故壞國喪家亡人必先去其禮(壊音怪喪息浪反)
禮義内可治心外可修身可養生送死扵其明可事
鬼神扵其幽聖人所能保其國家與人民知禮之不
可已爾衆人反此而禍患随至(陳氏方氏)
故禮之扵人也猶酒之有糵也君子以厚小人以薄(糵魚)
(列反)
善為酒者戒其為醨務其為醇善為人者戒其為小
人務其為君子(長樂陳氏)
故聖王脩義之柄禮之序以治人情故人情者聖王之
田也脩禮以耕之陳義以種之講學以耨之本仁以聚
之播樂以安之
此以農喻聖人之治人情也人情感物而動必有梗
吾和平之化者故修禮以治之謂之耕禮由義起其
初未有淺深厚薄之宜故陳義以治之謂之種學足
以辨其是非謂之耨仁足以滋其盛大謂之聚樂足
以樂其成功謂之安(蒋氏)
故禮也者義之實也協諸義而協則禮雖先王未之有
可以義起也義者藝之分仁之節也協扵藝講扵仁得
之者強仁者義之本也順之體也得之者尊
謂禮者義之實又曰義者藝之分仁之節是禮之資
扵義者多也謂藝之分仁之節矣又曰義之本順之
體是禮之資扵仁者重也禮出扵義則在我有自然
之強禮出扵仁則在我有自然之尊(蔣氏)
故治國不以禮猶無耜而耕也為禮不本扵義猶耕而
弗種也為義而不講之以學猶種而弗耨也講之以學
而不合之以仁猶耨而弗穫也合之以仁而不安之以
樂猶穫而弗食也安之以樂而不達扵順猶食而弗肥
也
此承前章以人情為田之喻而每節反眀之以見缺
一不可(補)
四體既正膚革充盈人之肥也父子篤兄弟睦夫婦和
家之肥也大臣法小臣廉官職相序君臣相正國之肥
也天子以德為車以樂為御諸侯以禮相與大夫以法
相序士以信相考百姓以睦相守天下之肥也是謂大
順大順者所以養生送死事鬼神之常也
此承上章食而弗肥之喻因以身之肥充廣至天下
之肥是為大順以發眀上章所謂達扵順之順(補)
故事大積焉而不苑並行而不繆細行而不失深而通
茂而有間連而不相及也動而不相害也此順之至也
故眀扵順然後能守危也(苑扵粉反)
苑積而至鬱滯之意也事大積累亦一一處置有條
理扵小事亦不失凡皆言其順之實而治之形也守
危謂能居安如危守而不失如易所謂危者安其位
(用鄭氏葉氏補)
故禮之不同也不豐也不殺也所以持情而合危也故
聖王所以順山者不使居川不使渚者居中原而弗敝
也用水火金木飲食必時合男女頒爵位必當年德用
民必順故無水旱昆蟲之災民無凶饑夭孽之疾(殺所戒反)
(當丁狼反)
禮随貴賤不同而各得其豐殺之中于以持情而使
之正合危而使之安居山居川居渚居原各順而安
之所各保其葉不至困敝合男女必當其年頒爵位
必當其德致順如此故國無災民無疾(用孔氏陳氏補)
故天不愛其道地不愛其寳人不愛其情故天降甘露
地出醴泉山出器車河出馬圖鳳凰麒麟皆在郊棷龜
龍在宫沼其餘鳥獸之卵胎皆可俯而闚也則是無故
先王能脩禮以達義體信以達順故此順之實也(棷音藪)
器車鄭氏以器為銀甕丹甑孔氏謂不揉治而自圓
曲為器車按器車與馬圖對言豈古嘗出此物如河
圖之類歟郊棷在郊之棷宫沼在宫之沼卵胎可俯
見謂不驚避無故謂非有他事使然天不愛道以
其道與我地不愛寳以其寳與我人不愛情以其情
與我此豈有私與哉亦以積累之厚如上所云也甘
露醴泉而下皆言其證應(陸氏)
禮器第十
禮器是故大備大備盛德也禮釋回增美質措則正施
則行其在人也如竹箭之有筠也如松栢之有心也二
者居天下之大端矣故貫四時而不改柯易葉故君子
有禮則外諧而内無怨故物無不懷仁鬼神饗德
禮器謂禮之用成也是故者承前篇禮運而言自前
篇禮運所陳至是禮之大體全備若成器然故曰禮
器大備其動容周旋中禮非盛德者不能為故又釋
之曰大備盛德也回邪筠謂竹之青皮私欲頗僻
所謂回也禮能使之隂自消弭如水之扵冰春風之
被物所謂釋回也天賦善端所謂美質也禮之所加
猶玉而山龍其文猶素而藻繢其章所謂增美質也
故措諸事則正施諸用則行如竹箭之有筠其外澤
如松栢之有心其内堅故以之接人則外諧和以之
處已則内無怨懟物懷其仁而鬼神饗其德(用葉氏馬氏補)
先王之立禮也有本有文忠信禮之本也義理禮之文
也無本不立無文不行
盡已之謂忠以實之謂信處之有經之謂理施之有
權之謂義根扵忠信為禮之本各辨扵義理為禮之
文(用黃氏陳氏補)
禮也者合扵天時設扵地財順扵鬼神合扵人心理萬
物者也是故天時有生也地理有宜也人官有能也物
曲有利也故天不生地不養君子不以為禮鬼神弗饗
也居山以魚鼈為禮居澤以鹿豕為禮君子謂之不知
禮
天之四時各有所生地之分理各有所宜人居其官
各有所能萬物委曲各有所利天不生謂非其時物
也地不養謂非此地所生也不順其鄉之所有謂之
不知禮也(鄭氏孔氏)
故必舉其定國之數以為禮之大經禮之大倫以地廣
狹禮之薄厚與年之上下是故年雖大殺衆不匡懼則
上之制禮也節矣(殺色戒反)
定國猶立國也經經常也倫倫理也殺穀不熟也匡
猶恐也舉國内生物多少之數以為禮之經費其
制禮之倫理又随地廣狹逐年豐歉常量入以為出
故年雖大荒衆無恐懼則上之制禮扵是為有節(補)
禮時為大順次之體次之宜次之稱次之堯授舜舜授
禹湯放桀武王伐紂時也詩云匪革其猶聿追来孝天
地之祭宗廟之事父子之道君臣之義倫也社稷山川
之事鬼神之祭體也喪祭之用賓客之交義也羔豚而
祭百官皆足大牢而祭不必有餘此之謂稱也(稱尺證反革紀)
(力反)
革急也猶道也倫即順義即宜羔豚而祭謂小祭祀
大牢而祭謂大祭祀時者天地之大運順者人道
之大倫形各有辨謂之體事各有常謂之宜物各随
其分量謂之稱五者雖不同同歸乎理此章盖先舉
其凡而随條釋之(用江氏方氏補)
諸侯以龜為寳以圭為瑞家不寳龜不蔵圭不臺門言
有稱也
龜卜龜古者貨貝寳龜諸侯保土占詳吉凶故得以
龜為寳圭謂五等玉諸侯之扵天子猶天子之扵天
天子得天之物謂之瑞故諸侯受封扵天子天子與
之玉亦謂之瑞家謂大夫大夫不得寳龜故臧文仲
居蔡為僣卿大夫不執玉故不蔵圭兩邊築土為基
基上起屋曰臺門門之有臺所以壮國體故家不臺
門凡其得與不得各有所稱也(鄭氏孔氏方氏)
禮有以多為貴者天子七廟諸侯五大夫三士一天子
之豆二十有六諸公十有六諸侯十有二上大夫八下
大夫六諸侯七介七牢大夫五介五牢天子之席五重
諸侯之席三重大夫再重天子崩七月而葬五重八翣
諸侯五月而葬三重六翣大夫三月而葬再重四翣此
以多為貴也
介副也謂介僎之介五重三重古註謂葬時抗木抗
席加茵葬宜堅固故多重陸氏謂重棺凡此尊者
多而卑者少故曰以多為貴(方氏)
有以少為貴者天子無介祭天特牲天子適諸侯諸侯
膳以犢諸侯相朝灌用鬱鬯無籩豆之薦大夫聘禮以
脯醢天子一食諸侯再大夫士三食力無數大路繁纓
一就次路繁纓七就圭璋特琥璜爵鬼神之祭單席諸
侯視朝大夫特士旅之此以少為貴也
介者為賓則用介天子無客禮故無有灌獻也一食
再食三食謂告飽也食力謂庶人自食其力者也大
路祭天之木路也繁馬腹帶也纓鞅也就者五色絲
一匝也鄭氏以繁為鞶帶之鞶山隂陸氏讀繁如字
謂繁纓言其文之繁也巾車曰玉路樊纓十有再就
謂之繁纓冕之玉名繁露與此同義士喪禮曰馬纓
三就所謂就者其纓而已愚按鄭氏之說其行已久
人多從之難改耳圭璋特者珪璋玉之寳而獨用之
不用他物為嫓也琥璜爵者琥璜之玉劣扵圭璋禮
行酬爵則以琥璜之玉將幣不獨用也天子無介
祭天用特天子之膳諸侯非不能備多品也而用止
一犢諸侯相朝主國非不能備豆籩也而灌止用鬯
繁纓美扵多就而大路一就琥璜用扵爵幣而圭璋
則特凡皆以少為貴(許氏)
有以大為貴者宫室之量器皿之度棺槨之厚丘封之
大此以大為貴也有以小為貴者宗廟之祭貴者獻以
爵賤者獻以散尊者舉觶卑者舉角五獻之尊門外缶
門内壺君尊瓦甒此以小為貴也(散悉旦反觶支豉反甒音武)
皿器之盖也觴容一升曰爵二升曰觚三升曰觶四
升曰角五升曰散五獻子男之饗禮尊酒尊缶以筭
法推之掬四為豆積而至缶二為鍾缶盖四石之名
壺大一石瓦甒五斗獻謂獻之扵尸舉謂舉以自飲
宫室以至丘封貴者皆大此以大為貴獻爵貴者
以其小獻尊小者居其内此以小為貴(補)
有以高為貴者天子之堂九尺諸侯七尺大夫五尺士
三尺天子諸侯臺門此以高為貴也有以下為貴者至
敬不壇掃地而祭天子諸侯之尊廢禁大夫士棜禁此
以下為貴也(棜於處反)
禁承酒尊使不動者也棜禁承酒尊之無足者也廢
禁去其禁使就地也棜禁無足雖用禁而近地者也
此謂以下為貴(補)
禮有以文為貴者天子龍衮諸侯黼大夫黻士玄衣纁
裳天子之冕朱綠藻十有二旒諸侯九上大夫七下大
夫五士三此以文為貴也有以素為貴者至敬無文父
黨無容大圭不琢大羹不和大路素而越席犧尊䟽布
鼏樿杓此以素為貴也(琢古作琢文轉反越音活犠鄭素何反王如字樿章善反)
越席蒲席犧尊畫犧牛扵尊䟽布鼏以麄布覆酒尊
樿白理木樿杓以白木為酒杓而不加飾集
孔子曰禮不可不省也禮不同不豐不殺此之謂也盖
言稱也禮之以多為貴者以其外心者也德發揚詡萬
物大理物博如此則得不以多為貴乎故君子樂其發
也禮之以少為貴者以其内心者也德産之致也精微
觀天下之物無可以稱其德者如此則得不以少為貴
乎是故君子慎其獨也
省察也詡猶普也徧也德産精微謂天德之生物其
致精微而無遺也德之發揚普徧萬物大得其理
扵物甚博此禮有以多為貴樂其發謂樂其發見扵
外也天德産物精微無遺萬物皆其所生無物可以
報稱其德故禮有以少為貴慎其獨慎其所以感之
者也此通結前章之意言貴多則曰大曰高曰文在
其中言貴少則曰小曰下曰素在其中(鄭氏孔氏馬氏)
古之聖人内之為尊外之為樂少之為貴多之為美是
故先王之制禮也不可多也不可寡也唯其稱也
内外以心言多少以物言内心之所尊則以少為貴
而不可多外心之所樂則以多為美而不可寡此承
前章覆說制禮惟其稱也(用孔氏方氏說)
是故君子大牢而祭謂之禮匹士大牢而祭謂之攘管
仲鏤簋朱紘山節藻梲君子以為濫矣晏平仲祀其先
人豚肩不掩豆澣衣濯冠以朝君子以為隘矣
攘非其有而取之也簋承黍稷器鏤刻而飾之朱紘
冕之飾用組為之從下屈而上屬之兩旁垂餘為纓
朱紘則天子冕之紘也節柱頭斗栱山節刻為山形
梲梁上侏儒柱藻梲畫為藻文濫謂溢而無所制隘
謂陋而無所容中則得禮僣則盗竊管仲過奢晏
子過儉(用鄭氏補)
是故君子之行禮也不可不慎也衆之紀也紀散而衆
亂孔子曰我戰則克祭則受福盖得其道矣
紀者衆目之總禮亦百行之總戰克祭受福本郊特
牲記春蒐之禮蒐田習戰而以其禽祭故載此為孔
子之言此因言祭而并引之(馬氏葉氏孔氏)
君子曰祭祀不祈不麾蚤不樂葆大不善嘉事牲不及
肥大薦不美多品
麾快也蚤先時也葆之言褒葆大指器物言也嘉事
冠昏也祭以思親不祈福報祭感霜露之變不先
時蚤設為快必求其稱故不樂器幣之葆大不忍其
代親故不善冠昏之嘉事禮有以大為貴而牲不及
肥大禮有以多為貴而薦不美多品修其在中之誠
而已(孔氏陳氏馬氏)
孔子曰臧文仲安知禮夏父弗綦逆祀而弗止也燔柴
扵奥夫奥者老婦之祭也盛扵盆尊扵瓶(綦音忌奥古音爨方氏應)
(氏胡氏並如字盛音成)
臧文仲魯大夫臧孫辰也夏父弗綦魯文公時典祀
者也逆祀謂魯閔公幼而適先立魯僖公長而庶後
立僖公嘗臣事閔公矣僖公之子文公乃躋祀僖公
扵閔公之上是為逆祀而臧文仲為大夫不能諫止
也奥者西南隅致養之地竈能化飲食以養人故祀
竈於奥而以婦人之為先炊者配之不過盛飲扵
盆尊酒以瓶禮無燔柴也而臧文仲燔柴皆為不知
禮也(補)
禮也者猶體也體不備君子謂之不成人設之不當猶
不備也禮有大有小有顯有微大者不可損小者不可
益顯者不可揜微者不可大也故經禮三百曲禮三千
其致一也未有入室而不由戶者
人備衆體各當其用斯為成人禮有大小顯微之不
同苟設之而不當是亦不得為備禮故經禮三百曲
禮三千之多其致一者謂用各當扵理也是即入室
之有戶也(補)
君子之扵禮也有所竭情盡慎致其敬而誠若有美而
文而誠若
誠若即誠意而發為禮文表裏相稱内外相似也
竭情盡慎致敬而誠若者主内心而言謂禮有以少
小下素為貴者也文而美而誠若者主外心而言謂
禮有以多大高文為貴者也貫通乎内外皆誠也(用鄭)
(說補)
君子之扵禮也有直而行也有曲而殺也有經而等也
有順而討也有摲而播也有推而進也有放而文也有
放而不致也有順而摭也(摲所監反放方往反摭之石反)
討求也摲芟也放效法也摭拾取也直而行謂行
吾誠而無所屈若凶事不詔至敬無文曲而殺謂有
所壓而不得伸若父在為母期君燕不以卿為賓經
而等謂理之大者不可易若三年之喪自天子達順
而討謂序之細者不可紊若天子而下轉相降差摲
而播謂芟扵此以播扵彼若旅酬之逮賤餕餘之逮
下推而進謂推扵此以進扵彼若兄弟之子而謂之
猶子王者之後而得用天子之禮放而文若天子之
服象日月以至黼黻放而不致若諸侯自山龍以下
順而摭若君沐梁大夫沐稷士亦沐梁士卑不嫌拾
君之禮而用之也(集陳氏孔氏方氏)
三代之禮一也民共由之或素或青夏造殷因
或素或青言質文之相變夏造殷因言前後之相承
(用方氏補)
周坐尸詔侑武方其禮亦然其道一也夏立尸而卒祭
殷坐尸周旅酬六尸曾子曰周禮其猶醵與(武音無醵其約反與)
(音餘)
武讀為無無方與就養無方之義同也合錢飲酒曰
醵旅酬六尸謂太祖尊不與子孫酬酢三昭三穆更
相次序以酬凡六尸也夏禮質謂尸是人人不可
久坐神位故惟飲食時暫坐非飲食則尸倚立以至
卒祭殷因夏禮損其不坐之禮益為常坐之法周又
因殷而益之詔告勸侑其尸如生時就養無方又旅
酬徧扵六尸如合錢飲酒皆令周徧故曾子謂其猶
醵歟(孔氏)
君子曰禮之近人情者非其至者也郊血大饗腥三獻爓
一獻孰(爓似廉反)
郊祭天也大饗祫祭先王也三獻祭社稷五祀也一
獻祭羣小祀也用血非人情用腥去人情稍近爓謂
沈肉扵湯為近人情用熟肉扵人情最近獻以血非
近人情者也而反以事天獻以肉乃近人情者也而
反以事羣小祀故曰禮之近人情者非禮之至也(周氏)
是故君子之扵禮也非作而致其情也此有由始也是
故七介以相見也不然則已慤三辭三讓而至不然則
已蹙故魯人將有事扵上帝必先有事扵頖宫晉人將
有事扵河必先有事扵惡池齊人將有事扵泰山必先
有事扵配林三月繫七日戒三日宿慎之至也故禮有
擯詔樂有相步温之至也(惡好胡反池大河反)
介副也賓相見必有介以通情慤謂太質蹙謂太遽
惡讀為呼呼池并州川延平周氏以為惡沱盖呼沱
也配林林名繫謂繫牲戒謂散齊宿謂致齊擯詔謂
擯相而告詔之也相步謂相瞽目者之行步也温和
也禮非直情而徑行必有為之先先如有事上帝
而先頖宫河之先惡池泰山之先配林皆其所由始因
而肄習之也(用方氏陸氏補)
禮也者反本脩古不忘其初者也故凶事不詔朝事以
樂醴酒之用玄酒之尚割刀之用鸞刀之貴莞簟之安
而槀鞂之設是故先王之制禮也必有主也故可述而
多學也(莞音官又音丸鞂江八反)
主謂本與古也可述而多學謂扵其本與古而求之
也凶事出扵哀戚之真情而不用擯詔朝事出扵
君臣之燕饗而必用音樂醴酒所用也而反玄酒之
尚割刀所用也而反鸞刀之尚莞簟所安也而反藁
鞂之尚凡皆反本脩古之事而禮之所主也故可述
而學焉(補)
君子曰無節扵内者觀物弗之察矣欲察物而不由禮
弗之得矣故作事不以禮弗之敬矣出言不以禮弗之
信矣故曰禮也者物之致也
致至也禮者萬物之極致(馬氏)
是故昔先王之制禮也因其財物而致其義焉爾故作
大事必順天時為朝夕必放扵日月為高必因丘陵為
下必因川澤是故天時雨澤君子達亹亹焉
舍物而論義則流扵虚若逼逼扵形名度數而不眀
聖人為禮之義又祝史之事而已故曰因其財物而
致其義天時雨澤盖陽和融液仁德流行出扵天運
之自然而不容止君子扵此而達其亹又不息之忱
盖與天合德(用周氏應氏補)
是故昔先王尚有德尊有道任有能舉賢而置之聚衆
而誓之
此謂將祭而擇士又聚集其衆而誓戒之(本鄭氏說)
是故因天事天因地事地因名山升中扵天因吉土以
饗帝于郊升中扵天而鳳凰降龜龍假饗帝扵郊而風
雨節寒暑時是故聖人南面而立而天下大治
因天事天謂扵丘而祭因地事地謂扵澤而祭因名
山升中于天謂扵高處升中心之誠扵天因吉土而
饗帝謂如周公卜洛得吉而扵其地饗然各要之祥
瑞應驗則漢人之言也(補)
天道至教聖人至德廟堂之上罍尊在阼犧尊在西廟
堂之下縣鼓在西應鼓在東君在阼夫人在房大明生
扵東月生扵西此隂陽之定分夫婦之位也君西酌犧
象夫人東酌罍尊禮交動乎上樂交應乎下和之至也
罍尊畫雲雷扵尊如屋梁所畫曲水雲雷相間也犧
尊畫犧牛扵尊楊慈湖嘗官楚東見其俗呼牛之大
者為沙孔䟽不知牛之為沙改沙為娑謂為羽飾陸
氏又并改犧為娑縣鼓大鼓應鼓小鼓犧象之象尊
為象形也犧牛重遲象重厚故為其形以取義焉廟
堂宗廟之堂人君所居亦稱廟堂𫝊所謂君人不下
廟堂而知四海之外是也天垂象以示人故為教之
至聖人體天之所示以成德故為德之至君立扵阼
以象日夫人在西方以象月此即天道至教而聖人
體扵至德之一也禮動乎上樂應乎下隂陽交通天
人和同故曰和之至(用馬氏孔氏補)
禮也者反其所自生樂也者樂其所自成是故先王之
制禮也以節事脩樂以道志故觀其禮樂而治亂可知
也蘧伯玉曰君子之人達故觀其器而知其工之巧觀
其發而知其人之知故曰君子慎其所以與人者
禮以報本故反其所自生樂以彰德故樂其所自成
禮惟其反本故制之以節萬事樂惟其彰德故脩之
以道己志觀禮樂之得則知其治觀禮樂之失則知
其亂發者見之扵其事觀其器而知其巧所以喻觀
其發而知其智我之所發即其所以與人而人得觀
之者故君子慎其所以與人(用馬氏孔氏補)
太廟之内敬矣君親牽牲大夫贊幣而從君親制祭夫
人薦盎君親割牲夫人薦酒卿大夫從君命婦從夫人
洞洞乎其敬也屬屬乎其忠也勿勿乎其欲其饗之也
納牲詔扵庭血毛詔扵室羹定詔扵堂三詔皆不同位
盖道求而未之得也設祭扵堂為祊乎外故曰扵彼乎
扵此乎(定丁磬反祊百彭反)
血以告幽毛以告全羹肉湆定熟肉或曰羹和而後
定道猶言也祊門外牽牲謂納牲扵庭時告神當用
幣而大夫以幣從也制祭謂朝事用血骨時祭神當
用盎齊而夫人薦盎以獻也割牲謂進牲熟體時薦
熟當用酒而夫人以酒薦也卿大夫從君謂從其制
祭割牲命婦從夫人謂從其薦盎薦酒洞洞質慤貎
屬屬專一貌勿勿勉焉以望其神之歆饗貌納牲詔
扵庭即申言牽牲贊幣之禮血毛詔扵室即申言制
祭薦盎之事羹定詔扵堂即申言割牲薦酒之事設
祭扵堂正祭扵廟之内也為祊乎外索祭扵廟之外
也扵彼乎扵此乎不知神之所在也(用孔氏方氏馬氏補)
一獻質三獻文五獻察七獻神
一獻祭羣小祀三獻祭社稷五祀五獻祭四望山川
七獻祭先公質言簡文言詳山川地道故言祭祭致
其審也先公人道故言神神惡其䙝也(鄭氏方氏)
大饗其王事與三牲魚腊四海九州之美味也籩豆之
薦四時之和氣也内金示和也束帛加璧尊德也龜為
前列先知也金次之見情也丹漆絲纊竹箭與衆共財
也其餘無常貨各以其國之所有則致遠物也其出也
肆夏而送之盖重禮也(内音納見賢遍反肆古註作陔)
大饗謂盛其饌與貢祫祭先王承上文七獻而言則
大饗者九獻也九獻山隂陸氏嘗考其詳三牲牛羊
豕魚腊薧魚籩豆之實水草之品内金納之庭實先
設金也金照物故云見情其餘謂九州外蕃國天
子大饗諸侯各以其方物助祭三牲魚腊天産也天
産作隂德故以味為主而曰四海九州之美味籩豆
之薦地産也故以氣為主而曰四時之和氣備四海
九州之美味者示其得四海九州之歡心薦四時之
和氣者示其能贊扵天地金從革從革則和故内之
以示其和璧象天德故加之束帛之上所以尊其德
龜能知來物故列之前以先其知金能炤物露見其
情故次扵龜以見其情納金示和是其入在先以金
次龜是其設在後同此一金而兩義也龜金之後布
陳丹漆絲纊竹箭與天下衆人共有此財故諸侯來
朝而貢之陳列在下其餘外國無常貢各以其所有
貴寳為贄示其致遠物也其畢而出也王奏肆夏之
樂而送之諸侯之饗王以財而王之送諸侯以樂非
為財也盖重禮也(方氏周氏孔氏陳氏)
祀帝扵郊敬之至也宗廟之祭仁之至也喪禮忠之至
也備服器仁之至也賓客之用幣義之至也故君子欲
觀仁義之道禮其本也
郊廟喪賓仁義忠敬所發而禮為之本(補)
君子曰甘受和白受采忠信之人可以學禮苟無忠信
之人則禮不虚道是以得其人之為貴也(和戶卧反)
質不先立扵内則禮不可行扵外道之為言行也(方氏)
孔子曰誦詩三百不足以一獻一獻之禮不足以大饗
大饗之禮不足以大旅大旅具矣不足以饗帝毋輕議
禮
一獻祭羣小祀也大饗祭先王之九獻也大旅非常
祭國有大故旅羣神而祭之也饗帝祀昊天上帝也
此假詩而逓尊之以眀禮之重(用孔氏方氏補)
子路為季氏宰季氏祭逮闇而祭日不足繼之以燭雖
有強力之容肅敬之心皆倦怠矣有司跛倚以臨祭其
為不敬大矣他日祭子路與室事交乎戶堂事交乎階
質眀而始行事晏朝而退孔子聞之曰誰謂由也而不
知禮乎(跛彼義反與音預)
宰治邑吏偏倚為跛依物為倚室事正祭堂事侑尸
室事交扵戸堂事交扵階亦通達連續之義質正也
質眀者正眀朝食前也晏朝者扵朝為晚禮寧略
而敬不可煩而怠(孔氏)
黃氏日抄卷十八
