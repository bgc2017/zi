黃氏日抄卷十二宋黃震撰
讀春秋(六)
昭公
名裯襄公之子母齊歸諡法威儀恭明曰昭
元年春王正月公即位
行即位禮也
叔孫豹會晉趙武楚公子圍齊國弱宋向戍衛齊惡陳
公子招蔡公孫歸生鄭罕虎許人曹人于虢
左氏載楚公子圍昏于鄭因會虢以尋宋之盟昔
宋之盟楚已先晉今懼晉之先也讀舊書加于牲
上而已木訥謂趙文自為宋之盟以弭天下之兵
于今六年内外無干戈之役今又盟于虢以申前
好此雖出於大夫而為天下之利大矣岷隱則謂
楚公子以僭侈無君之心偃然欲專中國之盟會
尋宋之盟復居晉上趙武無以辭雖偷安數年亦
可謂無策者矣王氏又謂虢之會次楚而先書晉
者趙武專尚實德不事虚爭損諸侯之幣受子産
之責九年之中再合諸侯三合大夫師徒不頓民
無怨讟皆武子之力而聖人善之也愚謂晉不得
已而與楚共盟誠為無策一時天下賴之以安則
不可少之也尚論其世則諒之可也然楚自此專
中國流弊實始此也
三月取鄆
傳載季武子伐莒取鄆蓋取以附益其私莒愬於楚
叔孫豹代之被執以辨得歸怨季武子久而後出見
也
夏秦伯之弟鍼出奔晉
鍼有寵於桓如二君於景公故母使之出奔有車千
乘
六月丁巳邾子華卒
邾悼公立十五年卒
晉荀吳帥師敗狄于大鹵
夾漈曰晉既盡赤狄之餘復有事乎羣狄大鹵即
太原也華曰太原夷曰太鹵胡康侯曰太原在禹
服之内攘斥宜矣其過在毁車崇卒詐誘而敗之
襄陵許氏曰亂世逐爭竒變滋起兵車重遲寢廢
兆此
秋莒去疾自齊入于莒莒展輿出奔吳
前歲莒子密州見弑其二子長曰去疾次曰展輿展
輿立去疾奔齊至是展輿奪羣公子秩公子召去疾
入莒而展輿乃奔
叔弓帥師疆鄆田
叔弓叔老之子季氏私黨也乘莒之亂春取鄆而
秋疆之必用師者鄆民不順也叔弓為季氏植私
也
葬邾悼公
僅四月而葬
冬十有一月己酉楚子麇卒楚公子比出奔晉
經書卒而左傳稱公子圍縊殺之經傳不同當以經
為正木訥曰楚麇卒而比出奔則比者必麇之子有
所不容於嗣君耳
二年春晉侯使韓起來聘夏叔弓如晉
起韓宣子也新得政其來聘以昭公初立也觀易象
與魯春秋之時也叔弓如晉報聘也
秋鄭殺其大夫公孫黑
黑即子晳也傳載其將作亂而疾子産數其伐伯有
兄弟爭室薰隧之盟矯君位凡三罪不速死大刑將
至乃縊
冬公如晉至河乃復季孫宿如晉
左氏載晉少姜卒公弔之晉辭以非伉儷乃還季
孫宿致禭焉泰山孫氏曰公不能以禮自重取困
辱也穀梁則謂公如晉不得入而季孫得入書惡
季孫也孫氏又謂待昭公反季孫之不若亦晉侯
之惡也
三年春王正月滕子原卒夏叔弓如滕五月葬滕成
公
左氏曰叔弓如滕葬成公杜氏曰魯葬襄公滕子來
會故魯厚報之
秋小邾子來朝
邾穆公來朝以公即位故也季武子欲卑之穆叔不
可乃止
八月大雩
旱祭也雩以大則僭也
冬大雨雹
書災
北燕伯款出奔齊
傳載燕簡公欲去諸大夫而立其嬖寵故燕大夫比
而殺其外嬖公懼奔齊
四年春王正月大雨雹
雹戾氣也陰脅陽臣脅君之象也去冬大雨雹今又
大雨雹災之甚也
夏楚子蔡侯陳侯鄭伯許男徐子滕子頓子胡子沈子
小邾子宋世子佐淮夷會于申楚人執徐子秋七月楚
子蔡侯陳侯許男頓子胡子沈子淮夷伐吳執齊慶封
殺之遂滅賴
傳載楚使椒舉求諸侯於晉晉不敢爭而許之遂
主諸侯之會愚按晉主夏盟正以抗楚也楚日以
強而晉通吳於會正結之以掎楚也自宋向戌謀
弭兵合晉楚之成宋之盟楚已先晉虢之盟楚用
舊書至今申之會晉遂不敢復出而盡遜之楚矣
皆宋之盟啓之也楚昔之所仇者在晉今晉既遜
之為盟主則所仇者吳耳故一出而執徐子者以
徐子為吳之出也伐吳而殺慶封以慶封吳所封
也而又滅賴亦以示威於吳也春秋之有霸主正
以楚之害中國今反遜楚為中國霸主此莫大之
變也
九月取鄫
岷隱曰魯常屬鄫未幾而莒滅鄫今者莒人有亂魯
遂乘勢而取之
冬十有二月乙卯叔孫豹卒
傳載豹遇庚宗之婦生子長而歸之曰豎牛豎牛䜛
殺其二子孟與仲亦絶豹之食豹以餒死豎牛乃立
昭子昭子朝其家臣曰豎牛殺嫡立庶必速殺之豎
牛奔孟仲之子殺之王氏曰穆子見微知幾歷事二
公執政三十二年出入晉楚間常觀國之盛衰人之
情偽而預為之備其識固遠矣然不能早救豎牛之
禍豈非天與
五年春王正月舍中軍
魯初二軍襄十一年季氏始作中軍為三軍與孟孫
叔孫三分公室今又舍中軍分公室為四而季氏取
其二蓋乘叔孫穆子之死也反以書使杜洩告叔孫
之殯杜洩投其書既葬而行張氏洽曰季孫自行
父為政即城費以保障私室為竊兵權之計自作
三軍叔孫豹已知其必改而以盟詛要之今豹卒
而更改前制蔑公室歸私家矣岷隱曰名雖為舍
實增之也公羊以為復古穀梁以為復正惑其名
不察其實也
楚殺其大夫屈申
傳謂疑其貳於吳也然此楚之無策也時吳方張
公如晉
傳載其自郊勞至贈賄無失禮女叔齊言是儀也不
可謂禮
夏莒牟夷以牟婁及防兹來奔
魯三歲之間取莒之鄆取莒之鄫今又納其叛臣之
二邑莒日削而季氏日強矣
秋七月公至自晉
傳載晉侯以莒之愬欲止公范獻子不可乃歸之是
幾為季孫所累也
戊辰叔弓帥師敗莒師于蚡泉(蚡扶粉反)
傳載莒人來討而敗之蚡泉蚡泉魯地也
秦伯卒
秦景公立四十年卒高氏集註曰史失其名
冬楚子蔡侯陳侯許男頓子沈子徐人越人伐吳
高氏曰楚再合諸侯伐吳也越始見於經趙氏曰
吳自襄十四年至是凡四受楚兵吳養鋒戢銳栢
舉之役一戰及郢愚按自合晉楚之成諸侯雖不
為晉伐楚而常為楚伐吳未見兵之可弭徒為夷
狄役耳
六年春王正月杞伯益姑卒
此杞文公蓋晉平公母之兄弟也
葬秦景公
秦入春秋至此始書葬蓋往會葬也
夏季孫宿如晉
傳謂拜莒田也高氏集註謂謝前年取莒牟夷叛邑
也然則宿之營私無禮甚矣左氏以其辭加籩為知
禮何哉
葬杞文公
往會葬也
宋華合比出奔衛
傳載太子佐惡寺人柳華合比曰我殺之柳乃坎用
牲埋書誣合比將納亡人之族既盟矣公使視之有
焉乃逐華合比按宋平信寺人伊戾之譖殺太子而
亨伊戾矣今不知戒復信寺人柳之䜛
秋九月大雩
旱祭而僭
楚薳罷帥師伐吳
楚於是伐吳者凡五傳載其敗于房鍾
冬叔弓如楚
木訥曰諸侯兩事晉楚季孫宿如晉則不得不以叔
弓如楚愚按弓即宿私人兩事晉楚皆季孫專之此
時公已無預乎魯政矣
齊侯伐北燕
將納北燕伯然取賂而還
七年春王正月暨齊平
左氏謂燕與齊平承上文也自榖梁以後諸家皆謂
魯與齊平岷隱以定十年及齊平為比木訥以下文
叔孫婼如齊涖盟為證高郵孫氏謂襄二十四年我
侵齊二十五年齊伐我齊魯之好遂絶至是和平之
後叔孫婼如齊涖盟足明齊魯為此平也武夷胡氏
謂是時昭公結婚強吳外附荆楚其與齊平蓋齊求
之而許之平也說皆有理惟陳止齋說同左氏姑兩
存之
三月公如楚
傳載楚子欲諸侯落成章華臺薳啓疆召公而往
叔孫婼如齊涖盟
集註謂以暨齊平故往涖盟
夏四月甲辰朔日有食之
陰干陽也記災
秋八月戊辰衛侯惡卒
衛襄公立九年卒衛孫林父以戚叛歸晉晉嘗為林
父執襄公今襄公卒晉恐失諸侯乃還其田
九月公至自楚
三月而往九月方歸此行也傳載孟僖子不能相禮
冬十有一月癸未季孫宿卒
宿者季友之孫季孫行父之子友以賢稱行父以儉
稱至宿橫矣自友受費而始封及行父城莒之諸鄆
二邑而費始大至宿四分公室取其二傳其子意如
逐昭公廢國儲而魯幾皆為季孫之有矣
十有二月癸亥葬衛襄公
五月而葬
八年春陳侯之弟招殺陳世子偃師夏四月辛丑陳侯
溺卒
左氏載陳哀公元妃生偃師二妃生公子留下妃生
公子勝哀公疾二妃屬司徒招與公子過殺偃師而
立留公憂恚而縊
叔弓如晉
左氏稱賀晉成虒祈之宫也史趙曰可弔也而又賀
之岷隱云時楚師滅陳晉不復問乃成虒祈之宫而
魯復遣賀甚矣中國之不競也
楚人執陳行人干徵師殺之陳公子留出奔鄭
干氏也徵師名也陳使以哀公之死赴于楚陳公子
勝愬于楚楚詰哀公死之故而殺之然於行人無預
楚殺之將求釁以滅陳爾公子留越次而立懼討故
奔
秋蒐于紅
左氏載秋大蒐于紅自牟根至于商衛革車千乘諸
儒多言春蒐也而秋興之非時也木訥曰此三家既
分公室故藉蒐田之禮以數軍實也春蒐者獵之淺
秋獮者獵之深姑淺獵而寡獲以示不貪於弋獵其
實則數軍而已
陳人殺其大夫公子過
招與過同殺太子偃師今歸罪於過而殺之招自洗
也
大雩
旱祭之僭者
冬十月壬午楚師滅陳執陳公子招放之于越殺陳孔
奐葬陳哀公
楚乘陳之亂而滅之公子招殺偃師致亂者也反放
之陳孔奐不聞其罪也反殺之既滅其國而又葬其
君是其君無罪也楚之不道甚矣皆始於向戍謀弭
兵中國不得復問而恣夷狄之為也
九年春叔弓會楚子于陳
左氏載叔弓宋華亥鄭游吉衛趙黶會楚子于陳許
氏曰楚既滅陳威震諸夏故無所號召而諸國之大
夫自往會之
許遷于夷
傳稱楚遷之也蓋避鄭也自葉又遷
夏四月陳災
陳既亡矣火作其國陳雖滅而名存故曰陳災左氏
載鄭禆竈謂此陳復興之祥也
秋仲孫貜如齊(俱縛反)
木訥曰貜蔑之子速之弟速無適子以弟貜後貜幼
速庶子羯攝之襄三十一年羯卒貜乃嗣爵今始見
經齊既平魯故貜修聘杜氏註自叔老聘齊至今二
十年始修聘
冬築郎囿
桓四年狩于郎莊三十一年築臺于郎今又築為囿
許氏謂危辱已兆而築囿非時見公之志荒張氏謂
季孫意如逢君以耳目之娛而日竊其權也郎在魯
南門
十年春王正月夏齊欒施來奔
傳稱欒高陳鮑皆齊大族至是欒高二氏以嗜酒信
内取敗為陳鮑所逐欒施高彊來奔陳鮑二氏分其
室陳氏始大註云高彊不書非卿也
秋七月季孫意如叔弓仲孫貜帥師伐莒
此季孫欲自封殖也諸家以三卿並出多謂魯舍中
軍止存三軍惟陳止齋曰此四分公室叔弓為意如
貳也木訥亦謂叔弓别族乃叔老之子叔肹之孫不
在三家之數伐莒之師季孫將上軍叔弓佐之貜為
戎右爾魯乘莒亂取鄆田納牟夷而得牟婁及防兹
無怪莒有蚡泉之師也叔弓且乘其不備而敗之矣
今又三大夫並出此固皆意如之為也
戊子晉侯彪卒九月叔孫婼如晉葬晉平公
晉平公立二十六年卒
十有二月甲子宋公成卒
宋平公立四十四年卒
十有一年春王二月叔弓如宋葬宋平公
集註謂卿會諸侯之葬為過禮禮惟使大夫
夏四月丁巳楚子虔誘蔡侯般殺之于申楚公子棄疾
帥師圍蔡
按傳蔡般雖弑立而楚虔在申誘至般醉而殺之刑
其士七十人卒圍之滅其國夷狄行無道已甚先儒
謂春秋所以各斥其名此理曉然不待言凡例也
五月甲申夫人歸氏薨
註昭公母胡女歸姓
大蒐于此蒲(比音毗)
諸家皆以大蒐為越禮木訥曰非也天子六軍魯安
得六軍以僭天子哉大閱大蒐皆田獵教兵之名天
子諸侯所同特論其所以蒐之故蓋三家數軍實以
傾民心非為田獵以共宗廟賓客充君之庖也愚按
說者譏昭公居母喪而蒐亦非也兵已不屬昭公矣
仲孫貜會邾子盟于祲祥(祲子鴆反)
初邾悼公屢困於魯不得已而襄二十八年來朝昭
元年悼公卒莊公立未通於魯故貜與之修好
秋季孫意如會晉韓起齊國弱宋華亥衛北宫佗鄭罕
虎曹人杞人于厥憗(魚靳反)
傳謂謀救蔡也晉使狐父請蔡于楚弗許許氏曰遣
使請命示之不能使楚益驕此韓起之罪也趙氏曰
于時楚實暴橫晉久不振聖人不責其不能救譏其
無實而取名也愚謂晉一切遜楚楚屢滅國而晉不
問此平公之為也今昭公初立猶知蔡之當救而力
未能其志可念未必以此取救之名其弊蓋自盟宋
弭兵來矣惜哉
九月己亥葬我小君齊歸
齊諡也
冬十有一月丁酉楚師滅蔡執蔡世子有以歸用之
傳載楚子滅蔡用隱太子于岡山師氏曰春秋書滅
國多矣未有如此其暴者愚謂滅人之國執其人以
代牲豈有人道而可責也哉
十有二年春齊高偃帥師納北燕伯于陽
高偃高傒之孫也陽燕邑也齊桓公昔嘗為燕闢地
燕伯今失國謂齊為大國故來奔也石氏曰以三年
奔齊六年納之弗克受燕賂也至此又六年矣再納
之不曰于燕未能得燕也然則燕伯十年于外不知
其所終也
三月壬申鄭伯嘉卒
鄭簡公背楚歸晉子産相之弭兵之後兩事晉楚在
位三十六年民不被兵春秋之賢諸侯也
夏宋公使華定來聘
通嗣君也亦報叔弓之會葬也
公如晉至河乃復
榖梁曰季孫氏不使遂乎晉也木訥曰昭公如晉者
七至河而復者五說者皆謂得罪於晉蓋昭公之世
政出季氏季氏疑公如晉有以議已故以公待命于
河晉辭公而已如晉此季氏之奸也至五年公如晉
公必有以言其故自五年之後季氏亦不敢如晉疑
晉聽公以治已也然晉實不治季氏以魯貢出於季
氏也故其後公如晉晉皆却之及公末年迫於季氏
則寧奔齊而不敢奔晉
五月葬鄭簡公
三月而葬速子産知禮而若此不知何也
楚殺其大夫成熊
傳謂其為若敖之後而殺之以宣四年鬭椒之亂也
然成熊於得臣為四世孫雖與鬭氏同出若敖已遥
遥矣楚之淫刑乃如此
秋七月冬十月公子憗出奔齊(憗魚靳反)
憗與南蒯謀出季氏而歸其室於公憗告公而遂從
公如晉南蒯懼不克以費叛如齊憗還及衛聞亂遂
奔齊劉氏權衡曰此則季氏之仇而魯忠臣矣止齋
曰然則季氏之出其君有以也憗惟有奔焉耳
楚子伐徐
楚謂徐吳姻也怨吳之深故既執徐子今又伐之
晉伐鮮虞
傳載荀吳偽會齊師假道於鮮虞遂入昔陽木訥曰
晉昭嗣伯楚滅蔡不救鮮虞未嘗犯晉而懷詐伐之
何為者哉
十有三年春叔弓帥師圍費(音祕)
費季氏邑也南蒯欲去季氏以強公室以其費歸晉
叔弓季氏之黨故為季氏圍取之據傳費人皆叛季
氏季氏欲見費人皆殺之冶區夫教季氏懷費人以
德三年然後復得費以知南蒯之謀雖疎而欲去季
氏雖季氏之邑人亦同此心也岷隱曰公山弗擾以
費叛召子欲往蓋弗擾叛季氏非叛魯也凡叛季氏
者皆以張公室為名其意雖未必然其辭則正夫子
之告子路曰夫召我者而豈徒哉是蓋春秋書圍費
墮費之意也愚又按南蒯之初奔晉也子韓晳曰家
臣而欲張公室罪莫大焉竊意此時大夫皆執國命
晉大夫亦惡南蒯之言害己故非之爾
夏四月楚公子比自晉歸于楚弑其君虔于乾谿楚公
子棄疾殺公子比
傳載楚靈王虔初弑君自立其弟公子比出奔晉公
子黑肱出奔鄭公子棄疾亦其弟也虔滅蔡以棄疾
為蔡公虔無道棄疾因觀從召公子比歸立黑肱為
令尹使觀從師于乾谿曰君立矣先歸者復其田里
後者罪故衆潰而虔自殺棄疾乃又殺比而自立是
為平王按靈王虔立十二年嘗欲得天下卜天不吉
而詬天滅陳滅蔡遷六小國於荆山無歲不兵天若
不假手以除之中國之患未央也
秋公會劉子晉侯齊侯宋公衛侯鄭伯曹伯莒子邾子
滕子薛伯杞伯小邾子于平丘八月甲戌同盟于平丘
公不與盟晉人執季孫意如以歸公至自會
傳載晉成虒祈而諸侯貳叔向謂不可以不示威乃
治革車四干乘以徵會諸侯齊不服脅而盟之魯以
邾莒訴其侵伐則辭公而執意如皆示威也木訥曰
晉平公不出楚用橫行天下今天勦其惡内自魚肉
晉昭公乘其機以復收諸侯會十三國之君于平丘
而以劉子令之夾漈曰晉以城杞之役于今十六年
不得齊自雞澤之盟于今四十二年不勤王是盟也
晉昭公欲修文襄之業帥諸侯以承天且服齊也止
齋曰晉之合諸侯止此鄟陵之後參盟復作晉非盟
主矣愚按晉久替之餘猶幸有此然叔向始謀不過
欲威諸侯烏能復霸其辭魯昭而執意如不過因邾
莒缺貢由魯之故初非以公義治意如之罪故岷隱
謂威文之霸先屈意交魯今平公欲復霸最先治魯
為非晉之主盟止於此亦理勢然也
蔡侯廬歸于蔡陳侯吳歸于陳
楚滅蔡在十一年今蔡侯廬即太子有之子楚滅陳
在八年今陳侯吳即世子偃師之子左氏以楚平王
復陳蔡為有禮榖梁以晉會平丘復陳蔡為有功木
訥曰陳蔡之復雖楚復之實晉之力晉乘楚亂而合
諸侯于平丘故懼而復陳蔡陳蔡之廟復血食者晉
也然愚按聖人但書曰歸蓋國本其國失而復得曰
歸盡之矣
冬十月葬蔡靈公
蔡滅五年今廬復國故靈公始得葬廬者靈公般之
孫
公如晉至河乃復
高氏集註曰晉不與公盟又執其卿公復朝之無恥
甚矣豈欲因晉之執而請季氏之罪乎然季氏在晉
宜其不見納也木訥曰公將請意如乎抑將除意如
也晉將釋意如所以卻公也愚按先是公之憗欲去
季氏以告公而從公如晉事雖不遂公之欲除季氏
明矣季氏見執而公復如晉者非無恥也謂此除季
氏之機也然晉之執季氏特以邾莒告缺貢之故志
在利而已耳晉之大夫亦魯之季氏同惡相芘豈有
為魯除季氏之事哉
吳滅州來
注州來楚邑也劉氏權衡曰非也滅之名施於國非
縣邑所得亢也州來小國世服於楚趙氏曰州來近
楚吳乘楚亂平王新立而滅之耳傳載平王謂未撫
民人不敢爭其後吳以州來封季札
十有四年春意如至自晉
傳載子服惠伯私於中行穆子而得歸胡氏曰其始
執之為乏邾莒之供其終歸之為土地猶大所命能
具晉惟以利故平丘之後諸侯不合二十餘年至于
召陵又以賄敗愚按平丘之會叔向主之也乃以威
始之以利終之惜夫
三月曹伯滕卒夏四月秋葬曹武公
曹武公立二十七年卒
八月莒子去疾卒冬莒殺其公子意恢
傳載莒著丘公卒其子郊公不慼國人欲立著丘公
之弟庚輿以意恢為郊公所善先殺之故郊公奔齊
庚輿既立虐而好劒立十年國人逐之齊人納郊公
十有五年春王正月吳子夷末卒
夷末立十七年卒欲授其弟札札逃去乃立其子僚
吳以兄弟相及正欲致國於札札當君矣而逃故僚
立而夷末之子弑之吳遂以亂札之為也
二月癸酉有事于武宫籥入叔弓卒去樂卒事
高郵孫氏曰武宫者廢廟也成六年立之於是有事
焉而大夫卒去樂卒事則合禮矣然武宫之事則不
當有者春秋因變禮而推言之岷隱曰禮有出於變
者可以義起若此去樂卒事是也故三傳皆以為得
禮然公榖皆以為叔弓卒在外當祭而告則君有祭
祀大夫之喪不以告禮也左氏以為叔弓涖事籥入
而卒是也
夏蔡朝吳出奔鄭
朝吳蔡大夫也費無極䜛於楚而逐之
六月丁巳朔日有食之
記災
秋晉荀吳帥師伐鮮虞
傳載晉伐鮮虞圍鼓鼓人或欲以城叛荀吳使鼓人
殺叛人而繕守備圍之三月鼓人請降亦不許必待
其食竭力盡而後取之胡氏謂以殄滅為期而無惻
隱之心愚意不納叛可也不許其降必勦之至盡者
忍也且其不納叛亦知鼓可必得既欲得鼔之利又
欲得不納叛之名也荀吳偽會齊假道鮮虞而就伐
之此盜賊之行而又欲竊君子之稱荀吳真小人之
尤者也
冬公如晉
木訥曰公屢如晉晉却之以季氏故也今晉方執季
氏而釋之公無所憚晉無所芘故許公一朝焉
十有六年春齊侯伐徐
傳載齊師取甲父鼎之賂而還孫昭子歎諸侯無霸
而齊君無道張氏曰齊景公立二十餘年矣崔慶相
殘欒高復敗不能自強其國而爭霸圖宜國為陳氏
之有也晏子雖隨事諷諫所謂以其君顯者抑末矣
趙氏曰徐自齊威之霸内從中國宣成襄之世不見
於經蓋從楚爾昭四年申之會為楚所執為其貳於
吳也自是比於楚今齊乘楚亂而伐之僥倖其或從
不自量爾
楚子誘戎蠻子殺之
楚子號賢而誘殺蠻戎此其為夷狄也
夏公至自晉
踰年而返左氏謂其為晉所止
秋八月己亥晉侯夷卒
晉昭公立六年卒
九月大雩
左氏曰旱也
季孫意如如晉冬十月葬晉昭公
三月而葬速蓋六卿不忌其君也
十有七年春小邾子來朝
傳載小邾穆公來朝公與之宴
夏六月甲戌朔日有食之
書記災
秋郯子來朝
傳載公與宴而昭子問其以鳥名官
八月晉荀吳帥師滅陸渾之戎
傳載晉請於周偽稱祭雒與三塗而潛師襲陸渾滅
之幸萇宏覺而使劉子為備不然周室亦危也木訥
曰辛有見伊川被髮之祭曰不百年此其戎乎其後
為陸渾之戎逼近成周然俘而投之海外可也滅之
亦酷矣夾漈曰陸渾本惠公自西裔遷之周世世事
晉今貳於楚故滅之先師謂陸渾本瓜洲之戎秦晉
遷之伊川世為周患愚謂晉非為周除害蓋討其貳
已而反驚周也
冬有星孛于大辰
左氏謂彗除舊布新大辰火星宋衛陳鄭皆火公羊
謂大火為大辰伐為大辰北辰亦為大辰先師謂孛
非星名沴氣所發孛孛然大辰非火蓋角宿正屬辰
天道起東方角宿尊故曰大辰辰為鄭旁及卯卯為
宋餘氣及漢為陳衛故四國當之
楚人及吳戰于長岸
傳載楚大敗吳師獲其乘舟餘皇吳公子光又大敗
楚人取餘皇以歸木訥曰長岸楚地此吳伐楚也吳
屢受楚兵襄二十五年吳雖伐楚門于巢卒兵亦未
及楚也今王僚始為長岸之戰其後楚日削而吳日
張矣
十有八年春王三月曹伯須卒
曹平公立四年卒
夏五月壬午宋衛陳鄭災
同日災記異也
六月邾人入鄅(音與)
鄅妘姓小國傳載鄅人藉稻邾人襲鄅木訥謂邾失
鄆失鄫失漷東田而僥倖於鄅以此償彼蜂蠆毒也
愚按左氏稱六月藉稻則春秋用夏正也若改四月
稱六月則四月安有稻之可藉乎
秋葬曹平公
五月而葬
冬許遷于白羽
避鄭也白羽一名析楚邑也傳謂楚遷之也許遷葉
遷夷今又遷白羽是楚不足芘之楚亦忌鄭也
十有九年春宋公伐邾
傳載邾入鄅鄅夫人宋向戍之女也故向戍請於宋
伐之而返其俘
夏五月戊辰許世子止弑其君買
經書弑三傳皆謂世子非弑趙木訥曰學者不信經
而信傳反從為之辭若果傳實是春秋誣人以大逆
矣歐陽子固嘗攻之西疇崔氏曰不嘗藥之過小而
加弑君之罪大豈先王法哉且春秋所以為法也向
使聖王在上豈遂以弑君之罪殺止耶其不然明矣
夾漈鄭氏曰是何言哉臣弑君子弑父何容易加人
乎止齋陳氏曰世子誠不嘗藥爾何罪而奔晉愚按
三傳雖皆以為非弑而其說亦不同左氏曰飲太子
之藥卒太子奔晉公羊曰止進藥而藥殺也榖梁曰
世子不知嘗藥君卒而哭泣歠粥未踰年死竊意左
氏公羊之說皆是也世子藥殺其君春秋故書弑榖
梁晚出因二氏有藥之語增附不嘗藥之說凡後來
為之辭者又皆惑於榖梁故因鑿之以飾義例耳本
無可疑也春秋書弑而左氏公羊稱藥殺亦弑也
己卯地震
地道安靜震乃其異
秋齊高發帥師伐莒
齊景乘晉楚之弱侵欺小國志在代興
冬葬許悼公
木訥曰書葬初不計討賊不討賊及實弑與否
二十年春王正月夏曹公孫會自鄸出奔宋(鄸莫公反)
會子臧之後也鄸會之邑也舍邑而出奔劉氏謂其
待放賢於臧武仲之據防遠也
秋盜殺衛侯之兄縶(張立反)
縶以廢疾不立蓋衛靈公之兄也盜指齊豹傳稱縶
奪豹之司徒與鄄而豹殺縶也任公輔曰齊豹非卿
故曰盜春秋於非卿者皆書盜尉止也齊豹也公孫
翩也陽虎也皆大夫也張洽曰靈公受國於有疾之
兄而盜殺其兄書盜殺衛侯之兄深罪之也趙鵬飛
曰責在衛侯而不在盜則盜在不必名左氏謂求名
而不得未聞殺人犯上以求名者
冬十月宋華亥向寧華定出奔陳
傳載宋元無信多私而惡華向華向殺公之黨八人
而劫公交質公殺華向之質而攻之故三子奔
十有一月辛卯蔡侯廬卒
鄭夾漈曰蔡平公歸立八年卒明年費無極取貨於
公之弟東國逐公之子朱而立東國是為悼公
二十有一年春王三月葬蔡平公
五月而葬
夏晉侯使士鞅來聘
註晉頃公即位通嗣君木訥曰即位今五年霸業既
隳無求於諸侯聘好所不急也
宋華亥向寧華定自陳入于宋南里以叛
註南里宋城内里名傳載華登以吳師至頼齊戍烏
枝鳴與厨邑大夫濮力戰及晉以諸侯兵至始大敗
華氏蓋三叛入宋之都期於得宋非以邑叛者比也
王霸兩微叛臣橫行如此
秋七月壬午朔日有食之
記災也傳載梓慎言日食分至非災者星翁語爾
八月乙亥叔輒卒
注叔弓之子伯張
冬蔡侯宋出奔楚
傳載費無極取貨於東國謂蔡人曰楚將立東國蔡
人懼出宋
公如晉至河乃復
傳載晉有鮮虞之役故辭公岷隱曰晉豈無以待賓
乎季氏之強昭公之弱晉助其臣而不有其君久矣
二十有二年春齊侯伐莒
齊再伐莒莒子行成
宋華亥向寧華定自宋南里出奔楚
傳載楚助叛諸侯之戍怠於守而懼楚故逸之使得
奔
大蒐于昌間(如音)
許氏曰凡書蒐刺大夫強而公失其政木訥之說見
十一年比蒲之蒐
夏四月乙丑天王崩六月叔鞅如京師葬景王
景王立二十五年崩叔鞅者叔弓之子輒之弟也葬
景王以卿行木訥謂猶愈乎不會者三月而葬速杜
氏謂亂故
王室亂劉子單子以王猛居于皇秋劉子單子以王猛
入于王城冬十月王子猛卒
木訥曰周景王太子壽早夭壽之母弟曰猛次嫡也
王寵長庶子朝而立之景王崩二子角立劉子單子
挾猛尹氏召氏立朝參商交抗迄五年而後定實景
王為之也岷隱曰自入春秋以來周室蓋三亂矣其
禍皆生於父子兄弟嫡庶不明惠王寵子帶幾危世
子齊威公盟世子于首止而位定襄王復寵帶出居
于鄭晉文公納王王室遂定向微二霸周室之亂豈
減敬王之時然則春秋書王室亂者憫周室之微弱
嘆威文之不復有也悲夫
十有二月癸酉朔日有食之
書災
二十有三年春王正月叔孫婼如晉癸丑叔鞅卒晉人
執我行人叔孫婼(勑略反)
傳載武城人斷木不殊推而蹙之取邾師邾愬于晉
故婼如晉見執然取邾者武城人於婼何罪故書曰
執我行人鞅則叔弓之次子也
晉人圍郊
王子朝在郊晉為敬王圍之也郊周邑也
夏六月蔡侯東國卒于楚
東國賂費無極而得立今卒于楚或役於楚而卒
秋七月莒子庚輿來奔
庚輿好劒劒成試之人故烏存帥國人逐之
戊辰吳敗頓胡沈蔡陳許之師于雞父胡子髠沈子逞
滅獲陳夏齧(父音甫)
楚帥六國之師救州來為吳所敗見滅者二國而陳
大夫見獲夏齧者徵舒玄孫
天王居于狄泉尹氏立王子朝
天王者王猛之弟名匄敬王也亦次嫡也當立其居
狄泉避子朝也天王立矣尹氏又立庶長之子朝亂
也
八月乙未地震
地再震
冬公如晉至河有疾乃復
將請叔孫婼以疾不果
二十有四年春王二月丙戌仲孫貜卒(貜俱縛反)
孟獻子之曾孫孟僖子也嘗屬二子事夫子學禮
婼至自晉
婼見執婼不受辱不以貨免晉不能屈禮而歸之也
公羊作叔孫舍胡氏從之嫌其以罪去氏也吕氏曰
婼不言叔孫前見也此說得之不惑於凡例去氏之
說矣
夏五月乙未朔日有食之
記災
秋八月大雩
旱祭之僭者
丁酉杞伯郁釐卒(力之反又音來)
杞平公立十八年卒自城杞以來倚晉獲安者也
冬吳滅巢
傳載楚為舟師略吳吳踵之滅巢及鍾離沈尹戍曰
幾如是而不及郢註巢楚邑劉氏謂書云巢伯來朝
則國也愚意古雖國而今屬楚爾又按吳子遏伐楚
門于巢卒則巢乃吳之讎也見滅亦勢矣木訥曰吾
將謀楚先滅其與國滅州來滅巢滅徐滅沈滅頓皆
楚之與也
葬杞平公
雖不書月自八月至冬計亦五月而葬
二十有五年春叔孫婼如宋
傳言往聘且為季氏逆女也然婼為正卿而為季氏
逆女非禮
夏叔詣會晉趙鞅宋樂大心衛北宫喜鄭游吉曹人邾
人滕人薛人小邾人于黃父
謀王室也然王室之亂已四年趙鞅感鄭子太叔婺
不恤緯之言始為此會又約明年將納王卒墮空言
後二年敬王始入成周王自入也劉單之功也時列
國諸大夫各謀弱公室以為己私姑為草次之會息
人言爾
有鸜鵒來巢
周官鸜鵒不踰濟魯未嘗有來巢為異說者謂飛鳥
得氣之先世將亂氣自北而南
秋七月上辛大雩季辛又雩
左氏曰再雩旱甚也
九月己亥公孫于齊次于陽州齊侯唁公于野井冬十
月戊辰叔孫婼卒十有一月己亥宋公佐卒于曲棘十
二月齊侯取鄆(孫音遜)
凡皆昭公謀去季氏不克而棄國之事也時魯兵已
屬三家鬷戾謂去季氏亦非叔孫氏之利叔孟二氏
皆釋甲公遂孫于齊次于陽州待齊命也唁于野井
齊返之境上而後逆之也叔孫婼之卒方公與季氏
戰叔孫婼在闞歸而責季孫季孫有異志媿不能返
公而祈死也宋公佐之卒如晉謀納公而辛于行也
齊侯取鄆鄆者魯邑齊取之以處公蓋無心納公而
然也春秋先五書公如晉至河乃復蓋晉以政不在
公不若厚季氏之為利其後兩書公如齊三書公如
晉三書齊晉唁公五書居鄆四書在乾侯以至于薨
嗚呼悲夫
二十有六年春王正月葬宋元公
元公立十五年卒
三月公至自齊居于鄆夏公圍成秋公會齊侯莒子邾
子杞伯盟于鄟陵公至自會居于鄆(鄟音專)
齊取鄆以處公故至齊不可而居焉成者孟氏私邑
與季氏為黨公圍之者以齊師圍之也盟于鄟陵齊
謀納昭公也傳稱季氏使申豐賂齊之子猶沮齊侯
不行公至自會居于鄆者謀之不遂復退處鄆邑也
九月庚申楚子居卒
平王立十三年卒信費無極殺伍奢父子而逐太子
亂萌兆矣
冬十月天王入于成周尹氏召伯毛伯以王子朝奔楚
天王敬王也成周王城之下邑今洛陽也子朝之亂
王居狄泉今以劉單之力借晉師得入而王朝奔楚
矣亂蓋五年乃定
二十七年春公如齊公至自齊居于鄆
自鄆求齊不遂而復歸于鄆
夏四月吳弑其君僚
吳壽夢諸子長諸樊次餘祭次夷末次札札賢欲立
之不肯自諸樊餘祭夷末以次相授必欲致國于札
札終不肯而夷末傳之子僚諸樊之子光曰札不立
則我也使鱄設諸殺僚而自立
楚殺其大夫郤宛(於阮反)
傳載宛直而和國人說之費無極辭令飲令尹子常
酒且辭之出甲因譖于子常使殺之而滅其族國人
不和亦滅無極而後定
秋晉士鞅宋樂祈犂北宫喜曹人邾人滕人會于扈
傳載令戍周且謀納公也宋衛皆固請納之士鞅取
貨於季氏辭小國而還岷隱謂樂祈犂北宫喜其在
宋衛非華向孫寗比也故猶欲納公士鞅專晉同惡
相濟宜乎不肯木訥謂鞅方有分晉之心特未得其
間其會諸侯姑以是感季氏而結死黨爾愚按鞅之
譽季氏以辭小國者甚悉則木訥之論非刻也得其
情也
冬十月曹伯午卒
曹悼公立九年卒
邾快來奔
木訥曰邾來奔者四竊邑來者二季氏實利之為逋
逃主也
公如齊公至自齊居于鄆
傳載齊飲公酒以宰獻而卑公明年遂如晉
二十有八年春王三月葬曹悼公
註六月而葬緩
公如晉次于乾侯
乾侯晉邑子家子勸公待于竟不從晉使還竟上而
後逆之次于乾侯不得入也岷隱曰公之在國也屢
如晉猶不得入今出亡欲至晉其可得乎木訥曰晉
之六卿即魯之三家也前日扈之盟既乞貨于季氏
今其忍背賂以傷其類哉故徒次于乾侯而不得入
夏四月丙戌鄭伯寧卒六月葬鄭定公
鄭定公立十五年卒註三月而葬速
秋七月癸巳滕子寧卒冬葬滕悼公
滕悼公立二十五年卒
二十有九年春公至自乾侯居于鄆
求晉不得入又退而歸魯之邑
齊侯使高張來唁公公如晉次于乾侯
不納公而來唁公已非矣况又稱之以主君是辱之
也非唁之也豈以其舍齊求晉晉不偶而復歸故憾
之耶然使齊能納公公何辱於晉
夏四月庚子叔詣卒
高氏集註曰叔詣欲納公而卒季孫意如曰叔詣無
病而死此無公也非我罪也觀意如此言逆節甚矣
宜公之不能忍也先師席亦嘗謂昭子之卒則曰天
之棄魯叔詣之卒又曰無公天命也季氏之無君無
天於斯為甚
秋七月冬十月鄆潰
岷隱曰昭公棄一國而居其邑猶不能容相率而叛
之豈非畏季氏之暴而不顧乎西疇曰公適去鄆而
鄆潰見魯之民皆畏季氏而不敢寧公也先師謂齊
取鄆居公鄆畏齊不敢叛既舍齊而之晉故鄆亦叛
之自此一邑亦無有而終于乾侯矣悲夫
三十年春王正月公在乾侯
向於鄆書居以鄆猶魯邑也今於乾侯書在以鄆潰
而適晉之乾侯則公已無魯特於歲首書其所在以
存公實悲之也岷隱曰坤上六嫌於無陽故稱龍焉
公在乾侯固嫌於無耶
夏六月庚辰晉侯去疾卒秋八月葬晉頃公
晉頃公立十四年卒未嘗親盟會會黃父謀周會扈
謀魯皆大夫具文為之晉以是衰三月而葬亦大夫
之簡其君也
冬十有二月吳滅徐徐子章羽奔楚
傳載楚受吳掩餘燭庸二公子之奔吳故怒而滅徐
徐楚之出也伍員教吳三師更迭肄楚以罷之楚遂
病
三十一年春王正月公在乾侯季孫意如會晉荀躒于
適歷(躒力狄反適丁歷反)
公在乾侯晉地也季氏會晉恐晉之納公也季氏與
晉大夫同惡相濟蔑公而植私傳載晉侯欲納公范
獻子召季氏如晉使納公然經書會于適歷則非晉
都謂季氏請罪於晉侯恐未可信果如所載亦晉定
公初立有意納公而士鞅荀躒輩姑為和君臣之說
以款之耳
夏四月丁巳薛伯榖卒
高氏集註曰入春秋以來惟莊三十一年書薛伯及
此始書名
晉侯使荀躒唁公于乾侯
榖梁曰唁公不得入於魯也曰既為君言之矣不可
者意如也
秋葬薛獻公
亦始書葬
冬黑肱以濫來奔
黑肱邾之别子也濫邾之别封也以濫來奔竊其邑
以叛也邾庶其莒牟夷與今黑肱為三叛臣
十有二月辛亥朔日有食之
書災
三十有二年春王正月公在乾侯
存公所以誅季氏
取闞(口暫反)
註謂公取之公羊謂魯取之則季氏也蓋如取鄟取
邿之比二說未知孰是夾漈曰魯羣公之墓在闞公
將見先君取之木訥曰闞魯羣公墓隧之所在公在
乾侯不得祭于廟姑取墓隧之地以寓孝思定元年
葬昭公季氏使役如闞將溝焉則昭公亦葬於闞昭
公無乃知其將終於乾侯取闞以為死所乎愚按此
說考究為精
夏吳伐越
木訥謂吳將報楚越楚之與也故先伐越然不若姑
結其心以離楚黨今先伐越故入郢未反而越亦入
吳矣其結怨連禍始此
秋七月冬仲孫何忌會晉韓不信齊高張宋仲幾衛世
叔申鄭國參曹人莒人薛人杞人小邾人城成周
岷隱曰周營洛邑其居九鼎者曰王城其遷頑民者
曰成周平王遷于王城至敬王入于成周晉率諸侯
之大夫以城之蓋於是周再遷矣既而為東周西周
則又遷矣
十有二月己未公薨于乾侯
昭公立三十二年攻季氏不克而在外者八年卒客
死乾侯蓋季氏之專政四世矣民知有季氏而不知
有君矣事至此極豈不悲夫然史墨對趙簡子反譽
季氏而謂君臣無常位此非君子之言蓋借季氏以
逢趙氏之惡爾
昭公十九歲猶有童心既立事晉晉以政不在公
寧失公而不可失其大夫七如晉而五不得入及
不勝其憤而攻季氏寧如齊而不如晉卒之齊晉
皆莫救而客死乾侯嗚呼悲夫
黃氏日抄卷十二
