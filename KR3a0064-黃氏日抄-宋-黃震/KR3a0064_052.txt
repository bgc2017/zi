黃氏日抄卷五十二宋黃震撰
讀雜史(二)
汲冢周書
汲冢周書七十篇自度訓至小開觧凡二十三篇皆載
文王遇紂事多類兵書而文澁難曉自文儆至五權二
十三篇載文王薨武王繼之伐商事其文問有明白者
或類周誥自成開觧至王會觧十三篇載武王崩周公
相成王事問亦有明白者多類周誥自是有祭公觧史
記觧穆王警戒之書也職方氏繼之與今周禮之職方
氏相類芮良夫觧訓王暨政臣之書也王佩觧亦相類
自周祝觧至銓法觧不知其所指終之以器服觧而器
服之名多不可句
水旱飢荒其至無時非務積聚何以備之夏箴曰小人
無兼年之食遇天飢妻子非其有也大夫無兼年之
食遇天飢臣妾輿馬非其有也國君無兼年之食遇
天飢百姓非其有也戒之哉弗思弗行至無日矣
諸横生盡以養從生盡生盡以養一丈夫(横生萬物從生人也一丈)
(夫天子言非民所奉者天子也文傳觧)
若農之服田務耕而不耨維草其宅之既秋而不穫維
禽其饗之人而獲飢云誰哀之(大武解)
天道尚右日月西移地道尚左水道東流人道尚中耳
目役心吉禮左還順地以利本武禮右還順天以利
兵將居中軍順人以利陣(武順解)
水泉深而魚鱉歸之草木茂而禽獸歸之稱賢使能官
有材而賢歸之若冬日之陽夏日之隂不召而民自
來此謂歸德(大聚解)
周公正三統之義作周月惟一月斗柄建子日月俱起
于牽牛之初右回而行月周天起一次而與日合宿
日行月一次而周天歷舍于十有二辰凡四時成歲
春夏秋冬各有中氣以著時應春三月中氣雨水春
分榖雨夏三月中氣小滿夏至大暑秋三月中氣處
暑秋分霜降冬三月中氣小雪冬至大寒閏無中氣
斗指兩辰之問夏數得天百王所同商以建丑為正
亦越我周改正以垂三統至於敬授民時巡狩烝享
猶自夏焉是謂周月(周月解)
諡法經緯天地曰文道德博厚曰文學勤好問曰文慈
惠愛民曰文愍民惠禮曰文錫民爵位曰文謚一而
義不同如此曰武者五恭者九其他類此(時訓解)
民至億兆后一而已寡不敵衆后其殆哉禍發於人之
攸忽咎起於人之攸輕心不存焉變之攸伏以言取
人人飾言無庸飾言事王王貌受之面相誣蒙難至
而悔將安及(芮良夫解)
不幸在不聞過福在受諫尊在慎威(王佩解)
國所以為國者以有家家所以為家者以有人天下非
一家之有也有道者之有也
右明白有理可讀者
謂惡率諸侯以朝賢人而已獨不往謂五年之積者覇
愚恐周初興時無此說謂武王既勝殷庶方不服者
分師俘之凡憝國九十有九服國五百六十有二愚
按此與一戎衣而天下大定之說相反然孟子亦自
言滅國者五十又謂殷之五子亡伯禹之命用胥興
化亂是與五子之歌相反謂湯將放桀先居中野民
皆歸之桀乃致國於湯湯不受桀南徙千里民復奔
歸湯桀又徙魯民歸湯如初桀復去湯乃放桀而復
薄又以國讓三千諸侯而後即位是夏商乃禪也非
伐也恐亦未必然
右可疑者如此
謂文王受命九年謂文王忌商謂文王在酆聞密命(密人)
(將為紂謀周)
謂武王將起師伐商召周公曰嗚呼謀泄哉今朕寤
有商驚予(夢為商所伐)
右可參訂按周自太王肇基王迹實始剪商商周
勢不兩立勢或有之謂周無心得天下而非漢人
受命之說自歐陽公始耳
子母(幣相輕乃作子以行其母大廷解)少庭(昧爽立于少庭酆保)輕吕
(劔名武王伐紂擊之以輕吕)反坫(乃立五宫咸有回阿反坫注反坫外向室也作雒)
(解)王會(主王城既成大會諸侯及四夷)繁露(注冕之所垂也王會解)爻閭
(王會張赤帟於四隅諸侯欲息者息焉命之曰爻閭)桴苡(其實如李食之宜子同上)
胄子(胄子成人能治上官謂之士注胤也)
此書出汲冡多類兵書後多類周誥然伐商
遷雒之事多與今尚書合而文無一語相合
將戰國之士倣而為之歟然不可曉也
國語
國語起穆王伐犬戎訖越句踐滅吳分國以紀謀議凡
隂陽律吕天時人事逆順之類焉其文宏衍精㓗韋昭
注文亦簡切稱之昭謂左邱明作迹其事事必要禍福
為驗固與左傳類然考其歲月春秋傳以謚載趙襄子
已非出於孔子所稱之邱明今國語避漢諱謂魯莊嚴
公又果左邱明之作否耶惟事必稽典刑言必主恭敬
周衰之崇虛邪說一語無之是足詔萬世也
召穆公謂民當道之使言而不可防芮良夫謂利當布
之上下而不可專此萬世不刊之明訓足以進之六
經正不俟厲流彘而後知其言之足信也萇弘之見
殺特坐右劉文公以預晉范氏亂耳若曰天之所壊
不可支而罪其城成國則凡國家中微皆當棄之不
為而為之輙為逆天乎且天亦何嘗不欲支人之國
耶
賓服者享荒服者王(遠夷世一見王也)農祥(房星也立春農祥正)一
墢(一耜之墢也王耕一墢班三之)料民(料數也)三川(涇渭洛按戰國策注謂羲)
(陽邑)地震(陽伏而不能出隂迫而不能烝)杜伯射宣王于郭(注謂殺杜伯非)
(辜明年伯射殺王)穆王(丹朱馮房后生穆王)全烝(全體升之烝升也)房烝(半體)
殽烝(觧體而折之爼謂折爼)舌人(導四方之志)天根(亢氐之間也天根見而水)
(涸謂寒露後五日)吕(吕姓吕齊也)夏(大也)成王不敢康云道成王
之德也成王能明文昭能定武烈也泉(右曰泉轉曰錢)
母子相權(物輕而作重幣行之為母權子物重而以輕幣權之為子權母)榛楛濟
濟(作盛世氣象不作比興)曹好曹惡(注曹羣也)立飫(謂禮之立成不坐也)
右周語
魯臣謀議雖必于典禮抑亦其文耳三家日強公室日
卑禮於何在惟李治為季武子紿使迎襄公而璽書
繆以取卞為卞人叛既而知其使予欺君也致禄不
出此為知禮
右魯語
管仲為游士八十人奉以車馬使說諸侯異日卒以捭
闔亂天下者此殆其作俑歟
右齊語
晉文公讀書三日曰行未能咫聞則多矣其臣趙衰行
年五十守學彌惇悼公之幼事單襄公也立無跛視
無還言敬必及天嗚呼世豈有不學而可以為國又
豈有空文無實而可以言學者哉
女戎(史蘇謂戎必以女戎報晉)豕牢(太姒少溲于豕牢而得文王注溲便也豕牢厠也)
逆旅(旅客也逆客而舍之也)跗注(兵服也自要以下注於跗)無德而隆猶
無基而厚墉春秋(司馬侯謂悼公曰羊舌肹習於春秋注云紀人事之善惡)
(而目之以天時謂之春秋之法也時孔子未作春秋又楚語莊王使士亶傳大子申叔時告之曰教)
(之春秋以成勸其心)九京(趙文子與叔向游于九京注京當為原晉墓也)忨日㵣歲
(秦后子言趙孟也注忨偷也㵣遲也)壘培(苟寅所作壁壘)雀入海化為蛤雉
入淮為蜃蛇成鼈黿石首成&KR1910;(小曰蛤大曰蜃)
右晉語
方幽王時史蘇謂鄭桓公曰成天地之大功者其子孫
未嘗不章虞夏商周是也周衰晉楚齊秦必將代興
謂楚之祖祝融司天齊之祖伯夷典禮嬴之祖伯翳
能議萬物以佐舜晉則武王之後惟晉在也已而皆
然然其所由興者非其道矣其子孫之責歟抑世變
耶
祝融(祝始也融明也)九藏(胃旁光腸膽并正藏五為九)數極於姟(萬萬曰姟)
檿弧箕服實亡周國(宣王時有童謠云有夫婦鬻是器者王戮之於路哀弃路)
(之女夜收之長為褒姒)
右鄭語
觀射父對昭王重黎之問稱古者民神不雜自少皥衰
九黎亂夫人作享民匱于祀顓頊受之乃命南正重
司天以屬神命北正黎司地以屬民使復舊常是為
絶地天通其後三苗九黎之亂德堯乃育重黎之後
以至夏商故重黎世叙天地而别其分主愚謂楚俗
尚鬼滛祀至今觀射父之論極其本本源源矣
芰(菱也見嗜芰注)三拜(楸舉降三拜於蔡聲子)
右楚語
古之邇讎人而見殺者齊騶馬繻以胡公入於具水邴
歜閻職戕懿公於囿竹晉長魚蟜殺三郤於榭魯圉
人犖殺子般於次闔閭親見殺於越夫差忘不共戴
天之讎而甘其子女土木之啗此豈足與謀國而子
胥依之不去復強諫取禍意者進專諸以弑君僚進
要離以戕慶忌進孫武教兵禍楚以鞭親嘗北面平
王之尸胥之禍結在吳有不容逭者歟
天王(越之行成於吳曰昔者越國得罪於天王注云尊之)㢋(旁擊曰㢋)越五大夫
(舌庸苦成)(范蠡臯如)(大夫種)
右吳語
春秋戰國近五百年以功名始終者惟范蠡一人且其
言曰君辱臣死昔者君王辱於會稽所以不死者為
此事也今事已濟請從會稽之罰陳誼堅謙而不可
破吳滅即行曾不留刻蠡真烈丈夫哉
子胥曰三江環之民無所移(注松江錢塘浦陽也言二國之民三江繞)
(之遷徙非吳則越也)及越欲釋吳范蠡諫曰與我争三江五
湖之利者非吳邪又戰於五湖注云五湖太湖也
五湖蓋即今太湖内分五名則三江必非書觧所
遠引之三江又越絶書出三江之口入五湖之
中越伐吳路也按五湖即今太湖則三江似指今
吳松江口書注遠引他水者非又秦語越王禽之
於三江之浦
囷鹿空虛(圓曰囷方曰鹿)浹日(從甲至甲為浹浹匝也)周語注(自今至于)
(初吉上文先生春六日告稷則初吉者孟春之初注引詩為二月初吉合考)
右越語
戰國策
甚矣三代既降人才隨世以就功名尚皆依倣先王之
餘至戰國而後肆無忌憚也管仲之所營者功利也然
必假大義而後能致諸侯之服從子産叔向之所優者
詞辨也亦必昭舊典而後能却強國之侵暴更春秋入
戰國七雄争強風俗益變雖使管仲復生盟誓已無所
施雖使子産叔向可作辭命非已所恤惟日夜鰓鰓然
謀所以侵人之國亦日夜惴惴然懼人之侵其國利害
交戰志念搖蕩士生其間始習為揣摩之術以軒輊之
朝秦暮楚倏寒忽暑舉四海生靈之命盡簸弄於游士
三寸之舌諸侯明知為其所詐而不敢問明知為其所
敗而不敢殺何也忤於此必逸於彼毒於我將滋甚也
殺其一必杜其餘我將無與共國也嘻其無忌憚也固
宜然今攷其所謂揣摩大要不過合從離横之兩端要
其節目又不過獻地於彼取償於此或隂合以緩兵或
中立以乘弊之數說展轉相因無非故智投機輙用有
同套括如馮章之獻漢中以給楚即張儀之獻商於給
齊如陳翠之說燕太后以質子即左師讋之說趙太后
以質子獻珥立后昭惠所用伺楚即薛公所嘗伺齊夜
行自喻叚産所用說新城君即白珪所嘗說新城君忠
妾進酒之喻蘇秦既嘗用之以鉗燕蘇代又復用之以
鉗燕王斗說齊宣王為冠必使工為國不使工而使便
僻媿牟說趙為冠必待工為天下不待工而使幼艾他
日客有謂買馬必待工者亦此類也淳于髠謂兔犬俱
斃而田父取之蘇代謂蚌鷸相持而漁人得之他日陳
軫謂兩虎既斃一舉盡得者皆此類也甚至道聞土梗
之鄙語蘇秦既施於孟嘗再施於李兊脅以他有美女
之細術張儀先用於鄭褒以取金後用於鄭褒以脱身
儀秦之於戰國所謂傑然其間為游說宗師者且一說
而一身襲用之况於其餘固可槩見特以天下分裂辨
說交馳此之不容彼之必售一時諸侯不得不屈以聽
之其所以稔生民之禍蓄時人之怒者蓋非一日之積
七雄既并而為秦士之見賤也亦勢矣嗚呼士所以措
天下於治者也而反以助天下之亂尚得謂之士乎愚
嘗謂戰國二百餘年間惟魯仲連正名義止帝秦為天
下士惟孟荀明王道宗孔氏為萬世士彼紛紛者不足
言士
前輩謂蘇秦約從秦兵十五年不敢窺山東乃游士誇
談本無是事今觀戰國策謂齊之君王后事秦謹王建
四十餘年不受兵謂孟嘗君用馮諼之言相齊數十年
無纖毫之禍實則齊建日為秦侵削至亡孟嘗亦亡滅
無噍類戰國策出於其徒自為之故類張皇欺世如此
世之罪秦者謂其廢封建也壊井田也然封建非秦所
除井田非秦所壊也春秋戰國以來諸侯之得地者皆
縣之則久矣其封建之除也自作丘甲田賦以來諸侯
之予人田者或萬畆亦久矣其井田之壊也以德相服
諸侯無敢變法易令計不過五帝三代始興之時為然
人亡政息各逞其私自炎帝政衰以相侵伐自此暫定
復擾極而至於七雄如蠻徭蠱毒聚衆毒於一器不併
滅於一則不止秦特蟲毒之最後死者耳蓋自生民以
來相生相養相保相聚之天下其弊於此乎極澒洞瀾
倒彼自莫知其所以然秦何能除封建壊井田而秦亦
烏能久存於六國既滅之後哉
魏惠王問公叔痤病痤薦其子公孫鞅且曰弗能聽勿
使出竟惠王謂其言悖鞅果之秦而魏日削策曰此
非公叔之悖惠王之悖悖者固以不悖者為悖愚謂
戰國亦何事而非悖哉惠王不能信痤之言固悖矣
痤為人父而屬其君殺其子非悖乎鞅為人子而削
其父所事之國族非悖乎且史記載鞅為痤之中庶
子中庶者官稱非嫡庶之庶也策之所載亦自悖矣
戰國之臣惟簸弄其君以竊富貴甚者倚勢於國而取
重於人之國又甚者給取其禄而反禍其國或竊禄
其鄰以自禍其宗國忠於所事者惟虞卿
國語之文出一手戰國策多脫誤不可曉韋昭注國語
簡明高誘注戰國策不全而存者亦未必盡然如天
下隂燕陽魏直以燕北魏南南北勢相表裏耳注乃
云隂小而陽大誤矣如薛公入魏而出齊女韓春勸
秦取之以齊秦劫魏此謂魏出齊女而秦取之耳注
乃云婦人大歸曰出誤矣如吕不韋謀立秦之質子
異人而說太后弟陽泉君曰子異人賢才也注云子
異人名語若以子異二字為人之名而不以子字為
公子之子又不以異人二字為公子之名語亦不白
矣
柱國(見東周第一卷)府(聚也見秦一注)旗以青與赤為文赤與白
為章(見秦一注)孝已(商高宗之子見秦一注)三川(義陽州見秦二注)耨(暴背)
(而耨見秦四注)末路(行百里者必於九十此言末路之難見秦五注)啎(古伍字見秦五注)
上舍(靖郭君善齋兒辨君之上舍見齊一)猖(虛唱之唱作猖見齊一注)與國(相為黨與)
(也見齊二注)曲逆(今濟隂縣見齊二注)荼與欎雷(鬼門二人見齊二注)五大
夫(杜赫說楚取趙楚子之五大夫又魏信陵君使人謂安陵君曰其遣環高吾將仕之以五大夫)
(又秦使五校大夫王陵伐趙見中山)安(語助秦禍安移見趙一注)埊(本武后地字而戰國策與)
(鶡冠子亢倉子皆有之見趙四注)接手(意猶拱也見趙四注忌下)旴夷(姓名也魏作于)
(夷見魏一注)欒(音鵉漏流水也見魏二注)前和(和謂棺之前也見魏二注)孿子(䨇生)
(也見韓三)摩箕山(趙以姊為代王妻因飯以食斗尾擊殺代王其姊摩箕自刺)白璧
(玉環也見衛注)
吳越春秋
太伯三讓而周興季札三讓而吳亡以季札為賢王季
其不賢者乎札周之後也不慕其前文人而區區慕
一曹子臧且闔閭為亂札反為之使晉以觀諸侯之
變曾不聞一語諫止何耶吳之有季札猶宋之有公
子目夷也目夷既遜位襄公襄公用鄫子諫圍曹諫
求諸侯諫楚半濟而不擊又諫襄公雖不用而目夷
於宗國之義盡矣札徧憂他國之存亡於宗國獨忘
言焉又何耶然則札未得與目夷比其聞於後世者
博學耳
子胥之所當讎者費無忌也楚既為之殺無忌滅其家
昭王又使人謝先王之過而勉之歸則子胥亦可已
矣而至鞭平王尸世豈有不忠而可言孝者哉夫差
不可與言功成不去而強諫取死且屬其子於齊鮑
氏以開䜛間者之口又幾於闇者之為何也
吳越春秋紀越王出師次第令人興起於千載之下然
多誣誕全類野史如謂湛盧之劒水行入楚如謂公
孫聖既死三呼三應如謂天美禹德使百鳥還為民
田如謂越絶無祀有人生而言語自稱無余君之苗
裔如謂越之怪山自瑯琊一夕自來如謂天生神木
一夜而大二十圍如謂越女教劒見袁公飛上樹化
為白猿如謂子胥之靈能拒越兵以鬚髮射人誣誕
至此豈作史垂世之義乎
作膾自闔閭燕功臣始冰厨(越王食處)
越絶書
越絶之義取句踐功成能絶人之惡於理既無當矣謂
子貢所作又疑子胥所作而所載乃及建武二十八年
何其自為矛盾耶其書大扺祖襲吳越春秋而文則雜
而不倫矣
史記載楚滅越殺無疆諸侯子争立於江南而吳越春
秋載無疆卒子玉立玉卒子尊立子親始失衆自句
踐後立八王皆稱覇徙瑯琊者二百二十四年而徙
於吳越絶則謂無疆名之侯之侯子尊尊子親親失
衆楚伐之走南止此為不同
檇李(即史記稱雋李)越五劒(勝邪純鈎)(巨門湛盧)(魚腸)
吳三劒(龍淵工布)(泰阿)又干將莫耶以鑄劒夫婦姓
名稱金穰(出越絶書計倪云太隂三年處金則穰三歲處水則毁三歲處木則康三)
(歲處火則旱凡十二歲一飢)
黃氏日抄卷五十二
