黃氏日抄卷八十宋黃震撰
公移三
浙東提舉
到任榜
照對㳂海亭民被前此監官上戶及本司人吏盡奪本
錢白納鹽課雖本司差官監散所差官吏反又尅取事
例添魚喫水間或差得人從公俵散待其轉背監官上
戶仍復拘收此弊盖所在而然十年前當職為浙西提
舉司幕官曾行區處盡其曲折浙西之民一時再蘇今
叨鄉部去民情隔驀又所部廣闊深恐有辜小民不能
急救除一面具劄禀問官員及曉諭小民自陳利害外
所合先次開列曉諭下項
一革監官掩取鹽本之弊
上戶掩奪本錢起於場官場官監主自盜起於泥鹽
泥鹽者舊有鄙夫厠迹場監掃掠着地之鹽掩為食
利之私其後流弊遂於亭戶所納官鹽眀收十分之
二名曰泥鹽附打官袋分受本錢其事已可駭其後
益弊又將所收泥鹽自行私賣待散本錢仍照舊例
再取十分之二名曰泥鹽本錢既以官鹽盜賣又將
官錢盜取進退無據而展轉皆利其事尤可駭此外
貪刻千條萬緒各場異俗各人異心一面差人遍處
訪求姑先舉其彰彰在人遠近通知者言之耳此事
若局外之人驟然聞知誰不汗下而儒其衣冠官其
靴笏者安於流俗狃於積弊汨於微利視為當然恬
不為怪甚而近者又創為倒竈之說如亭戶納鹽兩
限則場官虛申三限本錢一到則拘收虚申之錢數
名曰倒竈此即竊用納苖虛鈔之故智又有舊來文
憑錢之說先鹽課之未有先本錢之未支預作亭戶
名目潛借鹽倉本錢名曰文憑計置上司或作宅庫
應支反稱亭戶先欠我錢本錢未到已皆兜收弊倖
之生日新日怪自非將場官洗濯一新本司何處下
手然監官皆經前政選擇當職既不應副人情泛差
權攝一切且當仍舊俾安職守但須痛念時艱之非
昔仰畏神監之孔昭自此悚息更祈力行好事前此
之弊例必思痛絶之前此之民瘼必思力救之庶幾
皇天悔禍庶幾性命之可保其間好同官能體此意
不特存留更當薦揚其間偶有不好同官或以愚言
為迂不知相體不特汰斥更當重行按劾其或無官
權攝又非其人仰各揣心自為去就如有違犯追勘
決配三辰在上一語必醻
一革上戶掩取鹽本之弊
舊來上戶為下戶發本此不可無者也中間上戶為
官司催鹽亦尚可留者也近來上戶與監官結扇騙
取小戶本錢此豈可有者哉且說民生苦惱無如亭
戶日受鞭撻無如亭戶鈔客所還本錢分文皆是賣
肉上戶亦只一戶下戶各自戶眼本不相干今乃身
為上戶不自煎鹽反以都長統催為名奪取小戶勤
身苦體賣肉所得之錢世俗所謂赤脚人打麂着靴
人喫肉未足喻其不平也農夫深耕淺種尚有天灾
上戶何忍乃於同場鄰里血肉身上白奪衣食天網
恢恢疎而不漏所以小戶受罪不過鹽場之鞭撻上
戶受罪動是本司之黥配小戶人家雖窮困而長在
上戶人家不再世而淪亡今來當職並與除去前項
都長統催名色各仰改過安分莫更覬望衆錢自此
上戶陽免本司之督責陰免神眀之打筭正為上戶
做好非絶上戶利源截自榜諭之後如有再犯定行
追上搥折右手估籍決配
一革本司人吏陰取本錢之弊
前項場官上戶之掩取皆弊之末流也如本司人吏
諸色之欺取則弊之本源也場官之掩取分以充本
司人吏之苞苴上戶之掩取聚以充本司人吏之計
置是亭戶白納鹽而人吏乃反白得錢静定思量蒼
天謂何今又何時可不痛改往歲王寶章除浙西提
舉先聲入境吏如冰立此時當職為浙西帳幹親見
都吏韓振宗以下四鼓先入司存土地堂燒香拜告
發大誓願不敢接受分之願賜保全一日日日如此
終任乃已當職庸晚既無先聲又官學外方三十年
近方得祠歸里雖有區區赤心亦未必本司人吏之
曾知今令責罰罪狀其素有良心及能改而為善者
情願留則留其有舊習難化不能改惡為善情願去
則去截自責狀之後如有再犯定行黜籍重者照條
計贓寘之死地念哉戒哉毋貽後悔但聞諸場固是
計置本司本司人吏亦用計置以上官司遞相吞噉
弊至此極今幸朝廷清眀務除宿弊自當一一討論
具實申眀以免故紙不切之督責
一仰亭戶更自陳被擾之弊
前此三弊已見榜諭然恐人心不同仍前違犯當(闕)
怪然今
日非前日比也時變孔艱性命未保正是平日官吏積
惡造孽到此打筭若官若吏若上戶須截自今日别換
一副心腸重新起生做人性命既未可保財物欲將何
用血忱對天祈哀乞命點檢從來之罪過洗濯今日之
身心舊取泥鹽錢者今誓天斷不敢受舊受倒竈錢者
今誓天斷不敢受舊取文憑錢者今誓天斷不敢受如此
則上天有悔禍之期性命有可保之理人人各識世界
人人各知時變人人各用敬畏神眀於急難中思所以
救其身命骨肉待時艱過了國家再安所謂身在則有
餘矣其有頑不曉事不知時識變之人本司只得重作
施行命官犯者按劾其以前權攝白帖見在人犯者決
配吏人犯者照條計贓寘之極刑本司吏人先責罪狀
附案度不能痛改者與其自陷重罪仍情願先次退役
備牓司前併榜各場
約束因捕鹽欺詐榜
訪聞舊因巡鹽歷官司作弊勒犯鹽人通注欺詐平民
以致在鄉私販人亦預先挾此讐記通注脅詐平民深
屬不便今本司已除去巡鹽歷一切與民相安其或鄉
下尚敢借此欺騙仰所在都隅官及圑結保長等擒捕
解司切待重作施行須至鏤榜曉示
收巡鹽歷
當職初筮浙西親見巡鹽歷於官略無所補於民未有
所害徒為弓卒取過水常例錢為吏人取批歷常例錢
即曾禀白浙西提舉盡除一路鹽歷近如此間分司廳
又不獨取常例而已往往捕窮民升斗之鹽以鹽倉私
置牢獄教其妄通騙脅民財不可勝計又有一等游手
與分司人吏通同設局做鬼採訪稍有衣飯之家脅詐
殆徧其害盖有大於前日浙西所見者案牒帖免一路
巡鹽歷并茶歷並免如有違戾去處官劾吏黥仍榜司
前曉示截自當職交事以後如有再犯者許人陳告
約束亭戶妄採他人柴笋
從來編民亭戶雜處海鄉婚姻交關彼此相濟近因飢
荒亭戶作過編民懷怨本司已行禁戢亭戶及將日前
為首人節次牒制府聽從施行其隨從及不曾同共作
過之人已各着業自今入山買柴仰編民亭戶相安無
事訪聞去夏亦曾入山擔柴不曾還錢反因而拔笋自
今如有此等再犯定行追斷
約束瑞安倅廳差鹽場機察
訪聞瑞安府管下五場因本司隔驀多有江湖乞丐之
流媚取貴人書劄脅持主管官求為機察提督之類場
之官吏亭戶皆苦之官鹽為其分取及多取盗賣以實
歸橐者多矣或有挾書而求者請徑解本司當根究重
作施行牒取遵禀一日申仍帖五場照應遇有到場稱
機察提督之類者即時申來如礙情隠庇本司覺察得
知一體議罰近過青田縣聞亦有之併帖並一日遵禀
申仍榜
約束諸場折納鹽
照得諸場官吏掊尅亭戶欺取本錢等弊本司已行約
束痛革外又有折納一項尤為公私之害盖場官但欲
得錢高價抑納虛銷簿書殊不知亭丁日貧鹽額日減
為自計得矣其如國課何帖諸場戒約取官吏秤子遵
禀知委罪狀申如有仍前折納去處許人陳告或本司
覺察得實定行追究官司將錢問亭戶買鹽場監反抑
亭戶折錢代鹽違理非法莫此為甚近年場監多將倍
秤入敖官鹽賣而歸私若此項折錢不待變賣尤為奸
利鏤榜曉諭許諸色人告
蠲免滷折鹽
近榜諭革弊當自上始滷折鹽一項候契勘曾不由省
所契勘元不曾申省正是本司之私然則何怪本司人
吏與場官上戶之侵奪哉案只今榜帖諸場截自四月
初一日交事之後先住收滷折鹽其日前已解到倉者
並理充正鹽其理充正鹽一袋合有一袋本錢候筭計
分曉日又當分曉為利民之事仍申省申御史臺照會
庶後來無敢再取者
曉諭亭戶安業
照對今月十七日凖省劄指揮專一措置圑結亭丁當
職近聞鳴鶴東西場亭丁借粮作過本縣見行追捕㳂
途間有殺傷其餘或逃竄山谷一鄉驚擾幾不聊生切
恐各人未知當職新凖省劄圑結因依今急遣職吏范
榮祖星馳前往本場撫定兩場亭戶作過者只今帖息
逃走者只今歸還本司見行攅帳選官前來散還本錢
各各仍前着業截自此榜曉諭既到之後如有再犯本
司自當重治施行其日前縣道已追到人帖縣竟將為
首人速行斷治所差追捕人日下權與抽回具遵禀申
曉示亭編詞訴各有所隸
照對禁暴事屬制府鹽課事屬本司一心體公各盡其
職初無彼此之分今春飢荒小民羣擾㳂海亭戶往往
相挺制府已逐項施行鎮定外當職自交領鹽事以來
有編戶訴日前為亭戶劫奪者有亭戶訴日前為編戶
殺死者當職以其犯在日前事屬制府或判示或移牒
一切請制府竟自施行制府委曲或間有移牒本司相
關者本司亦已眀白回牒並無一毫黨私之意今來積
欠本錢並已散還二麥登熟旺月在近切仰諸場亭戶
各各改過安心着業截自四月當職交事以後如有再
犯輕者本司自行追治重者仍與追解制府切恐亭戶
不曉事者恃本司為父母官司自陷罪辟後悔莫追所
合眀白預先曉諭自交事以後凡涉借粮詞訴開列下
項
取會須知事宜
鹽場抄具須知册皆是謄寫古本事體日變區處日别
場監風俗在在不同須是場官知時識變契合天理别
具今日見行拘催之法起運之詳取於亭戶之出剩者
何項分隸付於綱稍之增打者幾何數自裁酌區處公
私兩便庶幾無負於今日朝廷通寬䘏之意本司虛心
顒俟以憑公行
戒諭倉庫欺弊
本司久不專除正官今當職濫叨鄉部凖省劄指揮詐
稱合住而多得歷者又有府第宅舍幹人轎番月請主
家俸給而亦以無産業求歷者歷頭糴米比無歷者稍
有一兩錢之争人情便多生姦計實惠難及窮民往往
坐此案帖委僉廳衆官分廂家到人問誰是合得而未
得誰是不合得而反得誰是元不合得而今來陳乞欲
得給歷之要鰥寡孤獨為先貧無道業及不充公私役
使者次之着實保眀覈定一番庶得均平仍揭示行衙
前仰人戶通知不必再來本衙入詞本衙難知虚實狀
不再判矣
四月十六日委請諸縣諸鄉都勸糶官牒
照對本州勸糶而不勸分正欲安全税家彼此相安不
敷數不減價不置場移粟然若以官司行之恐終亦不
免文移之擾今於各縣禮請寓貴士大夫各充局官請
自於其鄉提綱勸諭應有報應文字並請只遣私僕前
來投放本職終日坐廳守待到即親手接受親手付回
並不經吏手以致停隔其差來投放文字人自當量支
路費萬一有執吝不糶之家事不獲已官司自作施行
亦決不致使寓貴取怨富家然貴極必賤人取我予此
正是從古陶朱猗頓諸公謀富之要策米貴出糶又何
待勸勸而後糶已使人汗顔合千人得力者為之自場
官至上戶以至中下戶雖貴賤不同願同心併力此各
是自家切己之事朝廷施行正是為吾民計切須日下
結定申來以憑回申朝省照應日前亭戶擾亂多因官
吏貪刻今次團結亭戶全在場官任責截自圑結榜諭
之後亭戶如有再犯重寘典刑場官先從按劾場吏并
寘重典今當時艱各宜對天發誓改心擇行悔過修善
祈免患難非復比舊時事可肆胸臆矣
又
團結亭丁係省劄見今專委緊要事近令不問上中下
戶一體排結十戶為甲輪月為甲首者盖以上戶從來
與下戶勢分相隔不屑與之為伍故須先令逐戶排起
其間上戶聽令用當直備丁等當官使場監可以一體
點名也實則圑結自是上戶合行自為保護鄉井之計
只係上戶切身之事今於排定之後仍從逐甲使上戶
主之但不親身到場與下戶一體點名耳其逐甲十戶
之内或無上戶亦須上戶通管大抵圑結編民亭戶皆
合鄉曲自做而官司總其綱近如大嵩傅監場東江楊
監場圑結各有法編民亦倚頼之所在風俗不同更帖
諸場於十甲排定之後禮諭上戶相與主維而場官仍
照元行自總其權本司於散錢不許上戶干預者為上
戶絶後患免官司督責也於圑結再勉上戶主維者為
上戶防近患免盗賊窺伺也兩者並行而不相悖請場
官眀諭知本司斟酌之意
呈行官員便宜
藥須對病方能作效大凡官員多是不知風俗利病只
憑案牘施行皆不對病之藥也若鹽場利病民困愈極
則官課愈虧是為公私交受其病官司一味頑法督責
徒重其病耳當職初官在浙西曾為孫提舉徧行諸場
訪求仔細孫提舉盡行寬政鹽課反大增盖藥對病耳
當職自為提舉官民情隔驀無由得知被命以來訪求
兼旬雖荷官員士庶有以利病告者尚未能盡悉除前
此已置册分類抄要及將續收文僉廳官抄類畢日逐
項書擬合如何施行庶於民瘼日瘳且不孤諸賢見教
之美意
禁約謁士干求
舊來以鹽場為非理取錢之地所在江湖之人挾書干
撓今欲更弊一新牒帖本司所屬官截自今不可為人
發書仍帖場有挾書到場者勿受其無禮者解來又間
省部人吏送游謁術人與本司人吏本司人吏轉而達
之場監者尤多於官員之書訪聞諸場公吏亭戶艚舡
之家皆用湊錢應副仰本司人吏責狀自今不得發游
謁書與諸場若上司有送到者但據實回答今時艱如
此聖治更新不可再發書矣
禁約欺詐
照對本司今免專人免牌匣免巡尉司巡鹽歷免主管
司茶歷止有場監青册當職終日坐廳聽從當廳投下
以免日前文憑重費應日前分司廳害民事件盡行掃
除以奉行聖朝新政一切與民更始如有仍前在私欺
詐及窠頭門房或私於客店關鎻平民並許被擾人陳
告
曉諭亭戶納鹽
亭戶前趁有利本在諸色業藝之上官司白令納鹽而
又日日鞭撻之遂反在諸色品目之下今本司奉行聖
朝新政盡禁文憑泥鹽倒竈高額等弊盡散亭戶日前
未還之錢當此艱荒百姓一錢無討處亭戶動成百數
請錢此時若不作急趁辦是自絶衣食道路也是不顧
父母妻子也官有定額只得懲治矣備榜仍請場官善
督之
差場脚走遞文字
諸場統催都催都長等掩取衆戶本錢雖是其利常受
本司督責極是其害其實於官無補不過本司人吏下
連各場監官使官錢轉為文憑錢下戶不可赴愬久之
上戶亦自敗亡耳今雖一切省免切恐上戶知利而不
知害尚有陰執其柄所合申儆又有都竈首之役向來
多差上戶今轉而歸之中戶一番充應家破人亡盖編
戶充保正間或接官亭戶充都竈首常用接官縣道公
人下鄉尚有時節場監脚甲催鹽並無虛日名為脚子
一步不行而抑都竈首還雇船之費身為公人不繳青
册而強都竈首受繳册之苦如此淪洗中戶日衰而本
司根本之地空矣自今並不許諸場差都竈首就將今
來圑結十戶為甲每月輪甲戶催鹽周而復始脚子不
許討茶飯應干申狀月册並仰諸場輪差脚甲走遞如
縣道差手力充直州之例榜帖行
禁約綱梢運鹽積弊
綱梢盗賣官鹽反虧官袋運數固是綱梢積弊亦緣本
司不依時俵還水脚錢及鹽場鹽倉兩處官吏皆有常
例錢本源不正難以律下今本司一一盡還今得水脚
錢鹽倉鹽場並不許循習舊例取受多搭以其所得兼
其所有綱梢亦可少寬從此一新矣牒主管司照已判
先將欠少免監者先差載鹽以示旌别如運二百袋者
先支水脚錢一百袋候運到支湊足二百袋責罪狀既
免舊欠又支官錢自今以後不許少欠升合仍帖倉場
取各官朝典狀專秤決配狀並不許乞取綱梢分文仍
榜倉前見運到鹽催交足
委官定秤
二十七日吉辰請程提幹同所委官各場定秤官楊兼
僉陳兼僉早到支鹽倉先定本倉交入秤則以示綱梢
使之通知却到各場喚亭戶面審裁減向來多受之弊
量與斟酌以補綱梢在路耗折使可經久通行向來綱
梢多取鹽場之鹽亦緣支鹽倉交收綱梢官袋鹽一如
鹽場交收亭戶入納鹽掃掠拏取用大筲大杴可容三
四斗者白奪其鹽每一綱船到倉聞用七五袋鹽狼藉
又聞一船到岸用縻費錢一百六十貫專秤所取最多
監官以至門子轎番皆有常例梢工若不多取亭戶鹽
㳂路盗賣錢從何來今來欲革鹽場多取合先革鹽倉
多取然一倉吏卒衣食於此譬如鼠穴此處塞了他處
穿矣今除前項積弊嚴行禁絶及分司廳已罷不許乞
覓及監官必能作新屏絶弊例外其見在倉衆請提幹
同所委兩官同支鹽斟酌眀破些少食利聞向來王敬
岩為提舉日諸場亦曾行此當職昨為浙西轉般倉分
司亦為倉衆申聞朝省眀給食利此亦參酌人情同期
於經久可行者也
所委官回申定秤裁食例等
向來鹽倉取綱梢錢數太多以有分司廳百色陪費也
今奉朝旨省免分司其他舊弊本司又一切禁絶吏卒
苛取更復何名事神喫神各有家火姑從衆官斟酌減
定之數過此更有乞覓被綱梢衝廳陳告犯人定行追
勘決配然事例既減倉衆亦何能盡給牒主管司喚上
倉衆擇其強壯有用及稍知畏謹者存留其老弱已不
任事并平日害人者汰之使各别求藝業以趁口食仍
帖倉照應其錢數已從裁減若零鹽食例却非本司之
所當言仰本倉自為斟酌但得不苛取綱梢足矣
帖各場筭納鹽數
今次散錢亭戸各賫手歷點對已有憑據但諸場體例
不同有筭斤者斤有大小有筭斗者斗亦有大小有筭
籮者籮又有大小各帳申到總單問亭戶手歷不對臨
時審問打筭未免費力今截自六月以後諸場遣發亭
戶前來請本可於各戶手歷上眀批本戶納幾籮幾斤
紐計幾袋零若干又於所申總單中開列逐戶數目一
同庶幾本司筭袋數還錢一見便了上下簡便亦免致
擔閣亭戶預帖諸場取遵禀申一日
引放詞狀榜
當職近因時艱未寧不敢輕受詞狀嘗出曉諭誓與吾
民且皆以息心省事祈天乞命為急吾民未甚相信多
攛狀入司前收受人戶訴命官犯贓錄櫃内今自六月
内為始眀出受詞日分須至約束下項
一有承平之事有艱難之事承平時節别無憂慮略有
睚眦便討分曉人情然也多訟宜矣若艱難時節且
叩天地神眀保全自家性命其他些小何足計較而
暇於訟也哉今時節艱難矣敢瀝心腹腎腸以與吾
民言之自昔治日常少亂日常多人民苦惱何可勝
說自太祖皇帝深仁厚德保養天下三百餘年前古
無比古者士大夫多被誅夷小亦鞭笞太祖皇帝以
來始禮待士大夫終始有恩矣古者百姓常被調遣
多死邊疆太祖皇帝以來始專置軍人容養百姓終
身田里安樂矣古者因各争戰取税繁重太祖皇帝
混一天下而税賦薄矣古者行杖民多致死太祖皇
帝折刑一百止斷二十而刑罰輕矣古者不問貧富
皆用當官司差使自我宋均出役錢雇衙前雜直而
民不知徭役矣古者多巡狩遊幸浚築土木或萬里
起夫自我宋一切事安靖而民得保室家矣太祖皇
帝如天恩德已不可悉數況自南渡至今世世聖君
並無失德自宜配天萬年永享太平今遇厄運㳂邊
諸郡生靈肝腦塗地甚至浙西亦被其擾試言此禍
誰實致之皆是我輩生長太平不識好惡獲罪多耳
士大夫不救民而反害民偷官錢打關節借周公孔
子之言文盗賊小人之行天如之何而不怒富家大
室不惠鄉井而反禍鄉井閉糴長價放債吞併田連
阡陌不納官司升斗之租州縣舉催反訴官黥吏為
永障戶門之計天如之何而不怒小民之為農者多
無藉頼租為工者多苦窳欺罔為商者多假偽虚擡
為公吏走卒者毒害無厭為船梢秤斗者欺騙太甚
為販海者多劫盗其詞訴之智共為保衞之謀移其
計置之費共為保衞之用是千萬人之心皆以太皇
之心為心是即上天之心是即太祖皇帝之心外寇
必清時節必寧他有小事自然得平
一除前項勸諭息訟外有不能小忍而必欲訟者亦擇
而後受非經州縣次第官司不受非已斷不平不受
非戶絶孤孀而以婦人出名不受自刑自害狀不受
着布枷紙枷狀不受投自紙狀不受事不干已不受
事不屬本司不受一狀訴兩事不受不眀該年月姓
名實迹不受匿名狀不受狀過二百字不受不經書
鋪不受
一六月十八日受常平司狀六月二十八日受鹽司狀
自此每十日一輪流五更一點受狀當日聽判
還外扛雇募錢
立法之初每鹽一袋用官錢三十五文足雇募百姓扛
袋鹽下船名曰外扛今三四十年不支反將舊日用錢
和雇之家籍為定額白令扛鹽場脚一番追呼外扛反
用一番陪錢陪酒天下豈有陪錢自為官司客作之人
哉彼豈不喫煙火之人乎流弊成習既白令亭戶納鹽
又白令外扛扛鹽今本司既還亭戶鹽江西歸來年餘
但聞萬春莊害人又自今年交割提舉職事以來但見
人戶間訴萬春莊之害丁向理會鹽事利病未曾考究
萬春莊因何而置以何項物業置到其置之米欲何管
計多少收支如何請僉廳者究劉提舉無端置莊害民
始末當此時艱苟可少救民瘼者亟議區處僉廳書擬
呈當職再照得官司拘沒田産官租未嘗不害百姓劉
提舉因估朱思恭田業七十畝遂違法堙塞水利白奪
民産湊附虚數創名萬春莊皆是有名無實今行之日
久逃亡日衆拘催無策徒然帖牒專人搔擾一路無歲
收米僅二百石不過分助小兒米與府學而止府學自
有學粮小兒自有慈幼院正不待此白奪之米斂怨為
德其亦甚矣方今時艱聖朝寬大寬恤便民之事已無
不行本司職號常平救民其本職況堙塞水利尤本司
所當禁戢豈可身自犯之亭戶墜丁産業尤本司所當
主張豈可身自奪之何人從臾作此怪事以貽無窮之
害截自今歲德祐元年秋收為始並行住罷水利者放
還水利亭戶者放還亭戶其吏人元沒官些少收充常
平司官吏見文廪祿仍減元祖十分之三以寬佃戶其
已逃亡者住催以仰稱聖朝寬大恤民之意榜帖所屬
州縣場監并榜行司前及紹興府市曹通知仍牒住司
照應
茶鹽司元撥到亭戶等田
石堰東場
吕元應田一十五畝一角
石堰西場
張秀發田五十畝二十二步半
周之澤田四十三畝二角五十二步半
楊觀國田二十一畝二角五十一步半
高□田一百三十四畝三角五十九步半
又地三十二畝一十九步半
鳴鶴東場
陳夢令等田九十一畝一角十三步
鳴鶴西場
張辛三等田三十畝二角
穿山場
顧添十七田四畝二角三步
大嵩場
舒元乙娘等田三十五畝一角一十步
又地四十畝三角
山六十八畝二步
周之士柳再五等佃大嵩碶官塘一所
甄彌之屋地一所
餘姚紹興停門罰買到田
李秀田三十畝五十八步四赤二寸五分
葛王秀田六十畝二角五十九步五赤五寸
徐秀田二十畝二角四十九步四寸
上虞縣皂李白馬上妃夏盖四湖
共計田蕩池地一千八百四十五畝三十九步半
奉台判並照放
戶絶沒官及争訴請佃并獻到官
慈溪縣永夀寺田一十二畝一角二十二步(何侍郎田)
鳴鶴寨争佃塗地一百二十八畝一角一十六步
定海縣塗地史趙兩府互争佃請分佃
史府確院佃二百二十五畝一角五十六步
趙府沂王園令位佃九十五畝二十步
奉台判照減額
吏沒田及本司回買田畝
黃氏日抄卷八十
