黃氏日抄卷五十四宋黃震撰
讀雜史(四)
東萊大事記
始於周敬王三十九年首書魯人獲麟孔子作春秋又
别為大事記之觧題首載伊川春秋傳序盖記以上續
春秋觧題以上續左氏傳而載伊川傳序所以明春秋
之義而寓所以繼之之心也温公作通鑑始於威烈王
二十三年後於獲麟七十八年始於三晉大夫封諸侯
特以繼左氏末年載智伯事盖自處以史而已大事記
既以繼獲麟之絶筆而入通鑑以後又皆搜通鑑之所
不載豈其意未以通鑑為足哉然朱文公作通鑑綱目
亦惟始於三晉大夫其事惟史雖不以大事為名而綱
即所以繼春秋目即所以繼三傳剪裁出入首尾貫通
視大事記又不同矣顧大事記多取戰國策而以史記
汲冢書攷究異同其於名義地理為詳學者亦不容不
考
周赧王四十一年四月書孔子卒是為魯哀公十有六
年孔子生於魯襄公二十二年至是年七十三田恒
滅齊族之強者觧題云欒郤胥原不微則三家必不能
分晉國高鮑晏不滅則田氏不能簒齊
越侵楚觧題曰以誤吳也吳伐楚觧題曰為越所驕也
得其情矣
周貞定王元年魯哀公及越后庸盟于平陽觧題云時
三子皆從康子病之杜預曰恥從蠻夷盟愚意康子
恐其君借勢於越以去已故病之與越將妻公康子
納賂太宰嚭而止同一私心豈以盟蠻夷為恥哉
張孟談既為趙襄子滅智氏而去之耕於負親之丘愚
謂與范蠡泛五湖同風
貞定王二十八年崩哀王立三月弟思王弑之思王立
五月弟考王又弑之考王既立遂封其弟揭於河南
為河南桓公修周公之職其後遂為西周而東周於
是又有東西周之分矣初周之方興所謂西周者豐
鎬也所謂東周者東都也東都之地有二其一在河
南即郟鄏郟者山名鄏者地邑周公卜澗水東者也
是為東都之王城惟天子時會諸侯則居之否則虛
其一在洛陽即成周成周本并河南之緫名而遷殷
頑民於成周實在此洛陽周公卜瀍水東者也是為
東都之下都則保釐大臣如君陳畢公治事者居之
幽王既失豐鎬平王遂遷東都之王城王子朝之亂
敬王又遷東都之下都至是考王以王城故地封其
弟惟曰河南桓公東西之名未分也桓公卒威公立
威公卒惠公立秉政三世益專惠公别封少子班於
鞏以奉王號東周豈惠公獨擅河南而不復奉王歟
東都者指威烈王所居之洛陽而鞏者班之采邑是
班秉政於洛陽而食采於鞏班亦稱惠公是為東周
惠公焉至顯王二年韓與趙分周為二東西周始名
為列國不復相關顯王在東周特建空名於其上而
韓趙分周之師意者為西周而舉歟後五十三年顯
王之孫赧王立又自東周徙都西周特主其祭耳土
地人民政事皆西周惠公之子武公者專之赧王十
五年東周與西周戰韓救西周未幾韓又徵甲與粟
於東周盖東周時服於韓二十五年東周君朝秦五
十九年赧王與諸侯欲伐秦秦使將軍鏐伐之赧王
入秦盡獻其邑三十六又七年東周君復與諸侯
謀伐秦秦使吕不韋滅之河南洛陽東西周之地盡
以封吕不韋自周武王至此合八百六十七年凡東
西周之詳東萊隨年攷之而今緫錄於此
赧王之父慎靚王二年魏惠王命諸侯于臼里將復尊
天子不克東萊曰按韓非子魏惠王為臼里之盟將
復天子彭喜謂鄭君曰君勿聽大國惡有天子小國
利之君與大國不聽魏焉能與小國立之所謂將復
立天子者是時七國既稱王不以周為天子也或者
猶咎孟子勸諸侯行王道何哉
周威烈王四年秦作上下畤先是秦襄公既侯居西垂
自謂主少皥之神作西畤祭白帝後十六年秦文公
作鄜畤祭白帝後八十四年秦宣公作密畤於渭南
祭青帝後二百五十年秦靈公作上下畤於吳陽上
畤祭黃帝下畤祭炎帝太史公續秦紀至秦襄公作
西畤曰僣端見矣
威烈王八年越滅郯郯今海州方春秋時太皥之後有
任宿須句顓臾四國少皥之後有莒郯二國至於戰
國獨任國僅見於孟子
威烈王九年秦初君甥妻何用諸河以求福也戎狄之
俗也鄴為河伯娶婦西門豹禁止之魏與秦鄰染其
俗歟索隐君甥作君主謂取他女為君主猶公主也
威烈王十二年中山武公初立先是魯昭公十二年晉
假道於鮮虞以滅虢杜預曰鮮虞白狄别種在中山
新市縣中山名見於傳始此及定公四年晉合諸侯
伐楚荀寅曰諸侯方貳中山不服是中山是時勢已
漸強至是武公初立意如備侯之制與諸夏抗歟威
烈王十八年魏文侯克中山後三十八年其子武侯
之世又與中山戰于房子其時盖已復國後七年中
山築長城以備趙又後二十六年魏以中山君為相
則此時中山服屬於魏又二十年韓燕中山皆稱王
則中山益強又十八年趙武靈王攻中山中山獻四
邑以和又五年趙再攻中山又四年當赧王十九年
趙遂滅中山戰國惟中山世系不明愚故緫錄於此
威烈王十三年晉河岸崩壅龍門至于底柱觧題云春
秋後河患始於此漢待詔賈讓曰齊與韓魏以河為
境各去河二十五里為隄水時至而去則填淤肥美
民耕田之或久無患遂成衆落時至漂没則湛溺自
其宜也愚按此年乃岸崩壅水賈讓所言乃河溢決
堤事本不同而賈讓於河患極見本末程尚書大昌
作禹貢辨其說出此
秦初令吏帶劒又百姓帶劒觧題曰佩玉三代也佩劒
秦也
威烈王十九年魏李悝著法經六篇以政莫急於盗賊
故始於盗律賊律盗須劾捕故著囚捕二篇其輕狡
越城博戲假借不廉滛侈踰制為雜律一篇終以具
律具其加減猶今之名例律也凡六篇商君受之以
相秦遂變法又置法官觧題曰法始於伏羲而備於
周雖其間有詳有略要之皆本於伏羲也法變於秦
而極於五代雖其間有因有革要之不能大異於秦
也愚意揚雄稱法始於伏羲成於堯者殆指典章法
度而言今李悝所著商鞅所用乃刻覈戕民之具非
法度之法也自蚩尤作五虐之刑曰法至春秋如鑄
刑書之類惟戮是聞及李悝撰次諸國之法而加刻
焉秦遂緣之立為法官愈傳愈密而民無所措手足
秦之所變豈變伏羲以來之所謂法而可並言哉
威烈王二十三年通鑑所始之年也通鑑始於三晉大
夫為諸侯大事記始於九鼎震云三晉簒盗之應
周安王四年書列禦寇為李耳之舉楊朱亦師耳與墨
翟春秋後各以其舉行天下觧題曰列子多引黃帝
書盖古之微言傳久而差孔子定書始堯典其有以
哉愚按列子之言類楊朱而後世以黃老並言者恐
亦借古聖人為重如神仙則言黃帝儉則言堯許行
並耕則言神農皆起於後世耳古豈有此哉
安王十八年秦止從死秦自武公以人從死獻公即位
始止之愚謂初政如此所以能徙治櫟陽修穆公之
政而興其國歟
顯王五年秦敗魏趙韓斬首六萬級以萬計級自此石
門之戰始
顯王八年秦孝公下令求能出竒計強秦者公孫鞅自
魏入秦用之變法秦自此強東萊謂法之始行民亦
苦之及其既久能攻戰能告訐能損下益上者皆得
志宜孝公以為百姓果便之彼貧弱者日以失職怨
氣滿腹而不敢吐孝公安得而知之哉
顯王十九年秦壊井田開阡陌觧題曰阡陌田間之道
也蔡澤稱商君之功亦曰决裂阡陌决裂云者井田
之制分畫堅明封表深固非大用力以决裂之不能
掃滅其迹也東萊此語明矣又繼之曰變井田為阡
陌為之字義又與决裂相反當以朱文公阡陌辨為
正
秦令民父子同室内息者為禁觧題曰内者納也息者
子也子弟納妻而生子則不許同居也商君初令有
二男以上不分異者倍其賦及是雖止有一男納妻
生子亦分異矣商君嘗謂趙良曰始秦戎翟之俗父
子無别同室而居今我更制其教為男女之别禮不
下庶人命士以上父子始異宫今商君制禮乃過先
王豈其情歟愚謂命士以上父子異宫者屋室廣而
侍者衆故於所居各為便非分離而各居也商君欲
增戶口而使父子分離各從征役耳非使男女有别
也緣古說以欺人也東萊猶以正禮責之何待之厚
耶
顯王二十年秦初置有秩史觧題曰井田既廢比閭之
制亦壊故置有秩史以董之漢百官表載縣萬戶以
上為令秩千石至六百石不滿萬戶為長秩五百石
至三百石皆有丞尉秩二百石是為長吏百石以下
有斗食佐史之秩是為少吏大率十里為亭亭有長
亭長持三尺板以劾賊亭停也盖行旅宿會之所館
一亭一鄉鄉有三老以德齒表率其鄉有秩掌一鄉
人有嗇夫鄉小者不置有秩則置嗇夫職聽訟收賦
稅又有游徼循禁賊盗皆秦制也
顯王三十年楚聘莊周為相愚按史無此事而列禦寇
子華子凡方外横議之士多自誇時君聘我為相而
逃之其為寓言未可知又時君尚攻戰權術未必有
禮聘岩穴之事雖孟子之於梁齊亦聞其好士而往
說之非聘也縱其聘之何至預名為相而聘之就使
欲聘為相何關世道而乃以所未必有之事著之信
史耶
封禪書載九鼎没于泗水彭城下時在楚興師求九鼎
之後東坡曰此周人毁鼎以緩禍而假之神妖以為
說也封禪書又曰秦滅周九鼎入秦東萊曰使鼎果
入秦則秦皇過彭城何為齋戒禱祠使千人没泗水
求九鼎哉
顯王三十四年趙起夀陵觧題曰古者凶事不豫夀陵
之名始此墓之稱陵古無貴賤之别國語管仲曰定
民之居成民之事陵為之終是民之墓亦稱陵也秦
記載諸君之葬至惠文王以後始稱陵
顯王四十一年魏納上郡十五縣于秦觧題曰春秋時
郡屬於縣趙簡子誓衆謂上大夫受縣下大夫受郡
是也杜預註曰周書作雒篇千里百縣縣有四郡戰
國時縣屬於郡此云上郡十五縣是也秦孝公并小
鄉為大縣未有郡之稱魏納上郡後十餘年始置漢
中郡或者山東諸侯先變古制而秦效之歟
顯王四十五年秦惠王後元年觧題曰本紀書更為元
年盖於竹書紀年魏惠王復改元
愼靚王三年韓趙燕齊帥匈奴攻秦匈奴始見於此
赧王二年屈原作離騷愚按史之所書者國事也前此
書孔伋作中庸此已不待史而傳屈原作離騷又非
子思作中庸比也不知止書楚放屈原而䟽作離騷
於下何如
赧王六年秦初置丞相觧題曰丞相之名始此
赧王八年秦立芊八子為太后聽政觧題曰芊楚姓也
八子婦官視千石後世婦人預政始此其異父弟魏
冉為將軍用事後世外戚預政始此
赧王十四年秦蜀郡守李陽冰鑿離&KR1374;避沫水之害穿二
江成都中觧題謂江水出岷山東南過氏道縣又歴
都安縣又徑臨卭縣江源縣又東北逕郫縣又東逕
成都縣又東南過犍為武陽縣沫水從東南來合而
注沫水一自蒙山至南安而溷崖水脉漂疾害舟李
冰鑿平溷崖通正水路溷崖即離&KR1374;也
赧王十九年趙主父滅中山酺五日周禮族師祭酺註
曰酺者為人物烖害之神也漢律三人以上無故羣
飲酒罰金四兩横賜得令羣飲者謂之酺東萊據此
謂羣飲之禁遠自周公賜酺之制亦必非始於趙也
愚按周禮出於漢末謂酺為祭神恐未可知而破羣
飲之禁以賜酺則始見於此爾
赧王三十二年燕昭王使方士入海求三神山觧題曰
此後世人主求仙之始也自齊威宣燕昭使人入海
求蓬萊方丈瀛洲世主莫不甘心焉
赧王三十六年秦趙會澠池趙以藺相如為上卿觧題
載龜山楊氏之言曰古有以皮幣珠玉而不得免者
况一璧乎雖與之可也全璧歸趙何益哉至於澠池
之會相如智勇不足重趙乃欲以頸血濺之所謂暴
虎馮河死而無悔者歟愚按戰國策或謂韓王曰秦
之欲并天下而王之也不與古同事之雖如子之事
父猶將亡之也行雖如伯夷猶將亡之也雖善事之
無益也可謂得秦之情矣趙之危急非周太王方興
比也秦之強暴非狄之西陲荒忽可遷避比也奪之
璧脅之兵彼尚知趙有人而少紓其侵暴予之璧為
之擊缶而不敢較彼且臣妾我而禍又速矣藺相如
烈士也處萬死一生之地安若無事何可當也龜山
之論雖揆正誼我輩書生平居坐談但有媿嘆耳
秦昭王五十二年是歲秦既滅周以秦年統諸國然始
皇二十六年以前秦固未嘗敢稱天子
莊襄王元年大赦觧題曰秦漢以後初即位肆赦始此
始皇四年蝗疫令百姓納粟千石拜爵一級觧題曰入
粟拜爵始此
魏公子無忌卒初周赧王五十年魏破齊楚兵頼秦救
而定欲親秦而伐韓無忌曰秦有虎狼之心非盡亡
天下之國不休願王速受楚趙之約而挾韓之質以
存韓安魏當是時范雎為秦謀主以破韓為首務所
以親魏者特欲孤韓之黨耳信陵君之言深識天下
之大勢使魏王能用其計糾率楚趙竭力助韓則韓
不至於失上黨趙不至於敗長平六國亦不至為秦
所吞以謀既不用又以矯殺晉鄙流落於外秦已滅
周六國垂亡魏始再用之猶能收合諸侯折強秦之
鋒向若用之於上黨長平未敗之前雌雄之勢殆未
可量也其收合諸侯以折強秦也實當秦莊襄王三
年敗秦軍於河外走蒙驁乘勝逐秦軍至函谷關秦
兵不敢出公子威震天下明年公子即以毁廢盖安
釐王始畏公子賢能不敢任以國政魏趙唇齒國也
秦圍邯鄲公子數請賓客辯士說王萬端豈獨為其
身計哉及奪晉鄙軍以存趙則遂為魏王所深讎雖
迫於危亡不得已而再用之然魏王之猜且闇猶夫
人也故秦間得行公子既廢日夜飲酒四歲病卒秦
聞公子死蒙驁始攻魏拔二十城置東郡其後稍蠶
食魏十八歲而滅之公子之存亡關魏之存亡如此
故漢高祖自少時聞公子賢及即天子位每過大梁
常祠公子十二年擊黥布還為公子置守冢五家世
世歲以四時奉祠愚按四公子惟無忌有功當世前
史以矯殺晉鄙事短之東萊獨發明其韓趙魏存亡
相依之情以白其心凡書公子事必再三致其意故
緫錄於公子既卒之下
始皇六年楚徙都夀春命曰郢觧題曰楚都所至命曰
郢晉都所至命曰絳
始皇九年毒嫪作亂夷三族觧題載嫪矯發兵縣卒及
衞卒及官騎及戎翟君公及舍人盖秦之兵制見此
凡五也王攻毒嫪戰咸陽斬首數百皆拜爵宦者在
戰中亦拜一級亦者秦之宦者本無拜爵之法也
始皇十年用茅焦諫迎太后于雍觧題曰本紀載茅焦
言大王有遷母之名恐諸侯由此倍秦又戰國策載
頓弱面詆始皇不孝始皇怒弱告以山東戰國之威
不掩於山東而掩於母乃霽怒然則始皇所重者獨
兼并諸侯耳茅焦特以諸侯倍秦恐之非以母子天
性感悟之也
以尉繚為國尉觧題曰大梁人尉繚說秦曰恐諸侯合
從願賂其豪臣以亂其謀不過亡三十萬金諸侯可
盡卒用其策大略與李斯同不過以金啗之前此范
睢之散合從後此陳平之間項羽同出一術盖亂世
風俗貪鄙故此術每用每中
始皇二十六年滅齊初併天下置三十六郡内史為首
所治秦之三輔及弘農郡其後併南越閩越置桂林
南海象郡閩中合四十郡秦初三年一郊收大半之
賦貧民耕豪民田以十五輸本田主愚按田主得其
半若官又收大半於其田主將何從出耶亦可疑
始皇三十一年使黔首自實田觧題曰為此阡陌之弊
愚按阡陌乃井田之阡陌秦開而去之非為之也東
萊於孝公之下自載秦人之說以為决壊阡陌今其
自說乃以為開創恐不相合此事朱文公攷之甚詳
大事記以義帝紀年恐别有見耳義帝本楚懷王之孫
流落牧竪項羽以人心為楚不平借之以從衆望所
謂弁髦耳豈真天下之共主哉
張良教太子致四皓高祖不敢廢太子伊川易傳用為
納約自牗之證温公以其為脅君而刪之二說不同
而大事記載易傳愚謂兩說自可並存盖高帝懼太
子羽翼有人廢之必有後患而止非喜太子之能用
賢可付託天下而不廢也為史者但存其事是非自
見似亦不必刪
高帝既崩吕氏欲盡誅將相而後發喪頼酈商說其所
私審食其者乃獲免其後諸吕欲為亂又頼酈商之
子酈寄說吕禄觧將印之國導之出游獵而太尉得
入北軍以誅諸吕酈氏父子有大功於劉氏宗社矣
張良智高一世佐漢開基其子辟疆乃教陳平啓吕
氏王諸吕以保身幾滅劉氏一於機智苟濟目前不
復顧大體之所在其弊乃如此雖謂良之不才子可
矣觧題謂高后欲王諸吕故諸劉之望皆見厚則天
欲帝武氏故諸李之望皆見屠愚按吕氏以朱虛侯
劉章為材武而結之妻以吕禄之女其後知諸吕之
遂謀者正此女而手殺諸吕者皆劉章此殆天意耳
若吕氏之欲誅滅劉氏其心豈可測哉
賈誼服賦稱單閼之歲盖丁卯也時絳侯已就國灌嬰
已死則絳灌無由譛誼大事記移之甲子歲然當缺
疑耳且絳灌漢初醇厚賈生年少好議論絳灌非之
亦老成者之常情縱有之不可言譛
謂賈誼政事䟽引君當道者獨缺焉
論漢用人必先曰長者舉事必先曰大體(各引其證甚詳可讀見文)
(帝十年)
除田租觧題曰見錯鬻爵之策積粟既多故除田之租
稅除戍役令用晁錯募民戍邊之策應募者衆不必
勞民更戍
漢景二年申屠嘉死漢相之威權遂奪
中四年作德陽宫此景帝廟也諱不言廟故言宫
孝武元光二年立太乙祠觧題曰太乙之名古無有也
古之醫者觀八風之虛實邪正以治病因有太乙九
宫之說其說具於鍼經今繆忌新奏太乙方曰天神
貴者太乙太乙佐曰五帝古者天子以春秋祭太乙
東南郊用太牢七日為壇開八通之鬼道是果安所
從救哉元鼎五年甘泉太乙祠壇而五帝祠壇圜其
下又以太乙為尊於天帝矣
元封四年夏大旱關東流民二百萬口觧題曰公孫卿
謂乾封三年今四年而旱益甚不正其欺罔之罪而
行誅何哉愚謂縱非四年而旱益甚國家亦何利於
三年之旱而必封禪以求之封禪豈為祈天降災而
設哉封禪二字已為欺罔不待四年旱而後為欺也
元封五年初置刺史部十三州觧題曰漢丞相遣使分
刺州不常置武帝初置部刺史掌奉詔條察州司隸
校尉部豫州部冀州部兖州部徐州部青州部荆州
部揚州部益州部凉州部并州部幽州部交州部凡
十三
巫蠱按武帝好方士而女巫往來宫中教美人度厄每
屋埋木人祭祀之因妬忌盡言更相告訐以為呪詛
其禍遂至殺兩公主殺太子殺丞相公孫賀殺衞皇
后之親黨武帝好神仙之效如此而道家所謂度厄
亦略可觀矣
吳人棲句踐之地(南至句無今諸暨地北禦兒今嘉興地東至鄞今慶元地西至)
(姑蔑今衢州地)瑯琊(今沂州)俆州(即舒州見史記正義又䣄亦音舒)南鄭
(鄭桓死於犬戎其民南奔故以南名即漢巾地今興元府)新鄭(鄭在宗周畿内幽王時遷於河)
(南)臨晉(秦築高壘以臨晉國故名)毋丘(毋音貫即古貫字在今濟隂縣南)扞關
(周安王二十五楚為扞關以拒蜀蘇秦云趙之扞關陸道之關也楚之扞關水道之關也張儀伃楚)
(曰舠舡載卒不十日而距扞關李熊說公孫述曰東守四郡拒扞關之口史記正義謂在峽州巴山)
(縣)黃池(吳王夫差晉定公會處在開封府東平丘縣見顯王十二年)咸陽(在渭水之)
(北九嵕諸山之南皆陽也故名咸陽舊亦别名長安漢高六年遂改曰長安)商於(商洛縣在)
(商州東本周之商國也於林在鄧州古於邑也)汨羅(史記正義云在淇饒等州楚之東境)三
川(河洛伊也漢分為河南河内河東號三河)龍兊(兊音奪趙地名)遼東(秦漢皆為郡漢)
(末公孫度據司馬懿滅之西晉慕容廆據後魏滅之其地尋入高麗唐李勣平之置安東上都護府)
(至德后廢)荆(楚也秦避莊襄王諱改云荆)鴻溝(浚儀縣西北渠水東經大梁城南又北屈)
(分為二渠其一東南流為鴻溝其一東經陽武縣為官渡)汜水(冇二一在成臯城東者音祀一)
(在濟隂高帝即位處音敷劒反)京索(京故城在鄭州滎陽東京縣有大索城索索城)蜀(始見)
(於牧誓周元王元年蜀始聘秦)三郡(高帝定天下分三秦為三郡渭南即景帝右内史武帝京)
(兆尹之地河上即景帝右内史武帝左馮翊之地中地即景帝右内史武帝右扶風之地盖秦内史掌)
(治京師項羽分其地為雍塞二國高帝分三郡復隸内史而景武之世更其名)楚有三(自淮)
(比沛陳汝南南郡為西楚彭城以東東海吳廣陵為東楚衡山九江方南豫章長沙為南楚出漢食)
(貨志)北河(秦築長城並河以東屬之隂山因河為塞又云運芻粟北河盖河自西域注于蒲昌)
(海隐淪不見復出於積石山屈而東北流徑於析支東北逕歴燉煌酒泉張掖南又東過隴西金城)
(天水又東北過安定朔方又屈而北流為北河秦之轉輸率三十鍾致一石)方與(趙縣名音)
(房豫)山東(秦漢皆稱山北山南山東山西皆主太行在漢屬河内在今屬懷州在天下之中故)
(指北山以表地勢見高祖十一年觧題)羌道(凡縣有蠻夷稱道)
右地理
關内侯(有侯號而居畿内無國邑見顯王十七年秦二十爵注)羌飛(秦時少府有注)
(戎漢武帝改為佽飛)郎(括蒼鮑氏曰郎與廊同戰國策云至郎門而反郎秦官也掌守門戶中郎)
(侍郎郎中為三郎)中丞相(趙高宦者故名中丞相)三老(秦法也漢置縣鄉三老民)
(年五十以上有修行能率衆為善者為三老鄉一人又擇鄉三老一人為縣三老)九賓(周謂)
(公侯伯子男孤卿大夫士漢謂王侯公卿二千石六百石下及郎史匈奴侍子)臚句傳(上傳)
(語告下為臚下告上為句見高帝七年注)五百(晁錯言四理一連連有假五百東萊注云五百)
(之名始此)翁主(諸王女為翁主言其父自主之)
右官稱
北關(未央宫雖南嚮以此闕為正門名玄武門又有東闕東門名蒼龍門而西南兩向無門缺)
(蓋肖厭勝之術)冀闕(冀記也記教令於此門索隐云)顧成廟(制度卑狹若顧望而)
(成)罘罳(連闕曲閣也其形若罘罳)桶(周顯王二十一年秦平斗桶權衡丈尺鄭玄云桶音)
(勇今之斛也)屬車(周末諸侯有貳車九乘秦滅九國廣其車服故屬車八十一乘)幘(秦滅)
(趙以其君之冠賜近臣名惠文冠所謂貂蟬也秦雄諸侯乃加其武將首為絳表其貴賤其後稍稍)
(作顧題謂之作幘)貂蟬(同上)袀(音鈞皂也秦尚水德郊社服用皆以袀玄)黃屋左
纛(車以黃繒為盖又以毛為幢置車衡左方上為纛此戰國以來稱王者之儀漢遂為定制)行
(高七年本紀行如雒陽秦漢謂乘輿為行如始皇紀行所幸有言其處者死)即阼(文帝即阼)
(曲禮曰踐阼臨祭祀阼東階也主人所升降士冠禮注曰阼猶酢也所以答酬賓客)褚(竹吕反以)
(綿裝衣曰禇見文帝遺匈奴書)比余(漢遺匈奴之物辮髮之飾也漢書作比疎)犀毗(胡帶)
(之飾亦曰鮮卑張晏曰鮮卑瑞獸名)銅虎符竹使符(銅虎符第一至第五文帝始以)
(銅為之竹使符皆以竹箭凡五枚長五寸鐫刻篆書第一至第五符以代古之圭璋各分其半右留)
(京師左以予郡國郡用銅虎符之守國用竹使符之相國家當𤼵兵遣使合符符合乃聽受之)尺
籍(伍符尺籍所以書軍令伍符五五相保之符信)朱兩轓(轓音反車耳反出為蔽也二千)
(石朱兩轓千石至六百石朱左轓)
右宫闕器物
龜貝(右以玉為瑞龜為寳貝為貨戰國以後尚金錢而龜貝委之泥沙不用矣)錢(高帝十一)
(年定郡國之獻人歲六十三錢又漢爵一級直錢二千又漢律人出一筭百二十錢又民賦四十又)
(景帝詔訾筭十以上乃得官今訾四得官注云訾萬錢筭百二十七十筭十萬也)赤側(以赤)
(銅為錢之郭)緵(祖工反八十緌也)租挈(溝洫志今内史稻田租挈重與郡同挈苦計反)
(取田租之約令也然則今之租契)綺(今之細綾罽織也)
右錢幣
藺石(鉄蒺梨也)渠荅(城上雷石也墨子曰城上二步一渠二步一荅)虎落(若今竹虎)
(以竹篾相連遮落之)穹廬(旃帳也其形穹窿故曰穹廬)祓(㶚上柭音廢三月上巳鄭會溱)
(洧祓除不祥漢祓㶚上魏以後不用)勸駕(高帝十一年求賢詔云必身勸為之駕)縱横
(連關中之謂横合關東之謂縱)上計(秦制北郡以春行縣勸農桑振乏絶秋冬遣無害吏問因)
(歲盡上計見秦昭五十一年注)法酒(以禮飲也高七年注)來置酒(始皇十年齊王趙王)
(來置酒觧題曰凡諸侯相朝至國設燕饗以禮之未有賓客反置酒者盖齊趙畏秦而然愚謂此近)
(世移厨之始)頭會箕歛(服虔云吏到其家以人頭數出榖以箕歛)端月(秦楚之際)
(月避始皇嫌名改正為端)耏(音而輕罪不至髠完其耏鬢)陸海(秦豳之地以其膏腴號稱)
(陸海)倍稱(晁錯書謂舉一償二稱舉也今謂舉錢)舅(父母之兄弟為舅父齊王舅父駟鈞)
(詳見文帝三年注)蔪(讀芟同)泰階六符(三台也每二星上階為天子中為諸侯卿)
(大夫下為庶人星皆明則太平故曰符)酺(周赧王十九年中山膚施大赦酺按周禮族師各掌)
(其族之戎令政事春秋祭酺亦如之註謂酺者為人物除害之神因祭酺而與其民以長馬䟽謂祭)
(酺而民相獻酬幼獻酺必合錢為之故禮記曾子曰周禮其猶醵與東萊云漢三人無故羣飲罰金)
(四兩詔横賜得令羣飲謂三酺羣飲之禁遠自周公賜酺之制亦必非始於趙也)
右雜類
東萊先生吕氏作大事記將以上續春秋下訖五
代天不假之年修至漢武帝征和三年而絶筆矣
大要括類史記漢書之事凡散見表志而不載本
記及其餘記傳涉秦漢事者緫為大事記及參訂
諸書異同使之歸一或與易置其先後及考究地
理制度名物纖悉者别為解題又始於書序詩序
及論語孟子及時事者與太史公自序胡五峯假
陸賈對而終之以董仲舒策再為通釋其書凡三
其用工甚至其考訂甚詳晦庵嘗見其書於身後
答書於其子弟而稱之他日答沈叔晦書亦言東
萊文惟大事記有益此其大約也
黃氏日抄卷五十四
