黃氏日抄卷五十六宋黃震撰
讀諸子(二)
吕氏春秋
吕氏春秋者秦相吕不韋耻以貴顯而不及荀卿子之
徒著書布天下使其賓客共著八覧六論十二紀竊名
春秋高誘為之訓觧淳熙五年冬尚書韓彦直為之序
謂士之傳於天下後世者非徒以其書夫子之聖則書
宜傳孟子之亞聖則書宜傳過是而以書傳者老聃以
虚無傳莊周以假寓傳屈原以騷傳荀卿以刑名傳司
馬遷以史傳揚雄以法言傳班孟堅以續史遷傳然槩
之孔孟宜無傳而皆得並傳者其人足與也吕氏春秋
言天地萬物之故其書最為近古今獨無傳焉豈不以
吕不韋而因廢其書耶愈久無傳恐天下無有識此書
者於是序而傳之栝蒼蔡伯尹又䟦其書之後曰漢興
高堂生后倉二戴之徒取此書之十二紀為月令河間
獻王與其客取其大樂適音為樂記司馬遷多取其說
為世家律歷書孝武藏書以預九家之學劉向集書以
繫七略之數今其書不得與諸子爭衡者徒以不韋病
也然不知不韋固無與焉者也
十二紀
孟春紀與月令孟春同字語則微有異如月令鴻鴈來
此則云候鴈北服蒼玉則云服青玉草木萌動則云草
繁動草木蚤落則云草木早槁焱風暴雨緫至則云疾
風暴雨數至孟春紀之次曰本生言生之者天地養
成之者人立官者所以全生多官而反害生則失所為
立意謂孟春為生之始因欲為人上者保其人之生也
次曰重己言以頥養性而保長生又欲人之各自保其
生也次曰貴公言處大官者不欲小察次曰去私以去
私而後能公也凡皆演所以生之之道也此卷載荆
人遺弓而不索曰荆人遺之荆人得之孔子聞之曰去
其荆而可矣老聃聞之曰去其人而可矣故老聃則至
公矣愚謂亡弓而索之者人情也事理也亡而不索己
非矣謂孔子為欲去其荆已度越而為好高之說孔子
必無此言謂老聃欲去其人又過高而為蕩空之說老
聃亦未必有此言然層進一層覧者脫然此後世曠逹
之所從始以為至公之證誤矣元日注元善也日從
甲至癸也元辰注元善也辰從子至亥也(近世以正旦為元日三命)
(家又有元辰與此不同)輦(人引車曰輦出門乘車入用輦)聾者之養嬰兒也
方雷而窺之於堂烏獲疾引牛尾尾絶力勯(音單盡也)而
牛不可行逆也五尺孺子引其捲而牛恣所以之順也
注之誤命之曰招蹷之機注云蹙機門内之位也
遊翔至於蹙機愚按此章以車輦為招蹷之機以酒肉
為爛腸之食以聲色為伐性之斧三條並列旨義甚明
蹙者蹙蹶顛踣之意若曰自佚太過乃招致蹙蹶之機
耳若以蹙機為門内之位則下文以腸食為一味以性
斧為一物可乎聲禁重色禁重禁聲色太過耳注誤
以聲為聲譽之聲不欲虚名過實此說亦非
仲春紀次曰貴生言耳目鼻口必有所制然謂不以天
下國家害其生則老莊之說耳次曰情欲以早嗇精
神為說以春多雨則夏必為旱為喻此亦道家養生
之說次曰當染因墨子歎染絲之說謂國亦有染學
亦有染欲所染者得當次曰功名謂善釣者出魚乎
十仞之下餌香也善弋者下鳥乎百仞之上弓良也
聖王不務歸之者而務其所以歸凡又因貴生而展
轉其說者也彭祖(注七百歲)缶醯黃蚋聚之徒水則
必不可以冰致蠅雖工不能以茹臭去蠅蠅愈至(茹臭)
(也讀如茹漏般之茹)舍采(舍猶置也初入學宫必禮先師置米帛於前以贄神也)
季春紀次曰盡數謂當察隂陽之宜辨萬物之利以便
生而年壽得長焉今世尚卜筮禱祠故疾病愈來次
曰先已謂為天下者不於天下於身故詩曰執轡如
組孔子曰審此言也可以為天下謂其為之於此而
成文於彼也次曰論人謂無以害其天則知精次曰
圜道謂精氣一上一下無所稽留為天道圜聖王法
之而令圜則無所壅矣凡又因貴生盡數而展轉其
說者也此月薦鞠衣注云春皆尚青薦鞠衣未通
按月令注黃桑之服將蠶祈福也(邕齆鼻窒鼻不通)
孟夏紀次曰勸學謂先王之教莫榮於孝莫顯於忠而
始於尊師次曰尊師謂顔涿聚梁父之大盗也學於
孔子叚干木晉國之大駔也學於子夏高何縣子石
齊國之著者也學於墨子次曰誣徒謂人之情不能
樂其所不安不能得於其所不樂反諸人情則得所
以勸學矣次曰用衆謂善學者假人之長以補其短
天下無粹白之狐而有粹白之裘取之衆白也凡皆
以學為說魁士名人(魁大也)紂作胡粉(出用衆篇注)
仲夏紀次曰大樂謂音樂本於太一太一出兩儀道也
者至精也不可為形不可為名彊謂之太一次曰侈
樂謂亂世之樂愈侈而民愈欎宋之衰也作為千鍾
(律名)齊之衰也作為大吕楚之衰也作為巫音次曰適
音謂欲之者耳目鼻口也樂之弗樂者心也太鉅太
小太清太濁皆非適也次曰古樂謂古朱襄氏(炎帝别號)
多風而陽氣畜積故士逹作五絃瑟以來隂氣隂康
氏隂多滯伏作為舞以宣道之黃帝命伶倫作律帝
堯立瞽叟乃拌(分也)五絃之瑟作十五絃之瑟命曰大
章舜立又益之為二十三絃凡皆以樂為說長至
日注云夏至之日晝漏刻六十五故日長至愚按月
令稱日長至此云長至日恐字誤倒耳此書仲冬亦
曰日短至可參證也長至者日長之極世俗多誤冬
至為長至不知乃短至也含桃(□桃也鸎鳥所含食)太一(勿躬)
(篇又曰神合乎太一見上文此時未為神名也)谿(虚也見適音篇云以危聽清其耳谿極)
闋(終也見古樂篇歌八闋注)注之誤(齊之衰作大吕注云隂律十二愚按樂毅伐齊遷其)
(大吕盖齊初為樂器之大者非十二月之律名)
季夏紀次曰音律言十二律相生三分所生益之一分
以上生三分所生去其一分以下生黃鍾大吕太簇
夾鍾姑洗仲吕蕤賓為上林鍾夷則南吕無射應鍾
為下而分之十二月又極之十二月之人事殆月令
要語也注云律吕相生上者上生下者下生次曰
音初謂禹行功塗山氏女作歌為南音周公召公取
風焉為周南召南昭王征荆涉漢梁敗辛餘靡振王
北濟殷整甲徙宅西河猶思故處實始作為西音秦
繆公取風焉實始作為秦音有娀氏飲九成之臺二
女爭摶燕覆以玉筐少選𤼵燕遺二卵北飛不返二
女作歌始為北音孔甲取民室之子以歸斧斫其足
曰命矣夫作破斧之歌始為北音凡皆載音之初也
恐未必然耳次曰制樂言周文王地動而享國五十
一年宋景公熒惑守心而星退三舍次曰明理言天
變妖孽亦皆以樂為說蚈(馬蚿也音如蹊一曰螢火)少選(湏臾)
(也)盲風(盲暝也)榖生(此書為湯)
孟秋紀次曰蕩兵謂未有蚩尤之前民固剥林木以戰
勝者為長猶不足治故立君君又不足治故立天子
天子之立也出於君君之立也出於長長之立也出
於爭愚謂此柳子厚封建論之所祖也次曰振亂謂
世濁已極兵當為義次曰禁塞謂救守之兵皆不義
次曰懷寵謂先發聲兵以救民以家聽者禄之家以
鄉聽者禄之鄉以邑聽者禄之邑凡以秋故言兵
仲秋紀次曰論威謂必反於已則三軍可使一心次曰
簡選以湯武齊桓晉文吳闔閭為證次曰决勝以必
義必智必勇為本次曰愛士謂秦繆公飲盗駿馬者
以酒而脫韓原之急趙簡子以白騾救其臣陽城胥
渠之疾而獲翟人之首凡以秋故言兵
季秋紀次曰順民謂湯禱桑林以身為犧牲文王辭千
里地為民請炮烙之刑句踐有酒流之江與民共之
然愚恐皆未必有此事耳次曰知士謂靖郭君善劑
貌辨劑貌辨以死而回齊宣王之怒得再相齊恐亦
戰國策士之夸辭爾次曰審已謂湣王越授皆不知
其所以亡次精通謂兔絲無根非無根也茯苓是已
磁石召鐵或引之也月望則蚌蛤實月晦則蚌蛤虚
月形乎天而羣隂化乎淵養由基射光中石矢乃飲
羽誠乎光也伯樂相馬所見無非馬誠乎馬也庖丁
觧牛所見無非牛誠乎牛也鍾子期夜聞擊磬而知
其悲申喜聞乞人歌於門而乃其母而精相得此豈
待言哉凡又因兵而及感動之道也射石没羽此
以為養由基此事每載不同要皆野人相承之妄言
耳此類甚衆
孟冬紀次曰節喪戒侈葬也謂葬必於高陵以避狐狸
之患水泉之濕而忘盗賊寇亂之難豈不惑哉侈葬
非為死者慮也生者以相矜尚也次曰安死謂天葬
無不相也而世皆争為之豈不悲哉季孫有喪以璵
璠收夫子曰以寳玉收譬猶暴骸中原也次曰異賢
今以百金與摶黍示兒子兒子必取摶黍矣以和氏
之璧與百金示鄙人鄙人必取百金矣以和氏之璧
道德之至言示賢者賢者必取至言矣次曰異用謂
湯祝網文王葬枯骨孔子荷杖問人之公搏杖問其
父母置杖問其兄弟皆得人心按冬藏也故言葬餘
皆衍此
仲冬紀次曰至忠謂子培射隨兕文摰怒齊王(怒音弩激之怒)
(也)皆代其君死次曰忠廉謂要離殺慶忌弘演報命
於衞懿公之肝凡皆戰國之言次曰當務謂齊人好
勇者相飲相啖其肉至盡愚恐無此事次曰長見謂
周公太王預知後世吳起知去魏而魏失西河之外
公叔痤知衞□出境而魏不安凡以附仲冬之後不
曉所謂
季冬紀次曰士節謂北郭騷謁晏子辭金而受粟後以
死報晏子愚恐士節不如是次曰介立以介子推逃
去爰旌目吐盗之食而死為介次曰誠廉謂夷齊如
周至岐陽而文王殁矣武王使周公盟膠鬲使召公
盟微子開夷齊去之至首陽餓焉與正史絶不同次
曰不侵謂公孫弘為孟嘗君說秦昭王凡亦於季冬
事無預右十二紀終而綴之以序意主豫讓云
八覽
有始覽謂天地有始天微以成地塞以形天地合和生
之大經也(注天虚而能施地實而能化)天有九野中央曰鈞天東
曰蒼天東北變天北方玄天西北幽天西方顥天西
南朱天南方炎天東南陽天各以二十八宿分属之
自鈞天星角亢氐至陽天星張翼軫地有九州豫州
周也冀晉也兖衞也青齊也徐魯也揚越也荆楚也
雍秦也幽燕也九山則會稽泰山王屋首山太華岐
山太行羊腸孟門九塞則大汾冥阨荆阮方城殽井
陘令疵句注居庸九藪則越之具區楚之雲夢秦之
華陽晉之大陸梁之圃田宋之孟諸齊之海隅趙之
鉅鹿燕之大昭六川則河水赤水(河出崑崙東北赤水出東南)遼
水(出砥石山自東北北東流)黑水(崑崙西北)江水淮水凡四海之内東
西二萬八千里南北二萬六千里次曰名類言帝王
禎祥以及周尚火代火者必水水氣至而不知數備
將徒是為秦設也次曰去尤謂亡鐵者意其鄰之子
動見其竊鐵此尤也邾為甲裳以帛公息忌勸用組
因令其家為組人有傷之者邾君復下令為甲毋以
組此亦尤也愚謂邾君固惑矣公息忌豈可身自建
議而身自利之亦何怪人之傷而君之惑耶次曰聽
言謂攻無辠之國以索地誅不辜之民以求利而欲
宗廟之安社稷之不危不亦難乎愚謂此語足盡戰
國之情次曰謹聽謂天子已絶以兵相殘今世當之
矣次曰務本謂民之治亂在於有司次曰諭大謂山
大則有虎豹水大則有蛟龍此篇載禹一沐而三
捉髮一食而三起以禮有道之士愚意此形容之語
本無其事而世又以言周公
孝行覽謂治必務本務本莫大於孝而載曾子言孝及
樂正子春下堂傷足之事理正而文顯可讀也次曰
本味載伊尹說湯以至味備物産之美皆傅會之言
且曰非先為天子不可得而具是湯為口腹之故伐
夏也次曰首時載墨者田鳩欲見秦惠王三年不得
見往見楚王楚與將軍之節以如秦因見惠王告人
曰之秦之道乃之楚乎物固有近之而遠遠之而近
者時亦然次曰義賞載晉文公城濮之戰用舅犯之
言而賞先雍季以雍季不肯用詐百世之利也趙㐮
子晉陽之圍用張孟談之謀而賞先高赦以高赦危
殆中獨不失君臣之禮賞一人而為人臣者莫敢失
禮也次曰長攻載越滅吳楚紿蔡滅息趙㐮子以姊
嫁代君飲酒而以大金斗擊滅之然愚謂楚趙之事
盗賊之事也次曰慎人謂功名大立天也為是故因
不慎其人不可次曰遇合載客善吹籟見越王越王
不善為野音而反善之人有大臭者親戚兄弟妻妾
知識無能與居自苦而居海上海上人有說其臭者
晝夜隨之而弗能去陳有惡人曰敦治讎糜陳侯甚
悅之使之楚楚王怒興師伐陳次曰必已載單豹好
術離俗棄塵不食榖實不衣芮温(芮絮也)身處山林岩
窟以全其生不盡其年而虎食之此篇載伊尹生
於空桑謂其母居伊水之上孕夢有神告之曰臼出
水而東走母明日視臼水出告其鄰東走十里而顧
其邑盡為水身因化為空桑故命之曰空桑愚意空
桑地名好事者因為之說耳此書第五紀云顓頊生
自若水實處空桑則前乎伊尹之未生已有空桑之
地矣何一書而自相背馳耶此篇載郢人以兩阪
垣也吳起變之(教之用四)而見惡氐羌之民其虜也不憂
繫纍而憂死不得焚凡言風俗之難變又載趙㐮子
擊智伯斷其頭以為觴愚按正史云漆為飲器非酒
具也此恐弗考又載舜自為詩曰普天之下莫非王
土(云云)不知何故
慎大覽載湯令伊尹往視夏恐其不信湯親自射伊尹
愚恐未必然又載趙㐮子攻翟一朝而兩城下有憂
色孔子賢之愚恐㐮子之詐術孔子未必為其所欺
也次曰權勲以豎陽榖進子反以酒為小忠大忠之
賊虞受晉賂而假道為小利大利之殘又智伯欲伐
中山鑄大鐘以遺之次曰下賢載周公齊桓子産魏
文侯為証次曰報更載翳桑餓人之言曰臣宦於絳
歸而絶糧羞行乞而憎自取故至於此又載淳于髠
為孟嘗君說齊救薛云薛不量力為先王立清廟故
善說者陳其勢言其方豈用強力哉次曰順說云順
風而呼聲不加疾也際高而望目不加明也所因便
也次曰不廣載北方有獸曰蹶鼠前而兔後趨則跲
走則顛常為蛩蛩距虚取甘草蹶有患也蛩蛩距虚
必負而走此以其所能託其所不能又載鮑叔管仲
召忽三人謀獨管仲謂小白無母國人憐之事未可
知故使鮑叔傅小白次曰貴因云如秦者立而至有
車也適越者坐而至有舟也秦越遠塗也竫立安坐
而至者因其械也審天者察列星而知四時因也推
歷者視月行而知晦朔因也次曰察今云有道之士
以近知遠審堂下之隂而知日月之行隂陽之變見
瓶水之冰而知天下之寒魚鱉之藏也嘗一肘肉而
知一鑊之味一鼎之調楚人有涉江者劒自舟墜水
遽刻其舟從其刻者入水求之舟已行矣而劒不行
求劒若此不亦惑乎有過江上者見人方引嬰兒欲
投之江嬰兒啼人問其故曰此其父善游其父善游
其子豈遽善游哉此篇載孔子之勁舉國門之關而
不肯以力聞墨子為宋攻公輸般服而不肯以兵知
愚按此言孔子雖未詳而其說可以訓齊王知顔
色注知猶發也出報更篇又此書不苟論云文侯不
說知於顔色愚謂此見於顔面之意左傳喜可知也
之証車依輔輔亦依車(注車牙也輔頰也)
先識覽載夏將亡也太史令終古執圖法奔商殷將亡
也内史向摯載圖法亡周晉太史屠黍見晉亂以圖
法歸周周威公問孰先亡曰晉先亡居二年晉果亡
又問孰次之曰中山居二年中山果亡又問孰次之
不對固問焉曰君次之威公懼求諫臣去苛令以告
屠黍對曰其尚終君之身乎威公薨周分為子白圭
之中山辭去之齊又辭曰之二國皆將亡次曰觀世
云登山者處已高矣左右視尚巍巍然山在其上賢
者之所與處有似於此身已賢矣行已高矣左右視
尚盡賢於已因載晏子禮越石父為客列子辭鄭子
陽之粟次曰知接載桓公問疾管仲言豎刁易牙開
方不可用之詳其文可誦次曰悔過秦繆公違蹇叔
敗殽之諫其文亦可誦次曰樂成載孔子用魯子産
治鄭民皆始毁而終譽魏文侯匿謗書樂羊得成中
山之功魏㐮王信史起鄴令得成決鄣水之功故哅
哅之中不可不味也次曰察微載子貢贖魯人於諸
侯而譲不取其金孔子曰賜失之矣自今魯人不贖
人矣子路拯溺者其人拜之以牛子路受之孔子曰
魯人必拯溺者矣愚謂此可與論語所記辭粟請益
事参看又載女子爭桑而吳楚連兵羊斟爭羊而敗
宋之師郈氏介雞而召季氏之亂次曰去宥載鄰父
有言鄰之梧樹不善者鄰人伐之鄰父因續以為薪
其人不說曰鄰者若此其險也齊人有清旦衣冠往
鬻金之所攫之者吏縳之問曰人皆在子攫人之金
何故對曰殊不見人徒見金耳次曰正名謂齊者太
公之所宅也桓公嘗以此覇矣湣王知說士而不知
其所謂士國殘身危先識覽載武王言紂辟遠其子
爰近姑與息然則姑息二字也此篇又載孝經曰
高而不危(之)和其民人然則孝經固古書也
審分覽謂人與驥俱走則人不勝驥居於車上而任驥
則驥不勝人人主好治人臣之事是與驥俱走也次
曰君守以静而無知為君道次曰任數以耳目心智
為不足時次曰勿躬謂聖人之所不能所以能之也
管仲人臣也不任己之能以盡五子之能况人主乎
次曰知度言去想去意静虚以待愚按此虚無之說
而近世張横浦諸人主之者也次曰慎勢言吞舟之
魚陸處則不勝蝼蟻又載慎子之言曰一兔走百人
逐之非一兔足為百人分也未定也積兔滿市過者
不顧非不欲兔也分已定矣故治在乎定分次曰不
二謂聽羣衆議以治國國危愚按此近世國是說所
由出也次曰報一謂一則治兩則亂此篇載顔回
攫食事謂孔子望見與家語所載不同選間(選間須臾)
(也意與少選同)二十官(自大撓以下皆作始之人)象譯狄鞮(東方曰羈南曰)
(象西曰狄鞮北曰譯皆傳通其言也)神農十七世有天下
審應覽謂人主言不欲先所執要矣次曰重言謂人主
言不可不慎次曰精諭載齊桓公欲伐衛而衛姬先
知晉㐮公欲襲周而萇弘先知與前篇所載管仲欲
伐莒東郭先知同次曰離謂載鄭之富人有溺者人
得之富人請贖之其人求金甚多以告鄧析析曰安
之人必莫之買矣其人又患之以告鄧析析曰安之
此必無所更買矣析之反覆一事而兩為之謀如此
子産治鄭鄧析務難之與民之有獄者約大獄一衣
小獄𥜗袴民之獻衣𥜗袴而舉訟者不可勝數以非
為是以是為非是非無度而可與不可日變鄭國大
亂民口讙譁子産患之於是殺鄧析而戮之然則析
蓋世所謂教唆者之祖矣次曰滛辭載孔穿析公孫
龍之辨唐鞅勸宋王不辨善惡皆罪之而宋君殺唐
鞅舉大木者前呼輿䛣(輿䛣歌聲也)後亦應之此其於舉
大木者善矣豈無鄭衞之音哉然不若其宜也夫國
亦木之大者也次曰不屈載魏惠王欲傳國惠子是
欲惠子之為舜也是惠王欲為堯也堯舜之作他行
稱此今無其他而欲為堯舜次曰應言載魏敬諫魏
王入秦及凡辨說之事次曰具備載宓子賤治單父
請吏二人書而動掣其肘魯君使其自為之三年而
漁人不敢欺於闇行此篇載海上之人有好蜻者每
朝居海上蜻之至者百數而不止其父告之取而來
明日之海上蜻無至者矣愚謂此即海鷗之說移用
未必有其事也呿而不唫(呿開唫閉)煙視媚行(言新婦)
離俗覽載舜讓石戶之農又譲北人無擇湯讓卞隨
又讓務光愚謂因莊子寓言堯讓許由而世因增衍
至此(又載齊平阿之餘子亡載得矛不自快戰而死令此將衆必不北矣齊之賓畢聚夢有唾其面)
(不自快索其形不得死之謂此當務則未也其心之不辱有以加乎)次曰高義載子嚢
石渚之死然愚以為義則未也次曰上德載墨者孟
勝為楚之陽城君而死弟子死之者百八十三人次
曰用民載闔閭試其民於五湖地流血幾不可止句
踐試其民於寑官民爭入水火次曰逼威言桀紂之
禁不可勝數言令煩也次曰為欲謂羣狗相與居投
以炙雞則争矣次曰貴信以齊桓不背曹劌之盟為
証次曰舉難以齊桓舉寗戚為證此篇載曺共公
欲觀重耳駢脅使袒而捕池魚與左傳不同然恐無
此理當從左氏禹時萬國湯三千餘國
侍君覽謂人之所以羣者以君道立也次曰長利謂利
雖倍於今而不便於後弗為也次曰知分載次飛刺
蛟禹濟江黃龍負舟之事次曰召類宋司城子罕南
家之墻犨於前而不直西家之潦徑其宫而不止而
弗徙也次曰逹鬱謂人皆說鏡之明己也次曰行論
謂人主不得以快志為事次曰驕恣載魏武侯矜謀
事之當李悝諫之齊宣為太室春居諫之次曰觀表
載郈成子受右宰榖臣之璧榖臣死於寗喜之難使
人迎其妻子隔宅而異之分禄而食之其子長而返
其璧此篇載列精子高顙推之履注弊履也祛步
堂下注祛步舉衣而行也
六論
開春論以春始雷而蟄蟲動為善說者之諭惠施說魏
太子緩葬期封人子高說叚喬緩城築祈奚說范宣
子釋叔向皆善說者次曰察賢言魏文侯禮賢國治
身逸宓子賤鳴琴不下堂巫馬期以星出入巫馬期
問故宓子曰我任人子任力次曰期賢謂爚蟬者務
明其火振其樹人主有能明其德者天下之士歸之
若蟬之走明火也次曰審為載子華子諫韓昭釐愁
身傷生以憂争地中山公子牟謂詹子曰身在江海
之上心居乎魏闕之下奈何詹子曰重生次曰爱類
載公輸般設攻宋之機墨子設守宋之備九攻之不
入楚輟不攻宋次曰貴卒謂所為貴驥者為其一日
千里也旬月取之與駑駘同荆王死貴人相與射吳
起起伏尸插矢而疾言曰羣臣亂王吳起死矣公子
糾與小白爭先入管仲射小白中鉤鮑叔御小白僵
管仲以為小白死矣鮑叔因疾驅先入鮑叔之智應
射而令凡所載皆捷於應變者然則貴卒之卒音猝
此篇魏闕注巍巍高大故曰魏闕又載禹䟽河
決江為彭蠡之障愚按於地理不合
慎行論載費無極䜛太子建慶封與崔杼弑君而又殺
崔杼之惡後皆族滅次曰無義載公孫鞅詐其友公
子卭而擒之鄭平欺其交應侯去秦而莫之與續經
欺公孫與仕趙而人莫與同朝次曰疑似載黎邱丈
人遇竒鬼似其子而至殺真子次曰壹行謂行人見
大樹必解衣懸冠倚劒而寢其下大樹非人之情親
知交也而安之若此者信也陵上巨木人以為期易
知故也而况士乎次曰求人載堯讓天下於許由由
曰鷦鷯巢林不過一枝鼠飲於河不過滿腹歸已君
乎惡用天下此雖寓言然已卑矣不過匹夫知足耳
次曰察傳載舜稱夔者一而足矣而世因謂夔一足
宋丁氏穿井免人外汲如得一人之使而世因謂穿
井得一人衞有讀晉師三豕渡河子夏証其為己亥
愚謂此則有合於察傳之義此篇載舜為御堯為
左禹為右入於澤而問牧童入於水而問漁師奚故
也其知之審也愚謂此即管仲知路不如老馬之喻
也銘乎金石(注金鐘鼎也石豐碑也)
貴直論謂所以貴士為其直言也載能意於齊宣狐援
於齊湣燭過於趙簡子皆直言然亦麄厲矣次曰直
諫載鮑叔奉杯為壽勸桓公無忘在莒管仲無忘在
魯寗戚無忘在車下此可言直諫若葆申謂楚文王
罪當笞愚恐曉人不當如是也次曰知化載子胥諫
夫差不從次曰過理載齊湣王亡國居衞帶益三圍
次曰壅塞載亡國之主不可有言之事次曰原亂載
驪姬之禍
不苟論公孫枝請秦繆公見齊晉之使以非其事而擅
請也罪之趙衰辭伐鄴之賞曰賞其本乎賞其末乎
賞其末則騎從者存賞其本則臣聞之郤子虎文公
召子虎將賞之曰言之易行之難次曰贊能謂得十
良馬不若得一伯樂得十良劒不如得一歐冶鮑叔
薦管仲而齊覇沈尹莖薦孫叔敖而楚覇次曰自知
謂敗莫大於不自知有得鐘者欲負而走不可以椎
毁之鐘鏜然有聲恐人之奪已也遽揜其耳惡人聞
之可也惡已自聞之悖矣次曰當賞民無道知天民
以四時寒暑日月星辰之行知天四時寒暑日月星
辰之行當則諸生有血氣之類皆得其處而安其産
人臣亦無道知主人臣以賞罰爵禄之所加知主主
之賞罰爵禄之所加者宜則親䟽遠近賢不肖皆盡
其力而以為用次曰博志謂精而熟之鬼將告之寗
越之學人休吾不敢休人卧吾不敢卧步之速也而
不過二里止也步之遲也而百舍不止也次曰貴當
載荆有善相者謂非能相人也能觀人之友也齊人
有好獵者不得獸則狗惡也欲得良馬則家貧無以
於是還疾耕疾耕則家富家富則有以求良狗狗良
則數得獸矣
似順論事多似倒而順如尹鐸為晉陽簡子曰往夷而
壘鐸往增之卒以免難之賞賞尹鐸次曰别類草有
萃有藟獨食之則殺人合而食之則益壽高陽應將
為室匠對曰未可也木尚生加塗其上必將橈以生
為室今雖善後必敗高陽應曰緣子之言則室不敗
也木益枯則勁塗益乾則輕以益勁任益輕則不敗
匠人無辭以對而為之室之始成也善其後果敗驥
驁綠耳背日而西走至乎夕則日在其前矣次曰有
度言賢主有度而聽故不過次曰分職夫馬者伯樂
相之造父御之賢主乘之一日千里無御相之勞而
有其功則知所乘矣次曰處方章子為齊將攻荆六
月而不戰齊使周最趣之章子對曰殺之免之殘其
家王能得此於臣不可以戰而戰可以戰而不戰王
不能得此於臣次曰慎小巨防容蟻而漂邑殺人突
洩一熛而焚宫燒積人之情不蹙於山而蹙於垤
士容論謂士之柔而堅虚而實者其狀㫰然不儇次曰
務大燕爵爭善處於一屋之下突決棟焚而不知變
為人臣而免於燕爵之智者寡矣次曰士農男女貿
功以長生敬時爱日非老不休非疾不息次曰任地
冬至後五旬七日菖始生菖者百草之先生者也於
是始耕(菖蒲水草也冬至後五十七日始生則土𤼵故耕)次曰辨土謂地竊
苖相竊草竊為三盗去三盗而後粟可多次曰審時
謂禾麻菽麥各欲得時此篇載唐尚敵年為史敵
年者年相若之名也肥者欲棘注棘羸瘠也詩云
棘人欒欒六盡耜所以成畝其博八寸所以成甽
注耜六尺其刃廣八寸古者以耜耕廣六尺為畝三
尺為甽愚意耜者今之犂廣六尺旋轉以耕土其塊
彼此相向亦廣六尺而成一疄此之為步而百步為
畝緫畝之四圍緫名其博八寸所以成甽者犂頭之
刃逐塊隨刃而起其長竟畝云起而空之處與刃同
其闊此之謂甽註以三尺為甽恐於正文不合又云
耨柄尺其耨六寸注耘器也愚按今浙西耘尚用苖
間之器
黃石公素書
素書六篇曰原始曰正道曰求人之志曰本德宗道曰
遵義曰安禮其說以道德仁義禮五者為一體雖於
指要無所取而其間言語雜出多生於卑謙損節背
理者寡特非圯上老人授子房手亂世之書耳張商
英乃妄為訓釋取老子失道而後德失德而後仁失
仁而後義失義而後禮之說以言之與本書五者一
體之說正相反甚至為之後序謂晉亂有盗發子房
塜於玉枕中獲此書何其鄙歟幸此言出於商英識
者固所不屑觀爾
陸賈新語
新語十二篇漢太中大夫陸賈所撰一曰道基言天地
既位而列聖制作之功次曰術事言帝王之功當思
之於身舜棄黃金禹捐珠玉道取其至要三曰輔政
言用賢四曰無為言舜周五曰辨惑言不苟合六曰
慎微言謹内行七曰資質言質美者在遇合八曰至
德言善治者不尚刑九曰懷慮言立功當專一十曰
本行言立行本仁義十一曰明試言君臣當謹言行
十二曰思務言聞見當務執守此其大略也往往多
合於理而又黜神仙之妄言墨子之非則亦有識之
言矣然其文煩細不類陸賈豪傑士所言賈本以詩
書革漢高帝馬上之習每陳前代行事帝輙稱善恐
不如此書組織以為文又第五篇云今上無明正聖
主下無貞正諸侯鉏奸臣賊子之黨考其上文雖為
魯定公而發豈所宜言於大漢方隆之日乎若賈本
旨謂天下可以馬上得不可以馬上治之意十二篇
咸無焉則此書似非陸賈之本真也
賈誼新書
過秦上論秦興亡始末而歸之仁義不施攻守之勢
異論正而語卓過秦下謂天下向秦冀得安其
性命使秦並殷周之迹以制御其政猶未傾危使二
世有庸主之行而任忠賢即海内歡然各自安其處
使子嬰有庸行之材而僅得中佐山東雖亂三秦之
地可全愚謂秦以威并天下非天下向風子嬰之世
大勢已去三秦無可全之理惟二世能反秦政天下
或可未亂然千百年戰爭勢至此極秦亦不容不亡
秦之事非可以古帝王常道論也
宗首係治安策今或親弟謀為東帝一叚文有略增
處
數寧係治安策竊惟事勢可為痛哭流涕太息至
射獵之娛一叚而其文有增又痛哭作痛惜
藩傷係治安策分建一叚而文不同
藩彊係治安策彊者最先反一叚
大都係治安策尾大不掉一叚而先引楚靈王大城
陳蔡葉與不羹四邑後遂作亂之事為証終之曰可
痛哭者此病是也
等齊言漢天子與諸侯無别天子列卿秩二千石諸
侯列卿秩二千石則臣已同天子之御號太僕銀印
秩二千石諸侯之御號太僕銀印二千石則御已齊
天子親云太后諸侯親云太后天子妃曰后諸侯妃
曰后宫門皆曰司馬闌入者皆為城旦殿門俱為殿
門闌入之罪俱棄市曰今曰陛下曰乘輿皆同可謂
長太息者此也
服疑言天子之於其下也加五等已往則為臣例臣
之於下也加五等以往則為僕僕亦臣禮也然稱僕
而不敢稱臣者尊天子避嫌疑也是以高下異則名
號異則權力異則事勢異則旗章異則符瑞異則禮
寵異則秩禄異則冠履異則衣帶異則環珮異則車
馬異則妻妾異則澤厚異則宫室異則牀席異則器
皿異則食飲異則祭祀異則死喪異
益壤請割淮陽北邊二三列城與東郡以益梁梁足
以捍齊趙淮陽足以禁吳楚則陛下無山東之憂
權重諸侯勢足以專制力足以行逆雖令冠處女勿
謂無敢勢不足以專制力不足以行逆雖生夏育有
仇讎之怨猶之無傷也
五美係治安策分王子弟使天下咸知陛下之明之
廉之仁之義而誦聖一叚
制不定係治安策髖髀之喻一叚先引黃帝誅同父
母親弟炎帝以定天下為証
審微引孔子謂不如多予邑及宓子寧使齊寇得麥
母使不耕者得穫為証
階級係治安策體貌大臣一叚
俗激係治安策定經制一段
時變係治安策家貧子壮出贅一叚文稍增
瑰瑋謂瑰政予民而民愈貧瑋術奪民而民益富盖
以抑末趨本為說
孽産子係治安策牆屋被文繡一叚而此尤詳結云
可為長太息者此也
銅布係議鑄錢禁之文亦結之曰可為長大息者此
其一也
壹通謂建武開函谷臨晉關為備山東諸侯豈若定
地勢
属遠謂遠徭之弊
親䟽危亂係治安策言諸侯王二叚
憂民係蓄積䟽言三年耕餘一年食
解懸係治安策天下之勢方倒懸一叚結云可為流
涕者此也
匈奴謂匈奴不過漢一大縣建三表設五餌以此與
單于爭其民則下匈奴猶振槁也一表諭陛下之愛
一表諭陛下之好一表愛人之狀好人之技此謂三
表錦綉車騎以壞其目一餌飲食醯醢以壞其口一
餌婦人樂舞以壞其耳一餌堂宇囷蓄以壞其腹一
餌佐酒戱弄以壞其心一餌凡以施之降者以誘其
衆來下此謂五餌三表已諭五餌既明南鄉歸漢猶
水流下單于無臣之使無民之守遠期五歲近期三
年匈奴亡矣
勢卑歲致金繒是入貢職於蠻夷也勢既卑辱禍且
不息以臣為属國行臣之計休屠繫頸以草膝行頓
顙請歸陛下之義臣歸田廬不復洿末庭忠臣之志
快矣
淮難恐接王淮南王子以白公勝報父仇為戒
無蓄係積貯䟽亦終之曰可為流涕者又是也
鑄錢欲使天下公得顧租鑄錢
傅職保傅皆言教太子而保傅之文則治安策之文
也
連證說主從諫以紂死左右弗助為戒以陶朱公決
梁疑獄上璧異價厚者價貴為勸
輔佐有上執政中執政下執政之分
禮首載周文王使太公望傅太子發嗜鮑魚而公弗
與曰禮鮑魚不登於爼又曲禮道德仁義非禮不成
至恭敬撙節退讓以明禮一章在焉又訓釋詩一𤼵
五豝于嗟乎騶虞騶者天子之囿也虞者囿之司獸
者也天子佐輿十乘以明貴也貳牲而食以優飽也
虞人翼五豝以待一發所以復中也人臣於是所尊
敬不敢以節待敬之至也甚尊其主敬慎其所掌職
而志厚盡矣故其嘆之也長曰于嗟乎古之善為臣
者亦若此而已
容經志有四興容有四志言有四術朝廷祭祀軍旅
喪紀四者也端股整足體不搖肘曰經立因以聲
曰共立因以罄折曰肅立因以垂佩曰早立(言立容)
胻不差而足不跌視平衡曰經坐微俯視尊者之膝
曰共坐仰首視不坐尋常之内曰肅坐廢首低肘曰
早坐(言坐容)行以微磬之容臂不搖掉肩不下上身
似不則從之而任(言行容)趨以微磬之容飄然翼然
肩狀若不足如射箭(言趨容)旋以微磬之容其始動
也穆如驚倏其固復也旄如濯絲(跘旋之容跘蒲官切)跪以
微磬之容揄右而下進左而起手有抑揚各尊其紀
(言跪容)拜以磬折之容吉事尚左凶事尚右隨前以
舉項衡以下寧遠無遲背項之狀如屋之玄(言拜容)
拜而未起(言伏容)
佩玉上有雙珩下有雙璜衝耳捍珠以細其間琚瑀
以顇之盖圜以象天二十八撩以象列星軫方以
象地三十輻以象月
春秋楚惠王食寒菹得蛭而吞之鄒穆公食鳬鴈必
以粃寕二石粟以易一石粃晉文公見大蛇横道不
忍攻之三日夢天誅蛇視之蛇魚爛矣胡亥為公子
饗群臣視其履狀善者因行殘敗及即位皆知天下
之棄也
先醒懷王問賈君曰人謂知道者先生何也對曰為
先醒也世主未學忳忳然猶醉也學問不倦昭然先
寤故曰先醒故世主有先醒者有後醒者有不醒者
耳痺載子胥吳越事
諭誡文王晝卧夢人登城而呼已曰我東北陬之槁
骨也速以王禮葬我文王曰諾召吏視之信有之文
王曰速以人君禮葬之吏曰此無主矣請以五大夫
文王曰吾夢中已許之矣奈何其倍民也士民聞之
曰我君不以夢之故不背槁骨况生人乎
退讓梁大夫宋就為邊縣令與楚鄰界梁楚之邊亭
皆種瓜梁數灌瓜美楚希灌瓜惡亭惡梁亭之賢已
夜竊梁亭之瓜有死焦者梁亭請其尉亦欲竊往敖
搔楚亭之瓜宋就教令人往為楚亭夜善灌瓜楚亭
旦而往瓜已灌矣瓜日以美察之乃梁亭也楚王聞
之乃謝重幣以交於梁梁楚之驩由宋就始
勸學以南榮千里重繭以問老耼為証
道術謂其本謂之虚其末謂之術
六術謂道德性神明命六者德之理也他事亦皆以
六為度六親始于父父有二父之昆弟以至從父兄弟
從祖兄弟曾祖兄弟曾祖兄弟又有子為族兄弟凡六
故六為制而止矣愚按此說則六親者諸父也諸父
兄弟也從父兄弟也從祖兄弟也曾祖兄弟也族兄
弟也
大政脩政叙黃帝至成王之言皆諸子之說
禮容語載魯晉禮容之事多左傳所載者
胎教言教子
立後義言立子
右賈誼新書十卷淳熙辛丑歲湖南漕使程公以
家藏本刊于長沙所論漢事皆於治安策及論積
貯諫禁鑄錢者殆平日雜著所見而他日緫之以
告君歟三表五餌之說詳見此書謂可坐威匈奴
至今疑其大言然不過欲誘致降者使其衆漸空
非謂必以兵勝以誼竒才得為典属國以試之匈
奴雖無可滅之理勢湏漸弱未可以大言而少之
若其分王諸侯施行漢事後多卒如其說真洞識
天下之勢者也然要其本說以道為虚以術為用
則無得於孔子之學盖不過以智略之資戰國之
習欲措置漢天下爾文王葬槁骨之言世多以
為鑿靈沼得之此以為夢意古有此說而傳者不
同未必有其實若于事情則此事為近之
新序
新序十卷漢劉向之所集本朝曾鞏之所校者也周秦
至漢君臣言行苟足為世教者類在焉其前五卷皆曰
雜事警戒居多惟江乙謂昭奚恤為狐假虎威此乃小
臣離間之言恐不當錄使昭奚恤非其人而楚用之併
楚君亦且與之俱輕矣北方豈其以君之故而畏之哉
樂毅挾四國之兵屠齊七十餘城掠重器貨寳而去之
此盗也縱惠王不信䜛而易將毅亦必無以勝二城必
死之守世乃以毅與管仲同稱何哉次六曰刺奢自桀
紂以來戒之詳矣惟孟獻子誇得顔回兹無虚二生為
富則未必然盖顔子未嘗仕於大夫之家也次七次八
曰節士曹子臧致國於殺奪之成公亦異於太伯伯夷
之譲矣季札乃慕而效之寧滅其宗國若魯公子肸不
義宣公之殺奪而終身不食其食此為能審所處爾晉
太子避蛇祥而伏劒石奢以不私其父而刎頸李離多
殺不辜而自戕介之推怨懟而就焚申徒狄嫉世而沉
河果其輕生如此此皆死非其所不可言節齊太史死
於職此真足言守節之士屈平不忍宗國之將亡而自
殞其志為可悲而餓者不食嗟來之食袁族自欲嘔出
其盗之食書之亦可厲天下後世之無耻者矣程嬰既
立趙後自殺以下報杵臼劉向以為過然使果有此事
而事定嬰不死是紿杵臼使之先死也於義亦合有所
處次八曰義勇晏子獨免崔杼之盟王子閭不受白公
之立最為得義如弘演軰死非其所當死矣次九次十
曰善謀戰國謀臣皆苟焉一時耳至漢張良始多善謀
然封信越以分地所能助帝滅楚者此謀而殺信越者
亦此謀召四皓以輔太子所能護惠帝者此謀而殺戚
夫人者亦此謀以偶語沙上者為謀反所能封雍齒安
一時者此謀而啓帝疑心叛者九起致帝卒斃於行者
亦此謀大抵機動於此功成於彼成其一必不能保其
二未嘗明白一言以義理而折衷之俾相安無後患焉
殆亦權謀耳亦未得為盡善也
偏袒(一卷趙臣推車)隴種(隴種而退第三卷)二子乘舟詩黍離
(以為壽閔其兄而作皆第七卷)
說苑
說苑者劉向之所校讎去其複重與凡己見新序者而
定為二十卷名說苑然自今觀之其間煩重與新序混
淆者尚亦多有且亦多傅會如唐虞三代孔門問荅其
詞旨議論殊非聖賢氣象楚莊王賢君而謂其築臺殺
諫者七十二人秦皇嚴誹謗之誅而反謂其能受茅焦
鮑白令與侯生三人之極諫凡欲言其臣之節必先甚
其君之惡形容文致殆非人情曾晳大賢謂其因耘瓜
而擊其子幾死子路高弟謂其欲釋古學揆之事理皆
未必然又桑榖之祥既以為太戊又以為武丁於書則
武丁乃鼎雉之事耳龍蛇之章既以為介之推又以為
舟之僑於傳則僑乃戮於城濮之役耳鴻鵠六翮之喻
新序以為因桑告晉平公說苑以為古乘告趙簡子不
屑扶君之事新序以為虎會事趙簡子說苑以為隋會
事晉文侯君不能致士之說新序以為大夫對衛相說
苑以為田饒對齊相宗衛解衣就鼎以諫佛肸之說新
序以為田單說苑以為田基是二書定於一人而自為
異同若嚴則音聾之訟一以為公叔文子告楚說苑以
為晏子告齊是一書重出而亦自異同劉向自以為去
其複重而尚若是何哉方南豐編集時官書僅有五卷
後於士大夫間得十五卷以足之則後世之殘斷錯誤
非必皆劉向本文耳然其指歸皆出於勸善懲惡冀扶
世教雖不盡純而最多精語過於諸子之雜書横議遠
矣君子亦不可以不觀也而南豐乃譏其徇物者多自
為者少
一枝梅(越使送梁王子)半棄酒(管仲十卷)免相(謂舊相也見十一卷)蟨與
蛩蛩巨虚二者相假相愛龍化為魚被射天帝
不罪射者(九卷)梟不更鳴東徙亦惡子之聲(十五卷)
御呼驂亦呼(同憂也十一卷)承明(承明堂之後)率禮不越(今詩禮作)
(履)太公望老婦之棄夫(八卷)長年(尊上之稱第四卷)孔子
譽趙襄子管仲哭鮑叔(此二事歲月先後皆合考)三歸之臺(管仲)
(以避得民而作)祠田之祝(禮少求多淳于髠云)
春秋繁露
楚莊王楚莊王殺陳夏徵舒不予專討也靈王殺齊
慶封而直稱楚子何也曰齊桓不予專地而封晉文
不予致王而朝楚莊弗予專殺而討此楚靈所以稱
子而討也愚謂諸侯專殺直書而罪自見子者楚之
爵非稱子以討其罪也凡例之陋說耳此篇又載
春秋分十二世為三等哀定昭三世君子之所見也
襄成宣文四世君子之所聞也僖閔莊桓隠五世君
子之所傳聞又援詩率由仇匹今詩作羣匹
竹林謂邲之戰楚莊舍鄭美矣而晉欲擊之故晉變
為夷狄楚變為君子謂司馬子反為其君使廢君
命與宋平是内專政而外擅名謂鞍之戰齊頃公
被獲自是恐懼不聽聲樂不食酒肉内愛百姓外敬
諸侯終其身安寧是福生於憂謂鄭伐許伐喪叛
盟故夷狄之
玉杯謂譏文公以喪娶公乃四十一月方娶納幣之
月在喪之分也謂趙盾殺君四年而後别牘復見
在不討賊而已猶子不嘗藥加之弑父
玉英謂為善不法不可取亦不可棄如公子目夷之
類
精華謂小夷言伐而不得言戰大夷言戰而不得言
獲中國言獲而不得言執謂大旱者陽滅隂也拜
請之而已大水者隂滅陽也故鳴鼓攻之謂齊桓
五年不能致一諸侯柯之盟見大信一年而近國之
君畢至鄄幽之會是也後二十年尚未能大合諸侯
救衛邢見存亡繼絶之義明年而遠國之君畢至貫
澤陽榖之會是也其後矜功而不修德楚人滅弦而
不憂江黃伐陳而不救不救陳而責陳不離不安鄭
而必之以兵自是日衰九國叛矣謂晉僖以亂即
位親任季子而二十年安寧
王道歴言五帝三王之治桀紂之暴以及周衰而舉
春秋災異為言又歴舉春秋君臣行事而緫以觀
乎二字條舉而斷之凡連用二十三觀乎字此篇粗
有文法
滅國言春秋失國之君三十一亡國之君五十二主
天地之間根本微者不可遭大風疾雨
服制象劒在左青龍之象刀在右白虎之象軷在前
赤鳥之象冠在首後玄武之象
考功名聖人之為天下興利也其猶春氣之生草也
各因其生之小大其為天下除害也若川瀆瀉之於
海也各隨其勢之傾側
官制象天天之大經三起而成三日而成規三旬而
成月三月而成時三時而成功寒暑與和三而成物
日月與星三而成光天地與人三而成德人之身
有四肢每肢有三節十二節相持而形體立矣天有
四時每時有三月十二月相受而歲數終矣官有四
選每選有三人十二臣相參而事治行矣四選者公
卿大夫士
調均凡衣裳為盖形煖身也然而染五采飾文章者
非以為有益於飬肌膚血氣也將以貴貴尊賢而明
别上下之倫為治也
爵國謂天子千里公侯百伯七十子男五十附庸字
者三十名者二十氏者十五里萬人曰英千人曰
俊百人曰傑十人曰豪
仁義法以仁安人以義正我仁之為言人也義之為
言我也我無之而求諸人我有之而非之人人所不
能受也目弗視不見心弗慮不得雖有天下之至
味弗嚼弗知其旨也雖有聖人之至道弗論弗知其
義也
身之飬莫重於義體莫貴於心飬莫重於義有義者
雖貧能自樂無義者雖富其能自存忘義而徇利以
賤其身而禍其家此非其自為計不忠也知之不能
明也今握棗與錯金示嬰兒嬰兒必取棗而不取金
也握一斤金與千萬之珠以示野人野人必取金而
不取珠也故物之於人小者易知也其於大者難知
也今利之於人小而義之於人大無怪民之皆趨利
而不趨義也固其所闇也
對膠西王越大夫不得為仁正其誼不謀其利明其
道不計其功詐其人而勝之雖有功君子弗為
實性謂性已善不幾於無教性有善姿惟待漸於教
訓而後能為善聖人言善人吾不得見使民性皆善
何為不見也
深察名號隂之行不得于春夏而月之常厭於日光
乍傷乍全天之禁隂如此
五行地出雲為雨氣為風地不敢有其功一歸于天
為人者天云天亦人之曾祖父也
五行為木五行之始水五行之終以相生而言
陽尊隂卑謂天之大數畢於十旬陽氣以正月始出
於地至其功必成也積於十月人亦十月而生
王道通三謂古之造文者三畫而連其中謂之王三
畫者天地人而連其中者通其道
天容謂聖人祖天而行
天辨在人謂隂陽之會遇於南方以中夏遇於北方
以中冬者金木水火各奉所主以從隂陽相與一力
而并功故少陽因木而起助春之生也太陽因火而
起助夏之養也少隂因金而起助秋之成也太隂因
水而起助冬之藏也
隂陽位陽以南方為位北方為休隂以北方為位南
方為休
隂陽終始北方者天之所終始也
隂陽義陽者天之德隂者天之刑
隂陽出入上下春出陽而入隂秋出隂而入陽夏右
陽而左隂冬右隂而左陽
天道無二一而不二者天之行也
煖燠天之道出陽為煖以生之出隂為清以成之
基義謂凡物必有合
四時之副謂煖暑清寒異氣而同功
人副天數謂天德施地德生人德義
同類相勤平地注水去燥就濕均薪施火去濕就燥
五行相勝五行相生五行逆順水治五行並言
隨時施政
治亂五行言相干則災
五行變救云木冰春多雨之類皆以人事救之
五行五事言證應
郊語言事天子之義有缺文
郊義言王者歲一祭天必於正月上辛
郊祭言喪不廢郊祭
四祭四時祭先祖父母此篇云已受命而王必先祭
天乃行王事文王之伐崇是也詩曰濟濟辟王左右
奉璋此文王之郊也周王于邁六師及之此文王之
伐崇也
郊祀言文王受命伐崇又證以文王受命有此武功
順命言天子之義畏天之說
郊事對載漢遣廷尉湯問仲舒郊事問荅
執贄謂鴈有行列之治羔有角而不任類仁殺之不
諦類死義者跪乳類知禮者羊之言猶祥王有似乎
君子
山川頌山則巃嵸&KR1041;□□嵬㠑巍久不崩㢮似仁人
志士水則源泉混混沄沄晝夜不竭或養萬里而必
至
求雨四時各以其日與其方隨其色為土龍闔南門
置水其外而開北門又止雨反北
祭義五榖天所以賜人受賜而薦之宗廟
循天之道天有兩和謂中春中秋
天地之行言服食當順時
威德所生春者天之和夏者天之德秋者天之平冬
者天之威為政不可不察
如天之為隂陽之氣在上天亦在人在天者未嘗滯
鬱在人亦宜行而無留若四時之條條者也
天地隂陽謂天地隂陽木火土金水與人而十人超
然萬物之上最為天下貴
天道施聖人見端而知本得一而應萬
董仲舒傳說春秋事得失聞舉玉杯繁露清明竹
林之属數十篇十餘萬言顔師古注皆其所著書
名本朝崇文緫目繁露七十卷八十二篇與隋唐
志卷目同目謂其義引宏博非出近世然緫以繁
露為名又即用玉杯竹林題篇已疑後人附著矣
及中興舘閣書目止存十卷三十七篇新安程大
昌讀太平寰宇記及杜佑通典見所引繁露語言
今書皆無之因知今書之非本真又讀太平御覽
古繁露語特多御覽太平興國間編葺此時繁露
尚存今遂逸不傳合此三說觀之是隋唐國初繁
露已未必皆董仲舒之舊中興後繁露又非隋唐
國初之繁露矣近世胡尚書榘為萍鄉宰日刊之
縣齋僅此三十七篇而已其後得攻媿楼參政校
定本十七卷八十二篇之舊復全其兄胡槻旣刊
之江東漕司其後岳尚書珂復刊之嘉禾郡齋世
遂以為定本攻媿謂為仲舒所著無疑而取楚莊
篇第一謂為潘氏本有之至於調均一篇萍鄉本
列置第二十五及攻媿再定本乃不及此篇則不
知何說也又程氏謂通典載劒在左青龍象刀在
右白虎象軷在前朱雀象冠在首玄武象謂此數
語今書所無而今書服制象篇此語實具存程氏
以為無之不知又何也愚按今書惟對膠西王越
大夫之問辭約義精而具在本傳餘多煩猥甚至
於理不馴者有之如云宋襄公由其道而敗春秋
責之襄公豈由其道者耶如云周無道而秦伐之
以與殷周之伐並言秦果伐無道者耶如云志如
死灰以不問問以不對對恐非儒者之言如以王
正月之王為文王恐春秋無此意如謂黃帝之先
謚四帝之後恐隆古未有謚如謂舜主天法商禹
主地法夏湯主天法質文王主地法文於理皆未
見其有當如謂楚莊王以天不見災而禱之于山
川不見災而懼可矣禱于山川以求天災豈人情
乎若其謂性有善姿而未能為善惟待教訓而後
能為善謂性已善幾於無教孔子言善人吾不得
而見之而孟子言人性皆善過矣是又未明乎本
然之性也漢世之儒惟仲舒仁義三策炳炳萬世
曾謂仲舒之繁露而有是乎歐陽公讀繁露不言
其非真而譏其不能高其論以明聖人之道且有
惜哉惜哉之歎夫仲舒純儒歐公文人此又學者
所宜審也
黃氏日抄卷五十六
