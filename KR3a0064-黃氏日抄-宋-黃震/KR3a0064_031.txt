黃氏日抄卷三十一宋黃震撰
讀春秋左氏傳
君子曰
周鄭交質周鄭交惡君子曰信不由中質無益也君子
結二國之信行之以禮又焉用質(隠三年)
周天子鄭諸侯也何物君子以二國結信為言及我
伐宋以郜防歸我君子謂鄭莊公於是乎正又其伐
許而處許西偏君子謂鄭莊公於是乎有禮豈盜亦
有道者耶王取鄔劉蔿邘之田于鄭而與鄭人蘇忿
生之田君子謂是以知桓王之失鄭至是則寧罪王
而不罪鄭矣鄭莊公伐周射王中肩春秋初第一罪
人而左氏反第一以為賢可怪也
衛人旱寗莊子曰天其或者欲使衛討邢乎從之師興
而雨
雨乃偶然天豈助虐甚矣寗莊子之逢君而左氏之
好誣也
晉狼瞫能斬秦囚遂以為右箕之役先軫黜之狼瞫怒
其友曰盍死之瞫曰吾未獲死所及彭衙馳秦師死焉
君子謂狼瞫於是乎君子
狼而輕生果君子乎
秦伯伐晉濟河焚舟晉人不出封殽尸而還遂覇西戎
用孟明也君子是以知秦穆之為君也舉人之周也與
人之壹也孟明之臣也其不解也能懼思哉
孟明違父誤君無故行盗賊之行掩鄭取敗自是秦
晉交兵四十餘年使生靈肝腦塗地孟明之罪大矣
秦穆公口一時悔過而心終身遂非偏聽專任之禍
亦烈矣焚舟之役晉特不出秦未嘗勝晉也封尸而
還何救肝腦塗地之靈秦素強西戎素服於秦秦豈
因是而覇是時秦未嘗擾中國舍孟明召禍一事之
外餘亦未嘗與中國一矢相加使當是時信用蹇叔
而不誤用孟明嘗與晉婚姻而不自殘其百姓則其
覇於西戎又豈止如今日所見而已哉
趙穿攻靈公於桃園宣子未出山而復太史書曰趙盾
弑其君以示其朝宣子曰不然對曰子為正卿亡不越
竟反不討賊非子而誰宣子曰嗚呼我之懷矣自詒伊
戚其我之謂矣孔子曰董狐古之良史也書法不隠趙
宣子古之良大夫也為法受惡惜也越竟乃免
弑君之罪無所逃於天地之間而曰越竟乃免左氏
每借君子妄為之辭今又誣吾孔子不其甚乎
襄二十有七年十一月乙亥朔日有食之辰在申司歷
過也再失閏矣
閏不可失也閏再失則差兩月寒暑易矣繼此當益
差可也然而四時未嘗易其序則於何年增為十有
四月而追正之耶
子產謂子太叔曰惟有德者能以寬服民其次莫如猛
太叔不忍猛而寬鄭國多盗太叔悔之攻萑苻澤之盗
盡殺之盗少止仲尼曰善哉政寬則民慢慢則糾之以
猛
孔子曰子為政焉用殺又曰居上不寬吾何以觀之
哉又曰君子威而不猛今左氏謂太叔盡殺而孔子
歎以善哉又謂政寬則民慢慢則糾之以猛是寬不
可臨民而猛焉是主而殺之為快也異乎吾所聞
賢君
衛文公大布之衣大帛之冠務材訓農通商惠工敬教
勸學任方授能元年革車三十乘季年乃三百乘(閔二)
(年)
晉悼公晉人弑厲公迎悼公于京師而立之生十四
年矣曰孤始願不及此抑人之求君使出命也立而
不從將安用我二三子用我今日否亦今日盟而入
逐不臣者七人始命百官施舍己責逮鰥寡振廢滯
匡乏困救灾患禁淫慝薄賦斂宥罪戾節器用時用
民凡六官之長皆民譽舉不失職官不易方爵不踰
德師不陵正旅不偪師民無謗言國以復覇晉侯之
弟揚干亂行於曲梁魏絳戮其僕晉侯怒曰必殺魏
絳羊舌赤曰絳無貳志其將來辭言終魏絳至請居
死公跣而出曰寡人之言親愛也吾子之討軍禮也
寡人有弟不能教訓使干大命寡人之過也子無重
寡人之過與之禮食使佐新軍使盟諸戎修民事田
以時楚子囊伐鄭鄭將從楚子展曰晉君方明四軍
無缺八卿和睦必不棄鄭秦景公乞師于楚將伐晉
子囊曰晉君類能而使之其卿讓於善其大夫不失
守其士競於教其庶人力於農穡商工皂隸不知遷
業晉不可敵事之而後可晉侯歸謀所以息民三駕
而楚不能争(成十八年以後)
楚臣
令尹子文鬭穀於菟為令尹自毁其家以紓楚國之
難
齊大史崔杼弑齊君太史書曰崔杼弑其君崔子殺
之其弟嗣書而死者二人其弟又書乃舍之南史氏
聞太史盡死執簡以往聞既書矣乃還(襄二十五年)
子産子産從政一年輿人誦之曰取我衣冠而褚之
取我田疇而伍之孰殺子産吾其與之及三年又誦
之曰我有子弟子産誨之我有田疇子産殖之子產
而死誰其嗣之
信行
臧僖伯諫觀魚不聽公往觀魚僖伯稱疾不從(隠五年)
晉使解揚如宋使無降楚鄭人囚而獻諸楚楚子厚賂
之使反其言不許三而許之登諸樓車使呼宋人而
告之遂致其君命楚子將殺之對曰受命以出有死
無霣楚子舍之以行
晉祁奚請老晉侯問嗣焉稱解狐其讎也將立之而卒
又問焉對曰午也可於是羊舌職死矣晉侯曰孰可
以代之對曰赤也可於是使祁午為中軍尉羊舌赤
佐之君子謂祁奚於是能舉善矣稱其讎不為謟立
其子不為比舉其偏不為黨(襄三年)
韓宣子殺羊舌虎囚叔向樂王鮒見叔向曰吾為子請
叔向弗應人皆咎叔向叔向曰必祁大夫樂王鮒從
君者也何能行祁大夫外舉不棄讎内舉不失親其
獨遺我乎於是祁奚老矣乘驛而見宣子曰謀而鮮
過惠訓不倦者叔向有焉社稷之固也若之何其以
虎也棄社稷宣子說與之乘以言諸公而免之不見
叔向而歸叔向亦不告免焉而朝(襄二十一年)
公冶公在楚季武子取卞使公冶問璽書追而與之
曰聞守卞者將叛臣帥徒以討之既得之矣敢告公
冶致使而退及舍而後聞取卞公曰欲之而言叛祗
見疏也公至自楚公冶致其邑於季氏而終不入焉
曰欺其君何必使余
杜洩季氏舍中軍四分公室擇其二以書使杜洩告
叔孫於殯曰子固欲毁中軍既毁之矣敢告杜洩曰
夫子惟不欲毁也故盟諸僖閎詛諸五父之衢受其
書而投之既葬而行
子家子昭公伐季氏季氏請以五乘亡弗許子家子
曰君其許之弗聽公孫于齊曰不如早之晉弗從公
薨于乾侯季孫曰吾欲與之從政子家子不見季孫
申包胥初伍員與申包胥友其亡也謂申包胥曰
我必復楚國申包胥曰子能復之我必能興之及昭王
在隨申包胥如秦乞師立依於庭墻而哭日夜不絶
聲勺飲不入口七日秦哀公為之賦無衣九頓首而
坐秦師乃出申包胥以秦師敗吳師於軍祥又戰于
公壻之谿吳師大敗吳子乃歸楚子入于郢王賞申
包胥申包胥曰吾為君也非為身也君既定矣又何
求遂逃賞
季路小邾射以句繹來奔曰使季路要我吾無盟矣
使子路子路辤季康子使冉有謂之曰千乘之國不
信其盟而信子之言子何辱焉對曰魯有事于小邾
不敢問故死其城下可也彼不臣而濟其言是義之
也由弗能(哀十四年在獲麟絶筆之後)
名言
兵猶火也弗戢將自焚(隠四年衆仲云)
為國家者見惡如農夫之務去草焉(隠六年載周任之言)
夫民神之主也是以聖王先成民而後致力於神(桓六年)
匹夫無罪懷璧其罪(桓十年)
師克在和不在衆(桓十一年)卜以決疑不疑何卜(同上)
並后匹嫡兩政耦國亂之本也(桓十八年)
天下之惡一也(莊十二年)
妖由人興(莊十四年)
儉德之共也侈惡之大也(莊二十四年)
國將興聽於民將亡聽於神
宴安酖毒(閔元年)無德而禄殃也(閔二年)
以人從欲鮮濟(僖二十年)
敬德之聚也(僖三十三年)出門如賓承事如祭仁之則也
(同上)
人誰無過過而能改善莫大焉(宣二年)
國饒則民驕佚近寶公室乃貧(成六年)
劉子曰吾聞之民受天地之中以生所謂命也是以有
動作禮義威儀之則以定命也能者養之以福不能
者敗之以取禍(成十二年)
宋人或得玉獻諸子罕子罕弗受曰我以不貪為寶子
以玉為寶若以與我皆喪寶也不若人有其寶(襄十五年)
上所不為而民或為之是以加刑罰焉而莫敢不懲若
上之所為而民亦為之乃其所也又可禁乎(襄二十一年)
生於亂世貴而能貧民無求焉可以後亡(襄二十二年)
辭命
隨季梁對隨侯(莊六年)
夫民神之主也是以聖王先成民而後致力於神故奉
牲以告曰博碩肥腯謂民力之普存也謂其畜之碩大
蕃滋也謂其不疾瘯蠡也謂其備腯咸有也奉盛以告
曰潔粢豐盛謂其三時不害而民和年豐也奉酒醴以
告曰嘉栗旨酒謂其上下皆有嘉德而無違心也所謂
馨香無䜛慝也於是乎民和而神降之福
曹劌敗齊于長勺(莊十年)
齊師伐我公將戰曹劌請見其鄉人曰肉食者謀之又
何間焉劌曰肉食者鄙未能遠謀乃入見問何以戰公
曰衣食所安弗敢專也必以分人對曰小惠未徧民弗
從也公曰犧牲玉帛弗敢加也必以信對曰小信未孚
神弗福也公曰小大之獄雖不能察必以情對曰忠之
属也可以一戰戰則請從公與之乘戰于長勺公將鼓
之劌曰未可齊人三鼓劌曰可矣齊師敗績公將馳之
劌曰未可下視其轍登軾而望之曰可矣遂馳齊師既
克公問其故對曰夫戰勇氣也一鼓作氣再而衰三而
竭彼竭我盈故克之夫大國難測也懼有伏焉吾視其
轍亂望其旗靡故逐之
秦獲晉侯(僖十五年)
秦獲晉侯以歸晉大夫三拜稽首曰君履后土而戴皇
天皇天后土實聞君之言羣臣敢在下風穆姬聞晉侯
將至逆且告曰上天降災使我兩君匪以玉帛相見而
以興戎若晉君朝以入則婢子夕以死夕以入則朝以
死乃舍諸靈臺晉隂飴甥會秦伯盟于王城秦伯曰晉
國和乎對曰不和小人耻失其君而悼喪其親曰必報
讎君子愛其君而知其罪曰必報德以此不和秦伯曰
國謂君何對曰小人慼謂之不免君子恕以為必歸小
人曰我毒秦秦豈歸君君子曰我知罪矣秦必歸君秦
伯曰是吾心也改館晉侯晉侯歸
公子重耳及楚(僖二十三年)
及楚楚子饗之曰公子若反晉國則何以報不榖對曰
子女玉帛則君有之羽毛齒革則君地生焉其波及晉
國者君之餘也其何以報君曰雖然何以報我對曰若
以君之靈得反晉國晉楚治兵遇於中原其辟君三舍
若不獲命其左執鞭弭右属櫜鞬以與君周旋
展喜犒師(僖二十六年)
齊孝公伐我北鄙公使展喜犒師使受命于展禽齊侯
未入竟展喜從之曰寡君聞君親舉玉趾將辱於敝邑
使下臣犒執事齊侯曰魯人恐乎對曰小人恐矣君子
則否齊侯曰室如懸罄野無青草何恃而不恐對曰恃
先王之命昔周公太公股肱周室夾輔成王成王勞之
而賜之盟曰世世子孫無相害也桓公是以紏合諸侯
而謀其不協彌縫其闕而匡救其災昭舊職也及君即
位諸侯之望曰其率桓之功我敝邑用不敢保聚曰豈
其嗣世九年而棄命廢職其若先君何君必不然恃此
以不恐齊侯乃還
鄭伯服楚(宣十二年)
楚子圍鄭克之入自皇門鄭伯肉袒牽羊以逆曰孤不
天不能事君使君懷怒以及敝邑孤之罪也敢不唯命
是聽其俘諸江南以實海濱亦唯命其翦以賜諸侯使
臣妾之亦惟命若惠顧前好徼福於厲宣桓武不冺其
社稷使改事君夷於九縣君之惠也孤之願也敢布腹
心君實圖之左右曰不可許也得國無赦王曰其君能
下人必能信用其民矣庸可幾乎退三十里乃許之平
楚訓國人(宣十二年)
欒武子曰楚自克庸以來其君無日不討國人而訓之
于民生之不易禍至之無日戒懼之不可以怠在軍無
日不討軍實而申儆之于勝之不可保紂之百克而卒
無後訓之以若敖蚡冒篳路藍縷以啟山林箴之曰民
生在勤勤則不匱
鞌之戰(成二年)
晉師歸郤伯見公曰子之力也夫對曰君之訓也二三
子之力也臣何力之有焉范叔見勞之如郤伯對曰庚
所命也克之制也爕何力之有焉欒伯見公亦如之對
曰爕之詔也士用命也書何力之有焉
吕相絶秦(成十三年)
晉侯使吕相絶秦曰昔逮我獻公及穆公相好戮力同
心申之以盟誓重之以昏姻天禍晉國文公如齊惠公
如秦無禄獻公即世穆公不忘舊德俾我惠公用能奉
祀于晉又不能成大勲而為韓之師亦悔于厥心用集
我文公是穆之成也文公躬擐甲胄跋履山川踰越險
阻征東之諸侯虞夏殷周之胤而朝諸秦則亦既報舊
德矣鄭人怒君之疆場我文公帥諸侯及秦圍鄭秦大
夫不詢于我寡君擅及鄭盟諸侯疾之將致命于秦文
公恐懼綏靖諸侯秦師克還無害則是我有大造于西
也無禄文公即世穆為不弔蔑死我君寡我襄公迭我
殽地奸絶我好伐我保城殄滅我費滑散離我兄弟撓
亂我同盟傾覆我國家我襄公未忘君之舊勲而懼社
稷之隕是以有殽之師猶願赦罪于穆公穆公弗聽而
即楚謀我天誘其衷成王隕命穆公是以不克逞志于
我穆襄即世康靈即位康公我之自出又欲闕翦我公
室傾覆我社稷帥我蝥賊以來蕩搖我邊疆我是以有
令狐之役康猶不悛入我河曲伐我涑川俘我王官翦
我羈馬我是以有河曲之戰東道之不通則是康公絶
我好也及君之嗣也我君景公引領西望曰庶撫我乎
君亦不惠稱盟利吾有狄難入我河縣焚我箕郜芟夷
我農功虔劉我邊垂我是以有輔氏之聚君亦悔禍之
延而欲徼福于先君獻穆使伯車來命我景公曰吾與
女同好棄惡復修舊德以追念前勲言誓未就景公即
世我寡君是以有令狐之會君又不祥背棄盟誓白狄
及君同州君之仇讎而我昏姻也君來賜命曰吾與女
伐狄寡君不敢顧昏姻畏君之威而受命于吏君有二
心於狄曰晉將伐女狄應且憎是用告我楚人惡君之
二三其德也亦來告我曰秦背令狐之盟而來求盟于
我昭告昊天上帝秦三公楚三王曰余雖與晉出入余
唯利是視不榖惡其無成德是用宣之以懲不壹諸侯
備聞此言斯是用痛心疾首暱就寡人寡人帥以聽命
唯好是求君若惠顧諸侯矜哀寡人而賜之盟則寡人
之願也其承寧諸侯以退豈敢徼亂君若不施大惠寡
人不佞其不能以諸侯退矣敢盡布之執事俾執事實
圖利之
晉伯州犂在楚望晉軍(成十六年)
楚子登巢車以望晉軍子重使太宰伯州犂侍于王後
王曰騁而左右何也曰召軍吏也皆聚於中軍矣曰合
謀也張幕矣曰虔卜於先君也徹幕矣曰將發命也甚
囂且塵上矣曰將塞井夷竈而為行也皆乘矣左右執
兵而下矣曰聽誓也戰乎曰未可知也乘而左右皆下
矣曰戰禱也
齊師夜遁(襄十八年)
齊師夜遁師曠告晉侯曰鳥烏之聲樂齊師其遁邢伯
告中行伯曰有班馬之聲齊師其遁叔向告晉侯曰城
上有烏齊師其遁
晉大夫與楚孰賢(襄二十六年)
楚伍舉與聲子相善也伍舉奔鄭將遂奔晉聲子將如
晉遇之於鄭郊班荆相與食而言曰吾必復子聲子還
如楚令尹子木問晉大夫與楚孰賢對曰晉卿不如楚
其大夫則賢皆卿材也如杞梓皮革自楚往也維楚有
材晉實用之子儀之亂析公奔晉晉人置諸戎車之殿
以為謀主繞角之役楚失華夏則析公之為也雍子之
父兄譖雍子雍子奔晉晉人與之鄐以為謀主彭城之
役楚失東夷則雍子之為也子反與子靈争夏姬子靈
奔晉晉人與之邢以為謀主通吳於晉教吳叛楚楚罷
於奔命至今為患則子靈之為也若敖之亂賁皇奔晉
晉人與之苗以為謀主鄢陵之役楚師大敗楚失諸侯
則苗賁皇之為也子木曰是皆然矣聲子曰今又有甚
於此椒舉娶於申公子牟子牟得戾而亡君大夫謂椒
舉女實遣之懼而奔鄭引領南望曰庶幾赦余亦弗圖
也今在晉矣晉人將與之縣以比叔向彼若謀害楚國
豈不為患子木懼言諸王益其爵禄而復之聲子使椒
鳴逆之
正考父鼎銘(昭七年)
一命而僂再命而傴三命而俯循墻而走亦莫余敢侮
饘於是鬻於是以餬余口
晉齊投壺(昭十二年)
晉侯以齊侯宴中行穆子相投壺晉侯先穆子曰有酒
如淮有肉如坻寡君中此為諸侯師中之齊侯舉矢曰
有酒如澠有肉如陵寡君中此與君代興亦中之
南蒯(同前)
南蒯將叛季氏其鄉人或知之過之而嘆且言曰恤恤
乎湫乎攸乎將適費飲鄉人酒鄉人或歌之曰我有圃
生之杞乎從我者子乎去我者鄙乎倍其鄰者耻乎己
乎己乎非吾黨之士乎
梁丘據(昭三十年)
齊景公曰唯據與我和夫晏子對曰據亦同也焉得為
和君所謂可而有否焉臣獻其否以成其可君所謂否
而有可焉臣獻其可以去其否今據不然君所謂可據
亦曰可君所謂否據亦曰否
梗陽之獄(昭二十八年)
梗陽人有獄魏戊不能斷以獄上其大宗賂以女樂魏
子將受之魏戊謂閻没女寬曰主以不賄聞於諸侯若
受梗陽人賄莫甚焉吾子必諫皆許諾退朝待於庭饋
入召之比置三嘆既食使坐魏子曰吾聞惟食忘憂吾
子置食之間三嘆何也同辭而對曰或賜二小人酒不
夕食饋之始至恐其不足是以嘆中置自咎曰豈將軍
食之而有不足是以再嘆及饋之畢願以小人之腹為
君子之心屬厭而已獻子辭梗陽人
伍員肄楚(昭三十年)
若為三師以肄焉一師至彼必皆出彼出則歸彼歸則
出楚必道敝亟肄以罷之多方以誤之既罷而後以三
軍繼之必大克之闔廬從之楚於是乎始病
夾谷之會(定公十年)
公會齊侯于夾谷孔子相犂彌言於齊侯曰孔子知禮
而無勇若使萊人以兵劫魯侯必得志焉齊侯從之孔
子以公退曰士兵之兩君合好而裔夷之俘以兵亂之
非齊君所以命諸侯也裔不謀夏夷不亂華俘不干盟
兵不偪好於神為不祥於德為愆義於人為失禮君必
不然齊侯聞之遽辟之
季孫問田賦使(哀公十一年)
季孫欲以田賦使冉有訪諸仲尼仲尼曰某不識也三
發卒曰子為國老待子而行若之何子之不言也仲尼
不對而私於冉有曰君子之行也度於禮施取其厚事
舉其中斂從其薄如是則以丘亦足矣若不度於禮而
貪冒無厭則以田賦將又不足且子季孫若欲行而法
則周公之典在若欲苟而行又何訪焉(傳文元有弗聽二字然以為冉)
(有弗聽則非義以為季孫弗聽合言冉有復命而後可)
葉公定白公勝之亂(哀十六年)
楚太子建在鄭暴虐於其私邑又適晉與晉謀襲鄭鄭
人殺之其子勝在吳子西欲召之葉公曰吾聞勝也詐
而亂無乃害乎子西曰吾聞勝也信而勇葉公曰吾聞
勝也好復言而求死士殆有私乎復言非信也期死非
勇也弗從召之使處吳竟為白公請伐鄭未起師晉人
伐鄭楚救之勝怒遂作亂殺子西子期於朝葉公在蔡
至及北門或遇之曰君胡不胄國人望君如望慈父母
焉賊之矢若傷君是絶民望也乃胄而進又遇一人曰
君胡胄國人望君如望歲焉日日以幾若見君面是得
艾也而又掩面以絶民望不亦甚乎乃免胄而進遇箴
尹固帥其屬使與國人攻白公白公奔山而縊國寧乃
使寧為令尹使寬為司馬而老於葉
文句
公入而賦大隧之中其樂也融融姜出而賦大隧之外
其樂也洩洩(隠元年)
山有木工則度之賓有禮主則擇之(隠十一年)
楚之羸其誘我也(桓六年)民餒而君逞欲(同上)
一鼓作氣再而衰三而竭(莊十一年)
禹湯罪已其興也勃焉桀紂罪人其亡也忽焉(並同上)
物莫能兩大(莊二十二年)非此其身在其子孫(同上)
本必先顛而後枝葉從之(閔元年)
心苟無瑕何恤乎無家(同上)
是天奪之鍳而益其疾也(僖二年)
君處北海寡人處南海唯是風馬牛不相及也不虞君
之涉吾地也(僖四年)君其問諸水濱(同上)
一薰一蕕十年尚猶有臭(僖四年)
一之謂甚其可再乎(僖五年)神其吐之乎(同上)
既不能強又不能弱(僖七年)知臣莫若君(同上)
天威不違顔咫尺(僖九年)
欲加之罪其無辭乎(僖十年)
神不歆非類民不祀非族(同上)幣重而言甘誘我也(同上)
天災流行國家代有救災䘏鄰道也(僖十三年)
皮之不存毛將安傅(僖十四年)君其悔是哉(同上)
歲云秋矣我落其實而取其材(僖十五年)
蠭蠆有毒而况國乎(僖二十二年)
所不與舅氏同心者有如白水(僖二十四年)
况貪天之功以為己力乎(同上)
宋先代之後也於周為客天子有事膰焉有喪拜焉(同上)
師直為壯(僖二十七年)一日縱敵數世之患(僖三十二年)
武夫力而拘諸原婦人暫而免諸國(僖三十三年)
臯陶庭堅不祀忽諸(文五年)
敵惠敵怨不在後嗣(此止可言敵怨)
葛藟猶能庇其本根(文七年)庇焉而縱尋斧焉者(同上)
言猶在耳而棄之若何(同上)
同官為僚吾嘗同僚敢不盡心子(同上)
趙衰冬日之日也趙盾夏日之日也(同上)
不有君子其能國乎(文十四年)
履士會之足于朝(文十三年)子無謂秦無人(同上)
已則無禮而討於有禮者曰女何故行禮(文十五年)
我能往寇亦能往(文十六年)
畏首畏尾身其餘幾(文十七年)鋌而走險急何能擇(同上)
見無禮於君者誅之如鷹鸇之逐鳥雀也(文十八年)
口衆我寡(宣二年)卜世三十卜年七百(宣三年)
若敖氏之鬼不其餒而(宣四年)
牽牛以蹊人之田而奪之牛牽牛以蹊者信有罪矣而
奪之牛罰已重矣吾儕小人所謂取諸其懷而與之
也(宣十一年)
見可而進知難而退(宣十二年)參之肉其足食乎(同上)
舟中之指可掬也宵濟亦終夜有聲文止戈為武
三軍之士皆如挾纊河魚腹疾(並宣十二年)
復室其子(以女妻之宣十四年)雖鞭之長不及馬腹(宣十二年)
敝邑易子而食析骸以爨雖然城下之盟有以國斃不
能從也(宣十五年)
我無爾詐爾無我虞(同上)
所不此報無能涉河(宣十七年)
當其時不能治也後之人何罪(宣十八年)
唯器與名不可以假人(成二年)
克於先大夫無能為役(同上)
欲勇者賈余餘勇(成二年齊高固)滅此而朝食(同上齊侯)
請收合餘燼背城借(一成二年)
非我族類其心必異(成四年)
人各有能有不能(又定五年成六年)
聲伯之母不聘穆姜曰吾不以妾為姒(成十二年)
争尋常以盡其民(成十二年)
善人天地之紀(成十五年)盗憎主人(同上)
不可以當吾世而失諸侯(成十六年欒武子云)
惟聖人能内外無患自非聖人外寧必有内憂(成十六年)
用我今日否亦今日(成十八年晉悼公云)不能辨菽麥
(同上)
所獲不如所亡(哀三年楚子重)惟善故能舉其類(哀三年)
公登亦登(襄七年)吾子其少安(同上)
俟河之清人夀幾何(襄八年)
誰敢幾譬於草木寡君在君君之臭味也(襄八年)
衆怒難犯專欲難成(襄十年)
篳門圭竇之人而皆陵其上其難為上矣(同上)
政以賄成(同上)
譬如捕鹿晉人角之諸戎掎之(襄十四年)
惟余馬首是瞻(同上)無神何告若有不可誣也(同上)
或推之或輓之(同上)盖之如天容之如地(同上)
天之愛民甚矣豈其使一人肆於民上(同上)
子有令聞而美其室非所望也(襄十五年)
朝不及夕引領西望曰庶幾乎比執事之間恐無及也
(哀十六年)
澤門之晳實興我役邑中之黔實慰我心(襄十七年)
吾儕小人皆有闔廬以辟燥濕寒暑(同上)
吾淺之為丈夫也(襄十九年)小國之仰大國也如百榖
之仰甘雨焉(同上)
深山大澤實生龍蛇(襄二十一年)先二子鳴(同上)
二子者譬於禽獸臣食其肉而寢其皮矣(晉州綽言齊殖綽許郭最)
(並襄二十一年)
雨過御叔(襄二十二年)譬諸草木吾臭味也而何敢差池(同上)
所謂生死而肉骨也(同上)
美疢不如藥石夫石猶生我疢之美其毒滋多(襄二十三年)
夫鼠晝伏夜動(同上)
死而不朽(襄二十四年)
何沒沒也將焉用賄象有齒以焚其身賄也(襄二十四年)
部婁無松柏(同上)
今大國多數圻矣若無侵小何以至焉(襄二十五年)
言之無文行而不遠(同上)政如農功(同上)
他日吾見蔑之面而已今吾見其心矣(同上)
頷之而已(襄二十六年)
上其手曰夫子為王子圍寡君之貴介弟也下其手曰
此子為穿封戍方城外之縣尹也誰獲子(襄二十六年)
天生五材民並用之廢一不可誰能去兵(襄二十七年)
崔之薄慶之厚也(同上)
日其過此也(襄二十八年)數日國遷朝焉(同上齊慶封遷于盧蒲嫳氏)
車甚澤人必瘁(同上)非惡富也恐失富也(同上)
松柏之下其草不殖(襄二十九年)何必瘠魯以肥杞(同上)
猶未能操刀而使割也其傷實多子有美錦不使人
學製焉人心不同如其面焉有威而可畏謂之
威有儀而可象謂之儀(並襄三十一年)
譬諸農夫是穮是蓘雖有饑饉必有豐年(昭元年)
人之有牆以蔽惡也牆之隙壞誰之咎也
微禹吾其魚乎賈而欲贏而惡嚻乎(並昭元年)
國於天地有與立焉翫歲而愒日(翫愒皆貪也並昭元年)
周禮盡在魯矣(昭二年)
以家量貸而以公量收之(昭二年)於臣侈矣(同上)
仁人之言其利溥哉非宅是卜唯鄰是卜
在楚猶在晉也(並同上)
余髮如此種種彼其髮短而心甚長其或寢處我矣
(同上)
又弱一个焉(同上)
無瑕者可以戮人(昭四年)作法於凉其敝猶貪(昭四年)
是儀也不可謂禮(昭五年)
其父析薪其子弗克負荷(昭七年)
可弔也而又賀之(昭八年)
我在伯父猶衣服之有冠冕木水之有本原民人之有
謀主也伯父若裂冠毁冕拔本塞原專棄謀主雖夷狄
其何有余一人(昭九年)
五大不在邊五細不在庭末大必折尾大不掉(昭十一年)
左史倚相能讀三墳五典八索九丘(昭十二年)祈招之
詩(同上)
斬之蓬蒿藜藋而共處之(昭十六年)
天道遠人道邇(昭十八年)夫學殖也不學將落(同上)
室於怒市於色(昭十九年)祝有益也詛亦有損雖其
善祝豈能勝億兆人之詛(昭二十年)
先人有奪人之心(文七年)
叔孫所館者雖一日必葺其牆屋去之如始至
婺不恤其緯而憂周室之隕為將及焉(昭二十四年)
幾如是而不及郢(同上)
防山以水之(昭三十年)
閔閔焉如農夫之望歲(昭三十二年)
三后之姓於今為庶將室之(定九年)
三折肱知其為良醫(定十三年)
富而不驕者鮮吾惟子之見(同上)
越十年生聚而十年教訓二十年之外吳其為沼乎(哀元)
(年)
民保於城城保於德(哀七年)
鳥則擇木木豈能擇鳥(哀十二年)
天或者以陳氏為斧斤既斵喪公室而他人有之不可
知也(哀十五年子路)
菟裘(邑名隠公曰吾將老焉)蝥弧(旗名隠十一年)越席(注結草桓元年)魚麗
之陣(注司馬法車戰二十五乘為偏以車居前以伍次之承偏之隙而彌縫闕漏此盖魚麗陣)
(桓五年)日官日御(天子有日官諸侯有日御皆典歷數者桓十七年)噬臍(莊六)
(年後君噬臍若齧腹臍喻不及也)瓜時(瓜時而往及瓜而代莊八年)肉食者鄙
(莊十年)臯比(莊十年蒙臯比而先犯之注虎皮音毘)絰皇(冡前闕莊十九年)卜
夜(臣卜其晝未卜其夜莊二十二年)于飛(鳳凰于飛和鳴鏘鏘注雌雄俱飛同上)未
亡人(寡婦自稱莊二十八年)兩社(周社亳社兩社之間朝廷執政所在閔二年)魚
軒(夫人車以魚皮為飾閔二年)扉屨(扉草屨傳四年)書雲物(僖五年)唇亡
齒寒(僖五年)均服(僖五年均服振振注戎事上下同服)内子(以叔隗為内子注卿)
(之嫡妻僖二十四年)效尤(尤而效之罪乂甚焉同上效尤禍也文元年)隧(闕地通路曰隧)
(王之葬禮也諸侯皆年懸柩而下僖二十四)詰朝(平旦僖二十七年)三舍(同上)館穀
(晉師三日館穀同上)昌歜(昌蒲葅歜在感反僖三十年)形鹽(形象虎同上)墨衰
絰(僖三十二年)取節(采葑采菲無以下體君取節焉可也僖三十二年)焚舟(文三)
(年)瑞節(節信也文十一年)八元八愷(文十八年)于思(于思于思多鬚之貌)
(二宣年)食指(食指第二指宣三年)染指(同上)狼子野心(同上)丁寧(著於)
(丁寧註鉦也同上)於菟(楚人謂乳穀謂虎於菟同上)治命(宣十五年魏顆)折俎
(宣十六年)繁纓(馬飾年成二)摩筓(山名成二年)承乏(攝官承乏成二年)五
伯(成二年)浹辰(十二日也成九年)肓之上膏之下(肓鬲也心下為膏成)
(十年)外弟(成十一年)外妹(同上)三肅(三肅使者而退成十六年)拜嘉(哀三)
(年)始髽(哀四年狐駘之戰)羣不逞(哀十年)若而人(哀十二年)勇爵
(襄二十一年齊莊公)班荆(布荆坐地襄二十六年)桃茢(茢黍&KR1241;巫以拔殯襄二十九年)
委禽(别委禽焉昭元年)亢宗(昭元年大叔曰吉不能亢身焉能亢宗亢蔽也)三老
(杜云八十以上上中下夀也服云工老商老農老也昭三年)不相能(昭元年)參商
(閼伯主辰為商星實沈主參)六氣(隂陽風雨晦明同上)爽塏(昭二年)敖(王欲敖叔)
(向以其所不知而不能昭五年)六物(歲時日月星辰昭九年)弁髦(豈如弁髦而因以敝)
(之注童子垂髦三加冠而棄其始冠昭八年)疾日(疾惡也紂以甲子喪桀以乙夘亡故國君)
(以為忌日)供養(供養三德為善昭十二年)受羹反錦(昭十二年叔向)末减(同上)
利市(爾有利市寶賄我勿與知昭十六年)尤物(尤物是以移人尤暴也昭二十八年)不
颺(公子少不颺同上)豢龍(昭二十九年)執紼(三十年)飲酒私出(避酒)
(定二年)旋(夷射姑旋馬注小便也定三年)共二(共二職定四年)繁弱(大弓名同上)
燧象(定四年)九頓(九頓首而坐定四年)客氣(定八年陽歷云)執牛耳(同上)
竹刑(鄭駟歂殺鄧折而用其竹刑)鬱攸(火氣哀三年)石田(得志於晉猶獲石田)
(也哀十一年)庚癸之呼(吳申叔儀乞糧於公孫有山氏對曰若登首山以呼曰庚癸乎)
(則諾注軍中不得出糧故為私隠庚西方主穀癸北方主水)桐汭(哀十五年注在宣城廣德)
(縣西南)虎幄(衛侯為虎幄于藉圃哀十六年)始食(幄城而饗之也同上)紫衣(注紫)
(衣君服同上)魯臯(歌曰魯人之臯數年注臯綏也哀二十一年)甬東(注句章縣東海)
(中洲之一哀二十二年)彌甥(彌遠也康子父之舅氏故稱彌甥哀十三年)乞靈(哀二)
(十四年)解韈(褚師聲子韈而登席公怒注古者見君解韈二十五年)戟手(公戟其手)
(注徒手屈用如戟形同上)從孫甥(姊妹之孫為從孫甥同上)衣製(製雨衣也哀二十七)
(年)
左氏雖依經作傳實則自為一書甚至全年不
及經文一字者有之焉在其為釋經哉經與傳
等夷相錯經所不書者傳亦竊效書法以附見
其間其僭而不知自量亦甚矣若夫浮誇而雜
品藻不公又在所不論也然因其舍經而别載
行事可以騐其曾見當時國史故讀春秋者不
可以廢左氏左氏杜預以為左丘明啖助始考
其不然或曰左丘複姓非此左氏又或以為楚
左史之後云
讀春秋公羊傳
何
春者何歲之始也王者孰謂謂文王也
謂春為歲始是也謂王為文王非也文王未嘗稱王
也未嘗班正朔於天下也王時王也
隠之立為桓立也桓何以貴母貴也
隠與桓皆庶也隠長當立而欲遜桓者過乎厚也隠
實魯君非為桓攝也桓之母繼室非貴也
鄭伯克段于鄢克之者何殺之也
克力勝之也非殺也後此十餘年段尚餬其口於四
方
公子益師卒何以不日遠也所見異辭所聞異辭所傳
聞異辭
何休注所見者昭定哀已與父時事也所聞者文宣
成襄王父時事所傳聞者隠桓莊閔僖高祖曾祖時
事也愚按此說是也遠則或不盡知也以不日起凡
例者鑿也
君子大居正
大居正三語春秋要旨也
有年何以書以喜書也
以有年為喜者是也謂不當有而書異者非人情也
祭仲者何鄭相也何以不名賢也何賢乎祭仲以為知
權也(以上桓公)
祭仲擅鄭賣其君以利其身公羊氏反賢其知權故
誤謂權者反於經
夫人孫于齊其言孫于齊何念母也
夫人親預弑其君而不敢歸未見莊姜念母之事
紀侯大去其國滅也不言齊滅之為襄公諱也春秋為
賢者諱何賢乎襄公復讎也
人殺其父子不與共戴天此復讎之說也設如公羊
言襄公九世祖見烹乎周是天王殺之也非紀之鼻
祖殺之也謂譖言無形也非殺者比也九世矣無滅
國以報言語之怨者也古者報怨不在其後後之人
何罪公羊又曰雖百世可也此謬論也齊無此心不
過吞滅小國耳
桓公之信著乎天下自柯之盟始(以上莊公)
公羊謂不背曹沬之盟者也然此戰國之說也齊威
方以禮合諸侯寧有是事春秋之所不書不可信也
城楚丘桓公城之曷為不言桓公城之不與諸侯專封
也
始封衛者周也周衰狄侵衛齊合諸侯為城楚丘以
遷之使避狄耳非封也
葵丘之會桓公震而矜之叛者九國
震而矜之有矣叛者九國未見其事據左氏則逃者
鄭伯爾
荀息可謂不食其言矣
荀息從君於昏而陷其二子於死地所謂好信而不
好學者也何賢之有
襄公不鼓不成列雖文王之戰亦不過此也(以上莊公)
宋襄狂愚殺鄰國之君代牲而反欲以不鼓不成列
為仁文王曾有是否乎而誣之也
吳楚之君不書葬辟其號也(宣十八年)
釋經如此義曉然矣非凡例比
舍中軍者何復古也(昭五年)
魯作三軍三家三分公室也作中軍季氏以公室為
名於三軍之外立中軍也今其舍中軍是四分公室
季氏兼有其二舍中軍之軍亦為季氏之有也作中
軍正為今舍中軍設借公室之名以立中軍既而舍
之則幷為己有也公羊以為復古何也
辭命
楚宋之平
楚莊王圍宋軍有七日之糧盡此不勝將去而歸於是
使司馬子反乘堙而窺宋城宋華元亦乘堙而出見之
司馬子反曰子之國何如華元曰憊矣曰何如曰易子
而食之析骸而㸑之司馬子反曰甚矣憊雖然吾聞之
也圍者柑馬而秣之使肥者應客是何子之情也華元
曰吾聞之君子見人之厄則矜之小人見人之厄則幸
之吾見子之君子也是以告情于子也司馬子反曰諾
勉之矣吾軍亦有七日之糧爾盡此不勝將去而歸爾
揖而去之反于莊王莊王曰何如司馬子反曰憊矣曰
何如曰易子而食之析骸而炊之莊王曰嘻甚矣憊雖
然吾今取此然後歸爾司馬子反曰不可臣已告之矣
軍有七日之糧爾莊王怒曰吾使子往視之子曷為告
之司馬子反曰以區區之宋猶有不欺人之臣可以楚
而無之乎是以告之也莊王曰諾舍而止雖然吾猶取
此然後歸爾司馬子反曰然則君請處于此臣請歸爾
莊王曰子去我而歸吾孰與處于此吾亦從子而歸爾
引師而去故君子大其平乎已也(宣十五年)
季札讓國(襄二十九年)
謁也餘祭也夷昧也與季子同母者四季子弱而才兄
弟皆愛之同欲立之以為君謁曰今若是迮而與季子
國季子猶不受也請無與子而與弟弟兄迭為君而致
國乎季子皆曰諾故諸為君者皆輕死為勇飲食必祝
故謁也死餘祭也立餘祭也死夷昧者立夷昧者死則
國宜之季子者也季子使而亡焉僚者長庶也即之季
子使而反至而君之闔廬曰先君之所以不與子國而
與弟者凡為季子故也僚惡得為君於是使專諸刺僚
而致國乎季子季子不受曰爾弑吾君吾受爾國是吾
與爾為篡也爾殺吾兄吾又殺爾是父子兄弟相殺終
身無己也去之延陵終身不入吳國
愚按公羊形容札之讓甚理而文然爾殺吾兄之語
非也夷昧者兄則僚乃札兄之子光殺僚非殺札之
兄也光之弑立札為之使東諸侯又後此四十餘年
當哀公十一年札尚能為吳帥師救陳則札終身不
入吳國之語亦非也公羊此論為哀二十九年季札
來聘而發也然去之十八年當昭公十五年夷昧方
卒又去十二年當昭公二十七年吳光方弑其君僚
則此言僚立而闔廬刺之以致國乎季子者皆非也
公羊徒聞季札讓國之賢而粉藻之然言而不實自
有不掩焉者可戒也今姑以其文錄
文句
王人者何微者也曷為序乎諸侯之上先王命也
山川有能潤千百里者天子秩而祭之觸石而出膚寸
而合不崇朝而徧雨乎天下者唯泰山耳河海潤乎
千里(僖三十一年)
匹馬隻輪無返者(同上)
緣民臣之心不可一日無君緣始終之義一年不二君
(成九年)
周公拜乎前魯公拜于後(文十三年)
君子之善善也長惡惡也短惡惡止其身善善及其子
孫(昭二十年)
獻公曰吾欲攻虢則虞救之攻虞則虢救之荀息曰用
臣之謀今日取虢明日取虞爾請以屈産之乘垂棘
之白璧往必可得也寶出之内藏藏之外府馬出之
内廐繫之外廐爾(僖二年)
壹戰不勝請再再戰不勝請三(成二年)
宰木(僖三十三年若爾之年者宰上之木拱矣)諼(成三年為諼也注諼詐也)河曲(文二)
(十年河千里而一曲)筍(文十五筍將而來也注名編輿齊魯以此名之曰筍)喪娶(宣元年)
今將(昭元年陳侯之弟招殺世子偃師大夫相殺稱人此其稱名氏以殺何言將自是試君也)
(今將爾曷為與親弑者同人臣無將將則必誅焉)
此傳公羊高作也高齊人世稱其授經于子夏
分春秋為三世以所見所聞傳聞為别宜不苟
者而所載事跡人名地里間與左氏不同左氏
及見國史故依之以釋經公羊不知何所主而
然意亦别有紀載之書而集之歟世遠不知孰
是若以次而言且當據左氏爾然諸儒之主公
穀者不于其事而于其義也公羊大居正之語
固可謂能執其義之要者至謂權為反經謂百
世可以復讎則非義已甚而亂之萌也迹其所
釋皆經未嘗舍經而為之文此視左氏之僭為
賢文雖不及左氏之核而明白則過之注者何
休詳於制度
讀春秋穀梁傳
何
鄭伯克段于鄢克者何能也何能也能殺也
穀梁謂克為能是春秋書鄭伯能段于鄢也文乎否
耶既又繼之曰能殺也是克為歇後是殺為言外意
也然乎否耶
文句
禮送女父不下堂母不出祭門諸母兄弟不出闕門父
戒之曰謹慎從爾舅之言母戒之曰謹慎從爾姑之
言諸母般申之曰謹慎爾從父母之言(桓二年)
孔子曰聽遠者聞其疾而不聞其舒望遠者察其貌而
不察其形立乎定哀以指隠桓隠桓之日遠矣夏五
傳疑也(桓十四年)
泓之戰復雩之耻也雩之耻宋襄公有以自取之伐齊
之喪執滕子圍曹為雩之會不顧其力之不足而致
楚成王成王怒而執之故曰禮人而不答則反其敬
愛人而不親則反其仁治人而不治則反其知過而
不改文之是之謂過襄公之謂也古者被甲嬰胄非
以興國也則以征無道也宋公與楚戰于泓水之上
衆敗身傷七月而死(僖二十二年)
季孫行父秃晉郤克𦕈衞孫良夫跛曹公子手僂同
時而聘於齊齊使秃者御秃者使𦕈者御𦕈者使跛
者御跛者使僂者御僂者蕭同姪子處臺上而笑之
聞於客客不悅而去相與立胥閭而語移日不解齊
人有知之者曰齊之患必自此始矣(成元年)
天有山天崩之天有河天壅之雖召伯尊如之何(成五年)
誥誓不及五帝盟詛不及三王交質子不及二伯(隠八年)
德厚者流光(僖十五年)
二伯(桓文)佚宕(長狄佚宕中國注佚猶更也文十一年)身橫九畝(叔孫得臣)
(敗狄于鹹射其目身横九畝斷其首而載之眉見干軾文十一年)緩帶(一人有孑三人緩帶)
(文十八年)粲笑(軍人粲然皆笑昭四年)天疾(有天疾者兩足不能相過齊謂之綦楚謂)
(之跛衛謂之䡊昭二十年)祝髮(祝髮文身哀十三年)
此傳穀梁赤作也赤魯人云亦授經於子夏故
其言經略與公羊同其云立乎定哀以指隱桓
隠桓之日遠矣者亦公羊分世言經之意也公
羊以妾母夫人為禮而穀梁黜之公羊以宋襄
之師文王不是過而穀梁非之所見似又過於
公羊然舉大體言則視公羊又寂寥矣注者范
寗亦頗簡明
杜預注左氏獨主左氏何休注公羊獨主公
羊惟范寗不私於穀梁而公言三家焉如曰
左氏以鬻拳兵諫為愛君文公納幣為用禮
是人上可得而脅居喪可得而婚也穀梁以
衛輙拒父為尊祖不納子糾為内惡是為子
可得而叛仇讐可得而容也公羊以祭仲廢
君為行權妾母稱夫人為合正是神器可得
而闚嫡庶可得而齊也又曰左氏豔而富其
失也誣穀梁清而婉其失也短公羊辨而裁其
失也俗凡皆確論云
黃氏日抄卷三十一
