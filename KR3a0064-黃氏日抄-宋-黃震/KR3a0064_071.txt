黃氏日抄卷七十一宋黃震撰
申明(二)
初任諸司差委事
權華亭縣申嘉興府辭修田塍狀
伏凖使帖備凖省劄指揮差官監修田岸仰見為民懇
切纖悉預備之意某下邑小吏奉承唯謹何敢容喙然
有鄙見若不申明隱情惜已自同寒蟬豈惟負使府是
亦負朝命竊見本縣管下圍田盡在西鄉見今茫茫尚
成巨浸未可施工向後水退各有田主自係已事何待
官司監督縱使官吏到鄉不過於官河上經行一遭取
鄉保責狀一紙而去僻村小港何緣遍及坐守監視恐
無此理縱一處可監其餘凡幾鄉幾圍安得一一而監
之古有田畯之官固可往來阡陌與民無間時異事殊
百姓畏官如虎凡欲利之適以害之今歲荒歉被害最
甚諸司重疊差官檢澇諸鄉勸分撞場旁午耆保以上
迎接不暇吏卒之擾為官者兩耳目尚檢柅不及或所
差不得其人則其為擾朝廷又安得而知惟有省事即
是便民除此以外更無他說况田岸之事小水利之事
大田岸之事在民在民者在官不必慮水利之事在官
在官者在民不得為必欲利民使之蒙福則莫若講求
水利之大者竊考本縣圖志南北東西各有放水之處
東以蒲匯通大海西以大盈浦通吳松江南至通波塘
直至極北亦通吳松江此華亭所以常熟道自小人妄
獻利便將泄水之地塞為沙田朝廷不知一時聽信安
邊所所得毫末而華亭一縣多被渰没公私交病所失
甚多今若凖舊開浚則百姓自然利頼其為修田岸也
大矣如蒙申請捨田岸之小而修水利之大不勝幸甚
或朝論已定不可挽回則乞止照坐下指揮就本府自
行差官在本縣不敢干預其說有六州縣皆守民社不
敢違法遠出一也縣與郡官共事則得相容庇委涉妨
嫌二也趙知縣恩出鄉勸分縣事盡廢無以供發本府
板帳苗米幾誤軍糧今不可再三也憲司差委專令勸
分日夜䟎趣尚未全備饑民嗷嗷滿市又日日親自煑
粥以救之不可刻離四也得合虚帳欺罔朝廷某雖死
不敢五也省劄止令各郡差官使判亦不曾差委本縣
而吏文行移輙私添知縣躬親同往之語是不關朝廷
不關使府而吏筆輙得以行其權為他日督責誅求張
本吏奸不可縱六也如前之說則控申朝省别議施行
為上如後之說則自行差官不涉縣道次之更有一說
雖平而實簡但鏤榜曉諭圍田人戶趁今農隙作急發
本修築水壞之岸以備將來差官點橦則人戶自然盡
力豈不簡而易行
權華亭縣申倉司乞米賑饑狀
照對本縣元行勸分止糶有錢糴米之家應水壞廬舍
蕩析流離死亡相枕者全不曾念及某近凖提刑司差
來捄荒目擊餓莩滿途縣無粒米分文可以救之上戶
因勸分之初减價太甚糶數且不肯認無緣可更創出
名色今其白出米斛賑救某一時作急盡出已俸倡率
煑粥兼出下俚之計效尤浮屠家作䟽頭緣化請學職
以化士夫人家請寺僧以化街坊市戶且揭榜通衢救
得一人是一人救得一日是一日不可過慮將來自壞
善心以立視吾天民之死隨荷人心響應見已夾截空
寺鋪蘆蓆稻草分男女堂止宿六七百人元初雖說救
一日是一日若救不到頭其實何補就食漸衆來日方
長凛然後憂呌地號天别無門路仰惟提舉判府國史
吏部視飢由已全活一路華亭鄉落貧民亦曾受惠賑
米八千石獨此等流落餓夫不在本村未霑顆粒敢瀝
危忱仰干大造乞賜那撥義倉米二百石分撥華亭興
聖南禪兩寺粥局接續救活且使人心感動樂施者衆
則繼自今凡活一命以上皆上臺之賜某無任激切俟
命之至
權長洲縣申平江府乞添放水傷状
照對某恭凖使命本為勸分既兼攝邑之名併負催科
之累一已之勞苦固非所憚百姓之疾苦何忍不言然
此財計所關頗於大府有礙躊躇屢日冒昧一鳴惟仁
慈痛察今歲本縣被水苗田先蒙朝廷全放計苗一萬
二千七百餘石續凖蠲放一分計苗一千二百七十餘
石則是其間一萬一千餘石之米已放而復催人戶素
恃朝廷仁厚不信有此前後牴牾之事見經轉運司以
上官司處處陳乞以俟恩命之復還雖朝省指揮區處
至再决無又改之理而人心癡望更不肯將顆粒就縣
道送納非不催逼惟有喧訴使縣道官吏更無顔以對
無辭以答此事若以民情言之被水去處委多全没某
屢行河港實所親見無苗而使納苗不惟事理不順亦
使何所從出况檢澇之官重疊旁午自秋入冬田里騷
然亦庶幾澇傷上聞今日之擾我者他日必有以大濟
我也今乃反使顆粒無收之地白輸價直陪貴之苗前
此檢放徒成虚擾揆之人情眞有難強者若以官司事
體言之則倉庫皆空用度方闊常年全收猶且支遣不
敷今更放多則郡計豈不愈見狼狽兼之軍食民食兩
事適併别無措置之方惟苗税力出在衆勢亦只得且
令人戸以荒熟處相補偃納且已有放未為不恤然而
官司之苦人戸誰知人戶之苦官司當察使朝廷無續
放一分之說則元放之數在州府安得不行况今浙右
三郡之災猶幸平江為輕惟本縣渰没處稍多向設不
幸如安吉等郡管下全沒又將何所取苗今亦只得以
民情郡計兩權其宜或於朝廷續放一分之外更與寬
之一分則民拜一分之賜自古恤災之政惟寬租减賦
為先今雖適當郡計築底事動掣肘尚且幹無為有煮
粥散米街市之民歡聲雷動况農民根本之事又豈可
不量與斟酌若曰朝廷止放一分在州府不當擅自增
放則朝廷元曾盡放擴廣上恩消弭民怨此正為君牧
民之責非專擅也量減有恩人必速納其視今來強迫
而未應正亦未為失利某人微位下不敢僣越盡言仰
恃大府寬恤之仁親見人戶號訴之苦輙轉以上聞無
任俯伏俟命之至
權長洲縣申修齋王尚書乞免再造帳册(並辛酉)
昨晩恭凖使牒備奉省劄行下令本縣再分類造水傷
帳册某照得此項本縣近方造訖書寫裝背半月而後
辦所費凡三千七百餘貫納册之費不預焉公人無緣
白陪此錢無非出於被水鄉民向也擾之彼猶望其放
苗也今苗既不放官司復以此擾之可乎縱使今來開
申細名即是向來混申細名既不要放苗米又不再散
賑濟不知關防州縣欺瞞何事而多事若此一言以蔽
之不過上司公吏欲得納帳册常例錢耳先生清直之
名聞天下受知君相如此深厚欲望點對回申毋重為
民困
入提刑司幕乞疎决(余鰲)
誤蒙收錄莫知報稱惟有忠告或可少裨萬分自今隆
冬在即囚繫者衆先生憂勞於其上而小民不及知小
民怨謗於其下而先生不及聞為今之計其策有三其
一先將平江府在城四獄四廂及&KR2463;栅等處見收人有
小節不圓及追證未備並與决遣其二監贓所欠不多
及元監數少人並押發其三前政詞訴今任不曾再訴
者並與刷類倚閣行此三者自然謗議立息師言允穆
矣某僣越萬罪
總所差踏江北三沙圍田回幕申提刑司狀
某近凖總領所差踏常州江北三沙圍田十月二十一
日至魏村問統兵官趙喜龍借水哨馬舡渡江就訪軍
舡事體乃知本寨元管五百人見存止三百五十餘人
元管大舡二隻艚舡七隻平江府續撥防江舡二十隻
提刑司新撥水哨馬舡三十隻大小共五十九隻通大
小每舡以二十人乘駕非千餘人不可今人數不及三
分之一舡多軍少舡必乾閣損壞趙統領蓋甚以為憂
及既渡江見淮民殘少動有骨肉不存之悲問之則自
淳祐元年二年七年九年寳祐六年五遭兵亂官司又
歲歲清野但遍令過江遷避而自調遣把隘以來民間
無舡止有官司渡舡兩隻淮民老小輜重自泰興縣界
一帶擁来不可勝計兩舡搬載不及急則兩舡不復搬
載每一沙觜數百為群號哭水中不死於水則死於兵
以致田野蕭然皆坐無舡之故某聞之惻然因而竊伏
思念江南之兵方以多舡為慮江北之民乃以無舡為
苦若以江南魏村寨輕小水哨馬舡五六隻便於載人
而不可為商販他用者責付江北制領鄉官等人分管
之使之皆受本寨節制遇急則以此舡搬載老小輜重
而南彼此軍民委為兩便但恐議者不親見彼處事情
以為舡留北岸不無資寇之疑某請明其不然三沙北
至淀水四百八十里南至魏村江面僅十八里每遇風
塵之警淮東制司率於月十日前預行清野此時此舡
即與淮民頃刻而南矣資寇之疑可保其萬萬無之利
則有七淮民老小皆可生全一也牛馬衣糧不為盗資
二也頭目人自濟鄉民不乘急邀索三也舡隻分管有
人不至風日曬損四也江南軍寨兼管江北民兵氣勢
翕合五也就用淮民乘舡勠力防扼不增糧而坐增兵
六也事定即載北歸無渡舡搬載牛馬輜重之費重為
民困七也兼之三沙去揚州百八十里鞭長不及馬腹
故其地雖在江北而實分屬常州與魏村等今以常州
管下之軍舡付常州管下之制領救常州管下之民命
以共守常州管下之江防人情事理亦無所不順區區
欲望台慈劄下魏村忠節水軍將新近𤼵下水哨馬舡
三十隻内撥六隻差三沙統領范文巨印彬各管兩隻
鄉官唐文煒盧茂各管一隻雖撥六隻仍常以五隻留
南岸止以一隻留北岸以解或者萬一資寇之疑脱遇
清野即以此一舡併取南岸五舡早行搬載老小輜重
歸南相與守江庶幾淮民均拜生全之造軍舡獲分管
顧之憂其於江防亦非小補
提舉司差散本錢申乞省罷華亭分司状
照對某近凖使牒差往嘉興府管下散還亭戶□本錢
凡天涯海角細民平昔含冤茹苦不見天日之地一一
親到因得訪問亭場如昨竈數無減而鹽課折䧟其弊
安在乃知皆自華亭分司苦楚椎剥致亭戶逃亡始夫
分司幹官祖宗法所無有也頃歲自留守馬端明持庾
節閔亭戶赴本司期限涉遠分遣幹官一員以便民日
引月長姦民黥吏不得逞於縣道者翕然視為淵藪偏
方下邑一介小官赫然振監司之體影附並緣實繁有
徒民無所措手足而國課無與樂辦者矣請試以親所
見聞之實言之亭戶本與官為市有買而後有納不待
明言雖三尺孺子知其决然不易者也自置分司亭戶
一到請不需常例錢者窠局聞二十有二細民無一敢
嚮惟上戶名統催者領之支應需索之餘所存無幾往
往又以欠額抑令八十貫折納鹽一斛請錢亭戶往往
徒手而歸不知本司嘗許其然否乎是買鹽不以本錢
惟事抑納使亭戶逃亡而鹽課折䧟者分司也上戶與
下戶均為齊民彼所自有者本亦一竈耳官司以其事
力可以濟乏材智可以服衆使之督辦謂之統催亦必
勸以恩禮然後徇以法制人情所在始有樂為之用者
近者分司吏卒視為竒貨而漁獵之係纍其妻妾破壞
其家産甚至有訊腿荆五十而一荆取杖錢五貫者是
一訊之頃為費已二百五十千他可類推矣某目見浦
東場等處高堂峻宇毁拆垂盡問之所雇本地轎夫僉
謂此皆舊日富家上戶苦於追補今雖麥粥亦多不給
不知本司嘗苦之至此否乎是斵喪根本枝葉無所附
麗使亭戶逃亡而鹽課折䧟者分司也天下細民之苦
莫亭戶為劇豈止冬不得避風塵夏不得避暑熱而已
哉夏日酷烈人所必避雖病夏畦者猶避以箬笠獨亭
戶反就之以為凉蓋煎鹽竈舍火氣熾盛一出青天白
日之下即清凉也冬寒雨雪官司優恤凡居里巷者皆
散錢米獨亭戶反因之而重罪蓋煑海為鹽全藉晴日
一至深冬沍寒之際必缺額也推此以往良苦可知原
其得罪於官亦不過以利源之所自出猶象焚於牙耳
是必優恤誘致俾其樂業乃可得鹽况如某所經歴下
砂青村袁部浦東等場三數百里無禾黍菜蔬井泉所
食惟鹺水煑麥不知人世生聚之樂其苦尤甚所宜痛
恤分司廳已去之官斷杖乃日不下四百座半歲之間
死於非命者七人不知本司嘗罪之至此否乎是待民
不以人道惟事非法使亭戶逃亡而鹽課折䧟者分司
也本司半月一比較分司五日一比較本司牌匣之費
聞近百千分司牌匣之費過八百千五日一差獄子帶
家人數軰取亭戶每場七八百千或至千貫循環不已
者比分司所施於華亭管下四場者如此夲司無之也
五日一差獄子自書數十引逼場官僉押追捕鎻縳亭
戶家婦女取錢四十千則放押至廣陳鎮百二十千乃
放更迭搔擾此分司所施於海鹽管下蘆瀝一場者如
此本司無之也曰補鹽歷五日一批七十千曰巡鹽歷
亦五日一批七十千凡皆常程之費如此此外非法横
出加以罪名有費至萬貫者蓋無一不出於亭戶此其
使亭戶逃亡而鹽課折䧟皆分司為之亦既太甚矣况
復以亭戶之所已納分司反從而折䧟之者其事有二
又非本司之所及知也蓋分司即本司一幹官在外者
耳而體貌幾與本司埒三司六局排軍授事無一不備
茶酒至八人扇吏六十人又各有其徒名貼司者二十
餘人獄子十餘人其徒號親人者一百五十餘人自司
屬至轎散番通近而五百人合兩買納官一支鹽官四
廳在縣共十餘人人以十口之家計之是十萬指衣食
於亭戶故雖吏胥之文移日以繁卒徒之隳突日以頻
而所得猶不足以飽所欲遂於納鹽每斛一石五斗四
升之外增鹽二杴買納官支鹽官及催吏又各處鹽臨
詐言斛淺更互喝令罰杴杴率近一小斗此實亭戶之
所已納而官反歸之於私多撘𤼵鈔客白自折䧟之者
一也每斛官給亭戶本錢價十五貫今亭戶無鹽折納
八十貫亭戶既已絶少官司坐下最高年分數目額既
未嘗不虧則亦未嘗不折納名曰抵當没則官自買鹽
夫鹽出於亭戶者也亭戶無鹽可納而納錢矣官司既
取錢於亭戶將買鹽於何人耶此不過以多量羡餘塘
扺數目而錢入官吏之手使官不拘納此錢而上戶以
此錢接濟下民亦何至無鹽此則亭戶之所已納而官
自折䧟之者二也增杴折納本皆屬支買場然不與分
司廳通同則支買場不敢自為支買權輕人所易訴庇
以分司則人之視分司即本司無敢輕出一語故曰亭
戶逃亡而鹽課折䧟皆分司之為也某不佞竊謂必欲
亭戶之逃亡者復業鹽課之折䧟者復舊非省罷分司
廳不可夫分司之創直為利民也今反害民理宜省罷
所不待言若曰無分司則追會遠某謂自華亭過長泖
澱湖止一日水程非遠也免分司五日一追而就本司
半月一較雖遠不易前日之近者乎若曰無分司則拘
𣙜難某謂諸場催到鹽皆場官催吏自為之分司無毫
髮力也免分司苦虐而專責合場官吏方將易催安見
其難者乎往歲未創分司課額不妨登足自創分司二
十年間課額反虧無益有損而不行省罷弊將安極乎
且華亭之以幹官分司猶鹽官之以知縣提督也知縣
提督無補鹽事前淮東趙總領昨任本司提舉日已行
省免官吏民戶無不稱快况分司之害如此而可不以
趙提舉之省免提督者省之乎某屬邑小吏何敢僣越
言本司重事幸今聖化更新軫念畿輔内地前此罹苛
刻之苦妙柬鹽司痛清宿弊以救根本而某乃首辱使
令儻隱情惜已拘守文法不以利害之大者告豈惟負
使令是亦負國用是不避斧鉞之誅纖悉以聞敢望台
慈特賜詳覽事若可行乞自使司敷奏朝廷將晩創華
亭茶鹽分司徑行省罷併將買納場文武兩員省罷一
員止存留一員許文武遍差仍自使司立定買納場吏
卒人數給板榜文留去後不許私自增添本司常行覺
察違將官吏重行區處豈惟國課之幸實國脉之幸某
無任惶懼俟命之至
權華亭鹽申乞散還貼袋鹽錢狀(庚申春孫提舉任)
照得此項舊係本司增收客鈔每袋四貫貼買亭戶鹽
二十斤以潤鹽商官司既以見錢買鹽價直又與本錢
無異亭戶誰敢不伏就買止緣事係晩創本司率待鹽
到方以此錢令項分付綱稍支還亭戶綱稍以牛船盤
費為說兜收入已不曾付還以致官司雖支見錢亭戶
不免白納含冤欲訴想非一日今幸上司清明每事務
加優䘏亭戶得以吐氣遂行執說不肯付鹽事理曉然
無可疑者所合具申使臺行下諸場照久例催發外今
若將貼袋錢同元數鹽本錢併單攅算頓還亭戶庶使
綱稍不得兜匿亭戶自然樂輸其餘鹽監併乞一體施
行
申乞添人戶賣鹽袋蒲草價錢狀
昨凖使牒催鹽未買蒲束拖照牒内開列寳祐四年五
年六年欠四萬六千八百七十七斤去歲開慶元年欠
三萬四千三百二十六斤今歲景定元年併續此本申
數上欠一萬八千七百六十三斤舊欠反多今新欠入
今歲未及兩月而蒲已垂足其事甚怪及行遂一訪問
乃知蒲束元係隔歲預買今歲之蒲買於去歲屢歲皆
不足而今歲獨以足聞者去歲毛分司力也某因竊伏
自念此事雖若可為今歲已買蒲束喜亦不能不預為
來歲未買蒲束憂蓋毛分司見為酷刑數月之間死者
七八人見於縣家之公牘而㳂海之民至今怨入骨髓
箠楚之下何求不得其催足固宜天下忍人不多毛分
司驟足於此時必將愈不足於他日而催數之所以常
不足其情亦必當察者每鹽一袋用蓆三領每蓆一領
用蒲斤半每蒲一斤用買價錢七十五文舊會竊謂此
往昔價也蒲無種賣者惟於海漲蕩地刈薪之人搜買
每薪一擔可揀蒲二斤得之亦艱矣而斤價七十五文
舊會展足錢今不過四文蒲固賤物一日之力可揀幾
斤蒲而揀者可給食耶本司管下華亭倉織蓆於秖園
局至其餘平江等倉織蓆於福山局歲各用蒲二十萬
斤共四十萬斤例差近海金山戚漴杜浦三寨兵催買
於牙人之手復差華亭兩尉司弓手以催督三寨之兵
催督煩苛人情畏避牙人舊三十家今次第逃亡是存
者止四家曰夏百十曰孫百一曰陳亞七曰夏千四而
已夫以斤數如此之多價買如此之少其出甚難其催
甚煩而牙人又多逃亡當毛分司威猛竭澤之餘其事
豈易繼耶竊謂天下事已極則當變通本司弊事已無
一不極若亭民逃亡鹽課折䧟弊亦極矣提舉左司一
建臺之初凡民戶所欠官司之舊鹽盡皆蠲放凡官司
所欠民戶之舊錢即與支還民多復業課亦旋登此近
事變通之明驗也買蒲雖若甚微而關係鹽事為最切
其虧額雖不若鹽課之顯見而積欠官司價錢亦不少
其牙人逃亡與人戶納數多而價錢少雖不若亭戶受
弊者衆人所共知切計閭閻之疾苦亦未必不與亭戶
等謂宜變而通之或將往歲積欠無斤兩納到數目而
徒費帖匣催督者特賜蠲放或契勘一歲客人所入袋
蓆窠名錢數與本司所給買蒲織蓆錢數有無可以增
添買價及契勘先來立價七十五文一斤之時會價必
是七十七陌未曾減落會價既減之後曾與不曾令客
人補添錢數如無補添亦合區處某聞官與民為市其
弊多失於貪古人一夫不獲如已隱憂催蒲四十萬斤
不獲者當不一夫而止况鈔客入錢買袋官司不過用
吾之錢買之民豈可不持衡於上使之兩得其平等以
政場之道論則予者乃所以為取往歲不知變泄出錢
之數雖多而收蒲之數不足官司白析此錢不可復得
其與增價於民何異官不明增民亦昏頼特不以為恩
而以為怨耳幸今上臺清明事事務從優䘏人人欣若
更生此事若知而不以告則為坐失良機後將誰問備
述所得細大謹一一以聞取自裁擇買蒲又近或速得
見之施行庶不誤將來官事
申乞散還鹽袋機戶錢訖再乞立定期限狀
照對祇園局機戶工錢舊欠既蒙支還今歲正月分錢
又即蒙發下小民幸甚然尚有小節目合行申明機戶
散居華亭嘉興海鹽管下每一引喚官司頗煩承喚之
人寧免需索今欲每月織到袋蓆必於次月初五日本
監申總數到本司初十日本司發工錢下本監十五日
機戶各自到監領錢本監隨將領錢帳申本司照會立
為定例永遠遵守日下先次備榜三縣界首白牛鎮張
掛使機戶通知仍帖本監遵照
申寬免綱欠零細及孤霜貧乏戶外再申乞作
區處狀
照應亭場發鹽多是增付稍工監中交鹽不過舊來之
斛以安所發參其所交本合有餘安得有欠今一戶足
也他戶十至四五一戶之内人數十常二三諸場買民
鹽而輸之官稍工盗官鹽而賣之私將來比較格目只
據監中收數則發鹽多而申數少是場官催吏受其弊
將來支散本錢亦照監中收數則納鹽多而得錢少是
亭場人戶受其弊監中雖常勒令監納不過移新補舊
前拖後壓愈積愈多蠧壞國課不可數計是朝廷之國
用受其弊虧官害民莫此為甚此而不問他皆毫末然
前此官司亦何嘗置之不問哉分司之申觧本司本司
之寄配監贓罰不為輕弊方滋甚去歲毛分司收其大
活此曹惟有自經溝瀆盗賣終亦不為衰止蓋聞分司
廳每稍工十船到岸先納諸色局次錢共一百五十貫
若不盗賣官鹽此錢將安從出不澄其源而欲清其流
宜其救止之無日也今自提舉左司建臺以來住免分
司盡絶蠧害其源既澄其流可清不於此時而謀救止
更待何日但乘機會固不可不速而議更革尤不可不
審疾惡大甚則非中道非中道則不可久行以故自某
承命到此暫行管幹此事未嘗一日不在心而猶未敢
輕與嘗聞監中有人管押謂之押載亭戶輪人共押謂
為軟預此皆前人置立以防稍工者而近多不用恐工
舉行人意稍工既有贏餘亭戶亦可自載不欲自載或
置循環歷批照兼將一百合足斗一隻用白荳較量監
中見用官斛量一石三斗足百合併前件議事移文諸
場令官吏民戶同共商確便與不便仍各以百合斗量
計亭上發鹽之斛所貯多少他有長策悉令見報續據
各處報來並稱稍工無策關防亭戶無暇自載情願增
加斛耗請從上司立定器斛發下各場交量仍付稍工
包載謹將各場責到情願狀連粘繳申竊照前此官司
不恤亭戶稍工得以肆虐有量至加七八者近因亭戶
見恤於上強者至以法言有不盡與稍工食利者或用
桶或用斛或剖破舊斛而無可用或斛少竈多而不足
於用小大無度增損惟意官置斛器無急於此立嘉量
以示民極此自昔有國有家者急先務以前民用爾况
官與民為市官又往往不接之親見聽無頼稍工自行
交取於草野間不立之凖私取又將安極耶近者使臺
榜示諸場許給官斛民歡如雷旋因權買納官王提屬
以妨耗折回申斛不敢輕付民心殊覺失望而望之至
今猶不已今既以監中與諸場參合又取會諸場公議
合昨監斛每一小場給斛二隻謂如浦東管四子場合
他隻(疑)化可類推貼鹽加耗既有責狀聽其自處早乞
製造發下此斛一定人戶既免多取稍工亦無推辭却
議所以善處之策某連日在此詳觀默察深思熟計大
抵稍工不畏斷罪而畏不得為稍工水絶利源官司之
治稍工責其補還盗欠所得甚微不若旌别淑慝擇其
欠甚者汰去之以絶無窮之蠧某既到此三數日之後
刷類諸船全不欠所得甚微不若旌者有欠至多者有
雖欠而隨補者有久欠而不補者一一親行引問其所
以欠之之由有稍工不親行而火下盗賣者有亭戶同
至或自載而稱同竈戶鹽未到有實跡者凡皆前此分
司廳一切不問日受重斷杖血飛紅之人也某仰體上
臺仁意惟有至誠告諭載鹽既無到岸之費監納又無
杖錢之費輕重操縱又一皆輔以上臺威信而行之欠
者多補亭戶則徑牒歸本場會問責補稍工之欠甚者
牒各場差人獨押其船俟其補稍足擇最甚者合竟汰
去不至已甚者欲牒諸場應有鹽先付不曾欠鹽之船
無船可載然後付有欠之船彼以不得載為苦久當革
心久而不革者又從而汰之此某之區區鄙意如此如
或可采乞機使臺删擇徑净見之施行若以作新之機
使人受之易觀感激而不忍犯則竟自上臺將前任積
欠見載鹽納者條畫蠲放一洗而新之此後有欠本監
月申必行斷逐永不許充載鹽稍工則彼將感而復畏
尤為上計或謂此錢果放則官司坐失此利某謂官司
之利止在監中交到鹽數稍工之欠乃是監中未曾交
到鹽數稍工得亭戶鹽不以到監官司元不曾支還本
錢官司元不支亭戶錢而稍工於住支之後續補則官
得其利苟從而放之亦初不失利也况放已往之欠有
限雖不放亦未易盡催收將來之利無窮既揀别則繼
此可使無欠其視略不區處泛行監納舊欠無納而新
欠愈多者利害相形又何啻萬萬此外又有所謂貼袋
鹽錢鈔客每袋出錢四貫貼買鹽二十斤照本錢價也
鹽出亭戶而錢歸稍工向也稍工白取亭戶之鹽而近
來亭戶或不肯予稍工以鹽今來審責諸場亭戶未嘗
得錢今後但欲得錢情願出鹽夫買甲之物而酬乙之
價世無此理昨已申明未蒙施行恐疑貼袋不可與本
錢為一今後但乞貼袋鹽取之亭戶貼袋錢亦歸之亭
戶足矣或併單各項支散或不與本錢同散皆可也近
王提屬以亭戶合得貼袋錢為舊係稍工所得曾將此
錢發納而稍工監納錢一次某以方此申明欲歸之亭
戶未凖行下不敢遽然今若以前此貼袋錢作稍工納
數而赦其餘以繼此貼袋錢還亭戶本價而定其令亦
無不可
申乞免監贓錢狀
昨凖使牒催林松贓錢已納者申解未納者拘催及索
到元案拖照逐一審問元行承吏乃知曲折甚多有不
容不申明者去歲開慶改元之三月本司差專吏於正
額之外令項買鹽謂之令鹽適不幸是歲春雨霪霖鹽
課絶少且無正額安有令鹽偶一得之彼此爭奪監官
既欲占為正額以充數催吏又欲分為令鹽以逃責催
吏則倚分司為重而監官則檬亭場為先一日有浦東
管下楊葵等共發令鹽三斛監官趙催煎奪而印為正
鹽偶毛分司到張涇堰散錢趙催煎出張涇堰迎接元
印鹽專知林仁之子林松為廳子隨直本官分司廳遂
以奪鹽事申報就擒之既而以正鹽令鹽均之歸官不
足以深治之也此場有雙竈戶逃亡十七八課額最虧
改以此事送華亭縣獄鞠之獄具則逃亡不繫其首尾
又不足以罪之也遂喚工甫東亭戶問鹽場公使誅求
常例旋令入狀判送縣獄再鞫之計以一戶曾得若干
總四場合計若干一歲既計若干積四歲又計若干紉
而為數者至五十萬貫皆是因其一端迤邐展計即無
實贓本司亦疑其太甚也行下止拘納贓錢五萬貫事
已恕矣而林松亦無可納有一體廳子戚文林僅罥罣
同罪亦係監納之數戚文林嘗入贅本場衙前市戶胡千
二之女既而仳㒧之讎恨方新遂相與妄通此錢寄胡
千二家胡千二不勝其冤也遍行搜訪此三吏親戚相
識稱自係元寄某人等家皆是得之傳聞初不知其實
迹厄會參凑冤結牽聫凡平日初不識此三吏及元不
曾面接胡千二者又從而過脚轉注半歲之間巡尉之
追捕無虚日一境之内人戶之搔動無寧刻除鄰保官
連外今照計以欠錢掛名案内者尚七十五家聞其方
監納之日械繫滿庭鞭撻無算所催猶不及數而止蓋
鹽場廳子些少食利隨得隨用以了口食安有積歲數
萬在家之理亦安有田園細軟寄附在外之事今以一
事貫伯之常例而推算至於數萬以一吏冤讎之妄通
而枝蔓近於百家事皆鑿空勢已築底故雖以毛分司
之威猛亦不能不中止於此正猶先朝韓中丞詳定放
欠謂待家業蕩盡方理欠數毛非住催無可催也今使
臺布行新政並已放免虚攤而停住分司正欲掃除煩
擾况此事名雖有欠實皆無辜元申之數雖存元監之
人已放家之破者尚哭人之痛者未瘳其人豈可復追
其錢豈可復得上司未知因依固宜再此行下某既以
考見終始豈容不據實申明所有毛分司元監到錢已
於二月十一日就寄庫錢數内申解訖田三百二十四
畆數内惟胥浦鄉六保奚四七兄弟所種二十七畆係
林松田餘皆妄通並無着落其監到什物元係妄通本
無其物被通人旋於市上收買舊弊姑以充數見係毛
分司封留在庫合與不合申解或就此估賣其未監錢
二萬六百餘貫元案雖是廳子林松一人而掛欠却是
百姓七十五家不獨冤枉委無追理區區欲望台慈明
牓免監一方幸甚
申乞免追鈔客舊鈔狀
竊照天下官事成於以實相與壞於以虚相欺以實相
與者官所以辦公以虚相欺者吏所以謀私也華亭鹽
倉去歲並無顆粒存在但得施招新鈔以待新鹽不啻
足矣他復何說此實也今案吏搜尋屢歲不足之鈔數
節節不住行下必求客人招足如果欲招足屢歲未足
之鈔必先追足屢歲不足之鹽今新鹽尚不足以應新
鈔欲將以何鹽與之而令補往歲之鈔耶此不過案吏
觀望為此虚言無實故紙世界求計置耳今歲正月之
鈔皆某二月内招到比舊歲已為增額二月十七日又
帶補正月分一百七十五袋矣二月之鈔雖以最高租
額四千袋分三限每限一千三百袋坐下若論去歲實
數不過二千六百袋又係廣陳鈔項數本監無之某遂
斟酌作每限一千袋包數招誘初十日頭限按期申發
一千袋鈔數訖第二限係在二十日已預期於十六日
招到於十七日申發一千袋鈔號訖凡此無非以實管
幹公事欲免虚文督促使客人樂而就招也奈何案使
以不遂其私頭限申一千袋硬改五百袋作正月數以
規新欠儘多為誅求張本第二限到二十日方當限過
限方合檢舉行下今十七日預申之數方發當日午牌
檢舉之匣已下至申酉間催鈔之專吏蕭大昌又接踵
而至又以十七日到縣便令以十七日當限中以深文
令其必受罰此非案吏觀望駕此虚文而何若以實論
則見今預招巳申之鈔尚有一千五百餘袋無鹽可支
追補已往皆是虚文專差吏人亦成何用况煎鹽者亭
戶官司當優䘏買鹽者鈔客官司亦當善誘吐納往復
彼此不可胥廢皆官司利源之所從出也向來本係五
千一大招鈔正因上司不體實情強抑虚數逃歸形勢
之家官司雖一袋無與任責近方得邵衛太接續官司
幸無闕事豈可遽忘前日之弊而不慮將來耶此來欲
乞台慈詳察將去歲十二月以前應千積歲已無鹽貨
虚存補鈔之數盡行住催截自今歲正月以後將一歲
合招鈔數勒令邵衛太作四限分撘包足每三月一次
要見足數庶晴雨月分逓(闕)内偶有最虧無偏受責
罰之日偶有最高無將來引例之患忠厚之至公私兩
便其常常招誘使常有餘鈔以待支打則專委支買官
或客人恃頑支買官無預招到數須從支買官申訖方
就本司行下帖催捨此則非法行移一切並免上執其
要下任其詳體統亦順所有今來蕭大昌齎到催牒兩
紙未敢遵禀謹用繳納見到
再申乞免鈔客比較狀
伏凖使牒責勒邵衞太招鈔自三月為始十日一申限
兩月一比較竊謂此分兩事難並行矣十日一申限者
舊來坐租額索高價䧟令欠折求招鈔者計置之弊例
也兩月一比較者改某申請三月一次為兩月改某三
月一次見數為比較舊來所無今創出之說也向來十
日一申之時不曾有兩月一比今就兩月一比之說不
應更有十日一申念某頃者僣越申請正以鈔法既通
督責可免上執其要下任其詳聽令支買場自行招誘
使臺不過三兩月一見數而已已荷山判務從已蒙使
牒照應詳酌近來三歲中平之數定為每歲六次申數
之法今乃仍坐最高之額仍拘十日之限而又添令兩
月為比是某區區之請不能為客人除弊反更為客人
添弊日久弊深客人必有欲食某之肉者矣切向比較
之說起於人多今獨一邵衞太招鈔耳誰與多寡而令
比較此又不合事情之說也某固不材然此事今實得
之親見竊惟有鹽則有鈔本不待招租額縱不多有鹽
則其數自不能不增無鹽則無鈔决不可狃租額湏增
多無鹽則其數自不容不減前此最高之額亦是偶逢
旱歲鹽出數多自然而增何嘗元有此數勒其相就繼
此雖有此額歲歲坐下何嘗一歲可以狃其相似亦文
牒中空言耳招鈔之說却因往歲鈔法中弊鹽積不行
故官司以招為急今幸鈔法流通但不擾之客自踵至
招之不善適以擾之擾之者拒之也非招也某嘗窮見
始末本司管發催貨務元額歲八萬袋内華亭計四萬
二千袋此每歲總額也去歲三月分到鈔三千六百七
十九袋此本月近例也今蒙坐下四月分鈔數四千五
百袋仍月分三限催申此固從來常行但近蒙使臺已
曾從某申請今來所行與近凖使牒不類兼添比較客
情疑畏深念本司趁辦朝廷課額惟客販流通為第一
事用敢不避斧誅存此申審欲乞台慈檢照元牒將三
歲鈔數參定責令支買官招誘旋招旋申兩月一見總
數以防虧折所有本司月申省所竟將本監申到數逐
月細申上下簡便國家幸甚
申起蓋監水步屋狀
(闕)後臨官河鑿渠一十五丈引官河水(闕)
(闕)之私而(闕)以水門以便鹽船交卸内七丈八尺(闕)
(闕)晴雨(闕)卸鹽外七丈二尺猶在露天去處於修
敖錢内造屋材一十間將以八月十二日立木分司毛
提幹謂日不利止之因循至今以修敖錢申本司計帳
無敢陳乞屋木見頓空敖過梅月必爛今約計瓦□板
灰工食等費尚五千貫舊會欲乞台判於修敖錢照撥
付監以終前工使水門之内兩岸皆屋船鹽隨處交卸
無致停積以妨摺運公私便甚
申楊提舉新到任求利便狀(庚申夏楊提舉名頃)
照對今月初五日申時伏覩書表司批報備奉台旨發
回啓劄令别具本職合商確事件民間緊切利病并履
歴脚色一本繳申者右某領次拜手敬誦有以仰見先
生略去虚文謀求實政一意為民之盛心欣快不知舞
手某若以本職言則尉者慰也義取除殘慰安良民今
殘虐者反借以為毒民之具失職甚矣未暇言也姑以
職之關於使臺者言之則廵捉私茶鹽礬是已茶礬皆
非土産惟巡鹽為管内第一事然此事亦何忍易言哉
某去歲初到官有弓手於鄉落捕下私鹽僅兩包飛申
之狀甫投追解之帖踵至專人絡繹誅求百端解者被
留審對數日某始甚訝捕鹽乃其本職何反被擾至此
既而詢之乃知巡鹽有歷旬一繳申掌案之吏視為利
源無鹽而轉歷其費少有鹽而申解其費多其錢悉出
隅保又因而勒令犯人虚攤轉注此事為鄉民之害久
矣未幾前政提舉孫左司建臺某首以為告即荷除去
鹽歷明給牓文捕者當廳申解訖事即致犯者隨時决
遣盡絶通攤公私稱快如獲更生但牓内一項該說犯
人船隻物件盡給捕人每捕鹽一斤給賞錢二百文賞
不為不重而巨販連艘終不可捕徒使步販貧民犯罪
日積兼之捕到私鹽係朝廷令項發賣客人本錢截留
𣙜貨務不到本司前項賞錢無所從出使本司那移别
錢白陪充賞後不可繼雖孫左司亦自悔之特以牓文
既立信賞不可身自中變故遲留以待更新之政其謂
巡尉司職在捕鹽前此及使以捕鹽被擾者固非矣捕
鹽既其所職今復重賞以酬之亦幾於過恩矣船給捕
人之說可以因而斤給二百之賞不可以不革也况亭
民良苦官價甚微納官定額之外私鬻所以償本其勢
决所不免而私販之大者千百為羣出没江湖必有盗
賊之雄率未易獲私販之小者銖兩謀利苟免饑乏此
皆貧困之極亦有可念東坡有言每斷犯鹽人未嘗不
執筆流涕又言兩浙歲斷犯鹽者十七萬人終亦不為
衰止大抵上專其利則下受其害勢有必至而利之所
在害有不恤亦非勢之所能盡禁但非職於捕鹽者所
當僣言耳某之僣言及此出位已甚而又有出位之甚
者欲嘿不忍願卒言之往歲鈔法不通金提舉例外創
行斡運所在州縣鄉村遍行敷賣袋鹽吏卒船稍遞遞
偷减暨到里正之手比官司元給斤兩已折大半而都
保不獨仍拘元價又復高價敷抑鄉民縣吏不獨督促
價錢又以糜費增敷都保淹延歲月展轉誅求官司鹽
袋發泄幾何閭閻被擾無一免者縱使鹽鈔壅積如前
有如此弊猶當痛革矧自年來客商輻輳鈔常行有餘
鹽常不足忍使鈔客淹滯無鹽支付反以袋鹽押賣鄉
落此何理哉此何理哉嘗聞胥吏鄙俚之言乃謂敷賣
多得貫百之利不知因為朝廷巧斡貫百之利反為朝
廷陰失畿甸内一道八郡百萬生靈之心孰得孰失孰
利孰害耶鄉民之所最苦者役也役戶之所最利者義
役也常平使者職在振舉扶持主張猶恐不至頃者柄
國非人以利滅義視羡餘之多寡為官吏之才否時則
以私昵之人辱庾臺之節舉管内義役米類以闕役而
私自收米為名盡從而拘有之甚者破壞其家産獻羡
之數目雖藉是苟充而義役之規約悉緣是廢壞不惟
鄉落之民愁嘆滿野與夫争紏敗壞風俗而官司文移
因無隅保無所責付亦煩擾甚矣夫義役民戶所自結
非官司授田使之結也義役縱闕田猶民之田非官司
所當奪而有之也且民戶雖田闕役而義役在今官司
奪其役米而義役而堂堂官府民之父母縱不能救其
義事之闕反利其闕而忍於絶亡之又果何以為心者
耶凡此二者皆使臺重事非某之所宜言獨以今來指
揮令具及民間緊切利病某愚無知竊意民間利病關
係使臺無緊切於此二者併敢冐昧以聞區區欲望台
慈詳察或更别訪人言如某所陳非妄即賜明斷立見
施行以一快百姓拭目維新之望公道幸甚
申陳提舉到任求利便劄狀(辛酉夏陳提舉名淳祖)
某昨循舊比僣具啓劄迎候前茅恭凖指揮却而不受
止令親書利便劄子一封繳納出身脚色一本有以仰
見略虚務實爰詢民瘼之意為之喜極踴躍某竊謂今
世之所最病者虚文也啓劄何為卻之誠是小官之所
最喜言於上位者利便也而利害常相倚伏今日害民
之事多矣往往正自前日之言利便者始某尚敢復以
利便言乎亦姑以害民之要者代之哀籲耳大抵官冗
則吏多吏多則民困此事曉然不待智者而後知也華
亭上五場舊各置催煎官一員而共置一買納官於華
亭以總出納之權他無泛員也其後為人擇官增買納
官為二託名曰東西步今場監見存實有一鹽倉共一
水步而止何嘗有東西之分哉交鹽者買納官打袋者
亦買納官今有支鹽見謂剰員别坐並壁名曰隔秤何
嘗因買納官多打而隔秤者曾與減其斤兩哉兩買納
一支鹽三衙鼎立吏卒動以百數亭戶已不勝蠶食之
苦未幾復創分司一員合三衙為四而吏卒之數至於
盈千以故亭民之富者貧貧者流民無所措手足而鹽
課亦因以䧟折某開慶元年冬被檄親行其地為之心
酸淚隨即嘗不顧利害不恤仇怨具以其實申聞使臺
乞將分司廳省罷旋蒙前政倉使孫左司遍加審訪知
某所陳非虚繼申朝省住免分司止留買納官一員而
加以提督之名方提督辟官未到間又嘗差某權買納
官兩月凡分司流弊之猶存者又一一考覈以聞悉蒙
次第施行拔本塞源擾民之根一洗民始還業稍復其
舊至今官吏人戶皆能言孫提舉革弊之恩可問而知
某無一語妄也嗣聞孫倉使易節之餘提督官到任之
久分司吏卒等又復夤緣而歸之分司之名雖除而分
司之弊漸作濱海之民已有蹙額相告者前日侍坐於
先生乃忽聞東西步合分買納任責之說先生豈以其
步眞有東西乎豈建臺方新未有以利病之詳上徹崇
聽者乎一步而置兩官初無可分之地兩官而督五場
徒開煩擾之端今日一提督已成前日一分司提督更
分為二是分司不惟不省而反增之也縱今日選辟得
人禁防有法不至害民他日繼之者先生能保之乎正
恐日久弊深小民無所歸咎必曰增官擾民自某任提
舉始可不為先生惜哉此所謂舉害民之要者言之其
他千條萬緒胥此焉出不足一一為先生道也夫監司
新政方議便民而塵埃底僚輙進狂瞽亦幾於不識忌
諱矣抑又有不識忌諱之甚者既蒙特達之知欲嘿不
忍敢併言之蓋聞國家之利莫大於榷鹽𣙜鹽之法莫
嚴於私禁此朝廷之所常申明士大夫之所常主張而
揆之事實乃有不合者某生長海邦每見私鹽之禁嚴
即官鹽之額虧私鹽之禁寬即官鹽之額增豈私販者
多反有益於公家哉宜損而反益此其事實必有當深
察者官鹽買價每斤不過二百文舊會實則不過十一
文見錢而客鈔之撘發有增諸色之取辨在鹽每二斤
方納得一斤是每斤官價止得五文使錢錢果盡入亭
戶之手僅足以了納官司糜費主張一非其人反陪錢
納鹽矣方今薪米價湧工本費煩鹽何從生而可使白
納及陪錢納哉亦曰倚贏餘之私賣以煎納官之正鹽
耳故私禁稍寬則民有餘力以煎鹽私禁苟嚴則官鹽
無本可煎雖撻之至死而無益况納官既有定額煎出
即分兩項曰某項幾石輸官以逃責者也某項幾斗私
賣以充本者也然則豈因禁嚴而民不私賣哉官鹽賣
之上江私鹽賣之本土未有生產鹽之地而食官鹽者
也官鹽賣之城郭私鹽賣之山鄉未有山居而入城賣
鹽者也然則禁之嚴何益而民亦何嘗不私販哉故禁
鹽之法惟當外示大防而内存寬恕外示大防者國計
所關也内存寬恕者事實所在也二者並行而不相悖
斟酌其宜而善用之此士大夫愛護國家元氣之盛心
而難與法吏言也亦所以培養利源之所出而非徒為
下之人計也私禁當嚴萬口一辭而某獨以為當寬又
身具廵鹽之銜而口陳寬禁之請律之以法罪當萬坐
然某老矣一毫無求於世苟一日可有救民之便則一
日必陳救民之言倘遇知己而不言某則有罪惟先生
哀其狂愚而卒赦之不然雖斧鉞之誅不敢辭某昨在
前政亦因垂訪曾條具事宜兩紙雖未必有切於今日
恐或可為考究始末之一助錄本併申
第二任浙西提舉司帳管
赴兩浙鹽事司禀議狀(癸亥二月運司季鏞)
伏凖使檄趣詣崇臺俾條具鹽事之目有三曰復祖額
曰䘏亭丁曰均支發蓋復祖額則可贍國用而恤亭丁
均支發所以復祖額也方今聖朝之革弊一新崇臺之
講䆒已熟某舊司存一底僚方乞隨司解任顧何足以
裨末議若以實所見聞而言則於斯三者之中願以䘏
亭丁為急而不必以復祖額為名夫有人此有土有土
此有財此古今决然不易之通理方乾淳時世無貪官
鹽場官又皆小使臣為之畏法令甚於畏鬼神盡以本
錢與民交易無一毫侵擾而本錢之會價方高鹽本如
柴薪食用之類皆職農人一歲一收利亭民無一日不
收利人情所在誰不樂為時則亭戶自謀衣食而鹽日
多至今號祖額自嘉定後提舉官以出剰充苞苴場鹽
官以勢要得辟闕次第椎剥時事亦變會價日減物價
日增人戶無所償本徒鞭撻以強其輸官遂羣起而喧
訴時則亭民與官司爭衣食而祖額虧又其久也消弱
不能復訴逃亡大半存者益苦而為官者不訊其顚末
徒責以吏文凡官司所斷之罪名正窮民無告之苦事
時則亭民前日所恃謀衣食者適為子孫禍而祖額二
字遂為胥吏禍民之話柄今欲救之但當先䘏根本豈
可更責近效而首言復祖額哉嘗竊擬今日䘏亭丁之
策有六一曰發鹽司之積以招流亡二曰除出剰之弊
以禁苛取三曰操體統之要以省煩擾四曰定散本之
法以免減尅五曰擇監臨之官以善催趁六曰還産業
之舊以固常心何謂發鹽司之積以招流亡夫鹽司之
所積無非鹽利之所餘財聚於上民散於下今若於所
積錢内小撥數十萬緍除黃姚一場湍入大海收租買
鹽無戶可招其餘場分專遣一官出榜堆錢招其復業
使之葺廬舍具器用顧丁夫盡以予之分文不責其還
則復業者衆祖額將不期而自復何謂除出剰之弊以
禁苛取失鹽本錢每斤二百舊會時價不過十一錢足
又蘿宛錢二麥錢二税錢草蕩錢柴租錢逢千退一錢
諸項並於數内尅退使錢錢盡入亭戶之手尚不足以
了納鹽糜費主張一非其人亭戶反陪錢納鹽矣豈可
更取贏餘今浙西亭戶盡住深僻蘆蕩沙地交鹽付稍
工納鹽有稍耗鹽有滷折鹽有斛面鹽有罰杴鹽展轉
虚耗二斤方了一斤納數其弊皆始於利出剰若不取
出剰而一斤各得一斤錢則人必大悦祖額將不期而
自復何謂操體統之要以省煩擾夫官多則吏多吏多
則民擾此事曉然有不待言而小官分鹽司之權其勢
又不免引而高之吏卒之夤緣尤甚浙西諸場舊各置
催煎官一員縣市置買納官支鹽官各一員而提舉司
總其權於上其後為人擇官添兩買納添分司廳方併
省分司升買納為提督又分提督為兩檢察十羊九牧
吏卒搔擾民不聊生今或提舉官仍舊或改創提領分
司官欲許各場皆得專達而買納官仍止一員不許干預
催督如舊制則民免横擾祖額將不期而自復何謂定
散本之法以免減尅舊來監官各自散錢久而侵漁入
已遂從監司委官散錢又復添取常例當面點名照散
轉背仍凑雜支間有豪民掩為已有今合選清強官借
寺院夫單車到場次第轉送不帶本廳一吏一卒所委
官既免吏卒常例場監官吏豪民等弊亦可搜訪革絶
又須不待納鹽而後還錢預於三兩月前頓數借本實
得錢若干方實納鹽若干後次散錢到場逐一體問明
白場鹽有所憚而不敢私尅則民得實錢祖額將不期
而自復何謂擇監臨之官以善催趁夫場官之所職者
催煎也催之有理其出無窮其要在預給工本趁晴速
催有雨輙止不加鞭撻奈何晴明此限陰雨亦此限施
行全不中節展再適以肥吏况權攝類非眞官俸請亦
不時給其志何在而能為公今若選委廉能官員許以
便宜從事切近講求隨宜興復本司厚加廪禄更牒各
州按月支俸則場官得人祖額將不期而自復何謂還
產業之舊以固常心在法亭戶產業不許典賣慮其無
根着而輕轉徙也今不特上岸水田典賣無餘而草蕩
麥地坐落停場者亦歸豪右間有上戶以佃紹為名初
不煎鹽而止據其地今若出榜曉諭立限歸還各委場
官任責有不伏者申上施行則民有常産祖額將不期
而自復凡此皆非某書生臆度之空談也開慶己未冬
蒙前政孫提舉檄往諸場問民疾苦次年春除去分司
又檄權華亭買納嘗拔本塞源一去其害民之事凡官
司欠民戶錢盡還之凡民戶欠官司錢盡蠲之一時逃
戶為之復業雖僅及半年孫提舉遽易憲節而是年鹽
額亦為近十年之最祖額十二萬八千袋有竒常年皆
及七萬獨是年八萬三千袋有竒若孫提舉終任或再
任安知祖額之不漸復耶乾淳盛事縱未易言此實近
事之明驗某所得之親見者故區區願以䘏亭丁為急
而未欲以復祖額為名復祖額之名一立必有趣辨於
其下以愈耗根本者固不若專䘏亭丁而使祖額之漸
自復也若均支發一項則非某所敢輕議浙鹽之比淮
鹽恐多淺河狹港般剥之費博盡下情量賜斟酌使鈔
法流通則公私幸甚若近年增拘浙西鈔戶袋戶無繇
盡得徒費文移大抵鹽多則鈔多今鹽無停留而苦拘
鈔鈔戶若耗何以善後亭丁者鹽之所從出鈔戶者鹽
之所從泄吐納往復皆利源所關則亦皆不可以不察
某僣越盡言無任俯伏俟威命之至
繳還兩浙辟鹽事幹官省劄狀
伏凖使命付下省劄辟差某充提領措置兩浙鹽事司
幹辦公事者照得效功尺寸正儒生之本心得禄升斗
亦人情之至願當司存更革百指窮途之日蒙甄陶造
就一朝辟剡之榮可謂竒逢誰不樂就念某素羸多疾
薄命易災久當憂瘁之餘忽有風邪之感水糝不入脉
息將沉曾蒙差下良醫已是灼見眞病既而衆疾又復
交攻臟毒不發者屢年今幾直瀉脚氣嘗得於前歲此
更作疼已知無望於生全豈堪復任於驅使欲望仁慈
之垂憫亟將威命以收回况斯東窠已有正員無煩冗
食縱大幕府欲兼衆議别畀時髦所有省劄委是無緣
祇受謹用繳申見到
辭兩浙鹽事司季運使劄狀
仰待賢明僣陳忠赤竊謂天下好事一入手便當勇為
若遲疑苟且架漏歲月則世運事往身名俱辱負平生
矣近者朝廷更革鹽事選擇而任先生此先生力行好
事之一機也如除倉場出剰如還亭下宿逋如散鹽司
之積以招集流亡皆當力請於朝而行之請於朝而不
行則去之豈不毅然大丈夫哉今乃不然上不過奉行
省所之吏牘下不過祖襲倉司之古本凡片言隻字皆
窮民之所厭聞傍觀之所竊笑前日所以致鹽事之虧
壞者也如是而求復祖額是却行而求前也將何以稱
朝廷選任之意耶且所謂祖額者乾淳時鹽課也然必
有乾淳之吏治而後有乾淳之鹽課先生自視今日所
行與乾淳何若又試體問浙東西諸場之丁夫與乾淳
多寡又何若去歲陳提舉在浙西力任安吉州荒政去
鹽場甚遠未嘗施以虐也而積弊督責到今已極有浦
東場上戶姓朱姓蔣廹於期限自經溝瀆者尚二人其
餘下戶鶉衣鵠形流離餓莩者滿東西浙皆是也亦嘗
有以告先生者否乎顚末之不訊利害之不講事事不
乾淳而獨求鹽事之乾淳司存一筆兩筆管下千棒萬
棒地位迥隔於風雨哀號不接於耳目故雖以先生之
仁賢亦安然行之而不暇問先生自作邑作郡以來至
今已積年賢譽幸而蒙朝廷選任又幸而得力行好事
之機乃直苟且架漏如此此某所以私憂過計甚為先
生痛惜冒昧一鳴而去惟先生察其愚忠而亟圖之
黃氏日抄卷七十一
