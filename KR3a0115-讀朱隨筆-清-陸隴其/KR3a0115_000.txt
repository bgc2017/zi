讀朱隨筆儒家類
提要
(臣)等謹案讀朱隨筆四卷
國朝陸隴其撰隴其有三魚堂四書大全困勉
錄諸書已别著錄是編乃其讀朱子大全集
時取所心得隨筆標記於正集二十九卷以
前凡詩賦劄子人所共知者即不復置論其
自正集三十卷起至别集五卷止則摘其精
藴分條摘錄而各加案語以引伸之其書初
無雕本康熙戊子儀封張伯行從隴其之婿
曹宗柱索得稿本因為刊行於福州隴其之
學一以朱子為宗在近儒中最稱醇正是編
大意尤在於闢異說以羽翼紫陽故於儒釋
出入之辨金谿姚江蒙混之弊凡朱子書中
有涉此義者無不節取而發明之其剖析疑
似分别異同殊為親切有味其他一字一句
亦多潛心體察而深識其用意之所以然於
朱子之書誠能融會貫徹而非徒以口耳佔
俾為事者雖不過一時簡端題識之語本非
有意著書而生平得力所在亦槩可見矣乾
隆四十三年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
