銅人鍼灸經卷三
神庭一穴在髮際直鼻上督脉上一寸髮際是也足太
陽陽明之會主治腫氣風癎顛風不識人羊鳴角弓
反張披髮而上歌下哭多學人言語驚悸不得安寢
禁不可針日灸七壯至百壯若針即發於其病在舉
火之時忌猪羊魚肉酒麵熱食
曲差二穴在神庭傍一寸半髮際足太陽脉氣所發主
心中煩滿汗不出頭項痛身熱目視不明針入三分
灸三壯
臨泣二穴在目上眥入髮際五分陷者中足太陽少陽
之會主卒不識人風眩鼻塞針入三分留七呼
眉冲二穴一名小竹在當兩眉頭直上入髮際理目五
般癎頭痛鼻塞不宜灸針入三分
水溝一穴在鼻柱下人中督脉手陽明之會主療消渴
飲水無多少水氣偏鼻腫失笑無時即顛癎語不識
人乍喜乍哭牙關不開面腫唇動葉葉肺風狀如虫
行針入四分徐徐出之灸亦得然不如針若是水氣
唯有此穴可針若針他穴水盡即死
承漿一穴在頥前下唇下足陽明之會主偏風口喎面
腫消渴面風口不開口中生瘡針入三分半然後徐
徐引氣而出灸亦任日灸七七壯若頻灸恐足陽明
脈斷令風不差若停息復灸令其風通宣應時立愈
其艾炷依小竹筋頭大作之但令當脉灸之雀糞大
亦能愈疾又有一途如脉内疝瘕痃癖塊伏梁氣之
徒唯湏大艾炷故小品曰腹背爛燒四支則但除風
邪而已如鳩尾以至頭皆不可多灸及不可用大艾
炷
俞府二穴在巨骨下去璇璣傍各二寸䧟中足太陽脉
氣所發主欬逆上氣喘嘔吐胷滿不得食仰卧取之
灸五壯針入三分
彧中二穴在俞府下一寸六分䧟中仰卧取之足少隂
脉氣所發主腎脇支滿欬喘不得息嘔吐胷滿不能
食灸五壯針入三分
神藏二穴在彧中下一寸六分䧟中仰而取之足少陽
脉氣所發主胷脇支滿咳𠻳不得食針入三分灸五
壯
靈虚二穴在神藏下一寸六分䧟中仰而取之足少陽
脉所發主胷脇支滿引胷不得息嘔吐胷滿不得食
針入三分灸五壯
神封二穴在靈墟下一寸六分主胷滿不得息咳逆乳
癰洒浙惡寒灸五壯針入三分
步郎二穴在神封下一寸六分䧟者中仰取之足少隂
脉氣所發主胷脇支滿鼻不通呼吸少氣喘息不得
舉臂針入三分灸五壯
五處二穴足太陽脉氣所發在頭上督脉傍去上星二
寸半主目不明頭眩風痺悶針入三分灸五壯
承光二穴在五處後寸半足太陽脉氣所發主風眩頭
痛欲嘔吐心煩針入三分不可灸
通天二穴在承光後一寸半足太陽脉氣所發主項痛
暫起僵仆針入三分灸三壯
攅竹二穴在兩眉頭少陷中足太陽脉氣所發主目視
&KR0617;&KR0617;視物不明眼中熱疼及眼眶針入三分不宜灸
晴明二穴在目内眥頭上畔者中手足太陽陽明之會
主膚翳白膜覆童子眼暗雀目冷尿&KR0008;&KR3689;眼視物不
明努肉針入一分半不宜灸
迎香二穴在和&KR0034;上一寸鼻下孔傍手足陽明之會針
入三分主鼻息不聞香臭偏風面痒及面浮腫風葉
葉動狀如虫行刺或在唇動不宜灸
承泣二穴在目下七分直目童子中蹻脈任脈足陽明
之會主療&KR3689;眼喎目不正口喎目瞤面動葉葉然牽
口眼熱疼赤痛目視&KR0617;&KR0617;冷泪眼臉赤針入四分半
不宜灸若灸尤問多少三日以後眼下大如拳息肉
日加長如桃許至一月日如五升大
鳩尾一穴在臆前巨骨下五分主心驚煩發狀如烏烏
破心吐血心中氣悶不喜聞人語心痛腹脹宜針雖
然此處最難針須是大好手方可下針如不然取氣
多不幸令人死針入三分
巨闕一穴心之募在鳩尾下一寸任脈氣所發主療心
中煩悶熱風風癎浪言或作鳥聲不能食無心力凡
心痛有數種冷痛蛔虫毒霍亂不識人針入六分得
氣即瀉灸亦良
上管一穴在巨闕下一寸去巨骨三寸任脈足陽手太
陽之會主心中熱煩賁豚氣脹滿不能食霍亂心痛
不可眠卧吐利心風驚悸不能食心中悶發噦伏梁
氣狀如覆杯針入八分得氣先補而後瀉之可為神
驗若是風癎熱痛宣瀉之後補可為應其病灸亦良
中管一穴一名太倉是胃之募在上管下手太陽少陽
足陽明所生任脈之會主治心匿不能食反胃霍亂
心痛熱温虐痎虐天行傷寒因讀書得奔豚氣心悶
伏梁氣如覆杯冷結氣針入八分灸亦良
建里一穴在中管下一寸治腸中疼痛嘔逆上氣心痛
身腫針入一寸三分灸亦良
下管一穴在建里下一寸足太陰任脈之會主腹胃不
調腹内痛不能食小便赤腹堅硬癖瑰脈厥厥動針
入八分灸亦佳
神聰四穴在百會四面各相去同身寸一寸理頭風目
眩狂亂風癎左手如花右手如果針入三分
明堂一穴在鼻直上入髮際一寸理頭風多鼻涕鼻塞
三日一報針入三分
當陽二穴在當童人直上入髮際一寸理卒識人風眩
鼻塞入針三分
前關二穴在目後半寸亦近太陽之穴理風赤眼痛頭
目眩目澁針入三分
四白二穴在目下一寸足陽明脉氣所發主頭痛目眩
針入三分灸七壯
巨闕二穴在鼻孔下俠水溝傍蹻脉足陽明之會主治
面風寒鼻頻(音凖)上腫癰痛招摇視占瘈瘲口噼針入
三分灸七壯止
地倉二穴在俠口傍四分外如近下有脉微動者是蹻
脉手陽明之交主療大患風者其脉亦有動時亦有
不動時多主偏風口喎灸音不言不得飲水漿食漏
落脉瞤動患左針右患右針左針入三分半灸亦得
日二七壯其艾壯如麄釵脚忌毒物及行房事
廉泉一穴在頷下結喉上舌本間隂維任脉之會主舌
下腫難言舌瘲設多咳嗽少氣喘息嘔沫禁斷灸三
壯針入三分
隂交一穴在臍下一寸任脉氣所發主臍下熱小便赤
氣痛狀如刀攪作塊狀如覆杯婦人斷緒月事不調
帶下崩中因産後惡露不止繞臍冷痛針入八分得
氣即瀉瀉後宜補灸亦得然不及針
水分一穴在管下臍上一寸任脈氣所發主腹痛不能
食腸堅腹痛胃管不調堅硬針入八分若是水病灸
之大良
巨闕一穴甲乙經云一名利機一名精露一名丹田一
名命門在臍下二寸是三焦之募任脈氣所發針入
八分主腹痛堅硬婦人因産惡露不止遂成結塊崩
中斷緒灸亦良
關元一穴是小腸募一名次門在臍下三寸足三陰任
脈之會臍下㽲痛小便赤淋不覺遺瀝小便處痛狀
如散火尿如血色臍下結血狀如覆杯婦人帶下因
産露不止并婦人斷緒産道冷針入八分若懷胎必
不針若針必落胎胎多不出而針外崑崙即出灸亦
良然不及針
中極一穴一名玉泉一名氣原在關元下一寸是膀胱
募任脈足三陰之會主婦人斷緒四度針針即有子
故却時任針也主淋小便赤尿道痛臍下結塊如覆
杯或因産得惡露不止遂成疝瘕或因月事不調血
結成塊針入八分灸亦得然不及針
銅人鍼灸經卷三
