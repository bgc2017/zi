韻石齋筆談雜家類四(雜品之屬)
提要
(臣)等謹案韻石齋筆談二卷
國朝姜紹書撰紹書有無聲詩史已著錄是書
仿周密雲烟過眼錄記所見古噐書畫及諸
竒玩惟密書以收藏之人標題此書即以其
物標題密書但記其名此書並詳其形模及
諸家授受得失之始末其體例小異耳其天
成太極圖一條不過石中圓理偶爾黑白相
間遂執以駁朱子太極無形之說殊為迂謬
延陵十字碑一條力辨孔子未嘗至吳之說
引後世書墓誌者不必皆至墓門為證然墓
之建碑自是漢以下事越國數千里乞人表
墓自是唐宋以下事以例三代殆恐不然至
其辨黃氏文王鼎為附會博古圖辨天啟甲
子所得玉璽非秦物辨河莊淳化帖為宋人
所重刻非王著原摹辨句容崇明寺藏經有
宋元祐五年張暉潘澤題名無斗神幻書之
事辨宋徽宗山居圖董其昌誤以為王維辨
宋藏經多仿蘇黃字體非必二人真迹皆鑿
然有理其他亦多可資考証猶近代說部之
可觀者其上卷秘閣藏書永樂大典名賢著
述朝鮮人好書四條下卷晚季音樂白兔沙
雞文臣玉帶四條雜說他事於全書為不類
盖隨筆記錄偶失刊削以原夲所有仍並存
之焉乾隆四十六年十二月恭校上
總纂官(臣)紀旳(臣)陸錫熊(臣)孫士毅
總校官(臣)陸費墀
韻石齋筆談原序
人之所以衞身者道而已道之為物清寧平夷不尨不
競故達人必於近道者寄吾意焉則氣不煩而慮澂視
不壅而志曠然後可以居高明而康強也今之塗亦棘
矣奔車蕩舟塵驚濤駭持顛不暇而晏如姜公獨能怡
情於游息之具風雅之林斯其度越儔俗為深遠也蓋
公少而種學長益博綜竹書蝌蚪多所研究鍾王顧陸
蘇米倪黃之流日與拱揖進退於几席之上故胸無俗
趣口無鄙言雖當雄豔之劇而若忘乎人間神解玄契
之若斯也昔歲作噩舉國狂酣走權倖如鶩公獨先幾
解組棄鳩署歸寂寥希夷以全其天彌復肆力於攷鑒宅
東有園林木蓊蔚溪流潺湲虚亭一楹幽翳不見日時
與余把臂入焉撫殘楮掇斷縑推論得失搜攷同異别
白真贗有倫有脊意之所極夢亦同趣幾於昌歜之嗜
者然而公知道者也翫物而不溺於物娱意而不滯於
意於其所著韻石齋筆談見之舉其中數端如黃石以
定鼎隕軀文泉以玉杯繫獄項氏以多蔵被掠程生以
善墨致傾乃至秦璽無救於陸沈唐錢悉燬於鑄局宋
帖仍歸於煨燼凡以見多賄之焚身而金玉之非寳也
盛衰之靡常而聚散之有數也物之尤者應如烟雲過
眼斯言亮不欺我至於辯覈精詳通涉淹雅特其餘事
非公澂懷觀道之幽指耳時余寄席於公之鶴臯别業
接公手札以所著見示且索敘言因述其大較如此同
里蔣清序
韻石齋筆談原序
