靖康緗素雜記卷三
宋黃朝英撰
湖隂
唐溫庭筠嘗補古樂府湖隂詞其序云王敦舉兵至湖
隂明帝微行視其營伍由是樂府有湖隂曲而亡其詞
因附之云云按晉書王敦傳云敦至蕪湖上表又云帝
將討敦微服至蕪湖察其營壘又司徒導與王含書曰
大將軍來屯于湖明帝紀云敦下屯于湖又周琦傳云
王敦軍敗於于湖又甘卓進爵于湖侯又王允之鎮于
湖案晉書地理志丹陽郡統縣十二有蕪湖縣讀史者
當以帝微行至于湖為斷句謂之微行則隂察其營壘
可知不當云湖隂也然則古樂府之命名既失之矣而
庭筠當改曰于湖曲乃為允當其湖隂詞云祖龍黃鬚
珊瑚鞭鐵驄金面青連錢謂明帝為祖龍又誤也蓋史
記載始皇為祖龍者祖始也龍者人君之象也以其自
號始皇故謂之祖龍耳其它安可稱乎
雲夢
筆談云舊尚書云雲夢土作乂本朝太宗時得古本尚
書作雲土夢作乂詔改禹貢從古本案孔安國註雲夢
之澤在江南不然也據左傳吳人入郢楚子涉睢濟江
入于雲中王寢盜攻之以戈擊王王奔鄖楚子自郢西
走涉睢則當出于江南其後涉江入于雲中遂奔鄖鄖
則今之安州涉江而後至雲入雲然後至鄖則雲在江
北也左傳曰鄭伯如楚子産相楚子享之既享子産乃
具田備王以田江南之夢杜預註云楚之雲夢跨江南
北曰江南之夢則雲在江北明矣元豐中有郭思者能
言漢沔間地理亦以謂江南為夢江北為雲予以左傳
騐之思之說信然余案漢高祖用陳平謀偽游於雲夢
注家無解釋又爾雅云楚有雲夢註云今南郡華容縣
東南也丘湖是也恐為未當
耳孫
惠紀云上造以上及内外公孫耳孫有罪當刑應劭云
耳孫者玄孫之子也言去其曾高益遠但耳聞之也李
斐曰耳孫曾孫也晉灼曰耳孫玄孫之曾孫也諸矦王
表在八世顔氏曰耳孫諸說不同據平紀及諸矦王表
說梁孝王玄孫之子耳孫耳音仍又匈奴傳說握衍朐
鞮單于云烏單于耳孫以此察之李云曾孫是也然漢
書諸處又皆云曾孫非一不應雜兩稱而言據爾雅曾
孫之子為玄孫玄孫之子為來孫來孫之子為昆孫昆
孫之子為仍孫從己而數是為八葉則與晉說相同仍
耳相近蓋一號也但班氏唯存古名而計其葉數則錯
也上造秦第二爵名曰應劭以為第十六誤矣又以耳
孫音耳有耳聞之義又其謬戾如此
蓴羹
晉陸機詣王武子武子前有羊酪指示陸曰卿吳中何
以敵此陸曰千里蓴羹末下(一作未下)鹽䜴所載此而已及
觀世說又曰千里蓴羹但未下鹽䜴耳或以為千里末
下皆地名是未嘗讀世說而妄為之說也或以為千里
者言其地之廣是盖不思之甚也如以千里為地之廣
則當云蓴菜不當云羹也或以為蓴羹不必鹽䜴乃得
其眞味故云未下鹽䜴是又不然盖洛中去吳有千里
之遠吳中蓴羹自可敵羊酪但以其地遠未可猝致耳
故云但未下鹽䜴耳意謂蓴羹得鹽䜴尤美也此言近
之矣今詢之吳人信然又沈文季謂崔祖思曰千里蓴
羹豈關魯衛齊高帝曰蓴羹故應還沈盖文季吳人也
子美詩曰我思岷下芋君思千里蓴張鉅山詩曰一出
修門道重嘗末下蓴二公以千里末下為地名今詳陸
荅語千里蓴羹末下鹽䜴盖舉二地所出之物以敵羊
酪今以地有千里之遠但未下鹽䜴何支離也
軒渠
後漢薊子訓傳云兒識父母軒渠笑悦欲往就之音義
無解釋以意測之蓋軒渠者欲舉其身體以就父母之
狀案字說軒上下渠一直一曲受衆小水將達而不購
也軒渠之義如此而東坡書魯直草書後云他日黔安
見之當捧腹軒渠也恐引此軒渠於義未安近世文士
頌其人云少而渠振發亦未為穩當唯世說載會稽王
軒軒如朝霞之欲舉唐史乃用其語云神氣軒舉舒王
詩義云僊僊軒舉之狀乃為盡善宋子京為皇從姪孫
撰石記云生二歲軒渠有識矣病篤而夭又撰王文公
墓誌云公即何夫人之子軒渠卓異魯公曰是天吾門
八歲終二喪斬焉致毁是眞得漢書之意
婪尾
蘇鶚演義云今人以酒巡匝為啉尾即再命其爵也云
南朝有異國進貢藍牛其尾長三丈一云藍穎水其尾
三丈時人倣之以為酒令今兩盞從其簡也此皆非正
行酒巡匝即重其盞盖慰勞其得酒在後也又云啉者
貪也謂處於座末得酒最晩腹癢於酒既得酒巡匝更
貪婪之故曰啉尾啉字從口足明貪婪之意此說近之
余觀宋景文公守歲詩云迎新送故只如此且盡燈前
婪尾杯又云稍倦持螯手猶殘婪尾觴又東坡寒食詩
云藍尾忽驚新火後遨頭要及浣花前注引樂天寒食
詩云三杯藍尾酒一揲膠牙餳乃用藍字盖婪藍一也
白波
景文公詩云鏤管喜傳吟處筆白波催卷醉時杯讀此
詩不曉白波事及觀資暇集云飲酒之卷白波盖起於
東漢既禽白波賊戮之如卷席然故酒席倣之以快人
情氣也疑出於此余恐其不然盖白者罰爵之名飲有
不盡者則以此爵罰之故班固敘傳云諸侍中皆引滿
舉白左太冲吳都賦云飛觴舉白註云行觴疾如飛也
大白杯名又魏文矦與大夫飲酒令曰不釂者浮以大
白於是公乘不任舉白浮君所謂卷白波者盖卷白上
之酒波耳言其飲酒之快也故景文公以白波對鏤管
者誠有謂焉案漢書黃巾餘黨復起西河白波谷號曰
白波賊衆十餘萬
五松
史記載秦始皇遂上泰山立石封祀祠下風雨暴至休
於樹下遂封其樹為五大夫墠梁父刻所立石盖五大
夫者秦官名第九爵也唐陸贄作禁中春松詩云不羡
五株封案史記但云封其樹為五大夫不聞有五株松
之說而贄云爾者何耶然贄博極羣書不當有悞恐有
所據而云然也或曰循襲之誤耳所未詳也又李商隱
有五松驛詩云獨下長亭念過秦五松不見見輿薪只
應既斬斯高後尋被樵人用斧斤而商隱亦謂五松如
何又李白送人游桃源序云登封太山風雨暴作雖五
松受職草木有知而萬象乖度禮刑將弛然太白亦以
謂五松也唯舒王詠栢詩云老松先得大夫官乃為切
當
倚卓
今人用倚卓字多從木旁殊無義理字書從木從奇乃
椅字於宜切詩曰其桐其椅是也從木從卓乃棹字直
教切所謂棹船為郎是也倚卓之字雖不經見以鄙意
測之蓋人所倚者為倚卓之在前者為卓此言近之矣
何以明之淇奥曰猗重較兮新義謂猗倚也重較者所
以為愼固也由是知人所倚者為倚論語曰如有所立
卓爾說者謂聖人之道如有所立卓然在前也由是知
卓之在前者為卓故楊文公談苑有云咸平景德中主
家造檀香倚卓一副未嘗用椅棹字始知前輩何嘗謬
用一字也
思恭
歐陽五代史作拓䟦思敬意謂薛史避國諱耳按舊唐
書實錄皆作思恭實錄天復二年九月武定軍節度使
李思敬以城降王建思敬本姓拓跋鄜夏節度使思恭
保大節度使思孝之弟也思孝致仕以思敬為保大留
後遂升節度又徙武定軍新唐書党項傳曰思孝為定
難節度使卒弟思諫代為節度使思孝為保大節度以
孝薦弟思敬為保大留後俄為節度使然則思恭思敬
乃是兩人思敬後附李茂貞因賜國姓故更姓李文忠
公合為一人誤也
靖康緗素雜記卷三
