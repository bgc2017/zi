靖康緗素雜記卷十
宋黃朝英撰
和松
晉庾&KR2234;傳云&KR2234;有重名為縉紳所推而頗聚歛積實談
者譏之都官從事温嶠嘗劾奏&KR2234;&KR2234;更器嶠曰嶠森森
如千丈松雖磊砢多節施之大厦有棟梁之用而温嶠
傳曰嶠為都官從事散騎常侍庾&KR2234;有重名而頗聚歛
嶠舉奏之京都振肅盖是時温嶠為都官從事&KR2234;為散
騎常侍二人同在朝廷是&KR2234;之所器者温嶠非和嶠明
矣及觀和嶠傳又云從事中郎庾&KR2234;見而嘆曰嶠森森
如千丈松雖礧砢多節目施之大厦有棟梁之用而世
說亦云子嵩目和嶠云云何其謬歟良由修史者雜出
於諸儒而非一人之筆故其謬戾如此今之學者至有
云和氏之松千丈益謬矣
顔介
北史載顔之推齊文宣時為黃門侍郎齊亡入周大象
末為御史上士隋開皇中太子召為文學深見禮重尋
以疾終而唐書又曰自高齊入周終隋黃門郎與北史
所載不同北史云之推在齊有二子長曰思魯次曰敏
楚盖示不忘本也而唐書云師古父思魯以儒學顯武
德初為秦王府記室參軍事又云師古叔游秦武德初
累遷廉州刺史撰漢書决疑師古多資取其義又與北
史不同南史載顔協二子之儀之推並早知名則之儀
為長推為次明矣而北史載之推字介弟之儀字升則
以之推為兄之儀為弟其不同又如此何耶
貴學
顔氏家訓云夫讀書之人自羲農以來宇宙之下凡識
幾人凡見幾事世人不問愚智皆欲識人之多見事之
廣而不肯讀書是猶求飽而懶營饌欲暖而惰裁衣也
其說信然余案晉書虞嘯父仕孝武帝為侍中嘗侍飲
宴帝從容問曰卿在門下初不聞有所獻替何耶嘯父
家近海謂帝有所求對曰天時尚温䱥魚蝦鮓未可致
尋當有所尚獻帝大笑唐蘇良嗣高宗時為荆州刺史
有河東寺本蕭詧為兄河東王所建良嗣曰江漢間何
與河東乎奏易之而當世恨其少學云又王元寶富而
無學識嘗會賓客明日親友謂之曰昨日必多佳論元
寶曰但費錦纏頭耳良可嗤笑
刊詔
晉書劉邈傳云時孝武帝觴樂之後多賜侍臣文辭詔
義有不雅者邈輒焚毁之其它侍臣被詔或宣揚之故
誦者以此多邈又徐邈傳云帝宴集酣樂之後好為手
詔詩章以賜侍臣或文辭率爾所言穢雜邈輒應時收
歛還省刊削皆使可觀經帝重覧然後出之是時侍臣
被詔者或宣揚之故時議以此多邈
夢筆
梁江淹傳云淹嘗宿於冶亭夢一丈夫自稱郭璞謂淹
曰吾有筆在卿處多年可以見還淹便探懷中得五色
筆一以授之爾後為詩絶無美句時人謂之才盡又紀
少瑜嘗夢陸倕以一束青鏤管授之云我以此筆猶可
用擇其善者其文因此遒進又唐李嶠為兒時夢人遺
雙筆自是有文辭十五通五經薛元超稱之自梁至唐
夢筆者凡三人今世為文辭者多以江氏為夢筆之裔
然淹夢人取筆殆非佳語不知紀氏李氏亦自可稱夢
筆之裔尤為佳也然蒙求注引典略云江淹少夢人授
以五色筆因而有文章此一事又不載於本傳何耶
甘羅
史記甘羅者甘茂孫也茂既死甘羅年十二事秦相文
信矦吕不韋後因說趙有功始皇封為上卿未嘗為秦
相也世之人見其事秦相吕不韋因相傳以為甘羅十
二為秦相大誤也唐資暇集又謂相秦者是羅祖名茂
以史記考之又不然茂得罪於秦王亡秦入齊又使於
楚楚王欲置相於秦范蜎以為不可故秦卒相向夀而
茂竟不得復入秦卒於魏以此觀之則茂亦未嘗相秦
也杜牧之偶題云甘羅昔作秦丞相其亦不考其實而
誤為之說也
金根
劉公嘉話云昌黎生名父之子雖教有義方而性頗暗
庸劣嘗為集賢校理史傳中有說金根處皆臆斷之曰
豈其誤歟必金銀車也悉改根字為銀字至除拾遺果
為諫院不受又大唐新語云張由古素無學術歷官臺
省嘗於衆中嘆班固文章不入文選或謂之曰兩都賦
燕山銘典引等並作文選中何云無由古曰此並班孟
堅文章何關班固事聞者莫不絶倒
枤杜(枤音第)
舊唐書載明皇時宰相李林甫自無學術僅能秉筆有
才名於時者尤忌之林甫典選部時選人嚴迥判語枤
杜二字林甫不識謂吏部侍郎韋陟曰此謂杖杜何也
陟俛首不敢言又太常少卿姜度妻誕子林甫手書慶
之曰聞有弄麞之慶客視之掩口故東坡云甚欲去為
湯餅客唯愁錯寫弄麞書盖用此也惜乎新史不載其
事
靖康緗素雜記卷十
