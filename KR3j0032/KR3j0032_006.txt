靖康緗素雜記卷六
宋黃朝英撰
猗嗟
元度確論云猗倚也若曰猗嗟昌兮猗重較兮猗與漆
沮猗與那與皆中有所倚而生歎也至于猗彼女桑乃
以謂采而薪之則不可以言倚而猗之義不通矣故經
義以謂承彼女桑而猗之乃所以為倚盖詩人所記適
其條桑之事而已其論誠工然說猗重較兮以猗為嘆
辭恐于義未安盖亦不詳考舒王經義而誤為之說也
淇奥義云猗倚也重較者所以為愼固也猗自訓倚而
以為中有所倚而生嘆豈其誤歟
免爰
古語云麞無膽兔無脾鴇無舌其說信然何以知其如
此按字說云赤與白為章麞見章而惑者也以此知其
無膽脾属土土主信故詩以兔爰刺桓王之失信以此
知其無脾舌所以通語言無舌則無所告訴矣故詩以
鴇羽刺君子下從征役不得養其父母以此知其無舌
又許愼注淮南子云反舌百鳥舌也能反易其聲以效
百鳥之鳴也無聲者五月陽氣極于上微隂起于下百
舌無隂故無聲也
說猫
雜俎云猫目睛旦暮圓及午豎歛如綖其鼻端常冷唯
夏至日暖沈存中嘗論歐陽公曾得一古畫牡丹叢其
下有一猫未知其精麄丞相吳正肅一見曰此正午牡
丹也何以明之其花披哆而色正燥此日中時花也猫
眼黑睛如線此正午猫眼也有帶露花則房歛而色澤
猫眼朝暮則睛圓逐漸狹長正午則如一線耳正肅公
雖曰善求古人之意然說猫處往往亦自於段氏云
武敏
詩生民篇云履帝武敏歆攸介攸止新傳云武足迹也
敏拇也拇謂之敏者行能先人故也乃引爾雅云履帝
武敏敏拇也列子曰后稷生乎巨跡盖所謂帝武敏者
巨跡之拇也姜嫄履巨跡之拇以祀郊禖之神助嚳祭
事事成而止則當以履帝武敏為斷句歆字連下句讀
之乃為允當今學者皆讀為履帝武敏歆殊無義旨不
然則爾雅所引何不連歆字邪
芍藥(握椒附)
先儒說詩溱洧刺亂也其詩卒章言贈之以勺藥以為
男淫女蓋勺藥破血令人無子贈之以勺藥者所以為
男淫女也又東門之詩疾亂也其詩卒章言貽我握椒
以為女淫男蓋椒氣下達用以養陽貽我握椒者所以
為女淫男也其說雖近乎鄙俚然頗得詩人之深意故
誌之
太史
史記太史公自序云談為太史公又云太史公既掌天
官不治民有子曰遷遷生龍門又云太史公留滯周南
不得與從事故發憤且卒又云太史公執遷手而泣曰
余先周室之太史也予死汝必為太史無忘吾所欲論
著矣凡此以上所稱太史公者皆謂司馬談也又按本
傳云太史公曰先人有言自周公卒五百歲而有孔子
又云太史公與上大夫壺遂對答又云太史公曰唯唯
否否又云七年而太史公遭李陵之禍凡此以上所稱
太史公者謂司馬遷也又文選報任少卿書云太史公
牛馬走司馬遷再拜言五臣注曰太史遷之父走僕也
言已為太史公牛馬之僕盖自卑之辭也又案孝武本
紀云有司與太史公祠官寬舒等議韋昭注曰說者以
談為太史公失之矣史記稱遷為太史公者是外孫楊
惲所稱余嘗攷之史記自序前所指司馬談為太史公
者盖遷之辭也後所指司馬遷為太史公者盖後人所
定也案漢儀注太史公武帝置位在丞相上後宣帝以
其官為令行太史公文書而已而臣瓉又曰百官表無
太史公司馬談但以太史丞為太史令余案班固郊祀
志曰有司與太史令談班彪略論曰孝武之世太史令
司馬遷則談遷父子相繼為太史公明矣自序亦曰太
史公仍父子相續纂其職又云司馬氏世主史官故雖
為令而皆可以公稱之也遷尊其父故呼談為太史公
後人又尊遷故呼遷為太史公盖所稱公者如周公召
公太公廷尉吳公謁者僕射鄧公四皓有園公夏黃公
之類是也非必是其外孫所稱韋昭乃以司馬談為非
太史公又以遷為太史公者是楊惲所稱誤也
石鼓
倦游雜錄云古之石刻存于今者唯石鼓也本露處于
野司馬池待制知鳳翔日輦置於府學之門廡下外以
木櫺護之其石質堅頑類今人為碓磑者古篆刻缺可
辨者幾希歐陽論石鼓元在岐陽初不見稱於前世至
唐人始盛稱之而韋應物以為周文王之鼓至宣王刻
詩爾韓退之直以為宣王之鼔在今鳳翔孔子廟中鼓
有十先時散棄于野鄭餘慶置于廟而亡其一皇祐四
年向傳師求於民間得之十鼓乃足其文可見者四百
八十五磨滅不可識者過半余所集錄文之古者莫先
於此然其可疑者三四今世所有漢桓靈時碑往往尚
見在距今未及千歲大書深刻而磨滅者十猶八九此
鼔案太史公年表自宣王共和元年至今嘉祐八年實
千有九百一十四年鼓文細而刻淺理豈得存此其可
疑者一也其字古而有法其言與雅頌同文而詩書所
傳之外三代文章眞蹟在者唯此而已然自漢以來博
古好奇之士皆略而不道此其可疑者二也隋氏藏書
最多其志所錄秦皇帝刻石婆羅門外國書皆有而獨
無石鼓遺近錄遠不宜如此此其可疑者三也前世所
傳古遠奇怪之事類多虚誕而難信況傳記不載不知
韋韓二君何據而知為文宣之鼓也隋唐古今書籍麄
備豈當時猶有所見而今不見之耶然退之好古不妄
者余姑取以為信耳至於字畫亦非史籕不能作也
慮囚
漢書何武傳云武為揚州刺史行部錄囚又雋不疑為
京兆尹每行縣錄囚徒還其母輒問有所平反活幾何
人顔師古注云省錄之知其情狀有冤滯與不也今云
慮囚本錄聲之去者耳音力具反而近俗不曉其意訛
其文為思慮之慮失其源矣又案後漢盧延傳云帝乃
臨御道之館親錄囚徒又張奮傳云和帝幸洛陽獄錄
囚徒又漢百官志云諸州常以八月巡行所部郡國錄
囚徒胡廣凡縣邑囚徒皆閱錄視參考辭狀有侵究者
即時平理也又應奉為郡决曹史行部四十二縣錄囚
徒數百十人又北史太和四年帝親錄囚徒二十年幸
華林園親錄囚徒隋開皇二年親錄囚徒前漢書及南
北史皆謂之錄囚徒而新唐書本紀云甲午慮囚或云
癸亥慮囚或以旱慮囚或遣使慮免汝州輕繫皆以錄
為慮余案太玄云蹛于狴獄三歲見錄集韻云錄音良
倨切寬省也盖唐亦循襲舊史語言以錄為慮未之改
耳顔氏所謂近俗不曉其意訛其文為思慮之慮盖指
唐人言也故劉餗嘉話稱高祖平京師李靖見收太宗
慮囚見靖引與語奇之又王涯說通作慮此唐人用慮
字之明驗也
靖康緗素雜記卷六
