木鍾集卷十一
宋陳埴撰
史
三代治天下曰井田曰封建曰肉刑後世變井田為
阡陌變封建為郡縣變肉刑為鞭笞而末流愈不勝
其弊今欲追復舊制於斯三者何先
復古惟唐得之世業府兵六典建官分畫措置最有法
度其不傳遠者非作法之不善自是家法不正無賢子
孫耳先儒謂必有關雎麟趾之化而後可以行周官之
法度古人所以兢業寅畏左規右矩者正欲立箇人樣
以為守法之地耳
考漢選舉法
漢選舉法有孝廉有明經自為曹椽於郡國而太守察
之則為孝廉自為博士弟子於太常而學校舉之則為
明經今觀孝廉一科自漢初已有如家貧無行不得推
擇為吏其鄉閭之公論如此至文帝時孝廉之科雖設
而萬家之縣猶無應令蓋有人則舉無人則止猶未有
定法也自武帝初令郡國各薦一人則始有定法矣當
時猶且闔郡不薦至勤詔書督責則士之自重難進如
此而梅福亦議漢以三代之法取當世之士則薦孝廉
之法猶有三代鄉里舉選之遺意漢之得人大抵如此
明經一科自武帝立五經博士置弟子五十員令二千
石謹擇可者常與計偕詣太常受業一歲一課其通一
藝以上補文學掌故及公孫弘變更之後勸之以官爵
枝葉日蕃迄於始元之間增弟子員滿百人又增至三
千人明經始濫於弘之變更矣至於賢良方正茂材號
為特舉皆詔而親策之於庭今攷一時人物自董仲舒
猶不免科舉之累况晁錯公孫弘杜欽谷永之徒依違
附會殆無異於明經之科其不逮孝廉遠矣自東漢之
末察廉之法壞覓舉之請行故左雄限年之請令諸生
試家法文吏課箋奏覆諸端門課其虚實以觀其能異
而孝廉覆試之法自此始矣大抵漢初任人不任法所
以選舉皆實意惟賢是用而已漢末任法不任人所以
選舉用私意兹其所以弊也
南北軍辨
先儒多以中尉為北軍(以表有中壘校尉掌北軍壘門故也疑是内外相司察處)以
衛尉為南軍至郎中令不知其所領為何竊按郎中令
所領皆郎從正是環宫宿衛之士(與古國子同)武帝以儒生
不足仗又置一項親兵若羽林佽飛之屬正屬於郎中
令審爾則環衛重兵無如南軍衛尉所領乃郡國番上
宿衛之數中尉非宿衛吕氏南北軍皆宿衛
南北軍皆環宫宿衛之兵南軍屬於郎中令(武帝改光祿勲)所
謂掌宫掖門戶是也其衛士即諸郎為之(表云掌守門戶出充軍騎)
多或至千人(多子弟及儒生)武帝增置期門及羽林軍(以六郡良家子)
(為之多亦至千人)始尚梟勇武力矣(以上並見郎中令表)北軍屬於衛尉
所謂掌宫門屯衛兵是也其衛士乃郡國之民更番為
之歲常轉至一萬人新故送迎率常二萬人在道武帝
初年省其半(見武帝紀)衛尉屬官有候官司馬等蓋寬饒嘗
為之極能撫循衛士及一歲盡當更衛士數千人願復
留一年以報寬饒德(見本𫝊)則衛尉所領為番上之士可
知南北軍雖領於二卿(郎中令衛尉)而列將軍實為主帥故
吕后欲為難使吕祿以上將軍居北軍使吕産以相國
居南軍文帝新即位夜拜宋昌為衛將軍兼領南北軍
則知二軍領於列將軍者其正也其以相國分領者以
吕祿才弱故爾大抵北軍重於南軍故平勃止得北軍
足以定大難吕氏既失北軍雖有南軍無能為矣或者
不察乃以衛尉為領南軍中尉為領北軍按周勃既得
北軍便令衛尉無納吕産殿門則衛尉隸北軍可知中
尉掌巡徼京師乃督察長安盜賊事王溫舒嘗為之所
治皆長安豪猾全無一事關於宿衛或者又以京城諸
屯兵(以校尉之屬)為北軍按吕后既以祿産領二軍臨終戒
之以據兵衛宫無送喪則二軍皆屯衛宫禁可知又周
勃既入北軍便迤邐去殿門入未央宫則知為宫門衛
兵無疑南北軍力心膂爪牙之寄一則以子弟郎從為
之一則以郡國之民更番為之用見國家一體兵民一
致必如是而後可以肅環列壯帝居矣
又漢舉選法
漢史上而天文地理有志次而禮樂刑法有志又次而
食貨溝洫有志選舉大事也而史獨無志焉意者科舉
未立流品不分取士之路廣禁網疎闊故史無得而志
焉今考之紀傳侯王將相有辟舉若給事舍人之類郡
國有察舉即孝廉是也朝廷有特舉若賢良方正茂才
異等之類而又有舉於太常受業者為博士弟子即明
經是也其他任子雜流不與焉夫漢自文帝十三年始
有選士之詔當是時或家貧無行不得推擇為吏或萬
家之縣猶不能舉一人以應令是時鄉里之公議猶明
士猶知自重難進朝廷選士猶未有成法也至武帝元
光元年因董仲舒建議始令郡國舉孝廉歲各一人於
是立為定法限以人數然當時猶有闔郡不薦一人者
至勤詔書督促(元朔元年)由是不舉孝有論不察廉有責可
見士安於鄉閭無求舉覓舉之事大抵察舉一科惟施
於郡縣吏漢以文吏立國故士皆從於郡縣小吏進才
經部刺史二千石察舉則以次遷為令長又次遷為守
相駸駸公卿顯官皆從此途出往往養廉遠恥之意多
而偷合苟得之行少雖不通於儒術而亦不失為節義
有守之士所以文景武宣之世人物皆有實用之才往
往多從察舉出若夫太學明經之士其不逮察舉遠矣
自武帝立五經博士於太學置弟子員五十人使士咸
得詣太常受業一歲一課通一藝者授文學掌故不能
通藝者即行罷黜其後公孫弘起自儒生始為其徒開
升進之路遂以為補文學掌故者厭薄流滯不足以興
起士風於是大而九卿之卒史小而郡縣之卒史自明
經選者皆得補而為之夫卒史文法小吏耳由明經入
仕而反使為文吏若小貶矣然漢法賤經生而貴文吏
故自文吏出者皆榮進之路是以終漢之世利祿之門
開奔競之徒盛而公卿宰相彬彬多文學之士若張禹
孔光之徒皆持祿保位患得患失之士要其蠱壞儒生
之心術多矣吾故曰漢選舉之法雖無其志而得士為
最多者莫盛於郡國察孝廉一路若太學明經之選則
又其次也
漢職官志皆襲秦舊如三公尚書皆秦官三公自立
國之初已置而尚書特始於武帝之時爾三公號無
不統事皆决於三公而三公之秩萬石也宣帝時張
安世以車騎將軍霍光為大將軍領尚書事則知尚
書乃典職樞機與三公等後漢和帝時鄧彪領尚書
事位在三公上以此言之尚書當與三公同其貴而
秩直二千石耳若曰職輕權重則是尚未能與二千
石比秩而反在三公之上何耶
尚書乃内庭之臣與尚衣尚方尚符璽等同流所職乃
郡國會計圖籍等書或内外奏疏本是猥屑之職在人
主左右供顧故屬於少府多是外戚及子弟濁流為之
然以其親近至尊為人主私臣號為職典樞機故自武
帝後其權寖重往往諸將軍領之故凡以大將軍大司
馬領尚書事則權重於三公而丞相始為具官矣尚書
如何敢比三公但以大司馬大將軍之名則始為重矣
尚書在文景以前不多見是時内庭之權未重自武宣
以來其權始重率以外戚(霍光諸人)及列侯子弟為之(張安世)
士大夫鮮有出此者至元成以後始用儒生故博士選
三科其高第者為尚書始有正員由是張禹孔光皆以
師儒入典樞機多者至十餘年養成王氏之禍其狼狽
甚於雲山恭顯成帝建始四年罷中書宦官初置尚書
員五人注云常侍尚書主丞相御史事二千石尚書主
刺史二千石事戶曹尚書主庶人上書事主客尚書主
外官事此漢舊制是為四曹成帝增三公曹主斷獄事
是為五人
漢鬻爵之法
漢初賣爵入粟不入錢賣爵不賣官在文景時可攷至
武帝不賣舊爵别立武功爵此乃前術窮而更新一法
到此時入緡錢矣爵與官俱賣矣此五大夫有為吏先
除之法豈不是連官賣了一夫之爵直錢若干今不可
攷其級爵止賣十一級千夫爵是第七級得除吏第九
級則免徭役未知是否又云茂陵書只載十一級其餘
不見(十九級是關内侯二十級是通侯)
考儒林傳公孫弘新學法
初太常制法其制有四置博士弟子則擇民間議狀之
端正者補之其郡國縣官有可取者取之受業亦如子
弟至於一歲攷課能通一藝者補文學掌故而高者則
為郎中且掌故之職不一有太常掌故有治禮掌故有
太史掌故有文學掌故要之皆屬於太常也而又有州
郡文學掌故之為官其職之留滯甚多其階之遷轉甚
緩通經之士得由郎中而進者皆是右職得為掌故者
皆是滯選蓋漢世士大夫除軍功外多從刀筆吏出而
儒生率鬱滯不得進於是公孫弘有優掌故之請焉太
常中治禮文學掌故凡其秩之比二百石及吏百石之
能通經者補左右内史大行卒史秩之比百石以下者
補為太守之卒史太行卒史即九卿之官卒史猶今堂
部令史也太守卒史猶今日孔目官是也至於人衆而
額少不足以容之又就文學掌故中選其優者攢上一
等補九卿郎中二千石待闕椽屬其次補郡椽屬卒史
椽屬雖非清選却是仕途捷徑自是公卿大夫彬彬多
文學之士矣而儒生之心術亦自此而壞班固以為利
祿之塗開者蓋自公孫弘始
漢武帝命唐都洛下閎推算星歷以為合於夏正改
用太初歷按自黃帝以前調歷有上元太初等歷今
以合夏正而用太初歷然則夏亦用太初歷乎否也
(前歷太初既在四千六百十七歲之前是洪荒時節)
歷家推上元太初謂四千六百十七歲已盡都無絲髮
餘重新起歷是時定十一月甲子朔旦夜半冬至定日
月如合璧五星如連珠乃新歷之第一日故謂之歷元
漢元封七年適當其時故改秦歷用漢歷改秦正用夏
正非謂夏亦然也
雲臺二十八將凡有功佐漢者咸取焉馬援以椒房
不與何謂也而來歙有平隗囂之功何獨不預
麒麟功臣史謂以黃霸于定國夏侯勝諸名卿猶不與
可以知其選矣此語有味安得人人而及之但馬援以
椒房之親不得與此却有意於公未為適義理之正霍
光不害為麒麟之首
漢宣帝之麒麟閣明帝之雲臺二十八將及唐太宗
之十八學士凌煙閣皆所以圖畫功臣也惟觀漢之
人主務實不務名唐之太宗務名而無實以許敬宗
之姦佞而與十八學士之選以侯君集之小人而與
凌煙之數皆失實也不然漢唐之皆有得失否
此未免以成敗論所可論處者亦多却不只在二子二
子不足為輕重唐學士之選即淮南王安之招致賓客
羽翼既多便有相軋之勢凌煙雖祖麒麟雲臺然漢時
却有教化之意寓其間如以蘇武而預麒麟以馬援而
不與雲臺此殆有深意唐則無之
唐百官志宰相之名學士之職如何
唐世宰相名甚不正漢有相國丞相之名唐不設宰相
之名其意本以重宰相不輕授人遂以三省長官中書
令侍中尚書令(唐太宗嘗為尚書令後改其名為僕射)為之其後中書令
侍中尚書令不除遂有他官假有參議參(闕)為
宰相者如杜淹以吏部尚書參議朝政魏(闕)
參預朝政於是宰相無一官不可為在太宗時(闕)
宰相者其後以宰相名號不一遂有同三品同平章
事之號夫既曰同矣依舊不曾有正相至明皇開元以
後又欲重宰相之權而使兼領他使時方用兵則為節
度使時方崇儒則為學士時急用財則為鹽鐵轉運使
又其(闕)資庫使其意本欲重其權殊不知宰相
無所不統今乃下行有司名為重而實輕之要之唐宰
相之名其初本欲重之而不肯輕與而其後遂至於無
宰相而他官皆得以為之又其後也至於無人不可為
宰相又其終也宰相兼領他職無異於有司是以終唐
之世竟無真宰相其弊皆起於宰相之名不正耳至於
學士之職尤為非正大率制詔誥命合是中書舍人為
之若夫學士名官本以備遊宴之選供翰墨之娛如漢
朱買臣東方朔之輩正是相從於文墨宴遊之末不干
預機務猶未為失自太宗時崇瀛洲之選猶止以備燕
見又文書詔令自是中書掌之其後時召以草制猶未
有名號自北門學士立於乾封以後則學士之名寖重
至玄宗又置翰林待詔掌四方表疏批答應對則學士
預政漸始於此既而又以中書務劇乃選文學之士號
翰林供奉與集賢學士分掌詔敇至開元二十六年又
改翰林供奉為學士别置學士院至與宫妃相與往來
專掌内命為天子私人凡拜免將相號令征伐宣麻制
敕皆由此出於是以學士為内制中書為外制凡大除拜
皆出自内制百官告詞則出自外制彼學士既得以侵
中書之事於是進退人才機務樞密人主往往與之較
量始干預朝政事權日重而學士之權至號内相范唐
鑑所謂中書門下出納王命之司也故詔敇行焉明皇
始置翰林而其職始分既發號令預謀議則自宰相以
下進退輕重係之矣豈特取其詞藝而已哉其說極是
要知唐學士之職其初來本是供宴遊翰墨而終至於
干預政事又其後也宰相進退亦出其手終唐之世委
任失人而王伾王叔文李訓鄭注之徒皆得以竊國家
之柄其弊皆自明皇始
唐制十八道節度其後號九節度其後河朔三鎮及
四凶二䜿之亂可攷大略
明皇天寶元年置十節度經略使以備邊曰安西曰北
庭曰河西以備西邊曰朔方曰河東曰范陽以備北邊
曰平廬以備東邊曰隴右曰劒南以備西邊曰嶺南五
府經略以備南蠻節度之立其初固止於㳂邊十道耳
自安祿山之亂則内地始置九節度以討之曰朔方(郭子)
(儀)淮西(魯炅)興平(李奐)滑濮(許叔冀)鎮西(李嗣業)鄭蔡(李廣琛)
河東(李光弼)澤潞(王思禮)河南(崔光遠)内地之置節度其初猶
止於九道耳自朱氏之倡亂中原也則自國門之外皆
方鎮矣蓋其先也欲以方鎮禦四夷而其後也則以方
鎮禦方鎮十道既已兆亂則内地必置九道以除其亂
九道又兆亂則關外近郡又不得不置矣至代宗廣德
元年以田承嗣為魏博節度李懷仙為盧龍節度李寶
臣為成德節度是謂河北三鎮各有其地其風俗獷戾
過於夷狄吾知其河北之地非復朝廷有矣至於大歷
九年相推戴而謂之四王朱滔稱冀王田悅稱魏王王
武俊稱趙王李納稱齊王李希烈又以淮西稱帝朱泚
又以關中稱帝裂土假王者四凶滔天僣帝者二孺紛
紛藉藉不知其幾也蓋唐之亂非藩鎮無以平之而亦
藩鎮有以亂之其初跋扈陸梁者必得藩鎮而後可以
戡定其禍亂而其後戡定禍亂者亦足以稱禍而致亂
故其所以去唐之亂者藩鎮也而其所以致唐之亂者
亦藩鎮也試以其一二論之安史之亂懷恩平之也而
留三鎮以遺患者亦一懷恩也將兵至京師冒雨寒而
來姚令言之功也而所以迎朱泚而趨京師者亦一令
言也擒子期破田悦者李寶臣之功而釋承嗣以為己
資者亦寶臣也卒至於終唐之世莫敢誰何者由三鎮
始也
唐初邊防鎮守皆有使而道有大將曰大總管已而更
曰大都督高宗永徽以後都督帶使持節始謂之節度
然猶未以名官至睿宗景雲元年以幽州鎮守薛訥為
節度使而節度使自此始至明皇天寶元年置十節度
經略以備邊如安西北庭河西朔方河東范陽平廬隴
右劒南嶺南凡十道皆為備西北南三邊設皆使自治所
領諸州練習士卒故士卒亦樂為用而唐之備邊有賴
焉然唐初邊帥皆用忠厚名臣不久任不遙領不兼統
不以大臣為使以制之而節度有功則入相自開元中
天子事征四夷始有邊將久任十餘年不易者有皇子
宰相遙領者又有以專制數道兼領者蓋李林甫欲固
相位遂謂文臣不任邊事欲用胡人習邊事者為節度
以塞節度入相之路有功者皆得兼領如安祿山等皆
是胡人為節度祿山亦有邊功遂得專制范陽平盧河
東三道以致兵盛勢強遂成天寶之變祿山死史思明
又輔其子安慶緒繼叛而其他節度大抵皆安氏黨與
至肅宗乾元元年更置九節度朔方則郭子儀淮南則
魯炅興平魯奐滑濮許叔冀鎮西李嗣業鄭蔡李廣琛
河南崔光遠河東李光弼澤潞王思禮共九道之師討
慶緒又不置元帥無所統一慶緒死史思明繼叛思明
死子朝義繼叛至代宗時僕固懷恩以其女為公主妻
回紇之故遂得回紇之師平史朝義僕固懷恩自以功
成身危幸變為資於是請以安史手下許多降將分居
安史故地田承嗣為魏博節度李懷仙為盧龍節度李
寶成為成德節度河北三鎮自此始其他以薛嵩領相
衛大抵率用降將為之自此以後三鎮或世襲或易姓
兵連禍結朝廷亦無如之何依舊賊還賊捉又自是三
鎮中賊將自與朝廷平討往往亦時有功一有功又自
叛據如田悦拒命朱滔討之滔一請深州不許便與成
德王武俊合從於田悦田悦得朱滔之救便與武陵奉
滔為王於是又與平盧李納相扇而起滔稱冀王田悦
稱魏王王武俊稱趙王李納稱齊王是謂四凶聞淮西
李希烈軍盛又相與勸希烈稱帝當是時犯京之兵朱
滔希烈為盛朝廷盡關輔京城之兵以討之是以陸宣
公恐兵皆在外患生蕭牆勸德宗收兵歸關以諸叛賊
委之馬燧李抱真等而德宗不聽先是朱泚來朝朝廷
疑之遂留之京師及是時李希烈圍襄城涇原節度姚
令言本以勤王之師至京師因犒賞菲薄兵衆自亂乃
謀迎朱泚為主遂有奉天之幸果不逃宣公所料後來
李懷光以盧杞不令入見天子遂與朱泚合謀而朱泚
亦稱帝(是與李希烈共為二孺)自此以後盧龍魏博淮西雖在中
土其世為叛逆與蠻夷無異不復知有朝廷矣是時自
京師之外處處如邊陲相似處處是節度使於是節度
滿天下而唐之亂甚矣至憲宗僅能一平河朔至文宗
復失之大略唐之節度本以備邊後來㳂邊人自為寇
國自為邊朝廷所立節度反以備内而非備外矣
漢武置十三州刺史與今監司同否
漢刺史政今日監司但刺史秩卑而權重(止六百石史秩卑則激昂)
却慮其權太重故止以六條問事今日秩崇而權分(秩崇)
(則養尊不事事權分則法不舉)
漢祿秩等數如何只二千石無數樣
漢秩自太常至執金吾秩皆中二千石太子太傅至右
扶風秩皆真二千石西域都護至駙馬都尉皆比二千
石此漢秩然也漢祿丞相大將軍號萬石俸三百五十
斛至佐史俸月百八十斛二千石俸月百二十斛比二
千石俸月百斛至後漢延平中中二千石俸錢九千米
七十二斛真二千石錢六千五百米三十六斛比二千
石錢五千米三十四斛此漢祿然也(後漢俸祿半錢半榖)
二千石以下則有千石八百石及六百石又其下則有
五百石至百石直郡縣之小吏耳若二百石以上則曰
長吏如令丞是也至六百石始通爵於朝如今選人之
改京秩是也中二千石乃九卿為之下三公一等非他
二千石比也只以俸祿言之中二千石與真二千石倍
爭
尹翁歸以高第入守右扶風滿歲為真韓延壽入守
左馮翊滿歲為真真之制如何
有真二千石有中二千石有比二千石均二千石也而
有三等惟真者歲俸方滿此數餘皆虚號耳
高帝入關約法三章悉除秦苛法至於收孥相坐之
律誹謗妖言之罪待文帝而後除何也
刑法志云三章不足以禦姦於是蕭何攟摭秦法作律
九章想諸將繼叛之後此等法仍用至文帝方盡除耳
漢書高帝元年冬十月五星聚于東井攷之歷云太
白辰星去日率不能一兩次耳月令孟冬之月日在
尾尾析木之次也析木去東井隔五次若然則金水
二星安得復在東井
五星活物盈縮見伏遲速至無常天文家謂之五緯言
其往來無常所也然雖往來無常依然有法可候會當
聚時即聚為軌度但所聚之次有休咎不同若聚于東
井即為休證
越德歲而吳伐之越是時何謂德歲晉太和五年秦
滅燕黃泓趙秋以為福星在燕何謂福星
德歲謂歲星(即木星)古分野得名皆以侯國始封之日歲
星所次故因以為分野以此知自古天文家常以歲星
所在占吉祥今歲星正次越分野足知吳之不能為也
(福德恐亦歲星之吉卜)
律歷志云非黃鍾而他律雖當其月自宫者則其和
應之律有空忽積微不知所謂空積者如何
律法唯黃鍾之宫五聲皆正聲皆全數如九寸六十四
八寸六寸八十一七十二五十四四十八之類是謂無
空忽積微若其他十一宫未必皆正聲或變或半皆全
數故有空忽積微如大吕言八寸二百四十三分寸之
一百四除八寸是實數也外言二百四十三分者皆空
積也寸之一百四者忽微也蓋虚起此筭數其空積甚
多而所得甚微細也
高祖大封同姓卒有尾大不掉之患高祖明達何不
慮此
懲戒亡秦孤立之弊故大封同姓聖人謂百世損益可
知此類是周以封建亡故秦必損之秦以不封建亡故
漢必益之事勢相因必至於此兼漢初戶口減少封諸
王時計戶而不計地故封三庶孽分天下半其後戶口
日蕃所以彊大
劉濞之王吳高祖知其必反而復遣之何耶
此高祖德性規模所以大於唐太宗漢光武二君以䜟
緯殺了多少人
高祖大度世率以為光武不可及至其誅韓彭英盧
事反不若光武之全功臣何也
高帝是天然大度其弊至於任情光武法高祖大度其
終却能矯弊
漢高人謂其寬仁長者韓彭英盧曾未免於誅死何
耶
方事之殷能奪諸公死力是高祖善將處及事之定置
諸公於死即將將之餘習未忘寬仁本其天資殘忍是
無學問
高帝不免韓彭之誅而光武乃能全功臣之世
此大有說一則逐鹿之勢外相臣服事定難制一則祖
宗之業名位素定事已相安一則草昧功臣豪傑難收
一則中興功臣謹守規矩一則大度中有嫚罵之失人
心素疑一則大度中能動如節度人心素定一則劫其
死力封爵過度不計後患一則赤心在人監戒覆轍務
在保全
高祖之斬丁公義矣而項伯之封非也然微項伯則
天下非高祖有又豈可不有以酬之
二人事本相類但項伯初無稱功之意封之出於帝心
丁公未免有望報故為帝所薄耳要之凡適相遇而能
出人於險者皆不當以姓名聞以姓名聞則敗矣况有
德色乎
漢文之仁至景帝而衰何以漢言文景武帝虚内事
外漢祚幾亡何以列在七制
景帝好處只是不改文帝恭儉武帝好處只是晩年一
悔凡並稱者皆喜配之辭其實喜生於不足如言蕭曹
曹本劣於蕭如言韓柳柳本劣於韓七制列武帝緣宣
帝以匈奴來朝故大先帝之功而宗之王通亦因其帝
制云耳
晉文忘從亡之功漢文修代來之功其推恩與否有
可言者
晉文才入國便賞從亡者偶忘介子耳雖覺示人不廣
然晉文間關十九年所以能興國者盡諸公之力且又
多賢人故得國之後可以共爵祿若漢文入繼皆平勃
諸侯王之功而首修代來之功又張武等皆庸才而各
親其親此却示人不廣
漢文殺薄昭李德裕以為殺之不當溫公以為殺之
當未知孰是
雖未免少恩然以文帝仁厚之資為之乃是借一人以
行法於仁厚中有神武焉薄昭事無正史可考通鑑所
載乃出漢紀注中
漢文時吳王不朝賜以几杖此與唐之陵夷藩鎮邀
節旄者何異不幾於姑息之政歟
文帝是純任德教權綱在上伸縮由己唐一向姑息權
柄倒持於下予奪由人兩事不可同日語
肉刑始於苖堯因之而不革更虞夏商周而又不革
漢文以一女子之言而革之何唐虞三代不知出此
文帝除之而刑亦措何耶
先儒謂井田學校封建肉刑四者廢一不可不知秦變
古法凡古人教民養民處掃地不存單獨留肉刑以濟
其虐雖微文帝必有變之者此蓋損益盈虚理勢必至
能通變宜民雖成康復起不能易也
漢文平生所為大扺出於黃老至其得力處亦是黃
老不聞有無情少恩之病
文帝天資粹美却能轉得黃老不好處作好處景帝天
資刻忍却將黃老好處轉作不好處
惠帝減田租復十五税一夫漢之初興今年復田租
明年復役事而又十五税一儉於周什一之税然當
時太倉之粟陳陳相因未審何以致此
文景減田租事尤多或三十而税一或減租之半或盡
除之所以致富庶者人主恭儉寡慾無兵革之事故百
姓亦皆富庶
武帝虚内事外漢祚幾亡雖輪臺之悔亦晩矣安得
預七制之列
七制想自文中始文中本無大見識因取其制詔以續
書故尊之但武帝征伐四夷之功雪祖宗之恥自宣帝
時已定其廟為世宗其後議宗廟者比之武王係不祧
之數則其子孫之意也
光武之失正在攬權而史乃稱其總攬權綱舉無過
事何耶
光武再造於僵仆之後如何不總攬權綱但末流之弊
至不任三公乃矯枉過正非謂全不是
孝宣輕德教而雜霸道用法吏而任刑名趙蓋韓楊
之誅似近於虐也乃有務行寬大之稱何耶
寬大之詔盛美生於不足
孝宣綜名實而王成以偽增戶口褒賞遂起天下俗
吏之偽然綜覈者安在
刑名術數之家各是執一實以御百虚老蘇所謂人服
吾之識其一而不知吾之不識其九也宣帝殆用此術
間有受人欺處不害他大體也
宣帝時王吉言請除任子之法不知漢任子自何官
可任何官不可任中間廢置增損如何
漢法任子多是為郎或父任(汲黯)或兄任(霍光)或異姓任(諸侯)
(王得任異姓見汲黯傳尾)次第必二千石以上方可保任故董仲舒
謂今郡縣長吏多出於郎中中郎或二千石子弟蓋長
吏多自郎選而為郎者率二千石子弟(郎選不以父任則以家貲多出)
(此二途)
史氏謂陳勝諸故人皆引去無親勝者與諸將不親附
此其所以敗也此是勝之節目先儒乃謂勝之亡其大
體不在是勝與吳廣同功一體田臧擅殺吳廣勝不
能制則紀綱掃地唇亡及齒此勝之不能自存然否
勝廣為救死無策故判命出此姑延一旦之喘息耳即
不須以綱紀畫略望他亦不須以興亡成敗論他但先
史義其為豪傑首事故於其亡也再三致意焉猶曰是
秦民之湯武耳
高祖曰項羽有一范增不能用所以亡夫項羽之失
無數初未聞范增之有諫使項羽而終用范增又將
如何
係興亡處但看人物有無是第一節范增豈三傑比耶
但就項羽人物言之猶有此人耳
蕭何收秦圖籍文書說者謂相漢狹隘者以此然使
當時不得此書高帝必不知天下之戶口阨塞漢之
為漢史悉載而通鑑黜之至武帝之乞漿逆旅明皇
之洗兒賜錢之事亦汚穢矣漢唐二史不錄而通鑑
載之一去一取未知孰是
良之謀以子劫父崇之策以臣要君皆不可以為訓故
温公不取武帝微行自同匹夫明皇宣淫見愚降虜皆
天奪魄可為後監故溫公備錄
丙魏優劣如何
以相業言之則魏優於丙以德性言之則丙優於魏
河南守吳公治平為天下第一班固何不錄之循吏
傳又言吳公學李斯刑名安能為天下第一
文帝恭默躬行不好刑名故一時人物皆篤實務内所
以史無可書之事其學果為刑名與否則不可知然漢
人物皆屈頭擔重擔却不論他學術文帝本好刑名不
害為仁
東漢黃憲或謂其資稟似顔子使其得聖人為之依
歸還如何
東漢人物大率尚名高崇氣節憲獨冲然退然所以見
者服其深遠恐亦是天資如此所謂得聖門學問未知
其如何
賈誼請文帝興禮樂易服色以其無周之文也仲舒
請武帝損周之文致用夏之忠二子之言孰切時務
二子之言皆是欲時君反秦正朔建漢正朔其後當武
帝太初元年始改用夏正建漢正用二子之言也
昨觀後漢趙苞守遼西遣使迎母而鮮卑入寇苞母
見劫載以擊郡當此之時忠孝兩難將追戰歟則疾
視其母之死將就母歟則有虧事君之義如何
艮其背不獲其身行其庭不見其人有時身在面前不
曾見有時人在面前不曾見只為道理各有所止耳當
趙苞之時見君而不見母誠秉此心有時邂逅可免蓋
致死則敵猶有所畏漢高祖是但艮止之義不當如此
計較耳
巫蠱之禍雖江充之譛亦戾太子矯制有以滋後來
之變否
武帝求長生故猜疑太子太子通賓客故不受父命看
史當尋脈理不可只據目下說
張釋之為廷尉天下無冤民于定國為廷尉民自以
為不冤若趙蓋韓楊之死謂之不冤可乎或者說宣
帝時廷尉不獨一于定國雖不獨在定國而定國坐
視四子之死亦不能效張釋之之守法如何
漢公卿有罪未必悉下廷尉自有詔獄多丞相御史大
夫治之或下中二千石雜議廷尉所謂平者非必皆寬
縱之謂剛不吐柔不茹者平也趙蓋韓楊之死今作文
人但浪說耳
天下之患莫大於本小末大周之内輕外重宜若難
久而卒綿遠漢之内重外輕宜若足以相制而猶有
七國之禍何耶
周雖諸侯彊大猶能支吾數百年先史喻為百足蟲所
以難死者扶之者多也漢七國之禍亦自外重自此以
後日輕矣
春秋之義不以家事廢王事以漢丁鴻之就封為是
伯夷不受國為非
伯夷處人倫之變當如此自處若無故之讓則伯夷之
罪人丁鴻所以得正也
漢高祖為義帝發喪與曹操挾天子以令天下未審
如何
為義帝發喪因人之短而執之挾天子以令天下負己
之有而挾之雖皆詭之為名但一則豪傑起事舉動光
明一則奸雄不軌蹤跡暗昧為義帝發喪無君之罪在
項羽挾天子以令諸侯無君之責在曹操
義帝已立縱使羽不殺之下來漢高將如何區處
要之天運在漢所以項羽自殺了義帝小人枉了做小
人漢高因之為資縞素發喪君子贏得做君子
阻三面而守之以一面東制諸侯此關中之形勢然
漢高道南陽過酈析以叩武關而關中無擊柝之限
既而從山東之師稍益以關中之士固守謹關而項
羽圍入之及其領漢蜀之封地形少痿矣乃由故道
以定三秦之壤夫以天險不可升之勢而楚漢分爭
之始或自東南而入武關或自西南而扺陳倉或自
東方而越殽函何耶
自古入關有三道一自河北入為正道(項羽漢光武安祿山)一自
河南入為間道(漢高祖桓溫檀道濟劉裕)一自蜀入為險道(漢高祖關中由)
(中道入巴蜀為漢王已而又從此路出定關中諸葛亮亦從此出師)關中雖號天險豈無
可入之道苐不比他戰場可長驅而進耳
巴蜀四塞非進取之地惟一江陵然諸葛亮不勸先
主都之及關公之危又不聞救之何也
江陵屬荆州武侯首陳取荆州之策先主不能用其後
爭之於吳而不得吳止分數郡以與之至關公之敗并
數郡而失之况得而都之邪况荆襄為南北咽喉在三
國為必争之地乃戎馬之場非帝之都也
蜀先主以國委孔明無言不聽伐吳之役先主誠失
計也而孔明曾不以為非及其既敗乃曰灋孝直若
在必能制主上東行何孔明不能諫於知己之主而
猶有待於孝直也
只緣孔明規模在據荆益方成伯業以荆州為必爭之
地爭而不得後方悔耳
諸葛亮在三國時蓋人才之巨擘也觀其治國行師
屢以無糧退豈其糧儲賫備之不多耶豈其漕運之
不繼耶
蜀以失荆州欲出關洛無路不免崎嶇子午谷大散諸
關阨中運糧最難卒以此困
唐太宗規模不及漢高祖何以見之
漢高事事不能只有一箇帝王器度本不擬到此地位
自是天人推出來所以規模比三代太宗事事了得本
是唐之第一君為其必欲做帝王不待天人自安排所
以只做得魏晉規模只看建成元吉事
唐太宗恭儉不若孝文而功烈過之(范唐鑑)
三代而下英主無出文帝太宗止做得創業功臣君德
上可議處甚多不止恭儉文帝不是無功但當守文時
故不以征伐顯耳太宗只是削平蕩定之功而德在人
心處少
唐太宗誅高德儒之諂諛薄宇文士及之不忠豈不
知姦邪讒諂之士不可厠文墨議論之臣而定十八
學士之選而許敬宗之奸獨錄而不棄何耶
知人甚難太宗不但失於許敬宗以李勣可任大事此
失之尤者
范唐鑑譏太宗曰陷父之罪脅以起兵古人行一不
義而得天下弗為也太宗終守臣節可也愚歷觀唐
史隋煬帝既遣江都之使唐高祖不宜坐處夷滅况
大業之末生民塗炭太宗苟不為此必無以濟蒼生
之困范氏正大之說果可用否使聖賢處此當守臣
節乎將權以濟事乎
孤隋之暴何止桀紂若欲行湯武之事但當正名弔伐
不當自陷於盜賊之地而脅以起兵以斯舉事是以亂
易亂也大桀小桀也惜乎太宗有濟世之志傷於欲速
迫切反以堂堂禮義之師自陷於亂臣賊子之倫乃是
將官鹽作私鹽賣了世上有理明義直之事只為學術
不正舉動不明便壞了事體
唐明皇開元天寶之治何始之不克終耶
開元之世乃無妄之時雖四夷時有不靖乃無妄之疾
緣小人以邊功動之致令邊釁一開生出萬端病痛乃
無病服藥之故
晉殷浩謝安少有重名方其隠而未用也人皆以公
輔期之或曰深源不起如蒼生何或曰謝安不起當
如蒼生何及其既用也謝安却苻秦安晉室功業亦
可無負而殷浩舉兵北伐師徒屢敗桓温因朝野之
怨而廢之如棄草芥夫人之擬二子則同而二子事
業何其相遠
東晉諸賢大抵務養名節不務實用幸而成功則為謝
安如其無成則為殷浩然安能矯情鎮物浩則遇事周
章較是輸他一著也
桓溫伐秦至灞上伐燕至枋頭父老皆有復見漢官
威儀之歎而溫志在鴻鵠遂以失之其後劉裕既入
秦亦有南顧心遂為赫連所奪其罪與溫一也雖然
自古南北分爭若隋若我宋皆以北而并南未能以
南而并北方者也豈亦事勢使然固不可盡罪二人
乎
邵康節云天下有道地氣自北而南天下無道地氣自
南而北南方非不可用但多非文明之時耳
商君初變法秦民不悦言不便者以千數令行之後
秦道不拾遺鄉邑大治秦民後來言令便請問其故
始言不便猶是三代直道之民終復言便則戰國刑戮
之民矣不下毒手如何得他合口當看商鞅行法始末
秦謫戍法先發吏有謫籍及贅壻賈人又父母有市
籍者所以重困商賈何故
秦自商君立法欲民務農力戰故重耕戰之賞以商賈
務末不能耕戰故重為謫罰以抑之所以立致富強
秦焚書坑儒如何却猶有三老以掌教化而二世猶
召博士諸生問狀耶
秦雖無道人心道理自不可泯雖縱作横作滅不得許
多道理聖人所以言繼周之後百世可知
漢史上自天文地理下至溝洫刑法皆為立志而選
士之法最為近古何乃不為立志
漢書缺處典兵無志選舉無志為太史公未作得此二
書故孟堅因陋就簡
太史公作史記上自唐虞而八書之作止言漢事班
孟堅作漢史合紀漢一代事而乃作古今人表
八書未必皆言漢事獨平準書專言武帝其贊却說古
今漢志雖為一代作然皆自古初述起獨古今人表專
說古而不說今自悖其名先輩嘗譏之中間科等分别
人物又煞有可議此却班史之贊畫蛇添足
太史公之號或以為武帝所置或以為東方朔尊美
其書從而加之或以為遷尊其父其說孰是
太史公是掌律歷之官本傳謂典天官而遷亦謂文史
星歷近乎卜祝是太史掌漢律歷可知居史官之太史
令遷嘗為之位在公卿之上雖未可知但自來歷官居
卿以上底令雖非卿而位比於卿其他不足論公特其
子尊之耳
史記云孔子墮三都攷之經傳墮郈墮費固有之矣
而圍成則不克成功未嘗墮也况成出於魯定自圍
非孔子也兼左氏亦曰將墮三都未實其言史記果
何所據而言耶
嘗聞之晦翁云斯至是始覺遂不肯墮成使齊不歸女
樂則成亦墮矣
賈誼陳治安策論民俗奢侈盜賊乘時而發夫文帝
躬修玄默移風易俗以誼言觀之所謂移風易俗者
安在
誼煞有疎密太過處唯文帝能受盡言史臣謂誼之言
亦略施行文帝風俗好處誼不為無助
良平漢之功臣也十八侯之次良平何以不與高后
四年差次功臣其位愈下何歟
漢封功臣其盟誓之辭曰非軍功不侯於軍功中又三
事最重一曰從起豐沛二曰從入關中破秦三曰從定
三秦十八侯位次全論此三事良平皆後附(良雖從沛公但其時)
(自有故君韓氏)所以不在此數又良平皆帷幄謀議而不履行
陣所以諸軍功者率在先
黃老清淨無為之學也申韓之學出於黃老流入於
刑名慘刻前輩謂無情之極至於無恩然否
才無情便無恩意脈如此
高帝只因請苑事便疑蕭何欲置之辟光武於馮異
或譛其威權太重百娾歸心而帝信之愈篤何高帝
之介介於其小而光武乃釋然於其大
高帝因諸將而疑元臣光武鑒往事而全功臣
漢有中朝不知昉於何時孟康於劉輔注曰大司馬
左右前後將軍侍中常侍散騎諸吏為中朝(堂上推云)皆
加官於正官銜上帶此之謂加官然則輔繫獄中朝
官上書論救而光祿勲太中大夫皆預及謹咸拜光
祿大夫給事中翟方進奏咸(云云)不當蒙方正舉備
内朝官則又孟所注有不同者
中朝想古燕朝(謂之内朝)中間官職謂之中朝皆給事於中
者也光祿大夫給事中皆加官出入内朝之燕私者也
漢時猶以士夫為之至唐則全用宦官矣(可看百官表)
蕭何未央之營前殿建北闕周匝二十重九十五步
街道周迴七十里臺殿四十三所宫門闥凡九十五
壯麗如此宜高帝之所以怒温公譏其非元城乃以
為蕭何堅漢高都長安之深意當從何說為正
高帝都關中之意猶豫未決蓋嫌殘破故也何大建宫
室以轉其機至其自夸壯麗今人皆知其無識不知何
不欲以據形勢定根本正言於高帝恐費分疎姑假世
俗之言以順適其意(與買田宅自汚意同)
高帝為義帝發喪
高帝之為義帝發喪也三軍縞素天下之士歸心焉雖
然帝亦詭而用之耳夫帝之於懷王也君臣之分未定
也生則未嘗以天下之義主而事之死則以為天下之
義主而喪之此蓋項氏之短而大其辭以執之是三老
董公之善謀豈出於帝之本情哉古今之名義有不本
於夫人之本情而英雄豪傑或詭之以濟事者多矣齊
威會王世子於首止情不出於世子也晉文朝天王於
河陽情不在於天王也利在世子則尊世子利在天王
則尊天王利在義帝則尊義帝其詭而用之則一耳
高帝約法三章
沛公之始入關也與秦父老約法三章是時沛公猶未
王關中也而輒與其民私約如此殆類於兒曹嘔呴之
為者雖雌雄未定之時務為寬大長者以媚悦斯民孰
不能者及項氏既滅天下一家正高帝創法定令之時
也而三章之法不移如山豈兒輩呴嘔之恩姑以媚悦
於一時者哉使其仁心仁聞出于至誠憐恤之意雖草
莽私約遂以為漢世不刊之典真主一言其利溥哉
馬遷既漢武時人必能詳記武帝故實及觀武紀止
言封禪禱祀神仙方士等事他全不及至八書中固有
略及武帝者然封禪書不過又述武紀所言平凖書又
何獨詳述武帝生財法至律書言兵又止言文帝而不
及武帝遷謂夫子春秋於定哀也則微亦須略舉宏綱
而或詳載或不載既自不同若武紀猶可疑者敢問
史記不專為漢史乃歷代之史故其紀漢書略於漢書
而紀武帝事獨詳若封禪平凖二書雖謂之南史家風
可也
周勃霍光在漢均有擁立之功優劣如何
霍光仗忠義舉動光明平勃任智術蹤跡疎昧
漢七制景帝昭帝何為不與唐三宗宣宗武宗何為
不錄
景帝天資刻薄無人君之度但以不失文帝之恭儉故
史人之辭稱曰文景昭帝雖聰明蚤成而享國不永所
以不在七制之數唐三宗已不似漢更添宣武何為
高祖既約法三章如何後來蕭何作律九章
三章是草莽中一時要約如何盡得世變後世自合隨
時損益蕭何九章猶未失高祖寬仁大意至武帝三百
五十九章則浸失初意
高祖之興計謀有人今光武之起既身為之謀又身
為之戰遂復故物馬援乃以為光武不及高帝意者
用人者大自用者小邪
光武太宗身經百戰真千古英雄之將所以不似漢高
者蓋漢高不能為將而善將將此光武太宗所以見容
於漢高也
漢立五經博士遺其一者何經
周禮未立學官漢末劉歆方發明此書說與王莽壊了
後人遂以為周禮為傅會之書後漢三鄭出來其學方
明其書方行
内政何名寓軍令
自伯圖之興大抵兵不詭則不能謀人國政不詭則不
能自謀其國故春秋善戰者兵有所不交善詭者城有
所不守詭道相高求以得志乃於治民之中而默寓治
兵之法陽為治民以欺其人隂為治兵以壯其勢其言
於威公曰君欲正卒伍修甲兵大國亦將修之而小國
設備則難以速得志不若隱其事而寄其政於是作内
政而寓軍令焉今觀自五家為軌軌有長積而至十連
之鄉鄉有良人以為内政自伍人為伍軌長率之積而
至於萬人為軍五鄉之帥帥之以為軍令名為内政實
則軍令寓焉寓之云者猶旅之有寓非其所居而暫居
之謂也夷吾志在強國内政之作豈在於民乎特假内
政之名以行軍令耳是故外假王政之名内修強國之
利夷吾巧於用詭固如是哉嗟乎有為為善雖善實利
有意為公雖公實私成周自五家為比至五州為鄉居
民之法也自五人為伍至五師為軍舍萬民之法也其
事暴白於天下而無非王道之公夷吾之法能髣髴其
一二矣獨奈何以詭道行之以欺其隣國則安得不為
伯者之私哉
秦自稱水德
五德之運其誰為之乎自秦用方士之言以周為火德
推五行相勝之法自謂之水德則是秦首倡其端耳漢
人或竊其餘論反擯秦而主漢則張蒼謂漢為水德是
也或祖則餘論遂舉漢以繼秦則賈誼公孫弘之流謂
漢為土德是也或祖竊其餘論而兩皆不用更為相生
之術上推包羲下至周漢而擯秦不數者則歆向父子
遂謂周為木德漢為火德是也夫秦自稱水德則是始
皇之妄自尊大耳後世設以始皇為是耶當祖而用之
如賈誼公孫弘輩可也設以秦為非邪當汛掃其不經
之談明先王之道以道之可也今張蒼歆向之徒既竊
用其說又從而非議之反擯秦於不數則是衛輒自謂
之嫡孫欲以竊據正統而反擯其父不納也夫輒之所
以得謂之嫡孫者以其有父為世子也既不父其父則
不得謂之嫡矣尚可據其位乎五運之所由倡以秦倡
之耳既擯秦不數而漢獨何所承乎此皆漢儒欺天罔
人之論而班固不察又真以漢為得天統也夫所謂天
統者何也昔周公營洛之議曰有德者易以興無德者
易以亡孟子定于一之論曰不嗜殺人者能一之又曰
三代之得天下也以仁其失天下也以不仁此天統之
說外是而謂之天統則如秦之自稱水德可也如張蒼
之稱漢為水德亦可也如賈誼公孫弘之土德可也如
歆向之火德亦可也尊秦可也擯秦亦可也自尊可也
人尊之亦可也要之不得為天統則一耳
趙長平之敗
長平之敗豈不哀哉此不惟一趙括之兵端一開平原
君實為之也蓋當是時秦嘗有事於魏韓而馮亭欲嫁
禍於隣國故以上黨自歸於趙夫秦拔野王而上黨路
絶是上黨之在韓也有已亡之形而秦有垂得之勢今
韓以空名歸趙實欲嫁秦兵於趙此蓋馮亭狙詐之術
耳夫秦日夜勞心苦力以蠶食於韓今上黨有垂得之
勢而趙乃欲安坐而利之則雖彊大不能得之弱小而
弱小固能得之強大乎且無故之獲有道之所深憂也
非望之福哲人之所甚禍也平原不見天下之大勢暗
於狙詐之術棄龜鑑之名言而自速危亡之禍則長平
之敗豈獨趙括為之哉
趙括
趙括虛張無實言大而才疎其父母知之趙廷之臣知
之而敵國之人亦知之獨其君不知之者蓋當是時應
侯行千金於趙以為反間是必左右近臣隂受秦賂相
與蒙蔽主知故其君不悟至此人多以名用人失之趙
括不知括之在趙未嘗以名聞也使括而以名聞於趙
則秦當忌之矣而胡為利括之為將也是括虚張疎繆
之實已久聞於隣國獨其主不知之耳
毛遂
毛遂上不數於其主下不齒於其徒而卒能奮身决起
著名楚趙苟非見棄於人安能以有激乎吾觀戰國游
士所以策名當時致身將相快平生之憤酬夙昔之願
往往皆因所激而能致之蘇秦之相六國其家激之也
張儀之相秦其友激之也范雎談笑而取秦柄其讎激
之也故善用人者於其凌厲頓挫之時而乘其感慨奮
激之氣則雖尋常之人皆能以自效於尺寸如其習安
於豢養之餘而生平之意願已足則雖竒人節士亦或
無以自見也
魯仲連
魯仲連亦戰國策士耳而竒氣疎節憤激陳義有非策
士所能及者鷹隼高飛於雲漢虎豹長嘯於山林其頡
頑飛騰之氣豈人之所能近哉一旦受人之羈縶而豢
養於韝圈之中則與鷄犬無異何者惟其有所欲故也
戰國游士大抵不勝其利欲之心擔簦而往鼓篋而遊
夫孰非有富貴之心者故一受人之羈縻甘人之豢養
則雖有竒氣疎節將無所用之而俛首帖尾碌碌人下
者往往而是也尚何望其憤激陳義哉仲連惟不見其
所欲故不受人之羈縻不甘人之豢養是以高飛長嘯
而足以頡頏於一世雖未必為天下士而人固以天下
士竒之矣
夷門侯生教魏公子救趙圮上老人授子房兵法
吾攷之戰國有隠君子二人曰夷門侯生圯上老人皆
兵家之有道者也夫兵者授之以不仁之器而教之以
殺人之事故古之有道者皆諱之而不樂言也其樂言
之者必皆其尅忍恣睢之徒孫臏吳起之類是也夫兵
不免於用智而竒謀詭計又用智之所不能已也故其
法可以自用而不可以教人以智而教人必其有甚不
得已而度其人誠可以受之也而後隱忍以授之何者
吾固無樂於用智也吾觀侯生之授魏公子也試之以
執轡以剉其鋒試之以過客以觀其忍至其有急而來
赴也我則泊然應之以無情而使之憤以自悟如是而
果足以受之也然後以其不可教人者不得已而教之
以其諱言不樂者不得已而言之吾言出而吾術窮矣
吾智施而吾謀不可復用矣何者教其臣以詐其君教
其子以詐其父教其父以賣其友此兵家之隂謀而道
家之深忌也一之為甚其可再乎此侯生所以忍死而
言之也若夫圯上老人之遇子房也倨傲鮮腆以觀其
禮命之以僕妾之役以伏其心與之一期再期以試其
人之果可受也然後從而受之夫卒然相遇於草莽之
間夜半授之以一編之書名字不通言語不同固不知
其為何等人而亦不知其為何等書也已而觀之乃太
公兵法也鳴呼古之有道者其諱言兵也如此其不輕
授人也如此而後世明目掀髯以言兵事以道家之所
忌者而為兵家之所喜以道家之所不敢再用者而為
兵家之所常用然則人心之不仁乃至此也夫
茅焦
秦遷太后於離宫諫死者二十七人而後來之輸忠者
猶未已夫秦無道之極矣而在廷何多直節臣也且其
諫者非必皆社稷之臣皆貴戚之卿也非必皆析秦之
圭皆儋秦之爵也又非必皆秦之所産皆直言之士也
而為是奮死而不顧蓋生乎戰國之世無一而非口舌
之士仕於危亡之朝無一而非口舌之功故常喜出於
波濤洶湧之間游人之所不能泳與齊俱沒與汨俱出
而幸不死焉是其所以為工耳若夫潢汙行潦弱翁稚
子可褰裳而濟彼豈以是而動其心哉此所以積尸秦
庭而後來者愈出而愈竒也雖然亦危矣逆驪龍之頷
下而取其珠撩虎口而奪之食若茅焦者亦幸矣
陳勝
陳涉之王也其事至微淺然縉紳先生抱祭器而往歸
之張耳陳餘房君之徒又皆以興王之業說之舊史按
其行事謂其不幸如是而致敗設不如是其事當復如
何耶至其再三致意也猶曰其所致王侯將相竟足以
亡秦且涉所置王侯將相微矣而史誇之若曰夫涉起
謫戍而首事志在免死而已其大要不過偷一時之欲
其用軍行師未嘗有一日之規徒不勝其憤憤之心決
一旦之死為天下首事蓋未知烏止誰屋也在天下後
世正不當以興王之事責之舊史猶復云云至今尚論
涉事者猶惜其孰得而孰失也吁亦悲矣天下苦秦之
禍故家遺俗豪人俠士喪氣略盡乃其所不慮之戍卒
猶能為天下而首事雖其人物卑陋事至微淺而古今
猶幸之蓋積萬年之憾而發憤於陳王猶曰此秦民之
湯武耳
楚懷王
懷王之立也天將以興漢乎懷王之死也天將以亡楚
乎夫懷王項氏所立此宜深德於項今觀懷王在楚曾
無絲粟之助於楚而獨屬意於沛公方其議遣入關也
羽有父兄之怨於秦所遣宜莫如羽者顧不遣羽而遣
沛公曰吾以其長者不殺也沛公之帝業蓋於是乎興
矣至其與諸將約也曰先入關者王之沛公先入關而
羽有不平之心使人致命於懷王蓋以為懷王為能右
已也而懷王之報命但如約而已以草莽一時之言而
重於山河丹書之誓羽雖欲背其約其如負天下之不
直何是沛公之帝業又於此乎定矣夫項氏之興本假
於亡楚之遺孽顧迫於亞父之言起民間牧羊子而王
之蓋亦謂其易制無他而豈料其賢能若是邪始而為
項氏之私人而今遂為天下之義主始以為有犬造於
楚而今則視羽蔑如也則羽此心之鬱鬱悔退豈能久
居人下者自我立之自我廢之或生或殺羽以為此吾
家事而不知天下之英雄得執此以為辭也故自三軍
縞素之義明沛公之師始堂堂於天下而羽始奄奄九
泉下人矣懷王之立曾不足以重楚而懷王之死又適
足以資漢然則范增之謀欲為楚也而秪以為漢也嗚
呼此豈沛公智慮所能及哉其所得為者天也此豈范
增項羽智慮之所不及哉其所不得為者亦天也
高祖還定三秦
沛公有三傑故雖遷漢中而卒定三秦項羽無三傑故
雖王三將而終不能有三秦嗚呼羽非失險也失人也
夫項羽遷沛公於巴蜀而王三降將以距漢漢勢若已
屈矣吁彼豈知巴蜀果非死地也耶羽以巴蜀為死地
而謀遷沛公沛公亦以死地視巴蜀而忿嫉項羽當是
時也取捨屈伸之理惟蕭何知之故何勸王王漢中收
用巴蜀還定三秦及其既就國也項羽肺肝之謀惟張
良知之故良說王燒絶棧道以示項羽無東意此蕭何
之所以強沛公之行也而張良所以安沛公之心也使
巴蜀而果能為死地也則蕭何張良之謀是置沛公於
死也蕭何張良可謂見之明計之熟矣至於韓信登壇
之日畢陳平生之畫略論楚之所以失及漢之所以得
漢一日舉兵而東秦民其為沛公耶為三降將耶此三
秦還定之謀所以卒定於韓信之手也噫三傑真人傑
也向也蕭何張良有卓然之見而始勸沛公之入今也
韓信乘罅漏之餘而徑勸沛公之出其入也所以養其
出也其出也所以用其入也三子之見智謀略同故蹙
楚之效同孰謂關中非沛公囊中物耶善乎史臣之論
高祖曰從諫如轉圜也夫天下之勢成敗未易料也見
近者昧其勢而慮遠者審其勢蓋勢者成敗之所係也
一舉措之不謹則俄頃之間大事去矣方羽之王三降
將於三秦而王高祖於漢中也高祖蓋不勝其忿而欲
奮於一擊之間周勃等又從而慫惥之當是時高帝死
固未可保而何以成敗為也及蕭相國進諫而高祖翻
然改悟罷兵就國徐起而還定之如取諸寄此豈有他
術也知成敗之勢在己而已己能屈之亦能伸之是以
高帝之還定三秦也不在於引兵故道之時而在於不
攻項羽之日不在於拜將之後而在於聽諫之初然則
周勃諸公者特見近而昧其勢耳而蕭何者慮遠而審
其勢者也
蕭何
沛公之入關也諸將争走金帛財物之府庫蕭何獨先
入收丞相府圖籍藏之以故沛公得知天下阨塞戶口
多少強弱之處世常以刀筆吏少何此特書生之論耳
何非刀筆吏何以知丞相府之有圖籍邪然刀筆吏多
矣而何獨知丞相府之有圖籍則自其為郡縣小吏時
固已習於國家之體要若此此其器已不在人下矣况
當草莽角逐之時見秦民府庫宫室之盛雖沛公不能
不垂涎者而何之器度越人如此沛公之有愧多矣及
項羽王沛公於漢中也沛公意大不滿自絳灌以下莫
不勸攻項羽何獨陳曰能屈於一人之下而伸於萬乘
之上者湯武是也願大王王漢中養其民以致賢人收
用巴蜀還定三秦天下可圖也嗚呼何之器度若此其
位當不在人下矣昔者晉重耳之亡也從亡三人者皆
相國之器也夫以羈旅喪亡之餘而其從者皆可以相
國君子曰用臣如三人公子何患於喪乎吁此固沛公
所以興也
漢法宰相必出於列侯武帝變而通之是耶非耶
漢法非軍功不侯非列侯不相儒者既無軍功可論永
無入相之路此高祖馬上之陋規非三代之宏規至武
帝元朔中始下詔嘉先聖之道招四方之士遂以御史
大夫公孫弘代薛澤為丞相封平津侯丞相封侯自弘
始也其後遂為故事夫武帝崇儒之君子厭文吏武功
之不學無識陋國初淺近之規以為儒道不能光顯遂
革其故習不吝厚爵重封以激厲儒者則武帝之美意
人亦孰得而非之也然公孫弘起自徒步之中以明春
秋一經不四年而超取相位貴至封侯則論者不能不
於是而有憾焉蓋武帝以利而用儒儒者見利而求用
自弘以明經而為相後之為儒者孰不欲競章句之末
習以僥倖於一遇利祿之間一開而士大夫之心術自
兹蠱壊矣况漢家以軍功立國必以列侯為相雖漢之
規陋然而非軍功不侯則漢之良法使儒者而不相則
已使儒者而可相則自版築而遽登相位乎何慊而猶
欲假封侯以為重此又武帝之不善變也故自弘之侯
平津也而由相封侯者漢史目為恩澤侯自是以恩澤
侯者相望於前後使恩澤而可侯則無復軍功之足競
矣故自侯法之既壊至元成之間士大夫之氣習豢養
於富貴之餘無復剛心銳氣之可畏而委靡巽懦之風
猶婦人女子生長於閨房之中求欲如周昌趙堯申屠
嘉張蒼輩愈不可得矣夫相者既非真儒侯者又非軍
功是武帝更張之善意不免一舉而兩失蓋自命相之
法變而儒者之心術壊自封侯之法變而士大夫之氣
習壊更張之善者猶若此更張而不善則奈何此變法
之所以難也
書武帝行事
武帝之伐匈奴也不絶大漠不襲王庭則不足以泄其
怒其通西域也不窮河源不歷懸度則不足以快其慾
其事土木也不千門萬戶則不息其聚歛也不告緍則
不休其深刑也不根株則不已其崇儒也不辟雍則不
樂其務農也不代田則不為至其老而悔過不下輪臺
之詔則不足蓋天地之間凡可以力致者武帝皆能以
力致之而有不容於力致者獨其終身用力於神仙曾
不獲如其意蓋嘗凝神於蓬萊蜕形於海上魂交黃帝
而夢接安期矣亦嘗臣事少君師事文成五利公孫卿
而賓齊魯之士矣而卒莫能致也豈其力尚不足耶嗚
呼武帝窮奢極慾以從富貴之樂使神仙道家之事為
不無蓋非帝之所可冀矧其實無有哉今徒狃於力之
所可為而謂神仙可以力致曾不察其理之有無也使
天下而有是理則須帝之力而可致如其無是理也則
雖帝之力何所用哉觀諸此世之言神仙者亦可以已
矣
書卜式傳
漢方事匈奴而式願輸助邊方事南越而式願父子俱
死天下方爭匿財而式尤欲就助公家之費凡式之所
樂為者皆衆人之所難為而武帝之所欲為者式輒揣
其意而逆為之故天下因式獲罪者十室而九而式之
褒寵眷遇自以為有用於天下及武帝當封禪而式獨
以不習文章見棄式乎式乎何不先衆人而為之乎
書雋不疑
吏暗於古誼觸事面墻一旦事出非意魂驚魄喪無復
人形經生學士為之引經陳義援古證今則糟粕腐壊
之餘皆能以起僵而植仆乃知世俗不涉書之弊一至
於此而經生學士之取重於此亦固自有時哉
書王莽傳
莽拔出族屬繼四父而輔政時人未知信也於是刻心
厲行以著其節禮賢下士以釣其名分布黨與以承其
意諂事母后以市其權延見吏民以致其恩意上下之
勢既成而人皆知有莽矣於是力為險異之行以焜耀
當時封邑不受位號不居視天下爵祿若將凂焉天下
之人見其苦心如此遂以其無他而謂伊周復出故其
避丁傅也天下莫不稱其賢其罷歸也天下莫不訟其
冤一辭采女而詣闕上書者千數辭益封而吏民上書
者八千人辭新野田而前後上書者至四十八萬蓋當
是時惟恐莽之一日去漢舉國以授之惟恐其不受夫
莽斗筲之才賈孺之智兒曹之恩妾婦之行徒以驅委
庸人籠絡小孺媚事婦人女子可也而乃掩竊大物豈
非厄會然歟
木鍾集卷十一
