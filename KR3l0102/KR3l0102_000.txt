續齊諧記小說家𩔖二(異聞之屬)
提要
(臣)等謹案續齊諧記一卷梁吴均撰均事
迹具見梁書本傳唐書藝文志作吳筠案
唐有道士吳筠乃大歷時人是書隋志著錄
杜公瞻荆楚歲時記注歐陽詢藝文𩔖聚已
先引其文非筠明甚唐志蓋傳寫之訛吳琯
刊本有元陸友跋曰齊諧志怪蓋莊生寓言
今均所續特取義云爾前無其書也案隋書
經籍志雜傳𩔖均書之前有宋散騎侍郎東
陽無疑齊諧記七卷唐志小說家亦並載之
然則均書實續無疑友謂前無其書亦為失
考所記皆神怪之說然李善注文選于陸機
豫章行引其田氏三荆𣗳一條於謝惠連七
月七日夜詠牛女詩引其成武丁一條韋絢
劉禹錫嘉話引其霍光金鳳轄一條蔣潛通
天犀導一條張彦遠歷代名畫記引其徐邈
畫鯔魚一條是在唐時已援為典據亦小說
之表表者矣惟劉阮天台一事徐子光注李
瀚蒙求引續齊諧記之文述其始末甚偹而
今本無此條豈原書久佚後人於太平廣記
諸書内抄合成編故偶有遺漏歟乾隆四十
二年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
