學林卷二
宋王觀國撰
春秋古經
前漢藝文志曰春秋古經十二篇經十一卷左氏傳三
十卷盖古本春秋經自為一帙至左氏作傳三十卷自
為一帙杜預作春秋經傳集解乃分經之年而居傳之
首於是不復有古經春秋矣杜預春秋經傳集解序曰
分經之年與傳之年相附比其義類各隨而解之名曰
經傳集解是也公羊經止獲麟而左氏經止孔丘卒盖
小邾射不在三叛人之數則自小邾射以下皆魯史記
之文孔子弟子欲記孔子卒之年故錄以續孔子所脩
之經也顔氏家訓曰春秋絶筆於獲麟而經稱孔丘卒
顔氏以此為疑盖非所疑也孔子曰君子於其所不知
盖闕如也故春秋書正月甲戌己丑陳侯鮑卒左氏傳
曰再赴也盖雖孔子不知陳侯卒在何日因其再赴故
書曰甲戌己丑二日從魯史之文也又桓公十四年夏
五鄭伯使其弟語來盟左氏傳曰夏鄭子人來尋盟盖
夏五無月日者闕文也左氏亦止言夏而不言月日則
是左氏作傳時經已闕月日矣莊公二十四年冬書郭
公而左氏無傳盖亦經之闕文也僖公元年十有二月
丁巳夫人氏之喪至自齊左氏傳曰夫人氏之喪至自
齊君子以齊人之殺哀姜也為已甚矣左氏亦言夫人
氏而不言姜是左氏作傳時經已闕姜字矣孔子作春
秋不應書夏五郭公夫人氏而已盖孔子卒而後闕其
文也左丘明與孔子同時又為魯太史魯史記盡在太
史則左氏於傳豈不能補正之而於傳亦闕而弗補者
以此知作經已久經之文已闕而不可知然後傳始作
也前漢藝文志曰仲尼以魯周公之國禮文備物史官
有法故與左丘明觀其史記據行事仍人道因興以立
功就敗以成罰假日月以定歷數藉朝聘以定禮樂有
所褒諱貶損不可書見口授弟子弟子退而異言丘明
恐弟子各安其意故論本事而作傳審如此則丘明親
受孔子之旨也然以闕文校之則漢志之言復窒而不
通盖班固之言未可深信爾
汲冢書
杜預春秋集解後序曰汲郡汲縣有發其界内舊冢者
大得古書皆簡編科斗文字發冢者不以為意往往散亂
科斗書久廢推尋不能盡通始者藏秘府余晩得見之
周易及紀年最為分了周易上下篇與今正同别有隂
陽說而無彖文言繫辭紀年稱商仲壬即位居亳其卿
士伊尹仲壬崩伊尹放太甲于桐乃自立也伊尹即位
於太甲七年潛出自相殺伊尹乃立其子伊陟伊奮命
復其父之田宅而中分之此為大與尚書叙說太甲事
乖異觀國按前漢藝文志曰虙犧作八卦文王重易六
爻作上下篇孔子為之彖象繫辭文言序卦之屬十篇
盖文王作上下篇自為一編不與彖象文言等相雜至
費直學易名家始以彖象雜八卦中汲冢易有上下篇
而别有隂陽說無彖象文言之屬者當是學易之家自
立隂陽之說而上下篇自為一編不與彖象相雜之易
也孔子定書自堯至秦凡百篇而為之序太甲序曰太
甲既立不明伊尹放諸桐三年復歸于亳思庸伊尹作
太甲三篇盖孔子親為之序而太甲書曰王徂桐宫居
憂克終允德惟三祀十有二月朔伊尹以冕服奉嗣王
歸于亳此其可以取信于後世也若謂伊尹自立則是
簒也太甲殺伊尹則是誅簒臣也伊陟相太戊則是以
簒臣之子為相也其誣天下甚矣汲冢之語意其戰國
以來好異說者為之辭
伯
春秋成公二年左氏傳曰五伯之霸也勤而撫之杜預
注曰夏伯昆吾商伯大彭豕韋周伯齊桓晉文史記鄒
陽傳上吳王書曰秦用戎人由余而霸中國又曰誠能
用齊秦之義後宋魯之聽則五霸不足稱三王易為比
也文選載此書五臣注曰五伯齊桓秦穆晉文宋襄楚
莊王前漢諸侯王表曰盛則周召相其治致刑措衰則
五伯扶其弱與共守顔師古注曰伯讀曰霸此五伯謂
齊桓宋襄晉文秦穆吳王夫差也又異姓諸侯王表曰
秦既稱帝十餘年間猛敵横發乎不虞適戍疆於五伯
顔師古注曰五伯謂昆吾大彭豕韋齊桓晉文也曹子
建與楊德祖書曰田巴毁五帝罪三王訾五霸五臣注
文選曰五霸秦穆楚莊齊桓晉文宋襄也觀國按霸伯
二字古人通用然左傳曰五伯之霸也勤而撫之杜預
注曰夏伯昆吾商伯大彭豕韋周伯齊桓晉文則此伯
字當音百故曰五伯之霸也一句之中用伯霸二字則
伯音百可知矣其他散言五霸則或用霸字或用伯字
可通用也然鄒陽書曰秦用由余而霸又曰五伯不足
稱一篇文字用霸伯二字也史記李斯傳曰秦穆公之
霸終不東并六國者諸侯尚衆周德未衰故五伯迭興
更尊周室一篇文中用霸伯二字也春秋閔公元年左
氏傳曰霸王之器也僖公二十二年傳曰是以知其不
遂霸也襄公元年傳曰以是求伯必不行矣此左氏用
霸字又用伯字也前漢元帝紀曰漢家自有制度本以
霸王道雜之又十二諸侯年表曰周厲王奔於彘亂自
京師始而政由五伯又郊祀志曰合十七年而伯王出
焉此班固用霸字又用伯字也觀國竊謂一篇文中當
用一色字用霸則不須用伯用伯則不須用霸今一篇
文中既用霸又用伯二字音義皆同别無兩意何苦為
此多岐也顔師古漢書於諸侯王表五伯注曰齊桓晉
文宋襄秦穆吳王夫差於異姓諸侯王表五伯注曰昆
吾大彭豕韋齊桓晉文師古自立二說何耶觀國案師
古於二表所釋者皆周秦間事不當用昆吾大彭之說
也五臣注文選於鄒陽書曹子建書有楚莊而無吳王
夫差顔師古於諸侯王表有吳王夫差而無楚莊又何
耶觀國案齊晉秦楚為大國夫差雖亦霸而最在後豈
有捨楚而稱吳者師古所引吳王夫差則誤矣
慶
字書慶字於平聲音羌又音卿於去聲音丘映切訓曰
福也賀也觀國考詩書易所用慶字皆當音羌楚茨詩
曰祝祭于祊先祖是皇孝孫有慶萬夀無疆爾殽既將
莫怨具慶甫田詩曰與我犧羊以社以方我田既臧農
夫之慶又曰乃求千斯倉乃求萬斯箱黍稷稻梁農夫
之慶裳裳者華詩曰芸其黃矣維其有章矣是以有慶
矣閟宫詩曰白牡騂剛犧尊將將毛炰胾羔籩豆大房
萬舞洋洋孝孫有慶俾爾熾而昌俾爾夀而臧保彼東
方魯邦是常書曰聖謨洋洋嘉言孔彰惟上帝不常作
善降之百祥作不善降之百殃爾惟德罔小萬邦惟慶
易曰先迷失道後順得常西南得朋乃與類行東北喪
朋乃終有慶安正之吉應地無疆又曰積善之家必有
餘慶積不善之家必有餘殃又曰損上益下民說無疆
自上下下其道大光利有攸往中正有慶凡此所用慶
字皆與疆字常字同韻則慶音羌可知矣揚雄甘泉賦
曰直嶢嶢以造天兮厥高慶而不可乎彌度顔師古注
曰慶讀音羌班固幽通賦曰恐蝄蜽之責景兮慶未得
其云已顔師古注曰慶讀音羌以此知漢人盖嘗用慶
字作羌音不妄也史記天官書曰若烟非烟若雲非雲
郁郁紛紛蕭索輪囷是謂卿雲前漢天文志曰若烟非
烟若雲非雲郁郁紛紛蕭索輪囷是謂慶雲古人以卿
慶二字通用班孟堅白雉詩曰發皓羽兮奮翹英容潔
明兮於淳精彰皇德兮作周成永延長兮膺天慶此慶
字亦音卿也投壺禮曰一馬從二馬以慶三馬既備請
慶多馬此慶字音丘映切也詩書易史記慶字音羌音
卿者其義則福也投壺請慶多馬音丘映切者其義則
賀也一字三音訓義不同而世一切讀音丘映切者良
因陸德明不能稽考經書用字之義而於釋文闕而不
載故後學莫之悟焉沈存中筆談言詩易慶字多與章
字同韻自謂古人諧聲有不可解者盖存中亦未嘗稽
考爾非不可解也
文中子叙篇
阮逸注文中子又作叙篇曰文中子之教繼素王之道
故以王道篇為首聖王俯仰二儀必合其德故次之以
天地篇天尊地卑故次之以事君篇事君莫如周公故
次之以周公篇周公之道神乎易中故次之以問易篇
易之教化莫大乎禮樂故次之以禮樂篇禮樂著明則
史故次之以述史篇興文立制燮理為大故次之以魏
相篇既燮理則至於命故次之以立命篇通性命者關
氏之易故次之以關明篇終焉觀國案王通死門人薛
收姚義綴通之說名之曰中說杜淹為御史大夫索其
書於通弟王凝凝退而求之得中說百餘紙雜記不著
篇目貞觀十九年凝以中說授通之子福畤福畤始編
為十篇勒成十卷其事備見於福畤所撰王氏家書雜
錄其篇目但以篇首二字為之如文中子曰甚矣王道
難行也即以王道為目房玄齡問事君即以事君為目
劉炫問易即以問易為目十篇皆此類非通所自定亦
如論語篇目乃門弟子所纂集止取篇首二字為目如
學而時習之即以學而為目為政以德即以為政為目
非有他意義也阮氏不察乃以文中子十篇作叙篇曲
折傅會而為之說則誤矣今世傳杜子美詩集第三十
卷首二十餘篇皆以兩字為題如宿昔能畫鬭雞鸚鵡
之類皆非本題詳其詩意皆追憶開元之盛歎天寳之
亂子美初必各自有題後之編類者失其本題但取篇
首二字為題爾恐誤後生學詩者
天地
晉書天文志曰日去地常八萬里又曰地上去天之數
得八萬一千三百餘里又晉書地理志曰八極之廣東
西二億三萬餘里南北二億三萬餘里自地至天半八
極之數段成式酉陽雜俎曰自地至天十一萬餘里觀
國案周禮以土圭之灋測土深正日景日至之景尺有
五寸謂之地中鄭氏注曰凡日景於地千里而差一寸
景尺有五寸者南戴日下萬五千里地與星辰四遊升
降於三萬里之中是以半之得地之中也以夏日至立
八尺之表其景適與土圭等謂之地中今潁川陽城地
為然此乃古之聖人推測天地高深之灋其法不可易
也是則自地至天萬五千里爾而晉史與雜俎其言至
於八萬里十一萬里又無推測之灋荒唐無根可怪也
已
肆
爾雅曰治肆古故也肆故今也郭璞注曰肆既為故又
為今觀國案爾雅釋詁一篇皆用一字為訓曰治曰肆
曰古此三字皆訓故也曰肆曰故此二字皆訓今也若
從郭璞注則是以故今二字而訓肆字也此篇未有以
二字為訓者爾雅曰勰燮和也苞蕪茂豐也尼定曷遏
止也顯昭覲釗覿見也盖勰燮二字訓和也苞蕪茂三
字訓豐也尼定曷遏四字訓止也顯昭覲釗覿五字訓
見也他皆類此爾雅釋詁釋言二篇皆用一字為訓郭
璞誤析其句反以故今二字而訓肆字義雖亦通而非
爾雅句法也詩曰肆成人有德王荆公詩義謂肆為故
今乃循郭璞之語爾又爾雅釋言曰肆力也郭璞注曰
極力也玉篇曰肆次也陳也緩也放也列也遂也恣也
踞也量也廣韻曰肆陳也恣也極也放也經書所言肆
各有一義唯大明詩曰肆伐大商毛氏傳曰肆取也皇
矣詩曰是伐是肆毛氏傳曰肆疾也肆無此二義於詩
意亦不盡合盖毛氏臆說也周禮宗伯以肆獻祼事先
王鄭氏注曰肆者進所解牲體也陸德明音義曰肆他
歴切觀國案肆者解牲體而陳之故陳牲之官又有肆
師則肆如本字音四其義則明矣而陸德明遽變其音
為他歴切取剔解牲體之義故凡經書言肆牲及詩或
肆或將並以肆音他歴切豈不蔓疑於後學耶
周行
鹿鳴詩曰吹笙鼓簧承筐是將人之好我示我周行鄭
氏謂周之行列也人有以德善我者我則置之於周之
列位維賢是用也禮記緇衣篇曰詩云人之好我示我
周行鄭氏注曰行道也言示我以忠信之道觀國案鄭
氏之訓周行也在詩則訓為周之行列在禮則訓為忠
信之道盖周之行列者周家之周也忠信為周者比周
之周也二義實不同盖鄭氏自矛盾也今以鹿鳴詩辭
考之將字與行字同音韻則周行之行音航也若以周
行為忠信之道則行音幸矣案卷耳詩曰采采卷耳不
盈頃筐嗟我懷人寘彼周行則筐字行字為韻言思君
子賢人置周之列位也大東詩曰糾糾葛屨可以履霜
佻佻公子行彼周行則霜字行字為韻言財貨盡使行
周之列位者而發幣焉二詩言周行與鹿鳴之周行同
皆音航也春秋襄公十五年左氏傳曰君子謂楚於是
乎能官人官人國之急也能官人則民無覦心詩云嗟
我懷人寘彼周行能官人也王及公侯伯子男甸采衞
大夫各居其列所謂周行也然則詩凡言周行音航可
知矣周者周家之周也若君子周而不比乃忠信為周
之周鄭氏訓禮記誤矣
鯀
&KR1360;音衮亦作&KR2465;其字皆从骨諸字書皆曰禹父名也鯀
音衮亦作鮌其字皆从魚諸字書皆曰魚也古人多借
用字故尚書禹父名用鯀字其實當用&KR1360;字也古文乃
科斗文字至孔安國時無識古文者乃以隸古定之唐
孝明不喜隸古更以今文行於世司馬遷史記本紀已
用鯀字後之變隸亦因用之故經書唯尚書多用俗字
如古文景字尚書變為影古文敕字尚書變為勅變爾
女之女為汝變多蓺為藝秦始皇改辠為罪尚書乃用
罪字漢文帝改對為對尚書乃用對字以至變說為悦
變&KR0034;為費變懖懖為聒聒變於乎為嗚呼凡此皆用俗
字而代古文也國語曰鮌殛於羽山化為黃熊以入於
羽淵王子年拾遺曰鯀治水無功舜殛鯀於羽山化為
玄魚入於羽淵鯀字或從玄魚也二說怪誕不經君子
當略而弗論
中興
烝民詩曰任賢使能周室中興焉陸德明音義曰中丁
仲反杜預春秋左氏傳序曰若平王能祈天永命紹開
中興陸德明音義曰中丁仲反觀國案中字有鍾衆二
音其義異也音鍾者當二者之中首尾均也音衆者首
尾不必均但在二者之間爾中興者在一世之間因王
道衰而有能復興者斯謂之中興首尾先後不必均也
商之世嘗衰矣高宗能復興商道故高宗謂之中興周
之世嘗衰矣宣王能復興周道故宣王謂之中興漢之
世嘗衰矣光武能復興漢室故光武謂之中興晉之世
嘗衰矣元帝能再造晉室故元帝謂之中興唐之世嘗
衰矣肅宗能復興唐室故肅宗謂之中興凡此皆在一
世之間因衰而復興故皆謂之中興其時之首尾先後
不必均也此中興之中所以音衆若中年中葉中天中
塗中詘之類皆當音鍾盖義當音鍾也杜子美喜達行
在所詩曰今朝漢社稷新數中興年又送鄭虔貶台州
詩曰萬里傷心嚴譴日百年垂死中興時二詩皆律詩
並用中字作去聲前賢用字皆有所本不妄舉也
粊
周禮雍氏春令為阱擭秋令塞阱杜擭鄭氏注曰書粊
誓&KR1423;乃擭敜乃阱盖粊者古文費字也科斗古文尚書
用粊字孔安國以隸古定之故變為費字以至論語為
費宰以費畔春秋帥師圍費季氏城費之類皆變古文
為隸字也粊亦作鄪亦作費許慎說文曰䉾音祕魯
東郊地名也廣韻曰鄪亦作費邑名在魯又列粊字曰
魯東郊地名也盖粊者古文也鄪費皆隸文也廣韻當
先列粊字而以鄪費二字續之為是而乃先列鄪費二
字訓曰邑名在魯後又别列粊字訓曰魯東郊地名殊
不知邑名在魯者乃東郊地名也一事而分兩訓盖不
悟其粊為古文也當鄭氏注周禮時尚知用古文自漢
以往古文幾絶矣今禮部韻略收鄪費二字而不收粊
字可以見也又如&KR0034;字乃俗書劀字玉篇既出劀字又
别出&KR0034;字㳅字乃古文流字玉篇既出㳅字又别出流
字皆字書之訛也史記魯世家曰淮夷徐戎亦並興反
伯禽率師伐之於肸作肸誓裴駰注曰尚書作粊誓然
則司馬氏假借用肸字肸非古文粊字也許慎說文作
䉾為北下米與比下米一也
鳥獸言
周禮秋官夷隸掌與鳥言貉隸掌與獸言鄭司農注曰
夷狄之人或曉鳥獸之言觀國案二隸所謂與鳥獸言
者乃人言也非鳥獸言也盖人與鳥獸言而鳥獸喻人
之言也若謂鳥獸言而人有曉之者誤矣前漢武帝紀
元狩二年南越獻馴象能言鳥應劭注曰馴象者教能
拜起周章從人意也顔師古注曰能言鳥即鸚鵡也盖
馴象喻人言故能拜起從人意儛馬與此同也能言鳥
者人教之言非人教之則不能言今世多有之凡此皆
人言而鳥獸喻人之言非鳥獸自能言而人曉之也春
秋僖公二十九年左氏傳曰介葛盧聞牛鳴曰是生三
犧皆用之矣其音云問之而信且聞牛鳴而知其生三
犧猶今人有聞人聲鵶鳴而能知其吉凶禍福者盖自
是一術數介葛盧聞牛鳴能以其術數求之當知生三
犧非牛能言之也介葛盧神其事而文其辭耳譬猶東
方朔射覆之義也若謂牛音云生三犧皆用之則厚誣
天下矣列子曰東方介氏之國其國人數數解六畜之
語此盖因左氏傳有介葛盧之語而為之說亦寓言方
外者所不厭其怪也
擭
尚書費誓曰杜乃擭敜乃穽孔安國傳曰擭捕獸機檻
陸德明書音義曰擭華化反周禮雍氏春令為阱擭秋
令塞阱杜擭又冥氏掌為阱擭以攻猛獸鄭氏注曰阱
穿地為壍也擭柞鄂也堅地阱淺則施柞鄂於其中陸
德明周禮音義曰擭胡化反禮記中庸曰予知驅而納
諸罟擭䧟阱之中陸德明禮記音義曰擭胡化反觀國
案廣韻去聲擭胡化切木名也入聲擭胡郭切柞鄂也
阱淺則施之以此考之則阱擭之擭當音胡郭切其胡
化切者乃木名也陸德明諸經音義皆誤矣
酺
前漢文帝紀詔曰朕初即位其赦天下賜民爵一級女
子百戶牛酒酺五日服虔注曰酺音蒲文穎注曰酺音
步漢律三人以上無故羣飲酒罰金四兩今詔酺賜得
令會聚飲食五日也顔師古注曰酺之為言布也王德
布於天下而合聚飲食為酺觀國案周禮族師曰月吉
則屬民而讀邦灋書其孝弟睦婣有學者春秋祭酺亦
如之鄭氏箋曰酺者為人物烖害之神也族長無飲酒
之禮因祭酺而與其民以長幼相獻酬焉陸德明周禮
音義曰酺音步盖六鄉有鄉大夫興賢者能者而以禮
禮賓之所謂以禮禮賓之者以鄉飲酒之禮而禮賓之
也有州長以禮會民而射於州序有黨正以禮屬民而
飲酒於序惟族師閭胥比長則無飲酒之禮族師所掌
百家乃五比四閭之民也無飲酒之禮則曠於長幼
貴賤升降揖遜之儀故因春秋祭酺以除人物烖害而
聚此百家以飲酒使知獻酬之節然後孝弟睦婣有學
者可書矣然則春秋祭酺者歲二酺也故後之里社聚
飲者亦謂之酺漢律無故羣飲者有罰因恩詔賜酺而
後始得會聚飲食焉賜酺五日者使得會聚飲食五日
也井田之灋已廢而酺之名猶在故也顔師古乃曰酺
布也王德布於天下而合聚飲酒為酺此非賜酺之本
意也許慎說文曰王德布大飲酒盖王德布者謂恩賜
也酺乃祭名也非王德之名也廣韻酺音蒲而步字韻
不收酺字當讀音蒲為是今汴京城西有酺池乃因酺
而得名者矣
壺瓠
爾雅釋木曰棗壺棗郭璞注曰今江東呼棗大而銳上
者為壺壺瓠也又爾雅釋器曰康瓠謂之甈郭璞注曰
瓠壺也既曰壺瓠也又曰瓠壺也則壺瓠一物矣觀國
案尚書禹貢曰壺口治梁及岐史記河渠書曰秦鑿涇
水自中山西邸瓠口為渠則古之人以壺瓠通用為一
字也故七月詩曰八月斷壺毛氏傳曰壺瓠也後漢郡
國志河東垣縣有壺丘亭章懷太子注曰春秋襄公元
年左傳晉討宋五大夫寘諸瓠丘杜預注曰垣縣東南
有壺丘亭凡此皆以壺為瓠者也賈誼弔屈原賦曰斡
棄周鼎兮而寳康瓠鶡冠子曰中流失船一壺千金盖
皆通用之也瓠亦讀音壺廣韻平聲曰瓠音胡瓠&KR0008;瓢
也
魯
禮記明堂位曰魯王禮也天下傳之久矣君臣未嘗相
弑也禮樂刑法政俗未嘗相變也天下以為有道之國
觀國案春秋魯桓公弑隠公而自立共仲殺子般又弑
閔公而立僖公襄仲殺太子惡而立宣公則魯之君臣
嘗相弑矣躋僖公立煬宫丹桓公楹刻桓公桷閏月不
告朔宗婦覿用幣則魯之禮嘗變矣季氏八佾舞於庭
三家者以雍徹襄仲卒壬午猶繹萬入去籥則魯之樂
嘗變矣伐莒獻俘始用人於亳社則魯之刑嘗變矣宣
公初稅畆成公作丘甲哀公用田賦則魯之法嘗變矣
魯文公薨而東門遂殺適立庶魯君於是乎失國政在
季氏則魯之政嘗變矣海鳥爰居止於魯東門臧文仲
以為神命國人祀之則魯之俗嘗變矣明堂位之言盖
美魯也然美魯不當如此坊記曰取妻不取同姓以厚
别也買妾不知其姓則卜之以此坊民魯春秋猶去夫
人之姓曰吳其死曰孟子卒盖吳魯同姓魯昭公取吳
姬是謂取同姓魯人諱取同姓故謂之吳孟子論語陳
司敗問昭公知禮乎孔子曰知禮曰君取於吳為同姓
謂之吳孟子君而知禮孰不知禮且孔子豈不知昭公
取同姓之為非而曰知禮者孔子為魯諱也故禮記於
坊記則具言昭公之失盖記禮者無所諱故也明堂位
乃曰君臣未嘗弑禮樂刑法政俗未嘗相變其誣後世
耶
吳㕦
絲衣詩曰兕觥其觩旨酒思柔不㕦不敖胡考之休毛
氏傳曰㕦譁也鄭氏箋曰飲美酒者皆思自安不及譁
不敖慢得壽考之休祥陸德明毛詩音義曰㕦胡化切
敖五誥切泮水詩曰烝烝皇皇不㕦不揚鄭氏箋曰㕦
譁也言多士之於伐淮夷皆勸之不諠譁不失聲也陸
德明音義曰㕦音話觀國案玉篇廣韻曰㕦胡化切大
聲也故史記封禪書曰鼎至甘泉公卿大夫請尊寳鼎
引詩曰鼐鼎及鼒不㕦不敖胡考之休然則本用㕦字
或變為吳耳吳亦有大聲之義然既變用吳則不可音
吳為胡化切蓋吳字未嘗有胡化切之音故也史記漢
武帝紀引詩曰自堂徂基自羊徂牛鼐鼎及鼒不虞不
驁胡考之休又變吴為虞蓋司馬遷於封禪書用㕦字
於武帝紀用虞字何其相遠如此案字書吳字五乎切
虞字麌俱切二音不相通雖云假借其失經意遠矣後
漢戴就傳曰燒鈠斧使就挾於肘腋章懷太子注曰鈠
從㕦毛詩曰不㕦不敖又引何承天纂文曰臿今之鈠
也又引張揖字詁曰鈠音華觀國案字書鋘音華鍫也
章懷太子注曰鈠從㕦蓋㕦與吳古人通用之當為鈠
鋘二字通用史借為鈠耳
屬
周禮考工記函人為甲犀甲七屬兕甲六屬合甲五屬
犀甲壽百年兕甲壽二百年合甲壽三百年鄭氏注曰
屬讀如灌注之注謂上旅下旅札續之數也觀國案字
書無以屬音注者當音屬為聯屬之屬蓋七屬六屬五
屬者綴札聯屬之數也合甲最堅其次兕甲又其次犀
甲堅甲聯屬少而柔甲聯屬多此自然之理也音屬為
注實為無義前漢刑法志曰魏氏武卒衣三屬之甲操
十二石之弩負矢五十个如淳注曰上身一髀褌一踁
繳一凡三屬也顔師古曰屬之欲反觀國考魏氏三屬
之甲亦聯屬之屬音蜀是也顔師古音之欲反誤矣觀
國按古之為甲皆以革為之故函人用犀兕之革為甲
合甲者削革裏肉但取其表合以為甲函人曰比為甲
必先為容然後制革又曰凡察革之道蓋函人一官皆
言用革為甲之法此周制也不言以金為甲則知古人
唯用革甲而已出其東門詩曰公子五爭兵革不息野
有蔓草詩曰君子澤不下流民窮於兵革溱洧詩曰兵革
不息男女相棄中庸曰袵金革死而不厭北方之強也
樂記曰左射貍首右射騶虞而貫革之射息也孟子曰
兵革非不堅利也家語曰南山有竹不柔自直斬而用
之達於犀革淮南子曰貫兕甲於三百步史記禮書曰
楚人鮫革犀兕以為甲前漢藝文志曰後世燿金為刀
割革為甲凡此皆言以革為甲未聞用金甲也然則用
金為甲者秦漢以後乎釋名曰甲亦曰介亦曰鎧故苻
堅使熊邈造金銀細鎧蔡文姬詩曰金甲耀朝日杜子
美詩曰未聞細柳散金甲凡言金甲皆見於後世也事
有出於古人創法而後世更加精者甲之類是也
復覆
春秋成公十三年左氏傳曰吾與汝同好棄惡復修舊
德陸德明音義曰復音服又扶又反成公十八年夏楚
子鄭伯代宋宋魚石復入於彭城左氏傳曰鄭伯侵宋
遂會楚子代宋納宋魚石向為人鱗朱向𢃄魚府焉以
三百乘戍之而還書曰復入凡去其國國逆而立之曰
入復其位曰復歸諸侯納之曰歸以惡曰復入陸德明
音義曰復入扶又反復歸音服觀國案字書復有二義
扶又反者其義則再也若隱公四年左氏傳曰諸侯復
代鄭桓公元年左氏傳曰鄭人請復祀周公之類是也
音服者其義則反也若周易復卦詩宣王復古之類是
也成公十三年左氏傳所謂復修舊德者乃再修舊德
也當音扶又反十八年傳曰復歸復入者乃反歸反入
也當音服陸德明皆存兩音則何所適從也又襄公十
三年左氏傳曰吳侵楚飬叔曰子為三覆以待我杜預
注曰覆伏也陸德明音義曰覆扶又反觀國案字書覆
亦有二義扶又反者其義則蓋覆也音福者其義則敗
也倒也為三覆以待我者為傾覆之兵以伺我而發也
若成公傳所謂覆師徒所謂傾覆我社稷若襄公傳所
謂傾覆無所控告所謂大懼社禝之傾覆此類是已而
陸德明於三覆音為扶又反誤也
弔
節南山詩曰不弔昊天陸德明音義曰弔如字瞻卬詩
曰不弔不祥陸德明音義曰弔如字又音的觀國案字
書弔字去聲多嘯切弔生曰喭弔死曰弔也入聲都歴
切至也此二音分二義不同考節南山瞻卬詩言不弔
者至也當作都歴切而陸德明於瞻卬詩列兩音者不
能考其義而别之也又於節南山瞻卬詩皆音曰如字
所謂如字者讀為多嘯切亦非也論語曰羔裘玄冠不
以弔春秋隱公元年左氏傳曰弔生不及哀曲禮曰知
生者弔又曰弔喪弗能賻不問其所費檀弓曰魯婦人
之髽而弔又曰死而不弔者三周禮曰以弔禮哀禍烖
凡此類皆多嘯切者也大誥曰弗弔天䧏割於我家君
奭曰弗弔天䧏喪於殷盤庚曰弔由靈費誓曰善&KR1600;乃
甲胄敿乃干無敢不弔天保詩曰神之弔矣凡此類皆
都歴切者也義各有所歸不可混而無别
亟
亟字書史中用之最多一曰欺冀切一曰紀力切義若
相似而難於區别觀國案字書欺冀切者數也紀力切
者急也無衣詩曰亟用兵而不與民同欲蓋言數用兵
也東門之枌詩曰亟會於道路蓋言數會也春秋隱公
元年左氏傳曰亟請於武公蓋言數請也成公十六年
傳曰吾先君之亟戰蓋言數戰也少儀曰亟見曰朝夕
蓋言數見也講武類禡詩曰屢豐年鄭氏箋曰屢亟也
蓋言數豐年也前漢刑法志曰師旅亟動蓋言數動也
如此類亟字並音欺冀切其義則皆數也靈臺詩曰經
始勿亟蓋言勿急也七月詩曰亟其乘屋蓋言急於治
屋也何人斯詩曰爾之亟行遑脂爾車蓋言急行不暇
脂車也春秋隱公十一年左氏傳曰乃亟去之蓋言急
去也定公五年傳曰歸粟於蔡以周亟矜無資蓋言周
急也昭公五年傳曰屑屑焉習儀以亟蓋言以習儀為
急也史記秦楚之際月表曰未始有受命若斯之亟也
蓋言受命之急也如此類亟字並音紀力切其義則皆
急也以此考之則亟有二音自分二義各有區别矣亟
棘革三字皆訓急文王有聲詩曰匪棘其欲遹追來孝
注曰棘急也革亦讀音棘故禮器引詩曰匪革其猷聿
追來孝檀弓曰夫子之病革矣古人以棘革二字通用
也抑詩曰俾民大棘江漢詩曰匪疚匪棘雨無正詩曰
孔棘且殆凡此言棘亦皆訓急也禮記明堂位曰越棘
大弓天子之戎器也鄭氏記曰棘戟也引春秋傳曰子
都拔棘廣韻棘字注曰棘小棗又越戟名廣韻&KR0008;字注
引埤蒼云垂&KR0008;地名出美玉而左氏傳孟子皆只作棘
字蓋不害於義也
假
假古雅切與檟同音又古訝切與稼同音又古伯切與
格同音又胡駕切與暇同音其與檟同音者大也其與
稼同音者借也休假也其與格同音者至也其與暇同
音者嘉也長發詩曰昭假遲遲雲漢詩曰昭假無贏泮
水詩曰昭假烈祖噫嘻詩曰既昭假爾烝民詩曰昭假
於下凡此詩言昭假則同而陸德明音義於長發雲漢
詩則音古雅反於泮水噫嘻烝民詩則音古伯反凡分
兩音則非也考其義則皆當音格為是文王詩曰假哉
天命雝詩曰假哉皇考二詩言假哉則同而音義於文
王則音古雅反於雝則音胡駕反凡分兩音者亦非也
考其義皆當音古雅反為是若夫假樂嘉成王音暇維
天之命曰假以溢我音暇小弁詩曰假寐永嘆音檟那
詩曰湯孫奏假音檟思齊詩曰烈假不瑕音檟烈祖詩
曰鬷假無言以假以享來假來饗音格玄鳥詩曰四海
來假來假祁祁音格凡此詩各有一義其音亦與義通
也至於假道於虞以伐虢音檟王假之音格之類皆顯
然無疑者孫諤申明禮部韻略謂假字許於上聲去聲
通押今考左氏傳曰假許田惟名與器不可以假人止
當用上聲音檟去聲唯有休假之義雖有借貸意而經
書未嘗用之難於通押文士亦用假字為遐字前漢禮
樂志郊祀歌曰沇沇四塞假狄合處顔師古曰假即遐
字假狄遠夷也說文作假亦通用假耳說文曰叚古雅
切借也於篆為叚又段字徒玩切分段也於篆文為段
盖叚字如前漢地理志琅邪郡有雩叚縣假暇遐嘏蝦
霞之類皆從叚也段字如前漢段會宗後漢段光段珪
唐段成式鍛腶毈碫椴之類皆從段也叚段二字偏旁
不同然其形易於相亂應當分别魏有段干木乃複姓
段干而名木史記老子傳曰老子之子名宗宗為魏將
封於段干裴駰注曰段干魏邑名有段干木段干子田
段干朋盖因邑為姓也前漢班固幽通賦曰木偃息以
蕃魏兮乃舉段干木之名也周禮考工記曰攻金之工
六築冶鳬㮚段桃而段氏闕曲禮曰天子之六工土工
金工石工木工獸工草工鄭氏注曰金工築冶鳬㮚鍛
桃而陸德眀音義曰鍛丁貫反盖古之周禮傳者非一
本鄭氏用鍛字必别本周禮而今世所傳周禮作段字
亦當讀作丁貫反且攻金之工當用鍛字耳鍛段通用
乃一義也
副苹
生民詩曰不坼不副無菑無害曲禮曰為天子削瓜者
副之陸德明音義皆曰副孚逼反觀國案周禮大宗伯
以疈辜祭四方百物又鬯人曰凡疈事用散陸德明音
義皆曰疈孚逼反盖副與疈一字也副乃疈字之半耳
疈辜者疈牲胷磔裂之以祭四方百物之神也酒尊無
飾謂之散尊疈事用散尊散列不一也為天子削瓜者
副之則既削又四析而横斷之也為國君者華之則中
裂之而不四析也為大夫累之累倮也為士㚄之去㚄
而已不坼不副者無分裂之患也副疈皆取四達開裂
之義字書當於入聲收副字在疈字之下乃立兩字各
為訓義非也鹿鳴詩曰食野之苹毛氏傳曰苹蓱也鄭
氏箋曰苹藾蕭觀國案爾雅曰萍蓱其大者蘋郭璞注
曰萍水中浮蓱爾雅又曰苹藾蕭郭璞注曰今藾蒿也
然則苹與萍乃二物其字不相通用詩曰食野之苹食
野之蒿食野之芩皆鹿食地上所生之物非水中物則
苹非萍矣藾蕭是也謝靈運擬鄴中集詩曰自從食蓱
來唯見今日美五臣注文選曰蓱苹也食苹之詩天子
宴諸侯也靈運以食苹為食蓱五臣謂蓱苹也皆誤矣
玉篇曰苹蓱也又藾蕭也兩存之者因毛鄭訓詩而為
說也亦誤矣
斝旂
周禮司尊彛曰秋嘗冬烝祼用斝彛黃彛鄭氏注曰犖
讀為稼稼彛畫禾稼也陸德明音義曰斝音稼禮記明
堂位曰夏后氏以琖商以斝鄭氏注曰斝畫禾稼也陸
德明音義曰斝音稼觀國案字書曰斝古雅切玉爵也
故行葦詩曰洗爵奠斝音義曰斝古雅反周禮鬱人曰
大祭祀與量人受舉斝之卒爵而飲之音義曰斝古雅
切以此觀之凡斝字皆當讀為古雅切畫禾稼者斝之
飾而遂改斝音稼恐非義也司馬温公詩話曰庭燎詩
云夜鄉晨言觀其旂旂當讀音芹而釋音為祈或言周
人土語謂芹為祈觀國又案采菽詩曰觱沸檻泉言采
其芹君子來朝言觀其旂泮水詩曰思樂泮水薄采其
芹魯侯戾止言觀其旂此二詩與庭燎詩旂字皆與芹
晨同韻則旂當音芹可知也春秋左氏傳晉獻公時童
謠曰丙之辰龍尾伏辰杓服振振取虢之旂鶉之賁賁
天策焞焞火中成軍虢公其奔舉此言之則旂當音芹
亦可知矣旂字當有祈芹二音字書不收芹音蓋闕典
也
敦
爾雅釋丘曰丘一成為敦丘郭璞注曰成猶重也音義
曰敦都昆反觀國案前漢地理志東都有頓丘縣顔師
古注曰丘一成為頓丘以此知爾雅云丘一成為敦丘
者敦當讀作頓若爾雅釋天曰太歲在子曰困敦音義
曰敦音頓此類是也而爾雅音義乃音敦丘為都昆反
誤矣爾雅釋丘又曰如覆敦者敦丘郭璞注曰敦盂也
音義曰敦音堆觀國案字書去聲敦字都内切珠盤玉
敦也然則爾雅云如覆敦者是若覆盂狀玉敦之形亦
如盂貯插血之酒於玉敦當讀覆敦之敦為都内切若
周禮戎右曰盟則以玉敦辟盟明堂位曰有虞氏之兩
敦音義皆音敦作對此類是也而爾雅音義乃音覆敦
為堆誤矣爾雅釋丘凡有兩敦丘而音義皆誤訓之蓋
敦字旁音最多故易於疑亂如東山詩曰敦彼獨宿箋
曰敦敦然獨宿於車下讀敦作都回反又曰有敦瓜苦
訓曰敦專專也讀敦作徒端反行葦詩曰敦彼行葦訓
曰敦聚也讀敦作徒端反又曰敦弓既堅訓曰敦弓畫
弓也音敦作雕觀國案許慎說文曰弴音雕畫弓也然
則本用弴弓詩人假借用字為敦弓讀音雕是也常武
詩曰鋪敦淮濆仍執醜虜箋曰敦當作屯陳屯其兵於
淮水大防之上也觀國案敦字徒端切者其義則聚也
陳聚其兵於淮上當讀鋪敦之敦為徒端切而鄭氏箋
乃欲改敦為屯其取訓遠矣有客詩曰有萋有且敦琢
其旅閟宫詩曰敦商之旅克咸厥功二詩音義皆音敦
為都回反此二詩言敦皆敦治之義讀音都回反是也
周禮司几筵曰凡喪事設葦席右素几其柏席用萑黼
純諸侯則紛純每敦一几鄭氏注曰敦讀曰燾燾覆也
棺在殯則椁燾觀國案檀弓曰天子龍輴而椁幬諸侯
輴而設幬鄭氏注曰幬覆也鄭氏注司几筵每敦一几
讀敦作燾蓋用檀弓之文以訓之耳然讀敦為燾於音
訓不相附近而取義迂遠今案司凡筵之文乃喪事設
席設几者也敦當讀音徒端切其義則聚也每席聚處
設一几則文與義通矣若夫數數變易字形而為之音
訓不唯取義太遠而導多疑於後學是誰之過與
春秋經字數
史記太史公自序曰春秋文成數萬其指數千張晏注
曰春秋萬八千字當言減而云成數字誤也裴駰注曰
太史公此辭是述董生之言董仲舒自治公羊經傳凡
有四萬四千餘字故云文成數萬也前漢司馬遷傳曰
春秋文成數萬其指數千顔師古注曰一萬之外即以
萬言之故云數萬學者又為曲解云公羊經傳凡四萬
四千餘字史遷豈謂公羊之傳為春秋乎觀國案今世
所傳春秋經一萬六千五百餘字張晏云萬八千字非
也太史公論春秋豈以公羊傳參計其文數耶裴駰注
亦非也顔師古云一萬之外即以萬言之故云數萬觀
國案前漢食貨志曰發吏卒間歲萬餘人齊王僧孺有
書萬餘卷梁沈約有書二萬卷蕭勵聚書三萬卷前漢
藝文志曰說五字之文至二三萬言又食貨志曰發車
三萬兩然則古人於一萬之外則稱萬餘至二萬則稱
二萬至三萬則稱三萬自一二三萬之外則差多矣故
稱數萬前漢儒林傳曰后倉說禮數萬言又食貨志曰
馬往來食長安者數萬匹又曰通西南夷道作者數萬
人故凡言數萬者差多也不止乎一二三萬也猶之數
十數百數千也積十之多為數十積百之多為數百積
千之多為數千是則積萬之多乃為數萬春秋經萬六
千餘字當言文成萬餘而云數萬者太史公之言不確
也而顔師古又云一萬之外謂之數萬其注釋亦不確
也譬如易大衍之數二篇之策萬有一千五百二十而
訓之曰二篇之策數萬可乎若孟子題辭曰三萬四千
六百八十五字而變之云其文數萬則言意合矣以此
觀之則顔師古之訓不確益可知也
曲臺
前漢儒林傳曰后倉說禮數萬言號曰后氏曲臺記服
虔注曰在曲臺校書著記因以為名顔師古注曰曲臺
殿在未央宫前漢藝文志禮家有曲臺后倉九篇如淳
注曰行禮射扵曲臺后倉為記故名曰曲臺記引漢官
曰大射於曲臺晉灼注曰天子射宫也西京無太學於
此行禮也觀國案前漢蓺文志曰漢興高堂生傳士禮
十七篇訖孝宣世后倉最明戴德戴聖慶普皆其弟子
三家立扵學宫以此觀之則后倉所說曲臺記非獨射
禮而已也天子大射雖在曲臺而后倉著書則不專為
射也前漢儒林傳曰后倉說禮數萬言號曰后氏曲臺
記授聞人通漢戴德戴聖慶普普授夏侯欽又傳族子
咸大戴授徐良小戴授橋仁楊子榮然則禮學相傳如
此之盛其書今在者禮記儀禮是也曲臺所記不止乎
射禮亦可知矣
法言
揚雄法言曰或問甘羅之悟吕不韋張辟疆之覺平勃
皆以十二齡前漢外戚傳曰惠帝崩太后發喪哭而泣
不下留侯子張辟疆年十五為侍中謂丞相陳平曰帝
無壯子太后畏君等今請拜諸吕居中用事則太后心
安法言云十二齡而漢書云十五者者觀辟疆啓陳平
之語殆非十二齡所能言當從漢書年十五也法言曰
蔡生欲安項咸陽項不能移又烹之前漢項羽傳曰韓
生說羽都關中羽曰富䝿不歸故鄕如衣錦夜行韓生
曰人謂楚人沐猴而冠果然羽聞之斬韓生觀國案史
記項羽紀曰人或說項王都關中項王烹說者史記但
言人或說項王而不言其人姓名蓋以其人不足書也
班固作漢書欲致其詳故載其姓名曰韓生然古之作
漢書者非一家揚雄班固各以其所傳漢史而用之故
在揚雄則言蔡生在班固則言韓生揚雄法言乃王莽
作安漢公時所撰班固在後漢永平間作史已知法言
用蔡生之非而寔之以韓生也法言曰叔孫通欲制君
臣之儀召先生於齊魯所不能致者二人觀國案史記
漢書叔孫通傳皆曰通使召魯諸生三十餘人魯有兩
生不肯行此云魯而法言云齊魯者法言方論齊魯有
人臣而繼以叔孫通召諸儒故亦言齊魯承上文言之
也法言問神篇曰淮南太史公者其多知與何其雜也
重黎篇曰或問太史遷曰實錄君子篇曰淮南說之用
不如太史公之用也太史公聖人將有取焉多愛不忍
子長也觀國案雄論太史公始言雜者不純乎仁義也
中言實錄者不虛美不隱惡也末言聖人將有取焉者
亦可取而用之也又曰多愛不忍則於去取之際未為
勇决然則雄論太史公可否相半故其設對問者三意
各不同也班固作司馬遷傳贊曰自劉向揚雄博極羣
書皆稱遷有良史之材而法言所論殆責備於賢者之
論也
孔子誄
春秋哀公十六年左氏傳曰孔丘卒公誄之曰旻天不
弔不憖遺一老俾屏余一人以在位煢煢余在疚烏乎
哀哉尼父無自律禮記檀弓曰魯哀公誄孔子曰天不
遺耆老莫相予位焉嗚呼哀哉尼父史記孔子世家曰
孔子卒哀公誄之曰旻天不弔不憖遺一老俾屏余一
人以在位煢煢余在疚嗚呼哀哉尼父毋自律前漢五
行志曰哀公十六年孔丘卒公誄之曰旻天不弔不憖
遺一老俾屏余一人觀國案節南山詩曰不弔昊天十
月之交詩曰不憖遺一老俾守我王閔予小子詩曰嬛
嬛在疚然則魯哀公誄孔子之辭蓋集詩辭而為誄辭
耳書史引孔子誄惟史記與左氏傳辭同蓋司馬遷采
左氏作史記則辭同可知也檀弓所記禮尚簡要漢書
五行志記災異之迹而已故所載誄辭皆不全也字書
曰憖魚覲切且也傷也閑也不憖遺一老者不且遺一
老也鄭氏箋詩曰憖者心不欲自彊之辭所謂心不欲
自彊之辭亦且也春秋昭公二十八年左氏傳曰憖使
吾君聞勝與臧之死也以為快杜預注曰憖發語之音
觀國案此憖字亦且也發語之音多端不特此一字耳
又文公十二年左氏傳曰兩軍之士皆未憖也杜預注
曰憖缺也觀國案憖缺者即字書所謂傷也
三等國
周之封國分為三等有大國有次國有小國周禮大司
馬曰大國三軍次國二軍小國一軍孟子曰大國地方
百里次國地方七十里小國地方五十里王制曰大國
三卿皆命於天子次國三卿二卿命於天子一卿命於
其君小國二卿皆命於其君又曰次國之上卿位當大
國之中中當其下下當其上大夫小國之上卿位當大
國之下卿中當其上大夫下當其下大夫春秋成公三
年左氏傳曰次國之上卿當大國之中中當其下下當
其上大夫小國之上卿當大國之下卿中當其上大夫
下當其下大夫觀國案此乃五等之諸侯分為三等之
國公為大國侯伯為次國子男為小國五等之諸侯
出封有國則其禮儀名數分三等之國而定其制焉周
禮大司馬所言乃三等之國所制之軍也孟子所言乃
所制之地也王制與左氏傳所言乃所制爵祿之位也
周禮行人上公之禮其數皆以九諸侯諸伯之禮其數
皆以七諸子諸男之禮其數皆以五此乃所制三等之
命數也又司儀曰公于上等侯伯于中等子男于下等
此乃所制三等擯相之禮也王制曰三公不過九命次
國之君不過七命小國之君不過五命此言三等之服
也周之封建之法唯此而已故齊侯使管夷吾平戎於
王王以上卿之禮饗管仲管仲辭曰臣賤有司也有天
子之二守國高在管仲受下卿之禮而還國子高子上
卿也管仲畏扵義而不敢踰焉至周之衰諸侯僭天子
大夫僭諸侯無復遵分守而盟會之際方且争長焉吳
楚之君自稱王春秋削之而書之曰吳子楚子其它僭
竊踰禮制者不可勝數文武周公之法至是其敝乃如
此何耶
矜
大田詩曰大田刺幽王也言矜寡不能自存焉釋音曰
矜古頑反烝民詩曰不侮矜寡不畏彊禦釋音曰矜古
頑反春秋定公四年左氏傳曰詩云柔亦不茹剛亦不
吐不侮矜寡不畏彊禦釋音曰矜古頑反觀國案矜字
皆音作古頑反者讀矜為鰥也然鴻雁詩序曰萬民離
散不安其居而能勞來還定安集之至於矜寡無不得
其所焉而其詩曰之子于征劬勞于野爰及矜人哀此
鰥寡既曰矜人又曰鰥寡故作詩序者以為矜寡無不
得其所焉然則矜寡之矜不可讀為古頑反亦明矣毛
氏詩傳曰矜憐也偏喪曰寡鄭氏箋曰矜人可憐之人
也所謂矜寡者離亂失所羇獨可憐之人也矜字當讀
為居陵反而陸德明釋音皆音作古頑反非也春秋昭
公元年左氏傳亦引詩曰不侮鰥寡不畏彊禦乃改矜
寡為鰥寡者左氏多假借改易詩書之字取其意通而
已若援此而遂音矜為鰥則于鴻雁詩辭大不合也小
旻詩曰戰戰兢兢如臨深淵如履薄冰而春秋僖公二
十二年左氏傳引詩曰戰戰矜矜如臨深淵如履薄冰
乃改兢兢為矜矜者兢兢戒慎之意與矜矜不同故無
羊詩曰爾羊來思矜矜兢兢不騫不崩則矜矜兢兢自
是兩意左氏改戰戰兢兢為矜矜假借而已釋音當隨
其所用之字而訓之不當遽讀矜為鰥也矜又巨巾反
亦作&KR1689;字書曰矛柄也史記淮南王安傳曰非直適戍
之衆鐖鑿棘矜也賈誼過秦論曰鉏耰棘矜非銛于句
戟長鎩也前漢徐樂傳曰起窮巷奮棘矜顔師古注曰
棘戟矜戟之把也杜甫寄峽州詩曰張兵橈棘矜蓋用
此事耳
沓
十月詩曰噂沓背憎職競由人毛氏傳曰噂猶噂噂沓
猶沓沓鄭氏箋曰噂噂沓沓相對談語背則相憎釋音
曰沓徒合反觀國案字書噂沓語多也噂亦作譐兹損
切&KR0689;亦作誻徒合切其字從口或從言其義一也詩人
多用省偏旁之文故用沓字乃&KR0689;之省文耳核其義則
沓者重也合也列子曰鏑矢復沓方矢復寓前漢郊祀
歌曰騎沓沓左太冲吳都賦曰雜沓縦萃凡此沓字皆
重也詩曰芄蘭之葉童子佩韘鄭氏箋曰韘之言沓所
以彄沓手指前漢趙皇后傳曰昭陽殿上銅沓冐凡此
沓字皆合也此皆沓字本義無語言多之意孟子曰天
之方蹶無然泄泄泄泄猶沓沓也事君無義進退無禮
言則非先王之道者猶沓沓也此與詩噂沓之沓相類
無誠心之意也春秋僖公十五年左氏傳引詩曰僔沓
背憎職競由人亦循詩用沓字而用僔字者案字書僔
衆也與噂義不同左氏假借用字耳唐書許敬宗傳曰
敬宗饕沓以女嫁蠻酋馮盎子多私所聘此沓字讀為
它合切蓋貪婪之稱也
六尺
論語曾子曰可以託六尺之孤可以寄百里之命臨大
節而不可奪也觀國案周禮鄉大夫之職以歲時登其
夫家之衆寡辨其可任者國中自七尺以及六十野自
六尺以及六十有五皆征之鄭氏注曰國中城郭中也
晩賦税而早免之以其所居復多役少野早賦税而晚
免之以其復少役多又案韓詩外傳曰國中二十行役
然則七尺者二十歲也其升降皆以五年則六尺者十
五歲也國中自七尺以及六十者自二十歲以至六十
歲皆征之也野自六尺以及六十有五者自十五歲以
至六十五歲皆征之也征之者謂給公上之賦役也國
中近而復多役少故二十歲始征之比野晚征五年也
六十歲而免比野早免五年也野遠而復少役多故十
五歲則征之比國中早征五年也六十有五歲而免比
國中晚免五年也其升降早晚皆以五年為率此周之
成法也以此觀之則六尺之孤為十五歲可知矣孔穎
達周禮䟽引鄭氏注論語云六尺之孤年十五以下案
周禮賦役之法言六尺者必以十五歲而論語云六尺
之孤則十五歲以下皆可以六尺該之也後漢明帝詔
曰高密侯禹元功之首東平王蒼寬博有謀並可以受
六尺之託章懷太子注曰六尺謂十五以下此乃用鄭
氏之說也
朋
詩曰菁菁者莪在彼中陵既見君子錫我百朋鄭氏箋
曰古者貨貝五貝為朋錫我百朋得祿多言得意也前
漢食貨志曰王莽變漢制作金銀龜貝錢布之品元龜
直二千一百六十為大貝十朋蘇林注曰兩貝為朋朋
直二百一十六元龜十朋故直二千一百六十又有公
龜壯貝十朋伯龜幺貝十朋子龜小貝十朋是為龜寳
觀國案鄭氏箋詩曰五貝為朋王莽變法以兩貝為朋
者廣韻朋字注云五貝曰朋武王悦箕子之對賜十朋
以此知古以五貝為朋至王莽改其名品更以兩貝為
朋耳易損卦六五或益之十朋之龜弗克違益卦或益
之十朋之龜弗克違案此二爻皆在中正之位以柔謙
自居而天下之美利不期自至故曰十朋之龜弗克違
以譬則羣賢皆願為用者也而王弼注釋以朋為朋黨
非也許慎說文曰貝海介蟲也玉篇曰貝如車渠又貝
甲也古貨貝而寳龜前漢食貨志曰金刀龜貝所以通
有無也顔師古注曰貝以表飾然則龜貝古人記此以
為寳貨而朋則其名數也
寘填塵
桑柔詩曰不殄心憂倉兄填兮毛氏傳曰填久也鄭氏
箋曰喪亡之道滋久長也釋音填音塵召旻詩曰兢兢
業業孔填不寧鄭氏箋曰天下之人戒懼危怖甚久矣
釋音曰填音塵瞻卬詩曰孔填不寧降此大厲毛氏傳
曰填久也鄭氏箋曰幽王不愛民甚久矣釋音曰填音
塵觀國案東山詩曰蜎蜎者蠋烝在桑野毛氏傳曰烝
寘也鄭氏箋曰蠋蜎蜎然持行久處桑野有似勞苦者
古者聲寘填塵同也釋音曰寘填塵同音田又常棣詩
曰每有良朋烝也無戎毛氏傳曰烝寘也戎相也鄭氏
箋曰當急難之時雖有善同門來久矣猶無相助己者
古者聲寘填塵同也以此觀之則寘填塵三字皆同音
田也而釋音於桑柔召旻瞻卬詩又皆音填為塵者乃
鄭氏箋所謂寘填塵同聲蓋田塵二音通讀之耳其義
則寘填塵三字皆訓久也南有嘉魚詩曰烝然罩罩鄭
氏箋曰烝塵也塵然猶言久如也喻求賢之遲也爾雅
曰塵久也於東山常棣詩訓烝為寘於南有嘉魚詩訓
烝為塵則寘塵同聲可知矣若夫小宛詩曰哀我填寡
宜岸宜獄毛氏傳曰填盡也鄭氏箋曰我窮盡寡也此
填字專讀音田卷耳詩曰寘彼周行此寘字專訓為置
止之寘無將大車詩曰祗自塵兮此塵字專訓為塵垢
之塵蓋詩非一人之所作其用字各有旨趣亦不可一
槩論也填陟刃切與鎮同義史記封禪書曰歲星填星
又太史自序曰以填江淮之南又齊悼惠王世家曰大
封同姓以填萬民之心前漢郊祀志曰獨見填星出又
母將隆傳曰使在國邸以填萬方又王莽傳曰屯雒陽
填南宫又田蚡傳曰上所填撫多蚡賓客顔師古注皆
曰填竹刃反至後漢書則皆用鎮字其義一也
學林卷二
