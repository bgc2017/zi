學林卷五
宋王觀國撰
蒲柳
爾雅曰檉河柳旄澤柳楊蒲柳所謂蒲柳者乃柳之一
種其名為蒲柳是一物也春秋左氏傳曰非子之求而
蒲之愛董澤之蒲可勝既乎杜預註曰蒲柳可以為箭
崔豹古今註曰蒲柳水邊生葉似青楊亦名蒲楊則蒲
柳為一物可知矣後漢馬融傳廣成頌曰樹以蒲柳被
以綠莎用蒲柳對綠莎不誤也晉書顧悅之與簡文帝
同年而髮早白帝問其故對曰松柏之姿經霜猶茂蒲
柳之質望秋先零以松柏對蒲柳意為蒲草與柳為二
物也誤矣杜子美重過何氏詩曰手自移蒲柳家纔足
稻粱亦以蒲柳為二物蓋循悅之之悞也歐陽文忠公
乞解政事表曰念其蒲柳質易朽而先衰譬若馬牛力
已疲而則止又表曰四體癯羸甚已衰之蒲柳雙瞳眊
瞀幾不辨于騧驪皆承襲用之耳孟子曰曾晳嗜羊棗
而曾子不忍食羊棗案爾雅曰遵羊棗郭璞註曰實小
而圓紫黑色俗呼為羊矢棗蓋羊棗者棗之一種其名
為羊棗是一物也與蒲柳同
矢
矢以木為之亦以竹為之北方皆以木為矢南方皆以
竹為矢蓋北方少竹而南方竹多各因其土俗所生之
物而為之也易曰弦木為弧剡木為矢此以木為矢也
禹貢荆州厥貢惟箘簵楛孔安國曰楛中矢榦武王克
商肅愼氏貢楛矢石砮此以楛木為矢也爾雅曰楊蒲
柳郭璞註曰可以為箭此以柳木為矢也前漢匈奴傳
曰匈奴生竒材木箭竿就羽北齊郎基為海西鎮將削
木為矢玉篇木部枸榾木㮧槦木桭木嬴木註曰皆中
箭笴此皆以木為矢也顧命曰和之弓倕之竹矢此以
竹為矢也所謂箭者竹箭也竹箭其材可以為矢故周
禮職方氏揚州其利金錫竹箭爾雅曰東南之美者有
會稽之竹箭言竹箭之材可以為矢故廣韻曰箭竹節
間三尺可以為矢淮南子曰齊桓公欲征伐甲兵不足
令訟而不中者出一束箭乃矯箭為矢此以竹箭為矢
也故周禮弓人為弓矢人為矢自古唯言弓矢而未嘗
謂矢為箭至後世乃或謂之弓箭夫呼矢為箭則不當
其義矣若唐書薛仁貴三箭定天山之類是也矢刃又
謂之鏃又謂之砮周禮矢人曰刃長寸爾雅曰金鏃箭
羽謂之鍭字書曰石為矢鏃曰石砮所謂楛矢石砮也
史記李廣為右北平太守出獵見草中石以為虎而射
之中石沒矢劉向新序曰楚熊渠夜行見伏石當道以
為虎而射之應弦沒羽左太冲吳都賦曰應弦而飲羽
或曰沒矢或曰沒羽或曰飲羽其義則一也
尺一
後漢酷吏楊球傳曰不得稽留尺一又後漢陳蕃傳諫
書曰陛下宜採求失得擇從忠善尺一選舉委尚書三
公章懷太子註曰尺一謂板長尺一以寫詔書也觀國
案後漢輿服志劉昭註引漢舊儀曰璽書以武都紫泥
封青囊白素裏兩端無縫尺一板中約書封璽使者乘
馳傳其驛騎也然則雖用尺一板以寫詔書而必封之
以囊中約之而書題其封又用璽焉故謂之璽書人君
降詔命謂之賜璽書春秋襄公二十九年左氏傳曰季
武子取卞使公冶問璽書追而與之是也史記酷吏杜
周傳客有謂周曰君為天子決平不循三尺法裴駰註
引漢書音義曰以三尺竹簡書法律也觀國案法律者
一定之制故以三尺竹簡書之明示其凡目使百官萬
民循守之故謂之三尺若夫人君有所損益廢興有所
誥誡奬諭則必為詔令而以尺一板書之囊而封之加
璽焉故謂之尺一蓋與三尺異矣
㱾改
許愼說文曰㱾音開改音以㱾改大剛卯以逐鬼鬽玉
篇曰㱾改剛卯也大印以辟鬼也廣韻曰㱾改大堅也
觀國案前漢王莽傳曰百姓咸言皇天革漢而立新廢
劉而興王夫劉之為字卯金刀也正月剛卯金刀之利
皆不得行服虔註曰剛卯以正月卯日作佩之長三寸
廣一寸四分或用玉或用金或用桃著革帶佩之銘其
一面曰正月剛卯也金刀莽所鑄之錢也晉灼註曰剛
卯長一寸廣五分四方當中央從穿作孔以采絲茸其
底如冠纓頭蕤刻其上面作兩行書文曰正月剛卯既
央靈殳四方赤青白黃四色是當帝令祝融以教蘷龍
庶疫剛癉莫我敢當其一銘曰疾日嚴卯帝令夔化順
爾固服化兹靈殳既正既直既觚既方庶疫剛癉莫我
敢當顏師古註曰今往往有土中得玉剛卯者莽以劉
字上有卯下有金旁又有刀故禁剛卯及金刀也又案
後漢輿服志曰佩雙印長寸二分方六分乘輿諸侯王
公列侯以白玉中二千石以下至四百石皆以黑犀三
百石以至私學弟子皆以象牙刻書文曰正月剛卯既
央靈殳四方赤青白黃四色是當帝命祝融以教蘷龍
庶疫剛癉莫我敢當疾日嚴卯帝令蘷化順爾固服化
兹靈殳既正既直既觚既方庶疫剛癉莫我敢當凡六
十六字劉昭註曰以正月卯日作觀國以兩漢所載剛
卯制度考之則㱾改者佩印也以正月卯日作故謂之
剛卯又謂之大堅佩之以辟邪所謂佩雙印則一印刻
三十有四字一印刻三十有二字總為六十六字其長
廣分寸制度因時不同其刻文則同亦猶人日戴符勝
之類蓋袚除不祥之一端也王莽欲簒而心惡劉字之
文故正月剛卯與夫金刀之錢皆禁而不得行夫卯金
刀之兆已形矣雖禁之無補也莽以貨泉為錢布之文
而卒有白水真人之應豈偶然哉
姓名同
司馬相如慕藺相如而名相如李綱慕張綱而名綱姓
異而名同可也若夫姓同而名又同惡知其非本宗耶
漢之李廣顯矣北齊又有侍御史李廣漢之孔安國顯
矣晉又有尚書左僕射孔安國漢之張衡顯矣隋又有
御史大夫張衡魏之王肅顯矣後魏又有鎮南將軍王
肅晉之劉洪顯矣北齊又有濩澤縣公劉洪晉之王雅
顯矣隋又有宜陽郡公王雅晉之李密顯矣唐又有邢
國公李密後漢顯宗時大司農鄭衆顯矣和帝時又有
宦者鄭衆晉武帝時光祿大夫劉毅顯矣安帝時又有
荆州刺史劉毅唐代宗時武威郡王李光進顯矣憲宗
時又有振武節度使李光進唐德宗時左散騎常侍韋
綬顯矣穆宗時又有山西南道節度使韋綬唐代宗時
涇原節度使李觀顯矣正元中又有太子校書郎李觀
凡此皆姓名同者姓名同則必有以别其非本宗苟無
以别其非本宗則是可與祖先同名也於義不安矣若
夫晉安帝時司馬德宗字德宗晉恭帝時司馬德文字
德文晉會稽王司馬道子字道子晉孔安國字安國南
史蔡興宗字興宗王僧孺字僧孺劉孝綽字孝綽任孝
恭字孝恭師覺授字覺授唐李神符字神符李元嘉字
元嘉張嘉正字嘉正高崇文字崇文郭子儀字子儀張
孝忠字孝忠尚可孤字可孤劉允濟字允濟孟浩然字
浩然田承嗣字承嗣張巡字巡李脩字脩劉濟字濟田
緒字緒凡此皆名與字同乃一身所呼無所嫌也
巫覡
國語說文漢書郊祀志鄭康成注周禮註禮記集韻類
篇皆云在男曰覡在女曰巫玉篇廣韻皆云在男曰巫
在女曰覡觀國案周官有司巫掌羣巫之政令又有男
巫有女巫通謂之巫而不謂之覡若言巫覡則必有别
矣今案檀弓曰歲旱穆公召縣子而問然曰天久不雨
吾欲暴巫而奚若曰天則不雨而望之愚婦人於以求
之毋乃已疏乎謂巫為愚婦人則女為巫矣女為巫則
男為覡也春秋僖公二十一年左氏傳曰公欲焚巫尫
杜預註曰巫尫女巫也史記西門豹傳曰其巫老女子
也史記封禪書曰高祖於長安置祠祝官女巫有梁巫
晉巫秦巫荆巫九天巫河巫南山巫皆女巫也前漢地
理志曰齊襄公令國中民家長女不得嫁名曰巫兒為
家主祀然則當以女巫男覡為是顏師古見諸家之說
不同故於漢書郊祀志曰巫覡亦通稱耳非也唐書安
祿山傳曰祿山本姓康母阿史德為覡居突厥中此以
女為覡者蓋作史者但知男巫女覡之語而為之說未
之究耳
叒
玉篇廣韻皆曰叒而灼切摶桑叒木也然則摶桑即
扶桑也叒木即若木也后之文士變叒為若耳扶桑在
東若木在西事見山海經故離騷曰飲余馬於咸池兮
總余轡於扶桑折若木以拂日兮聊逍遙兮以相羊蓋
扶桑者日出之處若木者日入之處折若木以拂日者
日既西矣猶能抓若木以揮拂其日使之不暮而我尚
逍遥安舒以遊也謝希逸月賦曰嬗扶桑於東沼嗣若
英於西冥若英即若木也此理甚明然李賀詩曰天東
有若木豈賀誤耶桑字上從叒又有桑字乃俗書不可
用若又為香草名曰杜若屈平九歌曰采芳洲兮杜若
故謝元暉詩曰芳洲采杜若唐貞觀中敇下度支求杜
若省郎責坊州貢之其事謬誤遂傳而不可冺若又音
人者切北魏複姓有若干氏若久氏周書有若干惠後
燕錄有若久和是也又釋典言般若者於華言為濟彼
岸南史梁武帝中大通三年十一月幸同泰寺說般若
經是也釋典或作惹凡音人者切者皆出於西域釋典
之語
欿
春秋僖公二十四年左氏傳曰王遂出及坎欿陸德明
釋音曰欿大感反又襄公二十六年左氏傳曰至則欿
用牲加書徵之陸德明釋音曰欿口感反孟子曰附之
以韓魏之家如其自視欿然則過人遠矣張鎰釋音曰
欿音坎觀國案字書欿字口感切胡感切口含切三音
其義則欲得也貪惏也未嘗有大感切之音左氏傳曰
欿用牲孟子曰自視欿然皆音欿為坎是也唯左氏傳
王遂出及坎欿音欿為大感反於字書無此音蓋坎欿
地名也杜預註曰坎欿周地在河南鞏縣東後漢郡國
志河南鞏縣有坎欿聚是也易坎卦曰入於坎窞釋音
曰窞徒坎反而此坎欿用欿字蓋地名有自古相傳呼
他音而字書不收其音者如蓮勺之蓮音輦堵陽之堵
音者橐臯之臯音姑襄賁之賁音肥此類是也然則坎
欿之欿皆音大感反乃自古所呼之音固不可以字書
繩之也欿用牲加書徵之者穴坎以埋牲而加書為騐
詐作盟處也此欿字讀音坎其義則穴地也自視欿然
者附之以韓魏富貴之盛而自視闕然不自矜滿非知
道者不能如此故曰過人遠矣此欿字亦讀音坎其義
則虛已也案字書臽音坎穽也故字凡從臽者皆有虛
闕之義
餂
孟子曰士未可以言而言是以言餂之也可以言而不
言是以不言餂之也是皆穿踰之類也趙岐註曰餂取
也未可與言而強與之言欲以言取之也是失言也知
賢人可與言而反欲以不言取之是失人也章指注曰
取人不知失其臧否孫奭音義曰今案古書及諸書並
無此餂字郭璞方言註云音忝謂挑取物也其字從金
今此字從食與方言不同蓋傳寫誤也本亦作䬯奴兼
切觀國案玉篇食字部有餂字註曰達兼切古甜字然
則字書非無此字第與孟子言餂之義不合耳今以孟
子之文考餂之義則趙岐以餂訓取是也當如郭璞方
言其字從金為銛案玉篇廣韻曰餂他點切取也其義
與孟子之文合矣廣韻上聲銛音忝而平聲又有銛字
音纖訓曰利也許慎說文以銛為臿屬乃音纖者其義
與音忝者不同各從其義也孫奭曰本亦作䬯奴兼切
此别本孟子也古之經書皆有别本其用字皆有異同
廣韻曰䬯音黏食麥粥也於孟子之文愈不合蓋别本
孟子誤為尤甚
臯
前漢地理志河南郡成臯縣河内郡平臯縣後漢郡國
志河南有成睾縣河内有平睾縣在前漢書用臯字後
漢書用睾字觀國案許慎說文臯字下从□大刀切進
也亦作夲亦作□从大十大十者猶兼十人也故臯字
亦作皋於偏旁之義皆不失也古人多假借用字故後
漢書用睾字今案字書睾羊益切又尼輒切伺視也其
字从日从㚔蓋㚔音聶其字形與其音其義皆與臯不
同臯之為義澤也因其有澤之義故變臯為睾以澤字
从睪故也雖云假借實失其義史記天官書曰其色大
圜黃&KR1485;裴駰注曰&KR1485;音澤蓋司馬遷變澤為&KR1485;故范蔚
宗以臯睪二字通用之也今以偏旁推之嘷□橰鷱與
夫譯嶧檡鸅音與義皆異不可假借通用明矣後漢馬
援傳曰交阯女子側貳反璽書拜援伏波將軍章懷太
子注引東觀記曰援上書臣所假伏波將軍印書伏字
犬外嚮城臯令印臯字為白下羊丞印四下羊尉印白
下人人下羊即一縣長吏印文不同恐天下不正者多
符印所以為信也所宜齊同薦曉古文字者事下大司
空正郡國印章蓋古人假借用字者多而承流淺學者
遂從而支離改作自非曉古文字者不能是正之也
徧
許慎說文曰徧方見切帀也廣韻曰徧方見切周也俗
作遍堯典曰徧于羣神北門詩曰室人交徧讁我室人
交徧摧我天保詩曰徧為爾德周禮行人曰王之所以
撫邦國諸侯者歲徧存三歲徧覜五歲徧省春秋昭公
十三年左氏傳曰乃徧以璧見於羣望曲禮曰徧祭之
曾子問曰五日而徧過孟子曰堯舜之仁不徧愛人爾
雅曰宣徇徧也前漢禮樂志曰海内徧知上德又郊祀
歌曰徧觀此望瑶臺凡此皆用徧字不用俗書遍字也
文王詩曰宣昭義問鄭氏箋曰宣徧也賚詩曰敷時繹
思鄭氏箋曰敷徧也然則漢人亦皆用徧字至後世乃
多用俗書遍字陸德明撰諸經音義於徧字下皆注曰
音遍又於見字下皆註曰賢遍反又如樂章次第謂之
遍疊皆用俗書遍字至今用之者多也辨辯二字皆有
徧音春秋定公八年左氏傳曰子言辨舍爵於季氏之
廟而出杜預曰辨猶周徧也陸德明音義辨音遍禮記
内則曰子師辯告諸婦諸母名宰辯告諸男名樂記曰
其治辯者其禮具雜記曰啟皆辯拜玉藻曰先飯辯嘗
鄭氏註皆曰辯徧也尚書舜典曰徧于羣神史記帝堯
紀引書曰望于山川辯于羣神凡此辨辯二字皆讀作
徧也然則隋唐以來用俗書遍字者始多
艾
閟宫詩曰荆舒是懲鄭氏箋曰懲艾也陸德明音義曰
艾魚肺反小毖詩曰予其懲而毖鄭氏箋曰懲艾也陸
德明音義曰艾五蓋反今案二詩言懲艾之意則同而
音義分二音者爾雅曰艾長也艾歴也艾相也艾養也
字書曰艾魚肺切治也又五蓋切老也長也養也然則
所謂懲艾者懲治之也當以閟宫詩音為是禮記表記
曰以怨報怨則民有所懲鄭氏註曰懲謂創艾陸德明
音義曰艾音乂蓋與閟宫小毖詩言懲艾之意則同也
小旻詩曰或肅或艾臣工詩曰奄觀銍艾祭統曰草艾
則墨月令曰毋艾藍以染春秋隱公元年左氏傳曰楚
雖無德亦不艾殺其民凡此艾字皆魚肺切者也訪落
詩曰朕未有艾鴛鴦詩曰福祿艾之南山有臺詩曰保
艾爾後閟宫詩曰俾爾耆而艾春秋隱公二年左氏傳
曰猶有知在憂未艾也凡此艾字皆五蓋切者也乂治
也書曰有能俾乂政乃乂俊乂在官萬邦作乂亦克用
乂之類皆訓治而書史亦或借用艾字史記封禪書曰
方内艾安人民靡疾又曰漢興已六十餘歲矣天下艾
安前漢五行志曰從作艾又曰艾時陽若如此類是也
格
格亦讀音閣前漢文三王傳曰太后欲以梁王為嗣大
臣袁盎等有所關說於帝太后議格蘇林注曰格音閣
又酷吏義縱傳曰楊可方受告緡縱以為此亂民部吏
捕其為可使者天子聞使杜式治以為廢格沮事漢書
音義曰廢格詔書沮已成之事孟康曰武帝使楊可主
告緡沒入其財物縱捕為可使者此為廢格詔書沮已
成之事也顏師古注曰格音閣又淮南王安傳曰安雍
閼奮擊匈奴者雷被格明詔顏師古註曰格音閣史記
平凖書曰張湯為廷尉而廢格沮誹窮治之獄用矣凡
此格字音閣其義則廢塞而不用之意也吾丘壽王傳
曰以義格五待詔蘇林注曰格五博之類不用箭但行
梟散孟康注曰格音各行五相各故言格而廣韻格字
注曰古伯切亦格五博屬也觀國案格五者鬭行棋也
當音各於義為通廣韻各字韻中亦有格字註云木枝
也故許慎說文曰戟有枝兵也而釋名曰戟格也旁有
枝格也以此知凡言枝格者格當讀音各也史記楊璞
傳曰置伯格長徐廣曰格古村落字街陌屯落皆設督
長也而前漢楊璞傳曰置伯落長顏師古曰置伯及邑
落之長以此知史記格字讀音落也禮記曰大學之法
禁於未發之謂豫發然後禁則扞格而不勝鄭氏注曰
格讀如凍&KR0982;之&KR0982;扞堅不可入之貌案字書&KR0982;胡革反
則扞格讀音胡革反也字書格字從手古伯切擊也鬭
也文選相如子虛賦曰乃使專諸之倫手格此獸五臣
注曰格擊也左太冲吳都賦曰猩猩啼而就擒&KR0859;&KR0859;笑
而被格五臣注曰格殺也史書言格殺格鬭者當用從
手之挌而亦或用從木之格如漢書子虛賦用從木之
格蓋古人於從木從手之字多通用之如欃槍攙搶之
類是也書曰伊尹格于皇天而王莽傳曰臯陶伊尹咸
有聖德假于皇天蓋假亦音格義可通用
貙劉
後漢禮儀志曰立秋之日武官肄兵習戰陣之儀斬牲
之禮名曰貙劉章懷太子注引古今注曰永平元年六
月乙卯初令百官貙膢又引風俗通曰韓子書山居谷
汲者膢臘而相遺以水又嘗新始殺禽曰貙膢又後漢祭
祀志曰立秋之日以一特牲祭先虞于壇天子射牲以
祭宗廟名曰貙劉觀國案古謂之貙膢至漢名曰貙劉
蓋漢人呼膢為劉故婁敬傳曰婁者劉也賜姓劉氏然
則貙劉貙膢其事一也爾雅曰貙似貍郭璞注曰今貙
虎也大如狗文如貍字書曰貙敇俱切獸似貍劉者殺
也以此考之則貙劉者殺禽獸以祭也託此以肄兵習
戰耳必於立秋日者講武之時也字書曰膢者飲食祭
也冀州八月楚俗二月獵取禽獸以祭楊子法言曰不
膢臘也歟是也前漢武帝紀太初二年令天下膢五日
祠門戶比臘蓋漢人膢在八月而云比臘者其獵取禽
獸以祭其禮比于臘耳若蜡臘則在十二月合聚萬物
而索饗之與膢異矣至後漢乃定以立秋日貙劉其禮
得也
冒名
冒名以冀利達從古有之前漢王莽傳曰立國將軍奏
一男子遮臣建車自稱漢氏劉子輿成帝子也收繫即
常安姓武字仲大逆不道請論奏可後漢王郎傳曰初
王莽簒位常安中或自稱成帝子子輿者莽殺之郎緣
是詐稱真子輿趙林等因此宣言當立劉子輿以觀衆
心遂入邯鄲城立郎為天子光武自薊引兵拔邯鄲斬
郎唐代宗睿真皇后沈氏吳興人開元末以良家子入
東宫太子以賜廣平王實生德宗天寳亂賊囚后東都
而河南為史思明所沒遂失后所在代宗立以德宗為
太子訪后不得德宗立詔遣使者分行天下物色咨訪
故中官高力士女頗能言禁中事與女官李貞一嘗從
后遊李見高疑問之含糊不堅而年狀差似后常削脯
哺帝傳傷左指高亦常剖瓜傷指於是迎還宫力士子
知非是具言其情詔貸之唐穆宗正獻皇后蕭氏閩人
初去家入長安不復知其家存亾惟記有弟后生文宗
及文宗立封后為太后帝為訪其弟有男子蕭洪因后
姊婿白見之后謂真弟拜金吾將軍出為河陽三城節
度使徙鄜坊會閩有男子蕭本自稱太后弟乃召洪下
獄按治流驩州賜死擢本贊善大夫會福建觀察使唐
扶上書泉州男子蕭宏自言太后弟詔與本辨皆妄本
流愛州宏流儋州然太后真弟庸輭莫能自達觀國竊
謂中人之性未有不為利祿之所誘者然至於不顧後
患而冒居之其愚亦甚矣當蕭太后求弟時其真弟決
不存矣夫以太后之尊求弟如此其篤豈有庸輭莫能
自達者史辭誤也德宗終不能得沈太后蕭太后終不
能得真弟所謂物之不齊物之情也知此可以無怨尤
矣
寓錢
史記張湯傳曰會有人盜發孝文園瘞錢如淳注曰瘞
埋錢於園陵以送葬唐書王璵傳曰漢以來葬喪皆有
瘞錢後世里俗稍以紙寓錢為事至是璵乃用之觀國
案王璵傳曰璵少為禮家學明皇在位久推崇老子道
好神仙事廣修祠祭靡神不祈璵上言請築壇東郊祀
青帝天子入其言擢太常博士侍御史為祠祭使璵專
以祠解中帝意有所祈禱大抵類巫覡至是乃以里俗
紙寓錢用之是國家凡有祠祭皆用紙寓錢也璵少為
禮家學當推先王典禮之不紊於經者以告於上而乃
專託鬼神以諂人主肅宗立璵又以祠禳見寵俄拜平
章事又為淮南節度使故史臣曰璵望輕無他才不為
士議許可既驟得政中外悵駭又曰始璵託鬼神致位
將相當時以左道進者紛紛出焉然則上有好者下必
有甚可不慎哉璵既以紙寓錢用於祠祭世俗常情多
信鬼神於是公私沿襲用之信彌篤矣五代史晉天福
八年寒食望祭焚御衣紙錢史譏其不經也上之化下
速於影響導之失宜久則難革人君一舉錯其可輕耶
於
於字讀音烏者如詩曰於乎前王不忘於乎小子之類
皆歎辭也於亦與烏通用後世因改於乎為烏乎又改
為嗚呼其實一也後漢蔡邕篆石經用於乎字本朝章
友直篆石經用烏虖字義亦皆通書稱禹曰於帝念哉
蘷曰於予擊石拊石僉曰於鯀哉孔氏傳曰都於歎美
之辭也詩稱於皇武王又曰於皇時周又曰於皇來牟
又曰於鑠王師又曰於赫湯孫又曰於穆清廟又曰於
穆不已又曰於昭于天又曰於萬斯年凡此於字皆讀
音烏毛氏訓曰歎辭也靈臺詩曰王在靈沼於牣魚躍
毛氏訓曰言靈道行於沼也詩又曰於論鼓鐘於樂辟
廱鄭氏箋曰於得其倫理乎鼓與鐘也於喜樂乎諸在
辟廱中者凡此於字讀為央居切者也清廟詩曰無射
於人斯毛氏傳曰不見厭於人也賚詩曰時周之命於
繹思鄭氏箋曰於女諸臣發封者陳繹而思行之雝詩
曰於薦廣牡鄭氏箋曰於進大牲之牡堯典曰黎民於
變時雍毛氏傳曰萬民皆變化化上是以風俗大和凡
此於字亦讀為央居切而釋音或音作烏世或讀音烏
者皆誤也史記張儀傳曰儀說楚王請獻商於之地六
百里又楚世家曰取故秦所分楚商於之地六百里裴
駰注曰商於之地在今順陽郡南鄉丹水二縣有商城
在於中故謂之商於然則商於之於亦音央居切廣韻
曰於央居切地名商於也劉禹錫送陳郎中召直史舘
詩曰若問舊人劉子政如今頭白在商於與除字同韻
則用為央居切不誤也世俗多誤讀商於之於為烏不
可不慎也
蓺
唐書閻立本傳曰太宗與侍臣泛舟春苑池見異鳥容
與波上詔坐者賦詩而召閻立本傳狀閣外傳呼畫師
閻立本是時立本已為主爵郎中俯伏池左研吮丹粉
望坐者羞悵流汗歸戒其子曰吾少讀書不減儕軰今
獨以畫見名與厮役等若曹慎毋習也立本後為右相
而姜恪以戰功擢左相故時人有左相宣威沙漠右相
馳譽丹青之嘲觀國案孔子曰志於道據於德依於仁
游於藝蓋蓺非不可為也特不可使蓺勝德耳德咸而
上蓺成而下君子可使德勝蓺不可使蓺勝德蓺太精
則掩德古今之常理也師曠晉之賢人也而以知音勝
養由基楚之賢人也而以善射勝王羲之獻之劉伶嵇
康石崇皆晉之賢人也而二王以書勝劉伶以酒勝嵇
康以琴勝石崇以富勝嚴君平管輅司馬季主皆漢三
國之賢隱也而皆以卜勝虞世南禇遂良歐陽詢薛稷
顏真卿柳公權皆唐之賢人也而皆以善書勝而閻立
本以畫勝凡此諸賢皆以蓺勝德者也後世稱其人者
不稱其德而唯蓺之稱蓋蓺太精斯掩德矣閻立本雖
知悔恥而名譽已著欲自避免且不可得君子擇術不
可不慎如此晉戴逵字安道善鼓琴武陵王晞召逵對
使者打破琴曰戴安道不能為王門伶人殷羨字洪喬
作豫章太守臨去都下人因寄百許函書既至石頭悉
擲水中曰沈者自沈浮者自浮殷洪喬不能作致書郵
觀國以謂二子能辯之於早矣
觚甬
陸機文賦曰或操觚以率爾或含毫而邈然五臣注文
選曰觚木也古人用之以為筆觀國案廣韻曰䉉方也
亦作觚禮部韻略曰䉉竹簡也玉篇曰䉉破䉉為圜也
以此考之則操觚者操竹簡也觚方也角也破䉉為圜
者改方以為圜也漢書郊祀志曰甘泉秦畤紫壇八觚
宣通象八方顏師古注曰觚角也又漢書律歷志曰其
筭法用竹徑一分長六寸二百七十一枚而成六觚為
一握蘇林注曰六觚六角也是則八觚者八方角也六
觚者六方角也但有方角則可謂之觚竹簡有方角者
也故竹簡謂之觚然陸機文賦所謂操觚者非木也亦
非筆也明矣若牘者乃木簡也觚又為酒器其容二升
蓋亦酒器之有方角之形者也禮曰獻以爵而酬以觚
語曰觚哉觚哉之類是也所謂觚稜者屋角瓦脊成方
角稜瓣之形故謂之觚稜班固西都賦曰設壁門之鳳
闕上觚稜而棲金爵蓋謂以銅鐵為鳳雀安於闕角瓦
脊之上今時宫殿亦然班固傳注曰三輔故事建章宫
闕上有銅鳳凰乃金雀也班氏賦取此爾五臣注文選
曰觚稜闕角是也許慎說文曰觚稜殿堂上最高處也
說文但言殿堂上最高處而不顯言其為觚稜之義故
後學多疑焉觚亦或用柧字禮記月令曰仲春之月同
度量鈞衡石角斗甬正權概鄭氏注曰甬今斛也角者
平之也觀國案諸字書皆曰甬音勇草華甬甬之貌無
訓甬為斛者史記商君傳曰平斗桶權衡丈尺裴駰注
引鄭元曰桶音勇今之斛也案諸字書桶他孔切木桶
器也惟禮部韻略于勇字韻收桶字注曰斛也蓋禮部
韻略因商君傳用桶字而收之耳周禮考工記鳬氏為
鐘舞上謂之甬甬上謂之衡鄭氏注曰此二名皆鐘柄
也史記秦始皇紀曰咸陽之旁二百里内宫觀二百七
十複道甬道相連凡用甬字無為斛之義當以桶為斗
桶字甬乃省文而已
霓裳羽衣曲
李肇國史補曰客有以案樂圖示王維維曰此霓裳第
三疊第一聲也客引工按曲乃信今新唐書王維傳亦
載此事蓋用國史補語也觀國竊謂圖畫奏樂者皆但
能舉一聲豈知其為霓裳第三疊第一聲也沈存中亦
嘗辨之蓋國史補雖唐人小說然其記事多不實修唐
史者一槩取而分綴入諸列傳曾不核其是否故舛誤
類如此也鄭愚津陽門詩注云葉法善引上入月宫聞
仙樂及上歸但記其半遂於笛中寫之會西涼府都督
楊欽述進婆羅門曲與其聲調相符遂以月中所聞為
散序用欽述所進為其腔而名霓裳羽衣曲唐書禮樂
志曰明皇時河西節度使楊欽忠獻霓裳羽衣曲十二
遍凡曲終必遽唯霓裳羽衣曲將畢引聲益緩觀國案
鄭愚詩注頗怪誕不可信當以唐志所記為是摭言曰
唐末試進士以霓裳羽衣曲為詩題明年又以為賦題
觀國案明皇以聲色而敗度後之文士咸指霓裳羽衣
曲為亾國之音故唐人詩曰霓裳一曲千峯上舞破中
原始下來亦如陳主之玉樹後庭花也固不可以為詩
題賦題而訓多士夫唐之祖宗典故其美且善者多矣
奚獨霓裳之取耶
草
歐陽公詩話曰平明諫草朝天去詩雖美而入諫固不
可用草藁觀國案論語曰為命裨諶草創之草創謂制
作也古之命令後世改為制詔鄭之為命之文有裨諶
以制作之言得人也前漢郊祀志曰黃龍見成紀文帝
召公孫臣拜為博士與諸生申明土德草改歷服色事
顏師古注曰草謂創造之也又王莽傳曰孫竦為大司
徒陳崇草奏稱莽功德顏師古注曰草謂創立其文也
凡臣僚掌制誥文字謂之視草故杜子美送李校書詩
曰汝翁草明光天子正前席蓋謂草制於明光殿也司
馬遷報任少卿書曰成一家之言草創未就五臣註文
選曰草創制作也然則凡言草者謂制作也非草藁也
諫草者諫章也前漢郊祀志曰上令諸儒習射牛草封
禪儀蓺文志曰漢興蕭何草律揚雄傳曰雄方草太玄
有以自守泊如也揚子法言曰載使子草律曰吾不如
洪恭草奏曰吾不如陳湯凡此言草皆謂創造制作之
也亦非草藁也若進藁削藁焚藁之類乃為草藁
䆃導
史記司馬相如封禪書曰囿騶虞之珍羣徼麋鹿之怪
獸䆃一莖六穗於庖犧雙觡共抵之獸徐廣注曰䆃瑞
禾也前漢司馬相如傳封禪書曰導一莖六穗於庖注
引鄭氏曰導擇也史記用䆃字漢書用導守古人於䆃
導二字通用然在相如封禪書則當訓擇也非禾也詳
觀封禪書四句每句首一字皆虛字非實字曰囿曰徼
曰䆃曰犧乃一類也其義可見若以䆃為瑞禾則其句
曰禾一莖六穗於庖於句法為無義矣前漢百官公卿
表少府屬官有導官今顏師古注曰導官主擇米唐書
百官志有䆃官令二人掌䆃擇米麥而供在漢書用導
字在史記用䆃字而其官皆以擇米麥為職則䆃導皆
訓擇又可知也
周章
屈平九歌曰龍駕兮帝服聊翺翔兮周章五臣注文選
曰周章往來迅疾也左太沖吳都賦曰輕禽狡獸周章
夷猶五臣注文選曰周章夷猶恐懼不知所之也王文
考魯靈光殿賦曰俯仰顧盼東西周章五臣注文選曰
顧盼周章驚視也觀國案五臣訓周章三說不同然皆
非也周章者周旋舒緩之意蓋九歌有翺翔字吳都賦
有夷猶字靈光殿賦有顧盼字皆與周章文相屬而翺
翔夷猶顧盼亦皆優游不廹之貌則周章為舒緩之意
可知矣前漢武帝紀元狩二年南越獻馴象應劭注曰
馴者教能拜起周章從人意也所謂拜起周章者其舉
止進退皆喻人意而不怖亂者也而五臣注文選反以
為迅疾恐懼驚視則誤矣
節令
三月上巳祓禊本無定日三月始遇巳之日即為之故
謂之上巳後漢禮儀志曰三月上巳官民皆絜於東流
水上洗濯祓除去宿垢疢觀國案魏晉以來始不用巳
日而專用三月三日至今循之以為故事若專用三日
則不可謂之上巳矣蓋名存而實亡也春秋左氏傳曰
晉文公以緜上為介之推田後漢郡國志太原郡界休
縣有界山有緜上聚章懷太子注曰推焚死之山故太
原俗有寒食劉向新序曰晉文公反國介之推無爵去
而之介山文公求之不得乃焚其山推不出而焚死後
漢周舉傳曰太原一郡舊俗以介之推焚骸有龍忌之
禁至其亡月咸言神靈不樂舉火由是士民每冬中輒
一月寒食莫敢煙爨老小不堪歲多死者舉為并州刺
史作弔書於是衆惑稍解觀國案寒食者以其不舉火
但食已熟寒冷之食故寒食亦謂之熟食日亦謂之禁
煙節太原寒食在冬中則之推必以冬中亡也而今世
則以清明前三日為寒食何耶假令之推亡在春時猶
當有定日而清明則無定日不應常以清明前三日為
寒食蓋沿襲之誤也屈平投汨水而死楚人以色絲繫
角黍而祭之書史不言平死之日而至今楚俗五月五
日以色絲為索繫手足而食角黍又競渡乃招魂之遺
意而後世惟以禳烖疾鬭遲速為戲皆失其實也之推
之焚屈平之溺一體也今寒食以為大節而比於正旦
冬至而以端午為小節何耶
五姓
五姓分宫商角徵羽隂陽家專以此言禍福觀國案姓
氏古今無定系有因功而改賜姓者有遷居而改姓者
有避諱而改姓者有避仇而改姓者有為人之養子而
改姓者前日嘗為宫姓矣一旦改姓又轉而為商姓前
日嘗為角姓矣一旦改姓又轉而為羽姓則是天道亦
隨姓而遂改也又兩字姓如公孫司馬諸葛歐陽拓拔
慕容宇文吐突之類半出於四裔部落之號又有三字
姓如侯莫陳庫傉官之類於五音何所從也然則專以
五姓言禍福其不可信也明矣禮天子七月而葬諸侯
五月而葬大夫士庶人三月而葬此古之成典不可易
也春秋僖公三十三年十二月乙巳公薨明年正月文
公即位四月丁巳葬僖公左氏傳曰葬僖公緩也杜預
注曰僖公實以三十三年十一月薨并閏七月乃葬然
則僖公諸侯也七月而葬則是諸侯用天子七月之禮
而葬故曰緩者譏之也古人於禮制不敢踰如此後世
始撰為葬書乃曰某年未利葬也某年亦未利葬也至
某年始利葬也問其故則曰音徵有利有不利也然則
聖人典禮遂廢矣世又有廣濟百忌歴所載一舉措無
不惟五姓音徵是從蓋此書乃日者裒聚諸家隂陽之
說務欲部秩厚大而鬻書籍之家賴之以得利多其書
假吕才之名而猥冗泛雜不足取信世俗多為此書所
誤
庳
文選嵇叔夜琴賦曰閒遼故音庳五臣注曰閒音閑庳
下也言聲緩閑而相去遠故音下也東坡曰庳㪇聲也
㪇音癬五臣不曉妄注觀國案琴之有㪇聲者以琴面
不平或焦尾與嶽高低不相應則阻絃而其聲㪇此琴
之病聲也嵇叔夜賦曰論其體勢詳其風聲器和故響
逸張急故聲清閒遼故音庳弦長故徽鳴此四句曰逸
曰清曰庳曰鳴皆美聲也蓋琴操弄中自有庳下聲非
病聲也非病聲則非㪇聲矣閒音去聲謂徽閒也閒遼
者徽之遠處若十三徽外近焦尾處聲以手取之自然
庳下五臣音閒為閑又誤矣
朕
尚書伊訓曰朕哉自亳此伊尹自稱朕也洛誥曰朕復
子明辟此周公自稱朕也離騷曰帝高陽之苖裔兮朕
皇考曰伯庸此屈原自稱朕也招魂曰朕幼清以廉潔
兮身服義而未沬此宋玉自稱朕也秦始皇初并天下
以命為制令為詔自稱曰朕自是唯人君稱朕臣下不
敢稱也漢晉以來臣下相呼皆曰卿今唯君呼臣為卿
而臣下不敢自相呼為卿何也漢晉以來卑者呼尊者
為足下平交相呼亦以足下今自高而侮人則曰足下
而稱尊者為坐下几下席下閣下又何耶不宣不具不
備不次其義一也今平交用不宣而尊者與卑者用不
具卑幼與父母尊長則稱不備而居喪則用不次其輕
重又何别耶古者卑稟於尊則稱白今不敢用也頓首
稽首叩首其為恭敬之禮則同也今居父喪者用叩首
母喪者用叩頭又何謂耶凡此皆出於近世吉凶書儀
世俗不考其是否而咸遵用之且謹守之而不敢踰問
其義則不能别也此亦循俗之太過也
杜子美
舊唐史杜甫傳曰甫永泰二年卒觀國考子美詩有大
歷二年九月三十日詩大歷十月一日詩大歷三年春
白帝城放船出瞿唐詩大歷五年正月追酬高適人日
詩甫誌與傳皆云年五十九卒案甫生於睿宗先天元
年癸丑歲卒於大歷五年辛亥歲為年五十九則史云
永泰二年卒者誤也元祐中胡資政知成都作草堂先
生詩碑序曰蜀亂先生下荆渚泝沅湘上衡山卒於耒
陽王内翰注子美詩序曰大歷三年甫下峽入湖南遊
衡山寓居耒陽五年夏一夕醉飽卒元祐中吕丞相作
子美詩年譜曰大歷五年夏甫還襄漢卒於岳陽觀國
嘗考究杜陵遺迹及襄漢岳陽皆無子美墓唯耒陽縣
有子美墓前賢多留題則子美當卒於耒陽也近世有
小說麗情集者首序子美因食牛肉白酒而卒此無據
妄說不足信今注子美詩者亦假王原叔内翰之名謂
甫一夕醉飽卒者毋乃用小說麗情之語耶
盧
前漢食貨志曰官作酒以二千五百石為一均率開一
盧以賣如淳注曰酒家開肆待客設酒鑪故以鑪名肆
顏師古注曰盧者賣酒之區也以其邊高形似鍜家盧
故取名耳又司馬相如傳曰盡賣車騎買酒舍乃令文
君當盧顏師古注曰賣酒之處壘土為盧以居酒甕四
邊隆起其一面形高如鍜盧故名盧耳而俗之學者皆
謂當盧為對温酒火盧失其義矣觀國案字書鑪從金
為鍜鑪爐從火為火爐&KR2760;從瓦為酒&KR2760;食貨志相如傳
所言盧皆酒&KR2760;也班固用省文故用盧字趙廣漢傳曰
推破盧嬰之類是也史記司馬相如傳曰令文君當鑪
韋昭注曰酒肆也以土為墮其高似鑪然則史記用鑪
字可通用也漢書揚雄甘泉賦曰玉女欣視其青盧注
曰盧目童子也而文選甘泉賦作清矑案字書矑目童
子也班固亦省文用盧字耳古之人臣有征伐之功者
君賜之以彤弓矢玈弓矢玈音盧黑色也而王莽傳九
錫有盧弓矢盧亦黑色也故通用之揚雄法言曰彤弓
黸矢不為有矣黸者黑之甚也於義無傷焉孟子有屋
廬子列子有長廬子皆讀廬作盧蓋皆漢複姓也盧者
字母也加金則為鑪加火則為爐加瓦則為&KR2760;加目則
為矑加黑則為黸凡省文者省其所加之偏旁但用字
母則衆義該矣亦如田者字母也或為畋獵之畋或為
佃田之佃若用省文唯以田字該之他皆類此
莽
前漢武帝紀後元元年六月侍中僕射莽何羅與弟重
合侯通謀反孟康注曰征和三年言重合侯馬通今此
言莽明德馬皇后惡其先人有反易姓莽顏師古注曰
莽莫戸反觀國案後漢馬援傳曰曾祖父通以功封重
合侯坐兄何羅反被誅章懷太子注曰何羅與江充相
善充既誅遂懼罪及已謀反伏誅又明德馬皇后紀曰
伏波將軍援之小女也然則馬通於明德皇后為四世
祖矣馬后讀書知古今明帝崩肅宗即位尊后曰皇太
后在位二十三年肅宗咨政事馬后惡其祖叛誅之迹
而羣臣希旨皆為諱之班固作史正在章肅之際故改
其姓曰莽也雖然武帝紀征和三年正月匈奴入五原
三月遣重合侯馬通四萬騎出酒泉昭帝始元二年正
月大將軍光右將軍桀皆以前捕斬反虜重合侯馬通
功封光為博陸侯桀為安陽侯且班固既為馬氏改姓
莽矣而征和始元皆書馬通者班固於馬氏謀反則改
之其他即不改也屈原懷沙賦曰陶陶孟夏兮草木莽
莽傷懷永哀兮汨徂南土莽與土字同韻則莽亦讀為
莫戶切也又離騷曰汩余若將不及兮恐年歲之不吾
與朝搴阰之木蘭兮夕擥洲之宿莽日月忽其不淹兮
春與秋其代序此莽字與字序字三字同韻則莽亦讀
為莫戸切也
鮭
鮭字一與圭同音魚名也一與暌同音漢複姓也漢有
博士鮭陽鴻是也一與鞋同音魚菜之總名也類篇曰
吳人謂魚菜之總稱曰鮭故南史庾杲之傳曰杲之清
貧自業食唯有韭葅[卄瀹]韭生韭任昉嘗戲之曰誰謂庾
郎貧食鮭常有二十七種昉以三韭寓意於二十七之
數託此以戲杲之也先達李建中詩曰頻年水國飫鮭
羞所謂鮭羞不特菜茹也鰕魚之屬皆在其中吳地近
江海菜茹海錯之物名品最多故以鮭該之也南朝蔡
撙為吳興太守不飲郡井齋前自種白莧紫茄以為常
餌周顒於鍾山立隱舍休沐則歸之衛將軍王儉曰山
中何所食顒曰赤米白鹽綠葵紫蓼文惠太子問顒曰
菜食何味最勝顒曰春初早韭秋末晚菘古之賢者清
貧多食菜茹而何曾日食萬錢猶云無下箸處吹餅上
不拆作十字則不食朱异子鵝包鰌不輟於口而庾亮
噉薤留白陶侃問之對曰固將以種也舉此例言之則
賢否判矣
好癖
凡人有所好癖者鮮有不為物所役杜預有左傳癖和
嶠有錢癖王武子有馬癖梁簡文有詩癖李憕有地癖
王福畤有譽兒癖陸羽有茶癖曾晳嗜羊棗公儀休嗜
魚屈到嗜芰周太子嗜鮑魚魏明帝好槌鑿聲宋明帝好
食蜜漬鱁鮧衛懿公好鶴葉公好龍鄭子咸好聚鷸冠
襧衡好參檛謝靈運好山水王羲之好鵝劉伶好酒嵇
康好鍜阮孚好屐孫楚好驢鳴桓伊好吹笛王元象好
發冢蕭思話好打細腰鼓沈慶之好著狐皮帽陳伯之
好戴獺皮冠劉之遴好古器庾仲文何佟之皆好潔朱
异好飲食蕭宏好食鱧魚頭王僧孺好聚書陶洪景好
松風何思澄好造謁顧凱之好丹青王筠唐文宗皆好
抄書陸龜蒙好茶蘇威好古物觀國案諸家所嗜好雖
皆不免役於物而校其優劣則好聚書者為勝也晉張
華徙居載書三十乘范平有書七千卷齊劉善明有書
八千卷王僧孺有書萬餘卷率多異本梁沈約有書二
萬卷都下無比任昉有書萬餘卷率多異本宗室蕭勵
聚書三萬卷隋許善心有舊書萬餘卷唐韓王元嘉有
書萬卷蔣乂有書萬五千卷蘇弁有書二萬卷當時稱
與秘府埓田洪正有書萬餘卷李磎有書萬卷號李書
樓夫聚書多則子孫必多博學者蓋其所習者然也矢
人惟恐不傷人函人惟恐傷人巫匠亦然擇術不可不
愼也如此
飲食禍福
春秋宣公二年二月壬子宋華元帥師及鄭公子歸生
帥師戰于大棘宋師敗績左氏傳曰將戰華元殺羊食
士其御羊斟不與及戰曰疇昔之羊子為政今日之事
我為政與入鄭師故敗君子謂羊斟以其私憾敗國殄
民又宣公四年左氏傳曰春楚人獻黿於鄭靈公公子
宋與子家將見子公之食指動以示子家曰他日我如
此必嘗異味及入宰夫將解黿相視而笑公問之子家
以告及食大夫黿召子公而勿與也子公怒染指於鼎
嘗之而出公怒欲殺子公子公與子家謀先夏弑靈公
前漢灌夫傳曰丞相田蚡取夫人詔列侯宗室皆往賀
夫行酒至蚡蚡膝席曰不能滿觴夫怒畢之蚡不肯行
酒至灌賢賢方與程不識耳語又不避席夫罵賢曰平
生毀程不識不直一錢今日長者為壽乃效女曹兒呫
囁耳語蚡曰程李俱東西衛尉今衆辱程將軍獨不為
李將軍地乎夫曰今日斬頭穴匈何知程李蚡怒縛夫
以他事誣罪之棄市觀國案此三事皆因飲食細故而
遂至於結禍甚大誠可畏哉子公之食指動必嘗異味
及靈公食大夫黿召子公而勿與者欲使指動之不騐
蓋以此戲子公也而戲乃生患如此易傳曰飲食必有
訟故受之以訟而訟卦象曰君子以作事謀始君子圖
患於未萌若至於怨禍已形則無及矣晉顧榮傳曰榮
與同僚飲酒見行炙者有異於常乃割已炙噉之同坐
悉笑榮曰豈有終日執之而不知其味後趙王倫簒逆
榮在其難有一人救之問其故曰我是省中受炙臣也
南史隂鏗傳曰鏗嘗與賓友宴飲見行觴者因回酒炙
以授之衆坐皆笑鏗曰吾儕終日酣飲而執爵者不知
其味非人情也及侯景之亂鏗為賊禽或救之獲免問
之乃前所行觴者觀國觀古人有一飯之德必報者皆
賢者於施報不敢忘也今行炙執爵者皆皂隸賤夫非
素懷廉恥者偶然有合於君子施報之義亦可怪也
流離
旄丘詩曰瑣兮尾兮流離之子毛氏傳曰瑣尾少好之
貌流離鳥也少好長醜始而愉樂終以微弱鄭氏箋曰
衛之諸臣初有小善終無成功似流離也觀國案爾雅
曰鳥少美長醜為鶹鷅郭璞注曰鶹鷅猶畱離詩所謂
畱離之子故廣韻曰鶹鷅鳥少美長醜鶹亦作流又曰
鶹鷅流離鳥也以此觀之則本用鶹鷅字詩人借為流
離郭璞引詩畱離之子者别本詩用畱字亦鶹之省文
其義一也旄丘黎之臣子責衛伯之詩也狄人迫逐黎
侯黎侯寓於衛衛不能修方伯連率之職黎之臣子賦
此詩以責於衛也瑣兮尾兮流離之子者言衛之諸臣
雖有小善而不能迎我君而復之終無所成功亦猶流
離之鳥少雖美而可觀長則醜而不足觀也流離又為
寳玉名前漢西域傳罽賓國出珠璣珊瑚虎魄璧流離
顏師古注曰流離光潤踰於衆玉揚子雲羽獵賦曰堆
夜光之流離五臣注文選曰流離玉也左太沖吳都賦
曰流離與珂瑊五臣注文選曰流離寳也凡此言流離
本用琉璃亦借用流離耳若以流離本字之義言之則
流徙離散而不能安居者也前漢食貨志曰百姓流離
予甚悼之又禮樂志郊祀歌曰闢流離抑不祥此類是
矣
流連
孟子曰方命虐民飲食若流流連荒亡為諸侯憂從流
下而忘反謂之流從流上而忘反謂之連從獸無厭謂
之荒樂酒無厭謂之亡先王無流連之樂荒亡之行惟
君所行也前漢班固叙傳曰漢成帝張畫屏風畫紂醉
踞妲己作長夜之樂上指圖問侍中班伯曰此圖何戒
伯對曰沈湎於酒微子所以告去也式號式謼大雅所
以流連也觀國案孟子漢書言流連其義各不同孟子
所言乃齊景公問於晏子曰吾欲觀於轉附朝儛遵海
而南放於琅邪吾何脩而可以比於先王觀也晏子乃
以流連荒亾之語對之蓋齊景公志在於慢遊不恤國
事故晏子以驕君之行告之流連荒亾者驕君之行也
以此戒景公冀景公之悟而毋為海上之遊也趙岐注
孟子曰或浮水而下樂而忘反謂之流或使人徒引舟
船上行而忘反以為樂謂之連此流連乃慢遊之名也
若班伯所謂大雅流連者乃詩人嗟嘆泣涕流連也蕩
詩曰式號式呼俾晝作夜此言醉則號呼用晝作夜沈
湎於酒故作詩者為之嗟嘆泣涕流連而傷之也顏師
古曰流連言作詩者泣涕流連不為飲酒之人以此觀
之則孟子漢書言流連義各不同可知矣前漢師丹傳
曰哀帝策免丹曰百姓流連無所歸心此亦與班伯所
謂流連同意齊居東海之濱晏子以海上之遊戒景公
故以流連告之切時事也
孥帑
夏書甘誓曰弗用命戮於社予則孥戮汝孔安國訓曰
孥子也非但止汝身辱及汝子商書湯誓曰爾不從誓
言予則孥戮汝孔安國訓曰古之用刑父子兄弟罪不
相及今云孥戮汝權脅之使勿犯常棣詩曰宜爾室家
樂爾妻孥毛氏訓曰孥子也禮記中庸篇引詩曰宜爾
室家樂爾妻帑鄭氏注曰古者謂子孫曰帑觀國案許
愼說文玉篇廣韻皆曰孥乃都切妻子也帑乃都切又
他㒺切金帛所藏舍也蓋孥字下從子故為子孫之稱
帑字下從巾故為金帛之藏兩字其義不同然詩人多
借音用字故常棣詩用妻帑字後之文士因詩用妻帑
字故亦用之耳春秋文公六年左氏傳曰賈季奔狄宣
子使臾駢送其帑又襄公二十五年左氏傳曰退謂其
宰爾以帑免杜預皆曰帑妻子也史記秦始皇紀曰鄉
使二世除去收孥汙穢之罪前漢文帝紀曰盡除收帑
相坐律令鼂錯傳曰肉刑不用辠人亡帑國語曰鄭桓
公寄帑與賄於&KR0593;會之間如此類用帑字為妻子蓋因
詩人借音用帑字而後世亦用之也若夫孟子曰罪人
不孥趙岐注曰孥妻子也止其身不及妻子也前漢武
帝紀詔赦吳楚七國孥輸在官者應劭注曰七國反時
妻子沒入為官奴婢武帝赦遣之如此類用孥自依本
字義非借音也孥帑二字覈其義各有歸不通用後世
不當專循借音之字而易其本體也
學林卷五
