學林卷九
宋王觀國撰
饗
饗字亦音香詳觀詩中饗字以音韻協之當音香烈祖
詩曰自天降康豐年穰穰来格来饗降福無疆顧予烝
嘗湯孫之將楚茨詩曰祝祭于祊祀事孔明先祖是皇
神保是饗豳風曰九月肅霜十月滌場朋酒斯饗曰殺
羔羊凡此詩詞以上下文音韻協之當讀饗為香緣陸
德明未嘗稽考至此而於釋文不載故後學但以上聲
讀之也按前漢禮樂志樂歌曰闢流離抑不詳賓百僚
山河饗此以平聲用饗字也張又曰告靈既饗德音孔
臧惟德之臧建侯之常亦以平聲用饗字也張平子東
京賦曰萬舞奕奕鐘鼓喤喤靈祖皇考来顧来饗神具
醉止降福穰穰此亦以平聲用饗字也饗亦通用享字
古人於享字亦或平聲用前漢禮樂志郊祀詩曰發梁
揚羽申以商造兹新音永久長聲氣遠條鳳鳥翔神夕
掩虞蓋孔享此以平聲用享字也古人如此類用字者
甚多後漢靈帝紀贊曰徵亡備兆小雅盡缺麋鹿霜露
遂棲宫衛此以入聲用衛字也曺子建贈丁翼詩曰吾
與二三子曲宴此城隅秦筝發西氣齊瑟揚東謳此以
驅音用謳字也劉公幹雜詩曰方塘含白水中有鳬與
鴈安得肅肅羽從爾游波瀾此以去聲用瀾字也陸士
衡樂府曰親友多零落舊齒多彫喪市朝互遷易城闕
或丘荒此以平聲用喪字也又士衡為顧彦先贈婦詩
曰辭家遠行游悠悠三千里京洛多風塵素衣化為緇
此以上聲用緇字也左太沖雜詩曰高志局四海塊然
守空堂壯志不恒居歲暮常慨慷此以平聲用慷字也
顔延年登巴陵城樓詩曰水國周地險河山信重複却
倚雲夢林前瞻京臺囿此以入聲用囿字也又赭白馬
賦曰總六服以收賢掩七戎而得駿代驂象輿歷配勾
陳此以去聲用陳字也劉越石荅盧諶詩曰握中有玄
璧本自荆山璆惟彼太公望昔在渭濱叟此以平聲用
叟字也江淹望荆山詩曰寒江無留影秋月垂清光悲
風繞重林雲霞肅川漲此以平聲用漲字也杜子美衡
山縣學詩曰耳聞讀書聲殺伐災髣髴於地字韻中押
則以髴作沸字用也韓退之荅孟郊江漢詩曰終宵處
幽室華燭光爛爛於艱字韻中押則以爛作闌音用也
詩人如此類用字不可勝紀姑舉其略
於戲
王言多用於戲二字乃於乎二字也俗讀戲為嬉則誤
矣案字書於烏嗚三字通用又乎虖呼嘑戲五字通用
史記世家齊王策曰於戲小子閎受兹青社燕王策曰
於戲小子旦受兹玄社廣陵王策曰於戲小子胥受兹
赤社大雅抑詩曰於乎小子未知臧否於乎小子告爾
舊止史記册文乃用詩辭也烈文詩曰於乎前王不忘
而禮記大學引詩曰於戲前王不忘然則於戲為於乎
字可知矣前漢武五子列傳載齊王燕王廣陵王策文
乃變於戲為嗚呼王莽傳加九錫文曰於戲豈不休哉
顔師古注曰於戲讀曰嗚呼蓋於乎者歎戒之詞也若
讀戲為嬉則是嬉樂之義非嘆戒之辭矣廣韻於字注
曰古作於戲今作嗚呼蓋譯篆為隸者變為嗚呼字耳
唯尚書諸篇並用嗚呼字乃孔安國作尚書𫝊時無識
科斗古文者而以隸古定之唐文皇不好隸古而以今
文寫之遂一切用嗚呼字非古也
敇
敕字亦作勅此詔勅之字敇不若勅之從力則順于行
草書而美看故古今寫敇字惟用從力之勅然世俗寫
束字来字並作来形如棗字作□萊字作莱之類是也
寫勅為𠡠者蓋俗書變束為来也而楷書者不察其由
遂真書来字作勑則誤矣許慎說文玉篇廣韻勑字皆
音賚無他音唯集韻来字韻中有勑字又於敇字下收
勑字注曰相承用作敇字蓋言相承用則無非敕字世
俗自妄用之爾集韻本朝所修當明言用勑字之非而
不能決判反有相承用之說集韻誤矣其實勑字止音
来賚二音非敇字也前漢成帝紀曰申敕有司以漸禁
之又食貨志曰屢勅有司以農為務又元后傳曰敕令
親屬引領以避丁傅南史梁元帝紀曰帝敕有司即日
取數萬千錢又周興嗣傳曰武帝以三橋舊宅為光宅
寺敕興嗣與陸倕各製寺碑唐書韋温傳曰后敕温盡
總内外兵守省中韋庶人傳曰墨敕斜封出矣劉幽求
傳曰號令詔敕一出其守史家多用敕字蓋知勑字之
非也唯後漢書並用勑字蓋范曄商㩁未至爾
汜氾汎
汜音祀氾音泛汎音凡又音泛此三字俗多疑混案字
書汜從水從巳扵篆文為□詩曰江有氾許慎說文曰
水别復入為汜河南有汜水有汜水關是也汜從水從
弓於篆文為□弓音憾函字含字范字皆從弓蓋汜濫
也亦姓也汎從水從凡於篆文為□亦作泛此三字偏
旁不同音義亦異春秋僖公十九年左氏傳曰王出適
鄭處於汜杜預注曰鄭南汜也陸德明音義曰汜音凡
又僖三十年左氏傳晉侯秦伯圍鄭秦軍汜南杜預注
曰汜南在滎陽中牟縣南陸德明音義曰汜音凡又襄
公二十六年左氏傳曰楚子伐鄭涉于汜而歸陸德明
音義曰汜音凡又昭公五年左氏傳曰鄭伯勞子蕩於
汜陸德明音義曰汜音凡又成公四年左氏傳晉救許
伐鄭取汜祭杜預注曰汜祭鄭地成臯縣東有汜水陸
德明音義曰汜音凡或音祀觀國案後漢郡國志河南
郡有汜水杜預或言中牟南或言成臯東其實即汜水
一水也音祀是也音凡非也音凡者自是一水不在鄭
地陸德明不能分别乃於春秋成公四年取汜祭既音
凡又音祀存兩音者非也前漢高祖紀曰漢果挑成臯
戰楚軍不出使人辱之數日大司馬咎怒渡兵汜水顔
師古注曰此水舊音凡今呼音祀案此汜水乃河南汜
水音祀者也顔師古見陸德明釋春秋左傳皆因汜作
凡師古亦不能分别乃曰此水舊音凡今呼祀亦存兩
音則非也夫字音期於當而已豈有舊音某而今音某
者耶惟其存兩音而不能決故後學莫之適從也汜音
泛又為姓漢有汜勝之子輯為燉煌太守是也汎音凡
者河内有汎亭春秋隠七年冬天王使凡伯来聘杜預
注曰凡周卿士凡伯爵也汲郡共縣東南有凡城後漢
郡國志曰河南郡有汎亭章懷太子注曰凡伯國也然
則汎音凡在河内汜音祀在河南不相亂也前漢張良
傳曰良常間從容步游下邳圯上服虔注曰圯音頥楚
人謂橋曰圯應劭注曰汜水之上也文穎注曰沂水上
橋也顔師古注曰下邳之水非圯水又非沂水觀國案
許慎說文曰東楚謂橋曰圯音頥今傳寫漢書者或改
圯為汜蓋誤也
无亡無
无亦作亡自古只用此二字至秦時始用無字為有無
之字案無字篆文偏旁有蕃庶之義而不見有無之義
許慎說文曰無文甫切今借為有無字玉篇曰□文甫
切繁□豐盛也今為有無字徐鉉修字義曰古本尚書
庶草蕃無後人變無為廡蓋廡乃廊廡也无繁盛之義
以此觀之則無字乃秦以来始用為有无字非古也古
之經書乃篆文秦變篆為隸多改其字形詩書周禮春
秋禮記儀禮論語等皆用無字乃變篆為隸者改之也
惟周易首尾盡用无字蓋變隸時偶不曾改也至於亡
字亦多有存而不改者周禮曰亡者使有又曰害者使
亡春秋左氏傳曰其貴亡矣其寵弃矣論語曰有若亡
又曰亡而為有又曰人皆有兄弟我獨亡又曰日知其
所亡又曰焉能為亡又曰不如諸夏之亡也孟子曰若
夫君子所患則亡矣以此亡字皆无字也獨此不改為
無者蓋變隸者誤讀為存亡之亡故存而不改也史書
亦多用亡為無漢亡尺寸之階义曰内亡骨月本根之
輔外亡尺土藩翼之衛又曰朝亡廢官邑亡敖民地亡
曠土國亡捐瘠司馬相如子虚賦曰亡是公者亡是人
也賈山曰錢者亡用器也翟方進曰苟得亡恥班固用
此二字甚多皆无字也李濟翁資暇集曰亡字亾字點
畫各有區分一點一畫下者存亡之亡也&KR2122;中有人者
有無之亾也今案此二字只是一字或為存亡之亡或
為有亡之亡一字二音也濟翁初不曉字畫而遽啟臆
說亦可怪也
翰猷
翰字在平聲音寒者羽翼儀翰也在去聲音悍者詞翰
也文王有聲詩曰王公伊濯維豐之垣四方攸同王后
維翰以垣翰二字為韻則翰平聲也板詩曰价人維藩
大師為垣大邦維屏大宗維翰亦以垣翰二字為韻則
翰平聲也崧高詩曰維申及甫維周之翰四國于藩四
方于宣以宣翰二字為韻則翰平聲也江漢詩曰王命
召虎来旬来宣文武受命召公維翰亦以宣翰二字為
韻則翰平聲也又崧高詩曰既入于謝徒御嘽嘽周邦
咸喜戎有良翰常武詩曰王旅嘽嘽如飛如翰此二詩
亦以嘽翰字為韻蓋亦以平聲用翰字也以上詩辭用
翰字皆取藩屏羽翼儀翰之義則翰讀音寒可知矣後
人取名與字用維翰周翰宗翰良翰之類亦當讀音寒
若取詞翰之義乃讀音悍陸德明江漢詩音義曰翰戶
旦反又音寒設兩音者不能區别而設兩音也晉書有
張翰字季鷹其名當讀音寒南史循吏傳吉翰字休文
其名正當讀音悍蓋義之所在有不可易者也字書猷
亦作猶離騷曰心猶豫而狐疑兮欲自適而不可漢書
蒯通傳曰猛虎之猶與不如蠭蠆之致蠚孟賁之狐疑
不如童子之必至此析離騷之句以為之文也漢書高
后紀曰禄然其計使人報産及諸吕老人或以為不便
計猶豫顔師古注曰猶獸名性疑慮善登木故不決者
稱猶豫顔氏家訓曰爾雅猶如麂善登木猶對狐以獸
對獸也觀國案猶豫者心不能自決定之辭也爾雅釋
言曰猷圖也釋獸曰猶如麂善登木所謂猷圖者圖謀
之而未定也猶豫者爾雅釋言所謂猷圖是已顔師古
注漢書與顔氏家訓不悟爾雅釋言自有猷圖之訓而
乃引釋獸猶如麂以訓之誤矣廣韻去聲曰猶音救注
引爾雅猶如麂善登木然則猶獸音救也且先事而圖
之為猶後事而圖之為豫故曲禮曰卜筮者所以使民
決嫌疑定猶豫也以嫌疑對猶豫則猶非獸也離騷曰
心猶豫而狐疑兮此一句文也非以猶對狐疑也猶或
為冘後漢書馬援傳曰諸將多以王師之重不宜遠入
險阻計冘豫未決廣韻曰冘豫不定也以此觀之則猶
非獸益明矣爾雅曰猷圖也郭璞注曰周禮以猷鬼神
祗謂圖畫觀國案周禮春官凡以神仕者掌三神之灋
以猷鬼神示之居鄭氏注曰猷圖也謂制神之位次而
為之牲器時服以圖之乃謀圖之圖非圖畫也郭璞誤
矣猶猷冘三字通用預豫與三字通用
奉朝請
晉書職官志曰奉朝請者奉朝會請召而已觀國案前
漢書東方朔傳曰奉朝請之禮備臣妾之儀顔師古注
曰請才姓反又竇嬰傳曰嬰病免太后除嬰門籍不得
朝請顔師古注曰請才姓反义吴王濞傳曰使人為秋
請顔師古注曰請才姓反孟康注曰律春曰朝秋曰請
如古諸侯朝聘也如淳注曰濞不自行使人代已致請
禮然則奉朝請之請讀音才姓反漢律所謂春朝秋請
是也吴王濞傳所謂秋請乃漢律也廣韻去聲靚字注
曰古奉朝請亦用靚字然則晉志謂奉朝會請召者誤
矣蓋朝請者臣見君者也若曰請召則是君召臣也自
晉以来奉朝請之官受俸禄而不隸事奉車都尉駙馬
都尉騎都尉之類是也後世嫌疑滋起故皇朝戚里之
官及百官宫祠之任咸受俸禄而不隸事於是奉朝請
者徧四方矣
澠
春秋左氏傳曰晉侯以齊侯宴中行穆子相投壺晉侯
先穆子曰有酒如淮有肉如坻寡君中此為諸侯師中
之齊侯舉矢曰有酒如澠有肉如陵寡人中此與君代
興杜預注曰澠水出齊國臨淄縣北入時水故列子曰
口將爽者先辨淄澠蓋謂淄水與澠水也劉沆丞相嘗
使契丹契丹與之宴契丹曰有酒如繩繋行人而不住
謂劉曰未有以對也劉應聲曰在北曰狄吹出塞以何
妨案字書澠水名在齊䋲直也索也此自是兩字不通
用然古人多假借字故用澠為繩杜子美贈汝陽王詩
曰且持蠡測海況挹酒如繩又簡薛華醉歌曰願吹野
水添金杯如繩之酒常快意如此類借用繩字固無害
如契丹使云繫行人而不住則真訓釋以為繩索之繩
恐不可也又杜子美寄劉峽州詩曰伏枕思瓊木臨軒
對玉繩又曰展懷詩誦魯割愛酒如䋲一篇押二䋲字
命意不同然莫若用如繩為如澠則適得其當或是編
集子美詩者誤爾
始
李希聲詩話曰皂鵰寒始急千呼萬喚始出来人皆以
為語病然始有二音有所宿留而今甫然者當從去聲
二詩自非語病觀國嘗考其故矣始終之始則音上聲
有所宿留而今甫然者則音去聲所謂有太始所謂萬
物資始所謂始畫八卦所謂有始有卒此皆終始之始
也杜子美安西兵詩曰臨危經久戰用意始知神韓退
之月臺詩曰直須臺上看始奈月明何此皆有所宿留
而今甫然者也如禮記月令蟬始鳴陸德明音義始作
試則李希聲之說不妄矣
暴
暴字日下□今作日下恭為暴者俗書也暴音薄報切
疾也猝也又音蒲木切日乾也所謂一日暴之所謂春
暴練所謂晝暴諸日所謂暴其過惡所謂九烝九暴所
謂暴露其精神所謂使二國暴骨諸家音義皆音作蒲
木切者也凡義當讀音蒲木切者不可移而讀作薄報
切蓋二義異也又俗書有曝字且暴上已有日矣旁又
加日豈不贅哉亦如莫字從日而俗又加日而為暮基
字從土而俗又加土而為&KR0008;然字從火而俗又加火而
為燃岡字從山而俗又加山而為崗凡此皆不可遵用
者也
奉亹萬
俸字俸禄也捧字捧持也案諸史言奉禄无所受又言
計日受奉則古之奉禄字不從人也春秋左氏傳曰奉
匜沃盥禮記曰奉者當心又曰主人奉矢司射奉中則
古之捧持字只用奉字不從手也然則俸之從人捧之
從手出於後世增益之古篆所不載非字法也易曰成
天下之亹亹者亹字篆文所不載徐鉉字義曰亹字後
人又加文為文亹亦無篆文古本周易作成天下之娓
娓者當是變隸時改之也萬字自古書史皆以為數左
傳亦曰萬盈數也至許慎說文萬字獨訓曰䖝也而不
訓以為數今詳萬字所從偏旁無盈數之義苟有盈數
之義則說文固已訓說矣說文無訓說則後之訓說者
不亦難乎後人又以万字代萬字蓋万字說文所不載
則無篆文既無篆文則不知萬字所從偏旁為何如亦
不能推其義也万又音墨虜複姓有万俟氏廣韻曰万
十千也萬䖝也詳廣韻以万為十千而以萬為䖝亦不
以萬為數也似以万為十千之數而萬乃代万字者也
古之字畫少者易於訛改故以點畫多而同音者代之
如一二三四五六七八九十則以壹貳叁肆伍陸㭍捌
玖拾代之百千則以伯仟代之尺則以赤代之疋則以
匹代之是以万以萬代之也所代之字初無意義唯取
點畫之多耳說文曰草自保切櫟實可以染帛為黑故
黑色曰草後世既用皂字故草字用為草木之字說文
曰雅烏加切楚烏也秦謂之雅後世既用鵶字故雅字
用為雅正之字說文曰創楚良切傷也書史多用此字
後世既用瘡字故創字用為創造之字凡字之變古者
類如此
黮諼
桑葚之葚亦作&KR0008;亦作椹然泮水詩曰食我桑黮而不
用上三字案字書黮音他感切黭黮黑也萱草之萱亦
作藼亦作蕿然伯兮詩曰焉得諼草而不用上三字案
字書諼音暄作也忘也古人假借字取其意而已桑葚
用黮字取其色也萱忘憂草也用諼字取其忘也字雖
假借而意則不失也書史中如此類借用字者若以說
命為兊命以條侯為脩侯以女工為女紅以取贍為取
澹以仰為卬以藏為臧以愈為俞以酢為昨以譬為辟
以儺為難若此類固多亦皆不失其意也
贙
左太沖魏都賦曰回淵漼積水深蒹葭贙籊蒻森五臣
注文選曰贙分别也杜子美寄劉峡州詩曰乳贙號攀
石饑鼯訢落藤註詩者曰乳贙乳虎也觀國案爾雅釋
獸曰贙有力郭璞注曰贙出西海大秦國有養者似狗
多力獷惡爾雅釋音曰贙音鉉諸字書皆曰贙音鉉獸
名也然則贙自是一獸非虎也亦無分别之義文選注
與杜詩注皆誤矣蒹葭詩曰蒹葭蒼蒼白露為霜鄭氏
箋曰蒹葭在衆草之中蒼然強也左太沖賦曰蒹葭贙
者豈非以爾雅謂贙有力而蒹葭蒼然若強有力者耶
然爾雅言有力者多矣曰魚有力者鰴又曰麋絶有力
狄又曰麂絶有力䴢又曰麕絶有力豜又曰豕絶有力
&KR1610;又曰熊絶有力麙又曰馬絶有力駥又曰羊絶有力
奮又曰牛絶有力欣犌又曰犬絶有力狣所謂贙有力
贙之為獸有力者耳其他物有力者固不可謂之贙也
若以蒹葭強有力而因謂之蒹葭贙則非也字書又有
到一虎為贙者俗書不可用
稾槀
字書槀從高從禾謂禾稈也草剏也槀從高從木謂藥
名槀本也亦枯槀也周禮封人共其水藁禹貢三百里
納秸服孔安國曰秸槀也又蠻夷邸舘謂之稾街撰文
起草謂之草藁凡此皆從禾者也其從木者許慎說文
有槀字故周禮有槀人禮記曰止如槀木而後世移其
木於旁為槁案周易說卦離為科上槁孟子曰旱則苗
槁矣此槁字乃變古文後用之也又有於槀上加草字
為藁者廣韻以為俗字固不可用也藁下從木者又音
犒尚書訓典曰作九共九篇槀飫是也周禮地官有槁
人亦音犒蓋槁人掌共内外朝冗食則音犒是也其字
不用槀而用槁亦變古文為隸者改之也
薄
郊特牲曰薄社北牖使隂明也鄭氏注曰薄社商之社
商始都薄然則本用亳社字記禮者借用薄字爾薄音
泊又音博又音逼其音泊者厚薄也林薄也草木叢生
曰薄故揚雄甘泉賦曰列辛夷於林薄左太沖蜀都賦
曰翕響揮霍中網林薄陸士衡君子有所思行曰清川
帶華薄又挽歌詩按轡遵長薄若此類是也音博者其
義則激搏也易曰風雷相薄史記天官書曰日月薄食
謝瞻詠張子房詩曰鴻門銷薄蝕若此類是也音逼者
相逼近也春秋左氏傳曰宋師未陳而薄之敗諸鄑又
曰晉公子重耳及曺曺共公聞其駢脅欲觀其裸浴薄
而觀之又曰不待期朝而薄入於險又曰寧我薄人無
人薄我陸士衡文曰高義薄雲天又塘上行曰願君廣
末光照妾薄暮年范彦龍傚古詩曰朝驅左賢陣夜薄
休屠營杜子美彭衙行詩曰高義薄層雲江淹恨賦曰
薄暮心動若此類是也凡此三音其義皆迥不同讀之
不可混而無别史記周勃傳曰勃以織薄曲為生蘇林
注曰薄一名曲顔師古注漢書曰許慎云葦薄為曲案
薄曲蠶具也本用從竹簿字亦通用從草薄字耳亦如
䒼者蠶具也亦通用曲字耳欂字弼戟切司馬相如賦曰
施瑰木之欂櫨揚雄甘泉賦曰香芬茀以穹隆兮擊欂
櫨而將榮顔師古注曰欂櫨枅也五臣注文選曰欂櫨
曲枅栱也韓退之曰欂櫨侏儒乃謂此也廣韻曰欂櫨
戶上木也今案欂櫨者枅栱是也非戶上木也欂亦通
用薄字前漢王莽傳曰起九廟為銅薄櫨飾以金銀琱
文顔師古注曰欂櫨柱上枅也其說是已
眀
元祐中京師試止戈為武賦張弼首選頗以此賦馳名
第七韻曰亦猶日並月以為明紀天之象王居門而曰
閏重歲之餘今案字書明字從眀非從日也賦誤用之
害理之甚儤北教反廣韻曰忁直也所謂忁直者連直
宿也自唐以来翰林院有忁直例本朝翰林學士院亦
有忁直格蓋言儤直之日數也李濟翁資暇集遂改忁
作豹又訓觧曰豹隠山林晝伏夜遊濟翁初不曉儤直
之義妄自穿鑿殊可怪也葭莩者附麗相親之義前漢
王莽傳曰與陛下有葭莩之故顔師古注曰葭蘆也莩
者其筒裏白皮也言其輕薄而附著也唐書員半千傳
曰無葭莩親而唐書釋音曰葭葦之未秀者莩草也其
說誤矣
穀
春秋宣四年左氏傳曰鬭伯比生子文棄諸夢中虎乳
之遂使收之楚人謂乳穀謂虎於莵故命之曰鬭穀於
莵實為令尹子文陸德明音義曰穀奴口反於音烏莵
音徒觀國案廣韻上聲㝅乃后切乳也去聲㝅奴豆切
乳也而入聲榖字無音奴口反者左氏多假借用字故
用榖字亦或變篆為隸時變作榖字也於義當作㝅字
觀國又案玉篇曰䖚䖘虎也左氏用於莵字蓋假借耳
而前漢班固叙傳引左氏傳曰楚人謂乳為糓謂虎為
烏檡顔師古注曰檡字亦作莵觀國案玉篇廣韻檡音
奭又音宅梬棗也字書未有音檡為徒者亦無或作莵
之文班固好借用字然此為取義太遠
飲食票姚
經書中泛言飲食與夫自飲自食則皆當讀如本字若
以飲飲人以食食人則飲當音蔭食當音嗣各從其義
也如論語一簞食一瓢飲飯蔬食飲水曲肱而枕之簞
食豆羹見於色周禮膳獻飲食食用六榖飲用六清禮
記食居人之左子卯稷食菜羹春秋左氏傳粢食不鑿
聞師將傳食凡此類皆自飲自食者也陸德明音義皆
音作蔭嗣誤也前漢霍去病傳曰去病年十八為侍中
善騎射再從大將軍大將軍受詔予壯士為票姚校尉
服虔注曰票姚音飄搖顔師古注曰票音頻妙反姚音
羊召反票姚勁疾之貌也荀悦漢紀作票鷂字去病後
為票騎將軍尚取票姚之字今讀音飄搖則不當其義
也觀國案字書票姚字於平聲去聲兩音皆收杜子美
寄董嘉榮詩曰居然雙捕虜自是一嫖姚又後出塞詩
曰借問大將誰恐是霍嫖姚又觀燕將士詩曰漢朝頻
選將應拜霍嫖姚又贈田判官詩曰宛馬總肥春苜蓿
將軍只數漢嫖姚子美於嫖姚作平聲用又哭嚴武詩
曰風送蛟龍雨天長驃騎營則於驃字自作去聲用蓋
皆於義無害也顔師古謂讀音飄搖則不當其義者非
也票姚平聲去聲皆輕疾之義讀史則從去聲作詩文
則用為平聲皆無害也杜子美别崔潩詩曰如何不磨
礪但取不磷緇讀論語則磷音吝而詩用為平聲義皆
通也
弈奕
弈下從廾奕下從大許慎說文曰弈圍棋也奕大也行
也美容也玉篇廣韻曰弈博弈也美貌也奕大也行也
盛也輕麗也觀國案那詩曰萬舞有弈頍弁詩曰憂心
弈弈論語曰不有博弈者乎孟子曰使弈秋誨二人弈
凡此類皆從廾之弈也閟宫詩曰新廟奕奕鄭氏箋曰
奕奕佼美也韓奕詩曰奕奕梁山又曰四牡奕奕毛氏
傳曰奕大也凡此類皆從大之奕也世俗書弈奕二字
不預分二字之義而書之或從廾或從大混而無别則
害於義矣亦如弊字下從大而俗書則變為弊㢡字下
從廾而俗書則變為奬蓋字法為俗書所變者多此類
也
沫
屈平離騷曰芳菲菲而難虧兮芬至今猶未沫今猶未
沫五臣注文選曰沫已也宋玉招魂曰朕幼清以廉潔
兮身服義而未沫五臣注文選曰沫已也觀國案易豐
卦曰豐其沛日中見沫王弼注曰沫微昧之明也音莫
貝切蓋屈平自謂我之芳芬未至于晦昧也宋玉自謂
身服義而未至于晦昧也沫無已之義五臣以沫為已
誤矣前漢王商傳引易曰日中見昧折其右肱蓋沫與
昧義則同也故通用之玉篇水部曰沫亡活莫蓋二切
觀國案亡活切者旁從本末之末所謂浮沬所謂避沫
水之害是也莫蓋切者旁從午未之未即易所謂日中
見沬詩所謂爰采唐矣沬之鄉矣是也二字偏旁不同
而玉篇同為一字而分二切以訓之則誤矣廣韻於去
聲收沬字莫貝切與昧字同音皆從午未之未於入聲
收沫字莫撥切與秣字同音皆從本末之末二字不同
也曺子建應詔詩曰玄駟藹藹揚鏕漂沬流風翼衡輕
雲承蓋五臣注文選曰漂沬謂馬行急口中沬出審如
此則當用入聲沬字曺子建借用去聲沬字然去聲沬
字非口中沬也傅武仲舞賦曰良駿逸足愴悍淩越龍
驤横舉揚鏕飛沫此用為入聲不誤矣
舀臽取耴
舀臽二字易于相亂舀以沼切又音逾又音由杵臼也
臽音坎又音陷水穽也故滔淊二字皆從水滔音洮水
流也淊乙咸切没也謟諂二字皆從言謟音洮疑也諂
音丑琰切䛕也慆惂二字皆從心慆音洮說樂也惂音
坎憂困也幍㡊二字皆從巾幍音洮亦作絛也㡊音口
洽切帽也搯掐二字皆從手搯音洮搯捾也掐音若合
切瓜掐也然則舀臽易於相亂可見矣取耴二字亦易
於相亂取七庾切受也收也又倉口切又音娶耴陟葉
切耳垂也又魚乙切故㖩&KR0008;二字皆從口㖩音子于切
&KR3269;㖩也耴音丁惬切多言也鯫鮿二字皆從魚鯫音組
鈎切魚名又七逾切淺鯫也鮿音輒魚名也菆&KR0034;二字
皆從草菆音鄒又在寒切蓐也&KR0034;音輒又音帖衣領耑
也棷㭯二字皆從木棷音鄒薪也㭯音輒木小葉也齱
&KR0008;二字皆從齒齱音鄒齱齵齒偏也&KR0008;音&KR0008;角切急促
也掫&KR0008;二字皆從手掫子侯切又側九子于二切擊也
&KR0008;音輒又丁惬切拈也然則取耴易於相亂可見矣曰
&KR0008;曰蹈曰韜曰縚曰瑫曰槄皆從舀者也曰閻曰輡曰
&KR0008;曰啗曰欿皆從臽者也曰聚曰最曰趣曰娶曰叢曰
緅皆從取者也曰輒曰&KR0008;曰銸曰䳖曰&KR0008;曰&KR0034;皆從耴
者也然則握筆之際貴在不誤
啖袴
噉啖啗三字諸家字書同音徒濫切又同音杜覧切雖
有二音切其義則同為噉食之字趙璘因話錄緣唐武
宗廟諱炎遂辨此三字謂玉篇噉字是正啖字是俗觀
國案說文出啖字篆文則啖字非俗也玉篇亦未嘗以
啖字為俗字廣韻曰前秦錄有將軍噉鐵而元和姓纂
作啖鐵唐亦有啖助則啖固非俗書也晉武帝諱炎唐
武宗亦諱炎司馬遷父名談故字之從炎者多改易之
以致疑也史記韓信傳曰信能死刺我不能死出我袴
下信熟視之俛出於袴下徐廣注曰袴亦作胯胯股也
前漢韓信傳曰衆辱信曰能死刺我不能出跨下於是
信熟視俛出跨下顔師古注曰胯下兩股之間也觀國
案玉篇曰胯口故切注曰史記云不能死出我胯股也
廣韻跨有兩音一曰苦瓦切行不進貌也一曰苦化切
胯越也以此考之則當從史記玉篇用袴股二字讀音
口故切者是也班固漢書借用跨字其跨字無用口故
切之音蓋班固改史記袴字作跨字義雖可用而音韻
不通矣史家用字多為後人假借改易其本體而音訓
者或誤為之說遂傳襲以成其疑皆此類也
辨
辨音卞又音辦廣韻曰辨蒲莧切具也俗作辦然則古
無從力之辨止用辨字儀禮中辨字甚多皆不用從力
之辦惟用辨字爾周禮考工記審曲面勢以飭五材以
辨民器鄭氏注曰辨具也釋音曰辨皮莧反具也史記
子貢傳曰兵不先辨不可以勝敵前漢王訢傳曰上數
出幸過扶風宫舘馳道修治供張辨凡此辨字皆音辦
也辨者字母也隸書雖用辦字及施於篆止用辨字亦
如篆善為譱篆雪為䨮篆星為曐篆夢為㝱篆奔為犇
篆塵為&KR0034;篆雷為靁篆原為厵篆畆為畮篆看為翰篆
頂為&KR2569;篆夏為□篆曹為&KR1311;篆強為彊篆㮚為□篆香
為□篆覃為&KR0034;篆雍為雝篆集為雧凡此皆字之有母
者隸文從省而施於篆則用字母也
㩁
前漢武帝紀天漢三年二月初𣙜酒酤應劭注曰縣官
自酤𣙜賣酒小民不復得酤也韋昭注曰以木渡水曰
𣙜謂禁民酤釀獨官開置如道路設木為𣙜獨取利也
顔師古注曰𣙜者步渡橋爾雅謂之石杠今之𣙜彴是
也禁閉其事總利入官而下無由以得有若渡水之𣙜
因立名焉又昭帝紀始元六年二月詔議罷鹽鐵㩁酤
七月罷㩁酤官又食貨志曰昭帝罷鹽鐵酒𣙜均輸官
今考漢書於武帝紀用㩁字昭帝紀食貨志用𣙜字觀
國案字書㩁𣙜同音古岳切㩁從手揚㩁大舉也𣙜從
木以木渡水也㩁酤者揚舉其事使人曉然知之而不
得侵吾利然則㩁酒酤當用從手之㩁也史多假借用
字故或用從木之𣙜注釋之家因其用從木之𣙜乃用
横木渡水以訓之誤矣史家又或用㰌字為㰌酤今案
字書㰌音苦角切枳木有實似柚蓋音與義皆與𣙜不
同雖曰假借實無意義字書格古百切擊也鬭也史言
格鬭格殺本用從手之挌而皆用從木之格者蓋古人
書從木之字多變為從手如極字從木而或書為拯欃
槍從木而或書為攙搶然則書㩁為𣙜書挌為格皆假
借也若覈其義則當各有所歸耳
寰
寰字音環又音眩廣韻平聲曰寰戸關切王者封畿内
縣也又音黃練切廣韻去聲縣黃練切古文作寰郡縣
也楚莊王滅陳為縣縣名自此始也觀國案文士多用
寰宇字寰雖亦音環而究其義則當為縣字蓋王者封
畿内縣則讀寰字為縣字宜矣其曰楚莊王滅陳為縣
縣名自此始者案史記楚世家曰楚莊王至洛觀兵於
周郊周定王使王孫滿勞楚王楚王問鼎小大輕重則
楚莊王與周定王同時也然史記秦本紀秦武公十年
伐邽冀戎初縣之十一年初縣杜鄭蓋秦武公十年當
周莊王之八年自周莊王又歷六世始為周定王則縣
名非始於楚莊王也秦武公初縣邽冀戎初縣杜鄭者
乃伐而取之初以其地為縣亦非縣名之始也周禮有
井邑丘甸縣鄙之法故許慎說文曰周制天子地方千
里分為百縣然則縣之名久矣非楚莊王所創也
狃午
論語曰公山弗擾以費畔春秋定公十二年左氏傳曰
公山不狃率費人以襲魯在論語用擾字在左氏傳用
狃字疑若不同者案前漢古今人表第九等有公山不
狃顔師古注曰狃人九反即公山不擾也然則擾狃二
字皆讀為人九反通用之也午五二字古人亦通用之
而李濟翁資暇集以為端午當作端五不當用午字今
案古篆五字為乂象隂陽交乂之義而午字亦取交互
之義周禮壺涿氏掌除水蟲以牡橭午貫象齒而沈之
則其神死鄭氏注曰午故書為五杜子春注曰五貫為
午蓋用象齒交五貫於橭木之上也故書者别本周禮
也故書作五則午五通用可知矣史言旁午者四方八
達皆通亦交午之義也十二辰在五月屬午則午五其
義同然則端午端五通用之不疑矣
嗛
古人以銜字與嗛字通用史記韓嫣傳曰太后由此嗛
嫣徐廣注曰嗛讀與銜同前漢韓嫣傳曰太后由此銜
嫣史記義縦傳上怒曰縦以為我不復行此道乎嗛之
徐廣注曰嗛讀音銜前漢義縦傳曰上忿銜之史記大
宛𫝊曰昆莫生弃於野鳥嗛肉蜚其上又外戚王太后
𫝊曰景帝恚心嗛之而未發也然則司馬遷用嗛字班
固用銜字二字之義一也班固或用嗛字為謙字前漢
司馬相如封禪書曰陛下嗛遜而未發也顔師古曰嗛
古謙字而史記司馬相如封禪書曰陛下嗛遜而弗發
也班固又用嗛字為歉字前漢郊祀志曰今榖嗛未報
顔師古曰嗛少意苦簟反遷固作史間用古文以祛俗
學之蔽然至於字書音訓所不載則後世反滋其疑抑
書籍散亡有不可考者耶此後學之所以為難也
雕
字書曰雕都聊切鶚属也籀文作鵰觀國案字書偏旁
從佳與從鳥者多通用故雞與鷄同雝與&KR0008;同雇與鳸
同&KR0034;與鴽同㕍與鴈同然則雕與鵰同也後世乃用雕
字為雕刻之字蓋字書自有琱彫凋三字琱者琱琢也
彫者彫鏤也凋者凋落也三字雖分三義而與雕字並
通用之琱彫二字皆刻鏤之義而凋乃凋落也雕乃鵰
鶚此二字無刻鏤之義乃假借用之是故前漢郊祀志
曰賜爾黼黻琱戈顔師古曰琱與凋同王莽𫝊曰起九
廟飾以金銀琱文顔師古曰琱與彫同顧命曰彫玉仍
几郊特牲曰丹漆雕幾之美明堂位曰玉豆雕篹少儀
車不雕幾論曰松栢之後彫又曰朽木不可雕史記優
孟曰請以雕玉為棺揚子曰童子彫蟲篆刻又曰彫刻
象形又曰玉不雕璵璠不作器長楊賦曰除雕琢之巧
張平子西京賦曰彫楹玉磶又東京賦曰彫弓斯張司
馬相如子虚賦曰乘彫玉之輿左太沖蜀都賦曰雕鶚
鴆其隂杜子美詩曰雕鶚在秋天凡此正字與假借互
用之其来久矣枚乘七發用彫弓相如子虚賦用雕弓
其義一也七發曰右夏服之勁箭左烏號之雕弓子虚
賦曰左烏號之雕弓右夏服之勁箭此二句同者案枚
乘事梁孝王恐孝王反作七發以諫之武帝即位以蒲
輪迎乘死於路司馬相如事景帝時梁孝王来朝從游
說之士鄒陽枚乘莊忌之徒相如見而說之因病免客
游梁居數月乃著子虚之賦會梁孝王卒相如歸久之
因狗監侍上武帝讀子虚賦而後召相如則七發在前
而子虚賦當在後相如竊七發之文而顛倒其句耳
褖緣綠
禮記玉藻曰士褖衣鄭氏注曰鞠衣展衣褖衣者諸侯
之臣皆分為三等其妻以次受此服也觀國案此三衣
皆祭服也所謂其妻以次受此服者士褖衣則士之妻
亦褖衣也故周禮内司服曰辨外内命婦之服鞠衣展
衣緣衣素紗鄭氏注曰緣衣褖衣也蓋内命婦則女御
服褖衣外命婦則士妻服褖衣與玉藻士褖衣其制合
矣周禮用緣字者褖從彖緣亦從彖可通讀音彖也綠衣
詩衛莊姜傷已也妾上僭夫人失位而作是詩綠兮衣
兮綠衣黃裳綠兮衣兮綠衣黃裏綠兮絲兮女所治兮
毛氏訓曰綠當為緣鄭氏箋曰諸侯夫人祭服鞠衣為
上展衣次之褖衣次之鞠衣黃展衣白褖衣黑今反以
褖衣而黃裏黃裳喻妾上僭亂禮也觀國詳綠衣詩辭
皆褖衣之義也當讀綠作褖而詩用綠字者假借用字
耳亦如菉王芻也而詩曰終朝采綠不盈一匊又曰瞻
彼淇奥綠竹猗猗皆用綠字蓋菉綠二字皆從录亦可
通用也
幽黝
玉藻曰一命緼韍幽衡再命赤韍幽衡鄭氏注曰幽讀
為黝候人詩曰彼其之子三百赤芾毛氏訓曰一命緼
芾黝珩再命赤芾黝珩觀國案北方謂之幽都幽之色
黑也黝黑色也在玉藻言幽讀為於虬切在毛氏訓詩
言黝讀為於糾切二字不同音其為黑色則一也鄭氏
因毛公訓詩用黝字遂以玉藻幽字亦讀黝非也周禮
牧人凡陽祀用騂牲毛之隂祀用黝牲毛之鄭司農注
曰黝讀為幽又周禮守祧曰其祧則守祧黝堊之鄭司
農注曰黝讀為幽案鄭康成注玉藻曰幽讀為黝則讀
為於糾切也鄭司農又曰黝讀為幽則又讀為於虬切
何其反覆之不一耶唯詩與禮相𫝊名家者其用字多
不同苟不悖於義則各如本字讀可也詩曰顯顯令德
而中庸引詩曰憲憲令德詩曰鵲之疆疆而表記引詩
曰鵲之姜姜如此類甚多不可槩舉
攌僒
史記賈誼𫝊服鳥賦曰拘士繫俗兮攌若囚拘徐廣注
曰攌音華板反前漢賈誼𫝊服鳥賦曰愚士繫俗僒若
囚拘李奇注曰僒音塊蘇林注曰僒人肩傴僒爾音欺
全反顔師古注曰蘇音是觀國案史記攌如囚拘漢書
曰僒若囚拘用字不同者蓋賈誼文當時相𫝊非一本
其用字固有不同處司馬遷班固各以其所𫝊賈誼文
纂而作史故其用字有不同也攌乃擐束之意字書窘
亦作僒然則攌僒二字雖不同音而其義則皆有囚束
拘繫之意於文無嫌也文選服鳥賦曰愚士繫俗兮窘
若囚拘蓋用漢書編入選也止用窘字而李善五臣注
皆曰窘拘困也然則僒為窘可知矣李奇曰僒音塊蘇
林曰僒音欺全反顔師古曰蘇音是三人之說皆非也
摴
樗從手南史宋高祖紀曰劉毅家無擔石之儲摴蒲一
擲百萬蓋用此摴字廣韻曰樗丑居切摴蒲也又姓史
記丞相摴里疾樗亦丑居切惡木也玉篇曰摴丑居切
摴蒲也㯉亦丑居切惡木也擭胡霸切木名亦作樗觀
國案樗從木讀為胡霸切而書史皆用樗為丑居切蓋
變㯉為樗而借用之也唯禮部韻略於攄字韻中有樗
字注曰惡木也於古字書皆不合未得所安詩曰我行
其野蔽芾其樗又曰采荼薪樗食我農夫蓋皆假借變
㯉為樗又或變古文為隸者改之不必出於字書然則
修字書者固不可以假借之字而著為正字也若摴里
之摴從手而史記摴里子𫝊用從木之樗者亦假借無
傷焉案史記樗里子𫝊曰樗里子名疾秦惠王之弟也
秦封摴里子為嚴君蓋秦乃嬴姓而廣韻以樗為樗里
之姓誤矣樗里子𫝊又曰樗里子疾室在於昭王廟西
渭南隂鄉樗里故俗謂之樗里子本𫝊言之詳矣而字
書反以樗為樗里之姓何耶
苴菹蒩
周禮鄉師之職大祭祀共茅蒩杜子春曰蒩當為菹以
茅為菹若葵菹也鄭大夫讀菹為藉謂祭前藉也鄭康
成曰蒩士虞禮所謂苴刌茅長五寸束之所以承祭既
祭束而去之觀國案字書苴子魚切禮所謂包苴所謂
苴麻所謂苴杖是也菹側魚切亦作葅酢菜菹也周禮
醢人所謂韮菹菁菹茆菹葵菹芹菹箈菹筍菹凡七菹
是也蒩資都切蒩藉也鄉師共茅蒩司巫共蒩館是也
苴菹蒩三字三音而義各不同杜子春以蒩為菹非也
以茅為菹豈可食哉鄭大夫讀蒩為藉亦非也菹乃所
以為藉豈假讀菹為藉耶鄭康成以為藉祭是也而引
士虞禮苴為蒩音義不同蓋士虞禮亦當用蒩字而省
文用苴字耳所謂蒩者設茅為藉以承祭也周禮甸師
祭祀共蕭茅而司巫祭祀共蒩舘鄉師乃共茅蒩者甸
師共其茅而已鄉師以其而為之蒩司巫則共其承蒩
之館所謂館者承藉之箱也周官大抵聯事合治類如
此
能
能字奴登切又奴代切又奴来切又土来切其音奴登
切者多技藝也所謂有能奮庸所謂獻賢能之書所謂
以能問于不能之類是也又與耐通用禮運曰聖人耐
以天下為一家樂記曰人不耐無樂樂不耐無形形而
不為道不耐無亂鄭氏注曰耐古能字也其音奴代切
者姓也何氏姓苑曰能姓出長廣亦與耐通用史記淮
南王安𫝊曰有耐罪以上赦令除其罪應劭注曰輕罪
不至於髠全其耐鬢故曰耐古耏字從彡髮膚之意如
淳注曰律耐為可魁冠耐為鬼薪白粲耐猶任也蘇林
注曰一歲為罰作二歲刑以上為耐耐能任其罪前漢
高祖紀曰郎中有罪耐以上請之顔師古注曰耏謂頰
旁毛也又文帝紀曰罪有耐以上不用此令又郊祀志
曰中都官耐罪囚徒觀國案許慎說文曰耐罪不至髠
也玉篇曰耏如時切頰須也廣韻曰耏奴代切須也然
則耐與耏二字音與義通用也所謂耐罪者去其頂髮
而存其鬢頰之毛故曰罪不至髠也前漢高惠孝文功
臣侯年表曰宣曲侯丁通有罪耏為鬼薪史家或用耐
或用耏則通用可知矣諸家註解訓耐為頰鬢毛者是
也謂能任其罪者非也其音奴来切者爾雅云鼈三足
曰能是也其音土来切者與台通用史記天官書曰魁
下六星兩兩相比名曰三能又封禪書曰有星茀於三
能前漢天文志曰三能色齊君臣和然則能與台通用
此類是也若夫春秋左𫝊曰盟于耏外此水名音而也
宋有耏班此姓音而也唐司空圖自目為耐辱居士此
音奴代切也凡此皆專一音不可兼他音讀之
譸
無逸曰古之人猶胥訓告胥保惠胥教誨民無或胥譸
張為幻孔安國曰譸張䛘也君臣以道相正故下民無
有相欺䛘幻惑也釋音曰譸竹求反爾雅曰侜張䛘也
郭璞注引書曰無或侜張為幻謂幻惑欺䛘人也玉篇
言部曰譸竹尤切譸張䛘也人部曰侜竹尤切侜張䛘
也廣韻曰譸竹尤切譸張䛘也爾雅作侜以此觀之則
譸侜二字通用也防有鵲巢詩曰誰侜予美心焉忉忉
誰侜予美心焉惕惕毛氏𫝊曰侜張䛘也鄭氏箋曰誰
侜張䛘欺我乎然則譸侜通用可知矣史又用輈張字
後漢孝仁董皇后紀曰汝今輈張怙汝兄耶章懷太子
注曰輈張猶彊梁也今案董皇后兄子重為票騎將軍
何太后兄進為大將軍重與進權勢相害董后每欲参
于政事太后輒相禁塞董后忿恚詈言曰汝今輈張怙
汝兄耶蓋言何太后輈張欺䛘以怙其兄進也輈張亦
當為欺䛘之辭而章懷太子以輈張為彊梁非也
舍
舍字與赦同音者其義則止息也與捨同音者其義則
釋去也子在川上曰逝者如斯夫不舍晝夜此言川流
晝夜無止息逝者已往愈遠而不可追猶川流之無止
息孔子所以興嘆也舍當讀音赦孟子曰原泉混混不
舍晝夜義與此同揚子法言或問進曰水或曰為其不
捨晝夜與又曰車航混混不捨晝夜乃用捨字與孔子
意不合矣易乾九二曰見龍在田時舍也井初六曰舊
井無禽時舍也此皆謂止以待之也屯六三曰君子幾
不如舍謂往則徒行不如止也春秋威公二年左氏𫝊
曰舍爵策勲謂飲酒置爵則書勲勞於策也文公十八
年𫝊曰舍爵而行謂飲酒置爵即行也僖公三十年𫝊
曰若舍鄭以為東道主謂止鄭毋伐也宣公四年𫝊曰
乃舍之皆為大夫謂止子良使毋去也定公四年𫝊曰
舍舟於淮汭謂止舟於淮水之汭弗乘舟也凡此舍字
皆讀音赦也文公六年𫝊曰晉舍二軍七年𫝊曰樂豫
舍司馬襄公二十三年𫝊曰盡舍旃昭公十九年𫝊曰
舍前之忿書曰舍已從人詩曰舍旃舍旃又曰舍彼有
罪孟子曰姑舍是又曰人病舍其田而芸人之田凡此
舍字皆讀音捨也舍又與釋同音亦同義禮曰舍奠舍
菜舍萌舍幣舍中舍算列子曰其人舍然大喜此類是
也書史釋音多誤音訓當逆其義而讀之
趣趨
趣字一音七俱切一音蒼狗切一音七喻切一音親足
切其音七俱切者趣走也視去就而趣走者也其音蒼
狗切者周禮夏官有趣馬以下士為之鄭氏注曰趣養
馬者也又校人曰八師一趣馬八趣馬一馭夫詩曰蹶
惟趣馬書虎賁綴衣趣馬凡此言趣馬勸駕之意也若
夫養馬則有牧師圉師焉其音七喻切者趣向也詩曰
濟濟辟王左右趣之易曰變通者趣時也詩易釋音皆
音趣作七喻切其義則視嚮背之宜而行者也晉孟嘉
𫝊言酒中趣之類是矣其音親足切者速行之意史記
曺参世家曰蕭何卒参聞之告舍人趣治行吾將入相
史記漢書張良𫝊曰幾敗廼公事令趣銷印顔師古注
曰趣音促後漢光武詔曰其顯效未訓名籍未立者大
鴻臚趣上章懷太子注曰趣音促此類是也若夫趨字
唯七俱切一音而已其義則行之疾也緜蠻詩曰豈敢
憚行畏不能趨猗嗟詩曰巧趨蹌兮射則臧兮周禮縣
正趨其耕事鄼長里宰趣其耕耨旅賁氏夹王車而趨
夫馭趨以采齊論語趨進翼如孟子趨者蹶者是氣也
又曰其子趨而往視之又曰趨而迎之又曰其趨一也
記曰堂上不趨執玉不趨鄭氏注曰行而張足曰趨也
爾雅曰堂上謂之行門外謂之趨凡此趨字皆七俱切
一音也與趣異矣杜預春秋𫝊序曰厭而飫之使自趨
之陸德明釋音曰趨七住反又七俱反觀國案杜預注
又曰其經無義例因行事而言則𫝊直言其歸趣而已
此趣字乃七住反也則知前言使自趨之者為七俱反
矣陸德明於趨字立兩音非也前漢禮樂志曰文巧則
趨末背本者衆顔師古注曰趨讀曰趣今案趨末背本
者如水趨下之趨當音七俱切顔師古讀音趣亦非也
許慎說文曰趍直離切趍趙久也玉篇廣韻皆曰趍直
離切趍俗本音池然則趍與趨不同音而世多以趨為
趍者誤也又俗書趨為趋蓋憚點畫之多而變芻而刍
又如變鄒為邹變騶為&KR0008;變鶵為&KR0008;如此類無意義不
可循襲
刀
許慎說文曰刀都高切兵也玉篇曰刀都高切兵也所
以割也亦名錢以其利於人也亦名布分布人間也又
丁么切引莊子曰刀刀乎亦姓俗作刁廣韻曰刀都高
切引釋名曰刀到也以斬伐到其所也又都聊切引軍
器纂文曰刁斗持時鈴又姓出渤海引風俗通曰齊大
夫豊刀之後俗作刁觀國案諸字書刀都高切又音都
聊切一字而異音者也於篆文則一而已未有倒其筆
為刁者倒其筆為刁者俗書也史記貨殖𫝊曰齊俗賤
奴虜而刁閒獨愛貴之故曰寧爵母刁此乃用俗書刁
字為姓傳至於今也夫以俗書為姓則於譜牒無所宗
考其必出於番夷之音既入中國遂繼𫝊而不冺矣河
廣詩曰誰謂河廣曾不容刀鄭氏箋曰小船曰刀案字
書舠小船也詩人從省文用刀字耳漢書李廣不擊刁
斗自衛孟康注曰刁斗以銅作鐎受一斗晝炊飯食夜
擊持行夜名曰刁斗顔師古注曰鐎音譙其說是也軍
器纂文以為鈴非也
邑歇
史記聶政𫝊云政姊乃於邑曰其是吾弟與前漢成帝
紀贊曰趙氏亂内外家擅朝言之可為於邑顔師古注
曰於邑短氣貌於音烏邑音一合反又中山靖王勝𫝊
曰雍門子一微吟孟嘗君為之於邑顔師古注曰於音
烏邑音一合反又揚雄𫝊反離騷曰唯增欷以於邑兮
吾恐靈修之不纍改顔師古注曰於音烏邑音遏凡此
言於邑者於讀為烏邑讀為遏其義則氣鬱而不舒之
貌也前漢酷吏𫝊贊曰張湯以知阿邑人主與俱上下
蘇林注曰邑音人相悒納之悒顔師古注曰邑烏合反
史記商君𫝊曰安能邑邑待數十百年以成帝王乎屈
平離騷曰曾歔欷予鬱邑兮哀朕時之不當如此類用
邑字亦皆讀音遏其義則鬱塞也史記陳餘𫝊曰立趙
後扶以義可就功乃求得趙歇立為趙王徐廣注曰歇
音烏鎋反前漢高祖紀曰立趙後趙歇為趙王注引鄭
氏曰歇音遏絶之遏然則史家音訓字有字書所不載
者此類是也
紾
任人有問屋廬子曰以禮食則飢而死不以禮食則得
食必以禮乎孟子曰紾兄之臂而奪之食則得食不紾
則不得食則將紾之乎趙岐注曰紾戾也齊宣王欲短
喪公孫丑曰為朞之喪猶愈於己乎孟子曰是猶或紾
其兄之臂子謂之姑徐徐云爾亦教之孝悌而已矣趙
岐注曰紾戾也觀國案玉篇曰紾徒展切紾轉也又音
軫廣韻曰紾知演切轉䋲也又音軫單衣也以此觀之
則紾有兩義其音徒展切知演切者其義則轉也其音
軫者單衣也紾兄之臂者轉其臂使不得順而伸若轉
繩然也紾兄之臂而奪之食非禮也有以見禮重食輕
也齊宣王欲短喪公孫丑不能以孝悌教之乃告以為
朞之喪是猶紾兄之臂既已非禮而又助之曰姑徐徐
是則助其為不孝不悌也然則紾臂之紾當讀為徒展
切周禮考工記弓人為弓凡相角穉牛之角直而澤老
牛之角紾而昔凡相膠欲朱色而昔昔也者深瑕而澤
紾而摶廉鄭司農注曰紾讀為抮縳之抮陸德明釋音
曰紾抮皆徒展反蓋穉牛之角直則老牛之角紾轉而
曲矣紾而摶廉則雖屈曲之而猶嚴利也凡此紾字與
紾臂之紾義皆同
專剸鱄
春秋昭公二十年左氏𫝊曰員如吴言伐楚之利乃見
鱄設諸焉而耕於野鄙又二十七年左氏𫝊曰鱄設諸
置劍於魚中以進史記吴世家曰公子光使專諸置匕
首於炙魚之中又刺客𫝊曰專諸者吴堂邑人也伍子
胥亡楚而如吴也知專諸之能乃進專諸於公子光前
漢賈誼𫝊䟽曰既疑有剸諸荆軻起於兩柱之間在左
𫝊曰鱄在史記曰專在前漢曰剸觀國案玉篇曰鱄市
戀切魚名也專職緣切亦姓吴刺客專諸或作鱄也剸
旨兖切細割也亦作剬以此觀之則專諸者是其姓也
左氏用鱄字皆借音耳覈其義則鱄剸二字夲無專音
因其左𫝊漢書有借音故修字書者亦附於正字之下
也春秋成公十四年左氏𫝊曰天禍衛國也夫吾不獲
鱄也使主社稷杜預解曰鱄子罕之母弟釋音曰鱄市
戀反剸亦作剬所謂陸剸犀象所謂剸繁治劇揚子法
言云魯仲連偒而不割藺相如剬而不偒皆讀音旨兖
切凡此乃鱄剸二字正音也非姓也
市&KR1659;
案字書市甫味切象草木市市然之形從肉則為肺方
味切金藏也詩曰自有肺腸周禮以肺石達窮民月令
祭先肺是已肺又音普貝切詩曰東門之楊其葉肺肺
是已從草則為芾方味切詩曰蔽芾甘棠是已從水則
為沛溥蓋切地名沛郡是已沛又音普蓋切孟子曰沛
然下雨是已從木則為柿方味切斫木札也凡此皆以
市為字母者也&KR1659;嗟似切其義則止也從肉則為胏俎
吏切脯有骨曰胏易噬嗑卦曰噬乾胏是已從禾則為
秭蔣几切詩曰萬億及秭是已從女則為姊蔣几切爾
雅曰女子先生為姊是已從木則為柹鉏里切果名潘
岳閒居賦曰梁侯烏椑之柹是已從水則為泲即里切
亦作濟書曰濟河惟兖州前漢地理志曰泲河惟兖州
是已從竹則為笫狙吏切牀簀也凡此皆以&KR1659;為字母
者也市甫勿切許慎說文曰市韠也上古衣蔽前而已
市以象之天子朱市諸侯赤市從巾象連帶之形亦作
芾亦作韍也市時止切許慎說文曰買賣所之也易曰
日中為市周禮有司市之官是已觀國案市字甫味切
&KR1659;字嗟似切市字甫勿切市字時止切此四字篆文不
同其義與音皆異而隸書者多互書之易於疑亂惟循
其字母以求之則各有攸歸可以類見也後漢方術𫝊
楊由蜀郡人為郡文學掾有風吹削哺太守廉范以問
由由對曰當有薦木實者頃之五官掾獻橘數包章懷
太子注曰哺當作柿音孚廢切削札也史家假借為肝
肺字觀國案顔師古注漢書肺附云肺者削木札也然
則史家以削柿為削肺古人假借字有之而楊由𫝊用
哺字義雖當作柿而借音太遠矣
省文
古文篆字多用省文及變篆為隸亦或用省文者循古
文耳周禮小宗伯掌建國之神位鄭康成注曰故書位
作立鄭司農注曰立讀為位古者立位同文古文春秋
徑公即位為公即立以此知在古文為立在隸為位蓋
古文用省文也禹貢曰東過洛汭而漢書溝洫志曰及
盟津洛内顔師古注曰内讀曰汭班固用省文耳禹貢
曰嵎夷既略濰淄其道此言濰水淄水皆復其故道也
而漢書地理志曰維甾其道後漢郡國志北海國有甾
川縣齊國有臨菑縣本用淄字而甾者省文也又用菑
者假借用之耳變濰為維者亦省文也史記項羽紀曰
人言楚人沐猴而冠沐猴者獼猴也而揚子法言曰生
捨其木侯而謂人木侯變沐為木變猴為侯者皆省文
也樂記曰於是有淫佚作亂之事而漢書地理志曰漢
中淫失枝柱與巴蜀同俗顔師古注云失讀曰泆班固
用省文也詩曰疆埸有瓜而漢書食貨志云瓜瓠果蓏
殖於疆易用易字者省文也禹貢曰厥草惟繇厥木惟
條而漢書地理志云屮繇木條蓋草字篆文為艸而屮
又其省文也後漢班固𫝊曰幕府新開廣延羣俊然史
記漢書並用莫府者乃幕之省文也史記有伍子胥𫝊
而漢書藝文志隂陽家有五子胥十篇用五字者省文
也史記貨殖𫝊曰瑇瑁珠璣齒革而漢書郊祀志曰毒
冒犀玉二十餘物用毒冒字者省文也史記平凖書曰
皆仰給縣官無以盡贍而漢書食貨志曰卬以給澹又
曰必卬於市用卬字者省文也用澹字者假借也周禮
考工記曰圓者中規方者中矩而史記禮書規矩誠錯
則不可欺以方員規矩方員之至也用員字者省文也
武成曰乃偃武修文而漢書郊祀歌曰興文匽武用匽
字者省文也字書曰忀徉者徙倚也而離騷曰聊逍遙
以相羊用省文也字書曰搸搸聚也而宋玉招魂曰蝮
蛇秦秦用省文也詩曰玁狁之故又曰薄伐玁狁而漢
書匈奴傳引詩曰獫允之故薄伐獫允用獫允者省文
也盧仝詩曰盧子躘蹱也賢愚總莫驚字書曰躘踵行
不進貌而文士皆用龍鍾字者用省文也語曰鄉人儺
而禮記月令季冬命有司大難者用省文也史記貨殖
傳曰愈於織嗇而漢書食貨志曰民俞貧困用俞字者
省文也長發詩曰何天之龍敷奏其勇龍讀作寵用省
文也史記游俠𫝊曰以睚眦殺人而漢書孔光𫝊曰厓
眥莫不誅傷用厓字者省文也史記聶政𫝊曰因自皮
面決眼當用披面而用皮字者省文也七月詩曰四之
日舉趾而漢書食貨志引詩曰四之日舉止用止字者
省文也長發詩曰聖敬日躋而孔子閒居曰聖敬日齊
用齊字者省文也前漢地理志清河郡鄃縣音輸而高
祖功臣年表有俞侯吕它用俞字者省文也孟子曰雖
有鎡基不如待時而前漢樊噲傳贊曰雖有兹基不如
逢時用兹字者省文也說命曰斆學半而禮記學記篇
引兊命曰學學半用兊字學字者省文也
學林卷九
