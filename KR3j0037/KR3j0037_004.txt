學林卷四
宋王觀國撰
璽
後漢輿服志劉昭注引吴書曰漢室之亂天子北詣河
上六璽不自隨掌璽者投井中孫堅北討董卓頓軍城
南官舍有井每旦有五色氣從井出堅使人浚得傳國
璽其文曰受命于天既夀永昌方圍四寸上有紐文盤
五龍徑七寸盤龍上一角缺又引晉陽秋曰冉閔大將
軍蔣榦以傳國璽付河南太守戴施施獻之百僚皆賀
璽光照洞徹上蟠螭文隠起書曰受天之命皇帝夀昌
秦舊璽也晉書輿服志曰秦始皇藍田玉璽在六璽之
外文曰受天之命皇帝夀昌漢高祖佩之後世名曰傳
國璽與斬白蛇劍俱為乘輿所寳斬白蛇劍至惠帝時
武庫火燒之遂亾及懷帝沒漢傳國璽沒於劉聰後又
沒石勒及石季龍死國亂穆帝世乃還江南建康實錄
曰傳國璽秦始皇造方四寸以玉為之上蟠蛟螭其文
曰受命于天既夀永昌自秦傳漢入魏魏入西晉永嘉
末為劉聰所得石勒滅劉氏入魏趙冉閔誅石勒入冉
閔永和八年始歸於晉穆帝觀國按考傳國璽文在吴
書建康實錄則皆曰受命于天既夀永昌在晉書輿服
志晉陽秋則皆曰受天之命皇帝夀昌其文不同者案
前漢元后傳曰初漢高祖入咸陽至霸上秦王子嬰降
於軹道奉上始皇璽及高祖誅項籍即天子位因御服
其璽世世傳受號漢傳國璽以孺子未立璽藏長樂宫
及莽即位請璽太后不肯授莽莽使安陽侯舜諭指舜
既見太后知其為莽求璽怒罵之舜曰莽必欲得傳國
璽太后聞舜語切恐莽欲脅之乃出漢傳國璽投之地
以授舜舜既得傳國璽奏之莽大悦又案後漢光武帝
紀建武三年正月丙午赤眉君臣面縳奉高皇帝璽綬
章懷太子注引玉璽譜曰傳國璽是秦始皇初定天下
所刻其玉出藍田山丞相李斯所書其文曰受命于天
既夀永昌高祖至霸上秦王子嬰獻之至王莽簒位就
元后求璽不與以威逼之乃出璽投地璽上螭一角缺
及莽敗李松持璽詣宛上更始更始敗璽入赤眉劉盆
子既敗以奉光武聖宋哲宗皇帝得秦傳國璽改年號
曰元符璽文曰受命于天既夀永昌乃李斯蟲魚篆方
四寸上有蟠蛟缺一角此即元后投璽於地缺一角者
真秦傳國璽也其曰受天之命皇帝夀昌者盖自是一
璽非傳國璽耳許慎說文曰璽者玉印也從土所以主
土籀文從玉為璽
子賤
後漢列傳伏湛字惠公瑯琊東武人也九世祖勝字子
賤所謂濟南伏生者也觀國案史記仲尼弟子列傳宓
不齊字子賤為單父宰又史記儒林傳伏生濟南人故
為秦博士孝文帝時求治尚書者聞伏生能治伏生年
九十餘老不能行詔使掌故朝錯往受之張晏注曰伏
生名勝然則名勝者濟南伏生也字子賤者宓不齊也
伏湛傳九世祖勝字子賤范蔚宗誤矣宓伏服三字通
用而世俗多變虙為宓者誤也案字書宓彌畢切安也
默也靜也止也與虙音不相通盖虙宓二字相類故多
誤書者雖假借用宓亦為無義矣
王喬
劉向列仙傳曰王子喬周靈王太子晉也好吹笙作鳳
鳴後于緱氏山乘白鶴而去後漢方術傳王喬河東人
顯宗世為葉令喬有神術每月朔常自縣詣臺朝帝怪
其来數令太史望之臨至有雙鳬從東南来舉羅張之
但得一雙舄乃尚方所賜尚書官屬履也天下玉棺于
堂前喬沐浴服飾寢其中宿昔葬城東土自成墳或云
此即古仙人王子喬也觀國案春秋左氏傳稱太子晉
盖周靈王之太子名晉也非姓王也左傳及史記不言
太子晉字喬而列仙傳云王子喬者必太子晉字喬劉
向得之於他書耳後漢王喬者姓王名喬也既曰河東
人顯宗世為葉令則其鄉里氏族服習仕版皆有定籍
矣而本傳曰或云此即古仙人王子喬是何言耶近世
有王氏神仙傳一集類聚古今王姓之得仙者王喬凡
三人以太子晉列為王姓固已非又稱有古王喬無所
經見盖未嘗考究耳今渾州醴陵縣東有王喬仙觀唐
明皇御書觀額歐陽文忠公作修御書閣記曰其前有
山世傳仙人王喬鍊藥於此而不言何者王喬然觀無
古志可考道流亦莫有知者前漢王莽傳曰殿中土山
仙人掌旁有白頭公青衣莽使衍公侯喜筮之曰憂兵
火莽曰小兒安得此左道是乃予之皇祖叔父子僑欲
来迎我也觀國案莽言子僑謂王子喬也而用僑字者
前漢藝文志有光祿大夫張子僑賦三篇又劉向傳曰
與王褒張子僑等並進對獻賦頌顔師古注曰僑字或
作喬以此觀之則喬僑二字通用也王莽云予之皇祖
叔父子僑意謂莽與子喬同姓王殊不知王子喬乃靈
王之子非姓王也後世姓王者其得姓亦有出於王者
之後者然而謂王子喬為姓王則不可也前漢王褒傳
曰呼吸如僑松顔師古注曰僑王僑松赤松子皆仙人
也然則僑喬二字通用可知矣
䵬濌
顔氏家訓謂晉羊曼稱為濌伯濌者多饒積厚又曰濌
濌然無賢不肖之辨又曰從黑者亦無此字觀國案䵬
從黑濌從重二字雖同音榻而義各不同玉篇廣韻皆
曰䵬羊曼為䵬伯也濌積厚也盖羊曼為䵬伯從黑而
顔氏家訓乃用從重之濌是以顔氏推其義不行也顔
氏所引乃盛弘之晉書用從重之濌已為誤今世所行
晉書乃唐太宗所修于羊曼傳用從黑之䵬為不誤矣
觀國案晉書羊曼傳曰曼任達頽縱好飲酒為中興名
士時州里稱阮放為宏伯郗鑒為方伯胡母輔之為達
伯卞壼為裁伯蔡謨為明伯阮孚為誕伯劉綏為委伯
而曼為䵬伯凡八人號兖州八伯盖擬古之八儁也以
此觀之則䵬者乃美稱是八儁之中居一儁也若如顔
氏家訓所稱則多饒積厚與夫䵬䵬無賢不肖之辨皆
非美稱矣非美稱則豈容在八儁之列耶今案羊曼以
任達頽縦好飲酒而得䵬伯之名則䵬者豁達不拘小
節之稱也顔氏所訓與此皆不合矣又案唐書常衮傳
曰衮當國懲元載敗窒賣官之路一切以公議格之非
文詞者皆擯不用故世謂之䵬伯以其䵬䵬無賢不肖
之辨云觀國考常衮傳謂懲元載敗窒賣官之路一切
以公議格之盖其進退人才皆出于朝廷之公論而以
賄者不容於濫進非文詞者皆擯不用則俗吏不在所
用也為宰相而能如此是賢宰相也而史乃以䵬䵬無
賢不肖之辨而加之何以史辭之自紊如此盖史臣引
顔氏家訓釋䵬伯之語而不知於常衮傳之意則不合
也
梗俑
山海經曰東海中有度朔山上有大桃蟠屈三千里其
卑枝門曰東北鬼門萬鬼所出入也上有二神人一曰神
荼一曰鬱壘主閱領衆鬼之惡害人者執以葦索而用
食虎今人正月旦以桃木為版書神荼鬱壘於版而置
於門謂之桃符即桃梗也戰國策言土偶人與桃梗語
是也桃梗即木偶人也謂之梗者削桃為人形以其粗
有人形大略而已故謂之梗若所謂梗槩者亦粗言其
大略耳世言桃可以祓除不祥盖度朔山之遺意也高
誘注戰國策引度朔山事以釋桃梗乃誤析山海經句
讀皆不成文又張平子東京賦曰度朔作梗守以鬱壘
神荼副焉對操索葦五臣注文選曰梗病也度朔有鬼
為人病今案東京賦言度朔作梗者言以度朔山桃木
為符梗也五臣不曉乃以梗為病則誤矣梗亦訓病柔
桑詩曰誰生厲階至今為梗毛氏傳曰梗病也然與桃
梗之梗異矣後漢禮儀志曰百官府各以木面獸飾為
儺人飾訖設桃梗鬱櫑葦茭然則桃梗之用久矣櫑壘
二字通用之也俑亦偶人也禮記檀弓曰孔子謂為芻
靈者善謂為俑者不仁不殆於用人乎哉鄭氏注曰俑
偶人也有面目機發有似於生人觀國案古之葬者束
茅為人馬之形謂之芻靈又作偶人用以殉葬孔子謂
為俑者不仁以其象生人而殉葬非仁人之心也故曰
始作俑者其無後乎為其象人而用之也秦以三良殉
葬黃鳥之詩作而哀之尚忍于作俑者耶
臘
許慎說文訓臘字曰冬至後三戌為臘觀國案高堂隆
曰帝王各以其行之盛而祖以其終而臘火盛於午終
於戌故火家以午祖以戌臘木盛於夘終于未故木家
以夘祖以未臘金盛於酉終於丑故金家以酉祖以丑
臘水土盛於子終於辰故水土家以子祖以辰臘許慎
說文當通訓其義而特舉戌以為臘則誤矣漢火德故
以戌臘許慎漢人也知戌臘而已厥後為魏晉為南北
朝為隋唐則戌臘之訓遂廢矣春秋僖公五年左氏傳
曰晉侯假道于虞以伐虢宫之竒諫弗聽宫之竒以其
族行曰虞不臘矣杜預曰臘者歲終祭衆神之名觀國
案杜預言歲終祭衆神即周之蜡臘於十二月合聚萬
物而索享之者也然而史記秦惠文王十二年初制臘
祭即周之蜡臘也自魯僖公五年晉伐虢又歴三百三
十年始當秦惠文王之十二年既曰秦惠文王初制臘
祭則宫之竒謂虞不臘者非臘祭矣非臘祭則杜預不
當訓以為歲終祭衆神之名也古之有天下者皆有臘
所謂不臘者言虞必亾不再見臘也祖者行神也古者
行出有祖祭故韓奕詩曰韓侯出祖鄭氏箋曰祖者將
去而犯軷也又烝民詩曰仲山甫出祖鄭氏箋曰祖者
將行犯軷之祭也周禮大馭曰犯軷遂驅之杜子春注
曰將出祖道犯軷之祭也然則祭行神必於道故餞行
謂之祖道
牛女
張茂先博物志曰近世有人居海上每年八月見海槎
来不違時齎一年糧乘之到天河見婦人織丈夫飲牛
遣問嚴君平云某年某月某日客星犯牛斗即此人也
觀國竊見古今文士多用張騫乘槎牛女相會事然博
物志初不言張騫案漢書張騫傳及史記大宛列傳皆
言張騫使月氏窮河源通西北國而不言乘槎事杜子
美䕫府詠懷詩曰途中非阮籍槎上似張騫又秋興詩
曰奉使虚隨八月槎如此類前賢多用之恐非實事又
世傳織女嫁牽牛渡河相會觀國案史記漢晉天文書
河鼔星隨織女星牽牛星之間世俗因傅會為渡河之
說渫瀆上象無所根據惟淮南子云烏鵲填河成橋而
渡女其說怪誕不足信杜子美牽牛織女詩云牽牛出
河西織女處其東萬古永相望七夕誰見同神光意難
候此事真朦朧觀子美詩意不取世俗之說也七夕乞
巧見於周處風土記後人編類雜書如荆土歲時記之
類咸分門錄之初無稽考其不足信者多矣如桃源秦
人避世之說因陶淵明作桃花源記後世文士競用以
為故事案淵明所記但言晉武陵人捕魚從溪而入既
出迷不復得路而不著其姓名與博物志言近世有人
居海上同皆無姓名實跡韓退之桃源圖詩曰神仙有
無何眇茫桃源之說誠荒唐觀退之詩意亦不以桃源
之說為然也盖事多出於風傳一經名士論說遂為故
事亦不朽耳
王昭君
前漢元帝紀景寧元年正月匈奴虖韓邪單于来朝詔
改元為景寧賜單于待詔掖庭王嬙為閼氏應劭注曰
王嬙王氏女名嬙字昭君閼氏音焉支如漢皇后也匈
奴傳曰王昭君號寧胡閼氏後漢南匈奴傳曰王昭君
字嬙南郡人漢元帝時以良家子選入掖庭時呼韓邪
来朝帝勑以宫女五人賜之昭君入宫數歲不得見御
積悲怨乃請掖庭令求行呼韓邪臨時大會帝召五女
以視之昭君豐容靚飾光明漢宫顧景裵回竦動左右
帝見大驚意欲留之而難於失信遂與匈奴晉石崇作
王明君辭其序曰王明君本為王昭君以觸文帝諱改
之匈奴盛請婚於漢元帝以後宫良家子明君配焉五
臣注文選曰昭君后妃之位也小說西京雜記曰漢元
帝嘗令畫工圖宫人欲呼者披圖以召故宫人多行賂
於畫工王昭君姿容甚麗無所苟求工遂毁其狀後匈
奴求美女帝以昭君充行既召見帝悦之而名字已去
遂不復留帝怒殺畫工毛延夀觀國案前漢元帝紀曰
王嬙為閼氏者書其名也注云王氏女名嬙字昭君是
也而後漢匈奴傳曰王昭君字嬙誤矣五臣注文選謂
昭君后妃之位亦誤矣前漢元帝紀曰匈奴呼韓邪單
于來朝詔賜單于待詔掖庭王嬙為閼氏盖單于
請昏當時朝議許與單于和親則漢之君臣講之素定
矣及單于来朝而以待詔掖庭王嬙為閼氏預選定也
其禮儀恩數皆已素定非倉卒臨事而為之也而後漢
匈奴傳乃謂以宫女五人賜之又謂昭君自求行又謂
呼韓邪臨朝辭帝召五女以示之而昭君豐容靚飾竦
動左右帝見大驚意欲留之難於失信遂與匈奴此皆
誤也盖王嬙為閼氏者行婚禮也若以宫女五人賜之
則何人為閼氏耶漢既許婚矣豈必待單于臨辭然後以
五女示之耶後漢匈奴傳所言王昭君一節首尾皆乖
謬之甚殺畫工毛延夀之事尤不可信案匈奴和親乃
漢家大事若以宫女妻之而未嘗簡閱其人憑畫圖以
定大事恐當時君臣不如此之鹵莽漢賜單于閼氏乃
披畫圖擇貌陋者賜之又非和親之意盖小說多出于
傳聞不可全信
匏
八音所謂匏於器為笙竽前漢歷律志曰八音匏曰笙
顔師古注曰匏瓠也列管匏中施簧管端盖以匏為笙
竽之底而簇管于其上也潘安仁笙賦曰河汾之寳有
曲沃之乘匏焉五臣注文選曰匏可為笙底觀國案八
音匏笙竽古制也而後世不復用匏乃以木為之而加
漆焉夫八音自有木於器為柷敔若以木為匏則匏遂
為木音而匏音廢矣唐韋臯鎮西川日驃國獻樂器皋
進樂器于朝有匏笙二唐書禮樂志曰唯驃國得古制
然中國制樂器卒以木代匏而未有以真匏為之者豈
中國制作反不若四裔耶
八陣
晉書桓温傳曰初諸葛亮造八陣圖於魚復平沙之上
壘石為八行行相去二丈温見之謂之常山蛇勢也文
武皆莫能識之觀國案後漢竇憲傳班固作燕然山銘
曰勒以八陣莅以威神章懷太子注曰兵法有八陣圖
由此觀之則諸葛八陣圖盖古法也非亮剏為之也亮
能得古法之意而推行之耳蜀志注其言八陣圖形勢
之法後人不得其意故雖案圖亦莫能辨如木牛流馬
亦亮之所作蜀志注亦具載其左右前後長短曲直度
數靡不悉備而後人莫能行者亦以不得其意故也世
言一鶚者皆謂漢孔融薦禰衡之辭其實出於前漢鄒
陽傳曰鷙鳥累百不如一鶚孔融舉鄒陽之語爾世言
萬頃陂而後漢黃憲傳作千頃陂然世說曰汪汪如萬
頃陂後之學者案世說而稱萬頃爾魯褒錢神論有孔
方之文故世謂錢為孔方然其實出於前漢食貨志曰
錢圜函方孟康注曰外圜而内孔方也魯褒舉漢志之
語爾李白曰請日試萬言倚馬可待故世以倚馬為李
白事然其實出於晉桓温北征鮮卑袁宏倚馬作露布
文手不輟筆凡此事類皆當以先言者為主
筆
張茂先博物志曰蒙恬世為秦將製筆自此始觀國案
爾雅曰不律謂之筆郭璞注曰蜀人呼筆為不律又禮
記曰史載筆士載言又靜女詩曰靜女其孌貽我彤管
毛詩傳曰古者后夫人必有女史彤管之法史不過記
其罪殺之鄭氏箋曰彤管筆赤管也又韓詩外傳曰周
舍為趙簡子臣簪筆操牘從君之後伺君過而書之然
則筆其来久矣非自蒙恬始也廣韻筆字注曰秦蒙恬
所造亦誤矣若曰蒙恬能更製其範可也李澣蒙求曰
蒙恬製筆蔡倫造紙杜康造酒蒼頡制字此四句一類
也紙字亦作紙從糸從巾則古以縑帛為之後漢蔡倫
始用木膚麻頭敝布魚網以為紙盖能更製其範也夏
書曰甘酒嗜音則酒非始于杜康康能變其醖釀之法
爾自伏羲作卦已有文字蒼頡黃帝臣也作史篇以論
字學則字非始於蒼頡也亦或能變其體耳蒙求四句
皆非事之始也
飲器
史記大宛傳曰匈奴破月氏王以其頭為飲器韋昭注
曰飲器椑榼也晉灼注曰飲器虎子之屬也或曰飲酒
器也觀國案前漢匈奴傳曰呼韓邪單于遣使上書求
侍子漢車騎都尉韓昌光祿大夫張猛送呼韓邪侍子
昌猛即與為盟約曰自今以来漢與匈奴合為一家敢
先背約者受天不祥昌猛與單于及大臣俱登匈奴諾
水東山刑白馬單于以徑路刀金留犁撓酒以老上單
于所破月氏王頭為飲器者共飲血盟以此知所謂飲
器者飲酒器也雖為飲酒器然非賓主常用飲酒之器
若有盟會之事則以其器貯血盟之酒以示盛禮也前
漢張騫傳曰匈奴降者言匈奴破月氏王以其頭為飲
器顔師古注曰韋昭云飲器椑榼也晉灼曰飲器虎子
皆非也椑榼即今之偏榼所以盛酒耳虎子䙝器所以
溲便者也然則椑榼雖可以盛酒而不可持以飲謂以
飲器則可持以飲者耳
留落
史記漢書衛青傳曰諸將留落不偶或云世言流落當
為留落觀國竊詳留落與流落自不同盖留落者留滯
遺落也流落者飄流零落也案衛青傳曰諸宿將常留
落不耦由此去病日以親貴盖衛青末年諸宿將皆留
滯無功不與時耦而霍去病有功日益親貴其用留落
二字宜矣杜子美寄賈司馬嚴使君兩閣老詩曰蒼茫
城七十流落劍三千又簡王明府詩曰神仙才有數流
落意無窮又送裴五赴東川詩曰故人亦流落高義動
乾坤此皆子美避地異鄉嘆其飄流零落之意則用流
落字宜矣留落與流落不同如此非有誤也
繩牀
繩牀者以繩貫穿為坐物即俗謂之交椅之屬是也孟
東野詩曰繩牀獨坐翁詩人多用之李濟翁資暇集不
曉繩牀之義乃改為承牀誤矣古人稱牀榻非特卧具
也多是坐物王羲之東牀坦腹而食庾亮登南樓據胡
牀與佐史談咏桓伊吹笛據胡牀三弄管寧家貧坐藜
牀欲穿陳蕃為豫章太守徐孺子来特設一榻去則懸
之沈休文詩曰賓至下塵榻漢沛公踞牀使兩女子洗
足凢此皆坐物也雜書初學記之類于牀榻類中不分
坐卧混而編之亦誤矣
雇
許慎說文曰雇音戶九雇農桑候鳥亦作鳸&KR2046;&KR0008;爾雅
曰春鳸鳻鶞夏鳸竊玄秋鳸竊藍冬鳸竊黃桑鳸竊脂
棘鳸竊丹行鳸唶唶宵鳸嘖嘖爾雅釋音曰鳸音戶玉
篇曰雇乎古切亦作&KR2046;&KR0008;今以為雇僦字廣韻曰雇古
暮切本音戶九雇鳥也相承借為雇賃字然則雇字本
非雇僦雇賃之字其曰相承借用則是義無所考但借
用之耳前漢平帝紀元始元年天下女徒已論歸家顧
山錢月三百如淳注曰令甲女子犯罪作如徒六月顧
山遣歸或說當於山伐木聽使入錢顧功故謂之顧山
應劭注曰舊刑鬼薪取薪於山以給宗廟今使女徒出
錢顧薪故曰顧山顔師古注曰女徒論罪已定並放歸
家不親役之但令一月出錢三百以顧人也後漢光武
紀建武三年詔女徒顧山歸家章懷太子注曰令甲女
子犯徒遣歸家每月出錢顧人於山伐木名曰顧山今
案前漢顧山用顧字後漢雇山用雇字二字皆借用之
字也然顧音固而雇本音戶為雇鳥之字但借音顧耳
當用顧字為顧山顧僦顧賃之字盖顧託顧命亦有倩
託僦賃之意也
進
前漢高祖紀曰沛中豪傑吏聞令有重客皆往賀蕭何
為主吏主進令諸大夫曰進不滿千錢坐之堂下顔師
古注曰進者會禮之才也字本作賮亦作盡音皆同古
字假借故轉而為進觀國案前漢游侠傳陳遵祖父遂
宣帝微時與有故相隨博奕數負進及宣帝即位用遂
至太原太守乃賜遂璽書曰制詔太原太守官高祿厚
可以償博進矣顔師古曰博六博也奕圍棋也進者會
禮之財也謂博所賭也一說進勝也帝博而勝故遂有
所負由此觀之則進音進退之進盖進財也豪傑吏聞
令有重客故進財以賀之以為飲食之資也蕭何主進
者主其所進之財多寡之數耳負進者盖博奕勝者得
財而不勝者進財也宣帝微時與陳遂博奕遂屢不勝
而負其所進之財及宣帝即位以璽書戲之曰官高祿
厚可以償博進矣博有勝負其財不可謂之賮則蕭何
所主非賮矣顔師古謂進為賮非也
夢
史記鄧通傳曰孝文帝夢欲上天不能有一黃頭郎從
後推上天顧見其衣裻帶後穿覺而之漸臺以夢中隂
目求推者郎即見鄧通其衣後穿夢中所見也尊幸日
異賞賜巨萬官至上大夫上使善相者相通曰當貧餓
死帝曰能富貴者在我也賜通蜀嚴道銅山得自鑄錢
鄧氏錢布天下文帝崩景帝立通免家居有告通盗出
徼外鑄錢下吏盡沒入通家通寄死人家觀國竊觀古
人以夢而用人者有若高宗夢得傅說爰立作相商遂
中興盖有如說之賢者可也使說不賢則高宗亦將因
夢而相之乎漢文帝之夢鄧通也使通果賢而有挽帝
上天之才則爵上大夫使得自鑄錢未為優也通既無
能而非輔翼之才文帝當量其力而處之而乃賞賜巨
萬官至上大夫帝憂相者之言賜通蜀嚴道銅山得自
鑄錢此豈通之所能勝其任耶史稱文帝罷作露臺身
衣弋綈所幸慎夫人衣不曳地帳帷無文繡治霸陵皆
瓦器以示敦朴為天下先可謂美矣今乃以鄧通厮役
之才而賜大官得自鑄錢紊漢之法寵錫無功盖文帝
為夢所誤也通以無能而冒兹大寵必為當時所切齒
不甘徒以文帝偏幸莫有言者及文帝崩景帝立通下
吏籍沒窮死又何疑哉文帝時有一賈誼通達國體帝
信䜛而逐之乃加富貴於無能之小人其倒置如此何
耶周官有占夢乃占夢之吉凶耳若晉侯夢與楚子搏
趙簡子夢童子裸而轉以歌旦而日食晉侯夢大厲鄭
妾夢蘭凢此皆托於占筮而見吉凶者也高宗夢得說
後世固不可蹈以為轍若漢文帝則蹈斯轍而敗者與
方俗聲語
史記陳涉世家曰陳勝已為王其故人嘗與耕者欲見
王乃召入宫見殿屋帳帷客曰夥頥涉為王沈沈者前
漢陳涉傳曰夥涉之為王沈沈者觀國案字書夥音胡
果切又音懷&KR1586;切夥頥之夥當讀為懷&KR1586;切盖夥頤者
楚人土語驚嘆夸大之聲也而班固於漢書乃削去頤
字惟存夥字則楚俗之聲不全矣史記外戚世家曰王
太后在民間時所生女在長陵韓嫣白武帝帝曰何不
早言乃自往迎取之至門使左右羣臣入家求之家人
驚恐女亾匿床下扶持出武帝下車曰嚄大姊何藏之
深也詔副車載入宮前漢外戚傳曰帝下車曰大姊何
藏之深也觀國案字書曰嚄胡伯切大喚也武帝歎訝
其藏匿而大喚之也而班固於漢書乃削去嚄字則不
見其歎訝之聲矣史記甘羅傳曰秦使張唐往相燕唐
不行甘羅謂文信侯曰臣請行之文信侯叱曰去我身
自請之不肯汝焉能行之觀國案去者叱使聽之聲至
今四方人凡為叱退聲皆曰去也宋玉招魂每句下有
些字些音蘇箇切楚人語言之助聲也宋玉於招魂之
辭用之從其類也南史蕭澹為荆州刺史人甚安之召
還朝人歌曰始興王人之爹赴人急如水火何時復来
哺乳我荆土方言謂父為爹注云爹徒我反觀國案字
書爹徒可切方人呼父也又陟邪切羌人呼父也又有
㸙字正奢切吴人呼父也各從其俗耳史記張良嘗步
游下邳圯上徐廣注曰圯音怡橋也東楚人謂之圮此
亦土語也江左人稱我汝皆加儂字詩人亦或用之孟
東野詩曰儂是拍浪兒是也欸乃者湘楚人節歌聲柳
子厚詩曰欸乃一聲山水綠是也禮記檀弓篇曰仲子
舍其孫而立其子檀弓曰何居我未之前聞也鄭氏注
曰居讀為姬姓之姬齊魯問語助也郊特牲云孔子曰
三日齊一日用之猶恐不敬二日伐鼓何居鄭氏注亦
曰居讀為姬語之助也陸德明釋音皆音居作姬然則
讀居音姬乃齊魯之土語也
斷
字書斷字分三音一曰都管切截也與短字同音一曰
丁貫切決也與鍛字同音一曰徒玩切絶也與段字同
音其與短字同音者若易曰斷木為杵閟宫詩曰是斷
是度儒行曰不斷其威檀弓曰今一日而三斬板鄭氏
注曰斬板謂斷其縮也春秋左氏傳襄公二十八年曰
賦詩斷章又昭公十年曰請斷三尺焉而用之又二十
二年曰雄雞自斷其尾又二十三年曰斷其後凡此類
斷字皆音短諸音義亦皆音都管反矣其與鍛字同音
者若易曰寧用終日斷可識矣月令曰孟夏之月斷薄
刑春秋左氏傳昭公六年曰嚴斷刑罰又十四年曰韓
宣子命斷舊獄又二十八年曰梗陽人有獄魏戊不能
斷書曰惟克果斷前漢文帝紀贊曰斷獄數百刑法志
曰書斷獄夜理書凢此類斷字皆音鍛諸音義亦皆音
丁貫反矣其與段字同音者若易曰二人同心其利斷
金春秋左氏傳昭公三十年曰徐子章禹斷其髮前漢
刑法志曰斷支體刻肌膚凡此類斷字皆音段諸音義
亦皆音徒玩反矣周禮秋官司刑曰斷獄弊訟陸德明
音義曰斷丁管反今考司刑斷獄弊訟之義斷當作丁
貫反乃決斷也音義誤矣又有断斷二字皆俗書不可
用盖草書斷字作斷形而世俗作字多從簡易故隸書
亦為草字之形殊不知失字法也
祠卜
南史曰吴興郡界有卞山山下有項羽廟土人名為憤
王甚有靈騐遂于郡廳事安床幕為神坐公私請禱前
後二千石皆於廳拜祠以軛下牛充祭而避居他室蕭
琛為吴興太守至登廳事聞空中有叱聲琛厲色曰生
不能與漢祖爭中原死據此廳事何也因遷之於廟郡
以無事孔靖遷吴興太守居廳事無所害蕭惠明為吴
興太守謂綱紀曰孔季恭嘗為此郡未嘗有灾遂盛設
筵榻接賓見一人長丈餘張弓挟矢向惠明因發背旬
日而卒季安人為吴郡太守奉佛法不與神牛著屐上
廳事又於廳上設八關齋俄而牛死安人尋卒臨汝侯
蕭猷為吴興太守與楚王廟神交飲至一斛每酹祀盡
歡極醉神影亦有酒色所禱必從後為益州刺史齊苟
兒反猷兵糧俱盡乃遥禱請救是日有田老逄數百騎
如風一騎過請飲田老問為誰曰吴興楚王来救臨汝
侯當此時廟中請祈無驗十餘日乃見侍衛土偶皆濕
如汗是月猷大破苟兒觀國嘗聞先達言鬼祟之於人
但侮其當死者理或然也天下之事有必有不必君子
通理但相其宜耳後魏道武皇帝於甲子日出師有司
言紂以甲子亾不宜出師道武曰周武不以甲子日興
乎遂出師果獲勝唐李愬出兵討蔡軍吏曰往亾請避
之愬曰賊以往亾謂我不来正可擊也及戰克捷西門
豹為鄴令投巫於河而鄴以大治袁君正不信巫邪有
萬世榮以道術為一郡巫長君正以為亂政刑於市而
焚其神郡為肅然凢此皆君子濟之以權也漢岑彭將
兵伐公孫述所營地名彭亾聞而惡之欲徙會日暮其
夜蜀刺客遂殺彭魏眭固字白兔軍屯地名射犬有巫
誡曰將軍字兔而邑名射犬兔見犬必驚宜急移軍固
不從遂戰死以此知曾參不入勝母漢祖不留栢人避
凶趨吉所不可廢晉之諸王世事五斗米道及王凝之
為賊所攻凝之不設備惟恃鬼兵以禦賊俄而凝之敗
遇害此又蔽於天人之理者也秦始皇自號帝之始欲
自二三傳之至於萬世而入海求仙不務修德故止於
二世漢武帝祠神求為神仙而數用兵旅末年盗起天
下騷然王莽忌卯金刀之文而卒為劉氏所戮宋明帝
以騧字似禍字改騧為&KR1719;又諱白字以為不祥而末年
不競宋業遂衰隋文帝本封隨國之爵乃去隨之辵以
為隋而煬帝南走梁武帝溺信佛法茹菜捨身而末年
不能支梧侯景之亂魏志云文帝未受禪時問朱建平
年夀幾何建平曰當夀八十而文帝夀四十建平所言
謂晝夜也晉恭帝紀曰晉元帝渡江使郭璞筮晉祚幾
何璞曰享二百年自渡江至禪宋纔一百二年璞所言
婉而倒之以永其年也段成式記唐高宗初扶牀時戲
弄筆乃亂畫紙角成草書勅字太宗遽令焚之不許傳
外高宗宜為不世出之主而縱女婦之禍幾隳唐室杜
陽雜編曰唐宣宗問袁集朕得幾年天子集曰四十但
十字挑脚而宣宗在位止十四年然則信䜟兆溺祈禱
妄改作多忌諱皆以不必為必者以不必為必惡能必
哉
仞
論語曰夫子之牆數仞何晏引包氏云七尺曰仞宋玉
招魂曰長人千仞五臣注文選曰七尺曰仞儀禮凡言
仞字鄭康成皆注云七尺曰仞莊子曰垂水三十仞又
曰以十仞之臺又曰築十仞之城疏與音義皆訓云七
尺曰仞孟子曰掘井九仞而不及泉又曰堂高數仞趙
岐注皆云八尺曰仞尚書旅熬曰為山九仞孔安國訓
云八尺曰仞前漢賈誼傳弔屈原賦曰鳳皇翔于千仞
兮顔師古曰八尺曰仞司馬相如傳子虚賦曰長千仞
大連抱賈山傳曰為阿房之殿殿高數十仞食貨志曰
神農之教有百城十仞應劭曰五尺六尺曰仞史記穰
侯傳曰以三十萬之衆守梁七仞之城臣以為湯武復
生不易攻也裴駰注引爾雅曰四尺謂之仞倍仞謂之
尋廣韻曰七尺曰仞禮部韻略曰八尺曰仞諸家之說
皆不同觀國案周禮考工記匠人為溝洫廣四尺深四
尺謂之溝廣八尺深八尺謂之洫廣二尋深二仞謂之
澮盖八尺為尋矣廣二尋深二仞謂之澮豈又以八尺
為仞耶然則仞非八尺明矣廣二尋深二仞當以七尺
為仞則廣一丈六尺而深一丈四尺為宜也溝與洫深
廣之數等至澮則大矣其深少殺於廣理之當然也裴
駰注穰侯傳引爾雅四尺謂之仞今爾雅無此文恐古
書自别有爾雅若以四尺為仞則梁城七仞纔二丈八
尺耳不應云湯武復生不易攻也又匠人為溝洫廣四
尺深四尺謂之溝廣八尺深八尺謂之洫廣二尋深二
仞謂之澮自溝達於洫自洫達於澮則澮最大也若以
四尺為仞則澮深二仞纔深八尺耳乃與洫深八尺同
制為不合矣裴駰所引爾雅之說非也後漢輿服志曰
天子五路建太常十有二斿九仞曳地章懷太子注引
鄭康成說曰七尺曰仞天子之旗六丈三尺此說是矣
孟子用軔字者軔乃礙車輪之木與仞字義不同但假
借用軔字耳
方書
前漢張蒼傳曰秦時為御史主柱下方書如淳注曰方
板也或曰主四方文書也顔師古注曰蒼明習天下圖
書計籍則主四方文書是也觀國案古人以木為方用
以寫書有當書于方者則謂之方書張蒼為御史主柱
下方書者盖張蒼為柱下御史也柱下御史所掌之事
當書於方者故曰主柱下方書非四方文書也若主四
方文書而謂之方書則言不成文周禮内史王制祿則
贊為之以方出之盖王者制諸臣之祿則内史贊為之
辭而書之于方然後頒出故曰以方出之又有外史掌
四方之志達書名于四方此即四方文書也硩蔟氏掌
覆夭鳥之巢以方書十日十二辰十二月十二歲二十
有八星之號懸其巢上則去之史記龜筴傳褚先生曰
寫取龜策卜事編于下方又曰謹連其事于左方凡此
言方皆謂書其事於木方也張蒼所主方書是亦書其
事于方耳古人寫書者有簡有策有䉉有方有牘有札
有槧有版盖簡策䉉皆以竹為之方牘札槧版皆以木
為之簡者間也以竹為之用以寫書後漢吴祐父恢以火
炙竹令汗取其青寫書謂之殺青簡晉武帝時汲郡人
掘塚得竹簡古書十餘萬言所謂竹簡書此類是也策
象冊字形中有二編孔子讀易韋編三絶者以韋貫編
作冊也周禮内史凡命諸侯及孤卿大夫則策命之春
秋左氏傳曰王命内史策命晉侯為侯伯皆謂書其文
於策也䉉以竹為之其形有方角亦作觚所謂操觚者
可持以書也方以木為之柱下方書以方出之類是也
牘以木為之所謂尺牘者盈尺之牘史記周勃傳曰獄
吏乃書牘背示之前漢昌邑王賀傳曰簮筆持牘趨謁
此類是也札以木為之而薄小者前漢司馬相如傳曰
上令尚書給筆札又曰遺札書言封禪事又郊祀志曰
卿有札書顔師古注曰札木簡之薄小者故朱博傳曰
與筆札使自記姦臧投刀使削所記然則札可以托書
而不可以垂久遠非如簡策可以垂久遠也槧以木為
之可修削者玉篇曰槧削版牘也論衡曰斷木為槧釋
名曰槧版長三尺揚子法言或問叔孫通曰槧人也注
曰簡牘之人也西京雜記曰子雲好事常懷鉛提槧盖
言修削書也版以木為之周禮小宰聽閭里以版圖司
書掌邦中之版土地之圖司會掌版圖之貳内宰掌書
版圖之法而大胥掌學士之版盖版以記戶籍圖以記
土地論語曰式負版者謂民數書於版者也古未有紙
故簡牘以竹或木為之其謬誤則以刀削之故刀筆吏
者持刀筆以自隨乃俗吏之所為也至後世則或以縑
帛寫書故紙字從糸紙字從巾皆以縑帛為之至蔡倫
乃用木膚麻頭敝巾魚網以為紙自是天下從用焉若
夫以玉為册則謂之玉冊以金為簡則謂之金簡以金
為版則謂之金版五臣注文選冊魏文九錫文曰諸侯
進爵受於玉冊吴越春秋曰禹東巡岱山發金簡之書
得通天地之理周禮職金曰旅于上帝則共其金版此
盖各以金玉正名其物也
蔡
字書曰蔡龜也亦國名周蔡叔之後也春秋襄公二十
三年左氏傳曰臧武仲自邾使告臧賈且致大蔡焉杜
預曰大蔡大龜也前漢食貨志曰天用莫如龍地用莫
如馬人用莫如龜故金三品有文龜直三千小文龜直
三百王莽更作金銀龜貝錢布之品有元龜公龜侯龜
子龜其貝朋各有差是為龜寳元龜為蔡非四民所得
居有者入太卜受直如淳注曰蔡國出大龜顔師古注
曰蔡國出善龜故因名大龜為蔡耳臣瓉注曰蔡是大
龜之名書曰九江納錫大龜大龜又不出蔡國若龜出
楚亦名龜為楚耶觀國案蔡本出龜故名龜為蔡而謂
大龜為大蔡亦猶冀多良馬天下名良馬為冀盧水黑
而天下謂黑為盧臣瓉未之思耳蔡又訓放春秋昭公
元年左氏傳曰周公殺管叔而蔡蔡叔杜預曰蔡放也
蔡又訓法禹貢曰五百里要服三百里夷二百里蔡孔
安國曰蔡法也法三百里而差簡
沴
許慎說文曰沴郎計切水不利也廣韻曰沴妖氣也前
漢五行志曰氣相傷謂之沴沴猶臨莅不和意也服虔
曰沴害也如淳曰沴音戾義亦同後漢五行志曰氣之
相傷謂之沴鄭康成曰沴殄也觀國案沴者相違之義
也五行之性相違而不相為則災禍由之以生古之論
五行者有六沴謂金沴木也木沴金也水沴火也火沴
水也金木水火沴土也金木水火土沴天也六沴之作
皆緣五事之不修故五行為之相違而沴焉是故貌之
不恭是謂不肅則木不曲直而金沴木也言之不從是
謂不乂則金不從革而木沴金也視之不明是謂不哲
則火不炎上而水沴火也聽之不聰是謂不謀則水不
潤下而火沴水也思之不睿是謂不聖則土失其性而
金木水火沴土也皇之不極是謂不建則五事皆失而
金木水火土皆沴乎天也金沴木則木氣病春秋書雨
木冰太室屋壊之類是也木沴金則金氣病周威烈王
九鼎震之類是也水沴火則火氣病春秋書亾冰之類
是也火沴水則水氣病春秋書大雨雪大雨雹之類是
也金木水火沴土則土氣病春秋書地震山崩之類是
也至於沴天則厥咎眊厥罰常隂厥極弱時則有日月
亂行星辰失次人怨神怒而變禍生焉是皆五行之性
相違而不相為用之騐也尚書大傳曰六沴之作歲之
朝月之朝日之朝則后王受之歲之中月之中日之中
則正卿受之歲之夕月之夕日之夕則庶民受之鄭康
成曰自正月盡四月為歲之朝自五月盡八月為歲之
中自九月盡十二月為歲之夕上旬為月之朝中旬為
月之中下旬為月之夕平旦至食時為日之朝㬂中至
日昳為日之中晡時至黃昏為日之夕受之者受其凶
咎也然則禍福必有基在云為之際可不慎哉
牙衙
李濟翁資暇集曰世言衙兵乃牙兵也旗謂之牙旗觀
國考書史言牙兵與衙兵自是兩事周禮牙璋以起軍
旅故後世有牙兵之號而所建之旗謂之牙旗兵書曰
牙旗將軍之旗立於元帥帳前所謂高牙大纛是也唐
制天子朝羣臣謂之正衙御史正衙彈奏是已有南衙
而統禁兵者謂之衙兵其子謂之衙内國朝皇太子判
開封牧謂之判南衙而統禁兵者謂之三衙然牙兵衙
兵自是兩事李濟翁以衙兵為誤而專欲謂之牙兵非
也許慎說文衙音語無他音楚詞曰導飛廉之衙衙盖
衙讀音語衙衙行貌也至玉篇廣韻始收牙音春秋文
公二年晉侯及秦師戰于彭衙陸德明曰衙音牙漢書
地理志馮翊有衙縣如淳曰衙音牙又官府謂之衙故
玉篇曰衙參也廣韻曰衙府也然則衙音牙亦著矣而
許慎說文止收語音豈牙音又出於後耶
甔甈
揚雄方言曰東北海岱之間謂之甔郭璞注曰甔丁甘
切所謂家無甔石之儲也字書曰甔小罌也古人多假
借用字故以儋擔二字代之蒯通傳曰守儋石之祿揚
雄傳曰乏無儋石之儲劉毅傳曰家無儋石之儲皆用
儋字漢明帝紀曰生者無擔石之儲又用擔字盖儋擔
二字皆假借用之以代甔字也而訓釋者不悟如顔師
古注漢書乃音儋為都濫反又謂一人之所負擔皆誤
也石者百二十斤也五權之法銖兩斤鈞石二十四銖
為兩十六兩為斤三十斤為鈞四鈞為石則石百二十
斤也秦始皇衡石程書者自決事文書日以百二十斤
為程然則甔石乃二物一甔一石之糧言甚少也韓退
之秋懷詩曰豈必求贏餘所要石與甔用之不誤也周
禮牧人曰凢外祭毁事用尨可也鄭氏注曰故書毁為
甈尨作龐杜子春曰甈當為毁龐當為尨周禮音義曰
甈丘例反揚子法言曰甄陶天下其在和平剛則甈柔
則怌宋咸注曰甈破瓦又破罌也言陶太剛則破裂揚
子音義曰甈五計切破罌又力制切破瓦也觀國案爾
雅釋器曰康瓠謂之甈郭璞注曰瓠壺也爾雅音義曰
甈音契以此知甈者瓦甖也揚子云剛則甈者太剛則
有破裂之患也鄭氏注周禮乃欲改毁事為甈事則於
牧人掌牲之職義無所考盖牧人掌牧六牲凢陽祀用
騂牲毛之隂祀用黝牲毛之望祀各以其方之色牲毛
之所謂毛之者取純毛也毁事用龐者尨雜色不純也
毁事謂毁除烖咎之屬用雜色毛牲而已毁尨二字於
牧人之職先後文義皆通若曰甈事用龐則文義不通
矣鄭氏引故書者别本周禮也别本周禮頗訛誤不可
援以為據
荼
爾雅曰荼苦菜谷風詩曰誰謂荼苦其甘如薺緜詩曰
周原膴膴堇荼如飴毛詩皆訓曰荼苦菜也凡此荼字
皆讀音徒乃菜之苦而可食者也良耜詩曰其鎛斯趙
以薅荼蓼荼蓼朽止黍稷茂止鄭氏箋曰以田器薅去
荼蓼也出其東門詩曰出其闉闍有女如荼雖則如荼
匪我思且鄭氏箋曰荼茅莠也周禮掌荼掌聚荼以供
喪事鄭氏注曰荼茅以著物也儀禮既夕禮曰茵著用
荼考工記鮑人之事望而眡之欲其荼白也鄭氏注曰
如茅莠之色凡此荼字亦讀音徒然皆茅莠也非苦菜
也玉藻曰天子搢珽諸侯荼此荼字音舒乃瑹玉也亦
通荼耳考工記弓人為弓斲木必荼此荼字亦音舒義
亦與舒同爾雅曰蔈荂荼郭璞注曰芀也音義曰荼食
遮反案字書曰芀葦華也其别名為蔈荂方言不同耳
爾雅曰檟苦荼郭璞注曰木小似梔子冬生葉可煮作
羹飲今呼早采者為荼晚取者為茗一名荈蜀人名曰
苦荼此荼字讀音宅加切廣韻曰荼宅加切苦荼也亦
作&KR2002;俗作荼然則宅加切者本亦用荼字而俗書為茶
下從木非字法也書史㳂襲遂用茶字盖與苦菜之荼
相避也唐書陸羽傳曰羽嗜茶著經三篇言茶之原之
法之具天下益知飲茶矣觀國案管夷吾摘山煮海以
富齊國其来已久豈待陸羽作茶經然後天下益知飲
茶耶盧仝茶歌曰天子須嘗陽羡茶閱此當知唐時以
陽羨茶為第一也陽羡在常州本朝建溪始盛
㯹
南史王琨傳曰景和中討義陽王昶六軍戒嚴應湏紫
㯹左右欲營辦琨曰元嘉初征謝晦有紫㯹在匣中不
須作檢取果得焉觀國案諸字書無此㯹字惟類篇有
㯹字讀音表周禮春官肄師曰祭之日表齍盛鄭氏注
曰故書表為&KR0008;&KR0008;表皆謂徽識也以此觀之則紫㯹者
天子征討其禮儀中有物如徽識節旄者是也周禮有
故書者别本周禮也用&KR0008;字者爾雅曰大鐘謂之鏞其
中謂之&KR0008;音義曰&KR0008;音瓢廣韻&KR0008;字音剽注曰亦作剽
然則&KR0008;剽二字其實一字也玉篇曰㯹平表切物落也
南史紫㯹字從㯹玉篇㯹字從&KR0008;其實亦一字也但音
訓異耳凡史書用字多假借音訓用之如㯹之音表字
也後漢輿服志曰佩刀皆以白珠鮫為&KR1873;口之飾案字
書鏢字撫招切注曰刀劍鞘下飾也史用鏢字與字書
不相應而其義則不異未為乖也然則偏旁增損有不
害於義者此類是矣若害於義則為不知類
路
周禮巾車典路皆掌王之五路玉路金路象路革路木
路注曰路王之所乘車也王在焉曰路觀國案不言輅
而謂之路者爾雅曰一達謂之道路盖路大也王者所
乘之車一達而大通故謂之路韓奕詩曰其贈維何乘
馬路車鄭氏箋曰人君之車曰路車明堂位曰鸞車有
虞氏之路也鈎車夏后氏之路也大路商路也乘路周
路也月令曰天子乘鸞路後漢輿服志曰天子五路釋
名曰天子所乘曰路凢此皆言路皆謂王者所乘之車
也車者貴賤之所通乘唯天子所乘獨謂之路亦猶屋
者貴賤之所通居唯天子所居獨謂之黃屋圭者貴賤
之所通執唯天子所執獨謂之鎮圭盖天子之禮尊且
大有以别於臣庶故也路亦通用輅字故後世作史者
凢記禮儀皆用車輅字其義一也輅又讀音五嫁反春
秋宣公二年左氏傳曰狂狡輅鄭人又僖公十五年左
氏傳曰梁由靡御韓簡虢射為右輅秦伯將止之又成
公十六年左氏傳曰卻至從鄭伯其右茀翰胡曰諜輅
之杜預皆曰輅迎也陸德明音義皆曰輅五嫁反此假
借用字者也前漢婁敬傳曰敬脱輓輅蘇林曰輅音凍
&KR0982;之&KR0982;一木横遮車前二人輓之一人推之孟康注曰
輅胡格反案字書&KR0008;字胡格反輓車當胸横木也然則
本用&KR0008;字史家從省文用輅字耳
天祿
西漢未央宫有天祿閣以藏秘書揚雄校書天祿閣是
也觀國案天祿者獸名也後漢靈帝紀中平二年復修
玉堂殿鑄銅人四黃鐘四及天祿蝦蟇章懷太子注曰
天祿獸也時使掖庭令畢嵐鑄銅人列於蒼龍玄武闕
外鐘懸於玉堂及雲臺殿前天祿蝦蟆吐水於平門外
今鄧州南陽縣北有宗資碑旁有兩石獸鐫其膊一曰
天祿一曰辟邪據此即天祿辟邪並獸名也天祿閣亦
因獸立名又後漢宦者張遜傳曰使掖庭令畢嵐鑄天
祿蝦蟆吐水于平門外橋東轉水入宫又後漢輿服志
曰皇后謁廟服步搖以黃金為山一爵九華熊虎赤羆
天祿辟邪南山豐大特六獸詩所謂副笄六珈者觀國
案後漢輿服志又謂之天鹿則天祿為獸不疑矣古之
殿閣宫館多取禽獸以為名如白虎麒麟鳷鵲屬玉之
類皆當時指實事而為名又加以文石砌渠則謂之石
渠閣立銅馬于殿門則謂之金馬門初無文飾之語也
大禹謨曰天祿永終孔安國訓云天之祿籍長終汝身
漢食貨志曰酒者天之美祿凡此言天祿乃福祿之祿
與天祿閣義不同
切
前漢外戚傳曰孝成趙皇后寵少衰而弟絶幸為昭儀
居昭陽舍其中庭彤朱而殿上髤漆切皆銅沓冒黃金
塗白玉階顔師古注曰切門限也音千結反沓冒其頭
以金塗其上後漢班固傳兩都賦曰於是玄墀釦切玉
階彤庭章懷太子注曰昭陽殿中庭彤朱而殿上髤漆
切皆銅沓黃金塗釦音口文選班固兩都賦曰於是玄
墀釦砌玉階彤庭五臣注曰釦砌鏤砌也觀國案切者
戶限也銅沓冒者以銅包之而以黃金塗之故班固賦
云釦切者案字書釦金飾器也所謂黃金塗乃以金飾
之而文選以為釦砌且既有白玉階矣豈有金塗砌者
砌亦不可以銅冒文選改切為砌非也五臣曰釦砌鏤
砌也釦亦非鏤盖皆訓之訛也戸限謂之切者其限齊
如刃之切物所謂一切者亦取一槩整齊之義前漢平
帝紀元始元年詔賜天下民爵一級吏在位二百石以
上一切滿秩如真顔師古注曰一切者猶如以刀切物
苟取整齊不顧長短縱横故言一切史記李斯傳曰請
一切逐客又貨殖傳曰一切用文持之又太史公自序
曰唯一切嚴削前漢趙廣漢傳曰一切治理又路温舒
傳曰一切不顧國患又王莽傳曰設此一切之法後漢
光武紀曰罪非犯殊死一切勿案又明帝紀曰大逆無
道殊死者一切募下蠶室唐書僕固懷恩傳曰其他一
切赦之凡此言一切皆讀音千結切其義皆同也唯佛
書一切音砌儒家不當襲其音
雁塔
兩京新記曰隋無漏寺在長安唐武德初廢無漏寺貞
觀十二年高宗在春宫為文德皇后立寺於無漏寺故
址以慈恩為寺名西院浮圖高三百尺永徽五年沙門
元楚所立國人謂之鴈塔唐故事進士及第列名於慈
恩寺塔因此謂之雁塔題名塔以石為壁唐人遊觀留
題甚多不特進士題名而已塔屢遭火而斷石遺字猶
有存者近時好事者裒其遺字作十卷鐫之石進士題
僅存數處餘皆唐賢游觀留題也賈公談錄曰唐李佇
侍郎知貢舉夜放榜未畢而書吏得疾暴卒遂更呼一
善書吏而吏方醉磨墨鹵莽或淡或濃一榜之字濃淡
相半反致其妍遂成淡墨故事本朝禮部貢院放榜亦
以淡墨書榜首盖循唐故事也因此賀人及第用雁塔
題名淡墨題名以為事實唐摭言曰進士及第賜宴曲
江狀元置司處謂之團司年最少者為探花郎皆唐故
事也唐書歐陽詹傳曰詹舉進士與韓愈李綘崔羣王
涯馮宿庾承宣聮第皆天下選時稱龍虎榜故先達詩
曰一舉首登龍虎榜十年身到鳳凰池世以為榮盛莫
比
瀆
唐書許敬宗傳曰高宗東封泰山以敬宗領使次濮陽
帝曰天下洪流巨谷不載祀典濟甚細而在四瀆何哉
敬宗對曰瀆之言獨也不因餘水獨能赴海者也濟潜
流屢絶狀雖微細獨而尊也觀國案前漢郊祀志曰天
子祭名山大川五嶽視三公四瀆視諸侯顔師古注曰
江河淮濟為四瀆瀆者發源而注海者也所謂發源而
注海者江河淮濟皆發源于西而注乎東受他水而不
為他水之所受有直通之意故謂之瀆天下洪流巨谷
雖多然自發源以往皆為他水之所受未有如四瀆不
為他水之所受許敬宗乃言瀆獨也不因餘水獨能赴
海其說非也瀆與獨雖同音而其義則大不同豈遽以
瀆為獨耶四瀆正因受餘水而不為餘水之所奪故能
直赴於海而敬宗乃言不因餘水獨能赴海非也禹貢
道沇水東流為濟入於河溢為滎東出於陶丘北又東
至于菏又東北會于汶又北東入於海前漢地理志引
禹貢道沇水東流為泲顔師古注曰泉出王屋山名為
沇流去乃為泲也泲與濟同盖濟水雖潜流屢絶而亦
自發源赴海不為他水之所奪故居四瀆之數而敬宗
以為獨而尊亦非也瀆亦通用竇字周禮大宗伯以血
祭祭五祀五岳鄭氏注曰不見四竇者四竇五岳之匹
或省文也小宗伯兆五帝于四郊四望四類亦如之鄭
氏注曰四望五岳四鎮四竇也竇亦通直之意瀆與竇
雖異文而義則同以此觀之則四瀆或讀為四竇春秋
桓公十二年左氏傳曰公及宋公盟于句瀆之丘杜預
注曰句瀆之丘穀丘也釋文句音鉤瀆音豆又哀公六
年左氏傳曰拘江說囚王豹于句竇之丘釋文竇音豆
然則瀆竇二字通用矣鄭康成讀四瀆謂之四竇則四
瀆或讀作四竇可知矣
服
禮記雜記篇曰有父之喪如未沒喪而母死其除父之
喪也服其除服卒事反喪服雖諸父昆弟之喪如當父
母之喪其除諸父昆弟之喪也皆服其除喪之服卒事
反喪服鄭氏注曰除服謂祥祭之服卒事既祭反喪服
服後死者之服觀國竊詳此禮乃為父三年為母三年
當各持其服不併日而計也設有父之喪未終而又有
母之喪則當俟父之喪三年除祥已畢然後反服母喪
之服又三年始畢此所謂各持其服不併日而計也若
今日有父之喪而明日又有母之喪苟止服三年而畢
則是以父母六年而併日以計為三年也於禮為略而
於人子報親之心為不足矣今世有父之喪未終而又
有母之喪唯計母喪三年而畢事或有母之喪未終而
又有父之喪唯計父喪三年而畢事是併日而計也是
於父母之喪未嘗有六年之服也若然者於其厚者薄
矣諸父昆弟之喪尚不併日而計而况於父母之喪耶
宰我問三年之喪期已久矣君子三年不為禮禮必壊
三年不為樂樂必崩舊穀既沒新穀既升鑚燧改火期
可已矣孔子曰食夫稻衣夫錦於女安乎予之不仁也
子生三年然後免於父母之懷夫三年之喪天下之通
喪也予也有三年之愛於其父母乎齊宣王欲短喪公
孫丑曰為期之喪猶愈于己乎孟子曰是猶或紾其兄
之臂子謂之姑徐徐云爾亦教之孝悌而已矣觀國案
周衰禮義陵夷列國之君不能遵先王之法而違禮踰
制者多矣齊宣王欲短喪母足怪者至于宰予日親聖
人之教列在言語之科為孔門上弟宜其守正不悖於
道而方且以三年之喪為久而疑之何其言之乖剌如
此觀國案孝經曰喪不過三年示民有終也王制曰三
年之喪自天子達喪服四制曰喪之所以三年賢者不
得過不肖者不得不及此喪之中庸也三年問曰三年
之喪百王之所同古今之所一也未有知其所由来者
也史曰三年之喪天下之達喪也昔滕定公薨世子謂
然友曰問於孟子然後行事孟子曰三年之喪齊疏之
服饘粥之食自天子達於庶人三代共之然則以宰予
之賢而於此有疑焉亦可駭也矣
射干
史記司馬相如傳子虚賦曰其東則有蕙圃衡蘭芷若
射干穹窮昌蒲江離蘼蕪諸蔗芭且又曰其上則有赤
猿蠼蝚鴛鶵孔鸞騰遠射干前漢司馬相如傳子虚賦
曰其東則有蕙圃衡蘭芷若穹窮昌蒲江離&KR1048;蕪諸柘
巴且又曰其上則有宛鶵孔鸞騰遠射干史記於芷若
字下有射干前漢於芷若字下無射干顔師古注以漢
書為是而史記為非後世文士嘗於此而疑焉觀國案
子虚賦此一段數百言皆以四字為一句以史記之文
讀之則用射干字乃成四字一句於文則順於韻則協
以漢書之文讀之則去射干字遂不成句法以此知史
記之文為是而漢書之文闕也射干草名又獸名子虚
賦兩言射干前言射干者草也後言射干獸也神農本
草於草部有射干注曰射音夜或為夜干宋玉高唐賦
曰青荃射干揭車苞并此即射干草也漢書音義曰射
干似狐能緣木此即射干獸也子虚賦雖兩言射干而
實為兩物於文義奚嫌焉文選子虚賦用史記之文而
字多用俗書如以昌為菖以江為茳之類皆俗書也荀
子曰西方有木焉名曰射干莖長四寸生於高山之上
而臨百仞之淵木莖非能長也所立者然也楊倞注曰
據本草射干是草云木誤也觀國案射干雖草類而通
以木名之不害於義夫以荀卿之博學豈不能區别夫
草木耶而云誤者非也
學林卷四
