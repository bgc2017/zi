遵生八牋卷十七
眀高濓撰
靈秘丹藥牋上
高子曰食藥者可以長年仙經論之矣故羲皇嚅
藥制醫治人百疾自華扁諸家復遺方書以利天
下後世好生之德何無量哉今人天真散失幻體
空虚不思補髓填精斡旋造化長年將無日矣悲
歟余幼病羸復苦瞶眼僻喜談醫自家居客遊路
逢方士靡不稽首傾嚢以索竒方秘藥計今篇篇
焉盈卷秩矣即余自治羸疾頓壯矇疾頓眀用以
治人應手奏效神哉藥之方歟余寳有年計所徵
騐不可枚舉兹不自秘并刻以助遵生一力他若條
分疾病次備方藥當質之專科無問是編所冀智者
原病合方心運妙用寳以護命兼以活人則方寸即
為夀域豈不勝彼寳金玉而甘心泉壌者哉錄成牋
曰靈秘丹藥
丹藥
秘傳龍虎石煉小還丹
(余生平酷嗜方藥屢獲竒效故信愈篤而好益專兹丹始焉得之終南王師燕中復遇至人參同秘訣今)
(不自私錄以濟人見者幸勿視以肉眼)
龍虎石丹序
夫龍虎石者乃人元造化之至寳也自軒轅皇帝所
傳製煉之丹方後鍾呂二仙再修接命之秘法蓋求
延年之術惟童真未破不假他力而徑自還丹已破
河車必得至藥而復全性命龍虎即男女之法象男
女乃隂陽之妙化也隂陽未漓其體渾然故能感召
天地氤氲之氣盗奪日月磅礴之精其氣充塞五臓
遍歴諸經溢之於内為氣為血滲之於外為水為膏
聖人以法術而採取用以施水火既濟之功運週天
還返之妙鍊成黃芽白雪玉液金英火煉味醎水
飛味淡其體不一其色不定餌陽煉則補益真隂
餌隂煉則強壯元陽返本還元歸根復命單服散片而
順絡調經扶衰救老合服羣丹而祛除百病起死回生
致真氣而日益日盛使諸隂而時剝時消自然身輕體
健返老還童百日成功千期輕舉實大丹之根基乃人
元之上藥也但無德之人終身難遇若夙有仙風道骨
者得遇此道屏除六慾絶棄貪嗔濟貧拔苦廣積隂行
凡人不問老少男女五勞七傷諸虚百損遺精白濁喘
𠻳風癱婦人崩漏子宮久冷不成胎孕小兒諸疾並皆
服之無有不治然須緩緩服久自效欽蒙御賜詩曰採
取須龍虎烹煉合隂陽服之二三載肌膚自榮光欽此
謹錄成帙珍藏世寳云
取龍虎水法
龍屬木虎屬金即童男童女取之時謹擇有五種不男
五種者生逮變半凟也生者外腎不舉逮者聲雄皮粗
變者&KR2509;羶狐臭半者黃瘦多病凟者疥癩瘡疽五種不
女羅紋股交脉也羅者隂戸上有横骨紋者狐臭體氣
股者實女也交者聲雄髮粗皮膚粗糙無顏色脉者瘡
疾病患殘疾二鼎器務擇眉清目秀滿月之相三停相
等唇紅齒白髮黑聲清肌膚細潤年方十二三歲至十
五六未破者用黍稷稲粱紅豆紅棗犽猪鯽魚等味與
彼食之忌葱蒜韮薤五葷三厭穢汚二水戒喧譁戲謔
手舞足蹈恐耗散精華取之時先調百日十月起三月
止置磁缸或磁罈於静處收貯以盖盖之積至二三石
聽候煉用
隂煉法
將前積取二水置磁缸三四口或五六口於静通溝去
處每缸止放五分龍虎水加井水五分下眀礬二兩白
术二兩松栢葉各二兩取楊柳棍三四莖一扎順攪千
餘下盖之勿動勤看待水澄清去蓋慢慢湢去清水又
加井水滿缸以絹羅濾去渣滓又攪三二百轉蓋之澄
清又盡湢去清水仍加井水又濾又攪又湢如此十餘
次直待水香為止候水盡用米篩二三箇内鋪薄綿紙
將渾龍虎石取入篩紙上待水乾移在日色處以竹刀
畫成骨牌路晒亁如粉之白即是隂煉龍虎石用磁盒
收貯合藥用此石能補心生精飬血之至藥也
又一方
將積下的龍虎水炤前安半缸加井水半缸令九分滿
另用皂角一斤煎水一桶加白礬四兩在内聽用取南
桑北榆東槐西柳中松各一枝共紥成一握攪前缸龍
虎水千餘轉點皂角白礬水二三碗勿動待他澄清湢
去清水再加井水令滿仍入皂角白礬水二三碗再攪
四五百轉待澄清湢去清水再加井水令滿渾攪用空
缸一口以瓢連忙淘入空缸内剰泥脚二三碗不用復
攪百十轉澄清水仍加清水攪渾乘渾連忙又淘入空
缸内又剰泥脚不用又澄又湢去清水又加井水又攪
渾又淘過又剰脚如此十餘次方湢水盡用净灰半缸
按實上鋪絹一方絹上鋪紙將渾秋石傾在紙上蔭亁
亦將刀竹畫成骨牌路晒亁即是隂煉收用
河煉法
將前積收二水炤前隂煉置器一樣煉法只是置淨器
積二水不過夜一日一煉不用井水取南流東流河水
依前法多加河水飛煉晒亁比隂煉上等潔白此河煉
石丹方用乳膏丸服能消痰止𠻳專治勞𠻳大有功效
陽煉法
擇露天空地砌灶二眼坐東朝西安三尺二二尺四鍋
二口鍋近處安缸四口先積下龍虎水二缸或三缸方
洗淨鍋銹先於大鍋内入五瓢灶内慢火粗熬至起沫
以笊籬撇去油沫直待熬至不起沫方起過小鍋内細
熬大鍋内仍添二三瓢又熬去沫又起過小鍋来如此
少少漸添漸起直待前積二水熬盡大鍋住火只在小
鍋内慢慢火熬用鏟刀不住手鏟待水乾成膏上用一
小鍋小缸合住鍋口週圍用泥封固完密止留一孔出
水氣盡孔内飛出金星青氣仍以泥封孔眼缸底用濕
布一方不可水大但嘗以水潤之小火燒至鍋底紫色
退火冷定過夜第二日先去口泥淨揭開昇缸上的已
永靈藥紅黑白各色者另收聽用另打黃芽將鍋内黑
膏子鏟起另入一口小鍋内用磚架起大火燒待黑烟
盡連鍋通紅退火眼冷酌量下井水或露泉等水尤妙
燒滚先將淨缸一口於室内止安竹篩篩内鋪紙濾滴
清水入缸篩内黑渣不用將濾下清水看如水清碧就
磁盤煎出淨石来如略有些黃色還用前小鍋煎乾再煅
一火眼冷如下水煎滚炤前淋入缸内直看淋下的水
如井水一般清碧方以磁盤用磚支住徐徐添炭火煎
前淋的水滚以竹鏟不住手鏟直待前煎鏟焙乾略帶
潮取出傾在紙上晒乾似雪之白此是陽煉之法
又一方
鍋煎法同前火用桑柴直煎至水盡鏟焙成黑粉末先
用陽城罐十數外用紙觔泥固了隂亁將末装入固濟
罐内上用鐵燈盞坐口以鐵絲纏紐周圍用鹽泥封固
嚴密炭火炙乾於地下用釘三箇釘地離四指高坐藥
罐於釘上周圍用磚砌成百眼爐先下底火徐徐添至平
口盞内徐徐添水勿令乾了到火三炷香盡退火冷定
去鐵線開看升盞上的另收打黃芽罐内的秋石取出
碾為末加露水煎待末化炤前用篩子置於磁盆上篩
内先鋪生絹一方次鋪紙二層將煎滚的水傾入篩紙
内濾清入盆内去黑渣不用將淋下清水用銀鍋煎乾
成白秋石再添露水煎直待石化了仍換紙於篩内再
淋再煎如此九次丹訣云九熬九打似冰霜去滷除羶
為上藥將石收貯銀器内或磁罐内用黃蠟封口墜入
井中去火毒三日取出每日空心白滚水服三五分此
石是人身五行化生以法煉成三陽之炁服之能補腎
中真水最壮丹田之元炁實人元之丹也
乳煉秋石竒方
童便二桶用皂角十二兩水九碗煎至三碗傾入便内
用桃柳枝攪打便水二千餘下淀清傾去濁脚次將杏
仁十兩打碎煎汁三碗倒在便内又如前攪打二千餘
下去清留濁又將猪脂油十二兩熬成汁去滓傾入便
内又攪千餘下浮膜傾去又淀清將人乳汁用滚湯泡
成塊傾入便内再攪如前又淀一日傾去清水下底濁
粉漿水用木杓乘起傾桑皮紙上先將毛灰一矼作一
沉窝將桑皮紙放灰上以滲便水紙上乾白膩粉即成
秋石矣不可動搖晒一二日磁瓶收起每秋石一兩入
柿霜三錢同和每用白滚湯調服一二分起至七八分
止空心時服此粉益夀延年返元還本髮白變黑百疾
不生不必配藥謂之乳煉法也
取秋石冰片法
將煎熬黑粉内打淋出的清碧秋石水或十碗或五七
碗装入大白磁礶内於冬至後數九天埋露天地下蓋
口嚴密勿令撒土在内凍七日後取出掃土淨揭去蓋
將秋石水傾出另器内其淡秋石如冰俱結在礶底鏟
取出放白磁盤内晒乾其味甜淡用銀器收貯早晩空
心服之能清痰降火補氣生津之妙藥
煉伏火黃芽法
用前積下的龍虎石三四斤將露水再煑烹再淋再打
火九次直煉得如白玉相似方用陽城礶量盛半斤大
的外用猪毛泥固謹晒乾收抹淨礶内約装秋石半斤
在内坐入眀爐内風匣大火化開成清汁方用前缸上
收的巳汞點上以白點白以紅點紅以黑點黑即成伏
火黃芽待汁清取出冷定成一白玉陀其色難定或如
玉或金色或白中𢃄紅或黑色丹書云其白容易得一
黑最難求所以分有五色以應五行内滋五臓實乃飬
生之至藥也鄭思遠訣曰淮南煉秋石黃蒂發金花秋
石原非石金花不是花花從秋裏得石向春中葩子母
同一處如住仙人家秋石是真鉛金花號黃芽黃芽非
别物内象取精華
取秋石汞花法
將磁盤煎取龍虎石時看煎至六分乾時滚起圓泡急
將銀茶匙挑起放白綿紙上晒乾銀器收貯此汞花最
是輕清先天之藥服之令人肌膚瑩光身體壮徤其功
無比
煉黃芽法
將前初煉秋石鍋熬成黑膏時缸合昇取的巳汞靈藥
先㨂置小白礶口如錢大者用猪毛泥固濟隂乾將靈
汞五錢口大或一兩装入礶内口用白破碟底相成圓
錢坐口上以鐵線扎緊鹽泥封固縝密用火炙乾口地
下錠釘三箇離地二指高將藥礶坐上用磚砌百眼爐
先用底火慢慢燒四寸香漸漸加至小半肚火一炷香
口上用新筆塗水濕蓋香盡去火冷定開出其黃芽昇
在礶蓋上起下如金色一餅此乃是龍虎初弦至美之
炁名曰金花又曰黃芽服之令人五臓化生先天精氣
元神祛除百病消化痰涎自保長生也
鍊白雪法
亦將巳汞靈藥炤取黃芽法一樣封固打火蓋黃芽初
陽之氣易走易飛宜火小火小色變輕黃即黃芽白雪
乃二陽之氣比黃芽火候略加大些其藥自然變白此
黃白造化乃天地隂陽人元自然變化非人功力所為
也火足冷定將下一餅如白玉之象亦是龍虎至英之
氣名曰白英又號白雪服之令人自然三田生氣五臓
添華百病不生諸痰永息精神壮而病自安矣
取冬冰法
將煉龍虎石時取清碧之水用茶鍾十箇各盛半碗在
内於數九天擺在露下次日早水面俱結冰以小刀貼
碗週圍輕輕畫離碗邊挑取出輕放大冰盤内晒乾即
如春餅樣的圓冰花令人清晨將些須入口噙化生津
化痰其功甚效
至妙晒煉乾秋石法(此石乃人之精氣結成豈容見火燒煉以傷生氣惟此法)
(乃得人元至妙大理最上一乘)
擇僻静去處築一臺高三尺三寸上置缸五口積龍虎
水五滿缸於三伏天晒露遇風雨蓋之晒至半缸并成
三缸仍晒仍露至止得二三斗之數方取不見水的新
磚十二箇浸入水内一夜第二日取出晒乾至晩又浸
如此直待水通乾了為止尋一幽隂静室打掃潔淨地
下噴水濕以竹劈成篾片稀鋪濕地上將浸的磚側擺
篾上上用筐蓋周圍泥封口縫蔭七日開看其磚上生
出秋石如白玉苖一二寸長輕掃下来收在銀器内將
前磚炤前仍取五七次直待不生為止此煉法不經水
火不泄元靈惟仗日精月華煆煉亦得助氣添靈如服
此石比水火煆者加功效過半矣
混元毬製取甜秋石法
於僻静露天去處置缸三五口積滿龍虎水於三伏天
日晒夜露遇風雨蓋之天晴去蓋直晒至水耗只存至
大半缸將混元毬十數箇浸入内蓋之勿動直過冬待
至第二年三伏天方取出毬来於日中晒伏盡剖破其
毬内生白雪玉英其味甘美極能補心血化老痰浸毬
的缸底亦結生如冰相似亦取出晒乾另合藥用功亦
同前
煉真土法
煉真土時須於秋分後取山東東三府地方的人中黃
㨂擇成顆粒方圓者為妙成稀片者不用採取四五担
就於本地方尋淨地方下做木郎頭一箇翻打碎晒極乾
用火煨過成灰略存性方入蒲包装載回来取河水煎
滚先將煆過的人中黃入缸内將滚水冲泡攪打均待
冷用篩子内鋪粗布將水淋過渣不用將淋的人中黃
水用鍋於露天砌灶煎乾連鍋煆紫色待烟盡退火冷
定仍入秋露水再煎滚水仍以篩子内鋪綿紙一層將
水乘熱淋滴過方換淨鍋再煎乾鏟出真土始装入固
濟陽城礶内燈盞固口鹽泥封緊入地爐内大火打三
炷香香盡退火冷定取開將真土仍用露水再煎滚再
用紙隔過再煎乾再入陽城礶打三炷香冷定取出復
碾復煎復淋復打火如此九次取出真土如冰如雪香
甘味美收貯存後配合龍虎石養成丹丸服之令人脾
胃壮健精神倍加百病不生諸痰永息所謂真土製真
鉛真鉛擒真汞真汞歸真土身心寂不動即此義也
取紅鉛法
須擇十三四的美鼎謹防五種破敗不用務選眉清目
秀齒白唇紅肌膚細膩三停相等好鼎算他生年月日
起約至五千四十八日之前後先看兩腮如花額上有
光身熱無喘腰膝酸疼困倦即時癸將䧏矣先備絹帛
或用羊胞做成槖籥或用金銀打的偃月器式候他花
開即與繫合隂處令他于椅櫈上平坐不可欹側如覺
有經取下再換一付多餘處用絹帛夾展更換收入磁
盆内待經盡同製古法五千四十八日近有十三而来
有十六七而至何也皆因受父母氣血厚薄難以期定
如得年月日應法乃是真正至寳為接命上品之藥如
前後不等只作得首鉛初次金鉛二次紅鉛三次以後
皆屬後天紅鉛只宜配合藥不宜单服食既眀採取聽
候製伏三腥五濁必須仔細脩煉方成至寳
製紅鉛法
將烏梅一斤煎水一桶去梅候冷取得紅鉛或器或帛
俱入梅水内洗下用梅水時看紅鉛如有一箇止用梅
水三碗或多或少隨意加減不可太過不可不及梅水
洗下来的鉛再加井水或河水用大磁盆令装滿以棍
攪數十轉用蓋蓋之勿動待水清輕湢去水將墜下的
鉛仍加水又打又澄如此七次或九次數足湢去水止
剰得渾漿水一碗或半碗取淨灰用盆盛貯中剮一孔
量容多少以輕絹鋪着灰上絹上鋪紙把鉛漿傾入紙
上蔭水盡方取于日色處晒乾即此是製&KR2509;羶垢之法
方可入藥配合服之專主助血其功甚大
製首經至寳法
將取的五千四十八日真正初經或器或帛以一碗新
解童便洗下對清水十碗進礬一錢攪百十轉澄定湢
去清水再換清水十碗仍打澄清湢去清水淨加頭生
男嬌乳一鍾同入金器内紙糊三四遭放在日色中晒
三日或用泥封口入灰缸内小頂火飬三日取出為末
再用乳&KR1582;膏子為丸一箇鼎的分作九丸或十五丸用
辰砂為衣擇甲子庚申日清淨身心於子時更衣焚香
服三丸以無灰酒或乳送下服後静坐片時存神定意
如覺身熱時取頭生乳一鍾服下静攝即解
製靈鉛法
將前取紅鉛或器或帛量多少用燒酒一大碗洗下旋
轉百遭置於静處待酒澄清慢慢湢去酒存住紅鉛加
酒一碗仍打轉澄清湢去酒始加清水逐去酒味待水
清湢水盡將鉛傾入大磁盤内晒乾其鉛胎色不變如
牛黃樣不泄元靈之氣將此鉛配金乳粉合成丸丹每
日五更用酒吞服五分自覺身輕體健效不可述丹書
云先補氣後補血補得丹田温温熱上至頂門泥丸宮
下至脚板湧泉穴一身四大俱補通致使精神無露泄
誠哉是言也蓋未服紅鉛之初先行服氣之法既服其
氣須補其血不可偏廢工夫血為榮氣為衛榮衛調和
自然長生也
製金乳粉法
製乳粉時先擇美鼎先看嬰童肥白有精神者此是氣
血盛而乳可用亦須頭生年方二八三七纔可取下一
碗或半碗對露水均平攪百遭過夜其乳自分逼去水
將乳入磁盤晒乾碾細成粉積得半斤聽用
製乳酥法
取乳之法同前看乳有一碗下舶上硫半分攪勻放在
飯上蒸熟取出晾冷乳面上結一層如豆腐皮挑起晒
乾即乳酥配紅鉛淡秋石作丸服
煉乳膏法
取乳不拘多少用銀鍋以磚支住用灰火慢慢煎熬用
銀茶匙不住手攪將週圍邊上俱用茶匙刮下来不然
焦了不中用只宜慢火若火大其膏盡黑熬至七分乾
時以磚墊起離火尺餘高將藥烘乾只用九分乾為止
色黃白為上粉紅次之焦黑不用
取梅子法
梅子者乃先天混沌純一至真元英之氣所結包一身
之精粹最難得之者也如取之時先尋黃婆調擇美鼎
之法具于前篇惟得黃婆調理鼎器不許喧譁歌舞恐
傷真氣不妄食五葷煎炒以致動火有耗精血皆難成
也如鷄之抱卵龍之養珠勿搖勿動朝夕謹慎此鼎與
取首鉛虎水不同務要身形端正氣血均平於十三歲
以上調理起算他生年數至五千四十日看他天應星
紅光滿面地應潮發火燒身急以紙入隂戸探看如得
黃水癸將動矣此真是候也與彼槖籥繋上癸水一至
急取槖籥内看癸中如有一點粉紅色之結硬者即是
梅子忙將珠砂末穿衣置于金銀器盒内貯勿令泄氣
不然化作黃水矣如癸水中尋覓不見令彼黃婆看彼
花叢内有血絲纏裹以中指挑斷擇取出来同前穿衣
至第二日清晨用乳香煎湯服之便覺精神昏悶五體
不收渾身氣喘體汗急命黃婆取蟠桃酒服之以解其
燥過此一番百病蠲除延夀一紀
又取法
照前看鼎癸若動時急將寳珠丹與鼎服之良久命其
騎坐空穴將槖籥與托住虎穴額上輕拍數下其藥即
降矣如降時仍同前用硃砂穿衣銀盒收貯如不降再
服
寳珠丹方
麝香當門子(一粒)朝腦(五分)紫梢花(一錢去梗)
大力子(一錢)丁香(一錢)紅花(一錢)
急性子(五分)斑毛(一對去翅足)紅娘子(一對去翅足)
右九味碾為細末每服半分無灰酒送下
又一法
亦要看鼎器將近五千四十八數或前或後但身中覺
熱面赤癸將至矣命黃婆使彼俯伏兩脚尖着地脚眼
抵住肛門黃婆以中指撥開花叢見一紅星如櫻桃者
即是紅梅急以星劍摘取下来配合淡龍虎石滚圓外
用硃砂或金箔穿衣用銀器收貯聽用此乃是生擒活
取之法也其功甚妙其氣甚全只好仔細不可造次也
取後天日月一枝花法
此丹須是後天亦禀父母元氣精血所結人得服之亦
能却病既無病擾豈不延生採擇之法亦擇無敗美鼎
又要經調不調者不用看他前月經從某日時到次月
其日預備器物令彼騎坐置一空穴將器抵住虎穴待經
一来取出經中有一成粒者如枸杞樣急以雄黃硃砂
末温養銀器收貯服用酒送下如不服存後配合混元
丹服此丹比梅子難得但十八九二十上下不拘已破
未破俱各有之每月服二三粒使元氣不散精神不耗
服久令人生子如要交合百戰百勝其效甚速
詩曰
月月一枝花隂山是我家有人認得我還丹即是他詩
乃人人通知其法不易輕傳得知者慎勿蹉過慇&KR2950;
採取而服之自保長生也
取黍米金丹法
擇童男童女各年方二八像皆不干於五種破敗俱要
清秀合於美鼎男要精通女要經行令彼交合如得成
孕當以黍稷稲粱犽猪鯽魚與彼食之不可妄食五葷
煎炒之物務要調理得中待到八箇月上下看他兩乳
脹大有紅脉聚扵乳頭藥將熟矣先將銀打成二小礶
急與彼合住兩乳繫在主腰内緊合不時取看恐有走
失如取下一粒黍粒之大或一滴似金汁色黃異香急
用硃砂末合成一丸或分三丸銀盒收貯擇黃道吉日
煎乳香湯服之即得解形換骨永得長生取此丹時全
要仔細如落地即入地不見如見太陽即化成炁而去
矣戒之慎之
製何首烏法
取天壇王屋山的何首烏不拘多少如有十斤用黑豆
一斗先以鹽水浸藥與豆半日撈起入蒸籠内蒸三炷
香取出晒乾如此三次去水加酒浸透炤前蒸三次後
加蜜水拌之蒸三次共九次每一次三炷香數足晒乾
去豆將何首烏研成細末收貯聽候後配藥用蓋何首
烏得天地五行正氣包含五色所以滋飬五臓外皮黑
滋腎水内紅絲補心血中心黃徤脾胃皮内青益肝氣
内含白消肺痰與常不同草木中之聖藥也
製茯苓法
擇雲南来的外黃内白結實好茯苓不拘多少用刀削
去外面粗皮㕮咀成豆水浸一夜第二日上磨磨細以
羅篩濾去皮膜多加水漂打轉澄清水仍攪打三五次
湢去水盡用洗净白包袱一箇弔起四角將茯苓粉起
在包袱内滴水亁方取入盤内加人乳拌勻晒亁再加
乳又晒如此一月或半月方搗為極細末用磁器收貯
聽候配藥用茯苓性温平味苦氣清淡能安魂魄除驚
悸補肝氣益心血利水道通神眀大有竒功為中焦之
聖藥也
製蓮粉法
取蓮粉不拘多少先以水浸脹洗去紅皮擇去心連水
磨成漿以絹袋紐去渣將粉加水漂去澁水待清湢水
盡亦起在包袱内滴水盡方晒亁再搗成末以磁器貯
收聽用蓋蓮粉性温味甜氣薄能補中益氣壯心神消
水榖除驚悸實肌膚為補中之聖藥也
製芡&KR2521;法
取硬壳鷄頭打去壳搗成粉方着水漂待清湢去水將
粉入盤中晒亁再搗為末收貯芡實性平味薄氣微清
補中氣調胃氣益心血壯元陽乃助中之聖藥也
製熟地黃法
將淮慶熟地黃不拘多少先用酒洗净入籠蒸一炷香
取出晒亁再用酒拌潤仍入籠蒸一炷香如此拌九次
取出乘潤搗千餘下分小餅晒亁再搗再晒為末收貯
聽用熟地黃性温味甜氣厚得酒製而補諸經之虚益
肝經之血能潤肺經之水注心經之液為補中血虚之
聖藥也
製人參法
擇好孩兒黃揀參結實者用蜜水潤軟絹袋盛貯入酒
米飯内蒸三次晒乾為極細末聽用人參性微熱味苦
氣微厚能潤肺生津補諸虚不足生氣生脉乃藥中之
聖藥也
製川椒法
擇鮮紅開口者用閉口者不用將粗紙襯鍋底微火炒
脆碾為細末用紙鋪地下去火毒一夜方收聽用椒乃
通氣之物去寒氣通滯氣清心眀目大有竒功也
製小茴香法
將茴香擇去梗末淨不拘多少微火同鹽炒令香熟篩
去鹽為末亦用紙鋪地下去火毒一夜收起聽用茴香
乃下部之藥極能益腎水和中氣助正蠲邪其功甚大
河煉龍虎丸
河煉龍虎石(一斤)首經至寳(三錢)金乳粉(一兩)
右將三味共為細末放大冰盤内用乳膏對紅棗肉和
勻入木臼内搗千餘下如膠相似取出丸如桐子大先
用硃砂滚身次用金箔穿衣晒乾用磁器收貯於每日
五更時或乳或蓮肉湯吞服一錢五分臨晩酒服一錢
此河煉乃隂陽純粹之精因感物而滲泄扵外以法而
採煉成丹服之令人心血調而肺氣伸故痰火見之而
消化喘𠻳見之而平伏永無勞咳之患
隂煉龍虎五精丸(治勞瘵虚弱)
用龍虎石(五兩)金乳粉(五兩)紅鉛(二兩)
白茯苓(二兩五錢)蓮粉(一兩六錢)芡實粉(一兩)
地骨皮(一兩)
右七味共合一處用乳膏為丸如梧桐子大金箔為衣
晒乾用磁瓶收貯每日早取頭生男乳吞服一錢日進
三服加至一錢五分服之七日痰消火息喘咳即止服
之半月病覺甦醒服之一月大病即安如常陽事虚舉
以花頭小雞隂乾為末服之陽即不舉服藥時忌牛羊
茶醋房勞等事服此五精丸先除去夙疾以致脾壮五臓
安和氣血充溢百病不侵後久服小還丹始得延年益
夀住世長生也
陽煉龍虎五精丸
用陽煉龍虎石(五兩金之精)茯苓(二兩木之精)蓮肉粉(一兩水之精)
椒末(一兩火之精)小茴香(二兩土之精)
右將五味各拌勻入大磁盤内外加乳粉二兩人乳五
錢飛羅麵打糊為丸如梧桐子大每日起更時分無灰
好酒吞服三十六粒此藥專補腎經生精氣益真水蓋
腎居北屬水天一生水水為萬物之先故為人一身之
依本醫經曰萬物有根則生無根則息先服河煉清淡
火次服隂煉滋心血再服陽煉壮元陽陽壮生隂精精
旺産真氣氣盛育元神精氣神全病從何生老子云神
不外遊精不泄氣不散兮别無訣若還四象入中央不
怕靈丹不自結此謂至言也既得復全之方再服至藥
長生不老在我矣
二煉龍虎五精丸
用陽煉龍虎石(二兩三錢)隂煉龍虎石(二兩七錢)
茯苓(一兩五錢)何首烏末(七兩)蓮粉(五錢)
芡實粉(一兩)紅鉛(一兩)金乳粉(二兩)
右將八味各等末入大磁盤内每日加頭生男乳一茶
鍾拌濕晒二七日又加梨汁晒七日足加紅棗肉同入
木石臼内搗千餘下令和軟方取出丸如梧桐子大先
用硃砂末滚身次將金箔為衣晒乾入磁礶收貯勿令
泄氣亦嘗取出亮炤乾不可黴了每日早五更乳酒頓
熱服一錢臨睡時半饑半飽用蓮肉煎湯服五分此藥
服之半月身内如有風寒暑濕之氣自然消除服至一
月故病除根服之百日五臓生精至一年返老還童先
服五精丸將身中故病舊患並皆掃蕩使五臓六腑調
和精神壮茂而長夀可期矣
龍虎小靈丹
用隂煉龍虎石八兩為末入大磁盤内扵夏至日晒起
每日調人乳日晒夜露遇天隂收藏每月入紅鉛一個
同晒直至中秋受過天地金旺之氣扵二十後方晒為
末約稱一斤之重為止如分兩多少則是配合不均致
氣血有不平矣用乳膏和勻略加些須棗肉搗軟丸如
菉豆大扵每日五更時分用乳酒均對頓熱服三十六
丸静坐片時使心血下䧏腎氣上昇氣血交通隂陽暢
運諸邪逃遁道氣常存矣復有歌訣扵後
歌訣曰
神仙發秘機濟世功無比只此小靈丹妙奪隂陽理先
天龍虎石道合乾坤髓半斤隂陽精配入首男乳日夜
曝中天却從夏至始月月入紅鉛直至中秋止色如桃
花鮮噴鼻甘香美日服一分半送下華池水傳自生天
經初服人如醉服之至七日體熱何足畏時進蟠桃酒
藉以滋靈氣漸至一年餘頓覺超凡類肌體潤且温延
年歴人世此丹尚未服大丹安敢餌四體俱屬隂服丹
陽填髓先言積隂功功成幸相遇非人莫亂傳妄泄天
機罪拱持三光前運自華池水寅初服一粒仰叩神天
地此歌即是秘妙口訣非人勿示慎之戒之
小還丹
用隂煉龍石(一斤)首經至寳(二兩)
右將二味各為細末共和一處以大磁盤盛貯從夏至
日起手每日加人乳一碗調拌均勻放置高閣去處日
晒夜露第二日早研碎又拌乳日日如此一月進鮮紅
鉛一個製入扵内同晒同露直晒至八月十五日天地
金旺之時受過了月華神水復入梨汁三五次方晒乾
為末用乳膏紅棗肉搗和令軟丸如桐子大外用金箔
穿衣隂乾磁礶收貯不問老少每日半夜子時分乳酒
對半頓熱吞服一錢念
長生得道天尊九聲静坐一時方睡初服覺熱天眀取
人乳一鍾服之其熱自退服久不覺此小還丹即前小
靈丹是也一日一錢半年該三十六兩所謂一斤淡石
每日晒積乳共重二斤外將紅鉛四兩共重二斤四兩
只可一人服不可缺了每年晒一次此藥服之一年百
病不生隂陽和暢服之二年行步輕健肌膚榮光服之
三年髮白返黑齒落更生服之一紀住世永年永作地
仙也今將口授訣歌幷註於後
歌曰
夏至一隂生晝夜當天立日餐金烏精夜食玉兔液
夏至乃五月節中也一隂生扵五陽之下是為木火
通明之時此時乘天地咸暢之機攬隂陽宣理之氣
于是晝承日之精夜吸月之液是以日為真火月為
真水水之滋養形中生氣矣餐食者精光交休之義
其法以前掃起霜扵夏至一隂生之後以磁盤盛貯
晝則炤扵日以餐烏精夜則鞠眀于月以食兔髓此
不論曉夜當天露立自然日月精華貫徹藥也
歌曰
半斤四兩乳相配成戊巳更有月月紅炤月加于裏
乳者血氣之聚也嬰兒服之可以滋養飢體榮腴經
脉况配靈質灌溉日月精華有不充飫人之榮衛乎
故兩情相孚則隂陽之精華感合隂血作乳則彼此
之神氣共處是乳成戊巳二土猶言媒娉傳道使天
之日月精液人之男女靈質皆有係屬不遊散也月
月紅者實女首經紅鉛也逐月加增則精液交馳而
一氣感應扵虚靈也其法以前霜每劑半斤加入淨
乳漸和同晒乾再加約共乾一十二兩是半斤霜四
兩乳乃為足也待至一月則進紅鉛一次進之三月
三次為三進紅鉛矣
歌曰
莫辭勞苦心煉至中秋日色如桃花鮮入口甘且美
修至靈質不加勤勞莫能聚精餐精服液不以辛勤
莫能會神故聚精會神皆禀人之苦心則是人心意
内外兩通專志不違天人恊化也但煉至中秋可以
息功其故何也火滅生土天之令也土旺金盛候之
全也其取義曰秋石蓋擬諸此也色如桃花者靈藥
可服之騐也入口甘美者其味滋益之微也其法愈
精而金土愈旺故有斯功焉其法前餐食烏兔之霜
並和乳經之藥自五月中氣心專志决如法煉至八
月中秋晝夜勞心不可辭苦直候色如桃花甘美充
腴乃為藥靈之成矣
服之夀命長彭祖兹可比名曰小還丹秘之莫妄語
藥靈質美久服自可益夀五行精爽餌之寧不延年
故彭祖永命可以同塗甚言藥物益命之極此乃人
元配合以類交飬則其以精益精以氣益氣以神益
神之妙名曰小還丹焉不比他方金石草木之類故
戒莫妄語以泄中和之秘其法以前通靈之藥用磁
礶收藏封固以備不時啓服每日服三分醇酒送下
先天服食隂煉龍虎金丹
用龍虎二石(八兩先天元氣)蟠桃仙酒(後天真鉛)
首經至寳(二兩先天真鉛)乳香(一兩黃婆通引)
冰片(一錢眀目通竅)硃砂纏身(安鎮心身)
金箔穿衣(安魂鎮魄)日晒月露(取真火真水)
右將各味俱製成粉放磁盤内擇鷄犬不到静處置一
木架扵黃道吉日起手每日加乳拌潮日晒夜露七七
四十九日以乳為黃婆合和鉛汞三家相見晝夜受日精月
華之靈此真隂真陽即真火候也古云自有天然真火候不
湏柴炭及吹嘘每遇天隂收藏此藥受了日月精華以成
真丹砂加乳膏搗和為丸如菉豆大先用硃砂纏身次
與金箔穿衣晒乾收貯專治男女五勞七傷諸虚百損
身體瘦弱咳𠻳吐痰不思飲食夜夢鬼交遺精婦人小
兒一切雜症並皆服之每日清晨五分熱酒送下
詩曰
東方青龍西白虎南是朱雀北玄武
黃婆會合入中央烏兔煆煉名真火
四十九日變通靈金衣為丸潤丹府
空心熱酒服五分益夀延年似彭祖
羅浮真人三家相見秋石方
先取向陽黃土八斗背隂黑土八斗拌勻用缸八口每
缸二斗盛貯每日用童男女便漸漸添滲入土内四十
九日日晒夜露日足方止將土造成一器外方内虛圓
合在一處鐡線扎緊封口徑要三寸六分厚用三釘釘
扵地下一尺六寸高周圍磚砌定用炭火四圍均勻先
文後武打三炷官香冷定取開内生白雪如瓊玉之状
取入銀神室内埋土出火毒九日乳為丸每日服一分
加至二三次白湯送下久服筋強力壮百病皆無勝補
藥百倍也
仙傳秋石配合十精五子丸
用陽煉龍虎石(十兩)隂煉龍虎石(六兩)煉法具前
人參當歸身(酒洗)葫蘆芭(微炒)芡實
蓮花蕊(微焙)鹿茸(酒浸酥炙黃)仙靈皮葉
蒼术(米泔水浸炒)枸杞子(酒浸晒乾已上十味十精藥)
兔絲子(酒浸蒸七次)巨勝子(焙)車前子(酒浸炒)
栢子仁(取肉)(已上五味五子之藥各二兩)沉香(一兩)粉草(一兩)
辰砂(五錢水飛極細三味升降之藥)加白鉛(一兩即人乳也)
右將衆藥均對分兩用紅棗肉加蜜搗合為丸如梧桐
子大每服一百丸白湯送下日進三服服至百日百病
消除身輕體徤效難口述也
龍虎合配五氣丹法
蓋秋石延命之術乃上古神仙留傳秘法也其妙不外
乎隂陽真一交媾而成非心志之專而遇眀師授受之
真又烏能奪造化之機而延夀命于無彊也哉噫今之
學仙者徒以金石草木脩製成丹而望延夀殊不知皆
異類之物豈得與人相契乎蓋人禀天地真一之氣憑
隂陽純粹之精感合而成非隂陽不能變化非真一不
能還元經云竹破須將竹補宜又云取將坎位中心實
點化離宮腹内隂豈得他物而同類乎予因成化癸邜
南遊遇仙師尹真人傳授内丹秘訣兼示以三峯真人
人元配合五氣接命還丹方法先製服五氣築補完全
次會合三元結成還丹方得超凡入聖紅鉛真陽鉛也
秋石真隂汞也乳酥即真土也鉛汞得土而丹成精氣
得神而會合故餌之者夀可延而仙可期也今將五氣
丹藥具後
隂煉秋石(八兩)紅鉛(四兩)人乳粉(四兩)
牛乳粉(四兩)酥油(四兩)
已上五味俱製成粉和勻用布裹定綿纏縛緊聽用將
糯米三斗浸一夜次日上甑蒸將前藥埋在米中炤嘗
蒸熟冷定取出藥来將飯用小麯拍成浮米酒用瓶一
二個装滿前藥丸成三百六十丸擇吉日服每日用酒
一鍾吞服一粒酒藥俱按三百六十火候周天之數也
此藥符合天機造化其妙難还不可輕泄
益容仙丹
淡秋石(五兩味淡補先天之元氣)白硼砂(二兩五錢止嗽化痰生津元氣)
片腦(一錢一分蕩諸邪眀目通竅)薄荷(五兩清潤頭目消化老痰)
栢子肉(五錢清和咽膈)牛黃(五分除邪去熱眀目清心)
哈芙蓉(二分温煖丹田除痰止𠻳)腽肭臍(五分酥炙補胃煖腰回陽助精)
甘松(五錢開胃甦脾通氣和血)硃砂(一兩五錢水飛細末穿衣安魂除煩)
粉草(一斤去皮調和藥性)
熬膏合藥為丸和諸藥性善解百毒將前九味各為細
末粉草膏子為丸如菉豆大硃砂穿衣每日不拘早晩
將一丸入口噙化以致津液滿口嚥下丹田澆灌諸經
各絡氣到處自然輔正除邪能使肌膚光潤久服則百
病不生萬邪歸正
詩曰
神仙留下濟人丹安魂定魄駐容顔
寬胸順氣神凝静化痰止𠻳暖丹田
生津消渴甘露降透竅眀目返本源
每用一丸常噙化益夀延年世上仙
先天真一丹
此丹乃大茅君授與二茅君三茅君地仙長生仙藥訣
曰上品神仙藥先天真一丹每朝吞百粒却老返童顏
能轉周身氣神功内返還華池灌神水滴滴注玄關隂
符調火候默默自抽添至誠修煉服管汝夀齊天
用白虎首經粉(九鼎)隂煉秋石(四兩)乳粉(四兩)
乾山藥(四兩)石澗菖蒲(九節四兩五月五日採取)
茅山蒼术(四兩米泔水浸去粗皮)甘州枸杞(三兩)
珍珠(一兩)旱蓮子草(二兩)菊花蕊(一兩)
甘草(一兩)
右各味製成細末煉蜜為丸如菉豆大每服六七十丸
加至百丸空心白滚水下
道藏班龍黑白二神丹
鹿茸(二兩酥炙)陳皮(二兩)當歸(四兩酒洗淨)地黃(八兩取汁為膏)
茯苓(二兩人乳製)鍾乳粉(一兩水飛用)人參(四兩)栢子仁(二兩)
枸杞子(二兩)麥門冬(一兩)生地黃(汁一碗)白术(二兩)
沉香(五錢)
右為末煉蜜為丸如桐子大每服五六十丸秋石湯下
治虛損怯症五勞七傷氣血俱虛顔色憔悴無不治之
服之美顔色和五臓壮精神美鬚髮補羸瘦功莫能述
長生班龍飛步丹
用上全方加上
白膠(二兩)紫河車(一具首生男子為佳)腽肭臍(一兩)
綠毛小龜肉一箇同河車煮以桑柴文武火成糜連
汁用搗細和前藥末再入人乳汁一碗同膏和丸如
桐子大每服五六十丸治虚損痿症
經騐蒼术丸又名鉛汞丸
用蒼术一斤半取膏入藥四兩
其性燥而辛烈去内外之濕引藥行扵表裏而煎為膏
者所以變其質似猶伊尹放太甲於桐為善以成濟世
之功也用糯米泔浸日半撈起刮去粗皮見白晒乾又
將童便浸日半撈起清水洗淨晒乾又煮酒浸日半晒
乾仍用糯米泔澄清煑术以爛為度然後於陳米飯上
蒸一層飯一層术要取榖氣為佳飯上用荷葉蓋定不
泄榖氣尤妙晒乾研細末入藥
黃栢刮去粗皮八兩製炒為末入藥六兩其性雖
寒非芩連之可比黃栢能通腎以瀉膀胱之火動則水
不寕所以用之者瀉火而寧腎水也剉碎用酒浸三日
要翻覆浸取出晒乾將蜜拌黃栢用荷葉鋪劄稜起水
面上攤黃栢荷葉上蒸一次仍將蜜拌再蒸再晒如此
三次用紙鋪鍋底黃栢攤紙上焙茶褐色為度研末入
藥
知母去皮六兩
其性潤而老年并虚弱之人火易動津液受尅而嘗涸
所以用此專補腎水蓋能制烈火之故也剉碎用酒浸
三日去酒晒乾隔紙炒焙研細末入藥
枳實四兩
老年并虚弱之人火最易動津液受尅而化為痰或平
日膏梁之積而成痰蓋枳實非他輩之可比且半夏化
痰其性燥烈而服之反渴渴增則貪飲矣愈飲愈濕受
外邪而痰愈結也貝母去四種痰能表而不能裏南星
雖曰去痰能上而不能下因風可用今枳實之功不可
勝計剉碎與麩皮同炒茶褐色去麩皮研末入藥
白术四兩
大能補脾老年虚弱之人胃火必盛而食善消愈消愈
食則脾豈有不損則食不能尅化而用庸消之劑則反
傷脾脾胃受傷是無本矣豈能安乎然必用此以禆脾
似猶修武僃而禦寇也剉碎用紙鋪鍋底將麩皮拌白
术攤紙上不住手撥焙聞其藥味無麫氣為度研末入
藥
當歸五兩
其性温四等治血流者能止凝者能行虚者能補氣者
能和老年并虚弱之人火旺水衰血必受傷或流或止
或凝或行可不用此以和之用酒浸洗剉碎晒乾研末
入藥
熟地黃四兩
老年并虛弱之人諸血最虚皆由心之耗而肝之枯也
是以四肢血怠足不能履手不能持耳不能聽目不能
視腸不能通而多結也所以用此劑以補一身血衰也
用酒洗剉碎研末入藥
乾山藥四兩
其性温平主腸中補虚除隂熱邪氣益氣力長肌肉治
頭風止腰痛補心肺不足潤皮毛主治泄精健忘剉碎
晒乾研末入藥
白茯苓刮去粗皮淨三兩
其性去濕利小便調胃氣伐腎邪瀉火久服安魂飬神
延年益夀而無消渴之患剉碎晒乾將紙鋪鍋底用麩
皮拌藥攤紙上不住手撥焙至藥無味為度研末入藥
防風去蘆五兩
老年并虚弱之人血皆損少則腠理不密賊風易入必
用其驅出之盖防風之性威而不猛剉碎晒乾隔紙焙
乾燥研末入藥
真鉛四兩隂分之上藥即人乳多以此代鉛
其鉛乃取室女天真未喪欲心未動而自然来者得純
隂之正移隂補陽自然而然者其功不可勝言倘人不
待時急取隂分之上藥代之用亦不減於真鉛也
用少年婦人乳二碗其乳者血之化也隂分之上則為
乳隂分之下則為血所以用此者以血補血老年并虚
弱之人身血必衰此藥之正所謂布衣破而補以布也
將麫入乳中調勻打糊丸藥用
真汞四兩即秋石也
其性鹹能入腎而用童便煎者蓋因元氣之未泄而純
陽之未喪煅煉而成所以補元氣老弱之人精氣必損
湏用此藥滋補研末入藥右將各藥細末拌勻用乳二
碗入麫打糊拌藥杵勻丸如桐子大晒乾收貯日漸服
之每服五六十丸淡鹽湯空心下此藥服之專治諸虛
百損身體倦怠氣虚中滿不進飲食遍身風濕麻痺眼
目昏花腰痛頭暈手足欠順行履艱辛虚怯痰火遺精
白濁小便不利胎前產後赤白𢃄下有惡疾者服此玄
妙無疾者服此強筋骨悅肌膚駐顔色徤脾胃進飲食
添精補髓益夀延年其功不可盡述寳之
度世丹
如有人抱一切危疾及癱瘓痛楚久在床枕且暮清心
服之戒其嗜慾能安神志定魂魄順五臓和六腑添智
慧烏髭鬚通脉絡除勞損續絶補敗蓋此藥禀天地中
和之氣不燥不熱可以長服如有惡疾肢體不安行步
艱辛飲食少進或寤寐不安或痛連筋骨或十生九死
服之是疾皆除駐悅顏色滋潤肌膚聰眀耳目四肢強
徤延年益智功效不可具述
枸杞子仙經云此藥是熒之精益血海足筋骨補
氣安神
甘菊花是木之精服之聰眀耳目去寒濕手軟利
九竅通三焦去萼用
遠志治胃膈痞悶去憂邪潤肌膚壮筋骨用頭
搥破取去心
車前子是鎮星之精益胃安魂魄駐顏去夜驚妄
想
生地黃用乾者去蘆經云是太隂之精開心神去
邪養脾胃榮衛之神
巴戟仙經云是黃金之精去心痰補血海身輕
延年
覆盆子是神水之精助陽輕身安五臓之神
白术是太陽之精能正氣吐逆消食化痰濕飬
榮衛
肉蓯蓉擇有肉者其藥一百年一生入小腸補下
元酒浸七日
石菖蒲細小九節者能昇智慧添神明煖下元補
虚減小便
兔絲子酒浸七晝夜晒乾炒令黃色為度
牛膝治濕脚氣腰膝疼痛去蘆用酒浸七日
細辛療百病順氣益血海去苗用
續斷治五勞七傷何首烏性濕無毒
地骨皮去土
右各用本土所生逐件擇洗各等分搗為細末煉蜜和
丸桐子大每服三十丸空心温酒送下服一月百病不
生服一年至二年返老還童顔貌若蓮花是病皆除元
是仙人之術信之信之
神仙不老丸
養榮衛潤三焦滑肌膚去邪氣惡蠱等疾選竒方云予
幼年勤瘁衰不待時方三十而白髮生自是時時摘去
四十九則不勝芟矣乃聽其自然未幾遭喪天之慘羅
哭子之憂心志凋耗白者益多餘者益黃久之忽遇金
華山張先生謂予曰予今半百容貌衰甚可以為門戸計
進補治氣血以強色身之藥乎慨然傳一方會初得之
異人拜而受之遂合服逾百日覺前時之白者黃者皆
返黑矣見以為異予遂名之曰神仙不老丸以其藥品
槩括為詩曰
不老神仙功效殊駐顏全不費工夫
人參牛膝川巴戟蜀地當歸杜仲扶
一味地黃生熟用兔絲栢子石菖蒲
更添枸杞皮兼子細末蜜丸桐子如
早午臨眠三次服鹽湯温酒任君餔
忌飡三白并諸血能使髭烏髮亦烏
用人參團結重實上黨者佳去蘆焙乾秤二兩
枸杞子色紅潤者去蒂酒浸一宿焙乾二兩
兔絲子以水漂去浮取沉者酒蒸焙乾二兩
石菖蒲去毛節米泔浸一宿節密者秤一兩
栢子仁色紅新者去壳取仁一兩細研臨時入和
藥内
川牛膝長而潤者去蘆酒浸一宿焙乾一兩半
杜仲刮去粗皮搗碎生薑汁拌炒斷絲一兩半
地骨皮色黃者刮皮浮淨秤一兩
地黃渣以水浸重者用以浮者搗取汁浸沉者蒸
透焙乾如是三次色黑者味甘熟秤一兩
又用生沉者一兩酒浸各用竹刀切忌鉄
器
川當歸揀大者去蘆頭二兩
川巴戟用黑色紫沉大穿心者不用色黃細者搥
去心酒浸焙一兩
右件揀選精製如法勿晒用慢火焙乾若大燥則失藥
味待乾即於風前略吹令冷熱相激燥淨秤研為細末
煉蜜擇火日搜和於大臼内搗千餘槌丸如桐子大每
日空心午時臨卧每服七十丸温酒鹽湯任下忌食葱
白韮白蘆服真粉及藕諸般血蓋諸血能破血又解藥
力若三白誤食亦無他說止令人髭髮不變黑耳大能
安養榮衛補益五臓調和六腑滋充百脉潤澤三焦活
血助氣添精實髓是最要節色慾使藥力效之速也
松黃頤夀丹
松香一斤嫩白瑩淨者碾為末篩過去渣用新汲水十
餘碗砂鍋内桑柴火煮一炷香不住手攪冷定傾出苦
水仍換新水更煮更攪如此十四五次直待水煮不苦
為度再用白酒四五碗亦煮一炷香冷定取出晒乾碾
為細末熟地黃半斤懷慶肥大者揀去不黃不用浸蒸
爛搗成膏烏梅肉六兩安吉者佳焙乾碾為末
右三味和成一處搗和勻如乾散難丸加酒打麫糊少
許和之易丸為度如桐子大每服三五十丸茶酒白湯
任下食前服服藥時忌豆腐製藥不可犯鉄器
大補隂膏
安心神健脾胃滋肺金補元氣
茯神二兩去皮心最能安神定志
遠志二兩去梗炒亁用
人參五錢去蘆能開心眀目養精通神治脾胃
陽氣充足
白术四兩切片水洗去油晒乾能除胃中濕熱
健脾胃
茯苓二兩去皮補定悸
橘紅一兩五錢去白主下氣寬中消痰止𠻳
貝母一兩五錢薑湯煮過能止𠻳療煩渴安五
臓散胸中鬱結
甘草三錢炙去皮主補三焦元氣和消藥毒飬
血補胃
紫苑一兩洗去土補虚止渴安五臓
阿膠一兩蛤粉炒成珠能養血除𠻳
五味子五錢能眀目補胃益肺金
當歸身三兩酒洗能和補血
生地黃一兩五錢酒洗能凉血補血滋腎水
白芍藥二兩炒益津液
熟地黃一兩五錢酒洗蒸九次晒九次大補血壮
腎善補鬚髮
天門冬一兩五錢去心能保肺氣
麥門冬一兩五錢去心能保肺氣令人肥健
兔絲子二兩水洗去土晒亁能添精補髓
枸杞子三兩蒸焙亁能眀目延年
黃蘖二兩去皮鹽水炒乾能補滋腎水
山茱萸二兩湯浸
知母一兩鹽水炒乾能補腎水凉心火
原方内有欵冬花一兩桑皮一兩柴胡一兩五錢山藥
二兩後進呈許堂改除右切片用井華水二十四碗入
鮮薑四兩二錢核桃肉圓眼肉棗肉蓮肉各二十四個
烏梅肉十二個春浸半月夏不浸秋浸一日冬浸一日
夜於静室内用炭火煎至藥計五碗去藥渣用好蜂蜜
二十四兩煎一滚用紙滲去面上沫入前藥同煎至滴
水不散為度用磁罐盛白紙封口放水盤中露罐口七
日去火毒取出每日空服白滚湯調下三茶匙忌食羊
肉
益元七寳丹
用何首烏赤白各一斤用米泔水浸一日竹刀刮去
皮打塊如棋子大(另有製法具前)
牛膝八兩同前何首烏用黑荳五升木甑沙鍋
蒸三次晒三次為末加鹽一二錢同浸
枸杞子八兩酒浸洗淨晒乾為末
茯苓赤白各一斤赤者用牛乳浸白用人乳浸
俱一宿晒乾為末
兔絲子八兩酒浸三日晒乾為末
破故紙八兩炒乾為末
當歸八兩酒浸一宿晒乾為末
右七味各不犯鐡器煉蜜為丸如彈子大日進三丸早
辰空心酒下午後薑湯下臨卧鹽湯下初服三日小便
雜色是去五臓中雜病至二七日唇紅口生津液再不
夜起三七日體健身輕兩乳紅潤至一月鼻頭酸是諸
風百病皆去四十九日目視光眀兩手火熱精氣通實
髮白返黑齒落更生陽事強徤丹田如火行走如飛氣
力加倍非人不可輕泄乃神仙秘方
補胃瑶臺雪方
蓮肉(二十兩去心為粉)土白术(十兩麩炒去麩用)
陳皮(二兩)白茯苓(二兩)苡仁(八兩)
芡實(十兩)山藥(八兩)砂仁(一兩)
川椒一兩五錢炒去汗為末已上同和入白糖二觔
和勻每早白滚湯調服三二錢開胃進飲
食脾家聖藥也寳之寳之
紫霞丹
治痰湧咳𠻳傷酒解醒或口有穢氣津苦舌乾凉膈平
胃解愠安神又為清喉要藥
硃砂(四兩一半為衣)官硼砂(五錢)沉香(一錢)
桂花(一錢)青木香(一錢)細芽茶(二錢)
訶子(一錢)白豆仁(一錢)金錢薄荷(四錢)
冰片(三分)百藥煎(一錢)玄眀粉(二錢)
右為細末煉大甘草四兩煎汁為丸如小豆大硃砂為
衣入口一粒一次噙化
延齡聚寳酒
用何首烏四兩去皮赤白兼用
生地黃四兩鮮嫩肥者勿犯鐵器
天門冬二兩去心
槐角子四兩炒黃色十一月十一日采
石菖蒲二兩
亁菊花四兩只用花枝葉不用
五加皮二兩用真正的
蒼术二兩米泔浸一宿竹刀去皮毛茅山的好
枸杞二兩去蒂研碎甘州生者
黃精二兩用鮮的
細辛二兩洗淨
白术二兩極白者油黃者不用
防風二兩去蘆
人參二兩去蘆
茯苓四兩鮮嫩者
熟地四兩忌鉄器
麥門冬二兩去心
蓮蕊四兩
桑椹子四兩黑紫者
蒼耳子二兩炒揚去刺
肉蓯蓉二兩黃酒浸去鱗
沙苑白蒺藜二兩炒去刺
天麻二兩如牛角者
甘草二兩用大者炙去皮
牛膝二兩去鬚
杜仲二兩薑汁浸一宿炒去絲
當歸一兩鮮嫩者
右各味炤方擇淨稱定分兩足務要真正藥材切為咀
片装入生絹袋内用無灰高黃酒一大罈盛九斗十斗
大罈方可將藥装入罈春浸十日夏浸七日秋浸七日
冬浸十四日將藥酒每五更空心服三小鍾還卧片時
午間再服三鍾尤妙用酒忌生冷生葱生韭腥無益之
事少幹無益之物少吃白蘿蔔常忌致誠服者自有功
效若服一日歇二三日不依前法取效鮮矣夜間還服
二三次予年三十九歲服起扵六十四歲鬚髮如漆齒
落更生精神百倍耳目聰眀比前大不同矣此方不輕
係身命養生至寳仍將藥渣晒亁研末煉蜜為丸如桐
子大每服五十丸空心無灰酒下
延夀酒藥仙方一名養夀丹
專治男婦遠年近日諸虚百損五勞七傷左癱右瘓偏
正頭風口眼歪斜半身不遂語言蹇澁筋脉拘攣手足
頑麻渾身瘡疥腸風痔漏紫白癜風寒濕脚氣膀胱疝
氣十膈五噎身體羸瘦腰腿疼痛四肢無力皮膚生瘡
耳聾眼昏下部虚冷諸般淋瀝婦人經脉不調臍腹疼
痛脇背膨脹黃瘦面肌口苦舌乾嘔逆悪心飲食無味
四肢倦怠神鬼驚悸夜多盗汗時發潮熱月事或多或
少或前或後心中悶塞不通結成瘕塊時作刺痛或子
宮積冷氣毒虚敗赤白𢃄下漸成虚瘵並皆治之此藥
方互相製服其和暖香甘能追百病常服補脾養丹田
和氣血壯筋骨益精髓身體輕健眀眼目安五臓定魂
魄潤肌膚返老還童延年益夀其功不可盡述
當歸(去蘆)人參(去蘆)白茯苓(去皮)草烏(去皮)
烏藥杏仁(去皮尖)何首烏(去皮)川椒(去目)
川烏(去皮尖)五加皮肉蓯蓉(去皮尖)枸杞子
砂仁(已上各五錢淨)木香牛膝(去蘆)枳壳(去皮尖)
亁薑(火炮)虎骨(酥炙黃色)川芎香附子(炒去毛)
香白芷厚朴(薑汁浸)陳皮(去白)白术(炒)
獨活羌活麻黃(去節)官桂(去皮)
白芍藥半夏(姜汁浸)生地熟地
天麥門冬(去心)五味子防風細辛(揀淨醋酒洗去蘆)
沉香蒼术(米泔浸去皮)小茴香(鹽炒黃已上各三錢)
破故紙(酒浸微炒)核桃仁(湯浸去皮)甘草(火炙三味各一兩淨)紅棗肉
酥油(二味各半斤)白沙糖(一斤)
右將前藥用細絹袋盛之用燒酒一大罈浸藥三日放
在大鍋内用湯浸罈煮兩個時辰取起掘一坑埋三日出
火毒取出每日用酒一小鍾病在上食後服病在下空
心服飲酒畢後將藥查晒亁碾為細末用好花燒酒打
糊為丸如梧桐子大每服三十五丸空心好酒下
羅真人延夀丹
治男子五勞七傷諸虚不足隂痿氣弱無力心腎不交
精神欠爽小便頻數腰膝疼痛婦人赤白帶下起居倦
脚冷麻痺不能久立腎氣不和臍腹疼痛經水愆期無
孕嘗服此藥隂陽升降無偏充實肌膚填精補髓精神
倍長強壯筋骨悅顔色固真氣和百脉正三焦烏鬚髮
堅齒牙耳目聰眀老能輕健斯藥之效何可盡述服至
五日體自輕徤至十日精神倍爽半月之後氣力壮勇
二十四日後眼目清朗語音響亮一月之餘飲食大進
顔色紅潤步履輕徤冬月手足嘗煖此藥不熱不燥老
幼並皆可服乃仙方也慎勿輕傳
乾山藥(一兩去皮)人參(一兩去蘆)白茯苓(一兩去皮)
川牛膝(一兩酒浸)杜仲(一兩薑製去絲)龍骨(一兩)
川續斷(一兩去蘆)鹿茸(一兩)當歸(一兩酒浸洗)
山藥苖(一兩)北五味(一兩)熟地黃(一兩酒浸)
石菖蒲(一兩)楮實子(一兩去穰)破故紙(一兩炒)
麥門冬(一兩去心)遼枸杞(五錢)
如下元虚冷加鹿茸(五錢)附子(五錢)
右為極細末擇天氣晴和揀選好日以酒糊為丸如梧
桐子大每服五十丸或六七十丸淡淡鹽湯送下修合
之日須忌婦人雞犬之類日進二服亦可大有功效也
草還丹補益
夫草還丹者不用金石不加燥熱不傷五臓只係草藥
為用全在製度之妙將水火無窮之術奪丹砂燒煉之
功大壯脾胃進美飲食盖脾屬中央之土乃五臓之主
當先調養五臓俱虚百病由此而生此藥益精髓固元
陽輕腰膝安五臓通九竅令人耳目聪眀有一老人年
七十之上服此藥悅顏色烏鬚髮固齒牙夜能書細字
延年益夀乃仙家之良劑平補大有神效
蒼术四兩用酒醋米泔水鹽各浸一兩
茴香(一兩新者)破故紙(一兩酒浸一宿)川練子(一兩)
木香牛膝葫蘆芭地龍山藥
枸杞茯苓川山甲(各一兩)
右件晒乾為細末好酒糊為丸如桐子大每服三十五
丸温酒送下鹽湯亦可空心服以乾物壓之使力行百
步日進二服
草靈丹
此藥延年益夀添精補髓烏鬚髮固齒牙強筋骨壯氣
血返老還童冬月服之手心與腮面如噀血行步輕飛
七十老人誠心服餌徤若少年别有竒功不能盡述服
之一月乃見其效如要試騐拌飯與白犬食之一月變
成黑犬此其騐也老人服至十日便不夜起服藥者不
可賴此頻行房事忌黑羊肉鵓鴿桃李果子恐減藥力
保而慎之不熱不燥亦無飛走金石藥味過一月耳目
聰眀髮白再黑不可輕忽
真川椒(四兩去目炒出汗)白茯苓(二兩去皮炒)川烏(一兩去皮臍)
茴香(二兩&KR1069;炒)蒼术(四兩酒浸焙乾)甘草(二兩粉去皮炙)
熟地(三兩酒浸)山藥(二兩)
右為細末煉蜜為丸如桐子大每服三十丸至四五十
丸空心温酒下以乾物壓之
固真丹(同上方加首經一次鹿跑草一兩)
回陽無價至寳丹
用川練子(取肉二兩)川牛膝(一兩)熟地蛇床子
川山甲肉蓯蓉茯神巴戟
五味子(各一兩)乳香(三錢)鹿茸沉檀香
仙靈皮甘草(各五錢)人參(一兩)破故紙(五錢)
大茴香(一兩)澤瀉(一兩)烏藥(二兩)兔絲子(五錢)
鳳眼草(二錢)檳榔(一兩)葫蘆巴蓮心(各五錢)
右為細末煉蜜為丸如梧桐子大每服三十丸空心好
酒下治五勞七傷四肢無力下元虚冷夜夢遺精陽痿
等症
神仙紫霞杯
昔宋英宗皇帝朝暮思想懇禱祝告上蒼願祈降子忽
一日有一道者身穿草衣頭挽雙髻腰懸藥葫蘆擕一
水火籃手執龍虎首拄杖偶至玉階羣臣云這道人不
知從何入朝衝入金門奏道吾乃蓬莱到此因陛下祈
子&KR0548;切貧道聞知奏奉蟠桃延年益夀九轉紫霞杯乞
陛下允納帝曰此酒此杯是何仙術從何而至道云此
是純陽真人曾慶蟠桃會賀王母仙酒杯陛下飲服帝
曰有何益于朕道曰但令宮妃有子帝聞甚喜着光禄
寺筵宴奉賞道曰道人不用筵賞傳下酒杯法化一道
青光灼然而去帝稽首叩謝故得子之多
偈曰
蓬莱仙賜紫霞杯九轉靈丹藥更竒
萬病盡消身體健還童返老似嬰兒
用硫黃(八兩)雄黃(五錢)乳香(三錢)沒藥(三錢)
辰砂(五錢)血結(二錢)沉香(二錢)麝香(三錢)
檀香(三錢)降香(一兩)牙香(二兩)茅香(一兩)
人參(兩)附子(五錢)川烏(二兩)川芎(四兩)
當歸(五兩)肉桂(四錢)破故紙(二錢)肉蓯蓉(三兩)
黃精(八兩)白芷(三錢)枸杞(一兩)芍藥(五錢)
右㕮咀入油煎先用油一斤浸諸藥三二日熬煎藥焦
黑色濾去查再復油鍋化溶硫黃再傾出上面清油却
將鍋底硫黃傾入水盆内洗去泥土砂石仍將原油化
硫黃週而復始三次又傾出上面油存黃另傾出秤每
硫黃一兩用銅杓化開入前麝香末三分攪勻先以小
酒杯一個用紙封口緊中開一孔將化開硫黃藥傾入
酒杯内一蕩做酒杯一個如此傾做數個冷定酌酒做
法如澆嚮糖相似
沉香内補丸
能除百病補諸虚徤脾胃進飲食添精補髓延年益夀
服之年餘身輕體健婦人服之尤妙
沉香(五錢)廣木香(五錢)乳香沒藥(各三錢)
人參(五錢)母丁香(三錢)海馬(一對酥炙)石燕(一對燒紅醋浸)
鹿茸(五錢酥炙)仙靈皮(五錢酥炙)韭子(五錢)八角茴香(五錢)
木通(一兩炒)穿山甲(五錢灰炒)小茴香(一兩炒黃)甘菊花(五錢盬炒)
川練子(酒浸一宿去皮核一兩)蛇床子(一兩)白茯苓(一兩)
大附子(一個炮去皮)川椒(一兩去目)枸杞(一兩)
麝香(少許)丁香(五錢)葫蘆巴(入羊腸内酒煑一兩)
右為細末酒糊丸如梧桐子大每服三十丸空心温酒
下仍以乾物壓之忌生冷腐粉魚腥諸血四十九日又
洗藥用紫梢花松節皮硝三味煎水每日温洗之
遵生八牋卷十七
