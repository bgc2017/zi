遵生八牋卷三
明高濓撰
四時調攝牋
高子曰時之義大矣天下之事未有外時以成者也
故聖人與四時合其序而月令一書尤養生家之不
可少者余錄四時隂陽運用之機而配以五臟寒温
順逆之義因時系以方藥導引之功該日載以合宜
合忌之事不務博而信怪誕不經之條若服商陸見
地藏之寳掘富家土而禳貧者得富此類悉刪去而
不存不尚簡而棄禦災防患之術如玉經八方祛瘟
符籙坐功圖像類此竝增入而不置隨時敘以逸事
幽賞之條和其性靈悅其心志人能順時調攝神藥
頻飡勤以導引之功慎以宜忌之要無競無營與時
消息則疾病可遠夀命可延誠日用不可去身豈曰
小補云耳錄成箋曰四時調攝
春三月調攝總類
尚書大傳曰東方為春春者出也萬物之所出也淮南
子曰春為規規者所以圜萬物也規度不失萬物乃
理漢律志曰少陽東也東者動也陽氣動物於時為
春故君子當審時氣節宣調攝以衛其生
正月立春木相春分木旺立夏木休夏至木廢立秋木
死立冬木歿冬至木胎言木孕於水之中矣
歲時變嘗災害之萌也余特錄其變應於疾病者分列
於四時使遵生者懼害預防慎攝自保毋困於時變
其他水旱凶荒兵革流移余未之信也不敢錄
正月朔忌北風主人民多病忌大霧主多瘟災忌雨雹
主多瘡疥之疾忌月内發電主人民多殃七日忌風
雨主民災忌行秋令主多疫
二月忌東北雷主病西北多疫春分忌晴主病
三月朔忌風雨主多病忌行夏令主多疫
臟腑配經絡圖
一臟一腑為表裏一經一絡應隂陽
肺手太隂大腸手陽明小腸手太陽
心手少隂三焦手少陽包絡手厥隂
脾足太隂胃足陽明腎足少隂
肝足厥隂膀胱足太陽膽足少陽
人身脉運於中血氣周流不已三陽三隂之中有
陽明者為兩陽合明厥隂者為兩隂交盡也
經絡配四時圖
天時十二月人身十二經地支十二位手經絡應天
足經絡應地
寅手少陽三焦已手厥隂心
春(主生)卯手陽明大腸夏(主長)午手少隂心
辰手太陽小腸未手太隂肺
申足少陽膽亥足厥隂肝
秋(主殺)酉足陽明胃冬(主歿)子足少隂腎
戌足太陽膀胱丑足太隂脾
肝臟春旺論(膽附肝下)
肝屬木為青帝卦屬震神形青龍象如懸匏肝者榦也
狀如枝榦居在下少近心左三葉右四葉色如縞映紺
肝為心母為腎子肝中有三神名曰爽靈胎光幽精也
夜卧及平旦扣齒三十六通呼肝神名使神清氣爽目
為之宫左目為甲右目為乙男子至六十肝氣衰肝葉
薄膽漸減目即昏昏然在形為觔肝脉合於木魂之藏
也於液為淚腎邪入肝故多淚六府膽為肝之府膽與
肝合也故肝氣通則分五色肝實則目黃赤肝合於脉
其榮爪也肝之合也觔緩脈而不自持者肝先死也目
為甲乙辰為寅卯音屬角味酸其嗅臊羶心邪入肝則
惡羶肝之外應東岳上通歲星之精春三月嘗存歲星
青氣入於肝故肝虚者觔急也皮枯者肝熱也肌肉班
點者肝風也人之色青者肝盛也人好食酸味者肝不
足也人之髮枯者肝傷也人之手足多汗者肝方無病
肺邪入肝則多笑治肝病當用呼為瀉吸為補其氣仁
好行仁惠傷憫之情故聞悲則淚出也故春三月木王
天地氣生欲安其神者當澤及羣芻恩沾庶類無竭川
澤毋漉陂塘毋傷萌芽好生勿殺以合太清以合天地
生育之氣夜卧早起以合乎道若逆之則毛骨不榮金
木相尅而諸病生矣
相肝臟病法
肝熱者左頰赤肝病者目奪而脇下痛引小腹令人喜
怒肝虛則恐如人將捕之實則怒虚則寒寒則隂氣壯
夢見山林肝氣逆則頭痛脇痛耳聾頰腫肝病欲散急
食辛以散之用酸以補之當避風肝惡風也肝病臍左
有動氣按之牢若痛支滿淋溲大小便難好轉筋肝有
病則昏昏好睡眼生膜視物不明飛蠅上下肝肉振睛
或生暈映冷淚兩角赤痒當服升麻散(方見玉經八方後)
修養肝臟法
以春三月朔旦東面平坐叩齒三通閉氣九息吸震宫
青氣入口九吞之以補肝虚受損以享青龍之榮
六氣治肝法(秘訣曰嘘以治肝要兩目睜開為之口吐鼻取不使耳聞)
治肝臟用嘘法以鼻漸漸引長氣以口嘘之肝病用大
嘘三十遍以目睁起以出肝邪氣去肝家邪熱亦去四
肢壯熱眼昏胬肉赤紅風痒等症數嘘之綿綿相次不
絶為妙疾平即止不可過多為之則損肝氣病止又恐
肝虚當以嘘字作吸氣之聲以補之使肝不虚而他臟
之邪不得以入也大凡六字之訣不可太重恐損真氣
人能常令心志内守不為怒動而生喜悅則肝病不生
故春三月木旺天地氣生萬物榮茂欲安其神者當止
殺傷則合乎太清以順天地發生之氣夜卧早起以合
養生之道
黃帝製春季所服竒方
黃帝曰春三月服何藥岐伯曰男子有患五勞七傷隂
囊消縮囊下生瘡腰背疼痛不得俛仰筋脈&KR0146;冷或時
熱癢或時浮腫難以行步因風淚出遠視茫然咳逆上
充身體痿黃氣脹臍痛膀胱攣急小便出血莖管隂子
疼痛或淋瀝赤黃汚衣或夢寐多驚口乾舌強皆犯七
傷此藥主之
茯苓(五錢食不消加一錢)菖蒲(五錢患耳加一錢)
括蔞(四錢熱渴加五錢)牛膝(五錢腰痛加一錢)
山茱萸(五錢身痒加一錢)&KR0693;絲子(五錢隂痿加一錢)
巴戟天(四錢隂痿加五分)細辛(四錢視茫加五分)
續斷(五錢有瘡加一錢)防風(五錢風邪加一錢)
山藥(五錢隂濕痒加一錢)天雄(三錢風痒加五分)
蛇床子(四錢炁促加五分)栢子仁(五錢氣力不足加一錢)
遠志(五錢驚悸加一錢)石斛(五錢身皮痛加一錢)
杜仲(五錢腸痛加一錢)蓯蓉(四錢隂萎加一錢)
右一十八味各依法製度搗為細末煉蜜為丸如蠶
荳大每服三丸加至五七丸三飡食前服之服至一
月百病消滅體氣平復神妙無比
肝臟導引法(正二月三月行之)
治肝以兩手相重按肩上徐徐緩綟身左右各三遍又
可正坐兩手相乂飜覆向胸三五遍此能去肝家積聚
風邪毒氣不令病作一春早暮須念念為之不可懈惰
使一曝十寒方有成效
春季攝生消息論
春三月此謂發陳天地俱生萬物以榮夜卧早起廣步
於庭披髮緩行以使志生生而勿殺與而勿奪賞而勿
罰此養氣之應養生之道也逆之則傷肝肝木味酸木
能勝土土屬脾主甘當春之時食味宜减酸益甘以養
脾氣春陽初升萬物發萌正二月間乍寒乍熱高年之
人多有宿疾春氣所攻則精神昏倦宿病發動又兼去
冬以來擁爐薰衣啗炙炊&KR1020;成積至春因而發泄致體
熱頭昏壅隔涎嗽四肢倦怠腰脚無力皆冬所蓄之疾
嘗當體候若稍覺發時不可便行疎利之藥恐傷臟腑
别生餘疾惟用消風和氣凉膈化痰之劑或選食治方
中性稍凉利飲食調停以治自然通暢若無疾狀不可
吃藥春日融和當眺園林亭閣虚厰之處用攄滯懷以
暢生炁不可兀坐以生他鬱飲酒不可過多人家自造
米麫團餅多傷脾胃最難消化老人切不可以飢腹多
食以快一時之口致生不測天氣寒暄不一不可頓去
綿衣老人氣弱骨疎體怯風冷易傷腠裏時備夾衣遇
煖易之一重漸減一重不可暴去
劉處士云春來之病多自冬至後夜半一陽生陽炁吐
隂氣納心膈宿熱與陽炁相衝兩虎相逢狹道必鬭矣
至於春夏之交遂使傷寒虛熱時行之患良由冬月焙
火食炙心膈宿痰流入四肢之故也當服袪痰之藥以
導之使不為疾不可令背寒寒即傷肺令鼻塞咳嗽身
覺熱甚少去上衣稍冷莫強忍即便加服肺俞五臟之
表胃俞經絡之長二處不可失寒熱之節諺云避風如
避箭避色如避亂加减逐時衣少飡申後飯是也
春三月六炁十八候皆正發生之令毋覆巢殺毋破卵
毋伐林木
千金方云春七十二日省酸增甘以養脾氣
金匱要略云春不可食肝為肝旺時以死氣入肝傷魂也
養生論曰春三月每朝梳頭一二百下至夜卧時用熱
湯下鹽一撮洗膝下至足方卧以洩風毒脚氣勿令壅
塞
雲笈七籖曰春正二月宜夜卧早起三月宜早卧早起
又曰春三月卧宜頭向東方乘生氣也
春氣温宜食麥以凉之不可一於温也禁吃熱物併焙
衣服
參贊曰春傷於風夏必飱泄
千金異方曰春甲乙日忌夫婦容止
又曰春夏之交隂雨卑濕或飲湯水過多令患風濕自
汗體重轉側不能小便不利作他治必不救惟服五苓
散效甚
春三二月勿食小蒜百草心芽肝病宜食麻子荳李子
禁辛辣
三春合用藥方
細辛散
老人春時多昏倦當服明目和脾除風氣去痰涎(男女)
(通用)
細辛(一錢去土)川芎(一錢)甘草(炙五分)
作一服水煎六分熱呷可嘗服
菊花散
老人春時熱毒風氣上攻頸項頭痛面腫及風熱眼
澁宜服
甘菊花前胡旋復花芍藥玄參防風
(各一兩)
共為末臨睡酒調二三錢送下不能酒以米湯送下
惺惺散
春時頭目不利昏昏如醉頭疼腰痛有似傷寒
宜服惺惺散
桔梗(一兩)細辛(五錢)人參(五錢)茯苓(一兩)瓜蔞仁(五錢)白术(土炒一兩)
共為末煉蜜為丸如彈子大每服一丸温湯化下
神效散
老人春時多偏正頭風
旋復花(一兩焙)白僵蠶(微炒去絲六錢)石膏(五分)
用葱搗同藥末杵為丸桐子大每用葱茶湯下二丸
即效
墜痰飲子
治老人春時胸膈不利或時煩悶
半夏(山東出者用白湯洗淋十餘次為末)生薑(一大塊如指二節)棗子
用半夏末二錢入薑棗用水二鐘煎至七分臨卧去
薑棗服
延年散
治老人春時宜服進食順氣
廣陳皮(四兩浸洗去裏白衣)甘草(二兩為末)鹽(二兩半炒燥)
右三味先用熱湯洗去苦水五六遍微焙次將甘草
末并鹽蘸上兩面焙乾細嚼三二片以通滯炁
黃茋散
治老人春時諸般眼疾發動兼治口鼻生瘡
黃茋(一兩)川芎(一兩)防風(一兩)甘草(五錢)白蒺藜(一錢炒去刺尖一兩)甘
菊花(五分)
共為末每服二錢空心早服米湯飲下日午臨睡三
時服之暴赤風毒昏澁痛痒並皆治之外障久服方
退忌房室火毒之物患眼切忌針烙出血大損眼目
黍粘湯
治老人春時胸膈不快痰湧炁噎咽喉諸疾
黍粘子(三兩炒香為末)甘草(半兩炙)
共為細末每服一錢食後臨卧服
太上肘後玉經八方
雲笈七籖曰昔巢居士事東海青童君苦心屈節奉師
溽暑沍寒無懈無怠僅二十年乃口授八方使八節
制服以應八卦若人未能跨鶴騰霄優游于乾坤之
内守顥然之氣容色不改夀滿百年須服此藥神仙
秘妙不可輕泄能久服必登上仙
艮卦東北王君河車方
紫河車一具(首生併壯盛胞衣是也挑血筋洗數十遍仍以酒洗隂乾煮)
生地八兩(補髓血)牛膝四兩(主腰膝)
五味三兩(主五臟)覆盆子四兩(主隂不足)
巴戟二兩(欲多世事加一兩女人不用)訶黎勒三兩(主胸中炁)
鼓子花二兩(膩筋骨)苦躭二兩(治諸毒藥)
澤瀉三兩(補男女人虚)甘菊花三兩(去筋風)
菖蒲三兩(益精神)乾渗三兩(去肌肉五臟風炒黃用)
栢子仁三兩(添精用仁)白茯苓三兩(安神)
黃精二兩(補脾胃)蓯蓉二兩(助下元女人不用)
石斛二兩(壯筋骨)遠志二兩(益心力不忌)
杏仁四兩(炒黃去皮尖去惡血氣)苣勝子四兩(延年駐形)
一方有雲英石三兩(縮陽余曰不必加此)
右二十二味共搗為末和蜜如桐子大酒下或鹽湯
下服三料顔如處子昔王仙君傳與蘇林子立盟㰱
血不爾違太上之科
震卦正東青精先生橓米飯方
白粱米一石南燭汁浸九蒸九曝乾可有三斗已上
每日服一匙飯過一月後服半匙兩月後服三分之
一盡一劑則風寒不能侵鬚髮如青絲顔如冰玉若
人服之役使六丁天兵侍衛
攝生圖方
肝有病即目赤眼中生胬肉暈膜視物不明宜服升麻
子散
升麻黃芩(各八分)山梔(七分)黃連(七分)决明子車前子
(各一錢)乾薑(七分)龍膽草充蔚子(各五分)
共為末空心服二三錢白湯下
一方加苦瓠(五分)去黃連龍膽草
正月事宜
周天玉衡六問曰大寒後十五日斗指艮為立春立始建
也春氣始至故為之立也後又十五日斗指寅為雨水雨水
中炁也言雪散為水矣律太簇簇者凑也言萬物凑地
而出隨陽而生也晉樂志曰正月建寅寅者津也謂生
物之津途也玉燭寳典以正月為端月曰孟陽曰獻歲
歲朝一日為雞二日為犬三日為豕四日為羊五日為
牛六日為馬七日為人八日為穀是日日色晴明温煖
則本事蕃息安泰若值風雨隂寒氣象慘烈則疾病衰
滅以各日驗之若人值否思預防以攝生
靈寳曰是月天道南行作事出行俱向南吉是月一日
修續命齋勿殺生初七日是三會日宜修延神齋吉
元日五更以紅棗祭五瘟畢合家食之吉
山海經曰畫桃符以厭鬼
荆楚歲時記曰元日服桃仁湯為五行之精可以伏百
邪
月令圖經曰元日日未出時朱書百病符懸戶上符在
五月中
荆楚記元日掛雞於門庭百神畏之
靈心秘要曰元日取鵲巢燒灰著于厠以避兵撒門裏
以避(闕)
四時纂要曰是月四日寅日宜拔白子日宜拔白三十
日服井花水令鬚髮不白
肘後方曰正月上寅日取女青草末三合縫囊盛掛帳
中能辟瘟疫(女青即雀瓢也)
玉燭寳典曰元日作膏粥以祀門戶
瑣碎錄打春牛時拾牛身土泥撒簷下不生蜒蚰
荆楚記曰正月未日以蘆苣火照井中厠中百鬼皆走
正月元旦迎祀竈神釘桃符上書一聻字掛鍾馗以辟
一年之祟家長率長幼拜天地萬神詣本境土地五
穀之神以祈一年之福或誦經咒完畢方禮拜新年
寅時飲屠蘇酒馬齒莧以祛一年不正之氣
屠蘇酒方
大黃(一錢)桔梗川椒(各一錢五分)桂心(一錢八分)烏頭(六分炮)白
术(一錢八分)茱萸(一錢二分)防風(一兩)
以縫囊盛之懸井中至元日寅時取起以酒煎四五
沸飲二三杯自幼小飲起
洛陽人家正月元日造絲雞蠟燕粉茘枝十五日造火
鵝兒食玉梁糕
長安風俗元日以後遞以酒食相邀為之傳坐
立春後庚子日宜温蔓菁汁合家並服不拘多少可除
瘟疫
元日五更時點火把照果木樹則無蟲生以斧敲打各
樹身則結實
居家必用曰是月將三年桃樹身上尖刀畫破樹皮直
長五七寸比他樹結子更多恐皮緊不長
是月上辰日塞鼠穴可驅鼠
五行書曰元日用麻子七粒赤荳七粒撒井中辟瘟疫
又云吞赤小荳七粒服椒酒一杯吉
歲時雜記曰元日燒蒼术服蒼术湯吉
崔寔月令曰元日進椒酒是玉衡星之精服之令人身
輕
家塾事親曰元日取小便洗液氣大效
珠囊隱訣曰元日煎五香湯沐浴令人至老鬚黑註曰
乃青木香也因其一株五根一莖五花一枝五葉一
莖五節故云又以五香煎之方具于後
元日四更時取葫蘆藤煎湯浴小兒終身不出痘瘡其
藤須在八九月收藏又云在除夕葫蘆煎湯亦可
其月宜加綿襪以煖足則無病
元日天倉開日宜學道坐圜戊辰日宜煉丹藥
又一方云五香湯法用蘭香荆芥頭苓苓香白檀木香
等分㕮咀煮湯沐浴辟除不祥可降神靈并治頭風
如無蘭香以甘松代之此又一說也
雲笈七籖曰以立春日清晨煮白芷桃皮青木香三湯
沐浴吉
千金月令曰是月宜食粥有三方一曰地黃粥以補虚
取地黃搗汁候粥半熟以下汁復用綿包花椒五十
粒生薑一片同煮粥熟去綿包再下熟羊腎一具碎
切成條如韮葉大少加鹽食之二曰防風粥以去四
肢風取防風一大分煎湯煮粥三曰紫蘇粥取紫蘇
炒微黃香煎取汁作粥
雲笈七籖曰正月十日沐浴令人齒堅寅日燒白髮吉
述見曰是月每早梳頭一二百梳甚益
玄樞經曰春水未泮衣欲上薄下厚養陽收隂長生之
術也太薄則傷寒
道藏經曰欲滅尸蟲春正上甲乙日視歲星所在焚香
朝朝禮拜誠心祝曰臣願東方明星君扶我魂接我
魄使我夀命綿長如松栢願臣身中三尸九蟲盡消
滅頻頻行之吉
四時纂要曰初七日為上會日可設齋醮大吉
清異錄云咸通俗元日佩紅絹囊内装人参豆大嵌木
香一二釐時服日高方止號迎年珮
正月事忌
正月日時不宜用寅犯月建百事不利
是月初七日二十一日不可交易裁衣
是月初婚忌空牀招不祥不得已者以薰籠置牀以厭
之
梅師方曰元日勿食梨以避離字之義勿食鯽魚頭中
有蟲
千金方曰是月食虎豹貍肉令人傷神損夀
又曰不得食生葱蓼子令人面上起遊風勿食蟄藏不
時之物
本草是月勿食鼠殘傷物令人生瘻
心鏡曰是月節五辛以避厲氣五辛蒜葱韮薤薑是也
勿食貍豹等肉
攝生論曰八日宜沐浴其日不宜遠行
楊公忌曰十三日不宜問疾
正月元日天臘日十五日為上元二日戒夫婦入房
正月修養法
孟春之月天地俱生謂之發陽天地資始萬物化生生
而勿殺與而勿奪君子固密毋泄真氣卦值泰生氣
在子坐卧當向北方
孫真人攝生論曰正月腎氣受病肺藏炁微宜减鹹酸
增辛辣味助腎補肺安養胃炁勿冐冰凍勿太温煖
早起夜卧以緩形神
内丹秘要曰陽出于地喻身中三陽上升當急駕河車
搬回鼎内
活人心書曰肝主龍兮位號心病來自覺好酸辛眼中
赤色時多淚嘘之病去效如神
靈劔子導引春孟月一勢以兩手掩口取熱氣津潤摩
面上下三五十遍令極熱食後為之令人華彩光澤
不皺行之三年色如少艾兼明目散諸故疾從肝臟
中肩背行後須引吸震方生炁以補肝臟行入下元
凢行導引之法皆閉氣為之勿得開口以招外邪入
于肝臟
二月事宜
孝經緯曰雨水後十五日斗指甲為驚蟄蟄者蟄蟲震
起而出也後十五日斗指卯為春分分者半也當九十
日之半故是春之分夏冬不言分者天地間二炁而已
矣陽生子極於午即其中分也春為陽中律夾鍾言萬
物孚甲鍾類而出也晉樂志曰二月建卯卯者茂也言
陽生而滋茂也纂要曰二月為仲陽曰令月此正女夷
司和少皥馭節之時也
玄樞經曰天道西南行作事出行宜向西南吉不宜用
卯日犯月建不吉
是月取道中土泥門戶壁官符上壬日取土泥屋四角
宜蠶事
吕公忌曰是月令幼小兒女早起避社神免至小兒(闕)
黃
是月採升麻治頭疼并解諸毒採獨活治賊風百節中
風無久新(闕)
四時纂要曰二月初八日十四日(闕)白鬚髮
千金方曰是月宜食韮能益人心
纂要曰是月(闕)花隂乾為末戊子和井花水
服方寸(闕)療婦人無子兼美容顔
千金月令曰驚蟄日取石灰糁門限外可絶蟲蟻
吕公忌曰社日令男女輟業一日否則令人不聰
千金月令曰二月二日取枸杞煎湯晚沐令人光澤不
病不老
雲笈七籖曰社日飲酒一杯能治聾疾杜詩為寄治聾
酒一杯
月令曰春分後宜服神曲散其方用蒼术桔梗各二兩
附子一兩茯苓一兩炮細辛一兩共篩為散紅絹囊
盛之主人背帶一家無病若染時疫者取囊中之藥
一錢新汲水調服取汗即愈
二月已後當多服祛痰之藥風勞之疾每起於痰人能
先令痰有疎導則病可庶幾
是月上丙日宜洗頭髮愈疾效上卯沐浴去百病
是月二十五天倉開日宜坐圜人山修道
雲笈七籖曰二月八日沐浴令人輕健初六日亦同
玄樞經曰是月上卯日洗髮愈疾
玄樞經曰是月初八日乃佛生日也周建子以子月為
歲首是以十一月為正月也莊王九年四月初八日
釋迦生以子至卯月是今二月也二月八日為佛生
辰無疑今不知者不考歲首建支遂以四月為成規
何其謬歟
靈寳曰是月八日宜修芳春齋
五日修太上慶生齋
洛陽記寒食日粧萬花輿煮楊花粥
二月忌忌
千金月令曰二月三日不可晝眠
白雲忌曰二月九日不可食魚鼈仙家大忌
雲笈七籖曰二月十四日忌水陸遠行
又曰是月勿食黃花菜交陳葅發痼痰動宿氣勿食大
蒜令人氣壅關膈不通勿食雞子滯氣勿食小蒜傷
人志勿食兔肉狐狢肉令人神魂不安兔死眼合者
勿食傷人兔子勿與生薑同食成霍亂
養生論曰是月行途勿飲隂地流泉令人發瘧瘴又令
脚軟
是月勿食生冷可衣夾衣
是月雷發聲戒夫婦容止
是月初四十六不宜交易裁衣
玄樞經曰毋竭川澤毋焚山林勿任刑勿殺傷
楊公忌十一日不宜問疾
二月修養法
仲春之月號厭於日當和其志平其心勿極寒勿太熱
安静神氣效法生成卦大壯言陽壯過中也生氣在
丑卧養宜向東北
孫真人攝養論曰二月腎氣微肝正旺宜戒酸增辛助
腎補肝宜静膈去痰水小泄皮膚微汗以散玄冬藴
伏之氣
靈劍子空功一勢正坐兩手相乂爭力為之治肝中風
以乂手掩項後使面仰視使項與手争力去熱毒肩
痛目視不明積風不散元和心氣棼之令出散調冲
和之氣補肝下氣海添内珠爾
又一勢以兩手相重按䏶拔去左右極力去腰腎風毒
之氣及胸膈兼能明目
内丹秘要曰仲春之月隂佐陽炁聚物而出喻身中陽
火方半氣候勻停
法天生意云二月初時宜灸脚三里絶骨對穴各七壯
以泄毒氣夏來無脚炁冲心之病
春分宜採雲母石煉之用礬石或百草上露水或五月
茅屋滴下簷水俱可煉久服延年
濟世仁術云庚子辛丑日採石膽治風痰最快
三月事宜
孝經緯曰春分後十五日斗指乙為清明萬物至此皆
潔齊而清明矣後十五日斗指辰為榖雨言雨生百榖
物生清淨明潔也律姑洗姑者故也洗者鮮也言萬物
去故而從新莫不鮮明之謂也樂志曰三月建辰辰者
震也言時物動長也纂要曰三月為蠶月為末春
玄樞經曰是月天道北行作事出行宜向北方吉
千金月令曰三月採艾為人以掛戶上備一歲之災
四時纂要曰是月三日取桃花片收之至七月七日取
烏雞血和塗面及身光白如玉
是月二日收桃葉晒乾搗末井花水服一錢治心痛
歲時記曰上巳日取黍麫和菜作羹以壓時炁
月令圖經上巳日可採艾并蔓菁花以療黃病
瑣碎錄曰三月三日取薺菜花鋪竈上及坐卧處可辟
蟲蟻
又曰是日取苦楝花無花即葉於卧席下可辟蚤虱
是月採桃花未開蕊隂乾與桑椹子和臘月猪油塗秃
瘡神效
瑣碎錄曰是月羊糞燒灰存性和輕粉麻油可搽惡瘡
清明日日未出時採薺菜花候乾作燈杖可辟蚊蛾
清明日三更以稻草縳花樹上不生刺毛蟲
是月初三日或戊辰日收薺菜花桐花芥菜藏毛羽衣
服内不蛀
濟世仁術曰三月三日雞鳴時以隔宿炊冷湯洗澆瓶
口及鍋竈飯籮一應厨物則無百蟲遊走為害
山居四要曰清明前二日收螺螄浸水至清明日以螺
水灑牆壁等處可絶蜒蚰
濟世仁術曰三月辰日以絹袋盛麫掛當風處中暑者
以水調服
法天生意曰三月三日採桃花浸酒飲之除百病益顔
色
又曰清明前一日採大蓼晒乾能治炁痢用米飲調服
一錢效
濟世仁術曰寒食日水浸糯米一二升逐日换水至小
滿漉起晒乾炒黃水調塗治跌打損傷及惡瘡神效
三月三日採夏枯草煎汁熬膏每日熱酒調吃三服治
遠年損傷手足瘀血遇天隂作痛七日可痊更治産
婦諸血病症
三月三日取羊齒燒灰治小兒羊癎寒熱
萬花谷曰初三日取枸杞煎湯沐浴令人光澤不老
是月二十日天倉開日宜入山修道
二十七日沐浴令人神氣清爽
本草曰是月上寅採甘菊苗名玉英六月上寅日採梗
名容成九月上寅採花名金精十二月上寅採根名
長生收四味為末用成日煉蜜丸如桐子大每服一
錢一日三服百日身輕潤澤一年髮白再黑二年齒
落更生三年返老還童
齊人月令曰採何首烏赤白各半米泔水浸一宿同黑
豆飯鍋上蒸熟晒乾去荳爲末或加茯苓三分之一
煉蜜為丸酒下一二錢百日後百病皆除長年益夀
多子忌食猪肉魚鼈蘿蔔何首烏内有生如鳥獸并
山石形象極大者乃珍品也服之成仙
三月四月中採山谷内新長栢葉松針或花蕊長三四
寸枝隂乾細搗為末煉蜜為丸如小荳大嘗用月之
朔朢清晨燒香東向持藥八十一丸咒曰神仙真藥
體全自然服藥入腹益夀延年鹽湯或酒下服訖忌
食五辛若要長肌肉加大麻巨勝要心力壯徤加人
參茯苓用七月七日露水和丸尤佳
雲笈七籖曰三月六日沐浴令人無厄
齊人月令曰是月上辰日採枸杞子四月上巳日服之
松花酒取糯米淘極淨每米一斗以神麯五兩和勻
取松花一升細碎蒸之絹袋盛以酒一升浸五日即
堪服任意服之
千金方是月入大山背隂不見日月松脂採鍊而餌之
百日耐寒暑補益五臟
雲笈七籖曰商陸如人形者殺伏尸去面黯黑益智不
忘男女五勞七傷婦人産中諸病右用麫十二斤米
三斗加天門冬末釀酒浸商陸六日齋戒服之顔色
充滿尸蟲俱殺耳目聰明令人不老通神
三月上巳宜往水邊飲酒燕樂以辟不祥修禊事也清
明一日取榆柳作薪煮食名曰换新火以取一年之利
真誥曰是月十一日拔白十三日拔白永不生出初一
初十日拔白生黑
是月取百合根晒乾搗為麫服能益人取山藥去黑皮
焙晒作麫食大補虚弱健脾開胃
靈寳經曰是月三日修盪邪齋
是月初六初七廿七日沐浴令人神爽無厄
荆楚記曰三月三日四民踏百草時有鬭百草之戲亦
祖此耳
洛陽上巳日婦人以薺花點油祝之灑入水中若成龍
鳳花卉狀者則吉謂之油花卜
酉陽雜爼曰三月心星見辰出火禁烟插柳謂&KR0008;此耳
寒食有内傷之虞故令人作鞦韆蹴踘之戲以動盪之
養生仁術曰榖雨日採茶炒藏能治痰嗽及療百病
居家必用曰三月三日取鼠耳汁蜜和為粉謂之龍舌
拌以壓時氣即茅香草俗呼為鼠耳草可染褐色
萬花谷云春盡採松花和白糖或蜜作餅不惟香味清
甘自有所益于人
三月事忌
季春之月不宜用夘日卯時作事犯月建不吉
雲笈七籖曰是月勿久處濕地必招邪毒勿大汗勿裸
露三光下以招不祥勿發汗以養臟炁勿食陳葅令
人發瘡毒熱病勿食驢馬肉勿食獐鹿肉令人神魂
不安勿食韮
月令忌曰勿食血并脾季月上旺在脾恐死炁投入故耳
百一歌曰勿食魚鼈令人飲食不化神魂恍惚發宿疾
本草曰勿食生葵勿食羊脯三月以後有蟲如馬尾毒
能殺人
風土記是月十六日廿七日忌遠行水陸不吉初一十
六日忌裁衣交易
千金方三月辰寅日勿食魚凶
雲笈七籖曰是月五日忌見一切生血宜齋戒
孫真人曰是月勿殺生以順天道勿食百草心黃花菜
千金方曰勿食鳥獸五臟勿食小蒜勿飲深泉
雲笈七籖曰三月八日勿食芹菜恐病蛟龍漁面青黃
肚脹大如姙服糖水吐出愈
楊公忌初九日不宜問疾
法天生意云勿食雞子終身昏亂
又云勿食大蒜亦不可嘗食奪炁力損心力
三月修養法
季春之月萬物發陳天地俱生陽熾隂伏宜卧早起早
以養臟炁時肝臟炁伏心當向旺宜益肝補腎以順
其時卦值夬次者陽决隂也决而能和之意生炁在
寅坐卧宜向東北方
孫真人曰腎炁以息心炁漸臨木炁正旺宜減甘增辛
補精益炁慎避西風宜懶散形骸便宜安泰以順天時
靈劔子曰補脾坐功一勢左右作開弓勢去胸脇膈結
聚風炁脾臟諸炁去來用力為之凡一十四遍閉口
使心隨炁到以散之
膽腑附肝總論
膽者金之精水之氣其色青附肝短葉下膽者敢也言
人果敢重三兩三銖為肝之腑若據膽當不在五藏之
數歸於六腑因膽亦受水氣與坎同道又不可同六腑
故别立膽臟人之勇敢發於膽也合於膀胱亦主毛髮
黃庭經曰主諸氣力攝虎兵外應眼瞳鼻柱間腦髮相
扶與俱鮮故膽部與五臟相類也且膽寄于坎宫使人
慕善知邪絶奸止佞敢行直道膽主千金金主殺故多
動殺之炁然而見殺則悲故人悲者金生于水是以目
有淚也心主火膽主水火得水而滅故膽大者心不驚
水盛火煎故膽虚者心嘗懼隂陽交争水勝于火目有
淚也淚出于膽發于肝膽水主目瞳受肝木之精二合
男子五十目暗腎氣衰膽水少耳可補腎長于肝欲安
其神當息忿争行仁義道德以全其生也膽合于膀胱
主于毛髮髮枯者膽竭也爪乾者膽虧也髮燥毛焦者
有風也好食苦味者膽不足也顔色光白者兼青色者
膽無病也
修養膽臟法
當以冬三月端居静思北吸玄宫之黑炁入口三吞之
以補嘻之損用益膽之津
相膽病法
膽之有病大率口苦嘔酸涎心中驚恐若人捕之者膽
實精神不守卧起無定虚則傷寒寒則畏恐頭眩虚
弱爪髮皆枯目中出淚膀胱連腰小腹作痛膽與肝
合道膽有藥治與肝臟同方
膽腑導引法
可正坐合兩脚掌昂頭以兩手挽脚腕起搖動為之三
五度亦可大坐以兩手拓地舉身努力腰脊三五度
能去膽家風毒邪炁
治膽腑吐納用嘻法
膽病以嘻出以吸補之法當側卧以鼻漸引長氣嘻之
即以嘻字作微聲同氣出之也去膽病除隂臟一切
隂乾盜汗面無顔色小腸膨脹臍下冷痛口乾舌澁
數嘻之乃愈
春時逸事
探春鬭花
天寳中長安士女春時鬭花以竒多者為勝皆以千金
市花植于中庭為探春之燕
移春檻
開元人家春時移各花植檻中下設輪脚挽以綵絙所
至牽以自隨
繫煎餅
江東風俗於正月二十日為天穿日以紅絲線繫煎餅
置屋上為之補天漏故李詩一枚煎餅補天穿
食生菜
晉於立春日以蘿菔芹芽為菜盤相饋唐立春日春餅
生菜號春盤故蘇詩青蒿黃韭試春盤
戴春燕
荆楚立春日剪綵為燕以戴之故歐陽詩共喜釵頭燕
已來又王沂公帖云綵燕迎春入鬢飛
貼宜春字
立春日門庭楣上寫宜春二字貼之王詩云寳字貼宜春
五辛盤
立春日作五辛盤以黃柑釀酒謂之洞庭春色故蘇詞
云辛盤青韭臘酒是黃柑
爆竹驚鬼
西方深山中有人長尺餘喜犯人則病寒熱名曰山臊
以竹著火作熚爆聲山臊驚遁
飲椒柏酒
月令云元日進椒柏酒椒是玉衡星精柏是仙藥二物
釀酒是早自幼起進長
桃符畫神
黃帝時有神荼鬱壘二神于朔山東鬼門桃樹下執無
道之鬼縳以葦索以飼虎故肖其形于桃板上置之門
戶間也
畫雞貼戶
元日畫雞貼門戶上繫葦索插于桃符兩傍百鬼畏之
畫鍾馗
唐有虚耗小鬼空中竊取人物終南山進士鍾馗能捉
之以刳其目劈而啗之故當正月圖之以厭鬼
除窮鬼
文公云正月乙丑晦主人使奴結柳作車縳草為船載
糗與糧一二揖窮鬼而送之
造綵勝
劉臻妻陳氏嘗於人日作人勝剪綵或縷金為之
七種菜羹
荆土人日採七種菜作羹湯以食之
造麫蠒
上元日造麫蠒以官位帖子置其中熟而食之以得高
下相勝為戲笑
天街觀燈
武林舊事自正月十三日起至十七日止滿城大小人
戶跨街以竹為棚懸挂彩燈煇煌映月燦爛搖星鼓吹
烟火達旦不絶
踏歌聲調
唐觀燈士人作踏歌唱之歌調入雲歌曰長安少女踏
春陽無處春陽不斷腸舞袖弓腰渾忘却蛾眉空帶九
秋霜之類
送社飯
春社日以諸肉雜調和鋪飯上謂之社飯秋社以社糕
社酒相遺婦女歸外家即外舅姨皆以新葫蘆兒贈之
俗云宜良外甥
孤山看梅
孤山林逋故宅也有梅三百六十株有陳朝檜樹人競
賞之
斷橋踏雪
西湖十景中有斷橋殘雪一景自斷橋一徑至孤山下
殘雪滿堤恍若萬丈玉虹跨截湖面真竒觀也高雅者
策蹇行吟以賞之
蘇堤觀柳
花柳撩人鵝黃鴨綠一月二色長行萬枝烟靄霏霏掩
映衣袂有素心者携壺獨往
清明祭掃
武林舊事清明前後十日城中士女豔粧穠飾金翠琛
縭接踵聯肩翻翻遊賞畫船簫鼓終日不絶
祓除
鄭俗三月上已於溱洧水濱招魂續魄秉蘭草祓除不
祥漢時季春上巳官及百姓皆禊於東流水上
曲水流觴
周公成洛邑因流水以泛酒故詩云羽觴流波秦昭王
置酒河曲見金人奉水心之劍曰令君制有諸夏因立
此為曲水
踏青鞋履
三月三日上踏青鞋履
杏酪棗糕
寒食日煮粳米及麥為酪搗杏仁煮作粥以麫裹棗蒸
食為之棗糕
青精飯
用楊桐葉并細葉冬青葉遇寒食採其葉染飯色青而
有光食之資陽氣道家謂之青精乾食飯今俗以夾麥
青草搗汁和糯米作青粉團烏桕葉染烏飯作糕是此
遺意
駐馬飲
長安俠少春時結伴各騎矮馬飾以錦韀金絡並轡而
行往來有花樹傍僕從執酒隨之遇好色則駐馬而飲
取紅花
北齊崔林義之女春日以桃花貼於面咒曰取紅花取
白雪與兒洗面作光悅取白雪取紅花與兒洗面作光
華取雪白取花紅與兒洗面作儀容
&KR1149;花獅
曲江貴家遊賞剪百花&KR1149;成獅子形互相送遺獅上有
小連環以蜀錦流蘇牽之唱曰春光且莫去留與醉人看
護花鈴
天寳間貴家園林紐紅絲為繩綴金鈴于上有烏鵲至
則掣鈴以驚之
括香
唐宫中花開時以重頂帳蒙蔽欄檻上以閉其香謂之
括香
吞花卧酒
春錄曰握月擔風且留後日吞花卧酒不可過時
紅餤雙
春遊之家以油脂米粉作紅餤竿上成雙挂桃雜于馬前
釀梨花
杭州俗釀趁梨花時熟號曰梨花春
錦帶羹
花有錦帶名者初生葉柔脆可食採以作羹杜詩云滑
憶雕胡飯香聞錦帶羹
憐草色望杏花
長慶集云誰開湖寺西南路草綠裙腰一帶斜勸農詔
曰望杏敦耕瞻蒲勸穡
占草驗歲
師曠曰薺光生歲甘葶藶先生歲苦藕先生歲雨蒺藜
先生歲旱蓬草先生歲欲流水藻先生歲欲惡艾葉先
生歲欲病皆以正月占之
占雨霧
正月朔雨(闕)人食一升二日雨人食二升以次而升
五日雨大熟五日有霧傷榖傷民元日霧歲必饑
折松索葦
歲首祝椒酒而飲之又折松枝男七女二亦同此義懸
葦索于戶上插符其傍百鬼畏之
登山眺
正月人日當登山眺遠李充詩曰命駕升西山寓目眺
原疇
泛粥祠膏
張成見一婦人立宅東南謂成曰正月十五君宜作白
粥泛膏于上以祀我當令君蠶宜百倍後果然
花蓋葉幄
夏侯湛曰春可樂兮綴雜花以為蓋謝萬賦云冪豐葉
而為幄
花褥草裀
花落為褥翠草成裀醉眠春日其樂不淺
浴沂禊洛
春服既成童子冠者浴乎沂風乎舞雩蔡伯喈禊文洋
洋暮春厥月除已尊卑烟騖惟女與士自求百福在洛
之涘
三月社會
武林舊事三月三日佑聖觀三月廿八日東岳行宫二
聖生辰都人遊冶之盛百戲競集士女駢闐觀者如堵
其社會名色如
緋綠社(雜劇)齊雲社(蹴毬)遏雲社(唱賺)
同文社(要詞)角觝社(相撲)清音社(清樂)
錦標社(射弩)錦體社(花綉)英略社(拳棒)
雄辯社(小說)翠錦社(行院)繪革社(影戲)
净髮社(剃梳)律華社(吟呌)雲機社(撮弄)
所陳金玉珍寳珠翠璀璨奪目天驥龍媒絨韀寳轡行
厨果局窮極肴核之珍一盤珠翠花朵之飾至值數萬
珍禽如紅鸚白雀水族則玉蠏金龜高麗華山之竒松
交廣海嶠之異卉不可縷紀無非動心駭目之觀二會
皆然
高子曰山人僻好四時幽賞境趣頗真即在武林可舉
數亊錄與同調共之但幽賞真境遍寰宇間不可窮盡
奈好之者不真故每人負幽賞非真境負人我輩能以
高朗襟期曠達意興超塵脫俗迥具天眼攬景會心便
得妙觀真趣况幽賞事事取之無禁用之不竭舉足可
得終日可觀夢想神遊吾將永矢勿諼矣果何樂可能
勝哉未盡種種當以類見
春時幽賞
孤山月下看梅花
孤山舊趾逋老種梅三百六十已廢繼種者今又寥寥
盡矣孫中貴公補植原數春初玉樹參差冰花錯落瓊
臺倚望恍坐玄圃羅浮若非黃昏月下携尊吟賞則暗
香浮動疎影橫斜之趣何能真到實際
八卦田看菜花
宋之籍田以八卦爻畫溝塍圜布成象迄今猶然春時
菜花叢開自天真高嶺遥望黃金作埒碧玉為疇江波
搖動恍自河洛圖中分布隂陽爻象海天空闊極目杳
然更多象外意念
虎跑泉試新茶
西湖之泉以虎跑為最兩山之茶以龍井為佳榖雨前
採茶旋焙時激虎跑泉烹享香清味冽凉沁詩脾每春
當高卧山中沈酣新茗一月
保叔塔看曉
山翠繞湖容態百逞獨春朝最佳或霧截山腰或霞橫
樹杪或淡烟隱隱搖蕩晴暉或巒炁浮浮掩映曙色峰
含旭日明媚高張風散溪雲林皋爽朗更見遥岑迥抺
柔藍遠岫忽生濕翠變幻天呈頃刻萬狀奈此景時值
酣夢恐市門未易知也
西溪樓啖煨笋
西溪竹林最多笋産極盛但笋味之美少得其真每于
春中笋抽正肥就彼竹下掃葉煨笋至熟刀截剥食竹
林清味鮮美莫比人世俗腸豈容知此真味
登東城望桑麥
桑麥之盛惟東郊外最闊田疇萬頃一望無際春時桑
林麥隴高下競秀風搖碧浪層層雨過綠雲繞繞雉雊
春陽鳩呼朝雨竹籬茅舍間以紅桃白李燕紫鶯黃寓
目色相自多村家閒逸之想令人便忘豔俗
三塔基看春草
湖中三塔寺基去湖面淺尺春時草長平湖茸茸翠色
浮動波心浴鷺狎鷗飛舞惟適望中深愜素心兀對更
快青眼因思古詩草長平湖白鷺飛之句其幽賞自得
不淺
初陽臺望春樹
西湖三面遶山東為城市春來樹色新豐登臺四眺淺
深青碧色態間呈高下參差面面迥出或苒苒浮烟或
依依帶雨或叢簇山村或掩映樓閣或就日向榮或臨
水漾碧幽然會心自多胸中生意極目撩人更馳江雲
春樹之想
山滿樓觀柳
蘇堤跨虹橋下東數步為余小築數椽當湖南面顔曰
山滿樓余每出遊巢居于上倚闌玩賞若與簷接堤上
柳色自正月上旬柔弄鵝黃二月嬌拖鴨綠依依一望
色最撩人故詩有忽見陌頭楊柳之想又若截霧橫烟
隱約萬樹欹風障雨瀟灑長堤愛其分綠影紅終為牽
愁惹恨風流意態盡入樓中春色蕭騷授我衣袂間矣
三眠舞足雪滚花飛上下隨風若絮浮萬頃繚繞歌樓
飄撲僧舍點點共酒旆悠揚陣陣追燕鸎飛舞沾泥逐
水豈特可入詩料要知色身幻影是即風裏楊花故余
墅額題曰浮生燕壘
蘇堤看桃花
六橋桃花人争艷賞其幽趣數種賞或未盡得也若桃
花妙觀其趣有六其一在曉烟初破霞彩影紅微露輕
勻風姿瀟灑若美人初起嬌怯新粧其二明月浮花影
籠香霧色態嫣然夜容芳潤若美人步月丰致幽閑其
三夕陽在山紅影花豔酣春力倦嫵媚不勝若美人微
醉風度羞澁其四細雨濕花粉溶紅膩鮮潔華滋色更
烟潤若美人浴罷暖艷融酥其五高燒庭燭把酒看花
瓣影紅綃争妍弄色若美人晚粧容冶波俏其六花事
將闌殘紅零落辭條未脫半落半留兼之封家姨無情
高下陡作使萬點殘紅紛紛飄泊或撲面撩人或浮樽
沾席意恍蕭騷若美人病怯鉛華消減六者惟真賞者
得之又若芳草留春翠裀堆錦我當醉眠席地放歌咏
懷使花片歴亂滿衣殘香隱隱撲鼻夢與花神携手巫
陽思逐彩雲飛動極歡流暢此樂何休
西泠橋玩落花
三月桃花蘇堤落瓣因風蕩漾逐水周流飄泊孤蹤多
在西泠橋畔堆壘粉銷玉碎香冷紅殘片片似對騷人
泣别豪舉離尊當為高唱渭城朝雨
天然閣上看雨
靈雨霏霏乍起乍歇山頭烟合忽掩青螺樹杪雲蒸頃
迷翠黛絲絲飛舞遥空濯濯飄搖無際少焉霞紅照水
淡日西斜峰巒吞吐于烟翠中零瀼宿雨殘雲飛鳥一
望迷茫水色山光四照蕭爽長嘯倚樓騰歌浮白信知
變幻不常隂晴難料世態春雨翻覆弄人哉過眼盡是
鏡華當著天眼看破
臨水觀魚
古吳茂苑孔里園中有世居隱士號曰瀟灑張郎其園
中有竹萬竿喬木蓋屋西有繞翠堂東有蘆軒軒前有
一大池綠楊垂壓桃李間枝池内有朱魚數萬名為錦
鱗池至春日晴明魚遊戲水五色斑斕名魚萬狀瀟灑
張郎題之曰錦鱗伴碧草水面做文章
遵生八牋卷三
