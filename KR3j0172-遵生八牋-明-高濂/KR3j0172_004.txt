遵生八牋卷四
明高濂撰
四時調攝牋下
夏四月調攝總類
禮記曰南方曰夏夏之為言假也養之長之假之仁也
太玄經曰夏者物之修長也董仲舒曰陽長居大夏
以生育萬物淮南子曰夏為衡衡以平物使之均也
漢律志曰南者任也陽炁于時任養萬物故君子當
因時節宣調攝以衛其生養旺立秋君休
立夏火相夏至火旺立秋火休秋分火廢立冬火囚冬
至火死立春火歿春分火胎言火孕於木之中矣
&KR0751;仙月占主病
四月立夏日忌北風主歿
五月夏至忌東風主病行秋令主多疫
六月行秋令主多女灾
心臟夏旺論
心屬南方火為赤帝神形如朱雀象如倒懸蓮蕊心者
纖也所納纖微無不貫注變水為血也重十二兩居肺
下肝上對尾鳩下一寸(註曰胸中心日掩下尾鳩也)色如縞映絳中
有七孔三毛上智之人心孔通明中智之人五孔心穴
通炁下智無孔炁明不通無智狡詐心為肝子為脾母
舌為之宫闕竅通耳左耳為丙右耳為丁液為汗腎邪
入心則汗溢其味苦小腸為心之腑與心合黃庭經曰
心部之宅蓮含花下有童子丹元家主適寒熱榮衛和
丹錦緋囊披玉羅其聲徵其嗅燋故人有不暢事心即
燋燥心炁通則知五味心病則舌燋捲而短不知五味
也其性禮其情樂人年六十心炁衰弱言多錯忘心脈
出於中衝生之本神之處也主明運用心合于脈其色
榮也血脈虚少不能於臟腑者心先死也心合辰之己
午外應南岳上通熒惑之精故心風者舌縮不能言也
血壅者心驚也舌無味者心虚也善忘者心神離也重
語者心亂也多悲者心傷也好食苦者心不足也面青
黑者心炁冷也容色鮮好紅活有光心無病也肺邪入
心則多言心通微心有疾當用呵呵者出心之邪炁也
故夏三月欲安其神者則含忠履孝輔義安仁定息火
熾澄和心神外絶聲色内薄滋味可以居高朗遠眺望
早卧早起無厭於日順於正陽以消暑炁逆之則腎心
相争火水相尅火病繇此而作矣
相心臟病法
心熱者色赤而脈溢口中生瘡腐爛作臭胸膈肩背兩
脇兩臂皆痛心虚則心腹相引而痛或夢刀杖火焰赤
衣紅色之物爐冶之事以恍怖人心病欲濡急食鹹以
濡之用苦以補之甘以瀉之禁濕衣熱食心惡熱及水
心病當臍上有動脈按之牢若痛更苦煩煎手足心熱
口乾舌強咽喉痛嚥不下忘前失後宜服五參丸
秦芄(七錢)人參(七錢)丹参(七錢)玄参(一兩)乾薑(三錢)沙参(四錢)酸棗
仁(七錢)
右為末蜜丸空心人参湯服三四十丸日再服
修養心臟法
當以四月五月弦朔清旦面南端坐叩齒九通潄玉泉
三次静思注想吸離宫赤氣入口三吞之閉氣三十息
以補呵氣之損
六氣治心法
治心臟用呵以鼻漸長引炁以口呵之皆調炁如上勿
令自耳聞之若心有病大呵三遍呵時以手交乂乘起
頂上為之去心家勞熱一切煩悶疾愈即止過度即損
亦須以呼字吸旺炁以補之
黃帝製夏季所服竒方
黃帝曰夏三月服何藥岐伯曰以補腎茯苓丸能治男
子内虚不能飲食健忘悲憂不樂喜怒無常四肢浮腫
小便赤黃精濁淋漓絞痛膀胱冷痛隂囊濕癢口渴飲
水腹脹皆犯五勞七傷宜服此方
茯苓(五錢食不消加一錢)杜仲(五錢腰痛加一錢)山茱萸(四錢濕癢加五分)
附子(二錢有風加五分)牡丹皮(四錢腹中遊風加一錢)澤瀉(三錢水炁加五分)
桂(三錢顔色不榮加五分)山藥(五錢頭風加一錢)地黃(四錢秋冬加一錢)細辛
(二錢目昏加一錢)石斛(四錢隂濕加一錢)蓯蓉(三錢痿黃加五分)生薑(二錢)
右一十三味共為末煉蜜為丸如桐子大每服七丸
日再服忌房事生冷猪魚等食
心臟導引法
可正坐兩手作拳用力左右互築各五六度又以一手
向上拓空如擎石米之重左右更手行之又以兩手交
乂以脚踏手中各五六度閉炁為之去心胸風邪諸疾
行之良久閉目三嚥津叩齒三通而止
夏季攝生消息論
夏三月屬火主於長養心炁火旺味屬苦火能尅金金
屬肺肺主辛當夏飲食之味宜減苦增辛以養肺心炁
當呵以疎之嘘以順之三伏内腹中常冷特忌下利恐
泄隂氣故不宜針炙惟宜發汗夏至後主土一隂生宜
服熱物兼服補腎湯藥夏季心旺腎衰雖大熱不宜喫
冷陶冰雪蜜水凉粉冷粥飽腹受寒必起霍亂莫食瓜
茄生菜原腹中方受隂炁食此凝滯之物多為積塊若
患冷炁痰火之人切宜忌之老人尤當慎護平居簷下
過廊衖堂破忩皆不可納凉此等所在雖凉賊風中人
最暴惟宜虚堂净室水亭木隂潔淨空厰之處自然清
凉更宜調息净心常如冰雪在心炎熱亦於吾心少减
不可以熱為熱更生熱矣每日宜進温補平順丸散飲
食温暖不令大飽常常進之宜桂湯荳蔲熟水其於肥
膩當戒不得在星月下露坐兼便睡着使人扇風取凉
一時雖快風入皮毛其患最深貪凉兼汗身當風而卧
多風疾手足不仁語言蹇澁四肢癱瘓雖不人人如此
亦有當時中者亦有不便中者其說何也逢年歲方壯
遇月之滿得時之和即幸而免至後還發若或年力衰
邁值月之虧失時之和無不中者頭為諸陽之總尤不
可風卧處宜密防小隙微孔以傷其腦戶夏三日每日
梳頭一二百下不得梳着頭皮當在無風處梳之自然
除風明目矣
養生論曰夏謂蕃秀天地炁交萬物華實夜卧蚤起無
厭於日使志無怒使華成實使炁得泄此夏炁之應
長養之道也逆之則傷心秋發痎瘧奉收者少冬至
病重
又曰夏炁熱宜食菽以寒之不可一于熱也禁飲温湯
禁食過飽禁濕地卧并穿濕衣
夏三月(闕)己戊申巳(闕)丑未辰日宜煉丹藥
夏三月頭卧宜向南方吉
夏三月六炁一十(闕)皆正長養之令勿起土伐大樹
千金方曰夏七十二日省苦增辛以養肺炁
内經曰夏季不可枕冷石并鐵物取凉大損人目
陶隱居曰冰水止可浸物使驅日曬暑炁不可作水服
入腹内冷熱相摶成疾若多着飴糖拌食以解酷暑
亦可
書曰夏至後秋分前忌食肥膩餅臛油酥之屬此等物
與酒漿瓜菓極為相妨夏月多疾以此
又曰夏勿露卧令人皮膚成癬或作面瘋
又曰夏傷暑熱秋必痎瘧忽遇大寒當急防避人多率
受時病由此而生
參贊書曰日色曬熱石上凳上不可便坐搐熱生豚瘡
冷生疝炁人自大日色中熱處曬回不可冷水洗面
損目伏熱在身勿得飲冷水及以冷物激身能殺人
書云五六月深山澗中停水多有魚鼈精涎在内飲之
成瘕
養生論曰夏日不宜大醉清晨喫炒葱頭酒一二杯令
人血炁通暢
又曰風毒脚炁因腎虚而得人生命門屬腎夏月精化
為水腎方衰絶故不宜房色過度以傷元炁
金匱要略曰夏三月不可食猪心恐死炁犯我靈臺耳
宜食苦蕒以益心
千金異方曰夏三月丙丁日忌夫婦容止
養生論曰夏月宜用五枝湯洗浴浴訖以香粉傅身能
驅瘴毒疎風炁滋血脉且免汗濕隂處使皮膚燥痒
五枝湯方
桑枝槐枝桃枝柳枝(各一握)麻葉半斤煎湯一
桶去滓温洗一日一次
傅身香粉方
用粟米作粉一斤無粟米以葛粉代之加青木香
麻黃根香附子(炒)甘松藿香零陵香
已上各二兩搗羅為末和粉拌勻作稀絹袋盛之浴
後撲身
夏三月合用藥方
荳蔲散治夏月多冷炁發動胸膈炁滯噎塞脾胃不
和不思飲食服
草荳蔲(四兩同生薑四兩炒香黃為度去薑用)大麥芽(十兩炒黃)神麯(四兩炒黃)
甘草(四兩炙)乾薑(炮兩)
右為末每服一錢如點茶喫不計時服
蓯蓉丸平補下元明目妙甚
蓯蓉(四兩酒洗去心内白汁)巴戟(二兩)菊花(二兩)枸杞(二兩)
右煉蜜為丸桐子大每服二十丸鹽湯下
訶子散脾胃忽生冷炁腹脹滿疼悶泄瀉不止
訶子皮(五箇)大腹(五箇去外皮)甘草(五錢炙)白术(五錢炒)草荳蔲
(十四箇麯包炒黃去麯用)人參(五錢)
右為末每服二錢水一盞入棗二箇生薑一一小片同
煎至六分温服
稜术散夏日因食冷物炁積膈滯或心腹疼痛等症
宜常服之
用京三稜(三兩濕紙裹煨熱透另搗)莪术(三兩同上製)烏藥(三兩去皮)甘草
(三兩炙)陳皮(二兩用厚朴亦可)
右為末每服一錢鹽湯調下不拘時服
四順丸老人百疾
神麯(四兩入生薑二兩去皮一處杵作餅子焙乾)甘草(一兩炙黃)草荳蔲(一兩五錢)
(先炮熟去皮細剉用)大麥芽(二兩炒黃)
右為末鹽湯服一錢
橘紅散夏月消食和氣
廣陳皮(用一斤湯浸洗五七次布包壓乾又用生薑半斤取自然汁將皮拌勻一宿焙乾一斤)
肉荳蔲(一兩)甘草(二兩)
右將甘草同白鹽三四兩同炒候鹽紅色草赤色為
度共橘皮為末用茶點服一錢一次
太上用後玉經八方
☴巽卦東南龜臺王母四童散方
辰砂(四兩本方原用伏火丹砂六兩一時難得且未當輕用)胡麻(四兩淨九蒸九曝炒微黃)
天門冬(四兩去心)茯苓(六兩)白术(四兩)黃精(六兩)桃仁(四兩去皮)
右七味合為末煉蜜為丸搗萬餘下夏月丸服餘月
散服如桐子大每二十丸能服八年顔如嬰童肌如
凝脂不可漫傳以獲天譴
☲離卦正南彭君麋角粉方
每用麋角(註曰麋鹿之大者角丫乂不齊白如象牙出水澤中非山獸也大者二十斤一副生)
(海邊)取用一兩具解為寸叚去心中黑血色惡物用米
泔浸之夏三日冬十日一換泔浸約一月已上似欲
輭即取出入甑中蒸之覆以桑白皮候爛如蒸芋晒
乾粉之入伏火硫黃一兩以酒調三錢一服此方彭
祖服之得夀成仙有人於鵠鳴山石洞中得石刻方
與此同也
夏四月事宜
孝經緯曰榖雨後十五日斗指巽為立夏物至此時皆
假大也後十五日斗指已為小滿小滿者言物長於此
小得盈滿也律名中吕白虎通曰中吕何言陽炁極捋
彼故復中難之也晉志曰吕者助也隂助成陽之功也
四月建己巳者起也物至於此畢盡而起也西京雜記
曰陽德用事和炁皆陽為正陽之月又曰陽雖用事而
陽不獨存純陽凝於無隂亦謂之曰隂月文選稱為除
月又曰首夏維夏
是月也盛德在火天道西行作事出行宜向西吉
是月每清晨喫葱頭酒一二杯令血氣通暢
四月丁巳宜祀竈十六日天倉開宜入山修道收書於
未梅雨時開閣厨晾燥隨即閉門内放七里香花或
樟腦不生蠧魚
收畫未梅雨前逐幅抺去蒸痕日中晒晾令燥緊捲入
匣以厚紙糊匣口四圍梅後方開匣須杉木桫木為
之内不用紙糊并油漆以辟黴炁
辟蚊方用鮫魚晒乾於室中燒之可少解其横是月伐
木不蛀
月令纂曰是月於魚池中納一神守則魚不走養鯉善
飛尤為緊要(神守即今之團魚也)
馮氏口談曰戎衣同花椒捲收或芫花末掺之則不蛀
一用出缸藍布包之亦妙風領煖耳包藏瓮中密封
瓮口毛决不脫
月錄曰洗葛衣用梅葉揉碎洗之經夏不脆忌用木盆
則黑以磁器洗之
内景經曰是月食蓴菜鯽魚作羹開胃
靈寳經曰是月八日宜修啟夀齋
是月初二十六十八十九日拔白生黑
雲笈七籖曰木瓜善治轉筋病者不必服此但口呼木
瓜二字其病即瘥
月令纂曰是月初四日七日八日九日取枸杞煎湯沐
浴令人不老肌膚光澤
雲笈七籖曰是月朢後宜食桑椹酒治風熱之疾亦可
是月採桑椹取汁三斗白蜜四兩酥油二兩生薑汁
二兩以罐先盛椹汁重湯煮汁到三升方入蜜酥薑
汁再加鹽三錢又煮如膏磁器收貯每服一小杯酒
服大治百種風疾
千金月令曰四月節内宜服煖宜食羊腎粥其洗去以
兔絲子一兩研煮取汁一兩濾淨和麫切煮將羊腎
一具切條葱炒作臛食之補腎療眼暗赤腫
此月宜晚卧早起感受天地之精炁令人長夀
月令曰四月十五日取浮萍一兩麻黃去根桂心附子
炮去臍皮各五錢搗為末每用一兩藥末入生薑二
片葱頭二箇煎至八分熱服蓋煖取汗治時行熱病
四月事忌
攝生月令曰四月為乾生氣在夘死氣在酉不宜用已
日時犯月建百事不吉
又曰初九二十五忌裁製交易
白雲雜忌曰是月勿食雉令人炁逆勿食鱔能害人
金方曰勿令韮菜同雞肉食暴死者尤不可食作内
疽生胸臆中勿食諸物之心勿大醉勿食葫傷人神
損膽炁令人喘悸脇肋炁急勿食生蒜傷人更禁男
女同房忌純隂用事(葫即葫荽也)
雲笈七籖曰是月八日不宜遠行宜清心齋沐必得福
慶
又曰是月忌暴怒傷心秋必為瘧自夏至至九月忌食
隔宿肉菜之物忌用宿水洗面潄口
孫真人曰是月初五日忌見一切生血勿食生菜初八
日十六日忌嗜慾犯之夭夀
楊公忌曰是月初七日不宜問疾
四月修養法
孟夏之月天地始交萬物並秀宜夜卧早起以受清明
之氣勿大怒大泄夏者火也位南方其聲呼其液汗故
怒與泄為傷元氣也卦值乾乾者健也陽之性天之象
也君子以自強不息生炁在夘坐卧行功宜向正東方
孫真人曰是月肝藏已病心臟漸壯宜增酸减苦以補
腎助肝調養胃炁勿受西北二方暴風勿接隂以壯
腎水當静養以息心火勿與淫接以寧其神以自強
不息天地化生之機
靈劍子曰補心臟坐功之法有二一勢正坐斜身用力
偏敵如排山勢極力為之能去腰脊風冷宜通五臟
六腑散脚炁補心益炁左右以此一勢行之二勢以
一手按䏶一手向上極力如托石閉炁行之左右同
行去兩脇間風毒治心臟通和血脈
月令曰君子齋戒處必掩身毋躁止聲色毋進御薄滋
味毋違和節嗜慾定心炁
内丹秘要曰姤月為一隂始生之月也隂炁方生喻身
中陰符起縮之地靈丹養成入口中當馴致其道遂
歸丹田不可荒忙急速
保生心鑑曰五月屬火午火大旺則金炁受傷古人于
是時獨宿淡味兢兢業業保養生臟正嫌火之旺耳
五月事宜
孝經緯曰小滿後十五日斗指丙為芒種後十五日斗
指午為夏至曰芒種者言有芒之榖可播種也夏至者
言萬物于此假大而極至也白虎通曰律蕤賓蕤者下
也賓者敬也言一隂始生萎蘼陽不資以為用如賓在
外而不為内至也樂志曰辰為午午者長也大也言物
皆長大也吳子夜四時歌曰是月為鬱蒸為仲暑東坡
詩曰雲飛龍御月
玄樞經曰是月天道西北行作事出行俱宜向西北吉
荆楚記曰五日以艾縳一人形懸于門戶上以辟邪炁
以五綵絲繫於臂上辟兵厭鬼且能令人不染瘟疾
口内常稱游光厲鬼四字知其名則鬼遠辟
雲笈七籖曰五月并十二月晦日正月中常宜焚燒殺
鬼丹方
鬼箭蜈蚣牛黃野葛雄黃雌黃硃砂
䔧蘆鬼比目桃仁烏頭附子半夏硫
黃巴荳犀角鬼臼麝香白术蒼术(各等分)
共二十味為末用菵草汁為丸否用糊汁亦可如雞
子大每焚一丸百邪皆滅
道藏靈寳辟瘟丹方
蒼术(一斤)降香(四兩)雄黃(二兩)硃砂(二兩)硫黃(一兩)硝石(一兩)柏葉
(八兩)菖蒲根(四兩)丹參(三兩)桂皮(二兩)藿香(二兩)白芷(四兩)桃頭(四兩)
(五月五日午時收)雄狐糞(二兩)蘄艾(四兩)商陸根(二兩)大黃(二兩)羌活
(二兩)獨活(二兩)雌黃(一兩)赤小荳(二兩)仙茅(二兩)唵叭香(無亦可免)
已上二十四味按二十四炁為末米糊為丸如彈子
大火上焚燒一丸
太倉公辟瘟丹方(太倉公乃齊之神醫淳于意也)
凡官舍旅館久無人到積濕積邪容易侵人製此爇
之可以遠此宜于五六月終日焚之可以辟瘟遠邪
蒼术(一斤)台芎(八兩)黃連(八兩)白术(八兩)羌活(半斤)川芎(四兩)草烏
(四兩)細辛(四兩)柴胡(四兩)防風(四兩)獨活(四兩)甘草(四兩)藁本(四兩)白
芷(四兩)香附子(四兩)當歸(四兩)荆芥(四兩)天麻(四兩)官桂(四兩)甘松
(四兩)乾薑(四兩)三柰(四兩)麻黃(四牙兩)皂(四兩)芍藥(四兩)麝香(三分)
右為末煮紅棗肉為丸如彈子大每用一丸焚燒
千金月令曰是月取浮萍隂乾和雄黃些少燒烟去蚊
火燒棗子安床下辟狗蚤
纂要曰五月五日採艾治百病
瑣碎錄曰五日硃砂寫荼字倒貼辟蛇蝎寫白字倒貼
柱上辟蚊蟲寫儀方二字倒貼亦妙
又曰午時將燈草浸油内望太陽咒曰天上金雞喫蚊
子腦髓液念七遍吸太陽炁吹於燈草上夜點燈草
炤蚊俱去
吕公曰五日午時韮菜地上面東不語取蚯蚓泥藏之
(即蚯蚓糞也圓如碎珠粒粒成塊即此物也)遇魚骨鯁喉用此少許擦咽
喉外皮即消
廣惠方曰五日取晚蠶蛾&KR1149;一節竹筒内開眼處封貯
待其乾死遇竹木刺傷者以些少塗之即出更有别
用如此方可收得
雜記曰以青蒿草搗汁和石灰作餅子隂乾收起遇刀
斧傷者塗之立效愈後無痕又一方採百草頭搗汁
和石灰作塊子鑿大桑樹上一孔納灰餅在内待百
日後取出曝乾為末傅金瘡神效
五月五日宜合紫金錠保生錠子治小兒疾方在醫書
錄内府此日用雄黃研末少加硃砂收真蟾酥作杵
隂乾凡遇惡毒初起以唾磨搽微痛立消
瑣碎錄曰五日取鼈爪著衣領中令人不忘
千金方曰五日日未出時取東向桃枝刻作小人形著
衣領中令人不忘
養生雜忌曰病目者以紅絹盛榴花拭目棄之謂代其
病凡紅物俱可
又云五日取蒿苣菜原窠或葉置厨櫃内不生蛀蟲置
毛褐衣内亦妙
千金方云五日取葵子微炒為末患淋者食前温酒服
一錢立愈
又云取鯉魚枕骨燒灰治久痢如神
雲笈七籖曰五月一日取枸杞煎湯沐浴令人不老不
病五日以蘭湯沐浴亦可初四初七初八日沐浴吉
玄樞經曰初九日沐浴令人長命
高子曰五月五日午時修合藥餌者以天罡此時正塞
鬼戶斗柄訣以月月嘗加戌五月每日戌時天罡指
午亥時指未自未輪轉五日午時正指艮宫為鬼戶
也故用此時合藥甚效又為天中之節
養生論曰五月五日宜合截瘧鬼哭丹用上好白砒五
錢研細入鐵銚内以寒水石一兩為末圍定然後以
磁碗蓋定用白紙作條封碗合縫炭火炙銚烟出燻
紙條黃色即上取放紙上置泥地出火氣一時取研
為細末入冰片一分麝香一分共研蒸餅為丸桐子
大硃砂為衣每服一丸臨蒸日神前香爐上燻過朝
北井花水吞下忌食魚麫生冷十日永不再發合時
不令婦女孝服人見婦人有病令丈夫捻入口中吞
下立效又不泄瀉真玅劑也
簡易方曰用獨蒲蒜同真飛丹搗和為丸圓眼大治瘧
臨發用一丸井花水面東吞服即愈
保生月錄曰是月十一日天倉開宜入山修道
簡易方曰疫炁時行用管仲置水缸内食水不染十二
月除夕同此
本草云五日取露草百種隂乾燒為灰以井水煉成膏
再用嚴醋和為餅子腋下挾之乾即換去五遍能治
腋下臭炁又能抽出一身中瘡積毒炁挾完即以小
便洗腋下乾淨最效
牧民方曰中風牙緊不能下藥用冰片天南星五日午
時合起遇病以指蘸藥擦大牙左右二十三擦口自
能開方下别藥治之
長生要錄曰五月五日有雨急破竹一二株内有神水
瀝和獺肝為丸治心腹積聚
又曰是日取葛根為末療金瘡斷血除瘧取猪牙燒灰
治小兒驚癎并塗蛇傷又云取蝙蝠倒挂晒乾和官
桂薰陸香燒之辟蚊
家塾事親曰己丑卯辰日祀灶以猪首吉五月朔日不
宜出錢財
萬氏家抄曰五日取蝦蟆晒乾收起紙包紅絹袋盛瘧
發早男左女右臂上挂幇勿令知之立愈
禮儀志曰夏至浚井能改水朱索縳柳杞桃結印為門
戶飾可止惡炁
十三日竹醉日可移竹易活夏至淘并可去瘟疫
五月五日取塜上泥并磚石一塊回家以小瓶盛埋門
外階下合家不患時症
抱朴子曰五日硃書赤靈符著心前辟兵袪瘟去百病
此即治百病符也(正月元日佩即此符)
本草云五日採莧菜加馬齒莧為末等分産婦服之易
産
雲笈七籖曰五日不可見血物
傳濟方曰五日午時或臘月三十日收猪心血同黃丹
乳香相和為丸雞荳大以紅絹盛掛門上如有産婦
子死腹中者令酒磨一丸即下
五月取桃仁一百箇去皮尖研細入黃丹二錢丸如桐
子大治瘧發日面北用温酒或井花水吞下三丸即
絶合忌婦女雞犬見之
瑣碎錄五日清晨取白礬一塊自早晒至晚收之百蟲
咬傷以些少塗之即止又能消毒取獨蒜不分瓣蒜
也搗爛塗面皮手脚一年不生惡瘡及冬月不作凍
瘡神驗不可多擦
衛生方云五日取百草頭晒乾為細末用紙包收起臨
用取一撮白紙封好用紅布絹拴定令患瘧人以眼
案臂面北男左女右繫臂上股勿令病人知為何物
極有應驗
又曰五日採蜀葵花赤白二色收起陰乾赤者治婦人
赤帶白治白帶
又曰取雞腸草隂乾燒灰治積年惡瘡極效採無花果
隂乾治咽喉諸疾
雲笈七籖曰五日午時取天落水磨硃寫一龍字明年
若又雨取水磨墨寫一龍字如錢大二字合作一小
丸婦人難産乳香湯吞之生出男左女右手中握字
丸即下如次年無雨前字無用矣每年須寫百字以
濟人
本草圖經曰五月收杏去核自朝蒸之至午而止以微
火烘之收貯少加糖霜可食駐顔故有杏金丹之說
不宜多食
五日午時飲菖蒲雄黃酒辟除百疾而禁百蟲
瑣碎錄曰五日并夏至日有患嗓臭者於日未出時汲
井花水一盞作三𠻳吐門閫裏如此三十日口臭永
除矣
吕公歲時記曰夏至一陰生宜服餌製過硫黃以折隂
炁
千金方曰五月二十七日宜服五味子湯取五味一合
搗置小瓶中以百滚湯入蜜少許即封口置火邊良
久乃服生津止渴
二十日採小蒜曝乾治心煩痛解諸毒又治小兒丹疹
夏至後宜浚井改水以去瘟病
是月十六日二十日宜拔白
洛陽記午日造术羹艾酒以花絲樓閣插鬢贈遺造辟
瘟扇
文昌雜錄曰端午日走馬謂之躤柳
保生餘錄曰五月取螢火二七枚撚白髮能黑
千金方曰多採蒼耳隂乾置大甕中能辟惡炁若有時
疫生發即取為末舉家服之不染若病脹滿心悶發
熱即服此又能殺三尸九蟲
救民易方曰五月五日六月六日九月九日採稀薟草
即白花菜是也去根花并子淨用莖葉入甑九蒸九
曝層層洒酒與蜜水蒸完極香為末蜜丸皂角子大
每服五七丸米湯下服至百日去周身癱瘓風疾口
眼歪斜涎痰壅塞久卧不起又能明目白髮變黑筋
力強健效不可言
萬氏家抄曰五日午時採雞腸草晒乾為末齒痛熱腫
者擦之立愈千金月令曰五日取瓦上青苔或百草
霜入鹽𠻳口效或水煮羊蹄根或醋煮川椒俱能治
齒百疾
靈寳經曰是月五日可修續命齋
太上淨明禦瘟經略曰天地無私陶鑄萬物本無善惡
世人自私故生災禍飲食不忌服鍊不時善既無聞
過則可述司罰之神得而窺測布此毒炁一及成疾
不悟愆尤不能保護反怨道咎師其疾愈甚大凢四
時調養務在得中服藥吐納以生正炁我有神符使
其佩服合免斯難兼有秘咒每月持齋而誦之神將
日夜護衛瘟毒百神皆知某為太上弟子畏而敬之
誦至百遍百鬼頭傷腦裂而散咒曰唵旑(烏可切)暮秖
(音只)混嚩(音馬)&KR0008;(音吕)&KR0008;(音㰴)
九天高明大使神功玅濟真君驅瘟遣疫消災真符書
符以朱書黃素左手五雷訣右手舉筆咒曰洞天赤文
丹靈燿虛驅瘟攝毒奉命天書金籙玉簡嵬鬼悉驅太
上有勑元君安居急急如太虚紫清律令勑
北極黑煞天丁五方殺瘟神符
書符須澄心静慮存自已精炁神三者上與北斗三
台星合一元真氣入筆默誦兕曰魁&KR0146;&KR0146;䰢魓&KR0146;魒
尊帝星君律令勑七遍每符一道誦咒七遍(闕)
至誠貼之
法用天罡日製白楊木板五塊長一尺五寸闊三寸
六分小尺朱書後符五道於上凡人家瘟疫傳染不
絶以此安鎮宅中五方或釘壁上病隂乃燒五符出
道藏北極驅瘟真經
天罡日立成
正月巳日二月子日三月未日四月寅日
五月酉日六月辰日七月亥日八月午日
九月丑日十月申日十一月卯日十二月戌日
五月事忌
五月用事不宜用午犯月建百事不吉
十五二十五日忌裁衣交易
經曰五月初五初六初七日十五十六十七日二十五
二十六二十七日為之九毒戒夫婦容止勿居濕地
以招邪炁勿露卧星月之下
問禮俗云五月俗稱惡月按月令仲夏隂陽交生死之
分君子節嗜慾勿任聲色
金匱要略云勿食韮菜令人乏力損目勿食生菜
酉陽雜記曰五月蛻精神不可上屋令人魂魄不安
太平御覽異苑曰五月勿晒床薦蓆
月令圖經勿食濃肥勿食煮餅可食温煖之物
普濟方云勿食獐鹿馬各獸肉傷人神炁
本草云勿食山澤中水勿食未成核果令人發癰毒及
寒熱勿食生菜勿食雞肉勿食蛇鱔勿食羊蹄
保生心鑑曰是月勿下枯井及深穽中多毒炁先以雞
毛探之若毛下旋舞者即是有毒不可下也
濟世方曰五月不可多食茄子損人動炁茄屬土耳
歲時記曰勿食菘菜發皮膚瘋痒
保生月錄曰茉莉花勿置床頭引蜈蚣當忌李子不可
與蜜雀肉同食損五臟
千金方曰小兒不可弄槿花惹病痁槿為瘧子花五月
勿食鯉多發風勿食其腦鯉鮓不可同小荳藿官桂
猪肝同食損人
類摘良忌云江魚即黃魚也不可同蕎麥食令人失音
枇杷不可同炙肉熱麫同食令人患熱發黃桃子不
可與鼈同食
便民圖纂曰甜瓜沉水者殺人多食作隂下癢生瘡患
脚炁食之永不愈雙蒂者殺人且此物不可與油餅
同食
楊公忌曰初五日不宜問疾名地臘日
夏五月修養法
仲夏之月萬物以成天地化生勿以極熱勿大汗勿曝
露星宿皆成惡疾忌冐西北之風邪炁犯人勿殺生命
是月肝臟已病神炁不行火炁漸壯水力衰弱宜補腎
助肺調理胃炁以順其時卦值姤姤者遇也以隂遇陽
以柔遇剛之象也生炁在辰宜坐卧向東南方
孫真人曰是月肝臟炁休心正旺宜減酸增苦益肝補
腎固密精炁卧早起早慎發泄五日尤宜齋戒静養
以順天時
保生心鑑曰午火旺則金衰于時當獨宿淡滋味保養
生臟
靈劍子坐功法常以兩手合掌向前築去臂腕如此七
次淘心臟風勞散關節滯氣
養生纂曰此時静養毋躁止聲色毋違天和毋倖遇節
嗜慾定心炁可居高明可遠眺望可入山林以避炎
暑可坐臺榭空厰之處
六月事宜
孝經緯曰夏至後十五日斗指午為小暑後十五日斗
指未為大暑小大者就極熱之中分為大小初後為小
朢後為大也律林鍾林者衆也萬物成熟種類衆多樂
志曰月辰為未未者吐也萬物向成咸有味也要纂曰
六月為徂暑
玄樞曰是月天道東行作事出行俱宜東向吉其月遇
土王戊日祭中霤之神
是月宜飲烏梅醬木瓜醬梅醬荳蔲湯以袪渴方俱見
前
三伏日宜服腎瀝湯治男子虚羸五勞七傷風濕臟虚
耳聾目暗方
乾地黃(六分)黃茋(六分)茯苓(六分)五味子(四分)羚羊角(四分)桑螵
蛸(三兩炙)地骨皮(一兩)桂心(一兩)門冬(五分去心)磁石(一錢二分)打碎
水洗令黑汁出盡為止羊腎二箇猪腎亦可去脂膜
切如柳葉以水四升先煮去水升半即掠去水上肥
沫及腎滓取汁煎諸藥澄清去滓分為三服三伏日
各服一料隨人加减亦可忌食大蒜生葱冷陳滑物
空心平旦服之
養生雜纂曰老人炁弱當夏之時納隂在内以隂弱之
腹當肥冷之物則多成泄瀉一傷真炁卒難補復不
宜燥熱補藥惟用平補温和之劑如八味丸之類以
助元炁
雲笈七籖曰六月六日沐浴齋戒絶其營俗
關西舊俗志曰六月六日取水收起净甕盛之一年不
臭用以作醋醬醃物一年不壊
真誥曰十九日廿四日拔白永不生又云初三初四初
八廿八日拔白亦可
四時纂要曰是月初一日初七初八二十一日沐浴去
疾禳災
七籖曰是月二十七日取枸杞煎湯沐浴至老不病
荆楚記曰六月伏日宜作湯餅食之名為辟惡
舊俗曰造醬用三伏黃道日浸豆黃道日拌黃用草烏
五七箇切作四片撒上其蛆盡死
農桑&KR0008;要曰是月剰飯用莧菜蓋之過夜不餿
山居四要曰養魚池中是月宜納二神守以護魚
治水瀉百病用烏藺子六月六日同麫炒黃等分為末
米飲調服二錢
瑣碎錄曰宜食苦蕒可益心炁
家塾事親曰西瓜性温熟者可食解暑名白虎湯
千金月令云是月可食烏梅醬止渴方用烏梅搗爛加
蜜適中調湯微煮飲之水瀉渴者以梅加砂糖薑米
飲之不渴
便民圖纂曰六月六日用井花水以白鹽淘於水中作
滷新鍋仍煎作白鹽以此鹽擦牙畢以水吐手心内
洗眼雖老猶能燈下讀書
抱樸子養生書云三伏内用甘草一錢好明白滑石六
錢為末和水飲之名六一散令人免中暑泄瀉
三伏内服十味香薷飲方
香薷(數年陳者一兩)人參陳皮白术(炒)白匾荳(炒)茯苓
黃茋木瓜厚朴(薑汁浸)甘草(各五錢)
共為飲片水煎停冷服之或為細末水調一二錢服
三伏時用門冬五味子人参泡湯代茶謂之參麥散消
渴生津
濟世仁術曰六月極熱可用扇急扇手心則五體俱凉
抱朴子曰三伏中用黃茋茯苓煎膏入甘草末二分以
井凉水調服治譫狂大消暑熱毒炁
又方木瓜醬用木瓜十兩去皮細切以湯淋浸加薑片
一兩甘草二兩紫蘇十兩鹽一兩每用些少泡湯沈
之井中候極冷飲之
又方梅醬喫水方用黃熟梅十斤蒸爛去核將肉秤有
幾斤每斤加鹽三錢加紫蘇乾者一兩乾薑絲二錢
甘草三錢攪勻日中大晒待紅黑色收起用時加白
荳仁檀香些少飴糖調勻和水服最解暑渴
又桂醬沈香熟水俱載飲食牋内
靈寳經曰六月六日宜修清暑齋
六月事忌
月令曰六月選用日時不宜用未犯月建百事不利初
一日忌經營初十二十日忌交易裁衣
仙誌戒曰六月六日忌取土開掘
四時纂要曰三伏日不可嫁娶傷夫婦不吉
雲笈七籖曰六月二十四日忌遠行水陸俱不可往
四時纂曰是月勿飲山澗澤水令人患瘕
千金方曰勿食韮令人目昏勿食羊肉傷人神炁勿食
野鴨鶩鳥勿食雁勿食茱萸勿食脾乃是季月土旺
在脾故也俱宜戒之
雲笈七籖曰六月勿食羊血傷人神魂少志健忘勿食
生葵必成水瘕且為犬嚙終身不瘥
瑣碎錄曰暑月不可露卧勿沐浴當風慎賊邪之炁侵
人
又曰其月無冰不可以凉水隂冷作冰飲水熱生涎者
勿飲能殺人
玄樞經曰是月勿斬伐草木勿動土勿舉大事以搖養
氣
養生仁術曰勿專用冰水浸手足防引起狂邪之風犯
之令人瘋病體重炁短四肢無力
食治通說夏月不宜飲冷何能全斷但勿宜過食冷水
與生硬菓油膩甜食恐不消化亦不宜多飲湯水人
能自慎省食煎炒鹽臘炙&KR1020;之物自然津液常滿何
必多飲
便民纂曰途中一時中暑身死者勿可用冷水灌沃急
就道上取熱土填於死者臍上成堆片刻發開作一
孔令人撒尿澆入臍孔次用生薑大蒜搗爛熱湯送
下即活
瑣碎錄曰暑月甕罈大日晒熱不可即取盛&KR1149;飲食恐
收暑炁
楊公忌曰初三日不宜問疾
六月修養法
季夏月月發生重濁主養四時萬物生榮增鹹减甘以
資腎臟是月腎臟炁微脾臟獨旺宜减肥濃之物益固
筋骨卦值遯遯者避也二隂浸長陽當避也君子莊矜
自守生炁在巳坐卧宜向南方
孫真人曰是月肝炁微弱脾旺宜節約飲食遠聲色此
時隂炁内伏暑毒外蒸縱意當風任性食冷故人多
暴泄之患切須飲食温軟不令太飽時飲粟米温湯
荳蔲熟水最好
内丹秘訣曰建未之月二隂之卦是隂炁漸長喻身中
隂符離去午位收斂而下降也
靈劍于坐功法端身正坐舒手指直上反拘三舉前屈
前後同行至六月半後用之去腰脊脚膝痺風散膀
胱邪炁
脾臟四季旺綸
脾臟屬中央土旺於四季為黃帝神肖鳳形坤之氣土
之精也脾者裨也裨助胃氣居心下三寸重一斤二兩
闊三寸長五寸脾為心子為肺母外通眉闕能制謀意
辯皆脾也口為之宫其神多嫉脾無定形主土隂也妬
亦無准婦人多妬乃受陰氣也食熟軟熱物全身之道
也故脾為五臟之樞開竅于口在形為頰脾脈出于隠
白脾乃肉之本意處也榖氣入于脾于液為涎腎邪入
脾則多涎六腑胃為脾之腑合為五榖之腑也口為脾
之官炁通則口知五味脾病則口不知味脾合于肉其
榮脣也肌肉消瘦者脾先死也為中央為季夏日為戊
巳辰為丑辰未戊為土其聲宫其色黃其味甘其嗅香
心邪入脾則惡香也脾之外應中岳上通鎮星之精季
夏并四季各十八日存鎮星黃炁入脾中連于胃上以
安脾神脾為消榖之腑如轉磨然化其生而入于熟也
脾不轉則食不消也則為食患所以脾神好樂樂能使
脾動盪也故諸臟不調則傷脾脾臟不調則傷質質神
傷傷則人之病速也人當慎養硬物老人尤甚不欲食
者脾中有不化食也貪食者脾實也無宿食而不喜食
者脾虚也多惑者脾不安也色憔悴者脾受傷也好食
甜者脾不足也肌肉鮮白滑膩者是脾無病徵也肺邪
入脾則多歌故脾有疾當用呼呼以抽其脾之疾也中
熱亦宜呼以出之當四季月後十八日少思屏慮屈己
濟人不為利争不為隂賊不與物競不以自強恬和清
虚順坤之德而後全其生也逆之則脾腎受邪土木相
尅則病矣
修養脾臟法
當以夏季之月朔旦并三季後十八日正坐中宫禁炁
五息鳴天鼓二十四通(註曰鳴天鼓者以兩手抱腦後用中食二指起復互換各二十)
(四下)吸坤宫黃炁入口十二吞之以補呼之損也
相脾臟病法
脾熱者鼻赤黃而肉臑脾虚則腹脹鳴成溏痢食不消
化脾風則多汗惡風體上遊風㿇㿇四肢無力舉動懈
怠不思飲食足不能行脚下脹痛脾惡濕食苦以燥之
又云脾病欲緩實甜以補之苦以瀉之脾病當臍下有
動氣按之牢若痛若逆炁小腸急痛下洩足重脛寒兩
脇脹滿時作嘔吐炁滿充心四肢浮腫宜服訶梨勒丸
乾地黃(一錢)牡丹皮(一錢)薯蕷(八分)澤瀉(八分)茯苓(八分)川芎(八分)
山茱萸(九分)乾薑(三分)訶梨勒皮蓽撥(三分)
右為末煉蜜為丸如桐子大空心地黃湯下二十丸
六炁治脾法
治脾臟吐納用呼法以鼻漸引長炁以呼之病脾大呼
三十遍細呼十遍呼時須撮口出之不可開口能去冷
炁壯熱霍亂宿食不化偏瘋痳痺腹内結塊數數呼之
相次勿絶疾退即止過度則損損有吸以補之法具前
脾臟四季食忌
六月勿食吳茱萸令人患赤白痢四季勿食脾肝羊血
脾病宜食米棗葵禁酸味
導引法(六月行之)
可大伸一脚以兩手向前反掣三五度又跪坐以兩手
據地回視用力作虎視各三五度能去脾家積聚風邪
毒炁又能消食
夏時逸事
洗筆池
三吳長洲葑溪孔里有洗筆池是宣聖南遊遺跡池中
水尚黑内種白荷每年其中間黑荷一朵是聖跡之竒
也至今在瀟灑張郎舊居園中
入水避暑
葛仙翁每大醉夏炎熱入深水底八日乃出以能伏炁
故耳
河朔夏飲
袁紹在河朔至夏大飲以避一時之暑號為河朔飲
高卧北忩
陶潛于夏日高卧北忩之下清風颯至自謂羲皇上人
避暑凉棚
長安人每至六月以錦結為凉棚設坐具為避暑會
造百索粽
唐歲時節物五月有百索粽
捕蠅虎蟾蜍佩
五月五日捕蠅虎杵拌荳荳自踴躍可以繫蠅取萬歲
蟾蜍頭有角目亦頷下有丹書八字者五月五日收之
隂乾佩帶可以避五兵
九子粽
粽名極多有九子粽王沂公詩云爭傳九子粽章簡公
詩云九子黏蒲王粽香是也
射粉團
唐時都中端午日造粉團角黍入盤中以小弓架矢射
之中者取飲
菖蒲酒
端午日以菖蒲生山澗中一寸九節者或屑或切以浸
酒章詩云菖蒲泛酒堯樽綠
五彩線
五月以五色線繫臂名曰續命縷又曰長命縷可以辟
除不祥五兵五鬼
蒲人艾虎
端午日以菖蒲根刻作小人或葫蘆形佩以辟邪王詩
旋刻菖蒲要辟邪五日以艾為小虎或剪綵為小虎貼
以艾葉内人争相戴之故章詩云玉燕釵頭艾虎輕
鬭草浴蘭
五日踏百草又作鬭百草之戲章詩云今朝鬭草得宜
男五日蓄蘭以為浴楚騷曰浴蘭湯兮沐芳華章詩云
蘭芽翠釡湯
鳬車
南方兢渡使舟輕利謂之飛鳬又曰水車章詩瑶津亭
下兢鳬車古詩云蘭湯備浴傳荆俗水馬浮江弔屈魂
伏閉不出
漢官儀曰伏日萬鬼行故盡日閉戶不涉他事
暑飲碧筒
袁紹與劉松三伏時盡日飲酒以避一時之暑魏鄭公
暑飲取大荷葉以指甲去葉心令與大柄通屈莖輪菌
如象鼻傳席間噏之名碧筒酒
琢冰山
長安子弟每以三伏琢冰為山置於宴席左右酒酣各
有寒色
分龍節
池俗以五月二十九日三十日為分龍節雨則多水閩
人以夏至後為分龍雨各有方杭俗以五月二十日為
分龍
櫻笋厨
歲時記以四月十五日後通謂之櫻笋厨陳詩云春事
無多櫻笋來
臨水宴
李少師與客飲燕暑月臨水以荷為杯滿酌不盡則重
飲無日不大歡
霹靂酒
醉鄉云暑月大雷霆時收雨水淘米釀酒名霹靂酒
寒莚冰
酉陽編云盛夏取大水晶如拳塊置釡中新汲水煮千
沸以小口大肚瓶盛湯以油綿密封其口勿令泄炁復
以重湯煮瓶千沸急沈井底平旦出之破瓶冰已結矣
壬癸席
河東備錄云取猪毛刷净命工織以為席滑而且凉號
曰壬癸席
澄水帛
同昌公主一日大會暑熱特甚命取澄水帛以水蘸之
掛于堂中滿坐皆思挾纊長八九尺細明可鑒中有龍
涎故能消暑
冰絲裀
唐有老人遇老嫗持舊裀以半千售之有波斯國人見
之曰此是冰蠶所織暑月置之座傍滿坐皆凉酬以千
萬
招凉辟暑
拾遺記曰黑蚌千年生珠盛暑握之生凉名招凉珠可
以避暑唐延學士講易賜辟暑犀章詩云已持犀辟暑
更有草迎凉酉陽編曰迎凉草碧色而簳似苦竹葉細
如杉雖若乾枯未嘗雕落盛暑掛之門戶其凉風自至
白龍皮
劇談李德裕夏日邀同列飲延入小室開樽如坐高秋
出則火雲烈日詢其私信云此日以金盆水漬白龍皮
置坐右皮自新羅僧得于海中者
溜激凉風
唐書拂蔴之國盛暑乃引水潛流上通屋宇機制巧密
惟聞屋上泉鳴俄見四簷飛溜懸波如瀑布激炁生凉
七井生凉
霍仙别墅一室之中開七井皆以鏤雕之盤覆之夏月
坐其上七井生凉不知暑炁
按轡木隂
姚崇暑月袗絺乘小駟按轡木隂頓忘煩溽
讀隨樹隂
魏伯起夏日坐板床隨逐樹隂諷讀纍年床為之銳
浮瓜沈李
魏文帝與吳質書云浮甘瓜于清泉沈朱李于寒冰杜
詩云翠瓜碧李沈玉甕
蹋草競渡
歲時記五日士人踏百草作鬭草之戲以拯屈三閭之
溺
厭兵續命
五月五日集五綵繒謂之辟兵合五色絲繫之臂謂之
續命
勞酒薦瓜
漢書田家伏臘烹羊炮酒以自勞月令初伏薦麥瓜于
祖禰
環爐交扇
新論王仲都夏日環爐火不言熱而身不汗謝公暑月
雖伏當風交扇猶沾汗流離
嘯風𠻳霧
王燦大暑賦曰仰庭熠而嘯風王度扇銘服絺𠻳雲霧
避暑感凉
魏許使劉松輩三伏之時晝夜酣飲極醉以為避暑飲
傅咸作感凉賦曰夏日困于炎暑旬日不過自凉以時
之凉作感凉會
寺院浴佛
四月八日為佛誕辰諸寺院各有浴佛會僧尼競以小
盆貯銅像浸以糖菓之水覆以花棚鐃鼓交迎徧往邸
第富室以小杓澆灌佛身以求施利是日西湖作放生
會舟楫之盛略如春時小舟競賣龜魚螺蚌售以放生
開煮迎新
宋時點撿所以四月開煮每庫各用疋帛書庫名高品
以長竿懸之謂之布牌以木床鐵擎為仙佛鬼神之類
駕空飛動謂之臺閣雜劇百戲之外又令漁父習閑竹
馬出獵八仙故事及命妓家女使花巾裹頭為酒家保
更有花菓五熟盤架放生籠養等庫争為新好庫妓之
琤琤者皆珠翠盛粧銷金紅背綉鞋寳勒乘以駿騎各
有皂衣黃號私身數對開導前行後執羅扇衣笈浮浪
閒客隨步于後少年狎客簇盤飣持杯争勸馬首金錢
彩叚沾及輿從都人習以為常不以為怪所經之地高
樓遠閣綉幕如雲累足駢肩真所謂萬人海也
高子論夏時幽賞一十二條
蘇堤看新
三月中旬堤上楊柳新葉黯黯成隂淺翠嬌青籠烟惹
濕一望上下碧雲蔽空寂寂撩人綠侵衣袂落花在地
步蹀殘紅恍入香霞堆裏不知身外更有人世知己清
歡持觴覓句逢橋席賞移時而前如詩不成罰以金谷
酒數
東郊玩蠶山
初成蠶箔白繭團團玉砌銀鋪高下叢簇絲聯蓓虆儼
對雪嶠生寒冰山耀日時見田翁稱慶隣婦相邀村村
撾鼓賽神繰車煮繭倉庚促織柳外鳴梭布榖催耕桑
間喚雨清和風日春服初成歌咏郊遊一飽菜羹麥飯
因思王建詩云已聞隣里催織作去與誰人身上著之
句羅綺遍身可不念此辛苦
三生石談月
中竺後山鼎分三石居然可坐傳為澤公三生遺跡山
僻景幽雲深境寂松隂樹色蔽日張空人罕遊賞炎天
月夜煮茗烹泉與禪僧詩友分席相對覓句賡歌談禪說
偈滿空孤月露浥清輝四野輕風樹分凉影豈儼人在
冰壺直欲譚空玉宇寥寥巖壑境是仙都最勝處矣忽
聽山頭鶴唳溪上雲生便欲駕我仙去俗抱塵心蕭然
冰釋恐朝來去此是即再生五濁慾界
飛來洞避暑
靈鷲山下巖洞玲瓏週迴虚厰指為西域飛來一小巖
也炁凉石冷入徑凛然洞中陡處高空若堂窄處方斗
若室俱可人行無礙頂處三伏燻人燎肌燔骨坐此披
襟散髮把酒放歌俾川鳴谷應清冷洒然不知人世今
為何月顧我絺綌不勝秋盡矣初入體凉再入心凉深
入毛骨隱隱襲人霞標雲彩弄雨欹風芳華與四圍山
色交映携舟捲席相與枕藉乎舟中月香度酒露影濕
衣歡對忘言儼共净友抵足中宵清夢身入匡廬白社
中矣較與紅翠相偎衾枕相狎者何如哉更願後期與
君常住淨土
湖心亭採蓴
舊聞蓴生越之湘湖初夏思蓴每每往彼採食今西湖
三塔基傍蓴生既多且美菱之小者俗謂之野菱亦生
基畔夏日剖食鮮甘異常人少知其味者余每採蓴剥
菱作野人芹薦此誠金波玉液清津碧荻之味豈與世
之羔烹兔炙較椒馨哉供以水蔌啜以松醪咏思蓴之
詩歌採菱之曲更得嗚嗚牧笛數聲漁舟欸乃相荅使
我狂態陡作兩腋風生若彼飽膏腴者應笑我輩寒淡
湖晴觀水面流虹
湖山過雨殘日烘雲巒靄浮浮林鋪翠濕浴晴鷗鷺争
飛拂袂荷風薦爽忽焉長虹亘天五色熾焰影落湖波
光彩浮濯乍駭蛟騰在淵滉盪上下水天交映爍電絶
流射日蒸霞似奪頽丸晚色睥睨静觀景趣高遠不覺
胸中習氣欲共水天吞吐此豈豐城伏劔時為幽人一
剖璞中藴色
山晚聽輕雷斷雨
山樓一枕晚凉卧醉初足倚欄長嘯爽豁吟眸時聽南
山之陽殷雷隱隱樹頭屋角鳩快新晴喚婦聲呼部部
矣雲含剰雨猶著數點飄搖西壁月痕影落湖波溶漾
四山静寂兀坐人閒忽送晚鐘一清俗耳漁燈萬盞鱗
次比來更換睫間幽覽使我眼觸成迷意觸冥契頓超
色境勝地
乘庵剖蓮雪藕
蓮實之鮮美在清晨水氣夜浮斯時正足若日出露晞
鮮美已去過半當夜宿岳王祠側湖蓮最多曉剖百房
飽啖足味藕以出水為佳色綠為美旋抱西子一彎起
我中山久渴快賞旨哉口之於味何甘哉况蓮得中通
外直藕潔穢不可汚此正幽人素心能不日茹佳味
空亭坐月鳴琴
夏日山亭對月暑氣西沈南薰習習生凉極目遥山盤
鬱冰鏡兩湖隱約何來鐘磬抱琴彈月響遏流雲高曠
撫秋鴻出塞清幽鼓石上流泉風雷引可辟炎蒸廣寒
遊偏宜清冷樂矣山居之吟悲哉楚些之曲泠然指上
梅花寒徹人間煩憤矣噫何能即元亮無絃之聲得塵
世鍾期之聽哉宜正音為之絶響
觀湖上風雨欲來
山閣五六月間風過生寒溪雲欲起山色忽隂忽晴湖
光乍開乍合濃雲影日自過處段段生隂雲走若飛故
開合甚疾此景静玩可以忘饑頃焉風號萬壑雨橫兩
間駭水騰波湖烟潑墨觀處心飛神動誠一異觀哉有時
龍見余曾目覩龍體僅露數尺背抺螺青腹閃珠白矯
矯盤盤滃雲捲雨湖水奔跳奮若人立浪花噴瀑自下
而升望驚汩急漂疾滂湃洶湧移時乃平對此水天渾
合恍坐洪濛空中樓閣飛動不知身在何所因思上古
太素簡樸無華是即雨中世界要知一切生滅本空何
爾執持念根不向無所有中解脫
步山徑野花幽鳥
山深幽境真趣頗多當殘春初夏之時步入林巒松竹
交映遐觀遠眺曲徑通幽野花隱隱生香而嗅味恬淡
非檀麝之香濃山禽關關弄舌而清韻閒雅非笙簧之
聲巧此皆造化機局娛目悅心静賞無厭時抱焦桐向
松隂石上撫一二雅調蕭然景會幻身是即畫中人物
遠聽山村茅屋傍午鳴雞伐木丁丁樵歌相荅經丘尋
壑更出世外幾層此景無競無争足力所到何地非我
傳舍又何必與塵俗惡界區區較尺寸哉
遵生八牋卷
