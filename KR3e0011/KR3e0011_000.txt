褚氏遺書醫家類
提要
(臣)等謹案褚氏遺書一卷舊題南齊褚澄撰
澄字彦道陽翟人褚淵弟也尚宋文帝女廬
江公主拜駙馬都尉入齊為吳郡太守官至
左民尚書右軍將軍事迹具南齊書本傳是
書分受形本氣平脈津潤分體精血除疾審
微辨書問子十篇大旨發揮人身氣血陰陽
之奥宋史始著于錄前有後唐清泰二年蕭
淵序云黃巢時羣盜發塚得石刻棄之先人
偶見載歸後遺命即以褚石為槨又有釋義
堪序云石刻得之蕭氏塚中凡十有九片其
一即蕭序也又有嘉泰元年丁介跋稱此書
初得蕭氏父子護其石而始全繼得僧義堪
筆之紙而始存今得劉義先鋟之木而始傳
所云劉義先者亦不知何許人其書于靈樞
素問之理頗有發明李時珍王肯堂俱采用
之其論寡婦僧尼必有異乎妻妾之療發前
人所未發而論吐血便血飲寒涼百不一生
尤千古之龜鑒疑宋時精醫理者所著而偽
托澄以傳其序跋當亦後人所附會然其言
可采雖&KR0915;托不可廢也中頗論精血化生之
理所以辨病源戒保嗇耳高儒百川書志列
之房中類則其悞甚矣乾隆四十四年三月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
褚氏遺書原序
黃巢造變從亂羣盜發人冢墓掘取金寳遇大穴焉方
丈餘中環石十有八片形制如槨其盖穴石題曰有齊
褚澄所歸啟盖棺骨已蛇蟻所穴環石内向文字曉然
盜疑兵書移置穴外視之棄去先人偶見讀徹囑鄉鄰
慎護明年具舟載歸欲送官以廣其傳遭時兵革不息
先人亦不幸遺命異物終當化去神書理難久藏其以
褚石為吾棺槨之實隱則骸骨全褚石或興吾名亦顯
淵募能者調墨治刻百本散之餘遵遺戒先人諱廣字
叔常清泰二年五月十九日古揚蕭淵序
靖康初金人入境羣盜乘間在處有之去揚城北三十
五里陳源橋有蕭家世居其間蓋貧不能自振矣守一
冢甚勤曰吾十二世祖葬父於此吾家冢凡數百世世
惟守此耳盜疑其起家者富而厚葬日夕窺之二家因
語人曰吾十二世祖葬其父明經廣叔常用石刻秘經
為槨從治遺命也已而不忍其柩有將發之兆遂敕子
孫世守之耳窺者仍故二家因會鄉人啟視之漆棺如
新刻石十有九片其一蓋蕭淵序也乃移柩葬居側而
舉石於門外有告蕭得埋寳者遂納石於今予時持鉢
將為南嶽之遊過蕭門結葬緣適見其事謾錄諸策以
俟能者二年結制前五日衛國釋義堪書
