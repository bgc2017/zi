欽定四庫全書
御製日知薈說序
日知薈說者取予嚮日日課所為文刪擇編次合而錄
之爰定之以名也予禀承
庭訓懋學書齋留連往復於六經四子之書求其義藴精微
旁搜諸史通鑑考定得失區眀法戒以至儒先緒論詞
苑菁華莫不遍覧雖究心探索饜飫其中然考之古聖
賢躬行實踐之學盖恧焉而未逮自十有四歲學屬文
至於今又一紀矣其間日課詩論襍文未嘗少輟積成
卷帙瑕瑜各半踐阼以来萬幾待理豈復得如曩時專
志篤學日與良師友敬業樂羣於翰墨之場哉紬繹舊
聞念兹弗釋因取其精去其疵錄其正棄其偏合二百
六十則釐為四卷而舉凡道德性命之旨學問政治之
要經傳之淵源古今之事蹟莫不略見梗概夫日知之
說出自子夏繼以無忘所能必所知者日新不失而賡
續以極扵高眀乃為學問窽要若予嚮日所得尚非空
言而無濟實用則今班朝莅政之間豈不足自考其知
行合一與否以發抒聞見遜敏敦脩乎
乾隆丙辰中秋日
御製日知薈說儒家類
提要
(臣)等謹案
御製日知薈說四卷乾隆元年
皇上取舊製各體文删擇精要得二百六十則釐
為四卷第一卷論帝王治化之要卷二卷論
天人性命之旨第三卷論禮樂法度之用第四
卷論古今得失之迹考三代以前帝王訓誡
多散見諸子百家中真膺相參不盡可據漢
書所載黃帝以下諸目班固已注為依託亦
不足憑惟所載高帝八篇文帝十二篇為帝
王御製著錄儒家之始今其書不𫝊然高帝
當戰伐之餘政兼覇術文帝崇清淨之學源
出道家其詞未必盡醇久而散佚或以是歟
梁元帝金樓子體儕說部抑又次焉夫詞人
所著作盛陳華藻而已帝王之學則必歸于
𫝊心之要義儒生所論說高談性命而已帝
王之學則必徵諸經世之實功故必以聖人
之德居天子之位而後吐詞為經足以垂萬
世之訓也我
皇上亶聰首出念典彌勤紬繹舊聞發揮新得所
謂為天地立心為生民立命為往聖繼絶學
為萬世開太平者具偹于斯迄今太和翔洽
久道化成無逸作所之心與天行同其不息而百
度修明八紘砥屬
天聲赫濯尤簡冊之所未聞豈非内聖外王之道
文經武緯之原一一早握其樞要歟(臣)等校
錄鴻編循環跪讀欽
聖學之高深益知
聖功之有自也乾隆四十一年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
日知薈說儒家類
第一卷
七十九則
第二卷
六十則
第三卷
五十七則
第四卷
六十四則
