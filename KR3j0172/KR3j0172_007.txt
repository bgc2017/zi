遵生八牋卷七
明高濓撰
起居安樂牋上
高子曰吾生起居禍患安樂機之也人能安所過而遵
所生不以得失役吾心不以榮辱勞吾形浮沉自如
樂天知命休休焉無日而不自得也是非安樂之機
哉若彼偃仰時尚奔走要塗逸夢想於燕韓馳神魂
於吳楚遂使當食忘味當臥忘寢不知養生有方日
用有忌毒形蠱心枕戈蹈刃禍患之機乘之矣可不
知所戒哉余故曰知恬逸自足者為得安樂本審居
室安處者為得安樂窩保晨昏怡養者為得安樂法
閒溪山逸遊者為得安樂歡識三才避忌者為得安
樂戒嚴賓朋交接者為得安樂助加之内養得術丹
藥效靈耄耋期頥坐躋上壽又何難哉錄古成說間
附己意為編牋曰起居安樂
恬逸自足條
序古名論
羅鶴林曰唐子西詩云山静似太古日長如小年余家
深山之中每春夏之交蒼蘚盈階落花滿徑門無剝
啄松影參差禽聲上下午睡初足旋汲山泉拾松枝
煑苦茗啜之隨意讀周易國風左氏傳離騷太史公
書及陶杜詩韓蘇文數篇從容步山徑撫松竹與麛
犢共偃息于長林豐草間坐弄流泉漱齒濯足既歸
竹窗下則山妻稚子作荀蕨供麥飯欣然一飽弄筆
窗間隨大小作數十字展所藏法帖筆蹟畫卷縱觀
之興到則吟小詩或草玉露一兩段再烹苦茗一杯
出步溪邊邂逅園翁溪友問桑麻說秔稻量晴校雨
探節數時相與劇談一餉歸而倚杖柴門之下則夕
陽在山紫綠萬狀變幻頃刻恍可人目牛背笛聲兩
兩來歸而月印前溪矣味子西此句可謂妙絶然此
句妙矣識其妙者蓋少彼牽黃臂蒼馳獵於聲利之
場者但見滚滚馬頭塵匆匆駒隙影耳烏知此句之
妙哉人能真知此妙則東坡所謂無事此静坐一日
是兩日若活七十年便是百四十所得不已多乎
延叔堅曰吾昩爽櫛梳坐於客堂朝則誦羲文之易虞
夏之書歴公旦之典禮覽仲尼之春秋夕則逍遙内
階詠詩南軒百家衆氏投閒而作洋洋乎其盈耳煥
爛乎其溢目紛紛欣兮其獨樂也當此之時不知天
之為盖地之為輿不知世之為人已之有軀雖漸離
擊筑傍若無人高鳳讀書不知暴雨方之于吾未足
况也
仲長統曰凡遊帝王之門者欲以立身揚名耳而名不
常存人生易滅優游偃仰可以自娛欲卜居清曠以
樂其志論之曰使居有良田廣宅背山臨流溝池環
帀竹木周布場圃築前菓園倚後舟車足以代步涉
之難使令足以息四體之役養親有羞珍之膳妻孥
無苦身之勞良朋萃至則陳酒殽以娛之嘉時吉日
則烹羔豚以奉之躊躇畦苑遊戲平林濯清泉追凉
風釣遊鯉弋高鴻風於舞雩之下詠歸高堂之上安
神閨房思老氏之玄虛呼吸精和求至人之彷彿與
達者數子論道講書俯仰兩儀錯綜人物彈南風之
雅操發清商之妙曲逍遙一世之上睥睨天地之間
不受當時之責永保性命之期如是則可以凌霄漢
出宇宙之外矣豈羡夫入帝王之門哉
秦子敕曰昔堯優許由非不弘也洗其兩耳楚聘莊周
非不廣也執竿不顧得曝背隴畒之中誦顔氏之簞
瓢詠原憲之蓬戶時翺翔兮林澤與沮溺為等儔聽
玄猿之悲吟察鶴鳴於九臯身安為樂無憂為福處
空虛之名居不靈之龜知我者希則我貴矣斯乃得
志之秋何困苦之戚也邪
王右軍既去官與東土人士營山水弋釣之娛又與道
士許邁共修服食徧採名藥不遠千里游東土中諸
郡名山泛滄海嘆曰我卒當以樂死
陶元亮曰少學琴書偶愛閒静開卷有得便欣然忘食
見樹木交蔭時鳥變聲亦復歡然有喜常言五六月
中北忩下卧遇凉風暫至自謂羲皇上人
陶弘景愛山水每經澗谷必坐卧其間吟咏盤桓不能
己巳謂門人曰吾見朱門廣厦雖識其華樂而無欲
往之心望高巖瞰大澤雖知此難立恒欲就之且永
明中求禄得輒差舛若不爾豈得為今日之事豈惟
身有仙相亦緣勢使之然
蕭大圜曰留侯追蹤於赤松陶朱陳術於辛文良有况
乎智不逸羣行不高物而欲辛苦一生何其僻也豈
如知足知止蕭然無累北山之北棄絶人間南山之
南超踰世網面修原而帶流水倚郊甸而枕平臯築
蝸舍于叢林搆環堵於幽薄近瞻烟霧遠睇風雲藉
纖草以蔭長松結幽蘭而援芳桂仰翺禽於百仞俯
泳鱗於千尋菓園在後開窗以卧花卉蔬圃居前坐
簷而看灌畆二頃以供饘粥十畆以給絲麻侍兒三
五可充紝織家僮數四足代耕耘沽酪牧羊協潘生
之志畜雞種黍應莊叟之言穫菽尋氾氏之書露葵
徵尹君之錄烹羔豚而介春酒迎伏臘而俟歲時披
良書探至賾歌纂纂唱嗚嗚可以娛神可以散慮有
朋自遠揚㩁古今田畯相過劇談稼穡斯亦足矣樂
不可支永保性命何畏憂責
王摩詰惟喜奉佛居嘗蔬食不茹葷血得宋之問藍田
别墅在輞口輞水周於舍下竹洲花塢與道友裴廸
浮舟往來彈琴賦詩嘯詠終日在京師日飯數十名
僧以玄譚為樂齋中無所有唯茶鐺酒臼經案繩牀
而已
樂天云洛城内外六七十里間凡觀寺丘墅有泉石花
竹者靡不游人家有美酒鳴琴者靡不過有圖書歌
舞者靡不觀自居守洛川洎布衣家以宴遊召者亦
時時往每良辰美景或雪朝月夕好事者相過必為
之先拂酒罍次開篋詩酒酣乃自援琴操宫聲弄秋
思一遍
樂天廬山草堂記云堂中設木榻四素屏二漆琴一張
儒道佛書各數卷樂天既來為王仰觀山俯聽泉傍
睨竹樹雲石自辰及酉應接不暇俄而物誘氣隨外
適内和一宿體寧再宿心恬三宿後頽然嗒然不知
其然而然矣
醉吟先生宦遊三十載將退居洛下所居有池五六畆
竹數千竿喬木數千株臺榭舟船具體而微與嵩山
僧如滿為空門友平泉客韋楚為山水友彭城劉夢
得為詩友皇甫朗之為酒友每一相遇欣然忘歸
蘇子美答韓持國曰此伏臘稍足居室稍寬無應接奔
走之勞耳目清曠不設機關以待人心安閒而體舒
放三商而眠高春而起静院明窗羅列圖史琴樽以
自娛有興則汎小舟出盤閶二門吟嘯覽古於江山
之間渚茶野釀足以消憂尊鱸稻蟹足以適口又多
高僧隱君子佛廟絶勝家有林園珍花竒石曲池高
臺魚鳥留連不覺日暮
阮孝緒著高隱傳言行超逸名氏勿傳為上品始終不
耗名姓可錄為中品掛冠人世棲心塵表為下品
歸去來兮田園將蕪胡不歸既自以心為形役奚惆悵
而獨悲悟已往之不諫知來者之可追實迷途其未
遠覺今是而昨非舟搖搖以輕颺風飄飄而吹衣問
征夫以前路悵晨光之熹微(日欲暮也)乃瞻衡宇載欣載
奔僮僕歡迎稚子候門三逕就荒松菊猶存携幼入
室有酒盈罇引壺觴以自酌眄庭柯以怡顔倚南窗
以寄傲審容膝之易安園日涉以成趣門雖設而常
關策扶老以流憩時矯首而遐觀雲無心以出岫鳥
倦飛而知還景翳翳以將入撫孤松而盤桓歸去來
兮請息交以絶游世與我而相違復駕言兮焉求悅
親戚之情話樂琴書以消憂農人告余以春及將有
事於西疇或命巾車或棹孤舟既窈窕以尋壑亦﨑
嶇而經丘木欣欣以向榮泉涓涓而始流善萬物之
得時感吾生之行休已矣乎寓形宇内復幾時曷不
委心任去留胡為乎遑遑欲何之富貴非吾願帝鄉
不可期懷良辰以孤往或植杖而耘耔登東臯以舒
嘯臨清流而賦詩聊乘化以歸盡樂夫天命復奚疑
太醫孫景初自號四休居士山谷問其說四休答曰麄
茶淡飯飽即休補破遮寒煖即休三平四滿過即休
不貪不妬老即休山谷曰此安樂法也少欲者不伐
之家也知足者極樂之國也四休家有三畆園花木
欝欝客來煑茗談上都貴游人間可喜事或茗寒酒
冷賓主相忘其居與余相望暇則步草徑相尋作小
詩遺家僮歌之以侑酒茗詩曰太醫診得人間病安
樂延年萬事休又曰無求不著看人面有酒可以留
人嬉欲知四休安樂法聽取山谷老人詩
山谷四印云我提養生之四印居家所有更贈君百戰
百勝不如一忍萬言萬當不如一默無可揀擇眼界
平不藏秋毫心地直我肱三折得此醫自覺兩踵生
光輝蒲團日静鳥吟時爐燻一炷試觀之四休四印
老少富貧無量無邊普同供養
倪正父鋤經堂述五事静坐第一觀書第二看山水花
木第三與良朋講論第四教子弟讀書第五
齊齋十樂云讀義理書學法帖字澄心静坐益友清談
小酌半醺澆花種竹聽琴玩鶴焚香煎茶登城觀山
寓意奕棋十者之外雖有他樂吾不易矣
邵康節吟曰年老逢春雨乍晴雨晴况復舊清明天低
宫殿初長日風煖林園未囀鶯花似錦時高閣望草
如茵處小車行東君見賜何多也况復人間久太平
又云堯夫非是愛吟詩詩是堯夫志喜時明著衣冠
為士子高談仁義作男兒敢於世上明開眼肯向人
間浪皺眉六十七年無事日堯夫非是愛吟詩擊壤
集一編老人怡神悦目時可吟玩公喜飲酒命之曰
太和湯飲不過多不喜太醉其詩曰飲未微酡日先
吟哦吟哦不足遂及浩歌所寢之室名安樂窩冬煖
夏凉遇有睡思則就枕其詩曰墻高於肩室大如斗
布被煖餘藜藿飽後氣吐胸中充塞宇宙聞人說人
之善就而和之又從而喜之語曰樂見善人樂聞善
事樂道善言樂行善意晚教二子以六經家素業儒
口未嘗不道儒言身未嘗不蹈儒行其詩曰羲軒之
書未嘗去手堯舜之談未嘗離口當中和天同樂易
友吟自在詩飲歡喜酒百年昇平不為不偶七十康
強不為不壽老境從容孰有如康節者乎
陶彭澤性嗜酒家貧不能常得親舊知其如此或置酒
招之造飲輒醉而退曾不恡情去留環堵蕭然不蔽
風雨短葛穿結簞瓢屢空晏如也
陶弘景書曰偃蹇園巷從容郊邑守一介之志非敢
蔑榮嗤俗自致雲霞盖任性靈而直往保無用以得
閒隴薪井汲樂有餘歡切松煑术此外何務
謝靈運逸民賦曰有酒則舞無酒則醒不明不晦不昧
不類蕭條秋首兀奡春中弄琴明月酌酒和風禦清
風以遠路拂白雲而峻舉指寰中以為期望象外而
延佇又曰推天地於一物横四海於寸心超塵埃以
貞觀何落落此心胷
徐勉曰冬日之陽夏日之隂良辰美景負杖躡履逍遙
自適臨池觀魚披林聽鳥濁酒一杯彈琴一曲求數
刻之樂庶幾居常以待終
謝譓不忘交接門無雜賓有時獨醉曰入吾室者但有
清風對吾飲者惟有皓月耳
歌者袁綯嘗從子瞻與客遊金山適中秋天宇四壁一
碧無際加江流傾湧月色如晝遂共登金山妙高臺
命綯歌其水調頭歌曰明月幾時有把酒問青天歌
罷公自起舞
伯倫肆意放蕩以宇宙為狹常乘鹿車㩦一壺酒使人
荷鍤隨之云死便掘地以埋土木形骸遨遊一世
謝幾卿性通脱遇樂遊宴不得醉而還因詣道邊酒壚
停車褰幔與車前三騶對飲觀者如堵幾卿自若
陳暄嗜酒沈湎兄子秀憂之致書諷諫暄答云昔周伯
仁渡江惟三日醒吾不以為少鄭康成一飲三百杯
吾不以為多吾嘗譬酒猶水也可以濟舟亦可以覆
舟故江諮議有言酒猶兵也兵可千日而不用不可
一日而不備酒可千日而不飲不可一飲而不醉美
哉江公可與共論酒矣何水曹眼不識杯鍾吾口不
離瓢杓汝寧與何同日而醒與吾同日而醉乎政言
其醒可及其醉不可及也速營糟丘吾將老焉爾無
多言非爾所及
司空圖預為壽藏故人來者引之壙中賦詩對酌人或
難之圖曰達人大觀幽顯一致非止暫遊此中公何
不廣哉布衣鳩杖出則以女家人鸞臺自隨歲時村
社會集圖必造之與野老同席曾無傲色
韓熙載肆情坦率不持名檢伎樂殆以百數所得月俸
盡散諸姬熙載敝衣芒履作瞽者持獨絃琴俾舒雅
執板挽之隨房乞食為樂
子瞻在儋耳因試筆嘗自書云吾始至南海環視天水
無際凄然傷之曰何時得出此島邪已而思之天地
在積水中九州在大瀛海中中國在少海中有生孰
不在島者覆盆水於地芥浮于水蟻附於芥茫然不
知所濟少焉水涸蟻即逕去見其類出涕曰幾不復
與子相見豈知俯仰之間有方軌八達之路乎念此
可為一笑
瀟灑張郎搆一蘆軒銘曰吾軒之中并無長物織蘆成
瓦紙帳為屏墻不禦風窗不掩月相對二子刈書是
悦勤兒課摹古帖有茶則飲有香則焚衲衣素餐家
風甚拙閉門謝客不知世故吾性自别有漫草詩云
林畔闌&KR1296;處泥垣浸碧濠性岐延客寡室陋滌塵勞
玄學揚雄辨經翻劉向騷食瓢家俸短睡起日偏高
絶交書云但願守陋巷教養子孫時與親舊叙闊陳說
平生濁酒一杯彈琴一曲志願畢矣
又云聞道士遺言餌术黃精令人壽永意甚信之遊山
澤觀魚鳥心甚樂之一行作吏此事俱廢安能捨其
所樂而從其所懼哉
王逸少曰夫人之相與俯仰一世或取諸懷抱晤言一
室之内或因寄所托放浪形骸之外雖取舍萬殊静
躁不同當其欣於所遇暫得於已快然自足不知老
之將至及其所之既倦情隨事遷感慨係之矣悲夫
閒遊贊曰蔭映巖流之際偃息琴書之側寄心松竹取
樂魚鳥則澹泊之願於是畢矣
韓退之曰窮居而閒處升高而望遠坐茂樹以終日濯
清泉以自潔採於山美可茹釣於水鮮可食起居無
時惟適所安與其有譽於前孰若無毁於後與其有
樂於身孰若無憂於心窮居荒凉草樹茂密出無驢
馬因與人絶一室之内有以自娛
澄懷錄曰長松怪石去墟落不下一二十里鳥徑緣崖
涉水於草莾間數四左右兩三家相望雞犬之聲相
聞竹籬茅舍蕪處其間蘭菊藝之臨水時種梅柳霜
月春風自有餘思見童婢僕皆布衣短褐以給薪水
釀村酒而飲之案有雜書莊周太玄楚詞黃庭隂符
楞嚴圓覺數十卷布袍杖黎躡屐往來窮谷大川聽
流水看激湍鑒澄潭步危橋坐茂林探幽壑升高峯
顧無樂而死乎
雜志曰居閒勝於居官其事不一其最便者尤於暑月
見之自早燒香食罷便可脱衫巾除帬靸從事藤牀
竹几高枕北窗清風徐來不患太凉挾策就枕困來
熟睡晚凉夢醒浴罷逍遙臨池觀月乘高取風採蓮
剝芡削瓜斷藕白醪三杯取醉而適其為樂殆不减
羲皇上人也
曾南豐曰宅有桑麻田有秔稌而渚有菱芡弋於高以
追鳬鴈之上下緡於深而取魴鯉之潛泳吾所以衣
食其力而無媿於心也蔭有喬木之繁隂藉有豐草
之幽香登高而望遠覽天地之竒變弄泉而乘月遺
世俗之塵氛此吾取其怠倦而樂於自遂也
東坡云歲行盡矣風雨凄然紙窗竹屋燈火青熒時於
此有少趣
誠齋曰鳥啼花落欣然有會於心遣家僮滌酒尊傾白
酒釂一梨花磁琖急取詩詞快讀數過以嚥之蕭然
不知在塵埃間也
又曰因葺舊廬疏渠引泉周以花木中設琴尊故人過
逢瀹茗奕棋杯酒淋浪殆相忘塵世也
水心曰上下山水穿幽透深永日留連欣然有會向人
鋪說無異好聲美色
又曰松竹迷道庭花合圍著山人衣躡遊山屐逍遙賓
送日月于林蒨中倦遊而返則危坐清吟抱膝長嘯
婚嫁有無皆落莫置之如度外事聞名勝士欣然迎
至静對清談與究仙佛二氏所以離合見性命真處
如有契心相視而笑莫逆於心
李太白詩清風明月不用一錢買赤壁賦云惟江上之
清風與山間之明月耳得之而為聲目遇之而成色
取之無禁用之不竭此造物之無盡藏也東坡之意
盖自太白詩句得來夫風月不用錢買而取之無禁
太白詩之所言信矣然而能知清風明月為可樂者
能有幾人清風明月一歲之間亦無幾日人即能知
此樂或為俗事相奪或為病苦所纏欲樂之有不能
者有閒居無事遇此清風明月不用錢買又無人禁
而不知此樂者是自生障礙也
陶潛性真率貴賤造之者有酒輒設潛若先醉便語客
曰我醉欲眠君且去
劉含度性虛遠有氣調風流跌宕名高一時嘗云不須
名位所須衣食不用身後之譽惟重目前所見
梁忠烈世子性愛林泉特好散逸論曰吾嘗夢為魚因
化為鳥方其夢也何樂如之及其覺也何憂斯類良
繇吾之不及魚鳥遠矣故魚鳥飛浮任其志性吾之
進退長在掌握舉首懼觸搖足恐墮使吾終得與魚
鳥同遊則去世如脱屣耳
裴中立不信數術每語人曰雞猪魚蒜逢著則吃生老
病死時至則行
高子漫談
高子曰古云得一日閒方是福做千年調笑人癡又云
人生無百年長懷千歲憂是為碌碌於風塵勞勞於
夢寐者言耳吾生七尺豈不欲以所志干雲霄挾劔
寒星斗耶命之所在造化主宰之所在也孰與造化
競哉既不得於造化當安命於生成静觀物我認取
性靈放情宇宙之外自足懷抱之中狎玩魚鳥左右
琴書外此何有於我若彼潛形追鹿豖浪遊樂志共
烟霞沉醉潔身者乃負甑而逃抱道者以圖形為恥
豈果不以華彩為榮甘以寂寞為樂哉是皆不得於
造化意富貴之畏人不如貧賤之肆志故能棄衆人
之所取取衆人之所棄耳味無味於虚無之淵忘無
忘於玄冥之府身居塵俗志横兩間居在山林而神
浮八極何能使生為我酷形為我毒身為我桎梏乃
踽踽凉凉為造物哂哉樂恬逸者當與把臂作謦咳
語
高子自足論
高子曰居廟堂者當足於功名處山林者當足於道德
若赤松之遊五湖之泛是以功名自足彭澤琴書孤
山梅鶴是以道德自足者也知足者雖富貴不豔於
當時芳聲必振於千古否則不辱於生前必災禍於
没世故足之於人足則無日而不自足不足則無時
而能足也又若迫於饑寒困於利達者謂人可以勝
天乃營營於飽煖聲華孰知此命也非人也命不足
於人人何能足我也故子房之高蹈遐舉功盖千古
少伯之滅跡潛蹤名著人間淵明嗜酒人未病其沉
酣和靖栽梅世共稱其閒雅是皆取足於一身無意
於持滿能以功名道德為止足故芳躅共宇宙周旋
高風同天地終始耳人能受一命榮竊升斗禄便當
謂足於功名弊裘短褐糲食菜羹便當謂足於衣食
竹籬茅舍蓽竇蓬窗便當謂足於安居藤杖芒鞋蹇
驢短棹便當謂足於騎乘有山可樵有水可漁便當
謂足於庄田殘卷盈床圖書四壁便當謂足於珍寶
門無剥喙心有餘閒便當謂足於榮華布衾六尺高
枕三竿便當謂足於安享看花酌酒對月高歌便當
謂足於歡娛詩書充腹詞賦盈編便當謂足於豐瞻
是謂之知足常足無意於求足未足者也足果可以
力致倖求哉我故曰能自足於窮通者是得浮雲富
貴之夷猶能自足於取捨者是得江風山月之受用
能自足於眼界者是得天空海闊之襟懷能自足於
貧困者是得簞瓢陋巷之恬淡能自足於辭受者是
得茹芝採蕨之清高能自足於燕閒者是得衡門泌
水之静逸能自足於行藏者是得歸雲倦鳥之舒徐
能自足於唱酬者是得一咏一觴之曠達能自足於
居處者是得五柳三徑之幽閒能自足於嬉遊者是
得浴沂舞雩之瀟灑若此數者隨在皆安無日不足
人我無競身世兩忘自有無窮妙處打破多少塵勞
奈何捨心地有餘之足而抱意外無饜之貪果何得
哉似亦愚矣觀彼進功名於百尺棄道德於方寸日
汲汲於未足如金張貴逞終蹈身災石鄧財雄卒罹
族滅君子可不以水月鏡花為幻好謙惡盈為戒哉
又若鄙陋者原石火頃炎冰山乍結即便心思吞象
目無全牛務快甲第雲連金珠山積舉世莫與之比
慾猶未滿此正所謂不知足者也吾知棘林之駝黏
壁之蝸是皆此輩耳其與留有餘不盡以還造化者
何如哉
居室安處條
序古名論
天隱子曰吾謂安處者非華堂䆳宇重裀廣榻之謂也
在乎南面而坐東首而寢隂陽適中明暗相半屋無
高高則陽盛而明多屋無卑卑則隂盛而暗多故明
多則傷魄暗多則傷魂人之魂陽而魄隂苟傷明暗
則疾病生焉此所謂居處之室尚使之然况天地之
氣有亢陽之攻肌淫隂之侵體豈可不防慎哉脩養
之漸倘不法此非安處之道術曰吾所居室四邊皆
窗戶遇風即闔風息即開吾所居座前簾後屏太明
即下簾以和其内映太暗則捲簾以通其外耀内以
安心外以安目心目皆安則身安矣明暗尚然况太
多事慮太多情欲豈能安其内外哉
高太素隱商山起六館曰春雪未融館清夏晚雲館中
秋午月館冬日方出館暑簟清風館夜階急雨館各
製一銘
神隱曰草堂之中竹窗之下必置一榻時或困倦偃仰
自如日間窗下一眠甚是清爽時夢乘白鶴遊於太
空俯視塵壤有如蟻壘自為莊子夢為蝴蝶入於桃
溪當與子休相類又曰草堂之中或草亭僻室製為
琴室地下埋一大缸缸中懸一銅鐘上以石墁或用
板鋪上置琴磚或木几彈琴其聲空朗清亮自有物
外氣度
東坡守汝隂作亭以帷幕為之世所未有其製若亭四
圍柱架空插成之裝起則以帷幕圍之拆束則揭而
他往其銘略云乃作新亭簷楹欒梁鑿枘交設合散
靡常不油仰承清幄四張我所欲往十夫可將與水
升降除地布牀又云豈獨臨水無適不臧春朝花郊
秋夕月場無脛而趨無翼而翔敝又改為其費易償
榜曰擇勝名實允當又觀子由繼作四言詩内云視
身如傳苟完不求山磐水嬉習氣未瘳風有翠幄雨
有赤油匪車匪舟亦可相攸則晴用布帷雨用油幕
可知
唐子西云有軒數間松竹迷道庭花合圍直堂屋之後
人事之所不及賓遊之所不至往往獨坐於此解衣
盤礴箕踞胡床之上含毫賦詩曝背閱書以釋忽忽
之氣自妙
山家清事云擇故山濱水地環籬植荆間栽以竹餘丈
植芙蓉三百六十入芙蓉二丈環以松梅入此餘三
丈重籬外芋栗羊棗桃李内植梅結屋前茅後瓦入
閣名尊經藏古今書左塾訓子右道院迎賓進舍三
寢一讀書一治藥一後舍二其一儲酒榖列山具農
具一安僕役庖湢婢一童一園丁二前鶴屋養鶴後
犬一二足驢四蹄牛四角客至具蔬食酒核暇則讀
書課農圃毋苦吟以安天年
潘岳閒居賦曰太母在堂覽止足之分廣浮雲之志築
室種樹逍遙自得池沼足以漁釣春税足以代耕灌
園鬻蔬供朝夕之膳牧羊酤酪俟伏臘之資凜秋暑
退熙春寒往微雨新晴六合清朗太夫人乃御板輿升輕
軒遠覽王畿近周家園席長筵列子孫柳垂隂車結
軌或宴於林或禊於氾昆弟斑白兒童稚齒稱萬壽以
獻觴或一愳而一喜壽觴舉慈顔和浮杯樂飲絲竹
駢羅頓足起舞抗音高歌人生安樂孰知其他
王子猷嘗暫寄人空宅便命種竹或曰暫住何煩爾主
王嘯咏良久指竹曰何可一日無此君
柳子厚曰把荷鍤決溪泉為圃以給茹其隟則浚池溝
藝樹木行歌坐釣望青天白雲以此為適亦是老死
亡戚戚者
孫公仲益曰新宅落成市聲不入耳俗軌不至門客至
共坐青山當戶流水在左輒談世事便當以大白浮
之
懿代崇佛法迎佛骨至起不思議堂以奉之
杜祁公别墅起薝蔔館室形亦六器用亦六角以象簷
花之六出焉
陶學士曰余啣命渡淮入廣陵界維舟野次縱步至一
村圃有碧蘆方數畆中隱小室榜曰秋聲館時甚愛
之不知誰家别墅意主人亦雅士也
宜春城中有堆阜郡人謂之袁臺地屬李致致有文馳
聲衆為築室於袁臺取登東山而小魯之義榜為小
魯軒
宣城何子華有古橙四株面橙建堂榜曰剖金霜降橙
熟開樽潔饌與衆共之
陳犀罷司農少卿省女兄於姑蘇適上元夜觀燈車馬
喧騰目奪神醉歎曰涉冰霜泛烟水乍見此高明世
界遂覺神朗頓還舊館
武陵儒者苗彤事園池以接賓客建野春亭内中雜植
山野花草五色錯雜
李愚語人曰子夙夜在公不曾漫遊華胥國意欲於洛
陽買水竹處作蝶菴謝事居之菴中當以莊周為開
山第一祖陳摶配食若忙者難為主籍供職
王震為國子博士好觀雨中浮漚疎稠出没每雨就四
階狹擁處寓目而心醉焉張麟瑞戲之曰公宜以此
亭名曰醉漚
居處建置
熅閣南方暑雨時藥物圖書皮毛之物皆為黴溽壞
盡今造閣去地一丈有多閣中循壁為厨二三層壁
間以板弭之前後開窗梁上懸長笐物可懸者懸於
笐中餘置格上天日晴明則大開窗戶令納風日爽
氣隂晦則密閉以杜雨濕中設小爐長令火氣温欝
又法閣中設床二三床下收新出窑炭實之乃置畫
片床上永不黴壞不須設火其炭至秋供燒明年復
換新炭床上切不可臥臥者病瘖屢有騐也盖火氣
所爍故耳
清閟閣雲林堂閣尤勝客非佳流不得入堂前植碧梧
四令人揩拭其皮每梧墜葉輒令童子以針綴杖頭
亟挑去之不使點汚如亭亭綠玉苔蘚盈庭不容人
踐綠褥可愛左右列以松桂蘭竹之屬敷紆繚繞其
外則高木脩篁欝然深秀周列竒石東設古玉器西
設古鼎尊罍法書名畫每雨止風收杖履自隨逍遙
容與詠歌以娛望之者識其為世外人也
觀雪菴長九尺闊八尺高七尺以輕木為格紙布糊
之以障三面上以一格覆頂面前施幃幔捲舒如帳
中可四坐不妨設火食具隨處移行背風帳之對雪
瞻眺比之氊帳似更清逸施之就花就山水雅勝之
地無不可也謂之行窩
松軒宜擇苑囿中空明塏爽之地構立不用高峻惟
貴清幽八窗玲瓏左右植以青松數株須擇枝榦蒼
古屈曲如畫有馬遠盛子昭郭熙狀態甚妙中立竒
石得石形瘦削穿透多孔頭大腰細裊娜有態者立
之松間下植吉祥蒲草鹿葱等花更置建蘭一二盆
清勝雅觀外有隙地種竹數竿種梅一二以助其清
共作歲寒友想臨軒外觀恍若在畫圖中矣
高子書齋說
高子曰書齋宜明静不可太厰明净可爽心神宏敞則
傷目力窗外四壁薜蘿滿牆中列松檜盆景或建蘭
一二遶砌種以翠芸草令遍茂則青葱欝然傍置洗
硯池一更設盆池近窗處蓄金鯽五七頭以觀天機
活潑齋中長卓一古硯一舊古銅水注一舊窑筆格
一班竹筆筒一舊窑筆洗一糊斗一水中丞一銅石
鎮紙一左置榻床一榻下滚脚凳一床頭小几一上
置古銅花尊或哥窑定瓶一花時則插花盈瓶以集
香氣閒時置蒲石於上收朝露以清目或置鼎爐一
用燒印篆清香冬置煖硯爐一壁間掛古琴一中置
几一如吳中雲林几式佳壁間懸畫一書室中畫惟
二品山水為上花木次之禽鳥人物不與也或奉名
畫山水雲霞中神佛像亦可名賢字幅以詩句清雅
者可共事上奉烏思藏鏒金佛一或倭漆龕或花梨
木龕以居之否用小石盆一或靈壁應石將樂石崑
山石大不過五六寸而天然竒怪透漏瘦削無斧鑿
痕者為佳次則燕石鍾乳石白石土瑪瑙石亦有可
觀者盆用白定官哥青東磁均州窑為上而時窑次
之凡外爐一花瓶一匙筯瓶一香盒一四者等差遠
甚惟博雅者擇之然而爐製惟汝爐鼎爐戟耳彛爐
三者為佳大以腹横三寸極矣瓶用膽瓶花觚為最
次用宋磁鵝頸瓶餘不堪供壁間當可處懸壁瓶一
四時插花坐列吳興筍凳六禪椅一拂塵搔背棕箒
各一竹鐵如意一右列書架一上置周易古占詩經
傍註離騷經左傳林註自儆二編近思錄古詩紀百
家唐詩王李詩黃鶴補註杜詩說海三才廣記經史
海篇直音古今韻釋等書釋則金剛鈔義楞嚴會解
圓覺註疏華嚴合論法華玄解楞伽註疏五燈會元
佛氏通載釋氏通鑑弘明集六度集蓮宗寶鑑傳燈
錄道則道德經新註指歸西升經句解文始經宗旨
冲虚經四解南華經義海纂微仙家四義列仙通鑑
參同分章釋疑隂符集解黃庭經紫金丹正理大全
修真十書悟真等編醫則黃帝素問六氣玄珠密語
難經脉訣華陀内照巢氏病源證類本草食物本草
聖濟方普濟方外臺秘要甲乙經朱氏集騐方三隂
方永類鈐方玉機微義醫壘元戎醫學綱目千金方
丹方秘書閒散則草堂詩餘正續花間集歴代詞府
中興詞選法帖真則鍾元常季直表黃庭經蘭亭記
隸則夏丞碑石本隸韻行則李北海隂符經雲麾將
軍碑聖教序草則十七帖草書要領懷素絹書千文
孫過庭書譜此皆山人適志備覽書室中所當置者
畫卷舊人山水人物花鳥或名賢墨跡各若干軸用
以充架齋中永日據席長夜篝燈無事擾心閱此自
樂逍遙餘歲以終天年此真受用清福無虚高齋者
得觀此妙
茆亭以白茆覆之四構為亭或以棕片覆者更久其
下四柱得山中帶皮老棕本四條為之不惟淳朴雅
觀且亦耐久外護闌竹一二條結於蒼松翠盖之下
修竹茂林之中雅稱清賞
檜柏亭植四老柏以為之製用花匠竹索結束為頂
成亭惟一簷者為佳圓製亦雅若六角二簷者俗甚
桂樹可結羅漢松亦可若用薔薇結為高塔花時可
觀若以為亭除花開後荆棘低垂焦葉蟊蟲撩衣刺
面殊厭經目無論玩賞
圜室臞仙曰圜室之製人各不同予所志者取法於
天地範圍之理上圓下方經一丈有二中隔前後二
間前間開日月圓竅於東西以通日月之光後間於
頂上孔開窗撑放以取天門靈氣艮上塞戶令不通
達以閉鬼戶之意此余所製也
九徑江梅海棠桃李橘杏紅梅碧
桃芙蓉九種花木各種一徑命曰三三徑詩曰
三徑初開是蔣卿再開三徑是淵明誠齋奄有三三
徑一徑花開一徑行
茶寮側室一斗相傍書齋内設茶竈一茶盞六茶注
二餘一以注熟水茶臼一拂刷淨布各一炭箱一火
鉗一火筯一火扇一火斗一可燒香餅茶槃一茶槖
二當教童子專主茶役以供長日清談寒宵兀坐煎
法另具
藥室用静屋一間不聞雞犬之處中設供案一以供
先聖藥王分置大板卓一光面堅厚可以和藥大鐵
碾一石磨一小碾一乳鉢大小二□(音□)筒一用以搗
珠末不飛摏臼一大小中稀篩各一大小密絹篩各
一棕掃箒一淨布一銅鑊一火扇一火鈐一大小盤
秤各一藥櫃一藥廂一葫蘆瓶礶此藥家取用無算
當多蓄以備用凡在藥物所需俱當置之藥室平時
密鎖以杜不虞此又君子所先
高子花謝詮評
高子曰歐陽公示謝道人種花詩云深紅淺白宜相間
先後仍須次第栽我欲四時携酒賞莫教一日不花
開余意山人家得地不廣開徑怡閒若以常品花卉
植居其半何足取也四時所植余為詮評牡丹譜類
數多佳本遇目亦少大紅如山茶石榴色者寓形於
圖畫有之托根於土壤未見他如狀元紅慶雲紅王
家紅小桃紅雲容露濕飛燕新粧茄紫香紫臙脂樓
潑墨紫國色烟籠玉環沉醉尺素白剪絨水晶簾捲
月露生香御衣黃舞青霓一捻紅綠蝴蝶玳瑂闌開
朝霞散彩數種之外無地多栽芍藥在廣陵之譜三
十有竒而余所見亦惟數種金帶圍瑞蓮紅冠羣芳
衣紫塗朱容閒紅拂千葉白玉逍遙舞霓白玉盤盂
膩雲軟玉色豔綠珠粉綉毬紫綉毬(俗名麻葉粉團)歡團霞
臉次第粧新碧桃單瓣白桃瀟灑霜姿後先態雅垂
絲海棠鐵梗海棠西府海棠木瓜海棠白海棠含烟
照水風韻撩人玉蘭花辛夷花素豔清香芳鮮奪目
千瓣粉桃(俗名二色桃)緋桃(俗名蘇州桃花瓣如剪絨非綘桃也若綘桃惡其開久色)
(惡)大紅單瓣桃玄都異種未識劉郎千瓣大紅重臺
石榴千瓣白榴千瓣粉紅榴千瓣鵝黃榴單瓣白粉
二色榴西域别枝堪驚博望紫薇粉紅薇白薇紫禁
漏長卧延凉月金桂月桂(四時開生子者)廣寒高冷雲外香
風照水梅(花開朵朵下垂)綠萼梅玉蝶梅磬口臘梅(黃色如蜜紫心)
(瓣如白梅少大曾於洪宣公山亭見之其香撲人今云臘梅者皆荷花瓣也僅免狗英)月瘦烟
横騰吟孤嶼粉紅山茶千瓣白山茶大紅滇茶(大如茶盞)
(種山雲南)瑪瑙山茶(紅黃白三色夥作堆心外大瓣硃砂紅色)寶珠鶴頂山茶
(中心如饅叢簇可愛若吐白鬚者不佳)霞蒸雪釀沉醉中山大紅槿千
瓣白槿殘秋幾朵林外孤芳茶梅花(小朵粉紅黃心開在十一月各)
(花淨盡之時得此可玩)茗花(香清插瓶可久可玩)冷月一枝齋頭清供我
之所見調亦可同倘人我好惡不侔用捨惟人自取
若彼草花百種横占郊原兹為品題分為三乘花之
丰采不一况栽成佔地無多竒種剪裁當與兼收並
蓄更開十徑醉賞四時
高子草花三品說
高子曰上乘高品若幽蘭建蘭蕙蘭朱蘭白山丹黃山
丹剪秋羅二包雞冠(一花中分紫白二色同出一蒂)黃蓮千瓣茉莉
紅芍千瓣白芍玫瑰秋海棠白色月季花大紅佛桑
臺蓮(花開落盡蓮房中每夥仍發花瓣)夾竹桃花單瓣水仙花黃萱
花黃薔薇菊之紫牡丹白牡丹紫芍藥銀芍藥金芍
藥蜜芍藥金寶相魚子蘭菖蒲花夜合花
已上數種色態幽閒丰標雅淡可堪盆架高齋日共
琴書清賞者也中乘妙品若百合花五色戎葵(此宜多種)
(余家一畆中收取花朵一二百枝比類形色不同共有五十多種能作變態無定本也)白雞冠
矮雞冠洒金鳳仙花四面蓮迎春花金雀素馨山礬
紅山丹白花蓀紫花蓀吉祥草花福建小梔子花黃
蝴蝶鹿葱剪春羅夏羅番山丹水木樨閙陽花石竹
五色罌粟黃白杜鵑黃玫瑰黃白紫三色佛桑金沙
羅金寶相麗春木香紫心白木香黃木香茶䕷間間
紅十姊妹鈴兒花凌霄虞美人蝴蝶滿園春含笑花
紫花兒紫白玉簮錦被堆雙鴛菊老少年鴈來紅十
樣錦秋葵醉芙蓉大紅芙蓉玉芙蓉各種菊花甘菊
花金邊丁香紫白丁香萱花千瓣水仙紫白大紅各
種鳳仙金鉢盂錦帶花錦茄花拒霜花金莖花紅荳
花火石榴指甲花石巗花牽牛花淡竹花蓂莢花木
清花真珠花木瓜花滴露花紫羅襴紅麥番椒菉荳
花
已上數種香色間繁丰采各半要皆欄檻春風共逞
四時粧點者也下乘具品如金絲桃鼓子花秋牡丹
纏枝牡丹四季小白花又名接骨草史君子花金荳
花金錢花紅白郁李花繅絲花萵苣花掃菷雞冠花
菊之滿天星枸杞花虎茨花茨菇花金燈銀燈羊躑
躅金蓮千瓣銀蓮金燈籠各種藥花黃花兒散水花
槿樹花白荳花萬年青花孩兒菊花纏枝蓮白蘋花
紅蓼花石蟬花
已上數種鉛華粗具姿度未閒置之籬落池頭可填
花林疎缺者也已上種種是皆造物化機撩人春色
分布寰宇吾黨盡植林園以快一時心目無愧歐公
詩教可也
高子盆景說
高子曰盆景之尚天下有五地最盛南都蘇松二郡浙
之杭州福之浦城人多愛之論植以錢萬計則其好
可知但盆景以几卓可置者為佳其大者列之庭榭
中物姑置勿論如最古雅者品以天目松為第一惟
杭城有之高可盈尺其本如臂針毛短簇結為馬遠
之欹斜結曲郭熙之露頂攫拿劉松年之偃亞層疊
盛子昭之拖拽軒翥等狀載以佳器槎牙可觀他樹
蟠結無出此製更有松本一根二梗三梗者或栽三
五窠結為山林排匝高下參差更多幽趣林下安置
透漏窈窕崑石應石燕石臘石將樂石靈壁石石筍
安放得體可對獨本者若坐岡陵之巔與孤松盤桓
其雙本者似入松林深處令人六月忘暑除此五地
所産多同惟福之種類更夥若石梅一種乃天生形
質如石燕石蟹之類石本發枝含花吐葉歴世不敗
中有美者竒怪莫狀此可與杭之天目松為匹更以
福之水竹副之可充几上三友水竹高五六寸許極
則盈尺細葉老榦瀟疎可人盈盈數竿便生渭川之
想亦盆景中之高品也次則枸杞之態多古雪中紅
子扶疎時有雪壓珊瑚之號本大如拳不露做手又
如檜栢耐苦且易蟠結亦有老本蒼柯針葉青鬱束
縳盡解若天生然不讓他本自多山林風致他如虎
茨余見一友人家有二盆本狀笛管其葉十數重疊
每盆約有一二十株為林此真元人物也後為俗人
所敗又見僧家元盆竒古作狀寶玩令人忘餐竟敗
豪右美人蕉盈尺上盆蕉傍立石非他樹可比此須
擇異常之石方愜心賞他如榆椿山東青山黃楊雀
梅楊婆奶六月霜鐵梗海棠櫻桃西河柳寸金羅漢
松娑羅松剔牙松細葉黃楊玉蝶梅紅梅綠萼梅瑞
香桃綘桃紫薇結香川鵑李杏銀杏江西細竹素馨
小金橘牛奶橘冬時纍纍朱實至春不凋小茶梅海
桐纓絡栢樹海棠老本黃楊已上皆可上盆但木本
竒古出自生成為難得耳又如深山之中天生怪樹
種落巖竇年深木本雖大樹則婆娑雖見數本名不
可識似更難得又如菖蒲之種有六金錢牛頂臺蒲
劔脊虎鬚香苖看蒲之法妙在勿令見泥與肥為上
勿澆井水使葉上有白星壞苖不令日曝勿冒霜雪
勿見醉人油手數事為最種之崑石水浮石中欲其
苖之蒼翠蕃衍非歲月不可往見友人家有蒲石一
圓盛以水底其大盈尺儼若青壁其背乃先時拳石
種蒲日就生意根窠蟠結密若羅織石竟不露又無
延蔓真國初物也後為腥手摩弄缺其一面令人悵
然大率蒲草易看盆古為難若定之五色劃花白定
綉花劃花方圓盆以雲板脚為美更有八角圓盆六
角環盆定樣最多奈無長盆官窑哥窑圓者居多縧
環者亦有方則不多見矣如青東磁均州窑圓者居
多長盆亦少方盆菱花葵花製佳惟可種蒲先年蔣
石匠鑿青紫石盆有匾長者有四方者有長方四入
角者其鑿法精妙允為一代高手傳流亦少人多不
知又若廣中白石紫石方盆其製不一雅稱養石種
蒲單以應石置之殊少風致亦有可種樹者又如舊
龍泉官窑盈三二尺大盆有底冲全者種蒲可愛若
我朝景陵茂陵所製青花白地官窑方圓盆底質細
青翠又為殿中名筆圖畫非窑匠描寫會見二盆上
蘆鴈不下絹素但盆惟種蒲者多種樹者少也惟定
有盈尺方盆青東磁間或有之均州龍泉有之皆方
而高深可以種樹若求長樣可列樹石雙行者絶少
曾見宣窑粉色裂紋長盆中分樹水二漕製甚可愛
近日燒有白色方圓長盆甚多無俟他求矣其北路
青綠泥窑俗惡不堪經眼更有燒成鬼子蟾蜍劉海
荔枝党仙中間二孔種蒲此皆兒女子戲物豈容汚
我仙靈見之當擊碎撞破為菖蒲脱災山齋有崑石
蒲草一具載以白定劃花水底大盈一尺三四寸製
川石數十子紅白交錯青綠相間日汲清泉養之自
謂齋中一寶
擬花榮辱評
高子曰花之遭遇榮辱即一春之間同其天時而所遇
迥别故余述花雅稱為榮凡二十有二其一輕隂蔽
日二淡日蒸香三薄寒護蕊四細雨逞矯五淡烟籠
罩六皎月篩隂七夕陽弄影八開值晴明九傍水弄
妍十朱闌遮護十一名園閒静十二高齋清供十三
插以古瓶十四矯歌豔賞十五把酒傾歡十六晚霞
映彩十七翠竹為隣十八佳客品題十九主人賞愛
二十奴僕衛護二十一美人助粧二十二門無剝啄
此皆花之得意春風及第逞豔不惟花得主榮主亦
對花無愧可謂人與花同春矣其疾憎為辱亦二十
有二一狂風摧慘二滛雨無度三烈日銷爍四嚴寒
閉塞五種落俗家六惡鳥翻啣七驀遭春雪八惡詩
題咏九俗客狂歌十兒童扳折十一主人多事十二
奴僕懶澆十三藤草纏攪十四本瘦不榮十五搓捻
憔悴十六臺榭荒凉十七醉客嘔穢十八築瓦作瓶
十九分枝剖根二十䖝食不治二十一蛛網聯絡二
十二麝臍薰觸此皆花之空度青陽芳華憔悴不惟
花之寥落主庭主亦對花增愧矣花之遭遇一春是
非人之所生一世同邪
家居種樹宜忌
地理新書曰人家居止種樹惟栽竹四畔青翠鬱然不
惟生旺自無俗氣東種桃柳西種拓榆南種梅棗北
種柰杏為吉又云宅東不宜種杏宅南北不宜種李
宅西不宜種柳中門種槐三世昌盛屋後種榆百鬼
退藏庭前勿種桐妨礙主人翁屋内不可多種芭蕉
久而招祟堂前宜種石榴多嗣大吉中庭不宜種樹
取隂栽花作闌惹淫招損隂陽忌云庭心樹木多閒
困長植庭心主禍殃大樹近軒多致疾門庭雙棗喜
加祥門前青草多愁怨門外垂楊更有妨宅内種桑
并種槿種桃終是不安康
選擇黃歷臺歷二說
高子曰家居選擇似不可緩然而日者成書頗煩無俟
余為撮槩惟竒門演禽二書最為卜筮緊要每有異
騐余深知之惜乎浩闊無容舉略今之黃歴臺歴内
有二事人不多識持揭以明之
黃歷每月下有某日日傳娵訾之次當用甲丙庚壬時
此為四大吉時也百凡用之至吉但十二時中曾無
甲時丙時其說云何娵訾者正月亥將也為之月將
其十二將俱逆行自亥始正月雖過一二十日其將
未交惟看歷上正月下某日日傳娵訾之次方作正
月論已先之日俱作十二月將算交月之後每月用
時甲取寅卯二時之中各半用之是吉時也丙取己
午之中庚取申酉壬取亥子是也又如二月戌將降
婁當用艮㢲坤乾四時艮取丑寅二時之中各半㢲
取辰巳坤取未申乾取戌亥是也三月酉將大梁過
傳當用癸乙丁辛四時癸取子丑乙取卯辰丁取午
未辛取酉戌是也四月申將實沉將換而用時又以
甲丙庚壬三項實輪無變法也五月未將鶉首六月
午將鶉火七月巳將鶉尾八月辰將壽星九月卯將
大火十月寅將析木十一月丑將星紀十二月子將
玄枵每月惟以黃歷月建下考之須記雖過二月還
用正月將選擇是最緊要
又如京師臺歷每月下有義字專字伐字制字寶字其
五字何也此為竒門選日訣也假如甲子日子水生
甲木下生上也為義乙丑日乙木克丑土上克下也
為制戊辰日上下無犯為專庚午日午火克庚金下
克上也為伐丁丑日丁火生丑土上生下也為寶故
用日當以五字消息用之大率寶義為上吉專為平
制伐為凶也特述以備參考
居處生旺吉凶宜忌
保生要錄曰人之家室土厚水深居之不疾故人居處
隨其方所皆欲土厚水深土欲堅潤而黃水欲甘美
而清常坐之處極令四面周密勿令少有細隟致風
得入壁間風峻人不易知其傷人最重初時不覺久
能中人夫風者天地之氣也能生成萬物亦能損人
有正有邪故耳初入腠理漸至肌膚内傳經脉達於
臟腑傳變既深為患不小故云避風如避箭盛暑所
居兩頭通屋衖堂夾道風回凉爽其為害尤甚養生
者當更慎之
黃帝宅經曰陽宅即有陽氣抱隂隂宅即有隂氣抱陽
隂陽之宅者即龍也陽宅龍頭在亥尾在已隂宅龍
頭在已尾在亥(其狀在龍者陽龍赤隂龍青各冇命坐切忌犯也)凡從㢲向
乾從午向子從坤向艮從酉向卯從戌向辰移轉為
陽(巳上移轉及上官所住不計遠近悉入陽也)從乾向㢲從子向午從艮
向坤從卯向酉從辰向戌移轉為隂(巳上移轉悉名入隂)故福
德之方動依天道天德月德生氣到其位即修令清
潔闊厚即一家獲安榮華富貴(天之福德者宅之財命也財命既壯何愁)
(不榮故須勤修)再入隂入陽是名無氣三度重入隂陽謂之
無魂四入謂之無魄魂魄既無即家破逃散子孫絶
滅也(連犯不止即絶門滅嗣此之謂也)若一隂陽往來即合天道自
然吉昌之象也
又云其宅乃窮急翻故宮宜拆形禍方舍却益福德方
也翻宅平牆可以銷殃(宅之行年不利或口舌疾病等事即宜翻刑禍之方添益)
(福德改移牆壁即災消禍滅致大吉昌也)
又云刑禍之方缺復荒福德之方連接長吉也(刑禍之方牆宜)
(薄屋宜低荒蕪無事福德方及牆屋宜連接高朗壯實也)刑禍之方縮復縮猶恐
災殃往相逐福德之方拓後拓子子孫孫受榮樂(刑禍)
(之方戒侵拓也不得大縮縮即氣不足不足則損財禄不吉福德之方宜戒侵拓亦不得太過太過即成)
(福會至微不消厚福所臨也凡事足大過所侵拓之數過於本宅名曰太過)
又云宅中姓上吉利地不得破損與汚穢西比天門緊
要方勿安糞土與牛厮又云宅有五虛令人貧耗五
實令人富昌宅大人少一虛門面大内窄小二虛牆
院不完整三虚井竈不一處四虚宅地多屋少庭院
廣闊五虚宅少人多一實宅大門小二實牆院週完
三實宅地相停四實宅水溝東南流五實又云勿以
接木為柱又自死樹為柱皆不祥
又云宅乃漸昌勿棄室堂(不得因富就改造也)不衰莫移是為受
殃舍居就廣未必有歡計口半造必得壽考(言宅不宜廣也)
每年逐月有生氣死氣之位修生氣者福德來集言月
生炁與天道月德合其吉路也犯死氣之方者立見
禍殃
逐月生死二炁所主方位
正月(生炁在子癸死炁在午丁)二月(生炁在丑艮死炁在未坤)
三月(生炁在寅甲死炁在申庚)四月(生炁在卯乙死炁在酉辛)
五月(生炁在辰㢲死炁在戌乾)六月(生炁在己丙死炁在亥壬)
七月(生炁在午丁死炁在子癸)八月(生炁在未坤死炁在丑艮)
九月(生炁在申庚死炁在寅甲)十月(生炁在酉辛死炁在卯乙)
十一月(生炁在戌乾死炁在辰㢲)十二月(生炁在亥壬死炁在己丙)
逐月土炁所冲方
宅經曰凡修築垣牆建造宅舍土炁所冲之方人家即
有災殃宜依法禳之吉
正月土炁冲丁未方二月冲坤三月冲壬亥四月冲
辛戊五月冲乾六月冲寅甲七月冲癸丑八月冲艮
九月冲丙巳十月冲辰乙十一月冲㢲十二月冲甲
庚已上當細看之犯必有災
天道吉方(此說人多不知故表出於此)
子午年(坤艮)寅申年(乙辛)丑未年(甲庚)
卯酉年(乾㢲)辰戊年(丙壬)己亥年(丁癸)
方隅土木等神其祭文曰兹者建造屋宇其木泥石
繪畫之人所有魘鎮咒詛不出百日乃使自受其殃
預先盟於羣靈則災禍無干於我使彼自受而我家
宅寧矣造船者亦如此例梓人最忌倒用木植必取
生氣根下而稍上其魘者倒用之使人家不能長進
作事顛倒解法以斧頭擊其木曰倒好倒好住此宅
内世世温飽
又若造前樑臨上乃移為後樑魘曰前樑調後樑必定
先死娘卯眼内放竹楔者魘曰栒卯放竹不動自哭
使人家屋内常有哭聲有刻人像書咒於身以釘釘
於屋上釘眼令瞎釘耳令聾釘口令啞釘心令有心
疾釘門使房主不得在家令出門釘之終不得安居
屋内如釘床以竹釘十字釘之或畫人形紙符於内
使卧床之人疾病不安此梓人魘鎮之大略解之之
法其屋既成用水一盆使家人各執柳枝蘸水繞屋
洒之咒曰木郎木郎遠去他方作者自受為者自當
所有魘鎮與我無妨急急一如太上律令勅則無患
矣
如瓦匠魘有合脊中放土人船傘之類或壁中置一
匙一筯曰只許住一時其家便破如甃砌門限階塞
之下用荷葉包飯於下以筯十字安在上令有嘔噎
之疾有砌竈用木刻人以瓦刀朝其寢或向廳堂使
其刀兵相殺石匠鑿人形置磉上又畫匠彩梁俱有
魘呪說破不妨凡木匠魘人必插木䈜在首不令插
之即不靈矣
遵生八牋卷七
