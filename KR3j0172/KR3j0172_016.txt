遵生八牋卷十六
明高濂撰
燕間清賞牋下
瓶花三說
瓶花之宜
高子曰瓶花之宜有二用如堂中插花乃以銅之漢壺
太古尊罍或官哥大瓶如弓耳壺直口敞瓶或龍泉蓍
草大方瓶高架兩傍或置几上與堂相宜折花須擇大
枝或上茸下瘦或左高右低右高左低或兩蟠臺接偃
亞偏曲或挺露一幹中出上簇下蕃鋪蓋瓶口令俯仰
高下疎密斜正各具意態得畫家寫生折枝之妙方有
天趣若直枝髼頭花朵不入清供花取或一種兩種薔
薇時即多種亦不為俗冬時插梅必須龍泉大瓶象窰
敞瓶厚銅漢壺高三四尺已上投以硫黃五六錢砍大
枝梅花插供方快人意近有饒窰白磁花尊高三二尺
者有細花大瓶俱可供聖上插花之具製亦不惡若書
齋插花瓶宜短小以官哥膽瓶紙槌瓶鵝頸瓶花觚高
低二種八卦方瓶茄袋瓶龍泉窰瓶定窰花尊花囊四
耳小定壺圓口匾肚壺青東磁小蓍草瓶方漢壺圓瓶
古龍泉蒲槌瓶各窰壁瓶次則古銅花觚銅觶小尊罍
方壺素溫窰匾壺俱可插花又如饒窰宣德年燒製花
觚花尊蜜食礶成窑嬌青蒜蒲小瓶膽瓶細花一枝瓶
方漢壺式者亦可文房充玩但小瓶插花折宜瘦巧不
宜繁雜宜一種多則二種須分高下合插儼若一枝天
生二色方美或先凑簇像生即以麻絲根下縳定插之
若彼此各向則不佳矣大率插花須要花與瓶稱花高
於瓶四五寸則可假如瓶高二尺肚大下實者花出瓶
口二尺六七寸須折斜冗花枝鋪撒左右覆瓶兩傍之
半則雅若瓶高瘦却宜一高一低雙枝或屈曲斜裊較
瓶身少短數寸似佳最忌花瘦於瓶又忌繁雜如縛成
把殊無雅趣若小瓶插花令花出瓶須較瓶身短少二
寸如八寸長瓶花止六七寸方妙若瓶矮者花高於瓶
二三寸亦可插花有態可供清賞故插花挂畫二事是
誠好事者本身執役豈可托之僮僕為哉客曰汝論僻
矣人無古瓶必如所論則花不可插耶不然余所論者
收藏鑒家積集既廣須用合宜使器得雅稱云爾若以
無所有者則手執一枝或採滿把即插之水鉢壁縫謂
非愛花人歟何竢論瓶美惡又何分於堂室二用乎哉
吾懼客嘲熟矣具此以解
瓶花之忌
瓶忌有環忌放成對忌用小口瓮肚瘦足藥罈忌用葫
蘆瓶凡瓶忌雕花粧彩花架忌置當空几上致有顛覆
之患故官哥古瓶下有二方眼者為穿皮條縳於几足
不令失損忌香烟燈煤燻觸忌猫鼠傷殘忌油手拈弄
忌藏密室夜則須見天日忌用井水貯瓶味醎花多不
茂用河水并天落水始佳忌以插花之水入口凡插花
水有毒惟梅花秋海棠二種毒甚須防嚴密
瓶花之法
牡丹花貯滚湯於小口瓶中插花一二枝緊緊塞口
則花葉俱榮三四日可玩芍藥同法一云以蜜作水
插牡丹不悴蜜亦不壞
戎葵鳳僊花芙蓉花(凡折枝花)
已上皆滚湯貯瓶插下塞口則不憔悴可觀數日
梔子花將折枝根槌碎擦鹽入水插之則花不黃其
結成梔子初冬折枝插瓶其子赤色儼若花蕊可觀
荷花採將亂髮纏縛折處仍以泥封其竅先入瓶中
至底後灌以水不令入竅竅中進水則易敗
海棠花以薄荷包枝根水養多有數日不謝
竹枝(瓶底加泥一撮)松枝靈芝同吉祥草俱可插瓶
後錄四時花紀俱堪入瓶但以意巧取裁花性宜水
宜湯俱照前法幽人雅趣雖野草閑花無不採插几
案以供清玩但取自家生意原無一定成規不必拘
泥
靈芝僊品也山中採歸以籮盛置飰甑上蒸熟晒乾藏
之不壞(用錫作管套根插水瓶中伴以竹葉吉祥草則根不朽上盆亦用此法)
冬間插花須用錫管不惟不壞磁瓶即銅瓶亦畏冰凍
執質厚者尚可否則破裂如瑞香梅花水仙粉紅山
茶臘梅皆冬月妙品插瓶之法雖曰硫黃投之不凍
恐亦難敵惟近日色南窗下置之夜近卧榻庶可多
玩數日一法用肉汁去浮油入瓶插梅花則萼盡開
而更結實
四時花紀
牡丹芍藥建蘭菊花四種
四種品類數多栽培不易俱錄全譜當按譜栽植以供
佳賞
甌蘭花三種
三種惟杭城有之花如建蘭香甚一枝一花有紫花黃
心有白花黃心者紫若臙脂白如羊脂花甚可愛出法
華山採其原墩者種背隂處可活開花紫白者名蓀葉
較蘭稍潤
玉蘭花
花未開者澆以糞水則花大而香其瓣擇洗精㓗拖麵
蔴油煎食牡丹新落瓣亦可煎食蜜浸古名木蘭
迎春花
春首開花故名每於花放時移栽土肥則茂燖牲水灌
之則花蕃二月中旬分種
杏花
本有梅杏沙杏之分根生最淺以大石壓根則花盛果
結核種
桃花十種
桃花平常者亦有粉紅粉白深粉紅三色其外有单瓣
大紅千葉紅桃之變也单瓣白桃千葉碧桃之變也有
緋桃俗名蘇州桃花如剪絨者比諸桃開遲而色可愛
有瑞仙桃花色深紅花密有綘桃千瓣有二色桃色粉
紅花開稍遲千瓣極雅
山礬花
生杭之西山三月着花細小而繁香馥甚遠故俗名七
里香
笑靨花
花細如豆一條千花望之若堆雪然無子可種根窠叢
生茂者數十條以原根劈作數墩分種易活
蝴蝶花
草花儼若蝶狀色黃上有赤色細點闊葉秋時分種
金莖花(一云即黃蝴蝶花)
金莖花如蛺蝶風過花如飛舞搖蕩婦人採之為餙諺
曰不戴金莖花不得入仙家
紫薇花
花碎而繁色淺紫每花一蒂若柔絲相繫故枝動朵朵
嬌顫不勝俗名怕癢是指此耳亦以根分
李花
有青霄李御黃李李之上品也若紫粉小青皆下品也
有麥李紅甚麥熟而實可食矣俱花小而蕃
映山紅
本名山躑躅花類杜鵑稍大单瓣色淺若生滿山頂其
年豐稔人競採之外有紫粉紅二色
鹿葱花
花儼蝶蝶三大圓瓣而三小尖瓣色葱藕色中心白地
紅黃點點搖風弄影丰韻可人根枝叢發
萵苣花
俗名金盞花也色金黃細瓣攅簇肖盞當春初即開獨
先衆花
金雀花
春初開黃花甚可愛儼狀飛雀且可采以滚湯着鹽焯
過作茶供一品
粉團花二種
麻葉花開小而色邊紫者為最其白粉團即繡毬花也
宜種牡丹臺處與牡丹同開用為襯色甚佳俱用八僊
花種於盆内削去半邊架起就接
薔薇花(同類七種)
有大紅粉紅二色喜屛結肥不可多腦生莠虫以煎銀
店中爐灰撒之則虫盡斃正月初剪枝長尺餘扦種以
下數種類此花可蒸茶
寳相花
花較薔薇朵大而千瓣塞心有大紅粉色二種
十姊妹
花小而一蓓十花故名其色自一蓓中分紅紫白淡紫
四色或云色因開久而變有七朵一蓓者名七姊妹云
花甚可觀開在春盡
金沙羅
似薔薇而花单瓣色更紅艷奪目
黃薔薇
色蜜花大亦竒種也剪條扦種近廣於昔態嬌韵雅薔
薇上品
金鉢盂
似沙羅而花小夾瓣如甌紅鮮可觀
間間紅
花似薔薇色紅瓣短葉差小於薇
羊躑躅
生諸山中花大如杯盞類萱黃色羊食生疾若癎
梨花二種
有香臭二種其梨之妙者花不作氣醉月欹風含烟帶
雨瀟洒丰神莫可與並
郁李花二種
有粉紅雪白二色俱千葉花甚可觀如紙剪簇成者子
可入藥
玫瑰花二種
出燕中色黃花稍小於紫玫瑰種紫玫瑰多不久者緣
人溺澆之即斃種以分根則茂本肥多悴黃亦如之紫
者亁可作囊以糖霜同搗收藏謂之玫瑰醬各用俱可
麗春花
罌粟類也其花单瓣瓣嘗飛舞儼如蝶翅扇動亦草花
中之妙品也
錦帶花
花開蓓虆可愛形如小鈴色粉紅而嬌植之籬間採折
供玩
木香花三種
花開四月木香之種有三其最紫心白花香馥清潤高
架萬條望若香雪其青心白木香黃木香二種皆不及
也亦以剪條插種不甚多活以條扳入上中一段壅泥
伺月餘根長自木生枝外剪斷移栽可活
棣棠花
花若淡黃一葉一蕊生甚延蔓春深與薔薇同開可助
一色
辛夷花
花如蓮外紫内白蕊若筆尖故名木筆一名望春俗名
猪心本可就接玉蘭
紫丁香花
木本花如細小丁香而瓣柔色紫蓓蕾而生接種俱可
自是一種非瑞香别名
野薔薇花二種
色有雪白粉紅二種採花拌茶瘧病烹食即愈
荼䕷花二種
大朵色白千瓣而香枝梗多刺詩云開到荼䕷花事盡
為當春盡時開耳外有蜜色一種
金絲桃花
花如桃而心有黃鬚鋪散花外若金絲然亦以根下劈
開分種
海棠花七種
海棠有鐵梗色如硃紅有木瓜粉紅有西府有樹海棠
二種一紫一白有垂絲海棠吐絲美甚冬至日用糟水
澆則來春花盛若秋海棠嬌冶柔軟真同美人倦粧此
品喜隂一見日色即瘁九月收枝上黑子撒於盆内地
上明春發枝當年有花老根過冬者花發更茂
繅絲花
花葉儼似玫瑰而色淺紫無香枝生刺針時至煑繭花
盡開放亦以根分
結香花
花色鵝黃較瑞香稍長花開無葉花謝葉生枝極柔軟
多以蟠結上盆香色俱無可取
枳殼花(藥花頗有可觀者若苿蕤菉豆之類不能悉載)
花細而香聞之破鬱結籬傍種之實可入藥
橙花
花細而白香清可人以之蒸茶向為龍虎山上進御絶
品園林種之可收作此橙用更多
紅蕉花二種(種盆短焦即芭蕉所出者掘起根蒲上用油簮脚横刺二眼即不長高可)
(玩)
種自東粤來者名美人蕉其花開若蓮而色紅若丹中
心一朵曉生甘露其甜如蜜即嘗芭蕉亦開黃花至曉
瓣中甘露如飴食之止渴
海桐花
花細白如丁香而嗅味甚惡遠觀可也
金錢花(俗名夜落金錢)
出自外國梁時外國進花朵如錢亭亭可愛昔魚弘以
此賭賽謂得花勝得錢可為好之極矣
紫藤花
花深紫色柔條可愛夏開一簇葩艷輕盈作架植之蔓
延若錦
杜鵑花三種
有蜀中者佳謂之川鵑花内十數層色紅甚出四明者
花可二三層色淡總名杜鵑喜隂惡肥天旱以河水澆
之樹隂下放置則茂葉色青翠可觀有黃白二色竒甚
茉莉花二種
有千葉初開時花心如珠有单瓣者喜肥以米泔水澆
之則花開不絶或皮屑浸水澆之亦可又云宜糞但欲
加土壅根為妙惟難過冬若天色作寒移置南窗下每
日向陽至十分亁燥以水微濕其根或以朝南屋内泥
地上掘一淺坑將花矼存下以矼平地上以篾籠罩花
日傍以泥築實無隙通風此最妙法也至立夏前方可
去罩盆中週遭去土一層以肥土填上用水澆之芽發
方灌以糞次年和根取起換土栽過無不活者如此收
藏多年可延又云賣花者惟欲花瘁其中有說夏間收
回即換土種之去其故土礱糠亦是一法
凌霄花
蔓生花黃用以蟠繡大石似亦可觀花能墮胎
吉祥草花
吉祥草易生不拘水土中石上俱可種惟得水為佳用
以伴孤石靈芝清甚花紫蓓生然不易發如家居種之
有花似云吉祥
真珠蘭花
真珠蘭色紫蓓虆如珠花開成箒其香甚濃以之蒸牙
香棒香名曰蘭香者非此不可廣中極盛㩦至南方則
不花矣又名魚子蘭
月季花二種
俗名月月紅凡花開後即去其蒂勿令長大則花隨發
無已二種雖雪中亦花有粉白色者甚竒月季非長春
另是一種按月發花色相妙甚
秋牡丹花
草本遍地延蔓葉肖牡丹花開淺紫黃心根生分種
朱蘭蕙蘭二種
花開肖蘭色如渥丹葉闊而柔粤種蕙葉細長一梗八
九花朵嗅味不佳俗名九節蘭也
楝樹花
苦楝發花如海棠一蓓數朵滿樹可觀
挂蘭二種
産浙之溫台山中巖壑深處懸根而生故人取之以竹
為絡挂之樹㡳不土而生花微黃肖蘭而細不可缺水
時當取下水中浸濕又挂亦竒種也(閩粤一種紅花黃邊紫粉心者美甚)
淡竹花
花開二瓣色最青翠鄉人用綿收之貨作畫燈青色幷
破綠等用
金燈花二種
花開一簇五朵金燈色紅銀燈色白皆蒲生分種
紫羅襴花
草本色紫翠如鹿葱花秋深分本栽種四月發花可愛
四季花
花小葉細色白午開子落自三月開至九月其枝葉搗
汁可治跌打損傷又名接骨草剖根分種
剪秋羅花五種
花有五種春夏秋冬羅以時名也春夏二羅色黃紅不
佳獨秋冬紅深色美亦在春時分種喜肥則茂又一種
色金黃美甚名金剪羅
含笑花
産廣東其花如蘭形色俱肖花開不滿若含笑然隨即
凋落余初得自廣中僅高二尺許今作拱把之樹矣且
不懼冬
紫薇花五種
紫色之外有大紅色有白色有粉紅色有茄色
榴花八種
燕中有千瓣白千瓣粉紅千瓣黃大紅者比他處不同
中心花瓣如起樓臺謂之重臺石榴花頭頗大而色更
紅深余曾四種俱帶回杭至今芳郁有四色单瓣
蓮花六種
紅白之外有四面蓮千瓣四花兩花者名並蒂總在一
蕊發出有臺蓮開花謝後蓮房中復吐花英亦竒種也
有黃蓮又云以蓮子磨去頂上些少浸靛缸中明年清
明取起種之花開青色有此法而未試
佛桑花四種
有大紅有粉紅有黃有白四色自四月開至十月方止
花之可愛妙莫與比但無法可令過冬是大恨也
罌粟花三種
罌粟千瓣五色虞美人瓣短而嬌滿園春夾瓣飛動俱
以子種在八月中秋日下土宜大肥則明年夏月花茂
否不及矣亦宜蓋以毛灰免令虫食其子
夾竹桃花
花如桃葉如竹故名然惡濕而畏寒十月初宜置向陽
處放之喜肥不可缺壅
玉簮花二種
春初移種肥土中則茂其花瓣拖麵入少糖霜煎食香
清味淡可入清供紫者花小葉上黃綠間道喜水分種
盆石栽之可玩
種盆荷花
老蓮子裝入鷄卵殼内將紙糊好開孔與母鷄混衆子
中同伏候雛出取開收起蓮子先以天門冬為末和羊
毛角屑拌泥安盆底種蓮子在内勿令水亁則生葉開
花如錢大可愛
指甲花
生杭之諸山中花小如蜜色而香甚用山土移上盆中
亦可供玩
梔子花三種
有三種有大花者結山梔甚賤有千葉者有福建矮樹
梔子可愛高不盈尺梅雨時隨手剪扦肥土俱活
火石榴花三種
上盆小株花多色紅有粉紅白色三種甚可人目然無
他法以其嫩頭長出即摘去烈日當午以水澆之則花
茂肯發是即大株分本(外有細葉一種亦佳)
慈菰花
水中種之每窠花挺一枝上開數十朵色香俱無惟根
至秋冬取食甚佳
鼓子花
花開如拳不放頂幔如釭鼔式色微藍可觀又可入藥
孩兒菊花
花小而紫不甚美觀但其嫰頭揉軟置之髮中衣帶香
可辟汗作氣夏月一種佳草有二種梗紫者香甚
紫花兒
遍地叢生花紫可愛柔枝嫩葉摘可作蔬春時子種
夜合花二種
紅紋香淡者名百合蜜色而香濃日開夜合者名夜合
分二種根可食一年一起去其最大者供食小者用肥
土排之則春發如故
番山丹花
有二種一名番山丹花大如碗瓣俱捲轉高可四五尺
一種花如硃砂本止盈尺茂者一榦兩三花朵更可觀
也亦須每年八九月分種方盛
石竹花二種
石竹二種单瓣者名石竹千瓣者名洛陽花二種俱有
雅趣亦須每年起根分種則茂
紅豆花
花開一穗十蕊虆虆下垂色妍桃杏其葉瘦如蘆亦可
觀也
戎葵(即蜀葵)
出自西蜀其種類似不可曉地肥善灌花有五六十種
竒態而色有紅紫白墨紫深淺桃紅茄紫雜色相間花
形有千瓣有五心有重臺有剪絨有細瓣有鋸口有圓
瓣有五瓣有重瓣種種莫可名狀但收子以多為貴八
九月間鋤地下之至春初刪其細小茸雜者另種餘留
本地不可缺肥五月繁華莫過於此
紅麥
麥種花妙如剪子大於麥數倍色紅可愛
錢葵(即錦茄花)
花葉如葵稍矮而叢生花大如錢止有粉間深紅一色
開亦耐久
萱花三種(俗名鵝脚花)
有三種单瓣者可食千瓣者食之殺人惟色如蜜者香
清葉嫩可充高齋清供又可作蔬食之不可不多種也
且春可食苗夏可食花比他花更多二事
山丹花三種
花如朱紅外有黃色有白色花者二種稱竒亦在春分
種
雙鸞菊
草本挺生花開多甚每朵頭若尼姑帽然折去此帽内
露雙鸞並首形似無二外分二翼一尾天巧之妙何肖
生物至此根可入藥名曰烏頭春分根種
芙蓉花四種
有數種惟大紅千瓣白千瓣半白半桃千瓣醉芙蓉朝
白午桃紅晩改大紅者佳甚不必分根記在十一月中
將嫩條剪下斫作一尺一條向陽地上掘坑埋之仍以
土掩至正月後起條遍插水邊林下無不活者當年即
花
蓼花
花開蓓虆而細長二寸枝枝下垂色粉紅可觀惟水邊
更多故俗名水紅花也花葉用以煎汁洗脚瘋癢良
金鳳花六種
金鳳花有重瓣单瓣紅白粉紅紫色淺紫如藍有白瓣
上生紅點凝血俗名洒金六色花開一落即去其蒂則
花茂與月季同法其子可收入藥作種
十樣錦四種
十樣錦枝頭亂葉有紅紫黃綠四色故名其鴈來紅以
鴈來而色嬌紅老少年至秋深脚葉深紫而頂紅少年
老頂黃而葉綠收子撒於耨熟肥土中加毛灰蓋之恐
防蟻食二月中即生
鷄冠花四種
鷄冠有掃箒鷄冠有扇面鷄冠有紫白同蒂名二色鷄
冠扇面者以矮為佳箒樣者以高為趣然下子時撒高
則高撒低則低也若三色鷄冠一朵同蒂色分紫白粉
紅亦竒種也俱收子種
金銀蓮花二種
湖中甚多園林盆泥蓄水種之但取二色重臺者可愛
纏枝牡丹花
柔枝倚附而生花有牡丹態度甚小纏縳小屏花開爛
然亦有雅趣
木樨花四種
有四種金黃花白花黃花結子四季花惟金桂為最葉
邊如鋸齒而紋麄者其花香甚灌以猪糞則花茂蠶沙
壅之亦可
槿花二種
籬槿花之最惡者也其種外有千瓣白槿大如勸杯有
大紅粉紅千瓣遠望可觀即南海朱槿那提槿也且插
種甚易
水木樨花
花色如蜜香與木樨同味但草本耳亦在二月分種(一名)
(指田用葉搗加礬泥染指紅於鳳仙葉)
秋葵花
色蜜心紫秋花朝暮傾陽此葵是也秋盡收子移種
白菱花
木本花如千瓣菱花葉同梔子一枝一花葉托花朵七
八月開色白如玉可愛亦接種也
茗花
即食茶之花色月白而黃心清香隱然瓶之高齋可為
清供佳品且蕊在枝條無不開遍
茶梅花
開十一月中正諸花凋謝之候花如鵝眼錢而色粉紅
心黃開且耐久望之雅素無此則子月虚度矣
梅花七種
尋常紅白之外有五種如綠萼蒂純綠而花香亦不多
得有炤水梅花開朵朵向下有千瓣白梅名玉蝶梅有
单瓣紅梅有練樹接成墨梅皆竒品也種種可觀
臘梅花三種
今之狗英臘梅亦香但臘梅惟圓瓣如白梅者佳若瓶
一枝香可盈室余見洪忠宣公山庭有之後竟滅殁今
之圓瓣臘梅皆如荷花瓣者瓣有微尖僅免狗英則可
客云楚中荆襄産者最佳想忠宣宅中亦得自彼處故
今不復見也
山茶花六種(别名甚多以可觀玩世所廣者錄之)
如磬口外有粉紅者十月開二月方已有鶴頂茶如碗
大紅如羊血中心塞滿如鶴頂來自雲南名曰滇茶有
黃紅白粉四色為心而大紅為盤名曰瑪瑙山茶花極
可愛産自浙之溫郡有曰寳珠九月發花其香清可嗅
番椒
叢生白花子儼秃笔頭味辣色紅甚可觀子種
水僊花二種
有二種单瓣者名水僊千瓣者名玉玲瓏又以单瓣者
名金盞銀臺因花性好水故名水仙单者葉短而香可
愛用以盆種上几其法云五月不在土六月不在房栽
向東籬下花開朵朵香五月取起以人溺浸一月六月
近竈處置之七月種則有花甚不然也余曾為之無驗
且杭之近江水處菜戸成林種者無枝不花未嘗用此
法也惟土近滷鹹則花茂
瑞香花四種
有紫花名紫丁香有粉紅者名瑞香有白瑞香有綠葉
黃邊者名金邊瑞香惟紫花葉厚者香甚他如桂林有
象蹄花(似巵葉小)枸那花(夏開淡紅)白鶴花(花如鶴立)上元花(上元時開)似
茶花(清香素色)俱名花惜不可得
百花之外更有結子花草青紅蓓虆可移盆中蟠簇雖
嚴冬不凋者有二十二種俱堪齋頭清玩幷錄附之外
此他省所産更多未見者不錄
虎茨
産杭之蕭山白花紅子而子性甚堅雖嚴冬厚雪不能
敗也畏日色百年者止高二三尺不甚易活
枸杞子
諸山中有之老本虬曲可愛結子紅甚點點若綴雪中
可觀
地珊瑚
産鳳陽諸郡中藤本其子紅亮克肖珊瑚狀若筆尖下
懸不畏霜雪初青後紅收子可種又名海瘋藤子未詳
茅藤菓
藤本亦可移植盆中結縳成蓋其子紅甚柔掛虆虆甚
可人目
雪下紅
一種藤本生子類珠大若芡實色紅如日粲粲下垂積
雪盈顆似更有致故名
野葡萄
生諸山中子細如小豆色紫蓓虆而生狀若葡萄蟠之
高樹懸挂可觀
山梔子
大葉梔子花至秋結子儼狀薔薇花蕊經霜由黃而紅
盆種插瓶可助十一月中無花之趣
金燈
草本結子儼若燈籠薄衣為罩内包紅子大若龍眼去
衣看子俱可
無花菓
木本不花生菓狀若林檎色青可久收菓隂亁燒灰治
痢甚良
羊婆奶
木本細葉其子狀乳頭虆虆而生入口酸甜可食色帶
青紫
闌天竹
生諸山中葉儼似竹生子枝頭成穗紅如丹砂經久不
脫且耐霜雪植之庭中可避火灾
金豆橘
橘種生子狀蠶豆秋深顆顆若金樹小子多清玩妙品
可入糖蜜供食
牛奶橘
生子儼同牛奶秋時結實看至明年三月子尚垂金不
落收入蜜食生可食皮
金彈橘
橘種子生若彈丸而色紅冬殘收以充供
天茄兒
草本狀若茄子差小色青長寸許熟時採以鹽湯焯過
可供茶品甚佳
平地木
高不盈尺葉色深綠子紅甚若棠梨下綴且托根多在
甌蘭之傍巖&KR0676;幽處似更可佳
霸王樹
産廣中本肥狀生如掌色翠綠上多米色點子葉生頂
上稱為竒樹可也
錦荔枝
草本藤蔓種盆結縛成蓋生菓若荔枝少大色金紅肉
甜可食子入藥用
盆種小葫蘆
以葫蘆秧種小盆得土甚淺至秋結子形僅寸許擇其
周正者止留一枚垂挂可觀霜後收亁佩帶用為披風
鈕子有物外風致但難於成功亦難美好為可恨也
青珊瑚
産廣中結實如珊瑚鈎色青翠可玩
鐵樹
産廣中色儼類鐵其枝了穿結甚有畫意又聞有鐵樹
花葉密而花紅想又一種也未見
種大葫蘆
先春以肥糞壤土堆疊尺厚將大葫蘆子種入土内相
去三四寸埋一二粒待苗長三五尺時内選本粗一株
作主次將傍株去皮一片兩株結縛若就花法以泥塗
封稍長去其一苗留本又將傍株再就以三根株幷作
一株延蔓則三本之力歸一苗矣其結實成形又悉刪
去衆多止留壯者一枚至秋成實大比尋常數倍用作
酒尊㩦帶山遊誠物外清品宜多種之擇其形似完整
可用
花竹五譜
高子曰花品若牡丹芍藥蘭竹菊類俱有全譜即余所
編菊譜名曰三徑怡閒錄是也不能全舉以煩卷帙聊
述諸譜切要併種花雜說錄為山人園圃日考不敢云
備要亦不外是也藝花者當自取栽
牡丹花譜
種牡丹子法
六月時候看花上結子微黑將&KR0008;開口者取置向風處
晾一日以瓦盆拌濕土盛起至八月取出以水浸試沉
者開畦種之約三寸一子待來春當自得花
牡丹所宜
牡丹宜寒惡熱宜燥惡濕根窠喜得新土則旺懼烈風
炎日栽宜寬厰向陽之地為牡丹所宜
種植法
栽宜八月社前或秋分後三兩日若天氣尚熱遲遲亦
可將根下宿土緩緩掘開勿傷細根以漸至近每本用
白蘝細末一觔一云硫黃脚末二兩猪脂六七兩拌土
壅入根窠填平不可太高亦不可築實脚踏填土完以
雨水或河水澆之滿臺方止次日土低凹又澆一次填
補細泥一層若初種不可太密恐花時風鼓互相抵觸
損花之榮此為種花之法也其種子落地直至春芽發
葉長是子活矣六月須備箔遮夜則受露二年八月移
栽别地則茂此護子法也
分花法
揀大墩茂盛花本八九月時全墩掘起視可分處剖開
兩邊俱要有根易活用小麥一握拌土栽之花茂此分
花法也
接花法
芍藥肥大根如蘿葡者擇好牡丹枝芽取三四寸長削
尖匾如鑿子形將芍藥根上開口插下以肥泥築緊培
過一二寸即活又以单瓣牡丹種活根上去土二寸許
用礪刀斜去一半擇千葉好花嫩枝頭有三五眼者一
枝亦削去一半兩合如一用麻縛定以泥水調塗麻外
仍以瓦二塊合圍壅泥待來春花發去瓦以草蓆護之
茂即有花此接花法也
灌花法
灌花須早地凉不損根枝八九月五日一澆積久雨水
為妙立冬後三四日一澆糞水十一月後爬鬆根土以
宿糞濃澆一次二次餘澆河水春分後不可澆水待穀
雨前又澆肥水一次且澆不宜驟六月暑中不可澆水
旱則以河水黑旱澆之不可濕了枝葉北方土厚不宜
糞澆亦不宜井水此澆花法也
培養法
八九月時用好土根上如前法培壅一次比根高二寸
須隔二年一培榖雨時設簿遮蓋日色雨水勿令傷花
則花久花落即前花枝嫩處一二寸六月時亦須設簿
勿令晒損花芽冬以草薦遮雪此培養法也
治療法
冬至前後以鍾乳粉和硫黃一二錢掘開泥培之則花
至來春大盛種時以白歛拌土欲絶蠐螬土蠶食根有
蛀眼處以硫黃末入孔杉木削針針之虫斃若有空眼
處折斷捉虫亦一法耳此為治療法也
牡丹花忌
北方地厚忌澆肥糞油籸肥壅忌觸麝香桐油漆氣忌
用熱手搓摩搖動忌草長藤纏以奪土氣傷花四傍忌
踏實便地氣不升忌初開時即便採拆令花不茂忌人
以烏賊魚骨針刺花根則花弊凋落此牡丹之所忌也
古亳牡丹花品目
黃類
御衣黃(千葉色似黃葵)淡鵝黃(初開微黃色如新鵝黃後漸白平頭聞有)
(太真黃未見)
大紅類
大紅舞青&KR0008;(千葉樓子胎短花小中出五青瓣宜向陽)
石榴紅(千葉樓子胎類王家紅)曹縣狀元紅(千葉樓子宜成樹背隂)
金花狀元紅(大瓣平頭微紫每瓣上有黃鬚故名宜陽)
王家大紅(千葉樓子胎紅而頭尖微曲宜陽)
大紅剪絨(千葉平頭花瓣如剪)大紅繡毬(花類王家紅葉微小)
大紅西瓜穰(千葉樓子宜隂)小葉大紅(千葉頭小難開)
金絲大紅(千頭不甚大每瓣上有白絲毫謂之金線紅)
硃砂紅(千葉樓子宜陽)暎日紅(千葉樓子細瓣宜陽)
錦袍紅(千葉平頭)羊血紅(千葉平頭易開)
九蕊珍珠紅(千葉花中有九蕊)
石家紅(千葉平頭不甚緊)七寳冠(千葉樓子難開又名七寳旋心)
醉胭脂(千葉樓子莖長每開頭垂下宜陽)
桃紅類
魏紅(千葉)大葉桃紅(千葉樓子宜隂)
桃紅舞青猊(千葉樓子中出五青瓣河南名睡綠蝉宜陽)
壽安紅(平頭黃心有粗細葉二種粗者香)
壽春紅(千葉平頭胎瘦小宜陽)殿春芳(千葉樓子開遲)
醉桃仙(千葉花外白内紅難開宜隂)
美人紅(千葉樓子)皺葉桃紅(千葉樓子葉圓而皺難開宜隂)
梅紅平頭(千葉深桃紅)蓮蕊紅(千葉樓瓣似蓮)
海天霞(千葉平頭開大如盤宜陽)桃紅西瓜穰(千葉樓子胎紅而長宜陽)
翠紅粧(千葉樓子難開宜隂)陳州紅(千葉樓子)
桃紅西番頭(難開宜隂)桃紅線(千葉)
四面鏡(有旋瓣)桃紅鳳頭(千葉花高大)
嬌紅樓臺(千葉淺紅桃紅宜隂)輕羅紅(千葉)
淺嬌紅(千葉樓子)花紅綉毬(千葉細瓣開圓如毬)
嬌紅(色如魏紅不甚千葉)醉嬌紅(千葉微紅)
出莖紅桃(千葉大尺餘其莖長二尺許)
西子紅(千葉開圓如毬宜隂)紫玉(千葉白瓣中有紅絲紋大尺許)
海雲紅(千葉色紅如朝霞)
粉紅類
玉芙蓉(千葉樓子成樹則開宜隂)素鸞嬌(千葉樓子宜隂)
水紅毬(千葉叢生宜隂)玉兔天香(二種一早開頭微小一晩開頭極大中出)
(二瓣如兔耳)醉楊妃(二種一千葉種子宜陽一平頭極大不耐日色)
赤玉盤(千葉平頭外白内紅宜隂)回回粉西施(細瓣樓子外紅内粉紅)
粉西施(千葉甚大宜隂)醉西施(千葉開久露頂)
觀音面(千葉開緊不甚大叢生宜陽)
粉嬌娥(千葉白色帶淺紅即&KR1401;粉粧)
西天香(開早初甚嬌三四日則白矣)
彩霞紅(千葉平頭)玉樓春(千葉多雨盛開)
鶴翎紅(千葉)醉春容(色似玉芙蓉開頭差小)
醉玉樓(千葉色白起樓)一百五(千葉過清明即開又名滿園春)
合歡花(千葉一莖兩朵未見)倒暈檀心(千葉外深紅近萼反淺白)
肉西施(千葉樓子)三學士(千葉三色)
紫類
紫舞青霓(千葉中出玉青瓣)腰金紫(千葉有黃鬚一圍)
葉底紫(千葉莖短葉覆其花)即黑紫(千葉樓子色類黑葵)
丁香紫(千葉樓子)瑞香紫(千葉大瓣)
平頭紫(千葉大徑尺)徐家紫(千葉花大)
茄花紫(千葉樓子又名藕絲合)紫姑仙(千葉樓子大瓣)
紫綉毬(千葉花圓)紫羅袍(千葉又名茄色樓)
紫重樓(千葉難開)紫雲芳(千葉又名多叢樓)
駝褐裘(千葉)淡藕絲(千葉樓子淡紫色宜隂)
烟籠紫(千葉淺淡交映)
白類
白舞青猊(千葉樓子中出五青瓣)
萬卷書(千葉花瓣皆卷筒又名波斯頭又名玉玲瓏一種千葉桃紅亦同名)
玉重樓(千葉樓子宜隂)無瑕玉(千葉)
水晶毬(千葉粉白)白剪絨(千葉平頭瓣上如鋸齒入名白纓絡難開)
綠邊白(千葉瓣有綠色)羊脂玉(千葉樓子大瓣)
慶天香(千葉粉白)玉天仙(千葉粉白)
玉綉毬(千葉)玉盤盂(千葉平頭大瓣)
蓮香白(千葉平頭瓣如蓮花香亦如之)
青心白(千葉心青)伏家白(千葉)
鳳尾白(千葉)遲來白(千葉)
平頭白(千葉花者大尺許難開宜隂)
金絲白(千葉白色)佛頭青(千葉樓子大瓣群花謝後始開瓣有綠色汴名)
(綠蝴蝶四名鴨蛋青)
芍藥譜
本草一名黑牽夷韓詩曰芍藥離草也詩曰伊其相謔
贈之以芍藥牛亨問曰將離相贈以芍藥者何也董子
荅曰芍藥一名可離將别故贈之亦猶相招贈之以文
無故文無一名當歸芍藥榮於仲春華於孟夏傳曰驚
蟄之節後二十有五日芍藥榮是也素問王冰注雷乃
發聲之下有芍藥榮芍藥香草制食之毒者莫良於芍
藥故獨得藥之名所謂芍藥之和具而食之(岑樓慎氏曰句出于)
(虚賦)草謂之榮與此不同況今芍藥四月始榮故知其偽
也其華有至千葉者俗呼小牡丹今羣芳中牡丹品第
一芍藥品第二故世謂牡丹為花王芍藥為花相又或
以為花之副也
崔豹古今注云芍藥有二種有草芍藥有木芍藥木
者花大而色深俗呼為牡非也安期生服鍊法云芍
藥有二種有金芍藥有木芍藥金者色白多脂木者
色紫多脉此則驗其根也(即赤芍白芍之分云)
種法
種法以八月起根去土以竹刀剖開勿傷細根先壤猪
糞和礱糠黑泥入盆分根栽種勿蜜馬以人糞灌之來
春花發極盛然須三年一分俱以八月為候所為芍藥
洗脚是也
培法
種後以十一二月用鷄糞和土培之仍渥以黃酒一度
則花能改色開時須以竹篠扶之不令傾側有雨則以
簿遮蔽免速零落勿犯鐵器
修法
每至花謝後用剪剪去殘枝敗葉勿令討力使元氣歸
根十月九月時出根洗時去老梗腐黑之根易以新壤
肥土栽之三二年一分不分則病分頻花小而不舒花
之繁盛色之淺深皆出培壅剖根之力
芍藥名考
孔常父云唐詩人如盧仝杜牧張祐之徒皆居廣陵日
久未有一語及芍藥者是花品未有若今日之盛也
芍藥花譜總别四十二種其色則世傳以黃者為貴餘
皆下品也君子謂此花獨産於廣陵者為得風土之正
亦猶牡丹之品洛陽外無傳焉宋劉攽揚州芍藥譜凡
三十一種
冠羣芳賽羣芳寳妝成盡天工
曉妝新點妝紅疊香英積嬌紅
已上皆上品也
醉西施道妝成菊香瓊素妝殘
試梅妝淺妝勻醉嬌紅凝香英
石嬌紅縷金囊怨春紅妬鵝黃
蘸金香試濃妝
已上皆中品也
宿妝殷取次妝聚香絲簇紅絲
效殷妝會三英合歡芳擬繡韉
銀含稜
已上皆下品也
孔武仲揚州芍藥譜凡三十五種
御衣黃青苗黃樓子尹黃二色黃
樓子綘州子苗峽石黃樓子圓黃
鮑家黃石壕黃楊家花袁黃冠子
龜地紅湖纈黃樓子壽州青苗
黃絲頭道士黃白纈子金線樓子
金繫腰沔池紅紅纈子青苗旋心
玉逍遥紅樓子緋子紅楊花冠子
胡家纈二色紅髻子紅茅山紫樓子
茅山冠子柳浦冠子軟條冠子當州冠子
蓬頭緋多葉鞍子髻子紅多葉紹熙
廣陵志芍藥譜凡三十二種
御愛黃御衣黃玉盤盂玉逍遥
紅都勝紫都勝觀音紅色金紫
黃樓子尹家黃黃壽春出羣芳
蓮花紅瑞連紅霓裳紅柳浦紅
芳山紅延州紅綴珠紅玉板纈
玉冠子紅冠子紫鱠盤小紫毬
鎮淮南倚欄嬌單緋胡纈玉樓子
粉緣子紅旋心(見維楊志)芍藥譜完
菊花譜
高子曰菊譜海内傳有數種其種植相去不過一二訣
法不同其名花何彼此之不侔也在杭之種菊者有以
花之舊名好竒更易惟紫白牡丹金銀芍藥四名不變
耳若蜜芍藥又云蜜鶴翎若寳相褒姒西施互相指是
似可笑耳今以古本舊譜摘其要略以備採擇名則不
能隨人鼓舌爭執是否姑存其舊以俟賞識若余所著
三徑怡閒錄中其說似無遺漏惜乎刻者所傳不廣亦
無繕本為可惜耳
分苗法
凡菊開後宜置向陽遮護冰雪以養其元至榖雨時將
根掘起剖碎揀壯嫩有根者单種有秃白者亦可種活
但要去其根上浮起白翳一層以亁潤土種築實不可
雨中分種令濕泥着根則花不茂分早不宜一云正月
後即可分矣
和土法
土宜畦高以遠水患寬溝以便水流取黑泥去瓦礫用
鷄鵝糞和土在地鋪五七寸厚插苗上盆則去舊土易
以新土每年須換一番則根株長大花朵豐厚否則必
瘦削矣
澆灌法
種後早晩用河水天落水澆活苗頭起暫止待長五七
寸長用糞汁澆一次再用燖鷄鵝毛湯帶毛用矼收貯
待其作穢不臭後取澆灌則花盛而上下葉俱不脫夏
月日未出時每早宜澆根洒葉每雨後三二日即以濃
糞澆一次花至豆大聯澆糞水二次花放時一次則花
大而豐厚耐久
摘苗法
四五月間每雨後菊長亂苗每株即摘去正頭使分枝
而上若枝本瘦者止摘一次七八月茂者再摘一次每
枝下小枝俱用摘去
刪蕊法
八月初時菊蕊以生如小豆大每頭必有四五須耐心
用指甲剔去旁生留中一蕊更看枝下傍出蕊枝悉令
刪去則花大如剔傷中蕊則不長矣
捕蟲法
初種活時有細蟲穿葉微見白路縈迴可用指甲刺死
又有黑小地蠶齧根早晩宜看四月麻雀作窠啄枝啣
葉宜防又防節眼内生蛀蟲用細鐵線透眼殺蟲五月
間有蟲名菊牛有鉗狀若螢火雨過後菊頭忽折可於
三四寸上尋看去其折枝不然和根斃矣又於六七月
後生青蟲難見須在葉下見有蟲糞如蠶沙即當去之
又有鑚節蟊蟲去之泥塗其節
扶植法
諺云未種菊先扦竹菊苗長至三四寸長即立小細竹
一枝於傍以棕線寬縛令直否則風雨欹斜花長屈曲
雨暘法
黃梅溽雨其根易爛雨過即用預蓄細泥封培更生新
根其本益固夏日最惡若能覆蔽秋後葉終青翠過此
二時方可言花矣
接菊法
接菊以菴䕡根或小花菊本接着如接樹法恐亦不佳
菊之名品
御袍黃太師紅綠芙蓉赤金盤
瓊芍藥金芍藥蜜芍藥紫牡丹
白牡丹黃牡丹紅牡丹病西施
黃西施賽西施醉西施白西施
醉楊妃剪霞綃合蝉菊賽楊妃
太真紅太真黃狀元紅狀元黃
玉寳相金寳相鶴頂紅紫玉蓮
佛座蓮勝金蓮金佛蓮西番蓮
太液蓮錦芙蓉玉芙蓉金芙蓉
粉雀舌密雀舌紫蘇桃黃疊羅
白疊羅一□雪青心白鶯羽黃
金絡索玉玲瓏紫霞觴瑞香紫
蘸金盤相袍紅僧衣褐火煉金
黃茉莉白茉莉黃薔薇荔枝紅
勝緋桃勝瓊花琥珀盤黃鶴翎
紫鶴翎白鶴翎瑪瑙盤一捻紅
金鳳仙玉蝴蝶錦雲紅白粉團
紫粉團粉鶴翎金鎻口銀鎻口
綿絲桃粉絲桃紫絨毬檀香毬
白絨毬蜜絨毬殿秋香黃綉毬
剪金毬象牙毬本紅毬錦綉毬
水晶毬晩黃毬十采毬粉綉毬
大金毬小金毬銀紐絲二色楊妃
紅萬卷黃萬卷粉萬卷二色西施
錦牡丹粉褒姒紫褒姒出爐金銀(二名)
錦褒姒白褒姒紅牡丹蠟瓣西施
縷金粧蘸金白洒金紅劈破玉
海雲紅錦雀舌金孔雀紅剪絨
紫剪絨黃剪絨白剪絨無心對有心
鄧州白鄧州黃福州紫錦心繡口
賓州紅黃都勝順勝紫大小金鈐
錦丁香金紐絲吕公袍黃白木香菊
麝香黃波斯菊試梅粧紫袍金帶
粉䗶瓣白䗶瓣黃羅繖金盞銀臺
紫羅繖紅羅繖玉盤盂垂絲粉紅
桃花菊芙蓉菊石榴紅金章紫綬
玉樓春海棠春紫羅袍鳳友鸞交
觀音面玉堂仙頭陀白黃五九菊
玉連環倚闌嬌金帶圍四面鏡白菊
玉帶圍五月白纏枝菊五月翠菊
白佛頂黃佛頂九煉金六月菊(名滴露)
玉指甲紅荔枝紫荔枝七月菊(名鉄錢)
金荔枝銀荔枝錦荔枝白五九菊
紫金鈴紅粉團黃粉團樓子佛頂
紫粉團紅傳粉雙飛燕墨菊
勝緋桃荷花毬紫萬卷甘菊
藍菊
蘭譜
叙蘭容質第一
陳夢良色紫每榦十二萼花頭極大為衆花之冠
至若朝暉微炤曉露暗濕則灼然騰秀亭然露竒歛膚
傍幹團圓四向婉媚嬌綽竚立凝思如不勝情花三片
尾如帶徹青葉三尺頗覺弱黯然而綠背雖似劔脊至
尾稜則軟薄斜撒粒許帶緇最為難種故人希得其真
吳蘭色深紫有十五萼榦紫莢紅得所養則岐而
生至有二十萼花頭差大色映人目如翔鸞翥鳳千態
萬狀葉則高大剛毅勁節蒼然可愛
潘花色深紫有十五萼榦紫圓匝齊整䟱密得宜
䟱不露榦密不簇枝綽約作態窈窕逞姿真所謂艷中
之艷花中之花也視之愈久愈見精神使人不能捨去
花中近心所色如吳紫艷麗過於衆花葉則差小於吳
峭直雄徤衆莫能及其色特深
仙霞乃潘氏西山於仙霞嶺得之故更以為名
趙十四色紫有十五萼初萌甚紅開時若晩霞燦
日色更晶明葉深紅者合於沙上則勁直肥聳超出羣
品亦云趙師博蓋其名也
何蘭紫色中紅有十四萼花頭倒壓亦不甚綠
品外之竒
金棱邊色深紫有十二萼出於長泰陳家色如吳
花片則差小榦亦如之葉亦勁徤所可貴者葉自尖處
分三邊各一線許直下至葉中處色映日如金線其家
寳之猶未廣也
白蘭甲
濟老色白有十二萼標致不凡如淡妝西子素裳
縞衣不染一塵葉似施花更能高一二寸得所養則岐
而生亦號一終紅
竈山有十五萼色碧玉花枝開體膚鬆美顒顒昂
昂雅特閉麗真蘭中之魁品也每生並蒂花幹最碧葉
綠而瘦薄開生子蔕如苦蕒菜葉相似俗呼為綠衣郎
黃殿講號為碧玉榦西施花色微黃有十五萼合
幷幹而生計二十五萼或迸於根美則美矣每根有萎
葉朵柔不起細葉最綠肥厚花頭似開不開榦雖高而
實瘦葉雖勁而實柔亦花中之上品也
李通判色白十五萼峭特雅淡追風浥露如泣如
訴人愛之或類鄭花則減一頭地位
葉大施花劔脊最長真花中之上品惜乎不甚勁
直
惠知客色白有十五萼賦質清癯團簇齊整或向
背嬌柔瘦潤花英淡紫片尾凝黃葉雖綠茂細而觀之
但亦柔弱
馬大同色碧而綠有十二萼花頭微大間有向上
者中多紅葉葉則高聳蒼然肥厚花榦勁直及其葉之
半亦名五暈絲上品之下
鄭少舉色白有十四萼瑩然孤潔極為可愛葉則
修長而瘦散亂所謂蓬頭少舉也亦有數種只是花有
多少葉有軟硬之别白花中能生者無出於此其花之
資質可愛為百花之翹楚者
黃八兄(闕)有十二萼善於抽幹頗似鄭花惜乎
幹(闕)文持葉綠而直
周染花(闕)二萼與鄭花無異但幹短弱耳
夕陽紅花八萼花片凝尖色則凝紅如夕陽返炤
觀堂主花白有七萼花聚如簇葉不甚高可供婦
女時粧
名弟色白有五六萼花似鄭葉最柔軟如新長葉
則舊葉換人多不種
弱脚只是獨頭蘭色綠花大如鷹爪一榦一花高
二三寸葉瘦長二三尺入臘方花薰馥可愛而色有餘
魚魫蘭十二萼花亦澄澈宛如魚魫采而沉之水
中無影可指葉頗勁綠此白蘭之竒品也
品蘭高下第三
余嘗謂天下凡幾山川而支派源委於人迹所不至之
地其間山㘭石潭斜谷幽竇又不知其幾何多邁古之
修竹矗之危木雲煙覆護溪澗盤施萬蘿蔽道陽暉不
燭冷然泉聲磊乎萬狀隄圯之異則所産之多人賤之
篾如也倏然輕采於樵牧之手而見駭然識者從而得
之則必㩦持登高岡涉長途欣然不憚其勞中心之所
好者不能以集凝而置之也其地近城百里淺小去處
亦有數品可取何必求諸深山窮谷每論及此往往啟
識者雖有不韙之誚毋乃地邇而氣殊葉萎而花蠧或
不能得培植之三昧者耶是故花有深紫有淺紫有深
紅有淺紅與夫黃白綠碧魚魫金稜邊等品是必各因
其地氣之所種而然意亦隨其本質而産之耶抑品皇
穹儲精景星慶雲隨光遇物而流形者也噫萬物之殊
亦天地造化施生之功豈予可得而輕議哉切嘗私合
品第而數之以謂花有多寡葉有強弱此固其因所賦
而然也苟惟人力不到則多者從而寡之弱者又從而
弱之使夫人何以知蘭之高下其不誤人者幾希嗚呼
蘭不能自異而人異之耳故必執一定之見物品藻之
則有淡然之性在況人均一心心均一見眼力所至非
可誣也故紫花以陳夢良為甲吳潘為上品中品則趙
十使何蘭大張青蒲統領陳八斜淳監糧下品則許景
初石門紅小張青蕭仲和何首座林仲孔莊觀成外則
金稜邊為紫花竒品之冠也白花則濟老竈山施花李
通判惠知客馬大同為上品所謂鄭少舉黃八兄周染
為㳄下品夕陽紅雲嶠朱花觀堂主青蒲名弟弱脚玉
小娘者也趙花乂為品外之竒
天下養愛第三
天不言而四時行百物生者何蓋歲分四時生六氣合
四時而言之則二十四氣以成其歲功故凡穹壤者皆
物也不以草木之微昆虫之細而必欲各遂其性者則
在乎人因以氣候而生全之者也彼動植者非其恩乎
及草木者非其人乎斧斤以時入山林數罟不入汚池
又非其能全之者乎入春為青帝回馭陽氣風和日暖
蟄雷一震而土脉融暢萬彙藂生其氣則有不可得而
揜者是以聖人之仁則順天地以養萬物必欲使萬物
得遂其本性而後已故為臺太高則衝陽太低則隱風
前宜面南後宜背北蓋欲通南薰而障北吹也地不必
曠曠則有日亦不可狹狹則蔽氣右宜近林左宜近野
欲引東日而被西陽夏遇炎烈則蔭之冬逢沍寒則曝
之下沙欲疏疏則連雨不能淫上沙欲濡濡則酷日不
能燥至於插引葉之架平護根之沙防蚯蚓之傷禁螻
螘之冗去其莠草除其絲網助其新篦剪其敗葉此則
愛養之法也其餘一切窠虫族類皆能蠧害並可除之
所以封植灌溉之法詳載於後
堅性封植第四
草木之生長亦猶人焉何則人亦天地之物耳閒居暇
日優游逸豫飲膳得宜以蘭而言之且一盆盈滿自非
六七載莫能至此皆由夫愛養之念不替灌溉之功愈
久故根與壤合然後森鬱雄徤敷暢繁麗其葉蓋有得
於自然而然者合焉欲分而拆之是裂其根荄易其沙
土況或灌溉之失時愛養之乖宜又何異於人之饑飽
則燥濕干之邪氣乘間入其榮衞則不免侵損所謂向
之寒暑適宜肥瘦得時者此豈一朝一夕之所能仍舊
者也故必於寒露之後立冬以前而分之蓋取萬物得
歸根之時而其葉則蒼根則老故也或者於此時分一
盆吳蘭吝其盆之端正則不忍擊碎因剔出而根已傷
暨三年培植尤至困培於今深以為戒欲分其蘭而須
用碎其盆務在輕手擊之亦須緩緩解拆其交互之根
勿使有拔斷之失然後逐篦藂取出積年腐蘆頭只存
三季者每三篦作一盆盆底先用沙填之即以三篦藂
之互相枕籍使新篦在外作三方向却隨其花之好肥
瘦沙土從而種之盆面則以少許瘦沙覆之以新汲水
一勺以定其根更有收沙曬之法此乃又分蘭之至要
者尚預於未分前半月取土篩去瓦礫之類曝令乾燥
或為適肥則宜於淤泥沙可用使糞夾和曬之俟乾或
復濕如此十度視其極燥更須篩過隨意用蓋沙乃久
年流聚雜居隂濕之地而蘭之驟爾分折失性假以陽
物助之則來年藂篦自長爾與舊葉比肩此其效也夫
苟不知收曬之宜用彼積揜之沙或憚披曝必至羸弱
而黃葉者有之篦之不發者有之積有日月不知體察
其失愈甚候其已覺方始滌根易沙加意調護冀其能
復不亦後乎抑又知其果能復焉如其稍可全活有幾
何時後而獲遂本質邪故為深嘆惜之因併為之言曰
與其於既損之後而欲復全生意寧若於未分之前而
必欲全其生意豈不省力今逐品所宜沙土開列於後
陳夢良用黃淨無泥瘦沙種而忌用肥恐有腐爛之
失
吳蘭潘蘭用赤沙泥
何蘭蒲統領大張青金稜邊各用黃色麄沙
和泥更添些少赤沙泥種為妙
陳八斜淳監糧蕭仲弘許景初何首座林
仲孔莊觀成乃下品任意用沙濟老施花
惠知客馬大同鄭少舉黃八兄周染宜溝
壑中黑沙泥和糞壤種之
李通判竈山鄭伯善魚魫用山下流聚沙泥
種之
夕陽紅以下諸品則任意栽種此封植之槩論也
灌溉得宜第五
夫蘭自沙土出者各有品類然亦因其土地之宜而生
長之故地有肥瘦或沙黃土赤而瘠有若山之巔山之
岡或近水或附石各依而産之要在度其本性何如爾
不可不謂其無肥瘦也苟性不能别曰何者當肥何者
當瘦強出已見混而肥之則好膏腴者因得所養之法
花則轉而繁葉則雄而徤所謂好瘦者不因肥而腐敗
吾未之信也一陽生於子荄甲潛萌我則注而灌溉之
使藴諸中者稍獲強壯迨夫萌英迸沙高未及寸許從
便灌之則戢然而卓簮暨南薰之時長養萬物又從而
濆潤之則修然而高鬱然而蒼若者精於感遇者也秋
八月之交驕陽方熾根葉失水欲老而黃此時當以濯
魚肉水或穢腐水澆之過時之外合用之物隨宜澆注
使之暢茂亦以防秋風肅殺之患故其葉弱拳拳然抽
至出冬至而極夫人分蘭之次年不發花者蓋恐泄其
氣則葉不長爾凡善於養花切須愛其葉葉聳則不慮
其花不發也
紫花
陳夢良極難愛養稍肥隨即腐爛貴用清水澆灌則佳
也
潘蘭雖未能受肥須以茶清沃之冀得其本生地土之
性
吳花看來亦好肥種當灌溉以一月一度
趙花何蘭大張青蒲統領金稜邊半月一用其肥則可
淳監糧蕭仲和許景初何首座林仲孔莊觀成縱有太
過不及之失亦無大害於用肥之時當時沙土乾燥遇
晩方始灌溉候曉以清水碗許澆之使肥膩之物得以
下積其根廣新來未發發篦自無勾蔓逆上散亂盤盆
之患更能預以瓮罁之屬儲蓄雨水積久色綠者間或
灌之而其葉則浡然挺秀濯然而争茂盈臺簇檻列翠
羅青縱無花開亦見雅潔
白花
濟老施花惠知客馬大同鄭少舉黃八兄周染愛肥一
任灌溉
李通判竈山鄭伯善肥在六之中四之下又朱蘭亦如
之
魚魫蘭質不瑩潔不須以穢膩之物澆之
夕陽紅雲嶠青蒲觀堂主名第弱脚肥瘦任意亦當觀
其沙土之燥晩則灌注曉則清水澆之儲蓄雨水沃之
令其色綠為妙
惠知客等蘭用河沙嵌去泥塵夾糞蓋泥種底用麄沙
和糞方妙
鄭少舉用糞蓋泥和便晒乾種之上面用紅泥覆之
竈山用糞壤泥及河沙内用草鞋屑鋪四圍種之累試
甚佳大凡用輕鬆泥皆可
種蘭奥訣
分種法
分種蘭蕙須至九月節氣方可分栽十月時候花已胎
朵不可分種若見雪霜大寒猶不可分栽否必損花
栽花法
花盆先以麄碗或麄碟覆之於盆底次用桴炭鋪一層
了然後却用肥泥薄鋪炭上栽之糝泥擁根如法栽時
不可以手捺實否則根不舒暢葉不長發花亦不繁茂
矣乾濕依時用水澆灌
安頓澆灌
春二三月無霜雪安放花盆在露天四面皆得澆水日
晒不妨逢十分大雨恐墜其葉則以小繩束起如連三
四日須移避暑通風處四月至八月須用疎密得所篾
籃摭護容見日氣最要通風
梅天忽逢大雨須移花盆向背日處若逢大雨過又逢
日晒盆内熱水則盪害葉亦損根花開時若枝上花蕊
多候開次有未開一兩蕊頭便可剪去若留開盡則奪
了來年花
九月看花乾處用水澆灌則不可濕而又怕濕或用肥
水培灌一兩番不妨冬十月十一月十二月及正月不
澆不妨最怕霜雪須用密籃摭護安頓朝陽有日炤處
南窗簷下極美花盆畢竟兩三日一番旋轉取其日晒
均勻則開時四面皆有花若晒一面則一處有之
澆水法
用河水或池塘水或積留雨水最佳其次用溪澗水切
不可用井水大抵井水性隂恐致涷損澆時須於四畔
勻灌不可從上澆下恐壞其葉也四月若有梅雨不必
澆若無雨澆五月至須是早起五更日未出時澆一番
至晩黃昏澆一番乂須看花乾濕則不必澆十分濕恐
爛根
種花肥泥法
栽蘭用泥不管四時收蕨菜草待枯於空地鋪放以山
泥薄覆草上復再鋪草於泥上又將泥覆如此相間三
四層則發火煨之却用糞入前土稍乾又以糞澆入如
此又數次安放閒處聽栽時用或用拾舊草鞋積浸水
糞中日久拌黃泥燒過又用大糞澆放空地儘令雨打
日炤兩三月過收起聽栽亦佳
去除蟣蝨法
以水澆花必有蟣蝨在葉底恐壞葉則損花若生此虫
即研大蒜和水以白筆蘸拂洗葉上乾淨其蟲自無
雜法
盆下有竅不可着泥地安頓恐蚯蚓從孔中潛入損侵
花根蟻穴亦忌猶須防之
盆須架起庶令風從底入以得透氣為佳又免蚯蚓蟻
螻之患
蘭之壯者有二三十萼弱者只有五六萼或種時無肥
泥故也必須及時換泥如法栽過以獲茂盛耳
欲分直須交過九月節氣始可如遲至十月中又非其
節也分時須度其根之易分不可不察其交互甚者渾
擗折之非惟分種不盛抑亦斷送其天年也
尋常盆面併實則用竹片挑剔泥鬆又不可撥損了根
葉紫紅恐因受霜打以致耳急須移向南簷背霜雪處
安頓則仍復皆清
葉黃惟用苦茶澆之最忌春雪一點着葉則一葉斃矣
可將雞鵝燖毛用矼盛貯待其作臭去毛澆之或以皮
屑浸水或以洗魚腥水澆之絶妙
培蘭四戒
春不出(宜避春之風雪)夏不日(避炎日之銷爍)秋不乾(宜常澆也)冬不濕
(宜藏之地中不當見水成冰)
弦雪居重訂逐月護蘭詩訣
正月相宜置坎方好將枝葉趁陽光更須避冷藏簷内
勿使春風雪打傷
二月須令竹作闌風摧葉變鷓鴣班庭前移進還移出
避雪迎陽護更難
三月新條出舊叢此時却更怕西風隄防地濕多生虱
根下休教壅着濃
四月盆泥日晒焦微微着水灌根苗先須皮浸河池水
煎過濃茶亦好澆
五月新抽葉更青樹隂竹底架高檠須防蟻穴根窠下
老葉凋殘盡莫驚
六月驕陽暑正炎青青新葉怕煩煎却宜樹底幷遮箔
清曉須教水接連
七月雖然暑漸消更須三日一番澆却防蚯蚓傷根本
肥水還令和溺調
八月西風天氣凉任他風雨又何妨便澆糞水能肥葉
雞糞壅根花更香
九月將殘防早霜階前南向好安藏若生白蟻兼黃螘
葉洒雞油庶不傷
十月陽生煖氣回明年花蕊已胚胎玉莖不露須培土
盆滿秋深急換栽
子月庭中宜向陽更宜籠罩土埋矼若還在外根須濕
乾髞須知葉要黃(髞音燥)
臘月風高冰雪寒却宜高卧竹為龕直教二月陽和日
夢醒教君始出關
竹譜
竹譜曰竹之品類六十有一述其常品記之志林云竹
有雌雄雌者多笋故種竹半擇雌者物不逃於隂陽可
不信歟凡欲識雌雄當自根上第一枝觀之雙枝是雌
即出笋若獨枝者是雄冬至前後各半月不可種植蓋
天地閉塞而成冬種之必死若遇火日及西南風則不
可花木亦然凡種竹處當積土令稍高於傍地二三尺
則雨潦不侵損錢塘人謂之竹脚竹有醉日即五月十
三日也齊民要術謂之竹醉日岳州風土記謂之龍生
日種竹以五月十三日為上是日遇雨尤佳一云用辰
日山谷所謂根須辰日斸笋看上番成又一云宜用臘
日杜少陵詩東林竹影薄臘月更宜栽予觀諺云栽竹
無時雨過便移多留宿土須記南枝則三說皆拘也又
法三兩竿作一本移種其根自相扶持尤易活也凡竹
與菊根皆長向上添泥覆之為佳竹留三去四蓋三年
留四年者伐去竹以五月前血忌日三伏内及臘月斫
者不蛀竹之滋澤春發於枝葉夏藏於榦冬歸於根如
冬伐竹經日一裂自首至尾不得全完夏伐之最佳但
鞭皆爛然要好竹非盛夏伐之不可七八月尚可自此
滋澤歸根而不可用矣說文竹節曰約古云渭川千畆
竹其人與千戸侯等史記竹得風其體夭屈謂之竹笑
竹筍陸佃云字從旬從日包之日為筍解之日為竹又
日字從竹從旬旬内為筍旬外為竹也其上番下番言
竹有上番下番即今言大番小番也番去聲謂大年生
笋多小年生笋少也杜詩會須上番看成竹蔡夢弼注
不知此義乃云上番音上筤蜀名竹叢曰林筤誤之甚
矣既不識竹又不識詩真瞎子也何以注為非萬玉主
人不知此妙
竹復死曰䈙觀山海經曰竹生花其年便枯竹六十年
易根易根必花結實而枯死實落復生六年而成町子
作蕙似小變其治法於初米時擇一竿稍大者截去近
根三尺許通其節以糞實之則止乂一種法先將竹斫
去本止留二三寸填土硫黃在管内覆轉根反居上用
土覆之當年生笋又種竹訣曰深種淺種稀種密種謂
之四法深種者土要培厚淺者以墩置地上種之不必
掘潭稀者每墩排開密者須擇竹叢三五枝一墩者移
來此亦巧妙語乃善種法也
蘄竹
蘄竹黃州府蘄州出以色瑩者為簟節疎者為笛帶鬚
者為杖唐韓愈詩蘄州笛竹天下知鄭君所寳尤瓌竒
㩦來當晝不得卧一府争看黃琉璃
斑竹湘妃竹
斑竹甚佳即吳地稱湘妃竹者其斑如淚㾗杭産者不
如亦有二種出古辣者佳出陶虚山中者次之土人裁
為筯甚妙余㩦數竿回乃陶虚者故不甚佳
方竹
澄州産方竹杭州亦有之體如削成勁挺可堪為杖亦
不讓張騫笻竹杖也其隔州亦出大竹數丈
孝竹
杭産孝竹冬則筍生叢外以衞母寒夏則筍生叢内以
凉母熱其竹榦可作釣竿叢生可愛
黃金間碧玉竹
杭産竹身金黃每節直嵌翠綠一條不假人為出自天
巧也
碧玉間黃金
杭産竹身全綠每節直嵌金黃一條亦天成也二竹絶
妙
雪竹
廣西産者斑大而色紅如血有暈
鈸竹
西蜀所産下有尺許花文可愛即卭竹也
㯶竹
廣之東西咸産之葉如棕櫚畏寒不宜於南
桃竹(俗名桃絲竹也)
古姚有之似棕竹而花紋粗質鬆色淡於㯶竹
紫竹
杭産色紫黑可作笙簫笛管諸用俱可故雅尚者多畜
之
異竹一十一種
涕竹
南荒有涕竹長數百丈圍三丈六七尺厚八九寸可以
為船其笋甚美可療瘡癘
棘竹
一名笆竹節皆有棘數十種為叢南夷種以為城堅不
可攻或自崩根出大如酒甕縱横相承狀如繰車食之
人髮盡落
&KR1217;簩竹
&KR1217;竹皮薄而空徑不餘二寸皮上有粗可為銼子銼甲
利勝於鐵若鈍以漿水澆之如舊快利
䈄&KR0034;竹
䈄大如脚指腹中白幕攔隔狀如濕麫將成而筒皮未
落輒有細虫齧處成赤跡似繡畫可愛
慈竹
夏月經雨滴汁下地生蓐似鹿角色白食之止痢
筋竹
南方以為茅刃笋未成竹堪為弩弦
百葉竹
一枝百葉有毒
桃枝竹
東官有蕪地西接大海有長洲多桃枝竹緣岸而生
癭竹
東洛近溪忽有竹生癭大如李
羅浮竹
羅浮有巨竹萬千竿連至岩谷圍二丈有餘有三十九
節節二丈許南方以竹為甑類見之矣
童子寺竹
唐李衞公言北都童子寺有竹二窠纔長數尺相傳其
寺綱每日報竹平安
遵生八牋卷十六
