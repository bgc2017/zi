遵生八牋卷六
明高濓撰
四時調攝牋
冬三月調攝總類
禮記曰北方為冬冬之為言中也中者藏也管子曰陰
氣畢下萬物乃成律志曰北方陰也伏也陽伏於下
於時為冬蔡邕曰冬者終也萬物於是終也日窮于
次月窮於紀星廻于天數將幾終君子當審時節宣
調攝以衞其生
立冬水相冬至水旺立春水休春分水廢立夏水囚夏
至水死立秋水殁秋分水胎言水孕於金矣
臞仙月占主疾
十月立冬日忌北風主殃六畜
十一月忌行夏令主多疥癘之疾
十二月朔日忌西風主六畜疫忌行春令主多痼疾
腎臟冬旺論
内景經曰腎屬北方水為黑帝生對臍附腰脊重一觔
一兩色如縞映紫主分水氣灌注一身如樹之有根左
曰腎右曰命門生氣之府死氣之廬守之則存用之則
竭為肝母為肺子耳為之官天之生我流氣而變謂之
精精氣往來謂之神神者腎藏其情智左屬壬右屬癸
在辰為子亥在氣為吹在液為唾在形為骨久立傷骨
為損腎也應在齒齒痛者腎傷也經於上焦榮於中焦
衞於下焦腎邪自入則多唾膀胱為津液之府榮其髮
也黃庭經曰腎部之宫玄闕圓中有童子名上玄主諸
臟腑九液源外應兩耳百液津其聲羽其味醎其臭腐
心邪入腎則惡腐凡丈夫六十腎氣衰髮變齒動七十
形體皆困九十腎氣焦枯骨痿痺不能起牀者腎先死
也腎病則耳聾骨痿腎合於骨其榮在髭腎之外應北
岳上通辰星之精冬三月存辰星之黑氣入腎中存之
人之骨疼者腎虚也人之齒多齟者腎衰也人之齒堕
者腎風也人之耳痛者腎氣壅也人之多欠者腎邪也
人之腰不伸者腎乏也人之色黑者腎衰也人之容色
紫而有光者腎無病也人之骨節鳴者腎羸也肺邪入
腎則多呻腎有疾當吹以瀉之吸以補之其氣智腎氣
沉滯宜重吹則漸通也腎虛則夢入暗處見婦人僧尼
龜鼈駞馬旂鎗自身兵甲或山行或溪舟故冬之三月
乾坤氣閉萬物伏藏君子戒謹節嗜欲止聲色以待陰
陽之定無兢隂陽以全其生合乎太清
相腎臟病法
腎熱者頥赤腎有病色黑而齒稿腹大體重喘咳汗出
惡風腎虛則腰中痛腎風之狀頸多汗惡風食欲下隔
塞不通腹滿脹食寒則泄在形黑瘦腎燥急食辛以潤
之腎病堅急食鹹以補之用苦以瀉之無犯熱食無著
煖衣腎病臍下有動氣按之牢若痛苦食不消化體重
骨疼腰膝膀胱冷痛脚疼或痺小便餘瀝疝瘕所纏宜
服腎氣丸
腎氣丸
乾地黃(一兩)薯蕷(一兩)牡丹皮(六錢)澤瀉(七錢)山茱萸(七錢)茯苓
(六錢)桂心(五錢)附子(小便炮製四兩)
右搗為末蜜丸桐子大空心酒下三四十丸日再服
修養腎臟法
當以冬三月面北向平坐鳴金梁七飲玉泉三更北吸
玄宫之黑氣入口五吞之以補吹之損
六氣治腎法
治腎臟吐納用吹法以鼻漸長引氣以口吹之腎病用
大吹三十遍細吹十遍能除腎家一切冷氣腰疼膝冷
沉重久立不得陽道衰弱耳内蟲鳴及口内生瘡更有
煩熱悉能去之數數吹去相繼勿絶疾瘥則止過多則
損
腎臟導引法(冬三月行之)
可正坐以兩手聳托右引脇三五度又將手返著膝挽
肘左右同綟身三五度以足前後踏左右各數十度
能去腰腎風邪積聚
黃帝製護命茯苓丸
黃帝曰冬三月宜服何藥岐伯曰當服茯苓丸主男子
五勞七傷兩目迎風淚出頭風項強迴轉不得心腹
脹滿上連胷下引腰背表裏徹痛喘息不得飲食咳
逆面黃痿瘦小便淋瀝隂痿不起臨爐不舉足腫腹
痛五心煩熱身背浮腫盜汗不絶四肢拘攣或緩或
急夢寐驚悸呼吸氣短口乾舌燥狀如消渴急于喜
怒嗚咽悲愁此方治之
茯苓山藥肉桂山茱萸巴戟白术牛
膝兔絲子(各一兩)乾薑細辛防風栢子仁
澤瀉牡丹皮(各三錢)附子(童便煮三次用一兩一個的妙)
右為細末蜜丸桐子大空心鹽湯服七丸日再服
冬季攝生消息論
冬三月天地閉藏水冰地坼無擾乎陽早臥晚起以待
日光去寒就溫毋泄及膚逆之腎傷春為痿厥奉生者
少斯時伏陽在内有疾宜吐心膈多熱所忌發汗恐泄
陽氣故也宜服酒浸補藥或山藥酒一二杯以迎陽氣
寢臥之時稍宜虚歇宜寒極方加綿衣以漸加厚不得
一頓便多惟無寒即已不得頻用大火烘炙尤甚損人
手足應心不可以火炙手引火入心使人煩燥不可就
火烘炙食物冷藥不治熱極熱藥不治冷極水就濕火
就燥耳飲食之味宜減鹹增苦以養心氣冬月腎水味
鹹恐水尅火心受病耳故宜養心宜居處密室溫煖衣
衾調其飲食適其寒溫不可冒觸寒風老人尤甚恐寒
邪感冒多為嗽逆麻痺昏眩等疾冬月陽氣在内陰氣
在外老人多有上熱下冷之患不宜沐浴陽氣内藴之
時若加湯火所通必出大汗高年骨肉疎薄易於感動
多生外疾不可早出以犯霜威早起服醇酒一杯以禦
寒晚服消痰凉膈之藥以平和心氣不令熱氣上湧切
忌房事不可多食炙煿肉麵餛飩之類
雲笈七籖云冬月夜臥叩齒三十六通呼腎神名以安
腎臟晨起亦然書云冬時忽大熱作不可忍受致生
時患故曰冬傷於汗春必溫病(神名玄真)
又云大雪中跣足做事不可便以熱湯浸洗觸寒而回
寒若未解不可便喫熱湯熱食須少頃方可
金匱要略曰冬夜伸足臥則一身俱煖
七籖曰冬夜臥被蓋太煖睡覺即張目吐氣以出其積
毒則永無疾
又曰冬臥頭向北有所利益宜溫足凍腦
冬夜漏長不可多食硬物并濕軟菓餅食乾須行百步
摩腹法搖動令消方睡不爾後成脚氣
本草云惟十二月可食芋頭他月食之發病
千金方曰冬三月宜服藥酒一二杯立春則止終身嘗
爾百病不生
纂要曰鍾乳酒方服之補骨髓益氣力逐寒濕其方用
地黃八兩巨勝子一升熬搗爛牛膝四兩五加皮四
兩地骨皮四兩桂心二兩防風二兩仙靈皮三兩鍾
乳粉五兩甘草湯浸三日更以牛乳一碗將乳石入
瓷瓶浸過於飯上蒸之乳盡傾出暖水淘淨碎研右
諸藥為中末入絹囊盛浸好醇酒三斗罈内五日後
可取服之十月初一日服起至立春日止
冬氣寒宜食黍以熱性治其寒焚炙飲食并火焙衣服
冬三月六氣十八候皆正養藏之令人當閉精塞神以
厚斂藏
瑣碎錄曰冬月勿以梨攪熱酒飲令人頭旋不可枝梧
金匱略曰冬三月勿食猪羊等腎
七籖曰冬夜不宜以冷物鉄石為枕或焙煖枕之令人
目暗
本草曰冬月不可多食蔥令人發疾
冬三月合用藥方
陳橘丸治大腸風燥氣秘等疾
陳橘皮(去白一兩)㯽榔(五錢)木香(五錢)羌活(五錢)青皮(五錢)枳殼(麩炒)
(五錢)不蛀皂角(兩挺去皮)郁李仁(去皮尖炒黃一兩)牽牛(炒二兩)
右為末研細蜜丸如桐子大每服二十丸食前薑湯
下未利加至三十丸以大便通利為度
搜風順氣牽牛丸治熱湧滯不快大腸秘結熱毒生
瘡
牽牛(二兩飯蒸)木通(一兩)青橘(一兩去瓤)桑皮(一兩)赤芍(一兩炒)木香
(五錢)
右為末蜜丸桐子大酒下十五丸至二十丸止婦人
血氣醋湯下
解老人熱秘方
大附子一個(八九錢重者)燒過存性研為末每服一錢熱
酒下
大上肘後玉經八方
乾卦西北天地父母七精散
竹實(三兩九蒸九曝主水氣日精)地膚子(四兩太陰之精主肝明目)黃精(四兩戊已)
(之精主脾臟)蔓菁子(三兩九蒸九曬主邪鬼明目)松脂(三兩鍊令熱主風狂脾濕)桃
膠(四兩五木之精主鬼忤)苣勝(五兩五穀之精九曝)
右為末煉蜜為丸每服二三十丸妙不可述
坎卦正北南獄真人赤松子枸杞煎丸枸杞子
根三十觔取皮九蒸九曝搗為粉取根骨清水煎之
添湯煮去楂熬成膏和粉為丸桐子大每服三五十
丸夀增無算
十月事宜
孝經緯曰霜降後十五日斗指乾為立冬冬者終也萬
物皆收藏也後十五日斗指亥為小雪天地積陰溫則
為雨寒則為雪時言小者寒未深而雪未大也律應鍾
鍾者動也言物應陽而動下藏也辰亥亥者劾也言時
陰氣劾殺萬物也西京雜記曰十月為正陰曰陰月要
纂曰上冬
是月天道南行作事出行宜正南方吉不宜用亥日犯
月建不吉
十六日天倉開宜入山修道
又曰初十日十三日宜拔白
五行書曰是月亥日食餅令人無病
是月宜進棗湯其方取大棗去皮核於文武火上翻覆
焙香然後泡作湯服
攝生圖曰初一日宜修成福齋初五日修三會齋勿行
譴責
四時纂要逐瘟方地黃八兩巨勝子一升二物熬爛牛
膝五加皮地骨皮各四兩官桂防風各二兩仙靈皮
三兩用牛乳五兩同甘草湯浸三日以半升同乳拌
仙靈皮磁瓶盛入炊食上蒸之待其牛乳盡出方以
暖水淨淘碎如麻豆同前藥細剉入布袋盛之浸於
二斗酒中五日後取看味重取去藥楂十月朔飲至
冬至日止忌葱蒜臭物
决明子主青盲目淫觜赤白膜痛淚又療唇口青色十
月十日採隂乾百日可服
又云是月取枸杞子清水洗淨瀝乾研爛以細布袋盛
榨出汁水去渣慢火熬膏勿令粘底候少稠即以瓦
器盛之蠟紙密封勿令透氣每朝酒調一二匙服之
夜臨再服百日輕身壯氣耳目聰明鬚髮烏黑
冬三月戊寅己卯癸酉辛巳丁亥及壬丙戊癸宜煉丹
藥
是月宜服棗湯鍾乳酒枸杞膏地黃煎等物以養和中
氣方俱在
雲笈七籖曰十月十四日取枸杞煎湯沐浴令人光澤
無病初一日十八日併宜沐浴吉
冬至日陽氣歸内腹宜温暖物入胃易化
修真指要曰十五日下元吉辰可修謝過齋
經驗方是月上亥日採枸杞子二升採時面東再搗生
地黃汁三升以好酒五升同攪均三味共封入瓶内
封密三重浸二十一日安置立春前一日每早空心
飲一杯至立春後鬚髮皆黑助益精氣輕身無比忌
食蘿蔔
太清草本草云槐子乃虛星之精是月上巳日採而吞
之每服二十一粒去百病長生通神
是月宜食芋無礙
十月事忌
是月初一日十四日忌裁衣交易
白雲忌十月忌食猪肉發宿氣且亥為猪肖宜忌之人
能終身忌之其有益於人自多本草考之可見
千金方十月勿食椒傷血脈勿食韮令人多涕唾勿食
霜打熟菜令人面上無光勿食獐肉動氣勿食猪腎
十月腎旺也不令死氣入腎
又曰是月夫婦戒同寢忌純隂用事
是月勿帶煖帽使腦受凍則無眩暈之疾
法天生意云十月初四勿責罰人故刑官是日罷刑大
忌
是月二十五日不宜問疾
是月初一日為民歲臘十五日為下元二日戒夫婦入
房
二十日忌遠行
十月修養法
孟冬之月天地閉藏水凍地圻早臥晚起必候天曉使
至溫暢無泄大汗勿犯冰凍雪積溫養神氣無令邪
氣外入卦坤坤者順也以服健為正故君子當安於
正以順時也生氣在酉坐臥宜向西方
孫真人修養法曰十月心肺氣弱腎氣強盛宜減辛苦
以養腎氣母傷筋骨勿泄皮膚勿妄針炙以其血澁
津液不行十五日宜靜養獲吉
内丹秘要曰大隂之月萬物至此歸根復命喩我身中
隂符窮極寂然不動反本復靜此時塞兌垂簾以神
光下炤於坎宫當夜未央凝神聚氣端坐片時少焉
神氣歸根自然無中生有積成一點金精蓋一陽不
生於復而生於坤隂中生陽實為産藥根本
靈劔子導引法勢以兩手相叉一足踏之去腰脚拘束
腎氣冷痺膝中痛諸疾
又法正坐伸手指緩拘脚指五七次治脚氣諸風注氣
腎臓諸毒氣遠行脚痛不安竝可治之常行最妙
人之一身元氣亦有升降子時生于腎中此即天地一
陽初動感而遠通乃復卦也自此後漸漸升至泥丸
午時自泥丸下降于心戌亥歸于腹中此即天地六
隂窮極百蟲閉關草木歸根寂然不動乃坤卦也
靜極復動循環無端其至妙又在坤復之交一動一靜
之間即亥末子初之時隂符經曰自然之道靜故天
地萬物生養生者當順其時而行坤復二卦之功正
在十月之間
十一月事
孝經緯曰小雪後十五日斗指壬為大雪言積隂為雪
至此栗烈而大矣後十五日斗指子為冬至隂極而陽
始至日南至漸長至也白虎通曰始律黃鍾何黃中色
也鍾動也言陽氣動於黃泉之下欲養萬物也樂志曰
辰子子者孳也言陽氣至此更滋生也吕氏曰仲冬為
暢月
月纂天道東南行作事出行宜向東南吉
冬至日陽氣歸内腹中熱物入胃易消化
纂要曰共工氏子不才以冬至日死為疫鬼畏赤小豆
是日以赤小豆煑粥厭之
月令曰君子齋戒慎處必檢身心身欲寧去聲色禁嗜
慾安形性事欲靜以待隂陽之所定凡此以微陽方
生隂未退聽隂陽相爭而未定故君子當齋戒以待
之凡事與夏至同此又當謹之至者彼只止言節此
則兼言禁蓋仲夏之隂猶微而此時之隂猶盛隂微
則盛隂未至于甚傷隂盛則微陽當在于善保故坤
復之月宜靜攝為最
七籖曰是月初十日取枸杞葉煎湯洗浴至老光澤十
五十六日俱宜沭浴
千金月令曰是月可服補藥不可餌大熱之藥宜早食
宜進宿熟之食
又曰至日於北壁下厚藉草而卧以受元氣
纂要曰是月初十日宜拔白髮
五經通義曰至後陽氣始萌隂陽交精萬物氣微在
下不可動泄
保生心鑑曰子月火氣潜伏閉藏以養其本然之真而
為來春發生升動之本此時若戕賊之至春升之際
下無根本陽氣輕浮必有温熱之病
簡易方曰冬至日鑚燧取火可免瘟疫
仙經曰十一日天倉開宜入山修道修啟福齋
歲時雜記至日以赤小豆煑粥合門食之可免疫氣
冬至煎餳綵珠戴一陽巾
十一月事忌
纂要曰是月勿食龜鼈肉令人水病勿食陳肺勿食鴛
鴦令人惡心勿食生菜發宿疾勿食生韮多涕唾勿
食黃鼠損神氣勿食蝦蚌帶甲之物勿食獐肉動氣
勿食火焙肉
翰墨全書曰是月二十五日為掠剩大夫忌勿犯交姤
凶至後十日夫婦當戒容止
纂要曰是月十二日二十二日忌裁衣交易
千金翼曰冬至後庚辛日不可交合大凶
又曰勿枕冷石鐵物令人目暗
又曰初四日勿責譴下人大忌
又曰十一日不可沐浴勿以火炙背
又曰勿食螺螄螃蠏損人志氣長屍䖝
雲笈七籖曰二十日不宜遠行二十三日不可問疾不
用子日犯月建作事不吉
禮儀志曰至日鑚燧取火可止瘟病是日毋多言當閉
關靜坐以迎一陽之生不可用作
雲笈七籖曰仲冬腎氣旺心肺衰宜助肺安神調理脾
胃無乖其時勿暴温煖勿犯東南賊邪之風令人多
汗腰脊強痛四肢不通
十一月修養法
仲冬之月寒氣方盛勿傷水凍勿以炎火炙腹背毋發
蟄藏順天之道卦復復者反也隂反於下以順上行
之義也君子當靜養以順陽生是月生氣在戌坐臥
宜向西北
孫真人修養法是月腎臟正旺心肺衰微宜增苦味絶
鹹補理肺胃閉關靜攝以迎初陽使其長養以全吾
生
靈劔子導引法勢以一手托膝反折一手抱頭前後左
右為之凡三五度去骨節間風宣通血脈膀胱腎臓
之疾
是月也一陽來復陽氣始生喩身中陽氣初動火力方
微要不縱不拘温温柔柔播施於鼎中當撥動頂門
微微挈之須臾火力熾盛逼出真鉛氣在箕斗東南
之鄉火候造端之地
十二月事宜
孝經緯曰冬至後十五日斗指癸為小寒陽極隂生乃
為寒今月初寒尚少也後十五日斗指丑為大寒至此
栗烈極矣律大吕吕者拒也言陽氣欲出隂拒之也樂
志曰辰丑丑者紐也言終始之際以紐結為名也纂要
曰十二月曰暮冬曰杪冬凃月暮節暮歲窮稔窮紀
月纂曰天道西行作事出行俱宜向西不宜用丑日犯
月建作事不吉
黑子秘錄曰是月癸丑日造門盜賊不能進
瑣碎錄曰臘月子日晒薦蓆能去蚤虱
又曰是月取猪脂四兩懸於厮中入夏一家無蠅
二十四日狀底點燈謂之炤虚耗也
二十四日取鼠一頭燒在於子地上埋之永無鼠耗
本草圖經云取活鼠用油煎為膏敷湯火瘡滅瘢疪極
良
玄樞曰除日以合家頭髮燒灰同脚底泥包投井中咒
曰勅今我家眷屬竟年不害傷寒辟却五瘟疫鬼
七籖曰除夜枸杞湯洗浴令人不病初一初二初八十
三日十五二十日沐浴去灾悔吉
除日掘宅四角各埋一大石為鎮宅主灾異不起
是日取圓石一塊雜以桃核七枚埋宅隅絶疫鬼
除夜取椒二十一粒勿與人言投於井中以絶瘟疫
其夜家奉神佛前併主人臥室燃燈達旦主家宅光明
攅火圍爐合家共坐以助陽氣
除夜宜燒辟瘟丹并家中所餘雜藥焚之可辟瘟疫可
焚蒼术(方見五月)
農桑撮要曰臘八日收鱖魚燒存性研細用酒調服治
小兒班疹不出即發更安懸厮上不生蟲
法天生意云初七初十十八二十日拔白髮
又云除夜有行瘟使者降於人間以黃紙朱書天行已
過四字貼於門額吉
便民要纂曰大寒早出含酥油於口中則耐寒
食物本草云雪水甘寒收藏能解天行時疫一切熱毒
是月收雄狐膽若有人暴亡未移時者急以温水研灌
些少入喉中即活移時即無及矣當預備之
是月取青魚膽隂乾如患喉閉及骨鯁者以此膽少入
口中咽津即解
家塾事親曰是月取猪板油脂背隂掛能治諸般瘡疥
敷湯火良又法取猪脂一斤入瓷瓮中加雞子白
十枚水銀二錢封瓮埋亥地上一百日取治癰疽極
良
又曰是月取皂角燒為末留起遇時疫早起以井花水
調一錢服之效
歲時雜記曰臘月宜合茵陳丸料時疫瘟㾮山巒瘴氣
等症嶺表行客可嘗隨帶
茵陳(四兩)大黃(五兩)豉心(五合炒令香)恒山(三兩)桃核仁(三兩炒)芒
硝(三兩)杏仁(三兩去皮尖)鼈甲(二兩酒醋塗炙)巴荳(一兩去皮膜去油炒另研)
共為末蜜丸桐子大初得時三日内旦服五丸或利
或吐汗若否再加一丸久不覺即以熱湯飲促之老
小以意酌服黃病痰癖時氣傷寒痎瘧發癎服之無
不瘥者瘴氣如神赤白痢亦效春初一服一年不病
收瓶以蠟封口置燥處忌食莧菜蘆笋
屠蘇方
大黃(十六銖)白术(十五銖)桔梗(十五銖)蜀椒(十五銖去目)桂心(十八)
(銖去皮)烏頭(六銖去皮臍)茇葜(十二銖一方加防風一兩)
右七味㕮咀紅絹囊盛之除日沉井中至泥底正月
朔旦取藥囊置酒中煎數沸取起東向飲之從小至
大一家無疫以藥楂投井中每歲飲之可長年無病
田家五行云十二月二十五日夜煑赤豆粥合家食之
出外者留與名曰口數粥能祛瘟鬼
負暄雜錄是月二十四日取井花水平旦初汲者浸乳
香數塊至元旦五鼔煖令温從小飲乳香一豆大嚥
水三口則一年不染時疫
多能鄙事曰是月取烏鴉一二隻入瓶泥封固燒為末
治一切勞瘦骨蒸咳嗽米飲調下二錢良
内景經曰臘八日修百福齋二十八日修迎新齋是月
初六日天倉開宜入山修道
瑣碎錄曰臘月晨起以烝餅捲猪脂食之終歲不生瘡
疥久服肌體光澤
法天生意云川烏炒黃絹袋盛&KR1149;酒浸服少許可療頭
風
十二月事忌
千金方是月勿食猪脾旺在四季故耳
是月勿歌舞犯者凶勿食生韮勿食霜爛菓菜勿食蚌
蠏鼈蝦鱗蟲之物勿食獐肉勿食牛猪㹠肉勿食生
椒勿食葵菜大抵與十一月忌同勿犯大雪勿傷筋
骨勿妄針刺
月忌二十一日不可問疾初七日不宜水陸遠行凶初
九日二十五日忌裁衣交易
𤨏碎錄曰除夜勿嗔罵奴僕并碎器皿仍不可大醉八
日名王侯臘忌夫婦入房
十二月脩養法
季冬之月天地閉寒陽潜隂施萬物伏藏去凍就温勿
泄皮膚大汗以助胃氣勿甚温煖勿犯大雪宜小宣
勿大全補衆陽俱息勿犯風邪勿傷筋骨卦臨臨者
大也以剛居中為大亨而利於貞也生氣在亥坐卧
宜向西北
孫真人曰是月土旺火氣不行宜減甘增苦補心助肺
調理腎藏勿胃霜雪勿洩津液及汗初三日宜齋戒
静居焚香養道吉
靈劔子導引法勢以兩手聳上極力三五遍去脾臓諸
疾不安依春法用之
冬時逸事
臘八日粥
臘月八日東京作浴佛會以諸果品煑粥為之臘八粥
吃以增福
竈中點燈
都人以酒糟抹於竈門之上謂之醉司命點燈竈心謂
之炤虚耗
餽歲别歲
蘇公詩云為歡恐無具假物不論貨富人事華靡珠繡
光翻坐貧者愧不能微贄出舂磨言彼此相送産物以
為餽歲又子瞻詩云人行猶可復歲行那可追已逐東
流水赴海歸無時東鄰酒初熟西舍彘亦肥且為一日
歡母為窮年悲以酒相歡謂之别歲
守歲分歲
子瞻詩略云兒童強不睡拍手夜歡譁晨雞且莫唱更
鼓畏摻撾坐久燈燼落起看北斗斜明年豈無年心事
恐蹉跎故大小飲酒相歡除夕坐以待旦謂之守歲范
至能詩略云奉祠席撤夜未艾飲福之餘即分歲地爐
火煖蒼术香飣盤菓餌如蜂房小兒但喜新年至頭角
長成添意氣老翁把杯心茫然增年翻是減吾年荆釵勸
酒仍祝願但願尊前且強健合室大小除夕叙飲歡燕
謂之分歲
藏鈎之戲
風土記臘日叟嫗各隨其儕分為二曹以較勝負始於
鈎弋夫人事也
火山香焰
隋主除夕設火山數十焚沉香數車香聞數十里
研爐煖合
天寳間有一研爐曲盡其巧寒冬置研爐上不凍玄天
罡女授張無頗煖金合寒時出此一室暄熱
辟寒香
外國進香大寒焚之必減衣拒熱
却寒簾
咸通年賜公主却寒之簾
捏鳳炭
楊國忠用炭屑捏成雙鳳冬日煖於爐中以白檀舖底
香靄一室
炷暖香
雲溪僧舍冬月客至焚煖香一炷滿室如春故詹克愛
詩云暖香炷罷春生室始信壺中别有天
煑建茗
逸人王休與僧道交冬月取冰之精瑩者烹建茗以供
妓圍肉陣
申王冬月以妓密圍坐側以禦寒楊家選妾肥大者行
列於後謂之遮風肉陣
煖寒會
王元寳大雪時令童僕掃雪開具酒宴迎賓謂之煖寒
會
三餘足學
冬為歲餘故冬月可就問學漢書東方朔云三冬文史
足
尋梅烹雪
孟浩然尋梅陶穀烹雪風致自佳
書物侯風
左傳云凡分至啓閉必書雲物為備故也灸經曰至日
風從南來名為虛賊傷人
諧律度晷
冬至始致八能之士以調律歷至日度晷景候鍾律權
土炭效隂陽也
愛日履霜
左傳曰冬日可愛又曰履霜堅冰君子知戒
鑿冰㸑燧
詩云一之日鑿冰冲冲淮南子曰孟冬之月招搖指亥
㸑松燧火
高子幽賞冬時十二條
湖凍初晴遠泛
西湖之水非嚴寒不冰冰亦不堅冰合初晴朝陽閃爍
湖面冰澌瓊珠點點浮泛時操小舟敲冰浪遊觀冰開
水路儼若舟引長蛇晶熒片片堆疊家僮善擊冰片舉
手鏗然聲溜百步恍若星流或衝激破碎狀飛玉屑大
快寒眼幽然此興恐人所未同扣舷長歌把酒豪舉覺
我陽春滿抱白雪知音忘却冰湖雪岸之為寒也舊聞
戒涉春冰胷中不抱懼心又何必以涉冰為戒
雪霽策蹇尋梅
畫中春郊走馬秋溪把釣策蹇尋梅莫不以朱為衣色
豈果無為哉似欲粧點景象與時相宜有超然出俗之
趣且衣朱而遊者亦非常客故三冬披紅氊衫裹以毡
笠跨一黑驢秃髮童子挈尊相隨踏雪溪山尋梅林壑
忽得梅花數株便欲傍梅席地浮觴劇飲沉醉酣然梅
香撲袂不知身為花中之我亦忘花為目中景也然尋
梅之蹇扣角之犢去長安車馬何凉凉卑哉且為衆嗤
究竟幸免覆轍
三茅山頂望江天雪霽
三茅乃郡城内山高處襟帶江湖為勝覧最歡喜地時
乎積雪初晴疎林開爽江空漠漠寒烟山迥重重雪色
江帆片片風度銀梭村樹幾家影寒玉瓦山徑人跡板
橋客路車飜縞帶樵歌凍壑漁釣冰簔目極去鳥歸雲
感我遠懷無際時得僧茶烹雪村酒浮香坐傍幾樹梅
花助人清賞更劇
西溪道中玩雪
往年因雪霽偶入西溪何意得見世外佳景日雖露影
雪積未疎竹眠低地山白排雲風迴雪舞撲馬嘶寒玉
墮冰柯沾衣生濕遥想梅開萬樹目亂飛花自我人跡
遠來踏破瑶街十里生平快賞此景無多因念雪山苦
行妙果以忍得成吾人片刻冲風便想擁爐醉酒噫恣
慾甚矣雖未能以幽冷攝心亦當以清寒煉骨
山頭玩賞茗花
兩山種茶頗蕃仲冬花發若月籠萬樹每每入山尋茶
勝處對花默共色笑忽生一種幽香深可人意且花白
若剪雲綃心黃儼抱檀屑歸折數枝插觚為供枝梢苞
萼顆顆俱開足可一月清玩更喜香沁枯腸色憐青眼
素豔寒芳自與春風姿態迥隔幽閒佳客孰過於君
登眺天目絶頂
武林萬山皆自天目分發故地鈴有天目生來兩乳長
偈冬日木落作天目看山之遊時得天氣清朗烟雲淨
盡扶策躡巔四望無際兩山東引高下起伏屈曲奔騰
隱隱到江始盡真若龍翔鳳舞目極匹練横隔知為錢
塘江也外此茫茫是為東海幾簇松筠山僧指云往宋
王侯廢塜噫山川形勝千古一日曾無改移奈何故宮
黍離陵墓丘壑今幾變遷哉重可慨也
山居聽人說書
老人畏寒不涉世故時向山居曝背茅簷看梅初放鄰
友善談炙糍共食令說宋江最妙數回歡然撫掌不覺
日暮吾觀道左豐碑人間銘頌是亦水滸傳耳豈果真
實不虛故說更惜未必得同此傳世傳人口
掃雪烹茶玩畫
茶以雪烹味更清冽所為半天河水是也不受塵垢幽
人啜此足以破寒時乎南窗日煖喜無觱發惱人靜展
古人畫軸如風雪歸人江天雪棹溪山雪竹關山雪運
等圖即假對真以觀古人模擬筆趣要知實景畫圖俱
屬造化機局即我把圖是人玩景對景觀我謂非我在
景中千古塵緣孰為真假當就圖畫中了悟
雪夜煨芋談禪
雪夜偶宿禪林從僧擁爐旋摘山芋煨剝入口味較市
中美甚欣然一飽因問僧曰有為是禪無為是禪有無
所有無非所無是禪乎僧曰子手執芋是禪更從何問
余曰何芋是禪僧曰芋在子手有耶無耶謂有何有謂
無何無有無相滅是為真空非空非非空空無所空是
名曰禪執空認禪又着實相終不悟禪此非精進力到
得慧根緣未能頓覺子曷觀芋乎芋不得火口不可食
火功不到此芋猶生須火到芋熱方可就齒舌消滅是
從有處歸無芋非火熱子能生嚼芋乎芋相終在不滅
手芋嚼盡謂無非無無從有來謂有非有有從無滅子
手執芋今着何處余時稽首慈尊禪從言下喚醒
山窗聽雪&KR1201;竹
飛雪有聲惟在竹間最雅山窗寒夜時聽雪洒竹林浙
&KR0377;蕭蕭連翩瑟瑟聲韻悠然逸我清聽忽爾迴風交急
折竹一聲使我寒毡增冷暗想金屋人歡玉笙聲醉恐
此非爾歡
除夕登吳山看松盆
除夕惟杭城居民家戶架柴燔燎火光燭天撾鼓鳴金
放炮起火謂之松盆無論他處無敵即杭之鄉村亦無
此勝斯時抱幽趣者登吳山高曠就南北望之紅光萬
道炎焰火雲街巷分岐光為界隔聒耳聲喧震騰遠近
觸目星丸錯落上下此景是大竒觀幽立高空俯眺囂
雜覺我身在上界
雪後鎮海樓觀晚炊
滿城雪積萬瓦鋪銀鱗次高低盡若堆玉時登高樓凝
望目際無痕大地為之片白日暮晚炊千門青烟四起
縷縷若從玉版紙中界以烏絲闌畫幽勝妙觀快我冷
眼恐此景亦未有人知得
遵生八牋卷六
