遵生八牋卷十三
明高濓撰
飲饌服食牋下
甜食類(五十八種)
起糖滷法(凡做甜食先起糖滷此内府秘方也)
白糖十斤(或多少任意今以十斤爲率)用行竈安大鍋先用涼水二
杓半若杓小糖多斟酌加水在鍋内用木爬攪碎微火
一滚用牛乳另調水二杓點之如無牛乳雞子清調水
亦可但滚起即點却抽柴息火盖鍋悶一頓飯時揭開
鍋將竈内一邊燒火待一邊滚但滚即點數滚如此點
之糖内泥泡沫滚在一邊將漏杓撈出泥泡鍋邊滚的
沫子又恐焦了將刷兒蘸前調的水頻刷第二次再滚
的泥泡聚在一邊將漏杓撈出第三次用緊火將白水
點滚處沫子牛乳滚在一邊聚一頓飯時沫子撈得乾
淨黑沫去盡白花見方好用淨綿布濾過入瓶凡家伙
俱要潔淨怕油膩不潔凡做甜食若用黑沙糖先須不
拘多少入鍋熬大滚用細夏布濾過方好作用白糖霜
預先晒乾方可
炒麫方
白麫要重羅三次將入大鍋内以木爬炒得大熟上卓
古轤槌碾細再羅一次方好做甜食凡用酥油須要新
鮮如陳了不堪用矣
松子餅方
松子餅計一料酥油六兩白糖滷六兩白麫一
觔先將酥化開温入瓦合内傾入糖滷擦勻次將白
麫和之揉擦勻淨置卓上捍平用銅圈印成餅子上栽
松仁入拖盤熯燥用
麫和油法
不拘觔兩用小鍋糖滷用二杓隨意多少酥油下小鍋
煎過細布濾淨用生麫隨手下不稀不稠用小爬兒炒
至麫熟方好先將糖滷熬得有絲棍醮起視之可斟
酌傾入油麫鍋内打勻掇起鍋乘熱撥在案捍開切象
眼塊
松子海囉&KR0008;方(核桃仁瓜仁同用)
糖滷入小鍋熬一頓飯時攪冷隨手下炒麫後下剸碎
松子仁攪勻案上抺酥油撥在案上捍開切象眼塊子
凡切塊要乘温切若冷硬難切恐碎
白閏方
糖滷少加酥油同熬炒麫隨手下攪勻上案捍開切象
眼塊子若用銅圈印之即為甘露餅
雪花酥方
油下小鍋化開濾過將炒麫隨手下攪勻不稀不稠掇
鍋離火洒白糖末下在炒麫内攪勻和成一處上案捍
開切象眼塊
芟什麻方
糖滷下小鍋熬至有絲先將芝蔴去皮晒乾或微炒乾
碾成末隨手下在糖内攪勻和成一處不稀不稠案上
先洒芝蔴末使不沾乘熱撥在案面上仍著芝蔴末使
不沾古轤槌捍開切象眼塊
黃閏方
家常亦同黑沙糖濾過同糖滷一處熬蜂蜜少許熬成
晾冷隨手下炒麫案上仍着酥油捍開切象眼塊
薄荷切方
薄荷晒乾碾為細末將糖滷下小鍋熬至有絲先下炒
麫少許後下薄荷末和成一處案上先洒薄荷末乘熱
上案面上仍用薄荷末捍開切象眼塊
窩絲方(用細石板上一片抹熟香油又用炒麫羅淨預備)
糖滷下鍋熬成老絲傾在石板上用切刀二把轉遭掠
起待冷將稠用手揉拔扯長雙摺一處越拔越白若冷
硬於火上烘之拔至數十次轉成雙圈上案却用炒麫
放上二人對扯順轉炒麫隨手傾上扯拔數十次成細
絲却用刀切斷分開綰成小&KR0810;其拔糖上案時轉折成
圈扯開又轉摺成圈如此數十遭即成細絲
酥兒印方
用生麫攙荳粉同和用手捍成條如筯頭大切二分長
逐箇用小梳掠印齒花收起用酥油鍋内煠熟漏杓撈
起來熱洒白沙糖細末拌之
蕎麥花方
先將蕎麥炒成花量多少將糖滷加蜂蜜少許一同下
鍋不要動熬至有絲略大些却將蕎麥花隨手下在鍋
内攪勻不要稀了案上鋪蕎麥花使不沾將鍋内糖花
撥在案上捍開切象眼塊
羊髓方
用羊乳子或牛乳子半瓶攙水半鍾入白麫三撮濾過
下鍋微微火熬之待滚隨手下白沙糖或糖霜亦可然
後用緊火將木爬打一會看得熟了再濾過入壺傾在
碗内入供
黑閏方
黑沙糖熬過濾淨與糖滷對半相攙下鍋熬一頓飯
時將酥油半甌在内共熬一回用炒麫隨手加花椒末
少許和成一塊上案捍開切象眼塊
酒孛你方
用熬麽古料熬成不用核桃舀上案攤開用江米末圍
定銅圈印之即是酒&KR0008;你切象眼者即名白糖塊
椒鹽餅方
白麫二觔香油半觔鹽半兩好椒皮一兩茴香半兩三
分為率以一分純用油椒鹽茴香和麫為穰更入芝蔴
粗屑尤好每一餅夾穰一塊捏薄入爐又法用湯與油
對半内用糖與芝蔴屑并油為穰
酥餅方
油酥四兩蜜一兩白麫一觔搜成劑入印作餅上爐或
用猪油亦可蜜用二兩尤好
風消餅方
用糯米二升搗極細為粉作四分一分作&KR0008;一分和水
作餅煑熟和見在二分粉一小&KR0678;蜜半&KR0678;正發酒醅兩
塊白餳同頓溶開與粉餅捍作春餅樣薄皮破不妨熬
盤上煿過勿令焦掛當風處遇用量多少入猪油中煠
之煠時用筯撥動另用白糖炒麫拌和得所生麻布擦
細糝餅上
又一方只用細熟粉少許同煑捍扯攤於篩上晒至十
分乾凡粉一斗用芋末十二兩此法簡妙
肉油餅方
白麫一觔熟油一兩羊猪脂各一兩切如小豆大酒二
盞與麫搜和分作十劑捍開褁精肉入爐肉煿熟
素油餅方
白麵一觔真麻油一兩搜和成劑隨意加沙糖饀印脱
花樣爐内炕熟
雪花餅方
用十分頭羅雪白麵蒸熟十分白色凡用麵一觔猪油
六兩香油半觔將猪脂切作骰子塊和少水鍋内熬烊
莫待油盡見黃焦色逐漸笊出未盡再熬再笊如此則
油白和麵為餅底熬盤上略放草柴灰面鋪紙一層放
餅在上熯
芋餅方
生芋妳搗碎和糯米粉為餅油煎或夾糖豆沙在内亦
可或用椒鹽糖拌核桃橙絲俱可
韭餅方
帶臕猪肉作燥子油炒半熟韭生用切細羊脂刴碎花
椒砂仁醬拌勻捍薄餅兩箇夾饀子熯之薺菜同法
白酥燒餅方
麵一箇油二兩好酒醅作酵侯十分發起即用揉令十
分似芝蔴糖者如前法每麵一箇糖二兩可做十六箇
熯
黃精餅方
用黃精蒸熟者去衣鬚和炒熟黃豆去壳搗為末加白
糖滷揉為團作餅食甚清
捲煎餅方
餅與薄餅同饀用猪肉二觔猪脂一觔或雞肉亦可大
槩如饅頭饀須多用葱白或笋乾之類裝在餅内捲作
一條兩頭以麵糊粘住浮油煎令紅焦色或只熯熟五
辣醋供素饀同法
糖榧方
白麵八酵待發滚湯成劑切作榧子樣下十分滚油煠
過取出糖麵内纏之其纏糖與麵對和成劑
肉餅方
每麵一觔用油六兩饀子與捲煎餅同拖盤熯用餳糖
煎色刷面
油&KR2410;兒方
麵搜劑包饀作&KR2410;兒油煎熟饀同肉餅法
麻膩餅子方
肥鵝一隻煑熟去骨精肥各切作條子用焯熟韭菜生
薑絲茭白絲焯過木耳絲笋乾絲各排碗肉蒸熟麻膩
并鵝汁熱滚澆餅似春餅稍厚而小每捲前味食之
五香糕方
上白糯米和粳米二六分芡實乾一分人參白术茯苓
砂仁總一分磨極細篩過用白沙糖滚湯拌勻上甑(粉一)
(半加芡實四兩白术二兩茯苓二兩人參一兩砂仁一兩共為細末和之白糖一升拌入)
鬆糕方
陳粳米一斗砂糖三觔米淘極淨烘乾和糖洒水入臼
舂碎於内留二分米拌粉其粗令盡或和蜜或純粉則
擇去黑色米凡蒸糕須侯湯沸漸漸上粉要使湯氣直
上不可外泄不可中阻其布宜疎或稻草攤甑中
裹蒸方
糯米蒸軟熟和糖拌勻用箬葉裹作小角兒再蒸
凡用香頭法
沙糖一斤大蒜三囊大者切三分帶根葱白七莖生薑
七片麝香如豆大一粒置各件瓶底次置糖在上先以
花箬扎之次以油單紙封重湯内煑週時經年不壊臨
用旋取少許便香
煑砂團方
沙糖入赤豆或菉豆煑成一團外以生糯米粉褁作大
團蒸或滚湯内煑亦可
粽子法
用糯米淘淨夾棗栗柿乾銀杏赤豆以茭葉或箬葉褁
之一法以艾葉浸米褁謂之艾香粽子凡煑粽子必用稻
柴灰淋汁煑亦有用些許石灰煑者欲其茭葉青而香也
玉灌肺方
真粉油餅芝蔴松子胡桃茴香六味拌和成捲入甑蒸
熟切作塊子供食美甚不用油入各物粉或麵同拌蒸
亦妙
燥子肉麵法
猪肉嫰者去筋皮骨腈肥相半切作骰子塊約量水與
酒煑半熟用胰脂研成膏和醬傾入次下香椒砂仁調
和其味得所煑水與酒不可多其肉先下肥又次下葱
白不可帶青葉臨鍋調菉豆粉作糨
餛飩方
白麵一斤鹽三錢和如落索麵更頻入水搜和為餅劑
少頃操百遍摘為小塊捍開菉荳粉為&KR0008;四邊要薄入
饀其皮堅塵脂不可搭在腈肉用䓤白先以油炒熟則
不葷氣花椒薑末杏仁砂仁醬調和得所更宜笋菜煠
過萊菔之類或蝦肉蟹肉藤花諸魚肉尤妙下鍋煑時
先用湯攪動置竹條在湯内沸頻頻洒水令湯常如魚
津樣滚則不破其皮堅而滑
水滑麵法
用十分白麵揉搜成劑一斤作十數塊放在水内候其
麵性發得十分滿足逐塊抽拽下湯煑熟抽拽得闊薄
乃好麻膩杏仁膩醎笋乾醬瓜糟茄薑醃韭黃瓜絲作
虀頭或加煎肉尤妙
到口酥方
用酥油十兩白糖七兩白麵一斤將酥化開傾盆
内入白糖和勻用手揉擦半箇時辰入麵和作一處令
勻捍為長條分為小燒餅拖爐微微火焊熟食之
柿霜清膈餅方
用柿霜二斤四兩橘皮半斤桔梗四兩薄荷六
兩乾葛二兩防風四兩片腦一錢共為末甘
草膏和作印餅食一方加川百藥煎一兩
鷄酥餅方
白栂肉十兩麥門冬六兩白糖一斤紫蘇六兩
百藥煎四兩人參二兩烏梅二兩薄荷葉四兩
共為末甘草膏和勻為餅或丸上加白糖為衣
梅蘇丸方
烏梅肉二兩乾葛六錢檀香一錢紫蘇葉三錢
炒鹽一錢白糖一斤
右為末將烏梅肉研如泥和料作小丸子用
水明角兒法
白麵一斤用滚湯内逐漸撒下不住手攪成稠糊分作
一二十塊冷水浸至雪白放桌上擁出水入豆粉對配
搜作薄皮内加糖菓為饀籠蒸食之妙甚
造粟腐法
罌粟和水研細先布後絹濾去殼入湯中如豆腐漿下
鍋令滚入菉豆粉攪成腐凢粟二分豆粉一分芝蔴同
法
麩鮓
麩切作細條一斤紅麯末染過雜料物一升笋乾紅蘿
蔔䓤白皆用絲熟芝蔴花椒二錢砂仁蒔蘿茴香各半
錢鹽少許香油熟者三兩拌勻供之用各物拌之下油
鍋炒為虀亦可
煎麩
上籠麩坏不用石壓蒸熟切作大片料物酒醬煑透晾
乾油鍋内浮煎用之
神仙富貴餅
用白水一斤菖蒲一斤米泔水浸刮去黑皮切作片子
加石灰一小塊同煑去苦水曝乾加山藥四斤其為末
和麵對配作餅蒸食或加白糖同和捍作薄餅蒸焊皆
可自有物外清香富貴
造酥油法
用牛乳下鍋滚一二沸傾在盆内侯冷定面上結成酪
皮將酪皮鍋内煎油出去粗傾碗内即是酥油
光燒餅方
燒餅每麵一斤入油兩半炒鹽一錢冷水和搜骨魯槌
研開𨫼上&KR1572;待硬緩火内燒熟用極脆美
復爐燒餅法
核桃肉退去皮者一斤刴碎入蜜一斤以爐燒酥油餅
一斤為末拌勻捏作小團仍用酥油餅劑包之作餅
入爐内燒熟
糖薄脆法
白糖一斤四兩清油一斤四兩水二碗白麵五斤加酥
油椒鹽水少許搜和成劑捍薄如酒鍾口大上用去皮
芝蔴撒勻入爐燒熟食之香脆
酥黃獨方
熟芉切片用杏仁榧子為末和麵拌醬拖芋片入油鍋
内煠食香美可人
高麗栗糕方
栗子不拘多少隂乾去殼擣為粉三分之一加糯米粉
拌勻蜜水拌潤蒸熟食之以白糖和入妙甚
荆芥糖方
用荆芥細枝扎如花朵蘸糖滷一層蘸芝蔴一層焙乾
用
花紅餅方
用大花紅批去皮晒二日用手壓匾又晒蒸熟收藏硬
大者方好須用刀花作瓜稜
豆膏餅方
大黃豆炒去皮為末入白糖芝蔴香頭和勻為印餅食
之
法製藥品類(二十四種)
法製半夏
開胃徤脾止嘔吐去胷中痰滿兼下肺氣
半夏(八兩圓白者切二片)晉州絳&KR0552;(四兩)
丁皮(三兩)草荳蔲(二兩)生薑(五兩切成片)
右件洗半夏去滑焙乾三藥麄剉以大口瓶盛生薑片
前藥一處用好酒三升浸春夏三七日秋冬一月却取
出半夏水洗焙乾餘藥不用不拘時候細嚼一二枚服
至半月咽喉自然香甘
法製橘皮
日華子云皮煖消痰止𠻳破癥瘕痃癖
橘皮(半斤去穰)白檀(一兩)青鹽(一兩)
茴香(一兩)
右件四味用長流水二大椀同煎水乾為度揀出橘皮
放於磁器内以物覆之勿令透氣每日空心取三五片
細嚼白湯下
法製杏仁
療肺氣咳𠻳止氣喘促腹脾不通心腹煩悶
板杏(一斤滚灰水焯過晒乾麩炒熟煉蜜拌杏仁勻用下藥末拌)
茴香(炒)人參&KR1190;砂仁(各三錢)粉草(三錢)
陳皮(三錢)白荳蔲木香(各一錢)
右為細末拌杏仁令勻每用七枚食後服之
酥杏仁法
杏仁不拘多少香油煠燋胡色為度用鐵絲結作網兜
搭起候冷定食極脆美
法製&KR1190;砂
消化水穀温煖脾
&KR1190;砂(十兩去皮以朴硝水浸一宿䀶乾以蔴油焙燥香熟為度)
桂花粉草(各一錢半已上共碾為細末)
右件和勻為丸遇酒食後細嚼
醉鄉寶屑
解醒寬中化痰
陳皮(四兩)&KR1190;砂(四錢)紅豆(一兩六錢)粉草(二兩四錢)
生薑(三錢)丁香(一錢剉)葛根(三兩已上共㕮咀)
白荳蔲仁(一兩剉)鹽(一兩)巴豆(十四粒不去皮殼用鐵絲穿)
右件用水二椀煑耗乾為度去巴豆晒乾細嚼白湯下
木香煎
木香二兩搗羅細末用水三升煎至二升入乳汁半升
蜜二兩再入銀石器中煎如稀麵糊即入羅過粳米粉
斗合又煎候米熟稠硬捍為薄餅切成棋子晒乾為度
法製木瓜
取初收木瓜於湯内煠過令白色取出放冷於頭上開
為盖子以尖刀取去穰了便入鹽一小匙候水出即入
香藥官桂白芷藁本細辛藿香川芎胡椒益智子砂仁
右件藥搗為細末一箇木瓜入藥一小匙以木瓜内鹽
水調勻更曝候水乾又入熟蜜令滿曝直候蜜乾為度
法製蝦米
鰕米一斤去皮殼用青鹽酒炒酒乾再添再炒香熟為
度真蛤蚧青鹽酒炙酥脆為度茴香青鹽酒炒四兩淨
椒皮四兩青皮酒炒不可過濁煑酒約二升用青鹽調
和為製右先用蛤蚧椒皮茴香三味製鰕米以酒盡為
度候香熟取上件和前三味一併拌勻再用南木香麄
末二兩同和乘熱入器盫四圍封固候冷取用每一兩
空心鹽酒嚼下益精壯陽不可盡述
香茶餅子
孩兒茶芽茶四錢檀香一錢二分白荳蔲一錢半麝香
一分砂仁五錢沉香一分半片腦四分甘草膏和糯
米糊搜餅
法製芽茶
芽茶二兩一錢作母荳蔲一錢麝香一分片腦一分半
檀香一錢細末入甘草内纏之
透頂香丸
孩兒茶茶芽各四錢白荳蔲一錢半麝香五分檀香一
錢四分甘草膏子丸
硼砂丸
片腦五分麝香四分硼砂二錢寒水石六兩甘草膏丸
硃砂四錢為衣
山查膏
山東大山查刮去皮核每斤入白糖霜四兩搗為膏明
亮如琥珀再加檀屑一錢香美可供又可放久
甘露丸
百藥煎一兩甘松訶子各一錢二分半麝香半分薄荷
二兩檀香一錢六分甘草末一兩二錢五分水撥丸晒
乾用甘草膏子入麝香為衣
醎杏仁法
用杏仁連皮以秋石和湯作滷微拌火上炒香燥食之
亦妙
香橙餅子
用黃香橙皮四兩加木香檀香各三錢白荳仁一兩沉
香一錢蓽澄茄一錢冰片五分共搗為末甘草膏和成
餅子入供
蓮子纏
用&KR1567;肉一斤煑熟去皮心拌以薄荷霜二兩白糖二兩
褁身烘焙乾入供杏仁欖仁核桃可同此製
法製榧子
將榧子用磁瓦刮黑皮每斤淨用薄荷霜白糖熬汁拌
炒香燥入供
法製瓜子
燕中大瓜子用秋石化滷拌炒香燥入供
橄欖丸
百藥煎五錢烏梅八錢木瓜乾葛各二錢檀香五分甘
草末五錢甘草膏為丸晒乾用
法製荳蔲
白荳蔲一兩六錢腦子一分麝香五厘檀香七分半甘
草膏荳蔲作母腦麝為衣
又製橘皮
塘南橘皮甘兩鹽煑過茯苓四錢丁皮四錢甘草末七
錢砂仁三錢共為末拌皮焙乾入供
煎甘草膏子法
粉草一斤剉碎沸湯浸一宿盡入鍋内滿用水煎至半
濾去渣紐乾取汁再入鍋慢火熬至二碗換大砂鍋炭
火慢熬至大碗以成膏子為度其渣減水煎三兩次取
入頭汁肉併煎
升煉玉露霜方
用真豆粉半斤入鍋火焙無豆腥先用乾淨龍腦薄荷
一斤入甑中用細絹隔住上置豆粉將甑封盖上鍋蒸
至頂熱甚霜以成矣收起粉霜每八兩配白糖四兩煉
蜜四兩拌勻搗膩印餅或丸唅之消痰降火更可當茶
兼治火症
服食方類
高子曰余錄神仙服食方藥非泛常傳本皆余數十年
慕道精力考有成據或得經驗或傅老道方敢鐫八否
恐悞人知者當着慧眼寳用
服松脂法
採上白松脂(一斤即今之松香)桑灰汁(一石)
先將灰汁一斗煑松脂乾將浮白好脂摝入冷水
候凝復以灰汁一斗煑之又取如上兩人將脂團圓
扯長十數遍又以灰汁一斗煑之以十度煑完遂成
白脂研細為末每服一匙以酒送下空心近午晩日
三服服至十兩不饑夜視目明長年不老
又一法
以松脂一斤八兩用水五斗煑之侯消去濁滓取清浮
者投冷水中如此投煑四十遍方換湯五斗又煑凡三
次一百二十遍止不可率意便止煑成脂味不苦為度
其軟如粉同白茯苓為粉同煉脂乘軟丸如豆每服三
十丸九十日止久當絶穀自不欲飲食矣
又一蒸法
上白松脂二十觔為一劑以大釡中著水釡上加甑甑
中先用白茅鋪密上加黃山土一寸厚築實以脂放上
以物密盖勿令通氣灶用桑柴燃之釡中湯乾以熱水
旋添蒸一炊久乃接取脂入冷水中候凝又如蒸如此
三遍脂色如玉乃止每用白脂十觔松仁三斤栢子仁
三斤甘菊五升共為細末煉蜜為丸桐子大每服十丸
粥湯下日三服或一服百日已上不饑延年不老顔色
瑩潤
服雄黃法
透明雄黃(三兩聞之不臭如雞冠者佳)次用甘草紫背天葵
地胆碧稜花(各五兩)四味為末入東流水同雄煑砂礶
内三日漉出搗如麄粉入猪脂内蒸一伏時洗出又同
豆腐内蒸如上二次蒸時甑上先鋪山黃泥一寸次鋪
脂蒸黃其毒去盡收起成細粉每黃末一兩和上松脂
二兩為丸如桐子大每服三五丸酒下能令人久活延
年髮白再黑齒落更生百病不生鬼神呵護頂有紅光
無嘗畏不敢近疫癘不惹特餘事耳
又製雄法
用明雄(二兩)先將破故紙(四兩)杏仁(四兩)枸杞(四兩)地
骨皮(四兩)甘草(四兩)用水二斗煎至一斗去渣留汁又
取灶上烟筒内黑流珠四兩山家灶中百草霜四兩同
雄一處研細傾入藥汁内熬乾入羊城礶内上水下火
打四炷香取出冷定收起每用以治心疾風痺及膈氣
咳𠻳每服一分效
又一法
以黃入鴨肚煑三日夜取黃用者
服椒法(陳曄恬為之歌)
青城山老人服椒得妙訣年過九十餘貌不類期耋再
拜而請之忻然為我說蜀椒二斤淨(揀去梗核及閉口者淨秤)解鹽
六兩潔(其色青白龜背者良細研)糝鹽慢火煑煑透滚菊末(糝鹽在椒上用)
(滚湯泡過椒五寸許經宿以銀石器慢火煑止留汁汁半盞掃乾地鋪淨紙傾椒在紙上覆以新盆封以黃土)
(經宿取置盆内將乾菊花末六兩拌滚令均更洒所餘椒汁然後攤於篩子内㫰乾菊須花小色黃葉厚莖紫)
(氣香味甘名曰甘菊蕊可作羹者為真隂乾為末)初服十五圓早晩不可輟每
月漸漸增累之至二百(初服之月早十五日晩如之次月早晩各二十粒第三日增十)
(粒至二百粒止)鹽酒或鹽湯任君意所歠服及半年間胷膈微
覺塞每日退十圓還至十五粒俟其無碍時數復如前
日(服半年後覺胷膈間横塞如有物礙即每日退十粒退十五粒止俟其無礙所服仍如前)常令氣
裏蒸否則前功失(須終始服之令椒氣早晩裏蒸如一日不服則前功俱廢矣)飲食
蔬果等並無所忌節一年效即見容顔頓悦澤目明而
耳聰烏鬚而黑髮補腎輕腰身固氣益精血椒温鹽亦
温菊性去煩熱四旬方可服服之幸母忽逮至數十年
功與造化埒耐老更延年不知幾歲月(四十歲方可服若四十歲服至)
(老只如四十歲人顔容此其騐也)嗜慾若能忘其效尤卓絶我欲世人
安作歌故怛切
服狶薟法
狶薟俗呼火忺草春生苗葉秋初有花秋末結實近世
多有單服者云甚益元氣蜀人服之法五月五日六月
六日九月九日採其葉去根莖花實淨洗曝乾入甑層
層洒酒與蜜蒸之如此九過則已氣味極香美熬搗篩
蜜丸服之云治肝腎風氣四肢麻痺骨間疼腰膝無力
亦能行大腸氣張乖崖進呈表云誰知至賤之中乃有
殊常之效臣吃至百服眼目清明至千服髭鬢烏黑筋
力較徤效騐多端陳書林經騐方叙述甚詳療諸疾患
各有湯使今人採服一就秋花成實後和枝取用洒酒
蒸曝杵臼中舂為細末煉蜜為丸以服之
服桑椹法
桑椹利五臟關節通血氣久服不飢多收晒乾搗末蜜
和為丸每日服十六丸變白不老取黑椹一升和蝌蚪
一升瓶盛封閉懸屋東頭盡化為泥染白如漆又取二
七枚和胡桃二枚研如泥拔去白髮填孔中即生黑髮
(出本草拾遺)
雞子丹法
養雞雌雄純白者不令他雞同處生卯扣一小孔傾去
黃白即以上好舊坑辰砂為末(硃砂有毒選豆辨舊砂豆腐同煑一日為末)
和塊入卵中蠟封其口還令白雞抱之待雛出藥成和
以蜜服如豆大每服三丸日三進久服長年延算
蒼龍養珠萬壽紫靈丹
丹法入深山中選合抱大松樹用天月德金木并交日
上腰鑿一方孔方圓三四寸者入深居松之中止孔内
下邊鑿一深凹次選上等舊坑辰砂一斤明透雄黃八
兩共為末和作一處綿紙包好外用紅絹囊裹縫封固
納松樹中空處以茯苓末子填塞完滿外截帶皮如孔
大楔子敲上又用黑狗皮一片釘遮松孔恐有靈神取
砂令山中人看守取松脂升降靈氣將砂雄養成靈丹
入樹一年後夜間松上有螢火光二年漸大三年光炤
滿山取出二末再研如塵棗肉為丸如梧子大先以一
盤獻祝天地神祗後用井花水清晨服一二十丸一月
後眼能夜讀細書半年行若奔馬一年之後三尸消滅
九虫遁形玉女來衞六甲行厨再行隂功積德地仙可
位松乃蒼龍之精砂乃赤龍之原得天地自然升降水
火之氣而成丹非人間作用其靈如何
九轉長生神鼎玉液膏
白术(氣性柔順而補每用三斤秋冬采之去粗皮)
赤术(即蒼术也性剛中而發每用十六兩同土製)
二藥用木石臼搗碎入缸中用千里水浸一日夜山泉
亦好次入砂鍋煎汁一次收起再煎一次絹濾渣淨去
渣將汁用桑柴火緩緩煉之熬成膏磁礶盛貯封好入
土埋一二日出火氣用天德日服三錢一次白湯調下
或含化俱可久服輕身延年悦澤顔色忌食桃李雀蛤
海味等食更有加法名曰九轉
二轉加人參三兩(煎濃十二次熬膏入煎膏内)名曰長生神芝膏
三轉加黃精一斤(煎汁熬膏加入煎膏内)名曰三台益算膏
四轉加茯苓遠志(志心各八兩熬膏加入前膏)名曰四仙求志膏
五轉加當歸八兩(酒洗熬膏和前膏内)名曰五老朝元膏
六轉加鹿茸麋茸(各三兩研為末熬膏和前膏内)名曰六龍御天膏
七轉加琥珀(紅色如血者佳飯上蒸一炊為細末一兩和前膏内)名曰七元歸
真膏
八轉加酸枣仁(去核淨肉八兩熬膏和前膏内)名曰八神衞護膏
九轉加栢子仁(浮仁四兩硏如沉入前膏内)名曰九龍扶壽丹
丹用九法加入因人之病而加損故耳又恐一并煉
膏有火候不到藥味有即出者有不易出者故古聖
立方必有妙道
玄元護命紫芝杯
此杯能治五勞七傷諸虚百損左瘓右癱各色瘋疾諸
邪百病昔有道人王進服之臨死見二鬼排闥視立
久之而去後夢一人語之曰道者當死昨有無常二
鬼來拘因公服丹砂之靈四面紅光鬼不能近而去
過此公壽無量此道後活三百餘歲仙去
用明淨硃砂一斤半先取四兩入水火陽城礶打大火
一日二夜取出研細又加四兩如此加添打火六次足
共為細末將打火鉄燈盞改打一鉄大酒杯樣摩光作
塑懸入陽城礶内鉄杯渾身貼以金箔五層厚礶内裝
砂口上加此杯盞打大火三日夜鉄盞上回時加水擦
内結成杯在於塑上取下每用好明雄三釐研入硃杯
内充熱酒服二杯一次收杯再用妙不盡述
太清經說神仙靈草菖蒲服食法
法用三月三日四月四日五月五日六月六日七月七
日八月八日九月九日十月十日采之須在清淨石上
水中生者仍須南流水邊者佳北流者不佳采來洗淨
細去根上毛鬚令盡復以袋盛之浸淨水中去濁汁硬
頭薄切就好日色曝乾杵羅為細末擇天德黃道吉日
合之和法用陳糯米水浸一宿淘去米泔砂石盆中研
細末火上煑成粥飲將前蒲末和溲須多手為丸免得
乾燥難丸丸如梧桐子大晒乾用合收貯初服十丸一
次嚼飯一口和丸嚥下後用酒下便吃點心更佳百無
所忌惟身體覺煖用秦芁一二錢煎湯待冷飲之即定
盖以芁為使也服至一月和脾消食二月冷疾盡除百
日後百疾消滅其功鎮心益氣強志壯神填髓補精黑
髮生齒服至十年皮膚細滑面如桃花萬靈侍衞精邪
不干永保長生度世也
神仙上乘黃龍丹方
赤石脂(十兩)牛黃(三兩)肉汁(三大升)明乳香(一斤)白蜜
(一斤)甘草末(三兩)白粳米(三斗五升分作五分炊藥以熟為度)
右六味將赤石脂為末以生絹夾袋子盛貯於泔水盆
内浸半日以手揉搓藥袋擺在水中澄底石末刮下紙
上控乾取淨細末五兩入銀盒内盛之無銀用青白磁
圓盆亦可第一次須初七八日淘米七升上甑以藥盒
安米中炊之以飰熟為度收去盒盖星辰下露一宿苐
二次以月望前後如上炊飰七升蒸盒夜露月明中一
宿苐三次以二十四日前後早辰依前法炊米七升將
盒安内蒸之去盖晒於日中取足日月星三光之氣苐
四次先將牛乳汁三升入砂鍋炭火逼令如魚眼沸下
乳香末候化入前二次蒸過赤石脂傾入牛汁内用柳
條攪勻傾在乳鉢内細研復入原蒸盒内又用七升米
炊之將盒安置米中米熟取起苐五次以蜜二斤入砂
鍋内慢火逼之如魚眼滚起將蒸過盒内藥物傾入蜜
内用柳木不住手攪勻入甘草末三兩同熬帶濕便住
再用米七升入甑安盒入米中蒸之飯熟取起以盒入
水盆内浸盒底半日不令水入盒内取起以淨器收貯
初服選天月德黃道吉日清晨空心焚香面東七拜好
酒調下一匙此乃稀世延年仙丹無金石之毒亦無悞
生之理服食之後乃得四氣調和百骸舒暢功妙無窮
但許度人不得索利則效乃神速此丹服之旬餘自覺
藏府通快精神清爽凡風勞冷氣一切難病悉皆除去
若服兩料則壽延百歲凡人須養脾脾養則肝榮肝榮
則心壯心壯則肺盛肺盛則元藏實元藏實則根本固
是為深根固蒂長生久視妙道在此藥中得矣豈尋嘗
之藥物也哉合藥器用如左
大小銀盒鍋二具(小容五六兩藥盒子有盖者大容五斗磁鍋有銀絶妙)新瓦
盆三箇盛一斗豆者木甑一箇容斗飰者盖甑盆一
隻匙新鍋灶一副乳鉢一箇竹木大小二箇
柳木鍬三五把小笊籬一把柴用一百斤
枸杞茶
於深秋摘紅熟枸杞子同乾麵拌和成劑捍作餅樣晒
乾研為細末每江茶一兩枸杞子二兩同和勻入煉化
酥油三兩或香油亦可旋添湯攪成膏子用鹽少許入
鍋煎熟飲之甚有益及明目
益氣牛乳方
黃牛乳最宜老人性平補血脉益心氣長肌肉令人身
體康強潤澤面目光悦志不衰故人常須供之以為常
食或為乳餅或為乳飲等恒使恣意充足為度此物勝
肉遠矣
鉄甕先生瓊玉膏
此膏填精補髓腸化為筯萬神俱足五臟盈溢髮白變
黑返老還童行如奔馬日進數服終日不食亦不饑開
通強志日誦萬言神識高邁夜無夢想服之十劑終其
欲修隂功成地仙矣一料分五處可救五人癰疾分十
處可救十人癆疾修合之時沐浴洗心勿輕示人
新羅參(二十四兩去蘆)生地黃(一十六斤取汁)
白茯苓(四十九兩去皮)白沙蜜(十斤煉净)
右件人參茯苓為細末用蜜生絹瀘過地黃取自然汁
搗時不用銅鉄器取汁盡去滓用藥一處拌和勻入銀
石器或好磁器内封用淨紙二三十重封開入湯内以
桑柴火煑三晝夜取出用蠟紙數重包瓶口入井中去
火毒一伏時取出再入舊湯内煑一日出水氣取出開
封取三匙作三盞祭天地百神焚香設拜至誠端心每
日空心酒調一匙頭服原方如此但癆𠻳氣盛血虚肺
熱者不可用人參
地仙煎
治腰膝疼痛一切腹内冷病令人顔色悦澤骨髓堅固
行及奔馬
山藥(一斤)杏仁(一斤湯泡去皮尖)生牛乳(二斤)
右件將杏仁研細入牛乳和山藥拌絞取汁用新磁瓶
密封湯煑一日每日空心酒調服一匙頭
金水煎
延年益壽填精補髓久服髮白變黑返老還童
枸杞子(不以多少採紅熟者)
右用無灰酒浸之冬六日夏三日於砂盆内研令極細
然後以布袋絞取汁與前浸酒一同慢火熬成膏于淨
磁器内封貯重湯煑之每服一匙入酥油少許温酒調
下
天門冬膏
去積聚風痰癲疾三䖝伏尸除瘟疫輕身益氣令人不
饑延年不長
天門冬(不以多少皮去心去根髮洗淨)
右件搗碎布絞取汁澄清濾過用磁器沙鍋或錫器慢
火熬膏每服一匙空心温酒調下
不畏寒方
取天門冬茯苓為末或酒或水調服之每日頻服大寒
時汗出單衣忘冷
服五加皮說
舜嘗登蒼梧曰厥金玉香草即五加皮也服之延年故
曰寧得一把五加不用金玉滿車寧得一斤地榆不用
明月寶珠昔魯定公母單服五加皮酒以致延生如張
子聲楊始建王叔才于世彦等皆古人服五加皮酒房
室不絶皆壽考多子世世有服五加皮酒而獲年壽者
甚衆(山東華真人煑石經)
服松子法
不以多少研為膏空心温酒調下一匙日三服則不饑
渴久服日行五百里身輕體徤
服槐實法
於牛膽中漬浸百日隂乾每日吞一枚百日身輕千日
白髮自黑久服通明
服蓮花法
七月七日採蓮花七分八月八日採蓮根八分九月九
日採蓮子九分隂乾服之令人不老
服食松根法
取東行松根剥取白皮細剉曝燥擣簁飽食之可絶穀
渴則飲水
服食茯苓法
茯苓削去黑皮擣末以醇酒於瓦器中漬令淹足又瓦
器覆上密封泥塗十五日發當如餌食造餅日三亦可
屑服方寸七不饑渴除病延年
服食术法
於潜术一石淨洗擣之水二石漬一宿煑減半加清酒
五升重煑取一石絞去滓更微火煎熬納大豆末二升
天門冬末一升攪和丸如彈子旦服三丸日一或山居
遠行代食耐風寒延壽無病此崔野子所服法天門冬
去心皮也
服食黃精法
黃精細切一石以水二石五升一云六石微火煑旦至
夕熟出使冷手擂碎布囊榨汁煎之滓曝燥擣末合向
釡中煎熬可為丸如鷄子服一丸日三服絶穀除百病
身輕體健不老少服而令有常不須多而中絶渴則飲
水云此方最佳出五符中
又法
取黃精擣捩取汁三升若不出以水澆榨取之生地黃
汁三升天門冬汁三升合微火煎減半納白蜜五斤復
煎令可丸服如彈丸日三服不饑美色亦可止榨取汁
三升湯上煎可丸日食如雞子大一枚再服三十日不
饑行如奔馬天門冬去心皮
服食萎蕤法
常以二月九日採葉切乾治服方寸七日三亦依黃精
作餌法服之導氣脉強筋骨治中風跌筋結肉去面皺
好顔色久服延年神仙
服食天門冬法
乾天門冬十斤杏仁一升擣末蜜溲服方寸匕日三夜
一甘始所服名曰仙人糧
服食巨勝法
胡麻肥黑者取無多少簸治蒸之令熱氣周徧一炊頃
便出曝明旦又蒸曝凡九過止烈日亦可一日三蒸曝
三日凡九過燥訖以湯水微沾於臼中擣使白復曝燥
簸去皮熬使香急手擣下粗簁隨意服日二三升亦可
以蜜丸如鷄子大日服五枚亦可飴和之亦可以酒和
服稍稍自減百日無復病一年後身面滑澤水洗不着
肉五年水火不害行及奔馬
神仙餌蒺藜方
蒺藜一石常以七八月熟收之採來曝乾先入臼㫪去
刺然後為細末每服二匙新水調下日進三服勿令斷
絶服之長生服一年後冬不寒夏不熱服之二年老返
少頭白再黑齒落更生服至三年身輕延壽
神仙服槐子延年不老方
常以十月上巳日取在新磁器内盛之以盆合其上密
泥勿令走氣三七日開取去皮從月初日服一粒以水
下日加一粒直至月半却減一粒為度終而復始令人
可能夜看細書久服此氣力百倍
辟穀住食方
秫米(一斗蔴油六兩炒冷)鹽末川薑小椒(各等分十兩)蔓菁
子(三升)乾大棗(五升)
右六味為細末每服一大匙新水調下日進三服如饑
渴漸有力如喫諸般果木茶湯任意不可食肉大忌也
食品大忌有八
走死的馬飲殺的驢脹死的牛
紅眼的羊自死的猪有彈的鱉
懷胎的兔無鱗的魚
古書云皆不可食之若食之者生百疾也
辟榖方
永寧二年二月十七日黃門侍郎劉景先表言(臣)遇太
白山隱士得此方臣聞京師米糧大貴宜以此濟之令
人不饑耳目聰明顔色光澤如有誑妄(臣)一家甘受刑
戮四季用黑豆五升淨洗後蒸三遍晒乾去皮又用大
火麻子三升湯浸一宿漉出晒乾膠水拌晒去皮淘淨
蒸三遍碓搗次下豆黃共為細末用糯米粥合和成圓
如拳大入甑蒸從夜至子住火至寅取出於磁器内盛
盖不令風乾每服三塊但飽為度不得食一切物第一
頓七日不饑第二頓七七日不饑第三頓三百日不饑
容顔佳勝更不憔悴渴即研火麻子漿飲更滋潤臟腑
若要重喫物用葵子三合杵碎煎湯飲開導胄腕以待
沖和無損此方勒石漢陽軍大别山太平興國寺
紫霞杯方(此至妙秘方)
此杯之藥配合造化調理隂陽奪天地沖和之氣得水
火既濟之方不冷不熱不緩不急有延年却老之功脱
胎換骨之妙大能清上補下升降隂陽通九竅殺九虫
除夢泄悦容顔解頭風身體輕健臟腑和同開胷膈化
痰涎明目潤肌膚添精蠲疝墜又治婦人血海虚冷赤
白帶下惟孕婦不可服其餘男婦老少清晨熱酒服二
三杯百病皆除諸藥無出此方(用久杯薄以糠皮一捥坐杯於中瀉酒取飲若)
(碎破每取杯藥一分研入酒中充服以杯料盡再用另服)
真珠(一錢)琥珀(一錢)乳香(一錢)金箔(二十張)雄黃(一)
(錢)陽起石(一錢)香白芷(一錢)硃砂(一錢)血結(一錢)片
腦(一錢)樟腦(一錢傾杯放入)麝香(七分半)甘松(一錢)三奈(一錢)
紫粉(一)錢赤石脂(一錢)木香(一錢)安息(一錢)沉香(一)
(錢)沒藥(一錢)
製硫法用紫背浮萍於罐内將硫黃以絹袋盛懸繫於
礶中煮滚數十沸取出候乾研末十兩同前香藥入銅
杓中慢火溶化取出候火氣少息用好樣銀酒鍾一箇
周圍以布紙包裹中間一孔傾硫黃於内手執酒鍾旋
轉以勻為度仍投冷水盆中取出有火症者勿服
昇玄明粉法
好淨皮硝五斤皂角半片白蘿蔔十數斤切片用水大
半罈煑滚十數次漉出蘿蔔勿用仍切蘿蔔再煑如此
三四次以蘿蔔無鹹味為度再用稀絹攄去渣以鍋盛
之露一宿次日鍋中皆牙硝取出以綿紙袋盛褁懸於
當風去處自化成粉夏月每粉一兩用甘草末一錢和
之每服一錢沸湯調下大能解暑熱化頑結心痰從後
瀉出痰火聖藥
河上公服芡實散方
乾雞頭實(去)忍冬莖葉(揀無虫汚新肥者即金銀花也)乾藕(各)
(一斤)
右三味為片段於甑内炊熟曝乾擣羅為末每日食後
冬湯浸水服一錢匕久服益壽延年身輕不老悦顔色
壯肌膚健脾胃去留滯功妙難盡久則自知
服天門冬法
取天門冬二斤熟地黃一斤搗羅為末煉蜜為丸如彈
子大每服三丸以温酒調下日三服久服強骨髓駐容
顔去三尸斷榖輕身延年不老百病不生若以茯苓等
分為末同服天寒單衣汗出忌食鯉魚并腥羶之物
服藕食莖法
味甘平寒無毒主補養神益氣力除百疾久服輕身耐
老不饑延年一名水芝按藥性論云藕汁亦单用味甘
能消淤血不散節擣汁吐血及鼻血不止並皆治之又
云蓮子性寒主治血不足傷中氣絶利益十二經脉血
氣生食有寒氣蒸食之良又熟去心為末蠟蜜和丸日
服數丸令人不饑此方仙家用爾陳藏器云荷葉味苦
平無毒主安胎去惡血留好血血痢煑即止荷葉并蒂
及蓮房主血脹腹痛産後淤血不下酒煑服又食野菌
毒用水煑服藕粉深處曾製取麄者洗淨搗爛布絞取
汁以疎布再濾過澄去上清水如汁稠難澄添水攪勻
定為粉服之輕身延年
硃砂雄黃杯法
碾好辰砂為細末白蠟溶開入砂傾入酒杯内如前法
取起成杯有寧心安神延年益筭又有用雄黃者亦如
此法有解毒辟百䖝之力然此杯皆不如紫霞杯之妙
也
神仙巨勝丸方
輕身壯陽却老還童去三尸下九䖝除萬病
巨勝(酒浸一宿九蒸九暴)牛膝(酒浸切焙)巴戟天(酒洗)天門
冬(去心焙)熟乾地黃(焙)柳桂(去皮)酸棗仁覆
盆子莵絲子(酒浸别擣焙乾)遠志(去心)菊花人參
白茯苓(去黑各一)
右一十四味揀擇淨擣羅為末煉蜜為丸如梧桐子大
每服空心温酒下二十丸服一月
服栢實方
右於八月合取栢房曝之令坼其子自脱用冷水淘取
沉者控乾輕椎取仁擣羅為細末每服二錢匕酒調下
冬月温酒下早晨日午近晩各一服稍增至四五錢加
菊花末等分蜜丸如梧桐子大每服十丸二十丸日三
服酒下
服食大茯苓丸方
白茯苓(去黑皮)茯神(抱木者去木)大棗桂(去皮者佳)人參
白木遠志(去心炒黃)細辛(去苗葉)石菖蒲(一寸九節者米泔浸)
(三日日換泔水碎切曝乾上八味各十二兩)甘草(八兩水蘸擘破炙)乾薑(五兩炮裂)
右十一味搗羅為末煉蜜黃色掠去沫停冷拌和為丸
如彈子大每服一丸久服不饑不渴若曾食生菜果子
食冷水不消者服之立愈五藏積聚氣逆心腹切痛結
氣腹脹吐逆不下食生薑湯下羸腹飲食無味酒下欲
求仙未得諸大丹者皆須服之若不絶房室不能斷穀
者但服之去萬病令人長生不老合時須辰日辰時於
空室中衣服潔淨不得令雞犬婦人孝子見之
李八伯杏金丹方
取肥實杏仁五㪷以布袋盛用井花水浸三日次入甑
中以帛覆之上鋪黃泥五寸炊一日去泥取出又於粟
中炊一日又於小麥中炊一日壓取油五升澄清用銀
缾一隻打如水缾樣如無銀者用好砂礶為之入
油在内不得滿又以銀圓葉可缾口大小盖定銷
銀汁灌固口縫入於大釡中煮七復時常撥動看
油結打開取藥入器中火消成汁傾出放冷其色
如金後入臼中擣之堪丸即丸如黃米大空心旦
暮酒下二十丸或用津液下二十丸久服保氣延
年髮白變黑能除萬病
杏金丹符
合藥時朱書此符三道衣領中帶之
輕身延年仙术丸方
蒼术米泔浸夏秋三日春七日去皮洗淨蒸半日作片
焙乾石栢搗為末煉蜜為丸如梧桐子大每日早晨日
午酒下五十丸
枸杞煎方
採枸杞子不拘多少去蒂清水淨洗淘出控乾用夾布
袋一枚入枸杞子在内於淨砧上榷壓取自然汁澄一
宿去清石器内慢火熬成煎取出瓷器内收貯服半匙
頭温酒調下明目駐顔壯元氣潤肌藏久服大有益如
合時天色稍暖其壓下汁更不用經宿其煎熬下三兩
年並不損壞如久遠服多煎下亦無妨也
保鎮丹田二精丸方
用黃精(去皮)枸杞子(各二斤)
右二味各八九月間採取先用清水洗黃精一味令淨
控乾細剉與枸杞子相和杵碎拌令勻隂乾再擣羅為
細末煉蜜為丸如梧桐子大每服三五十丸空心食前
温酒下常服助氣固精補鎮丹田活血駐顔長生不老
萬病黃精丸方
用黃精(十斤淨洗蒸令爛熟)白蜜(三斤)天門冬(三斤去心蒸令爛熟)
右三味拌和令勻置於石臼内擣一萬杵再分為四劑
每一劑再擣一萬杵過爛取出丸如梧桐子大每三十
丸温酒下日三不拘時服延年益氣治療萬病久服可
希出世
却老七精散方
用茯苓天之精(三兩)地黃花地之精
桑寄生木之精(各二兩)菊花月之精(一兩三分)
竹實日之精地膚子星之精
車前子雷之精(各一兩二分)
右七種上應日月星辰欲合藥者以四時旺相日光齋
戒九日别於靜室内焚香修合擣羅為細散每服三方
寸匕以井花水調下面向陽服之須陽日一服隂日二
服滿四十九日即能固精延年却除百病聰明耳目甚
騐地黃花須四月採竹實似小麥
去三尸滅百蟲美顔色明耳目雄黃丸
用雄黃(透明如雞冠不雜石搗羅一兩)松香(採明淨純白者水中煑一法二炊將浮起者取用如前)
右二物和勻杵為丸彈子大每早酒下一丸服十日三
尸百虫自下出人面紫黑氣色皆除服及一月百病自
瘥常須清淨勿損藥力
