提要
人倫大統賦一卷術數類五(命書相書之屬)
臣等謹案人倫大統賦一卷金張行簡撰行
簡字敬甫莒州日照人禮部侍郎暐之子大
定十九年進士累官禮部尚書翰林學士承
旨太子太傅贈銀青榮禄大夫諡文正事蹟
具金史本傳行簡世為禮官於天文術數之
學皆所究心史稱其文章十五卷禮例纂一
百二十卷會同朝獻禘祫喪葬皆有記錄及
清臺皇華戒嚴為善自公等記藏於家而獨
不載是書之目黃虞稷千頃堂書目有人倫
大統賦一冊亦不著撰人姓名惟永樂大典
所錄皆題行簡所撰且有薛延年字夀之者
為之注序末稱皇慶二年皇慶乃元仁宗年
號與金時代相接所言當必不誤盖本傳偶
然脱漏也其書專言相法詞義頗為明簡延年
序謂提綱挈領不三二千言囊括相術殆盡
條目疏暢而有節良非虚譽惟意欲自神其
術中間不無語涉虚夸此亦五行家附會之
常不足為病至延年之注雖推闡詳盡而于
不待注而明者亦復槩行贅入冗蔓過甚轉
不免失之淺陋耳原本卷帙無多而檢勘首
尾完具當為足本金源著述傳世者稀今特
加釐訂著之于錄庶考術數者尚得以窺見
崖略云乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
夫閱人之道氣色難辨骨法易明骨法者四體之幹有
形象列部分一成而不可變欲識貴賤貧富賢愚夀夭
章章可驗矣至於氣色通於五臟之分心為身之君志
為氣之帥心志有動氣必從氣從則神知神知則色見如
蜂排沬蠶吐絲隠現無常欲别旺相定休咎于氣色則
見矣非老於是者不能若精是術必究是書是書蔓延
於世甚夥苟不抉擇而欲遍覽猶入海筭沙成功幾日
善乎金尚書張行簡人倫大統賦與芟諸家之冗繁撮
百世之機要提綱挈領不三二千言囊括相術殆盡條
目䟽暢而有節文辭華麗而中理其心亦勤矣是以初
入其門者未免鑽仰之勞僕觸僭竊之非以尠聞管見
附註音釋其下仍括諸家之善以解之目之曰音注集
解庶使學者有所依藉然而知面之部分莫知適從亦
徒勞耳面圖世傳者多指龜為鱉近獲郃陽簿李庭玉
所圖面部凡六其部分行運氣色骨法紋痣至真且悉
其義愈明而意愈彰可為發蹤指示之標的也故弁諸
賦首庶學者披圖按賦相為表裏决人凶吉如示諸掌
可謂胷中天眼不枯矣豈無補哉雖然獲兔魚必由筌
蹄能樂(五教切)學必興其藝有心于是而欲齊唐舉之肩
接許負之踵諒亦不能不自此始爾皇慶二年蒼龍癸
丑端陽日秋潭薛(延年)夀之序
