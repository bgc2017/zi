疑獄集卷六
明張景撰
唐肅白汚衣
唐肅侍制為秦州司理參軍時有商人夜宿逆旅而同
宿者殺人亾去旦起視之血汙其衣為吏所執不能辯
明遂自誣服肅為白其冤而知州馬知節趣令具獄肅
固持不可後數日得真殺人者就辟本州觀察推官
安禮神明
王安禮知開封邏者得匿告人不軌書上命治之驗所
指略同後刑三人有薛姓者安禮曰得之矣召薛曰若
有讎乎曰有售筆者固拒之鞅鞅去廼即命捕訊果得
所為梟其首人稱為神
趙知錄禱天夢猿
昔者成都府羅江縣富室張氏死妻楊氏與女同居有
僕雍一掌門戶財賦楊氏母女嘗赴人招飲而歸則雍
一被殺死矣有司逮其母女婢僕十數人在官經年不
決張憲行成到任疑楊氏母女淫濫人殺之以泯跡又
疑雍一妬奸而人殺之也死者數人而其母女被拷掠
亦無全膚矣女語母曰女旦晚死矣當求直於神決不
可誣服以喪名既而女果死時憲委趙知錄推問趙疑
其冤齋戒禱于天忽夢一猿當案而立即閱案卷恐有
姓袁者吏曰常日送飯者姓袁遂逮袁至引入詰問袁
即承服盖是袁殺雍一得銅錢兩篋以去遂放楊氏與
一干人而袁正罪焉
易衣匿婦箬籠
又袁州萍鄉有高嶺嶺北張姓娶嶺南周氏女周氏歸
寧張遣其弟候之至嶺中妻倦少坐弟先抱其孩歸久
而妻不歸張與其弟同至坐處無有也復至周宅又無
有同周復登嶺尋訪則妻死於叢林中且無首矣周扭
其弟赴官疑弟欲淫之不從殺之以滅口弟遂誣服官
勒都官索頭與刃都官解頭與刃將弟處死踰年張之
鄰人遇其妻於建康旅邸相視駭愕少焉同炊鄰告以
故妻泣曰冤哉其時坐嶺上時有一髯客擔箬籠上山
四顧無人拔刀脅取我衣服與鞋喚出籠中一婦人衣
之斷其頭致籠中推其屍於林令我入籠中負擔以行
凡半月餘日到此未幾髯客歸二鄰人扭之聞官即承
準無詞申刑部取旨髯客處死以款司償其弟命州縣
吏各黜籍邑宰郡司理檢覆官皆降罷二鄰人給元告
捕兇身賞妻歸夫家先都官迫於官司盜開他人棺取
婦人頭申解亦處死
獻卿揣殺僧
俞刑部獻卿補壽州安豐縣尉有僧積施財甚厚其徒
殺而瘞之已而告縣曰師出遊矣獻卿揣其有姦曰吾
與師善不告而去何也其徒色動因執之得其所瘞屍
一縣大驚
文恭夢吳姦
樞密胡文恭公通判宣州有被誣以殺人者獄成議法
將抵死公疑之呼囚以訊囚憚箠楚不敢言公正衣冠
坐堂上思之俄而假寐夢有人來告曰吳姓也公遽引
囚辟左右復訊之囚曰旦將之田縣吏執以赴官不知
其由也公取獄辭窮治乃被毆之婦與吳姓姦姦者殺
其夫與婦謀執平人以告也公之精誠格物蓋如此
承議持平
紹興間鄭承議為蕭山丞有朱統制在縣牧馬侵西興
鹽場草鹽司申請于其朝降榜許人格捕其卒打草如
故為鹽亭戶殺傷四人統制謀曰若不得西興草則馬
不可牧矣迺醵金囑案吏作鬭殺亭戶八人皆抵死案
成知縣僉訖次及承議曰黃榜許人格捕今若作鬭殺
是本縣先自拒榜狀不得書我名銜吏皇恐謝罪易作
拒捕結斷戶亭八人止得杖放歸日拜天曰願鄭公子
孫益昌後公二子領薦登第云
府尹捕姦僧
某州某士夫携妻至臨安訪親舟至岸語妻曰待到某
家借轎我不能自來以我紫衫為驗時有僧亦泊舟密
聞其言即覓轎并紫衫來妻不復辨即行乃至郊外入
寺中一少年引入曰官人在此妻意夫在也隨少年入
深巷數曲至一小室酒肴畢集少年去巾乃僧也即強
合之妻不從少年指牀上刀曰畏此不畏遂從之凡三
宿引至土窖中階級凡七八曲方圓廣十數丈一面窗
明透地窗外高坎坎外堆石石外堆土土外墻壍人迹
不達上下前後木板装嵌牀帳凳卓日用飲食器具等
色色整齊羣婦人聚居凡三十三人皆美色也寺中僧
行二十餘人童僕十數人至暮則亂行淫穢十數日則
置宴僧行列坐階上羣婦列坐階下酌酒供食婦女自
相偶語皆宦家妻女有居此者十數年矣老者病者則
又引出陸續有新至者每日羣僧出外見婦人有姿色
者即百計圖之得者先引入私室或一二日或三五日
方引至此至此則雜然矣一日引一女子至年十四五
羣婦問之乃某太守女全家在京候差因觀燈於人叢
中與一婢失隊一士人引之行曰路從此歸乃引至寺
去巾僧也在其私室十日方送至此亦不復知婢所在
諸婦人聚居日夕切齒無脱身之計於中亦有二三徤
婦欲謀約會一夕各殺僧衆者而脆弱者多恐不濟而
不果每日僧多出外輪遞一二僧居守窖中一夕止有
一僧宿羣婦問故曰今日皆送喪過海明日方歸是夕
三婦人謀遁伺僧寢啓關尋路出窖外逾數墻得達大
路離臨安五里内一婦臨安人知街巷乃問路歸家詣
府尹陳告尹大驚時宋孝宗内禪明日宣赦尹即部百
卒捕殺僧衆焚其寺以羣婦召主承領府尹到寺時僧
衆適盡歸窖中備辦飲宴亦不知三婦人遁去也湖州
士夫妻遂亦得歸初其夫扛轎持紫衫來時沿岸者曰
適有轎夫持紫衫擡去一婢亦隨去矣轎夫回報士夫
大驚遍索不得止於三日後得其婢云轎行如飛追遂
不及到街市交雜處不知所在也當府尹至點集婦人
姓名時某太守女問其婢時尚有僧數人未盡殺詰之
云凡老者病者皆引出殺之瘞於寺後此婢想亦殺而
瘞之矣掘之凡三十餘骸所獲金帛亦不貲云
壽隆疑火死
朱少監壽隆知彭州九隴縣吏告一家七人以火死壽
隆曰豈有一家無一人脫者此必有姦逾月獲果乃殺
其人而縱火爾
王端識犢母
王通議端知襄邑縣有鬻犢於市者或執以為盜詰之
不服端取兩家犢識其母輒從之盜遂服
孫沔脱會飲
孫沔副樞為趙州司理參軍時盜發屬縣為捕者所迫
乃棄其刀兵并所盜贓於民家後即其家得會飲者十
六人適如其數捕繫縣獄掠使服罪法皆當死以具獄
上沔疑其枉而留訊之州將怒然終不敢決未幾得真
盜州將反喜謂沔曰微子吾得自脱耶
西山夢神訊殺僧
真西山帥潭州時有程二者開旅店有子年二十餘屢
謀於所厚者欲殺其父時西山以精明稱所厚者恐累
已赴官首之喚其父母問之亦云逮其子赴左院推勘
遂即準伏索到鼠尾刀解官但問其故則卒無說喚問
其鄰里亦云常挾利刃其謀叵測但其父子之間竝無
他故獄已成西山疑之改送府院推勘亦如前疑西山
終疑之展轉年餘西山一夕炷香告之天地神祗夢神
告之曰此母怪其然乃是二十年前事了旦起未遑他
務首喚程二屏去左右告之曰今日獄已成但爾心下
别有何事程倉皇良久曰無事西山曰爾二十年前做
什麽事來此事我知巳悉爾其無隱程乃愕然曰然二
十年前有潙山行者在店安歇欲買度牒某貪其財物
殺而有之所殺屍見瘞厨中西山委官籍其家産可千
緡并掘其屍果在遂將程二送左院餘人竝釋放入府
禁審其子準伏與前詞無異復曰彼為爾親父爾何故
欲殺之其子又無說西山曰你别做生計不見爾父如
何其子曰某不會做甚生計西山曰你若做甚生計我
自與你一千貫錢去其子曰若得千貫錢我買本度牒
潙山出家去西山遂將所籍家産千緡與之程二編管
建昌軍時嘉定壬午年也
李兊按榜㒒
李尚書兊知鄧州有富人榜㒒至死係頸投井中而以
自經為解者兊曰投井故不自經自經豈復能投井必
吏有受財者故使不承爾已案吏果然
張洽伏盜
張洽嘉定元年改袁州司理參軍有大囚訊之則服尋
復變異且力能動摇官吏累年不決而逮繫者甚衆洽
以白提點刑獄殺之有盜黠甚辭不能折會獄有兄弟
爭財者洽諭之曰訟于官秪為胥吏之地且冒法以求
勝孰與各守分以全手足之愛乎辭氣懇切訟者感悟
盜聞之自伏
雨巖詰寇倅
建寧府建陽縣麻沙鎮吳提刑雨巖勢卿知處州時報
添差通判王某來雨巖十數年前某處相識甚喜及見
覺非是問舊事亦不知心稍疑駭一日會其家眷凡十
八人内一人年老而憔悴不樂令夫人與之從容言王
倅舊事婦人澘然詰之再三乃知正雨巖所識王某之
妻盖寇掠其舟取其妻就用其勅仕至本州添倅也雨
巖付吏推勘得實申朝正其罪時寳祐年間也
恊尉縛偽丞盜
宋理宗朝隆興府分寧縣有趙縣丞者魁偉豁達斷事
明當憲司喜之常有委送宰嘗招同官及宅&KR0008;飲縣丞
妻獨不飲且數垂淚宰妻怪問丞妻請間曰我夫昨任
某主簿罷任在湖中被此寇一家老幼童僕俱死獨留
妾以為妻就用夫主誥勅調此縣丞同行六人臂上各
有三點號或為書院官或稱親戚晝則散處夜則同宿
獨此寇能書判推以為首妾不甘其辱耳時新喻縣嚴
仁勇作尉以能稱宰密與謀促前筵散坐移入後堂不
令諸廳人從入纔坐但見尉司人報提刑司有下上司
文字請縣尉親拆嚴即出點弓兵盡獲丞廳人從復就
坐搏丞縛之送獄取問是實具奏正刑趙妻送歸父家
行德捕桑門
武節使行德遷河南尹西京留守時官禁鹽入城犯者
法至死募告者賞錢十萬洛陽縣民家嫗持菜入城中
賣有桑門從嫗買少估其直取菜反覆顧視不買而去
嫗既不售持入城門抱關者搜筥中得鹽擒以詣府行
德詰嫗嫗言桑門嘗買菜顧視良久而去即令捕桑門
具伏與抱關吏相結以鹽誣嫗欲希其賞行德釋嫗治
桑門及抱關吏數輩人皆畏之若神明都下清肅
蔡高驗浮屍
蔡高調福州長溪尉縣媪二子漁於海而亾媼某氏為
仇告縣捕賊吏皆難之曰海有風波安知不水死乎雖
果為仇所殺若不得屍則於法不可理高獨謂媪色有
冤不可不為理也乃隂察之因得其迹與媪約曰十日
不得屍則為媪受捕賊之責凡宿海上七日潮浮二屍
至驗之皆殺也乃捕仇家伏法高端明殿學士襄之弟
也
尹洙詰冒産
尹龍圖洙知河南府伊陽縣民有女幼孤而冒賀氏産
鄰人證其非是而籍之後鄰人死女訴復請所籍産久
不能決洙問若年幾何曰三十二乃按咸平籍二年賀
死而妻劉為戸詰之曰后五年始生安得賀姓邪女遂
伏
疑獄集卷六
