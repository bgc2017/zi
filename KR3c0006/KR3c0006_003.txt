疑獄集卷三
晉和凝撰
莊遵壁聽姦
莊遵初為長安令後遷為揚州刺史性明察嘗有陽令
女子與人殺其夫其叔覺乃來赴賊女子即以血塗叔
因大呼曰奈何欲愛於我而殺其兄即便告官官司拷
其叔太過因而自誣其罪遵察之乃謂吏曰叔為大逆
速置於法可放嫂歸密令人夜中察於嫂壁下聽之其
夜姦者果來問曰刺史明察見叔寧疑之邪嫂曰不疑
因相與大喜吏即擒之叔遂獲免
趙和籍舍産
唐咸通初有天水趙和者為江隂令以片言折獄著聲
由是累宰劇邑皆以雪冤獲優考至於疑似晦偽之事
悉能以情理之時有楚州淮隂二農比庄俱以豐歲貨
殖焉其東鄰則拓腴田數百畝資鏹未滿以庄劵質於
西鄰貸緡百萬契章顯驗且言來歲齎本以贖至期果
以腴田獲利甚博備錢贖契先納百千緡第檢還契書
期明日以殘資換劵因隔宿且恃通家因不徵納緡之
文籍明日齎餘鏹至遂為西鄰不認且以無保證又無
簿籍終為所拒東鄰以冤訟於縣縣為追勘無以證明
邑宰謂曰誠疑爾冤其如官中所賴契劵無以證何術
理之復訴於州州不能理東鄰不勝其憤乃越江而訴
於趙宰趙宰謂曰縣政甚卑且復踰境何能理也東鄰
冤泣曰至此不復得理無由自滌也和曰第止署内試
為爾思之經宿召前曰計就矣爾果不妄否則曰焉敢
厚誣和曰誠如是則當為寘法乃召捕賊之幹者數輩
齎牒至淮隂曰有寇江者按劾已具言有同惡相濟者
在某處居姓名形狀具以西鄰指之請捕送至此先是
鄰州條法唯持刃截江無得藏匿追牒至彼果擒以還
然自恃無迹未甚知懼至則跪於庭下和厲聲謂曰幸
耕織自活何為寇江因泫然淚墮曰稼穡之夫未嘗舟
檝和又曰辯證甚具姓氏無差或言偽而堅撾血膚取
實囚叩頭見血如不勝其冤者和又曰所盜率金寳錦
綵非農家所宜蓄者汝宜籍舍之産以辨之囚意稍開
謂皆非所貯者且不虞東鄰之越訟也乃言稻若干斛
庄人某人還者紬絹若干疋家機所出者錢若干貫東
鄰贖契者銀器若干件匠某造成者趙宰大喜即再審
其事謂曰非汝寇江者何諱東鄰贖契百千緡遂引訴
鄰令其偶證於是慙懼失色祈死廳下趙令梏往其宅
檢付契書然後寘之法矣
行成叱盜驢
唐懷州河内縣董行成能察賊有一人從河陽長店盜
行人驢一頭幷囊袋天欲曉至懷州行成於街中見叱
之曰彼賊住賊下驢即承伏人問何以知之行成曰此
驢行急而汗非長行人也見人則引驢遠過怯也以此
知之收下獄有頃驢主尋蹤而至皆如其言
張鷟括詐書
唐張鷟字文成為河陽尉有人言吕元者詐作倉督馮
忱書盜糶倉米忱不認書元乃堅執不能斷鷟取元告
狀用紙貼兩頭唯畱二字問是汝書即註云是不是即
註云非元乃註曰非乃去貼即是元狀先決五十又貼
詐為馮忱書留二字以問之註曰是去貼乃詐書也元
於是叩頭伏罪
放驢求匿鞍
又有一客驢韁斷幷鞍失之三日尋不獲詣縣告鷟推
勘急賊乃夜放驢出而藏其鞍鞍可直五千文鷟曰此
可知也遂不令秣飼去轡放之驢尋向餵處乃令搜索
其家其鞍於草積下得之人服其智
曹攄詰行馬
晉曹攄字顔遠為洛陽令仁惠明斷百姓懷之天大雨
雪宫門夜失行馬羣官檢察莫知所在攄夜使收門士
衆官咸謂不然攄曰宫掖禁嚴非外人敢盜必是門士
以燎寒耳詰之果伏罪
崇龜集屠刀
唐劉崇龜鎮南海之歲有富商子少年而貌晳稍殊於
負販之伍泊船於高岸次有高門中見一姬年二十餘
艷態妖容殊不避人得以縱其目送少年乘便言曰某
黃昏當詣宅矣亦無難色微笑而已既昏瞑果啟扉伺
之此子未及赴約有盜者徑入行竊見一房無燭即突
入姬即趨而就之盜以為人擒已也以刀刺之遺刀而
逃其家亦未知覺商家之子旋至纔入其戸即踐其血
汰而仆地初謂其水以手捫之聞逗血之聲未已又捫
之有人卧遂徑走出一夜解維比明已行百里餘其家
跡其血至江岸遂狀訟於主者窮詰岸上居人云近日
有某客船一隻夜來徑發官差人追及械於圓室掠拷
備至具實吐之唯不招殺人其家以刀納於府主乃屠
刀也府主乃下令曰某日大設會合境庖丁俱集於&KR0008;
場以俟宰殺既集乃傳令曰今日已晩可翌日而至乃
各畱刀於厨而去府主乃命取入諸刀以殺人之刀換
下一口來日各令詣衙取刀諸人皆認本刀而去唯有
一屠最在後不肯持刀去府主乃詰之對曰此非某刀
又詰之此何人刀邪曰此某人之刀也乃問其所居處
命擒則竄矣於是乃以他囚合處死者以代商人之子
侵夜斃之於市竄者之家日日潛令人伺之既斃其假
囚不兩夕果歸家即擒之具首殺人之咎遂置於法商
人之子夜入人家杖背而已君子謂彭城公察獄明矣
無名識盜葬
唐天后時嘗賜太平公主鈿合寳物直黃金千鎰公主
納之藏中歲餘取之盡為盜所將矣公主言之天后天
后大怒自召洛陽長吏謂曰三日不得盜罪長吏長吏
懼謂兩縣主盜官曰兩日不獲盜當死尉謂吏卒游徼
曰一日必獲盜不獲必死吏卒游徼懼計無所出途中
遇湖州别駕蘇無名相與請至縣游徼謂尉曰得盜者
來矣無名遽進階曰吾湖州别駕也入計在兹尉怒吏
卒曰何誣辱别駕無名笑曰君無怒吏卒亦有由也無
名歷官所在擒姦摘伏有名每有盜者至無名前無得
過者此輩應先聞之故見請為解危耳尉喜請其方無
名曰與君至府君可先入白之尉與長吏大悦降階執
其手曰今日遇公吾當復生矣指迷其由無名曰請君
聞於天后長吏由是奏之天后召而謂曰卿得賊乎無
名曰願委臣取賊無限日月且寬府縣官吏仍以兩縣
吏卒盡以付臣臣為陛下取之亦不過數日矣天后許
之無名戒吏卒曰十人五人為侣於東門伺之見有胡
人與黨十餘輩皆衣縗絰相隨出赴北邙者可踵而報
之吏卒伺之果得馳白無名問伺者曰胡何向伺者曰
胡至一新塜設奠哭而不哀徹奠即巡行塜傍相視而
笑無名喜曰得之矣因使吏卒盡執諸胡而發其塜剖
棺視之皆寳物也奏之天后問無名曰汝用何策而得
此賊邪對曰非有他計但識盜耳臣到都之日即此胡
出葬之時臣見即知是盜但不知葬處今當拜掃計必
出城尋其所之即知其墓賊既奠哭不哀明所葬非人
也相視而笑喜墓無所傷也向陛下迫促府縣此賊計
急必取而逃之天后曰善賜金帛遷秩二等
慕容執假銀
漢慕容彦超善捕盜為鄆帥日有州息庫遣吏主之有
人以白金二錠質錢十萬與之既去而驗之乃假銀也
彦超知其事召主庫吏密令出榜虚稱被盜竊所質白
銀等財物今備賞錢一萬召知情收捉元賊不數日間果
有人來贖銀者執之伏罪人服其知
彦超立吐櫻
又有獻新櫻彦超令主者收之俄而為給役人盜食之
主者白於彦超彦超呼給役人偽安慰之曰汝等豈敢
盜吾所食之物蓋主者誣執耳勿懷憂懼可各賜以酒
彦超潛令左右入黎蘆散既飲之立皆嘔吐則新櫻桃
在焉於是伏罪
德裕泥模金
唐李德裕出鎮浙右有甘露寺主事僧訴交代得常住
什物被前主事僧隱没金若干兩引證前數輩皆還相
交割文籍在焉衆辭皆指以新授代者隱而用之鞫成
其獄伏罪昭然然未窮破用之所或以僧人不拘僧行
而費之以無理可伸甘之死地一旦引慮之際公疑其
未盡也以意揣之僧乃具實以聞曰居寺者樂於知事
前後主之者積年以來空交分兩文書其實無金衆以
某孤立不狎輩流欲乘此擠排之因流泣不勝其冤公
憫之曰此固非難也俛仰之間曰吾得之矣乃立促召
兜子數乘命關連僧入對事咸遣坐兜子門覩廳壁指
揮不令相見命取黃泥各令模前後交付隱没金形狀
以憑證據僧既不知形狀各模不同公怒令劾前數輩
等一一伏罪其所排者遂獲清雪
張輅察佛語
石晉時魏州冠氏縣畫林僧院有鐵佛可長丈餘中心
且空一日或云鐵佛能語其徒衆稱贊聞於鄉縣士衆
雪集施利填委或聞佛語以垂教誡縣鎮申府時高祖
鎮鄴莫測其事命衙將尚謙齎香供養設齋且驗其事
復命言疑其妖偽有三傳張輅請與尚謙偕行詰其妖
狀暗與縣鎮率人力圍其僧院盡遣院僧赴道場張輅
潛開僧房見地穴引至佛座下回謂尚謙曰果犯法欵
矣乃令謙立於佛前輅却由穴入佛空身中厲聲具說
僧過便呵擒治取其魁首數人上聞就彼戮之張輅奏
授長河縣主簿以酬奬之
宗裔驗&KR2343;核
王蜀時其下將帥鮮不好貨有宗裔者分符仗節獨守
廉隅嘗典劒州民有致寇者燈下識認暴客迨曉告巡
捕吏掩而獲之所收贓惟絲鈎紬線贓主言是本物其
囚不禁拷捶遂伏其罪乃送州宗裔引慮縲囚訴絲鈎
紬線乃是家物與被盜主遞相辭說宗裔促命取囚家
繰車又各責紬線卷時心有何物一云杏梜一云瓦子
因令相對開紬線見杏梜與囚欵同仍以絲鈎安於&KR2343;
上量&KR2343;大小亦是囚家本物即被劫主伏妄認之罪巡
捕吏伏拷決之辜指顧之間乃雪冤枉
仲榮射繼母
晉安仲榮之鎮常州日嘗有夫婦共訟其子不孝者仲
榮面加詰責抽劒令自殺之其父曰不忍也其母詬詈
仗劒逐之仲榮重問之乃繼母也因咄出自後射一箭
而斃聞者莫不增快由此境内以為強明之政
孫寳稱鐶餅
漢孫寳為京兆尹有賣鐶散者今鐶餅也於都市有一
村民相逢擊落鐶散者皆碎村民甘填五十枚賣者堅
稱三百餘枚因致喧爭巡者領赴大尹引問無以證明
大尹令鞫吏買鐶散一枚稱知分兩乃都稱碎者細折
元數其賣主承伏虛誑之罪村民獲雪衆謂神明
韓滉聽哀懼
唐韓滉在潤州夜與從事晉公登萬歲樓宴方酣置杯
不悦語左右曰汝聽婦人哭乎當近何所對曰在某橋
某街詰旦命吏捕哭者乃婦喪夫也信宿獄不成吏懼
罪守於屍側忽有大蠅集其首因發髻驗之果婦私於
鄰人醉其夫而釘殺之吏以為神因問晉公公曰吾察
其哭聲疾而不悼若強而懼者吾聞鄭子産曰夫人於
其親也有病則憂臨死則懼既死則哀今哭不哀而懼
是以知姦也
希崇斷義嫡
晉張希崇鎮汾州日有民與郭氏為義子自孩提以至
成人因戾不受訓遣之郭氏夫婦相次俱死有嫡子已
長時郭氏諸親與義子相約云是親子欲分其財助而
訟之前後數政不能理遂成疑獄希崇覽其訴狀斷云
父在已離母死不至雖假稱義子辜二十年撫養之恩
儻曰親兒犯三千條悖逆之罪大為傷害名教安敢理
認田園其生涯竝付親子所訟人與朋黨者委法官以
律定刑聞者服其明斷
蘇秦料刺客
蘇秦在齊大夫多與爭寵而使人刺之不死齊王求賊
不得蘇秦謂齊王曰臣死之後王車裂臣以徇於市曰
蘇秦為燕作亂於齊如此則刺臣之人必得矣齊王如
其言刺秦者果出齊王因誅之
憲之知牛主
南梁顧憲之為建康令有失牛者盜與主兩俱認之不
能制乃令解牛任其所去牛之牛主所居盜者伏罪
疑獄集卷三
