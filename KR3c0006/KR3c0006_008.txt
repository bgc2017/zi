疑獄集卷八
明張景撰
彭節齋額刺二形
宋咸淳間浙人寓江西招一尼教其女刺繡女忽有娠
父母究問曰尼也父母怪之曰尼與同寢常言夫婦咸
恒事時偶動心尼曰妾有二形逢陽則女逢隂則男揣
之則儼然男子也遂數與合父母聞官尼不服騐之無
狀至於憲司時翁丹山合作憲亦莫能明某官曰昔端
平丙申年廣州尼董師秀有姿色偶有欲濫之者卒揣
其隂男子也事聞於官驗之女也一坐㜑曰令仰卧以
鹽肉水漬其隂令犬䑛之已而隂中果露男形如龜頭
出殼轉申上司時彭節齋為經略判云在天之道曰隂
與陽在人之道曰男與女董師秀身帶二形不男不女
是為妖物所歷諸州縣富室大家作過不可枚舉豈可
復容於天地間額刺二形兩字決脊二十枷令十日押
下摧鋒軍寨拘鎖月具存亡申之如其說驗之果然遂
處死
高防辨幅尺
左丞高防在蔡州日部民王乂為賊所劫捕得其黨五
人繫獄窮理贓仗已具錄事參軍司徒達判官盧紘據
案請加極典防疑其不實取贓閱之因召王乂問曰爾
家所失衫袴是一端布邪乂曰然防令校其幅尺皆廣
狹不同又疎密差異賊乃稱冤防曰何故伏罪賊曰不
任捶楚蓋自誣以求速死耳居數日獲其本賊紘達扣
頭請罪防皆不奏得活者欲詣闕訟防之功訴紘達之
罪防遽令止絶為製衫帽具酒食諭而遣之(出太祖朝名臣𫝊)
惟濟辨左手
錢惟濟留後知綘州民有條桑者盜強奪之不能得乃
自斫其右臂誣以殺人官司莫能辨惟濟引問面給以
食而盜以左手舉匕筯因語之曰他人行刃則上重下
輕今下重上輕正用左手傷右臂也誣者引服
侯臨還寄
朝請郎侯臨昔為東陽令有治聲忽他邑因分財私寄
附於姻家輒為所匿累經訟而弗直乃求理於侯侯曰
吾與汝異封法難以治止令具物之名件而去後半年
縣獲強盜侯因縱盜妄通所寄物於姻家及捕至獄泣
訢盜所通金帛皆親所寄侯即追向日求理之民證驗
識認還之
文規理誣盜
張文規字正夫筠州高安人以持奏召入官再調英州
司理參軍貞陽縣有民張五者數輩盜牛里人胡達朱
炎張運張周孫等保伍追捕之羣盜散走獨張五拒抗
不去殺之而取其貲盜不得已以被劫告于縣縣令吳
邈欲邀功盡取達炎以下十一人送獄劾以為強盜殺
人鍛鍊備至皆自誣服炎運二人幾死既上府事下理
院文規察囚辭色疑不實一問得其情又獲盜牛黨以
證獄具胡達以手殺人抵罪餘人但等第杖臀而已炎
運乃無罪時元祐七年也
曹駁坐妻
沈存中内翰云壽州有人殺妻之父母兄弟數口州司
以為不道緣坐妻子刑曹駁曰毆妻之父母即是義絶
況於謀殺不當復坐其妻
謹按大明律云殺一家非死罪三人者淩遲處死
妻子流二千里入十惡不道之條今觀所載夀州
人殺妻之父母兄弟數口刑曹駁以義絶不當緣
坐其妻竊詳本犯身為不道殺妻父母兄弟與其
妻實已義絶法難緣坐然律無明文所司遇此亦
當比擬奏請
宗元訴守辜
待制馬宗元少時父麟毆人被繫守辜而傷者死將抵
法宗元推所毆時在限外四刻因訴於郡得原父死鄭
克云按辜限計日而日以百刻計之死在限外則不坐
毆殺之罪而坐毆傷之罪雖止四刻亦在限外
謹按大明律云凡保辜者責令犯人醫治辜限内
皆須因傷死者以鬭毆殺人論其在辜限外死者
各從本毆傷法若折傷以上辜内醫治平復者各
減二等辜限滿日不平復者各依律全科又按唐
律云保辜限内死者依殺人論限外死者依本毆
傷法又按元史刑法志云保辜限内死者依殺人
論辜限外死者杖一百蓋元氏未嘗定律及聖朝
未定律之先皆以唐律比擬故我朝律文多宗唐
律而此條亦本之也訥曩在南京會審刑部罪囚
有毆人辜限外死者訥曰當依本毆傷法或曰律
云辜限滿不平復者全科此當死訥曰所云限滿
不平復全科者因上文折傷以上限内平復減二
等立文蓋謂辜内雖平復而成殘廢篤疾及限滿
不平復者則全科折傷之罪若曰辜限外死者全
科死罪則律文何不云傷不平復而死者絞乃虛
立此辜限乎後此囚會赦得免然或人終不以愚
言為然也近讀宗元守辜事有感因備載之讀者
詳焉
張騐窺井
張丞相知潤州有婦人夫出不歸忽聞菜園井中有死
人即往哭曰吾夫也以聞于官昇命吏集鄰里驗是其
夫否皆言井深不可辨昇曰衆不可辨而婦人獨知為
夫何邪送獄訊問乃姦夫殺之婦與其謀
歐辨左手
都官歐陽曄知端州有桂陽監民爭舟毆死獄久不決
曄出囚飲食之皆還于獄獨留一人留者色動曄曰殺
人者汝也囚不知所以然曄曰吾視食者皆以右手汝
獨以左今死者傷右肋此汝殺之明也囚乃伏罪
程辨烓竈
程宣徽知開封府時禁中失火當即根治諸縫人已誣
服乃送府具獄琳辯其非是又命工圖火所經處且言
後宫人多而居隘其烓竈近板壁久燥而焚此殆天災
不可罪人上為寬其獄無死者
火起油幕
強至祠部為開封府倉曹參軍時禁中露積油幕一夕
火主守者皆應死至預聽讞疑火所起召幕工訊之工
言製幕須雜他藥相因既久得濕則燔府為上
聞仁宗悟曰頃者真宗山陵火起油衣中其事正爾主
守者遂比輕典昔晉武庫火張華以為積油所致是也
置母仇門
程戡宣徽知虔州民有積為仇者一日諸子私謂其母
曰母今老且病恐不得更壽請以母死報仇乃殺其母
置于仇人之門而訴之仇弗能自明戡疑之或謂無足
疑戡曰殺人而自置于門非可疑邪乃親劾治具見本
謀
營婦斷腕
吕公綽侍讀知開封府有營婦夫出外盜夜入舍斷其
腕而去都人喧駭公謂非其夫之仇不宜快意如此遣
騎詰其夫果獲同營韓元者具姦狀伏誅
魏明墜死
魏朝奉濤知沂州永縣兩仇鬭而傷既決遣而傷者死
濤求其故而未得死者子訴于監司監司怒有惡語濤
歎曰官可奪囚不可殺後得其實乃因是夕罷歸騎及
門而墜死隣證既明其誣遂解
賊囊故紙
寺丞王璩嘗為襄州中廬令有賊久訊不得情偶於賊
囊中得故紙揭示之乃房陵商人道為賊所掠者賊即
引伏
李公驗櫸
尚書李南公知長沙縣日有鬭者甲強乙弱各有青赤
痕南公以指掜之曰乙真甲偽訊之果然蓋南方有櫸
柳以葉塗肌則青赤如毆傷者剥其皮横置膚上以火
熨之則如棒傷水洗不下但毆傷者血聚則硬偽者不
硬耳
王臻辨葛
王諫議知福州時閩人欲報讐或先食野葛而後鬭即
死其家遂誣告之臻問所傷果致命邪吏曰傷不甚也
臻以為疑反訊告者乃得其實
穎知子盜
郎中歐陽穎知歙州富家有盜啓其藏捕久不獲穎曰
勿捕獨召富家二子械赴獄劾之即伏吏民初疑不勝
楚掠而自誣及取出所盜物乃信
孫料兄殺
孫長卿知和州民有訴弟為人所殺察其言不情乃問
汝戶幾等曰上等汝家幾人曰惟一弟與妻子耳長卿
曰殺弟者兄也豈將併有其貲乎訊之果伏
朱詰賕民
朱壽昌知閬州有大姓雍子良殺人乃買里民使出就
吏獄具壽昌因得其情引囚訊之囚對如初乃告之曰
吾聞子良遺汝錢十萬納汝女為子婦許嫁其女汝家
有之乎因色動又告之曰汝且死書偽劵抑汝女為婢
指十萬為僱直而嫁其女他人汝將奈何因泣下始以
實告收子良付法
江辨紙裏
陵州仁壽縣有里胥洪氏利鄰人田紿之曰我為收若
税免若役鄰人喜剗其税歸之踰二十年且偽為劵以
茶染紙類遠年者訟之於縣縣令江某郎中取紙卷展
開視之曰若遠年紙裏當色白今表裏如一偽也訊之
果伏
章辯朱墨
侍御史章頻知彭州九隴縣時眉州大姓孫延世為偽
契奪族人田久不能辯運使委頻驗治頻曰劵墨浮朱
上決先盜用印而後書之既引伏獄未上而其家人復
訴于轉運更命知華陽縣黃夢松覆案亦無所異黃用
是召為御史
南公塞鼻
尚書李南公為河北提刑時有班行犯罪下獄案之不
服閉口不食者百餘日獄吏不敢拷訊南公曰吾能立
使之食引出問曰吾以一物塞汝鼻汝能終不食乎其
人懼即食蓋彼善服氣以物塞鼻則氣結不通是以自
服
郎簡校劵
侍郎郎簡知竇州有掾吏死子幼贅壻偽為劵取其田
後子長屢訴不得直因訴于朝下簡劾治簡以舊案示
之曰此爾婦翁書曰然又取偽劵示之弗類壻乃伏罪
王珣辨印
少師王珣知昭州日有誣告偽為州印文書獄久不決
吏以印文不類珣索景德舊牘視其印文則無少異誣
者乃服蓋其文書乃景德時者
命疏主名
方偕大卿為御史臺推直官日灃州逃卒與富民有仇
誣以歲殺人十二祭磨駞神獄久不決詔偕就鞫之偕
命告人疏所殺主名尋訪考驗尚多無恙其事遂白
蘇請祔柩
蘇寀為大理寺詳斷官時有父卒而母嫁後聞母死已
葬乃盜其柩而祔于父法當死寀獨曰子盜母柩納于
父墓豈可與發塜取財者比上請得減死
賈廢追服
侍讀賈黯判流内銓時益州推官乘澤在蜀三年不知
其父死及代還銓吏不為入選始去發喪既除服具求
磨勘黯曰澤與父不通問者三年借非匿喪是豈為孝
卒使坐廢田里
疑獄集卷八
