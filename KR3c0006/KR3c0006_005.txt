疑獄集卷五
明張景撰
漢武明經
漢景帝時廷尉上囚防秊繼母陳殺防秊父防秊因殺
陳依律以殺母大逆論帝疑之武帝時秊十二為太子
在帝側遂問之對曰夫繼母如母明不及母緣父之故
比之於母今繼母無狀手殺其父下手之日母恩絶矣
宜與殺人同不宜以大逆論
謹按大明律云凡繼母殺其父聽告不在干名犯
義之限今觀漢史所云防秊繼母宜與殺人同不
宜以大逆論竊詳此實倫理之變若比殺常人則
故殺者斬若比父母為人殺而子孫擅殺行兇人
者杖六十其即殺死者勿論盛世倫理修明固無
此事萬一遇此所司當體究的確比擬奏請
袁安别繫
袁安永平中守楚郡時楚王英謀逆辭連繫者數千人
安到郡不入府先案獄理其無明驗者條上出之府丞
掾吏皆爭以為阿附反虜法與同罪安曰如有不合太
守自當不以相及也遂分别具奏明帝感悟即報許得
出者四百餘家
揚牧笞巫
後魏李崇為揚州刺史有定州流人解思安背役亡歸
其兄慶賓規絶名貫乃認城外死屍詐稱是弟為蘇顯
甫李蓋所殺有女巫楊氏託鬼附說思安被害之苦李
蓋等不勝其楚各自欵服崇疑之乃遣二人偽從外來
詣慶賓寄弟口信慶賓悵然失色崇乃攝而問之即自
引伏數日間思安亦為人縳至崇笞女巫一百遂釋蓋
等
曹攄明婦
晉曹攄為臨淄令日有寡婦養姑甚謹姑以其秊少勸
令改適婦守節不移姑愍之密自殺親黨乃誣其婦婦
不勝拷訊即自誣服攄初到疑其冤更加辯究具得實
情時稱其明
戴爭異罰
唐戴胄為大理少卿時長孫無忌被召不解佩刀入東
上閣右僕射封德彝論監門校尉不覺察罪死無忌當
贖胄曰校尉與無忌罪均臣子於君父不得稱誤御湯
藥飲食舟船誤不如法皆死陛下錄無忌功原之可也
若罰無忌殺校尉不可謂刑帝曰法為天下公朕安得
阿親戚詔復議德彝固執冑駁之曰校尉緣無忌以致
罪法當從輕若皆過誤不當獨死由是無忌與校尉皆
免死
謹按大明律云若罪人自首告及遇赦原免或蒙
特恩減罪收贖者亦准罪人原免減等贖罪法注
云謂因人連累皆依罪人全免減等收贖今觀唐
戴胄所諍長孫無忌事則我朝律文已備載之矣
嗚呼至哉
至遠憶姓
唐李至遠典選疾令吏受賕多所點易吏亦歛手有王
忠者被黜放而吏乃謬書士姓欲擬訖增成之至遠曰
調者三萬人無士姓者此決王忠也吏叩頭伏罪
竇阻免喪
唐竇參初為奉元尉男子曹芬兄弟隸此軍醉暴其妹
父救不止恚赴井死參當兄弟重辟衆請俟免喪參曰
父由子死若以喪延是殺父不坐皆殺之
崔黯搜帑
唐崔黯鎮湖南有惡少不為鄉里所容乃自髠鉗依佛
教假託焚修幻誘愚俗積財萬計公初到懼事露乃投
牒請脱鉗歸俗公問曰爾教化三秊所得幾何曰旋得
旋用公曰費用造設幾何曰三千餘貫公曰給者既知
納者不記決有隱欺乃搜其積蓄有妻子滿室遂劾其
矯妄之罪以財物施之貧下
柳冤瘖奴
唐柳渾為江西察判時僧有夜飲火其廬者歸罪瘖奴
軍候受財不詰獄其渾與其僚崔祐甫白奴冤於觀察
使魏少游促訊其僧僧乃首伏
崔公仁恕
唐崔仁師貞觀初遷殿中侍御史時青州有男子謀逆
有司捕支黨纍係填獄詔仁師按覆始至悉去囚械為
具食飲以情訊之坐止魁惡十餘人它悉原縱大理少
卿孫伏伽謂曰原雪者衆誰肯讓死就決而事變奈何
仁師曰治獄主仁恕豈有知枉不申為身謀哉吾以一
介易十囚命固願也及勑使覆訊諸囚咸叩頭曰崔公
仁恕無枉者舉無異辭由是知名
李嶠列枉
李嶠高宗時為給事中會來俊臣搆狄仁傑李嗣真裴
宣禮等獄將抵死敕嶠與大理少卿張德裕侍御史劉
憲覆驗德裕等内知其冤不敢異嶠曰知其枉不申是
謂見義不為者卒列其枉狀
唐臨不冤
唐臨高宗時按獄交州出冤繫三千人遷大理卿帝嘗
錄囚臨占對無不盡帝喜曰國之要在用法刻則人殘
寬則失有罪惟是折中以稱朕意他日復訊餘司斷者
輒紛訴不服獨臨所訊無一言帝問故答曰唐卿斷囚
不冤所以絶意帝歎曰為獄者固當若是乃自述其考
曰形如死灰心若鐵石云
真卿感雨
顔真卿玄宗時再遷監察御史使河隴時五原有冤獄
久不決天且旱真卿辯獄而雨郡人呼御史雨
次武各驅
周于仲文字次武為趙王屬安固有任杜兩家各失牛
後有一牛兩家爭之州郡不能決益州長史韓伯携曰
于次武少年聰察可令決之仲文乃令兩家各驅牛羣
到放所得牛遂入任氏羣又使人微傷之任氏嗟惋杜
氏自若杜即伏罪
柳設榜牒
周柳慶有胡家被劫莫知賊所鄰人被囚者衆慶謂可
以詐求之乃作匿名書多貼官門曰我等共劫胡家徒
侣混雜終恐泄露今欲首伏恐不免誅若聽先首免罪
便欲來告慶乃復出免罪之榜居二日廣陵王欣家奴
面縛自告榜下因獲黨與甚衆
楊津獲絹
周楊津為岐州刺史有武功人齎絹三百匹去城十里
為賊所劫時有使者馳騎而至被劫人告之使者到州
以狀白之津乃下教曰有人著某色衣乘某色馬在城
東十里被殺若有家人可速來告有一老母行哭而至
云是己子於是收捕并絹俱獲
齊賢易財
張文定公齊賢真宗時為相戚里有分財不均者更相
訴訟又因入宫自理於上前更十餘斷不服齊賢曰是
非臺使所能決也臣請自治之齊賢坐相府召訟者曰
汝非以彼分財多汝所分財少乎皆曰然即命各狀結
實乃召兩吏趨徙其家令甲家入乙家乙家入甲家貲
財皆按堵如故分書則交易之訟者乃止明日奏狀上
大悦曰固知非卿莫能定者
蘇渙折取衣
蘇渙郎中知衝州時耒陽民為盜所殺而盜不獲尉執
一人指為盜渙察而疑之問所從得曰弓手見血衣草
中呼其儕視之得其人以獻渙曰弓手見血衣當自取
衣以為功尚何呼他人此必為姦訊之而服他日果得
真盜
錢冶牀足
錢冶屯田為潮州海陽令時郡之大姓某氏火迹其來
自某家吏捕訊之某家號冤不服太守刁湛曰獄非錢
令不可治問大姓得火所發牀足驗之疑里仇家物因
率吏入仇家取牀足合之是仇家即服曰火自我出故
遺其跡某家者欲自免也其家乃獲釋
薛向正尉
薛向樞密提點河北刑獄時深州武強縣有盜殺人而
奪其財尉以失盜為負捕平人掠服之置贓於外以符
其語向得而疑之親引問直其冤免死者六人正其尉
故入之罪
王和甫校書
左丞王和甫尹京日市有匿名書誣告一富家有逆謀
都城稍恐和甫不以為然不數日果有旨根治和甫搜
驗富家無迹因詢其怨耦答以數日前有鬻狀人馬生嘗
有所貸弗與頗積怨言和甫乃密以他事綰馬生至對
款即取謗書字校之略無少異因而訊鞠其事果馬生
所作
王文正酒吏
東封車駕在道夜有堂吏被酒忿爭皆倉皇入白王文
正公卧不答既入對上出臣僚奏狀千乘萬騎在外可
斬首以令衆公曰此止小人一時醉毆若斬之是禁人
飲酒令飲酒皆懼車駕在外人情焉得安已捕歸京府
繫治後府以此申覆公曰若輕斷亦恐縱人今霈大赦
可原之矣止減死一等
仲孫疑里胥
姚龍圖仲孫大中祥符八年進士及第為許州司理參
軍時王嗣宗知州事民有被盜殺者其妻訴里胥嘗責
賄於其夫不與而怨此必盜也乃捕繫獄將推以死而
仲孫疑之嗣宗怒曰若保非盜也邪然亦不敢遽決後
數日果得真盜者嗣宗方喜曰審獄當如是也再調卭
州軍事推官改資州轉運使檄往富順監按疑獄而全
活者數十人
薛奎疑踐血
薛簡肅公奎為隰州軍事推官民嘗聚博僧舍者一日
盜殺寺奴取財去而博者四人至啓戸踐血汙衣遽驚
走邏者因捕送州考訊引伏奎獨疑之使緩其獄後數
日果得殺人者
清獻原情
趙清獻公抃景祐中為武安推官有偽造印者吏以為
當死公獨曰造在赦前用在赦後赦前不用赦後不造
法皆不死遂以疑讞之卒免死
程顥辯翁年
程顥察院知澤州晉城縣時有富民張氏子其父死未
幾晨起有老父在門曰我汝父也來就汝居具陳其由
張氏子驚疑莫測相與詣縣請辨之老父曰業毉遠出
治疾妻生子貧不能養以與張氏某年月日某人抱去
某人見之顥謂曰歲久矣爾何說之詳也老父曰某歸
而知之書于藥法冊後因懷中取冊以進其記曰某年
月日某人抱兒與張三翁顥問張氏子爾年幾何曰三
十六爾父在年幾何曰七十六謂老父曰是子之生其
父年四十人已謂之三翁乎老父驚駭服罪
純仁戒情殺
范忠宣公純仁知慶州諸院罪人皆滿公詰其所以坐
屠販盜竊而督償者三分之二公曰此何不責保在外
使之輸納耶通判州事起白公曰非不知此第以此輩
兇暴不可釋釋之不旋踵復累官司矣公曰終當如何
曰往往以其疾斃於獄中是亦與民除害耳公蹙然曰
法不當死而在位者以情殺之豈理也耶遂盡呼出立
于庭下戒飭之曰爾輩為惡不悛在位者不欲釋汝懼
為良民害復累官司也汝等自能悔過自新我欲釋汝
皆叩頭曰敢不佩服教令遂釋之歡呼而出轉相告語
公之仁恩浹於一境之内矣是歲犯法者減舊歲之半
謝麟鞠親殺
謝安撫麟移虔州會昌令民有酒酣夜與仇鬭既而為
所親殺之其家因誣仇麟知死者無子所親利其財訊
鞠輒服邑人皆稱神明
疑獄集卷五
