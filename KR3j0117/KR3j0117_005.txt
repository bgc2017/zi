雲麓漫抄卷五宋趙彦衞撰
本朝凡前代僧寺道觀多因郊赦改賜名額或用聖節
名如承天壽聖天寧乾寧之類是也隋唐舊額鮮有不
改者後來創建寺多移古名州郡亦逼於人情往往曲
從豈有勅賜於彼而臣下可移於此特不思耳甚至富
民功德寺皆有名額申令兩府以上得造功德寺賜名
往往無力為之反不若富民也
酈道元水經注云吳興郡吳郡會稽郡謂之三吳漢順
帝永建中陽羨周嘉上書以縣遠赴會至難求得分置
遂以浙江西為吳以東為會稽
錢塘地理志曰會稽西部都尉治又錢塘記曰防海大
塘在縣東一里符郡議曹華信家議立此塘以防海水
始開募有能致一斛土者即與錢一千旬月之間來者
雲集塘未成而不復取於是載土石者皆棄而去塘以
之成故改名錢塘張君房辨錢塘引十三州記云杭州
武林山高九十二丈周回三十里在錢塘縣西南十二
里靈隱寺正坐其山寺之東西瀵二水東龍源橫過寺
前即龍溪也冷泉亭在其上西曰錢源其流洪大下山
二里八十步過橫坑橋入於錢湖蓋錢源之聚滀也錢
湖一名金牛湖一名明聖湖湖有金牛遇聖明即見故
有二名焉錢湖即本名也今萬松嶺下西城第一門曰
錢湖門可驗其實行次北第二門曰湧金門即金牛出
見之所也第三門曰錢塘門乃縣廨在焉蓋自前古以
來居人築塘以備錢湖之水故曰錢塘與圖經不同
北人諺語目胡孫為馬流交廣志馬文淵立兩銅柱於
林邑岸北有遺兵十餘家不反居壽冷岸南而對銅柱
悉姓馬自相婚姻交州以其流寓號曰馬流歷年既長
人物與之俱化語言啁哳故取譬云
魏置河東郡郡多雜流徙民有劉墮者工釀王公庶友
牽拂相招飲每云索郎有顧思同旅語索郎返語為桑
落也桑落酒名今僧徒飲酒亦有廋語呼為般若湯又
云不喏言不揖而徑飲也
夫子之門受業身通六藝者三千人列於四科者十人
此見於經者也後世乃有七十二子之說質諸傳記既
非夫子之言又且多寡不同劉歆謂七十子喪而大義
乖揚雄謂速哉七十子之肖仲尼司馬遷夫子世家謂
弟子身通六藝者七十二人文翁孔子廟圖東京肅宗
安帝幸闕里之所祀是也有多至七十七人者史記仲
尼弟子傳家語仲尼弟子解是也開元禮用此數而去
取復不一琴張申棖林放陳亢蘧瑗不在錄國初斷以
七十子之說取琴張等五人而公夏守等十人復不預
大觀四年始參定弟子名宋公夏字子乘后處字子里
公肩定字子仲顔祖字子裏&KR0008;單字子家罕父里字子
章泰商字子丕厚元字子籍樂顔字子聲唐會要開元
禮互見之悉贈侯爵蓋嘗考之史記家語之所均無者
四蘧瑗林放申棖琴張史記之所無家語之所有曰陳
亢琴牢家語之所無史記之所有顔何秦商蘇子由作
古史有云史記家語二書既不可偏廢而琴張陳亢又
見於論語此言為當故并錄之凡七十九人
光武二十八將前史以謂上應列宿求其當於機會者
不過九人耳如鄧禹馮異之殄赤眉寇恂之破朱鮪耿
弇之戮張步賈復之誅五校岑彭吳漢之平公孫邳彤
之守信都此七事一失不可其他臧宫之徒特小才耳
漢高之與郡臣來從者其名非一以中涓以令史以舍
人以將屬以客以廐將以將軍以職志謁者以執盾以
特將以卒以左令尹以中衞以門尉以連敖以騎都以
執盾隊史以中涓騎以中將以中謁者以騎士以郎中
騎將以弩將以客吏以右司馬以騎司馬以車司馬以
軍匠外又有以趙將以越戶將以越隊將以河南將軍
以魏太僕以曲城戶將以燕將軍以梁將以趙衞將軍
以趙羽林以齊將以燕令以燕相以荆令尹以楚將以
魏郎以越連敖以故羣盜長從名稱古稱散在表傳
平江有張省幹者病傷寒眼赤舌縮有膏唇口生瘡氣
喘失音臟腑利已數日勢甚危此證傷寒家不載諸醫
皆欲先止臟腑忽秀州醫僧寶鑑大師者過投以茵陳
五苓散白虎湯而愈諸醫問出何書僧曰仲景云五臟
實者死今賴大腸通若更止之死可立而待也五苓以
導其小腸白虎以散其邪氣諸人始服
陳吉老淮人業醫名動京師開封有富人祇一子忽見
正物皆以為偏凡几案書册之類排設整齊必更移令
斜自以為直以至書寫尺牘莫不皆然父母甚憂之歷
聘醫者皆不曉人以吉老為言遂攜子致懇既告退獨
畱其子父怪久不歸遣人詢之則曰巳辦筵設矣聲樂
頗盛酬勸無算酣醉乃罷置卧轎中使人扛之高下其
平常令傾側展轉久之方令登榻安寢達旦酒醒遣之
歸前日斜側物皆理之使正父母再三試之病已脱然
矣翁媼厚為之謝且問治之之方吉老云令嗣無他疾
醉中嘗閃倒有肝一葉撘在肺上不能下今復飲之醉
則肺脹展轉之則肝亦垂目視自如舊矣後過南方紹
興中名傾浙右
唐人書皆有楷法今得唐碑雖無書人姓氏往往可觀
說者以為唐以書判試選人故人競學書理或然國朝
亦重楷法如歐陽永叔蔡君謨諸公是也自蘇黃米一
洗翰墨蹊逕而行書多矣
禮曰君子將營宫室宗廟為先又曰寢不踰廟士大夫
建大第至祖考則舍之廡間今州郡亦古之侯國郡齋
無不壯麗未有一州有太守家廟者蓋習俗所移不以
為怪或以為未頒廟制在仁祖時嘗議立郡臣家廟以
議襲爵不定而止若必待襲爵而後立廟祖考之得祀
者蓋鮮矣况政和五禮新儀已有定制唐以前士大夫
之家無有不立廟者王珪自奉甚薄不立家廟太宗為
立廟以媿之則不待朝廷立廟明矣自唐中葉藩鎮跋
扈朝廷為羈縻之術故賜第京師立家廟命詞臣為碑
或賜鐵券詎可自處於此而為例耶
春秋時縣大而郡小有曰上大夫受縣下大夫受郡是
也至戰國則郡大而縣小甘茂謂秦王曰宜陽大縣名
曰縣實郡也
今之州通判蓋秦郡監隋郡通守之比故今人亦有言
監郡者若用司馬别駕事不親切矣
石頭城有二又有石城鍾阜龍蟠石城虎據此金陵之
石頭城也梁蕭勃父子余孝頃所據此豫章之石頭城
也江彦章為豫章石頭驛記引洪喬附書投諸水事乃
金陵之石頭周美成作西河詞有云莫愁艇子誰繫此
郢州之石城皆誤用莫愁郢人古樂府云莫愁在何處
莫愁石城西艇子打兩槳催道莫愁來人不知考
婦謂夫之父曰舅夫之母曰姑壻謂婦之父曰外舅婦
之母曰外姑子謂母之兄弟曰舅父之姊妹亦曰姑皆
言與父母行同故也今人呼妻兄弟却曰舅妻父曰丈
人至有與壻書自稱曰丈人者不亦陋哉(泰山下有丈人山或又稱)
(之曰泰山)
周官其屬皆六十今有不止六十者蓋冬官之屬雜於
五官中如染人等是也以是知冬官亦非全闕
漢縣有廷掾監鄉五部春夏為勸農掾秋冬為制度掾
隋改尉為縣正唐置七司一如郡制丞為副貳如州上
佐主簿上轄如錄事參軍其曹謂之錄事司司功以下
有六曹尉分掌之如州判司總為七曹今江西尚有呼
縣尉為戶尉者沿唐故也
天寶七年九月勅五品以上正員清官諸道節度使及
太守等並聽蓄絲竹以展懽娛行樂盛時式覃中外至
八年六月勅其南口給使王公家不得過三十人職事
官一品不得過十人三品不得過八人四品不得過六
人五品不得過四人京文武清官六品七品不得過二
人八品九品不得過一人天寶之時尚知有限制豈可
不為之禁哉
先主紀十二年先主屯樊不知曹公卒至至宛乃聞之
遂將其衆過襄陽諸葛亮說先主攻劉琮荆州可有先
主曰吾不忍也關公傳先主為漢中王拜公為前將軍
假節鉞是歲公率衆攻曹仁於樊曹公遣于禁助仁秋
大霖漢水汎溢禁所督七軍皆没劉表傳代王叡為荆
州刺史是時山東兵起表亦合軍襄陽表顧問蒯越越
曰兵集衆附南據江陵北守襄陽荆州八郡可傳檄而
定後表為鎮南將軍荆州牧張濟引兵入荆州界攻穰
城孫堅傳初平三年袁術使堅征荆州擊劉表表遣黃
祖逆於樊鄧之間堅擊破之追渡漢水遂圍襄陽單馬
行峴山為祖軍士所射殺又魏武故事載今曰楚有江
漢山川之險後復先疆與秦争衡荆州其故地也今江
漢之北有樊鄧二城張濟犯穰城已謂入荆州界則南
陽亦荆州隸也要之江陵襄陽俱是荆州要地東漢末
分天下為州如唐之道本朝之路非如今之州但指一
郡言也是時荆州牧治襄陽猶今之帥府治某州今之
荆南東漢而來或謂之江陵或謂之南郡
&KR0034;撲食物法有禁惟元正冬至寒食三節開封府出榜
放三日或以數十笏銀或以樂藝女人為一擲其他百
物無不然非如今常得&KR0034;撲也
漢制自中二千石至百石為十二等魏更為九品梁為
十八班陳復為品後周更為九命隋復為品逮今不改
代言之職西漢多命文士視草司馬相如等是也東漢
則尚書郎主作文書起草漢儀曰尚書郎初從三署詣
臺試初上臺稱守尚書郎中歲滿稱尚書郎三年稱侍
郎魏晉以來中書監令掌贊詔命記會時事典作文書
魏孝文謂高閭曰卿為中書監職典文辭若情思不至
應謝所任以其地在樞近多承寵任謂之鳳凰池齊有
中書通事舍人後去通事直曰中書舍人專掌詔誥
兼呈奏之事自是詔誥之事舍人專之又王獻之為中
書令啓琅邪王為中書監表曰中書職掌詔命非輕才
所能獨任自晉建國嘗命宰相參領中興以來益重其
任故能王言彌徽德音四塞則亦宰相之任也至唐置
翰林學士以文章侍從本朝因之翰林學士司麻制批
答等為内制中書舍人六員分房行詞為外制云
杜詩云脱身簿尉中始與箠楚辭韓昌黎詩云判司卑
官不堪說未免箠楚塵埃中姜皎為祕書監杖死周子
諒為監察御史以言事杖於朝堂代宗命劉晏考所部
官吏刺史有罪五品以上繫劾六品以下杖然後奏不
特判司卑官也本朝待士大夫有禮自開國以來未嘗
妄辱一人惟犯贓罪或死或黥非常法自陞朝官以上
還朝則有朝集院處之差兵士随直其愛惜人才如此
秦起西戎所用之禮則從其國俗自襄公列為諸侯以
為主少昊之神作西畤祀白帝牲用&KR0008;駒黃牛牴羊文
公作鄜畤後又有吳陽武畤密畤等四仲之月祠畤駒
四匹木寓龍一駟木寓車各一漢高祖增北畤文帝增
五畤路車各一乘駕被具武帝常三歲一郊又薦五畤
各加一牛以燎毫忌太一所用雍一畤物加醴棗脯殺
一犛胙餘皆燎之大初以來又以木寓馬代駒河間獻
王採三代禮獻之卒不用元帝罷諸淫祀四百七十所
立南郊大風壞竹宫復五畤丞相衡議復長安郊祀新
莽天地合祭有夫婦同牢之說光武中興東平王蒼又
請復古禮雖為圓壇而多采用前漢故事以正月上辛
祠南郊次北郊明堂高廟世祖廟目為五供考其祀儀
晝漏上水大鴻臚設九賓隨立寢殿前鐘鳴引客就位
乘輿自東廂下太常導出西向拜止旋升阼階拜神退
坐東廂西向侍中尚書陞者皆神座後公卿謁神座太
官上食太常樂奏食舉禮樂闋君臣受賜食畢郡國上
計吏占穀於神前魏晉始定南北郊以後稍稍用古禮
皇帝一獻再拜受福禮畢器席有司燒埋之宋文帝元
嘉中始復三獻之禮寓龍馬即古之明器自周亡至元
嘉而祭禮稍如古其間豈無賢良儒學之士卒不能正
二王請復古禮而莫之能行習俗移人如此古之明器
神明之也今之以紙為之謂之冥器錢曰冥財冥之為
言本於漢武紀用冥羊馬不若用明字為近古云
司馬遷易編年為紀傳成一家之書自後史官莫不踵
之然業鉅事繁鮮有獨成一書者司馬既殁之後十篇
缺焉今景紀武紀禮樂兵書將相年表日者傳三王世
家龜策傳等皆非遷筆而褚先生之功為多班彪又取
司馬史起高祖至王莽誅為漢書未成而子固續之五
行志皆劉歆洪範傳古今人表亦後出范曄成後漢書
而諸志皆劉昭補注太宗命房玄齡褚遂良撰晉書遂
奏許敬宗來濟陸元劉子翼令狐德棻李義府薛元超
上官等分撰以臧榮緒晉書為主文駢儷惟李淳風明
星歷所修天文律歷五行三志有法太宗自著宣武二
帝及陸機王羲之四論故題曰御撰本朝修唐書曾魯
公提舉歐陽公分修帝紀宋祁公修列傳而志表乃范
鎮王疇宋敏求吕夏卿劉羲叟分修今觀百官志乃唐
六典地理志乃十道志禮樂志乃開元禮云
唐史好用叵字(音頗不可也)南史好用便字
本朝軍制有殿前司侍衞親軍司殿前司有殿前都點
檢都副指揮使都虞候都點檢太宗嘗領後不置侍衞
親軍司亦有都副指揮使都虞候馬軍都指揮使步軍
都指揮使雍熙以來田重進傅潛王超為侍衞親軍都
虞候後遷副都指揮使自超罷不除人只置侍衞馬軍
步軍都校始分為三號曰三衙殿前司蓋唐之十六衞
侍衞親軍唐之六軍也
禮部韻略始於科舉用律賦取六經中字為之故曰略
紹興中黃啓宗又取六經諸子史常用字為獻元降指
揮令附於禮部韻略之後令學者通知淳熙重刊韻略
則分入於逐韻之末既無明文許用舉子多不敢使然
其間有礙理者如齊字子兮切禮地氣上齊云當於躋
字下亦作齊矜字與鰥同至于矜寡云當於鰥字亦作
矜如此之類甚多殊不知二字只有此出處豈可因此
借用遽改齊矜作躋鰥用之也若云一作則可矣此乃
黃啓宗自媒之文非取名禮部韻略之意也
予家有米元章評書云善書者歷代有之梁武帝評書
從漢至末梁得三十四人襄陽米芾評書隋唐及今又
得一十四人僧智果書雖骨氣清健大小相雜如十五
貴人謂偏性方循繩墨忽越規矩褚遂良書如熟戰御
馬舉動從人意而别有一種驕色虞世南書如學術休
糧道士神氣雖清而體勢瘦困歐陽詢書如新瘥病人
顔色憔悴舉動辛苦柳公權書如深山得道之士修養
已成神氣健無一點塵俗顔眞卿書如項羽掛劒樊噲
排突硬弩欲張銕柱嶹立昂然有不可犯之色李邕書
如乍富小民舉動崛強禮節生疎徐浩書如蘊德之士
容顔溫厚舉措端正體氣純白沈傅師書如龍游天表
虎嘯溪傍神采自如骨法清虛周越書如輕薄少年舞
劒空健而鋒刃交加錢易書如美丈夫肌體充悦而神
氣清秀蔡襄書如少年女子體態妖饒行步緩慢多餌
鉛華蘇舜欽書如五陵少年訪雲尋雨駿馬春衫醉眠
芳草狂歌翫樂張友直書如宫女插花嬙嬪對鑑端正
自照别有一種情態繼其人者襄陽米芾也
今人目錢有文處為字背為漫按漢書大宛傳錢文為
王面幕為夫人面荀悦云幕音漫無文也張晏云錢之
文面作人乘馬錢之幕作人面形韋昭云幕錢背也包
愷音漫史記亦云
諸侯年表天子加惠使諸侯得推恩分子弟國邑淮南
王安傳孽子不害最長不害子建父獨不得為侯顯宗
初即位賜爵人二級爵過公乘得移與子若同産子隨
州有後漢修義井記悉列出錢人姓名云五大夫某郡
某錢若干凡六七十人下列分子某郡錢若干亦數十
人五大夫秦漢爵但分子不曉其義豈五大夫爵高不
許遷得如諸侯王及顯宗時公乘以上移與子謂之分
子乎當有曉之者
優人雜劇必裝官人號為參軍色按西京雜記京兆有
古生嘗學縱橫揣摩弄矢摇丸摴蒱之術為都掾史四
十餘年善訑謾二千石隨以諧謔皆握其權要而得其
歡心趙廣漢為京兆下車而黜之終於家至今排戲皆
稱古掾曹又樂府雜錄漢館陶令石耽有贓犯和帝惜
其才免罪每宴令衣白衫命優仱戲弄辱之經年乃放
後為參軍本朝景德三年張景以交通曹人趙諫斥為
房州參軍景為屋壁記曰近到州知參軍無員數無職
守悉以曠官敗事違戾改教者為之凡朔朢饗宴使預
焉人一見必指曰參軍也倡優為戲亦假為之以資玩
戲今人多裝狀元進士失之遠矣
東坡四月十一日食茘枝詩云海中仙人絳羅襦紅綃
中單白玉膚又曰似開江珧斫玉柱更洗河魨烹腹腴
注云予嘗食茘枝厚味高格兩絶果子無比惟江珧柱
河魨近之又云僕嘗問茘枝何所似或曰茘枝似龍眼
客皆笑其陋茘枝實無所似也僕云茘枝似江珧柱應
者憮然僕亦不辯此可謂善於比類者魏文帝以茘枝
方之蒲桃庾信謂魏使尉瑾曰昔在鄴都食蒲桃甚美
陳昭曰作何狀徐君房曰有類軟棗信曰君殊不體物
何不言似茘枝藝苑雌黃亦云河魨腹脹而斑狀甚醜
腹中有白曰訥有肝曰脂訥最甘肥吳人甚珍之目為
西施乳東坡云腹腴者是也東坡在資善堂嘗與人談
河魨之美云也直一死其美可知其間子最毒能殺人
次即眼與血在年前後土人目之須水至荻芽出時江
東方有之梅聖俞詩云春洲生荻芽春岸飛楊花河魨
於此時貴不數魚蝦是也
東坡云菜之美者有吾鄉之巢故人巢元修嗜之余亦
嗜之元修云使孔北海見當復云吾家菜耶因謂之元
修菜東坡詩云彼美君家菜鋪田綠茸茸豆莢圓且小
槐芽細而豐漢東人以豌豆苗為菜云蜀人以為漫頭
號巢菜以東坡詩求之良不誣今臨安人目之曰豆菜
連角子賣則知豌豆苗莢即巢菜也
嘉泰二年六月紹興府山陰農人闢地得古磚于黃閍
岡字十行云琅邪王獻之保母姓李名意如廣漢人也
在母家志行高秀歸王氏柔順恭懃善屬文能草書解
釋老旨趣年七十興寧三年歲在乙丑二月六日無疾
而(下闕十二字)望葬會稽(下闕九字)岡下殉以曲水小硯交螭方
壺樹雙松於墓上立貞石而志之悲夫後八百餘載知
獻之保母宫於兹土者尚(下闕二字)焉尚書李公大性伯和
時持浙東憲節嘗見云硯色紫而潤後有晉獻之三字
傍有永和二年硯後歸錢清王畿家畿好古三槐王氏
後模得其本出以示予志字大小甚類蘭亭叙其間曲
水會稽字尤逼肖筆力遒逸眞有父風或云乃近人偽
為之有五驗蓋集王字故大小不等一也書晉獻之而
不著姓獻之決不若是二也婦人謂嫁曰歸既為人保
母不當言歸復云志行高秀皆非學者語三也獻之非
善日者而云八百餘載四也古人墓塼文皆突起無刊
字者五也以此推之良有理
南嶽有三衡山一也漢武南狩舒之潛山望祀後人因
目潛為南嶽二也嘗之宜興有南嶽産茶云以吳孫皓
時得名
福建市舶司常到諸國舶船大食嘉令麻辣新條甘
秠三佛齊國則有眞珠象牙犀角腦子乳香沈香煎香
珊瑚琉璃瑪瑙玳瑁龜筒梔子香薔薇水龍涎等眞
臘亦名眞里富三泊綠洋登流眉西棚羅斛蒲甘國則
有金顔香等渤泥國則有腦版闍婆國多藥物占
城目麗木力干賓達儂胡麻巴洞新洲國則有夾煎
佛囉安朋豐達囉啼達磨國則有木香波斯蘭麻逸
三嶼蒲哩喚白蒲邇國則有吉貝布吉貝紗高麗國則
有人參銅銀水銀綾布等大抵諸國産香略同以上舶
船候南風則回惟高麗北風方回凡乳香有揀香缾香
(分三等)袋香(分三等)榻香黑榻水濕黑榻纏末如上諸國多
不見史傳惟市舶司有之
荆門軍圖經關將軍廟在當陽縣玉水山紹興初潭州
人有得其印於水者二十有三年寺僧法源白於高使
君得公牒之潭取之歸於寺其文為壽亭侯印四字方
廣一寸有半其上有穿穿有環廣如其印又其上並二
環各廣七分加其半以為之長色皆剛瑩異常銅環古
所以佩也三十有二年艮齋謝先生自夷陵考試回嘗
見之荆門太守王公錄云余幼時侍先公為湖南提舉
常平時得觀之印方二寸餘細上有雙環闊可六七寸
篆不古非漢魏間字體莫可推曉或云晉宋以下别有
封壽亭侯者亦未可知予以慶元中因職事嘗於左藏
封椿庫見之如其制又有關南司馬一印字皆作叠篆
不知何時在左藏則是别有此二印也毗陵人張駒千
里好古曩嘗云建炎二年六月復州寶相禪院因科修
城木於三門前大樹下斸四尺餘得此印環上刻建安
二十年壽亭侯印今環上却無此字又與荆門軍所載
不同
雲麓漫抄卷五
