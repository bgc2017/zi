雲麓漫抄卷一宋趙彦衞撰
常州宜興縣善拳寺唐李蠙舊宅山上有九斗壇下有
乾水二洞寺有碑其略云凖内門承奏院刑司帖據清
訟院申有常州善拳寺僧沖偉執狀立橋稱抑屈者右
似此立橋等人當司奉批旨就問仍取文字遂領到沖
偉責問據狀先在宜興善拳寺住持寺牆内有九斗壇
自來屬寺建隆元年被縣令歐陽度奏陳改差道流主
持蒙下吏禮部太常寺刑部定奉批旨下待制院本院
不詳省寺元定却改付道流續次陳奏蒙下御史臺臺
司却牒過省部廳並不與沖偉理定緣此立橋乞下按
鞫院諸司行遣奏元承刑部牒奉制中外諸司刑獄如
有冤訴並大理寺推覆大理寺有冤即送御史臺斷又
未息訴即命大僚制置院推覆此件公事合命大僚詳
覆御批此小事何勞大僚詳定但問累代興創如何見
說星辰便是道門中事且如郊祭天地星辰山川嶽瀆
不用道士行禮既久係僧主管輒因造次所奏故致詞
訴可今仍舊隸善拳或有請禱只用僧祈澤寺祈禱見
差道士互有參雜亦可差僧永為定式如此去更有如
歐陽度小官人子亂撓公方有所陳述不得取旨水旱
灾沴乃孤之不德非因道士和尚淳熙十三年蒙國史
院於余家取索徽宗朝文字嘗以此碑繳納史館
淵聖皇帝居東宫日親灑宸翰畫唐十八學士并書姓
名序贊以賜宫僚張公叔夜靖康初張以南道總管自
鄧領兵勤王京師拜樞密以不肯推戴異姓取過軍前
飲恨而薨長子慈甫從行慈甫閣中攜畫南來諸叔屢
取之不與有以勢力來圖者慈甫閣令人以贋本遺之
今豫章刻是也丞相李公伯紀為之頌序以為閻立本
畫禇亮贊而御書十八人姓名畫既不精而贊中字亦
有故與改之者李初不考也後邊人請和慈甫來取其
室有旨還之先妣乃樞密公之姪而樞密夫人亦先人
諸姑先人在樞密勤王幕中經理諸孤南來慈甫之閣
畱宸翰付先君以行慶元五年余為天台倅以宸翰刻
諸台倅公廨併載其事丞相京公得其本答書云鄉里
所刻為贋本無疑矣
高宗嘗書車攻篇賜樞密沈公與求必先字甚大重字
皆更一體書雲漢昭回今古罕儷聖政書作賜宰臣誤
矣嘗敬觀於孫公侍郎處(侍郎公諱詵)
盧龍河在北方唐書云北人謂黑為盧謂水為龍書云
盧弓矢千箋云盧黑弓也戰國策韓盧天下之駿犬詩
亦有田盧箋云盧黑也犬之黑色者多善走而猛故田
犬以盧名之若守犬則不以善走為事矣大抵牛馬之
類黑者健於黃白不獨犬耳以此觀之古人皆以盧為
黑非北人語也
晨風詩每章皆釋之為草木獨解六駁云是獸按崔豹
古今注云山有木葉似豫章皮多癬駁名六駁則六駁
亦木也方與上下章意協
易緯有六日七分之說巫史附會之學非聖人之意也
而學者惑之其說以六十卦為候卦坎離震兑為四至
居中分四時震主春離主夏兑主秋坎主冬六十卦分
四方主五日一候卦有六爻每月分五卦主六候五卦
之中三十爻故主一月之日而候則每候五日一月六
候故五卦分主六爻說者以為揚子雲之作太玄本易
者如此是何窺聖人之淺也子雲首為卦氣已非夫子
之意且卦氣起於中孚為冬至又當坎之初此說已無
理子雲又配之以中卦氣以屯直小寒又當坎之九二
而太玄配以閑卦氣以升直大寒又當坎之九三而太
玄配以干卦氣以小過直立春玄亦配以差卦氣以漸
當驚蟄而玄亦配以銳其它倣此皆強為之說非理之
自然使直以小寒之卦而直大寒以直大寒之卦而直
立春更相移易有何不可殊不知易之為義豈可專以
卦氣求其間蓋有直可配時月確然不可遷易者如一
陽生為復二陽為臨三陽為泰四陽為大壯五陽為夬
六陽為乾一陰為姤二陰為遯三陰為否四陰為觀五
陰為剥六陰為坤以此配十二月是豈可更互移易哉
若因此為例而欲以六十四卦每一爻直一日則非大
易之旨矣不可不辨也今圖於後以見卦氣之謬
六十卦準氣候并天度圖
色斯舉矣翔而後集此言夫子與弟子遊行所見聖人
豈有機心哉禽方回翔亦識其顔色而後集言集則非
一雉矣方春領雛而食非雌而何夫子歎其得時子路
取飲食之餘以飼之乃三嗅而飛起今解者云子路捕
而共夫子子路雖好勇烏至是哉或云聖人寓意於人
物亦未必如此嘗舉似東萊吕先生云此說甚通
人受天地之中以生頭圓象天足方法地五臟六腑疑
莫不然今醫家言胃管之下即有肺肺屬金肺之下有
心心屬火肝屬木脾屬土腎屬水竊謂心居中虛治五
官心當屬土肺在上為華蓋庇覆五臟當屬火始應天
地造化不然則五行錯亂失其叙矣而前輩罕言之及
觀月令仲春盛德在木故所主皆屬木而祭先脾仲夏
盛德在火所主皆屬火而祭先肺仲秋盛德在金所主
皆屬金而祭先肝仲冬盛德在水所主皆屬水而祭先
腎中央盛德在土所主皆屬土而祭先心正義云古文
尚書說脾木也肺火也心土也肝金也腎水也許愼按
月令四時所祭與古文同則知先儒已有此說後人不
能明之往往流入於醫家良可嘆也或恐難易豈不見
天文家所用五行地理家則反其位而用之謂之大五
行此吾儒所說五臟彼醫家所說不必拘也何傷乎
古者天子千里之外設方伯五國以為屬屬有長十國
以為連連有帥三十國以為率率有正二百一十國以
為州州有伯八伯各以其屬屬於天子之老二人分天
下以為左右曰二伯故周公召公分陜而治周室中微
二伯不能舉職八州之伯各以其力討服不庭以尊王
室至其末也假尊王之名以力服於諸侯故王室不競
而伯盛伯轉而為霸異其稱號逼斯甚矣詩既伯既禱
釋文伯作禡音古者行師必先禱馬祖二伯以兵威諸
侯常有禡祭禡霸聲相近恐以此訛孟子不過曰五霸
三王之罪人也荀卿凡言王必繼之以霸如曰粹而王
駁而霸王任德霸任刑殊不知王天子之事霸人臣之
事君臣之分烏可亂也
子見南子子路不悦曰予所否者天厭之天厭之或者
致疑於此周制諸侯曰國君妻曰小君禮小君預祭臣
子得見小君孔子既見衞君見其小君禮也子路不曉
此意故孔子有予所否者天厭之之語天厭言天之所
棄則可見衞之南子雖淫亂而居小君之位焉得不見
乎
公山弗擾以費畔佛肸以中牟畔召子欲往蓋公山弗
擾佛肸皆季氏之臣季氏叛魯者也二人叛季氏則必
歸魯聖人喜之然亦卒不往
禮食必先祭釋者謂祭先製飲食之神釋氏亦祭謂之
出生則修鬼道儒釋之分如此
牛之為用見於經曰肇牽車牛曰服牛乘馬惟用於車
周官牛人亦不云耕也自趙過為漢搜粟都尉始教民
代田有牛耕之製或云冉耕字伯牛豈周晚已用牛耕
但未廣及於天下又云伯牛之字後人所記苟如此則
過之有功於農厚矣代田事通典載甚詳
禮居士錦帶釋者謂古之帝王必有命民能敬長憐孤
取舍好謙舉事力者命之於其君居士即命民韓非子
書東海上有居士狂矞華仕昆弟二人今之賜處士號
是也
詩言不顯文王釋者謂不顯言甚顯也周齊侯鐘𣢾識
有不顯皇祖之語不字作□始知為丕字蓋移下一畫
居上耳與書言丕顯哉文王謨同義蓋古字少往往借
用或左右移易或從省文不可以一槩論當以意求三
代銘器存者甚多如祖作且仲作中伯作□空作工子
孫字持戈戟者銘武功也又諸國字或不同故見於鼎
彛文亦皆有異有王者作一道德以同風俗然後車同
軌書同文世人但知秦以前有古篆而不知如此多品
也
三江其說不同孔穎達尚書正義云南江從會稽吳縣
南東入海中江從丹陽蕪湖縣西東至會稽陽羨縣東
入海北江從會稽毗陵縣北入海韋昭又以松江浙江
浦陽江為三江今浙西之地受上流諸郡之水以入江
海其大源有三一自寧國建康等處積上流衆水入溧
陽為金淵即子胥沈金之所至鎮江之金壇延陵為長
塘湖至常州宜興武進晉陵為隔湖又自宜興環無錫
平江之吳縣吳江湖州之烏程為太湖又東為松江自
崑山秀州嘉興華亭入海其二自寧國徽嚴界聚上流
之水下入杭州界合臨安之於潛新城昌化等縣之水
東入江漲橋運河北自湖州市入太湖其三自廣德軍
界積聚山北及上源之水下入宜興安吉合長興等縣
水入太湖由松江以入海此尚書疏義禹貢之三江也
但說得不分曉故後人指江東之水為廣德諸山限隔
焉得南下今云廣德軍山北上源之水始渙然矣或云
此三水皆由太湖松江入海祇可云一江合以浙江受
二浙之水為一江揚子江為一江理亦通蓋此三江皆
獨入海松江下又自有三江&KR1073;善長云松江東南行七
十里入小湖自湖東南出謂之谷水谷水出小湖逕由
拳縣故城下即秦之長水縣又東南逕嘉興縣城西鹽
官縣故城南過武原出為散浦以通巨海谷水既堙廢
故吳中多水松江東流聚為小湖西北接白蜆馬騰瑇
瑁四湖谷湖即谷水又南接三江今松江北逕七十里
江水分流謂之三江口即吳越春秋范蠡去越乘舟出
三江口入五湖是也庾仲初揚都賦注云太湖東注為
松江下七十里有水口分流東北入海為婁江東南入
海為東江與松江而三太湖發源既遠匯為巨壑水不
入海則民不奠居故云三江既入震澤底定或云自岷
山導江所包地里闊遠今三江萃於東南殊不知三江
既入係於揚州豈可捨揚而它求哉
經云嶓冢導漾東流為漢又東為滄浪之水過三澨至
于大别南入于江東匯澤為彭蠡東為北江入于海此
言漾漢之水自入海循江之北而行不與江混也又岷
山導江東别為沲又東至于澧過九江至于東陵東迤
北會于匯東為中江入于海言江水至此盛大居中而
行故曰為中江非謂别有南江也漾漢二水不與江雜
經反復言之解者因見有中北二江之文遂又添南江
失經旨矣
書云雲土夢作乂孔安國注云雲夢在江南按左傳吳
人入郢楚子涉雎濟江入于雲中王寢盜攻之以戈擊
王王奔鄖楚子自郢西走涉雎則當出于江南並後涉
江入于雲中遂奔鄖鄖則今之安州涉江而後至雲入
雲然後至鄖則雲在江北也左傳鄭伯如楚王以田江
南之夢則雲在江北明矣雲夢之名互見諸書不同鄭
伯田江南之夢地理志南郡華容縣南有雲夢澤杜預
云南郡枝江縣西有雲夢城江夏安陸縣亦有雲夢或
曰南郡華容縣東南有巴丘湖江南之夢雲夢一澤而
每處有名者司馬相如賦云雲夢者方八九百里則此
澤跨江南北皆有名焉在江南則今之公安石首武寧
等縣江北則玉沙監利景陵等縣皆是也
今人折竹長寸餘者三以手彈於几以占吉凶命曰五
兆大意髣髴灼龜按楚詞索瓊茅以筳篿命靈氛為余
占之注瓊茅靈草也筳竹算也又云小破竹也楚人結
草折竹卜曰篿靈氛古之善卜者則知今之五兆蓋始
於楚之筳篿二字音廷專
北使來賀正多値冰雪有司作浮筏前設巨碓以擣冰
謂之冰&KR1097;又以小舟摇蕩於其間謂之滉舟其制始於
王荆公當國熙寧中欲行冬運汴渠舊制有閉口十月
則舟不行於是以小船數十前設碓以擣冰役夫苦寒
死者甚衆京師諺語有昔有磨磨漿水今有碓擣冬凌
之誚
紹興中李侍郎椿年行經界有獻其步田之法者若五
尺以為步六十步以為角四角以為畮使東西南北之
相等則各以其數乘之一者二也二者四也三者九也
四者十六也五者二十五也六者三十六也七者四十
九也八者六十四也九者八十一也使東西為一等南
北為一等則以短者為勾以長者為弦以勾之一而乘
弦之一則十也以勾之二而乘弦之二則二十也至於
東西南北之不相等則合東於西合南於北而各取其
半而乘之如上法又有圓田之法取圓之數相乘積之
十二而得一也圭田之法取方之多補銳之少併二而
得一也所謂覆月者半圓也取圓之徑半而除之乘圓
之數再除其半其步可見也所謂勾股者半圭也以短
為勾以長為股並勾股為弦取勾之半乘股之數其步
可見也有名腰鼓者中狹之謂也有名大鼓者中闊之
謂也有名三廣者三不等之謂也三者皆先取正長倍
加中廣四而得一也四而得一與十二而得一非少之
也加虛數而究其實也此積步之法見於田形之非方
者然也既已得積步之數欲捷於計畮則一除二四二
除四八三除七二四除九六五除一二六除一四四七
除一六八八除一九二九除二一六蓋一畮者除二百
四十也二畮者除四百八十也三畮者除七百二十也
推而上之十畮除二千四百也二十畮除四千八百也
三十畮除七千二百也又推而上一百畮者除二萬四
千也二百畮者除四萬八千也三百畮者除七萬二千
也
上言之為制下承之為詔故漢有待詔金馬門待詔公
車唐武后名曌(音照)遂改待詔為待制迄今不改
許翁翁亳人少嘗娶隷軍籍以功補官遇異人遂棄家
入襄漢山中學道上山捕麛鹿如飛乾道間來臨安已
年九十餘矣雙眸炯然飲啖異常能鍼出於方伎之外
史丞相苦脾氣痛在經筵時屢更醫矣無效聞許之名
招而使治之一鍼而愈自是聲動京師好作詩多言神
仙劒術嘗得其三詩九十餘年老古鎚雖然鶴髮未雞
皮曾拖竹杖穿雲頂屢&KR0008;藤鞋看海涯志在鬼神欽仰
處心同天地未分時匣中于越冰三尺粲爛光輝說與
誰我疑麛鹿是前身九十餘年作隱淪飄瓦馭風離
碧落虚舟隨水到紅塵無恩可報空磨劒有道欲傳難
得人回首孤山無限好不如歸去任天眞耳無風雨
眼無花九十餘年鬢始華世味審知嚼素蠟人情全似
哈清茶窮通偶爾非干志進退因而熟處家不得一生
忠信力却歸山去卧煙霞後過常之宜興山間不知其
終
常州宜興縣張渚鎮臨溪有山水之勝乃過廣德大路
鎮有張氏名大年臨澗為圃號桃溪嘗倅黃藏書教子
一子登第一恩科岳侯嘗館於其家題其廳事之屏云
近中原板蕩金人長驅如入無人之境將帥無能不及
長城之壯余發憤河朔起自相臺總髮從軍小大歷二
百餘戰雖未及遠涉邊陲長驅直入亦足快國讎之萬
一今又提一壘孤軍振起宜建康之城一舉而復敵擁
入江倉皇宵遁所恨不能匹馬不回耳今且休兵養卒
蓄銳待敵如或朝廷見念賜予器甲使之完備頒降功
賞使人蒙恩即當奮勇争先深入敵境擒其梟帥拔其窮
城迎二聖復還京師取故地再上版籍它時過此勒功
金石豈不快哉此心一發天地知之知我者知之建炎
四年六月朢日河朔岳飛書岳後陷入罪其家洗去之
今尚有遺蹟隱然按小歷右僕射杜充在建康方欲討
李成而金兵掩至遣統制官陳淬同統制岳飛等領兵
二萬與敵戰前軍統制王&KR0008;引軍先遁飛等敗建康失
守通判楊邦義不屈而死充下諸將潰去多行摽掠獨
飛屯宜興不擾居民晉陵士大夫避亂者頼飛以全時
譽翕然稱之江浙制置使張俊薦飛為通泰鎮撫使飛
獻金人之俘上呼問得實付軍中磔之乃此時也
紹興中秦少傅伯陽有詩送其舅王亨道知湖州暫别
甘泉豹尾中隼䲭仍駐水晶宫文昌地禁論思久燕寢
香凝簿領空可但龔黃宜共理便應顔謝與同風飽聞
東老橊皮字試問溪頭鶴髮翁說者謂吕仙嘗到湖之
東林訪沈東老畱詩云西鄰既富憂不足東老雖貧樂
有餘白酒釀來緣好客黃金散盡為收書已而登東林
寺於壁間以石橊皮自畫其像人初不知之及秦詩出
觀者不絶所謂鶴髮翁者乃給事劉公(一止)給事之祖
都官善攝生東坡有詩故秦末句及之
春秋晉楚戰於邲邲又音汳即汴河或惡有反文改從
汴漢樂浪人王景謁者王吳始作浚儀渠浚儀即今開
封也永平十二年夏四月遣將作謁者王吳修汴渠自
滎陽至于千乘海口晉太和中桓溫北伐前燕將通之
不果義熙十三年劉裕西征姚秦復浚汴渠始有湍流
奔注而岸善潰裕更疏鑿而漕運焉大業二年詔尚書
左丞皇甫誼發河南男子百萬開汴河水起柴澤入淮
千餘里仍自渠河為通濟渠又發淮南兵夫十餘萬開
邦溝自山陽至于揚子江三百餘里自是南北水始通
世言大業鑿汴以此考之漢晉已有渠煬帝特開耳
老圃云芙蓉花根三年不除殺人因憶古詩云昔為芙
蓉花今成斷腸草則古人已曾言矣
自講好關中之地中分為界如南關大散仙人饒風武
休等皆為我有仙人關外分左右二道自成州徑天水
縣出皂郊堡直抵秦州頃年吳璘大軍嘗由此以出西
道地皆平衍即其地為壕塹縱橫引水縷行名曰地網
以遏奔衝此仙人關左出之路也自兩當縣趨鳳州直
出大散關耳關距和尚原纔咫尺彼常憑原下視散關
僅如蟻垤故其勢易以危卒有緩急仙人關可恃爾此
仙人關右出之路也鳳州之東興元之西襃斜谷在焉
谷口三山翼然對峙南曰襃北曰斜在唐為驛路所以
通巴漢旁連武休關又極東為饒風關地斗入糧運難
致異時獨倚饒風以控商虢由武休以達長安故當關
為蜀之咽喉向來撒离合寇饒風以迫仙人吳玠劉子
羽以死守故不失西蜀則今諸關其可不嚴其備乎蜀
邊闊遠紹興分三都統屯要地聽命於宣撫司宣司舊
在利州後移興元去關密邇臨制為便居則藉其威重
以鎮撫有警則命一將東略商虢一將西據秦隴宣司
建上將鼓旗直趨陳倉恢復之形成矣今併歸制置司
深入内地往來待報為難有警當如紹興之制可也
雲麓漫抄卷一
