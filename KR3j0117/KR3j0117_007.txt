雲麓漫抄卷七宋趙彦衛撰
唐有三院御史侍御史謂之臺院殿中侍御史謂之殿
院監察御史謂之察院太常寺有四院天府院御衣院
樂懸院神厨院皆子司耳五代有樞密院鹽鐵院糧料
院等品秩亦不高本朝樞密本兵禮均二府又有學士
院舍人院為兩制下則糧料審計進奏官告登聞金鼔
是為六院皇子之居謂之某王宫王子則分院世俗目
之曰官院僧寺亦賜名院而院之為義始不一矣
唐人多稱使郡守一職也以其領兵則曰節度治財賦
則兼觀察以至河堤處置功德之名故楊國忠領四十
餘使下逮州郡莫不然其名猥雜本朝多稱官如提領
官參謀官檢討官參議官考校官覆考官詳定官參詳
官判官推官下至吏胥則有通引官專知官孔目官直
省官走卒則有散從官流外有尅擇官陰陽官軍校有
輦官天武官之號推其原亦本於唐
上古結繩而治二帝以來始有簡册以竹為之而書以
漆或用版以鉛畫之故有刀筆鉛槧之說秦漢末用縑
帛如勝廣書帛内魚腹高祖書帛射城上至中世漸用
紙趙后傳所謂赫蹏者注云薄小紙然其實亦縑帛蔡
倫傳用縑帛者謂之紙縑貴簡重不便於人倫乃用木
膚麻皮等則古之紙即縑帛字蓋從系云故今人呼書
曰策子取簡册之義又曰第幾卷言用縑素也江南竹
簡處州作槧版尚髣髴古制盧仝詩云首云諫議送書
至白絹斜封三道印豈唐人又曾用絹封書耶
靖康元年趙子漴知寧陵縣徽宗既遜位過亳州燒香
道由其邑賜金帶趙時服綠許於綠袍上繫
盤庚將治亳商三篇之書諄諄訓誨既言其不得已又
言諸臣之先以誘之三代之臣皆世族大家枝葉扶疎
根株盤固如魯三桓鄭七穆是也本朝尚科舉顯人魁
士皆出寒畯觀此可見世家氣象
吳志天璽元年吳興陽羨山有空石長十餘丈曰石室
郡表為瑞遣兼司徒董朝兼太常周處封禪國山大赦
改明年為天紀即前所云水洞是也山後有封禪碑土
人目曰囤碑以其石圓八出如米廩云字畫竒古歲久
多磨滅訪得舊刻以今文寫之前缺廿六字之(缺三字)于
兹格于上下光被八幽蠉飛蝡動無不歸仁是故(缺十四字)
賂(缺七字)上尊(缺廿七字)靡不遑假民用丕作於(缺二字)丞相(缺二)
(字)太常(缺二字)奉迎(缺六字)率禮備儀尊敬(缺十九字)宫(缺廿四字)所
臨徘徊西巡遂基大宫王燭(缺三字)澤(缺一字)清萬民子來
不日(缺六字)延頸歧足(缺二字)來庭柔服以仁(缺四字)日昃不
暇(缺一字)觀六經旁貫百家思該道根數世陵遲大繇未
光闔立東觀(缺三字)言建論墳典采詢微聞窮神極化無
幽不闡舉逸遠佞寬罪宥刑尊道尚功嘉善矜弱哀賤
愍凶(缺二字)朽枯上天感應(缺五字)踐阼初升特發神夢膺
受籙圖玉璽啟自神匱神人指授金册青玉符者四日
月抱戴老人星見者一十有七五帝瑞氣黃旗紫蓋覆
被宫闕顯著牛斗者一十有九麟鳳龜龍銜圖負書三
十有九青蛇白虎丹鸞鳳魚烏二十有二白虎白麞白
麂白兔三十有七白雉白烏白鵲白鳩一十有九赤烏
赤雀二十有四白雀白鸞二十有七神魚吐書白鯉騰
船者二靈絮神蠶彌被原野者三嘉禾秀穎甘露凝液
六十有五殊幹連理六百八十有三明月火珠拱璧流離
三十有六大貝餘眠餘泉七十有五大寶神璧水青㲄
三十有八玉燕(缺一字)玉羊玉鳩者三寶鼎神鍾神瓮夏
祝神鬲三十有六石室山石門石印封石羊(缺二字)石(缺二)
(字)天䜟彰石鏡光者一十有七神(缺一字)頌歌廟靈(缺二字)
者三(缺一字)石(缺二字)湖澤門通應䜟合謠者五神(缺二字)僮
雲母神女告徵表祥者三十有七霛夢啓䜟神人授書
著驗(缺二字)者十祕記䜟文玉版紀眞者(缺一字)玉刀玉印
文采光發者八(缺二字)玉琯玉瑻玉瓊玉鈎玉稱殊輝異
色者三十有三玉尊玉盌玉盤罌清潔光朗者九孔子
河伯子胥王(缺一字)宣言天平地成天子出東門鄂者四
大賢司馬微虞翻推步圖緯甄匱啓緘發事興運會者
二其餘飛行之類植生之倫希古所覿命世殊竒不在
瑞命之篇者不可稱而數也於是旃蒙協洽之歲月次
陬訾之口日惟重光大淵獻行年所値實惟兹歲帝出
乎震因易實著遂受上天玉璽文曰吳眞皇帝玉質青
黃解理洞徹拜受祇遜夙夜惟寅夫大德宜報大命宜
彰乃以柔兆涒灘之歲欽若上天月正革元郊天祭地
紀號天璽實彰明命於是丞相沇大尉璆大司徒燮大
司空朝執金吾修城門校尉歆屯騎校尉悌尚書令忠
尚書昏直晃昌國史瑩覈等僉以為天道玄默以瑞表
眞今衆瑞畢至四表納貢幽荒百蠻浮海慕化九垓八
埏罔不被澤率按典繇宜先行禪禮紀勒天命遂於吳
興國山之陰告祭刊石以對揚乾命廣報坤德副慰天
下喁喁之望焉中書東觀令史立信中郎將臣蘇建撰
其文大概言符瑞初無可取故備錄之以見皓之亡有
自矣
韓退之南溪詩據張籍祭文蓋絶筆於此當時同集者
賈島集中有同韓侍郎泛南溪詩籍詩云坐有賈秀才
蓋島也二公實同為此遊二集可互見
周禮鼓人以雷鼔鼓神祀靈鼓鼓社祭路鼓鼓鬼享鼖
鼔鼓軍事鼛鼓鼓役事晉鼓鼓金奏鄭氏注云雷鼔八
面鼔也靈鼔六面鼔也路鼓四面鼓也鼖鼓兩面鼓也
鼛晉鼓不言幾面則一面無疑矣故樂府用其說乃作
一鼔而八出或六出四出不惟不能考擊所謂兩面者
但以兩頭有革者便為兩面則鼛晉與鼖鼔無别矣陳
祥道禮書釋云八面六面四面猶言八枚六枚四枚按
周禮韗人為皐陶鼔長八尺鼓四尺中圍加三之一謂
之鼖鼔為皐鼓長尋有四尺鼓四尺倨句磬折鄭司農
云鼓四尺謂面四尺司農去周不遠其言當有所據不
應前後自異則八面六面四面兩面從可知矣皐有磬
折之勢而禮家反不以此為據何耶
古有九州秦漢分置郡縣東漢志仍以九州總之唐改
郡為州統以十二道使本朝多仍唐舊有一州而四名
者如會稽郡名越州名紹興府名鎮東軍額有一郡而
三名者如吳郡名蘇州名軍與府名皆曰平江有一郡
而二名者如毗陵郡又曰常州之類是也又有名交互
而難别者如穎州曰順昌府許州曰穎昌府之類
祖宗時三衙軍兵每年揀汰下諸郡養老皆優其禄諸
郡亦得以守倉庫紹興中沿江大屯倣此淳熙間劉邦
翰侍郎乞祇汰在本軍給半糧自是諸軍有老弱之人
而親戚亦多遂有食不足之嘆
紹興甲寅乙卯間劉麟導北兵南侵時車駕駐平江有趙
九齡者策士也請決淮西水以灌敵營朝廷不能用已
而韓世忠得敵帥約戰書曰聞江南欲決淮西水以浸
吾軍書到之明日敵實退師當時但以為却敵之功殊
不知九齡之力為多
唐制起居郎起居舍人在紫宸内閣則夾香案立殿下
直第二螭首和墨濡筆皆即坳處時號螭頭所謂螭首
者蓋殿陛間壓階石上鐫鑿之飾今僧寺佛殿多有之
或云唐殿多於陛之四角出石螭首不應史云殿下第
二螭首也
唐三司使有三凡鞫獄以尚書侍郎與御史中丞大理
卿為三司使中葉以後有三司使總戶部鹽鐵度支皇
太子監國則詹事左右庶子亦號三司使
唐書志道士女冠僧尼見天子必拜今之不拜未知起
自何時
儀制宰臣使相出使到闕百官城外相見贊請對拜前
期差知班申如不判請不集字即申三省及報百官元
祐元年四月文潞公以致仕官不敢依儀制有旨特許
書判
國朝例崇政殿試舉人景福殿考覆自熙寧後以逐殿
增置内帑庫屋難以就置幕次遂移於集英殿(見哲宗御集)
唐國子祭酒李涪刊誤云短書出晉宋兵革之際時國
禁書疏非弔喪問疾不得行尺牘故羲之書云死罪是
違制令故事也啓事論兵皆短而緘之貴易於隱藏
故事百官入朝並乘馬政和三年十二月十一日以雪
滑特許暫乘車轎不得入宫門候路通依常制自渡江
後方乘轎迄今不改
建炎中興張韓劉岳為將人自為法當時有張家軍韓
家軍之語四帥之中韓岳兵尤精常時於軍中角其勇
健者令為之籍每旗頭押隊闕於所籍中又角其勇力
出衆者為之將副有闕則於諸隊旗頭押隊内取之别
置親隨軍謂之背峞悉於四等人内角其優者補之一
日背峞諸軍統制而下與之亢禮犒賞異常勇健無比
凡有堅敵遣背峞軍無有不破者見范參政致能說燕
北人呼酒瓶為峞大將之酒瓶必令親信人負之范嘗
使燕見道中人有負罍者則指云此背峞也故韓兵用以
名軍峞即罍北人語訛故云韓軍誤用字耳
朱勔之父朱沖者吳中嘗賣人方言以微細物博易於
鄉市中自唱曰嘗賣一日至虎丘主僧聽其聲甚驚出
觀之但見憩於廡下延之設茶語以他日必貴自是主
僧頗周給之其子勔有餘材蔡太師憩平江沖攜以見
蔡因得出入門下被使令再入相京屬童貫以軍功補
官遂取吳中水窠以進並以工巧之物輸上方就平江
為應奉局百工技藝皆役之間以金珠為器分遺後宫
宫人皆德之譽言日聞遂取太湖巧石大者尋丈皆運
至闕下又令發運司津置謂之花石綱勔與其子汝賢
得以自恣每還吳中輒稱降御香張錦帆郡縣官鼓吹
以迎之勔所衣錦袍云徽宗嘗以手撫之繡御手於袍
上宣和乙巳秋降香過泗州官吏迎見汝賢傳指揮到
城中相見及至亭通名又云承宣歇息久之再通曰睡
著矣是冬金人入寇勔父子以小舟東下不敢見人人
亦不往見旬日間京師權貴與内侍來者頗多往往皂
衣衫行於市又數日云上皇已在發運衙人初不信但
見坐船一泊於河步緋幕張於船前問之果然又數日
軍馬方至街上皂衣人益多所聞貴倖皆在焉童貫亦
坐帳中續又聞高球於南山把隘徽宗幸發運衙城上
亭觀漁又旬日始移幸浙中都人下者愈衆方知兵已
逼城南京遣兵來侍衛敵退師上皇還京師往來皆親
至泗州塔下燒香施僧伽鉢盂&KR0008;裟至親著於僧伽之
身初普照寺大半為神霄宫至是御筆畫圖以半還之
寺僧皆歡喜鼓舞上皇初至已將寺之緊要屋退還及
回所還益多道流盡拆去窗戶之屬及再還併所拆悉
取去道流禠氣矣靖康初勔等始被行遣籍入其家云
當塗當水陸之衝素無城壁建炎三年八月得旨剙築
時先公為吕丞相辟督其役儒林郎當塗今鍾大方朝
散郎知蕪湖縣周方將朝散郎繁昌丞趙士廉主部夫
儒林郎司理參軍王儔都壕寨欲以閏八月五日興工
七月二十九日賊劉(闕)犯城十一月十八日金人渡江
遂併力興築凡役夫一萬餘人用夜义任木等五十餘
萬條城成周六里半零六十五步高三丈門樓靴城馬
面敵樓悉備開壕闊十二丈深二丈四年正月旦賊盧
進領兵據蕪湖縣二月邵青張琪踵至七月崔增圍閉
一十七日至紹興元年五月十六日青領單德忠孫立
魏羲閻在驅衆數萬駕大小戰艦數千直入姑溪河布
兵圍城劄硬寨開河水以没堤掘斷援路地方二百里
發火焚民居掠鄉民三千餘人沿江採青薪疊慢道二
賊首執刀枰驅逼稍緩即斬首以屍疊路一日與城平
下瞰城中射火箭燒樓櫓執孕婦十有二人至城下剖
腹取胎以卜自十七日至二十七日晝夜攻擊不息用
雲梯三梢五梢大砲百餘座天橋對樓鵝車洞子四面
填壕志在必得先公召募長槍敢死士下城四壁劫寨
乘東風急發火燒賊疊慢道風猛火盛延燒賊砲鵝車
洞于雲梯賊救接不暇驅強壯無殘疾鄉人衣以錦繡
巾裹擁至江口剖腹取心欲祭轉西風反燒樓櫓官軍
劫中賊寨連夜接戰殺死賊兵不計其數頭項賊首往
往中箭砲&KR1053;歸及相度得姑溪河水面高於賊營遂於
二十六夜募軍民下城決河水勢湍急渰浸賊寨計窮
遂於二十七日申時拔寨順流而去凡守禦十有二日
是時先公中流矢得歸朝人參議馬觀國萬金良劑即
裹瘡巡城士氣鼓作卒保一城生聚
台州臨海縣章安祥符寺法堂有高廟御坐寺僧師顔
年八十餘矣能言東巡事云時年方十四事悟講主建
炎三年十二月二十六日民間讙言天子航海東來泊
金鼇山下二十八日平明有十六人皆以戰袍步自金
鼇入寺有黃領者坐頃之問寺有素食否時方修歲懴
乃取炊餅五枚以進之食其三已又食其半悟講主復
擷園蔬芼以薑鹽進之有旨取一内人乃借民間小竹
輿乘之以來立語良久復今登舟晚遂復幸金鼇凡畱
十四日始航海幸永嘉又畱四十五日復航海幸金鼇
又畱八日忽聞六軍皆呼萬歲捷書至也於是航海由
四明還紹興李正民侍郎乘桴錄云己酉十二月五日
車駕至四明十五日大雨遂登舟至定海十九日至昌
國縣二十六日移舟之溫台自是連日南風舟行雖稳
而日僅行數十里二十九日歲除庚戌正月二日北風
稍勁晚泊台州港三日早至章安知台州晁公為來上
幸祥符寺從官迎拜于道左是日得餘杭把隘官陳彦
報人馬至縣迎擊乃退六日得張俊奏云二十八二十
九日正月二日凡三遇敵殺傷相當八日張思正奏云
張俊出兵擊退敵騎十四日張俊自台州來十八日移
舟離章安十九日晚雷雨又作二十日泊青隩門二十
一日泊溫州港國史載此事皆在四年正月與顔言不
合然今歲懴皆開歲乃修則顔所記誤耶金鼇山蓋一
獨峯坡陁鬱茂若鼇背然正與栅浦相對兩涘之間略
辨牛馬東看海門雲飛波翻渺然無際山頂有善濟寺
與夫祥符塔院紹興三十二年始賜額先是有人題詩
云牡蠣灘頭一艇橫夕陽多處待潮生與君不負登臨
約同向金鼇背上行高廟覽之以為詩䜟求其人不可
得御坐一竹倚寺僧今别造以黃蒙之壁間有詩云黃
帽當年駕舳艫東浮鯨海出三吳中興事業風波惡好
作君王坐右圖不著姓氏
宣和中陜右人發地得木簡于甕字皆章草朽敗不可
詮次得此檄云永初二年六月丁未朔廿日丙寅得車
騎將軍幕府文書上郡屬國都尉二千石守丞廷義縣
令三水十月丁未到府受印綬發夫討畔羌急急如律
今馬四十匹驢二百頭日給内侍梁師成得之以入石
未幾梁卒石簡俱亡故見者殊鮮吳思道親睹梁簡故
賦其祕古堂云異錦千囊更妙好中有玉奩藏漢草榮
次新吳出也得其模本示余按章草今在世益少唯急
就章見在并諸帖所傳耳然急就轉模失眞愈遠官帖
章草皇象索靖等書與張芸叟所珍鷂雀賦又率是贗
作黃長睿已嘗辨於東觀餘論然則此檄當為今章草
第一也米元章淮鱗帖卷内稱章草乃章奏之章今考
之既用於檄則理容概施於章奏蓋小學家流由古以
降日趨於簡便故大篆變小篆小篆變隸比其久也復
以隸為繁則章奏文移悉以章草從事亦自然之勢故
雖曰草而隸筆仍在良由去隸未遠故也右軍作草猶
是其典型故不務為冗筆逮張旭懷素輩出則此法掃
地矣但檄文討羌歲月與史不合此史誤無疑黃長睿
已詳辨不復述急急如律令漢之公移常語猶今云符
到奉行張天師漢人故承用之而道家遂得祖述
史記龜筴傳孔子曰日為德而君天下辱於三足之烏
月為刑而相佑見食於蝦蟇盧仝月蝕詩蓋用此事淮
南子堯時十日並出堯命羿仰射中其九日日中九烏
皆死又山海經墨齒之北曰湯谷居水中有扶木九日
居下枝一日居上枝皆戴烏春秋元命苞云陽成於三
故日中有三足烏
清微子服飾變古錄云燕脂紂製以紅藍汁凝而為之
官賜宫人塗之號為桃花粉藍地水清合之色鮮至唐
頗進貢惟后妃得賜曰燕脂崔豹古今注云燕支葉似
薊花似蒲公出西方土人以染名燕支中國謂之紅藍
以染粉為婦人色謂為燕支粉今人以重絳為燕支非
燕支花所染也燕支花自為紅藍耳舊謂赤白之間為
紅即今所謂紅藍也西河舊事云失我祁連嶺使我六
畜不蕃息失我焉支山使我婦女無顔色北方有焉支
山山多紅藍北人採之染緋取其英鮮者作燕脂本草
紅藍花堪作燕脂生梁漢及西域一名黃藍博物志云
黃藍張騫所得今滄魏亦種近世人多種之收其花俟
乾以染帛色鮮於茜謂之眞紅亦曰乾紅目其草曰紅
花以染帛之餘為燕支乾草初漬則色黃故又為黃藍
也史記貨殖傳若干畮巵茜徐廣注云巵音支鮮支也
茜音倩一名紅藍其花染繒赤黃也又知今之紅花乃
古之茜而今之茜又謂之烏紅係用蘇方木棗木染成
非古之茜矣
江海之有潮辰刻不移昔人嘗論之山海經則以為海
鰌出入穴之度浮屠書以為神龍之變化竇叔蒙海嶠
志以謂水隨月之盈虧盧肇海賦以謂日出于海衝擊
而成王充論衡以謂水者地之血脉隨氣進退獨徐明
叔傳墨卿高麗錄云天包水水承地而一元之氣升降
於大空之中地乘水力以自持且與元氣升降互為抑
揚而人不覺亦猶坐於船中者不知船之自運也方其
氣升而地浮則海水溢上而為潮及其氣降而地沈則
海水縮下而為汐計日十二辰由子至巳其氣為陽而
陽之氣又自有升降以運乎晝由午至亥其氣為陰而
陰之氣又自有升降以運乎夜一晝夜合陰陽之氣凡
再升再降故一日之間潮汐皆再焉然晝夜之晷繫乎
日升降之數應乎月日臨於子則陽氣始升月臨乎午
則陰氣始升故夜潮之期月則臨子晝潮之期月皆臨
午焉又日行遲月行速應遲二十九度半而月行及之
日月之會謂之合朔故月朔之夜潮日亦臨子月朔之
晝潮日亦臨午焉且晝即上天而言之天體西轉日月
東行自朔而往月速漸東至午漸遲東而潮亦應之以
遲于晝故晝潮自朔後迭差而入于夜此所以一日午
時二日午末三日未時四日未末五日申時六日申末
七日酉時八日酉末夜即海下而言之天體東轉日月
西行自朔而往月速漸西至子漸遲西而潮亦應之以
遲於夜故夜潮自朔後迭差而入于晝此所以一日子
時二日子末三日丑時四日丑末五日寅時六日寅末
七日卯時八日卯末九日加以時有交變氣有盛衰而
潮之所至亦因之為大小當卯酉之月則陰陽之交也
氣以交而盛出故潮之大也異於餘月當朔朢之後則
天地之變也氣以變而盛出故潮之大也異於餘日
世目狀元第二人為牓眼第三人為探花郎秦中歲時
記云期集謝恩了從此便著披袋篋子騾從等仍於曲
江點檢從物無得有闕闕即罰錢便于亭子小宴召小
科頭同(一作國樂)至暮而散次即杏園初宴謂之探花宴便
差定先輩二人少俊者為兩街探花使若他人折得花
卉先開牡丹芍藥來者即各有罰
雲麓漫抄卷七
