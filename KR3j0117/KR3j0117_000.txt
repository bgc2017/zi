雲麓漫抄雜家類三(雜說之屬)
提要
(臣)等謹案雲麓漫抄十五卷宋趙彦衞撰彦
衞字景安紹熙間宰鳥程又通判徽州此書
有開禧二年序自署新安郡守其所終則不
可考矣據自序初名擁鑪閒記本止十卷先
刻於漢東學宫後官新安併刻後五卷始易
今名案文獻通考載雲麓漫抄二十卷又續
二卷與自序不符豈其後此十五卷之外又
有所增抑通考誤十卷為二十卷誤續五卷
為續二卷也世傳朱彝尊曝書亭所抄宋本
乃止十卷是此書原非一本未能斷其孰是
矣書中記宋時雜事十之三考證名物者十
之七其記事於秦檜父子無貶詞而枉殺曲
端一事遺張浚而獨咎王庶又稱勘端反狀
殊為曲筆其考證則頗為賅博中有偶然紕
漏者如謂論語翔而後集當非一雉不知詩
如集于木春秋傳獨集於枯家語有隼集于
陳庭皆非羣栖義也謂魏之如姬乃取尊如
王姬之意不知古有如姓而宋玉之賦神女
吕不韋之奉異人戰國之時以姬為媵侍美
稱久矣他如芙蓉花根為斷腸草乃陶宏景
名醫别錄之說而引為老圃之言以解李白
詩周禮冬官散在五官乃俞庭椿復古編之
說而矜為獨見以至以孟婆為元冥之配以
阿房宫之阿為阿嬌阿連之阿以詩不顯文
王證太宗派下趙不衰等命名之非而夀亭
侯印一條與三國志剌謬米元章評書一條
與所作書史互異皆不能知為依托均為瑕
類然而辨十八學士圖乃欽宗畫賜張叔夜
李綱誤題為閻立本又開元亦有十八學士
不止太宗辨以黑為盧即尚書盧弓之訓非
北方土語辨行香非國忌之禮辨史記龜策
傳諸兆之名辨王獻之保母墓甎之偽辨博
古圖誤駁三禮圖辨王莽律權石辨羅靖碑
非父子同名辨墓祭已見周禮辨蕭翼無賺
蘭亭事皆言有根據足資考核至於吕大防
長安圖原書已佚此存其概唐制科之名目
與宋送迎金使之經費皆史志之所未詳自
序以為可敵葉夢得避暑錄話殆不誣也乾
隆四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
雲麓漫抄原序
擁鑪閒紀十卷近刊於漢東學宫頗有索觀者無以應
其求承乏來此適有見版併後五卷刻諸郡齋近有避
暑錄似與之為對易曰雲麓漫抄云開禧二年重陽日
新安郡守趙彦衛景安書於黃山堂
