職官分紀卷二十五
宋孫逢吉撰
内官
前漢外戚傳漢興因秦之稱號帝母稱皇太后帝祖母
稱太皇太后適稱皇后妾皆稱夫人又有美人良人八
子七子長使少使之號至武帝制婕妤娙娥容華充衣
各有爵位而元帝加昭儀之號凡十四等云昭儀位視
丞相爵比諸侯王婕妤視上卿比列侯娙娥視中二千
石比關内侯容華視正二千石比大上造美人視二千
石比少上造八子視千石比中更充衣視千石比左更
七子視八百石比右庶長良人視八百石比左庶長長
使視六百石比五大夫少使視四百石比公乘五官視
三百石順常視二百石無㳙(言無所不絜)共和娛靈保林良
使夜者皆視百石上家人子視有秩斗食云(採擇良家子以入宫)
(未有職號但稱家人子也斗食為佐使言一歲不滿百石日食一斗二升)
後漢皇后紀論曰夏殷以上后妃之制其文略矣周禮
王者立后三夫人九嬪二十七世婦八十一御妻以備
内職焉后正位宫闈同體天王三夫人坐論婦禮九嬪
掌教四德世婦主知喪祭賓客女御序于王之燕寢頒
官分務各有典司女史彤管記功書過居有保阿之訓
動有環佩之響所以能述宣隂化修成内則閨房肅雍
險謁不行者也故康王晩朝關雎作諷宣王晏起姜氏
待罪齊桓有如夫人六人漢光武中興六宫稱號唯皇
后貴人貴人金印紫綬奉不過粟數十斛又置美人宫
人采女三等並無爵秩歲時賞賜充給而已漢法常因
八月筭人(筭賦)遣中大夫與掖庭丞及相工於洛陽鄉中
閱視良家童女年十三以上二十以下姿色端麗合法
相者載還後宫擇視可否乃用登御所以明慎聘納詳
求淑哲明帝聿遵先旨宫教頗修登建嬪后必先令德
内無出閫之言權無私溺之授可謂矯其弊矣向使因
設外戚之禁編著甲令改正后妃之制貽厥方來豈不
休哉
晉后妃列傳夏商以上六宫之制其詳靡得而聞焉姬
劉以降五翟之規其事可略而言矣周禮天子立一后
三夫人九嬪二十七世婦八十一御妻以聽王者内政
南史后妃傳六宫位號前史不同晉武帝采漢魏之制
置貴嬪夫人貴人是為三夫人位視三公淑妃淑媛淑
儀修華修容修儀婕妤容華充華是為九嬪位視九卿
其餘有美人才人中才人爵視千石以下宋武帝省二
才人其餘用晉制按貴嬪魏文帝所制夫人武帝初建
魏國所制貴人漢光武所制淑妃魏明帝所制淑媛魏
文帝所制淑儀修華晉武帝所制修容魏文帝所制修
儀魏明帝所制婕妤容華前漢舊號充華晉武帝所制
美人漢光武所制及孝武孝建三年省夫人置貴妃位
比相國進貴嬪比丞相貴人比三司以為三夫人又置
昭儀昭容昭華以代修華修容修儀又置中才人充衣
以為散位按昭儀漢元帝所制昭容孝武所制昭華魏
明帝所制中才人晉武帝所制充衣前漢舊制及明帝
泰始二年省淑妃昭華中才人充復置脩華脩儀脩容
才人良人三年又省貴人置貴姬以備三夫人之數又
置昭華增淑容承徽列榮以淑媛淑儀淑容昭華昭儀
昭容脩華脩儀脩容為九嬪婕妤容華充華承徽列榮
凡五職亞九嬪美人才人良人三職為散役其後帝留
心後房擬百官備置内職焉及齊高帝建元元年有司
奏置貴嬪夫人貴人為三夫人脩華脩儀脩容淑妃淑
媛淑儀婕妤容華充華為九嬪美人中才人為散職三
年太子宫置三内職良娣比開國侯寶林比五等侯才
人比駙馬都尉及永明元年有司奏貴妃淑妃並加金
章紫綬佩于填玉淑妃舊擬九棘以淑為温恭之稱妃
為亞后之名進同貴妃以比三司夫人之號不殊蕃國
降淑媛以比九卿七年復昭容位在九嬪焉梁武撥亂
反正深鍳奢逸配德早終長秋曠位定令制貴妃貴嬪
貴姬為三夫人淑媛淑儀淑容昭華昭容昭儀脩華脩
儀脩容為九嬪婕妤容華充華承徽列榮為五職美人
才人良人為三職東宫置良娣寶林分為二職及簡文
元帝出自儲蕃或廹在拘置或逼于寇亂且妃並先殂
更不建椒閫陳武光膺天歷以朴素自居故後宫員位
其數多闕文帝天嘉之後詔官職備員其所制立無改
梁舊編之令文以為法然帝性恭儉而嬪嬙不備宣帝
後主無所改作今總綴緝以立此篇云
北史后妃列傳後魏漢孝文改定内官左右昭儀位視
大司馬三夫人視三公三嬪視三卿六嬪視六卿世婦
視中大夫御女視元士後置女職以典司視尚書令僕
作司大監女侍中三官視二品監女尚書美人女史女
賢人女書史書女小書女五官視三品中才人供人中
使女生才人恭使宫人視四品青衣女酒女饗女食奚
官女奴視五品及齊神武文襄俱未踐尊極神武嫡妻
稱妃其所聘茹茹女稱為茹茹公主文襄既尚魏朝公
主故無别號兩宫自餘姬侍並稱娘而已文宣一後庭雖
有夫人嬪御之稱然未具員數孝昭内職甚少唯楊嬪
才貎兼美復是貴家襄城王母桑氏有德行並蒙恩禮
其餘無聞焉河清新令内婦依古制有三夫人九嬪二
十七世婦八十一御女又凖漢制置昭儀有左右二人
比丞相其弘德正德崇德為三夫人比三公光猷昭訓
隆徽為上嬪比三卿宣徽凝暉宣明順華凝華光訓為
下嬪比六卿正華令則脩訓曜儀明淑芳華敬婉昭華
光正昭寧貞範弘徽和德弘猷茂光明信靜訓曜德廣
訓暉範敬訓芳猷婉華明範艷儀暉則敬信為二十世
婦比從三七品穆光茂德貞懿曜光貞凝光範令儀内
範穆閨婉德明婉豔婉妙範暉章敬茂靜肅章穆華慎
妙儀懿明崇明麗則婉儀彭媛脩閑脩靜弘慎豔光漪
容徽淑秀儀芳婉貞慎明豔真穆脩範肅容茂儀英淑
弘艷正信凝婉英範懷順脩媛良則瑶章訓成潤儀寧
訓淑懿柔則穆儀脩禮昭慎貞媛肅閨敬順柔華昭順
敬寧明訓弘儀崇敬脩敬承閑昭容麗儀閑華思柔媛
光懷德良媛淑猗茂範良信豔華徽娥肅儀妙則為八
十一御女比正四品武成好内並具其員自外又置才
人采女以為散號後主既立二后昭儀以下皆倍其數
又置左右娥英比左右丞相降昭儀比二大夫尋又置
淑妃一人比相國後周氏率由姬制内職有序文帝創
基脩衽席以儉約武皇嗣歷節情欲於矯枉宣皇外行
其志内逞其欲溪壑難滿采擇無厭人厭苛政弊事實
多文帝之祀忽諸特由於此隋文思革前弊唯皇后當
室傍無私寵婦官位號未詳備焉開皇二年著内官之
式略依周禮省减其數嬪三員掌教四德視正三品世
婦九員掌賓客祭祀視正五品女御三十八員掌女功
絲枲視正七品又采漢晉舊儀置六尚六司六典逓相
統攝以掌宫掖之政一曰尚宫掌導引皇后及閨閤廪
賜管司令三人掌圖籍法式糺察宣奏典琮三人掌琮
璽器玩二曰尚儀掌禮儀教學管司樂三人掌音律之
事典贊三人掌導引内外命婦朝見三曰尚服掌服章
寳藏管司飾三人掌簪珥花奩典櫛三人掌巾櫛膏沐
四曰尚食掌進膳先嘗管司醫三人掌方藥卜筮典器
三人掌彛器皿五曰尚寢掌帳帷牀褥管司筵三人掌
鋪設洒掃典執三人掌傘扇燈燭六曰尚工掌營造百
役管司制三人掌衣服裁縫典會三人掌財帛出入六
尚各三員視從九品六司視勲品六典視外二品初文
獻劉皇后功參歴試外預朝政内擅宫闈懷嫉妬之心
虚嬪妾之位不設三妃防其上通自嬪以下置六十員
時又抑損服章降其品秩至文獻崩後始置貴人三人
增嬪至九員世婦二十七員御女八十一員貴人等關
掌宫闈之務六尚以下皆分隸焉煬帝時后嬪妃御無
釐婦職唯端容麗飾陪從宴遊而已帝又參詳典故自
製佳名著之於令貴妃淑妃德妃為三夫人品正第一
順儀順容順華修儀修容修華充儀充容充華是為九
嬪品正第二婕妤一十二員品第三美人才人一十五
員品正第四是為世婦寶林二十四員品正第五御女
二十四員品正第六采女三十七員品正第七是為女
御總一百二十以叙於宴寢又有承衣刀人皆趨侍左
右並無員數視六品以下時又增置女官凖尚書省以
六局管二十四司一曰尚宫局管司言掌宣𫝊奏啓司
簿掌名錄計度司正掌格式推罰司闈掌門閤管籥二
曰尚儀局管司籍掌經史教學紙筆几案司樂掌音律
司賓掌賓客司贊掌禮儀贊相導引三曰尚服局管司
璽掌琮璽符節司衣掌衣服司飾掌湯沐巾櫛玩弄司
仗掌仗衛戎器四曰尚食局管司膳掌膳羞司醖掌酒
醴醯醢司藥掌醫藥巫劑司膳掌廪餼柴炭五曰尚寢
局管司設掌牀席帷帳鋪設洒掃司輿掌輿輦傘扇執
持羽儀司苑掌園籞種植蔬菜瓜果司燈掌火燭六曰
尚工局管司製掌營造裁縫司寳掌金玉珠璣錢貨司
綵掌繒帛司織掌織染六尚二十二司員各二人唯司
樂膳員各四人每司又置典及掌以貳其職六尚十人
品從第五司二十八人品從第六典二十八人品從第
七掌二十八人品從第九女史流外量局閒劇多者十
人以下無定員數聯事分職各有司存焉
唐書后妃𫝊唐因隋制皇后之下有貴妃淑妃德妃賢
妃各一人為夫人正一品昭儀昭容昭媛脩儀脩容脩
媛充儀充容充媛各一人為九嬪正二品婕妤九人正
三品美人九人正四品才人九人正五品寶林二十七
人正六品御女二十七人正七品采女二十七人正八
品其餘六尚諸司分典乘輿服御龍朔二年宫名改易
内職皆更舊號咸亨二年復開元中舊玄宗以皇后之
下立四妃法帝嚳也而后妃四星一為正后今既立正
后復四妃非典法也乃於皇后之下立惠妃麗妃華妃
等三人之位以代三夫人為正一品又置六儀六人為
正二品美人四人為正三品才人七人為正四品尚宫
尚儀尚服各二人為正五品自六品至九品即諸司諸
典職員品第而序之後亦用前號
新唐書后妃傳開元時以后下復有四妃非是乃置惠
麗華三妃六儀四美人七才人而尚宫尚儀尚服各二
人參合前號大抵踵周官相損益云
六典内官(春秋傳曰不腆先君之嫡以備内官又曰内官不及同姓杜預曰謂嬪御也周官有夫人)
(九嬪世婦女御之位聽天下之内治漢晉以來雖有位號多不盡備隋氏法周官而悉置焉則夫人嬪婕妤美)
(人才人寳林御女采女等充百二十位宫中有六尚以備衆職謂之宫官皇朝因之今上天德溥施猶防女寵)
(故首内官將以垂範而六尚仍舊)
妃三人正一品(惠妃麗妃華妃婦德婦容婦言婦功可以坐而論禮者則進無則闕焉其後復)
(置貴妃)夫人佐后坐而論婦禮者也其于内則無所不統
故不以一務名焉
六儀六人正二品(周官九嬪之位也夏后氏因三夫人增以三三而九列九嬪之位漢初無)
(聞至武帝始制婕妤娙娥容華充衣數不至九其位在嬪後魏孝文改定内官隋氏依周官盡定其名秩皇朝)
(初因之今上制六儀之位以備其職焉)掌教九御四德其屬以贊導后之
禮儀(一淑儀二德儀三賢儀四順儀五婉儀六芳儀)
美人四人正三品(周官二十七世婦之位也殷人因九之嬪增以三九二十七列二十七世婦)
(位也其制度增損累代不同漢十四等後漢貴人才人雖列位號不依世婦之職隋氏依周官制婕妤等二十)
(七人皇朝初因之今復改制美人之位以備其職)掌率女官修祭祀賓客之事
才人七人正四品(周官八十一女御之位也周人因二十七世婦增以三九二十七列八十)
(一女御之位舊制沿革略同于上注隋氏依周官制寳林御女采女等皇朝初因之今上制改才人之位以備)
(其職)掌序燕寢理絲枲以獻歲功焉
國朝太祖始用五代之制置司簿掌宫中簿書出納之
事又置司賓並封縣君又置樂使主宫中聲伎並賜裙
帔
太宗置尚宫及太監並知内省事充内宣徽南院使兼
承旨並司夲部或封國夫人郡夫人又署寳省尚食封
縣君又置司寳司儀司給或授縣君郡君又樂使之下
增置副使又改内省為尚書内省令尚宫太監並號尚
書司給司簿同掌宫籍及司出給改祗候人為御侍衣
服為司衣梳篦為司飾枕被為司寢湯藥為司藥樂使
為仙韶使副使弟子呼供奉又置直筆書省主事改茶
器為翰林局掌御閤為直閤掌宫門為直門掌燈火從
物為直仗針線院為裁縫院又令司簿兼掌八寳司言
兼監班司儀兼承宣掌寳司儀及仙韶使副使仍封縣
君又司記知尚書省内公事而皆賜以裙帔
真宗增置淑儀淑容順儀順容婉儀婉容並從一品在
昭儀上又置貴儀在淑儀之上又置司宫在正四品尚
宫之上
辭輦(前漢成帝遊于後庭嘗欲班婕妤同輦載婕妤辭曰觀古圖畫賢聖之君皆有名臣在側三代末主)
(乃有嬖女今欲同輦得無近似之乎上善其言而止太后聞之喜曰古有樊姬今有班婕妤注曰楚王好田樊)
(姬為不食禽獸之内)當熊(孝元馮昭儀元帝即位二年選入後宫數至美人後五年就月館生男拜為婕)
(妤建昭中上幸虎圈鬭獸後宫皆坐熊佚出圈攀檻欲上殿左右貴人等皆驚走馮婕妤直前當熊而立右左)
(格殺熊上問人情驚懼何故當前熊婕妤對曰猛獸得人而止妾恐熊直至御座故以身當之元帝嗟嘆以此)
(倍敬重焉傅昭儀等皆慙明年馮婕妤男立為信都王尊婕妤為昭儀)作賦自悼(班婕妤作賦自)
(悼略云奉共飬于東宫兮託長信之末流共洒掃于帷幄兮永終無以為期婕妤為趙飛燕之譛求共飬太后)
(于長信宫上許之作此賦)貴傾後宫(孝成趙皇后夲長安宫人初生時父母不舉三日不死廼收飬)
(之及壯屬陽阿主家學歌舞號日飛燕成帝嘗微行出過陽阿主作樂上見飛燕而說之召入宫大幸有女弟)
(復召入俱為婕妤貴傾後宫也)封其父為侯(廢許皇后欲立趙婕妤皇太后以出微甚難之乃立)
(封其父臨為成陽侯後月餘竟立為皇后)德冠後宫(後漢明德馬皇后馬援之小女初選入太子宫)
(顯宗即位以為貴人常以皇嗣未廣每懷憂歎薦達左右唯恐不及後宫有進見者每加慰納若素所寵引輙)
(增隆遇永平三年春有司奏立長秋宫帝未有啓言皇太后曰馬貴人德冠后宫即其人也遂立為皇后)六
劉之寵傾後宫(三十國春秋劉聪納其太保劉殷女為后非禮夫禮者所以定親疎决嫌疑未)
(聞娶不避宗無禮已甚無禮不亂未之見也于是使兼大鴻臚李弘更拜殷二女為左右貴嬪位在昭儀之上)
(又納殷孫女四人為貴人位次貴妃之下于是六劉之寵傾後宫)日角偃月之相(順烈梁皇)
(后年十三選掖庭相工見之驚日此日角偃月之相相之極貴後果然)正位坤極(有司奏立長秋)
(宫以梁貴人宜配天祚正位坤極帝從之)探籌(順帝欲立皇后而貴人有寵者四人莫知所建議欲探籌)
(以神定胡廣與尚書郭虔史敞上䟽諫上從之帝卒不置后)博選良家(晉武帝博選良家女以充)
(後宫先下書禁天下嫁娶使宦者乘使車給騶騎馳傳州郡召充選者使楊皇后揀擇后性妬惟取潔白長大)
(其端正美麗者並不見留時卞藩女有美色帝掩扇謂后曰卞氏女佳后曰藩三世后族其女不可枉以卑位)
(帝乃止司徒李胤鎮軍大將軍胡奮廷尉諸葛冲太僕臧權侍中馮蓀秘書郎左思及世族子女並充三夫人)
(九嬪之列司冀兖豫四州二千石將吏家補良人以下名家盛族子女多敗衣瘁貎以避之)乘羊車
(武帝多内寵吳平之後復納孫皓宫人數千自此掖廷殆將萬人而寵幸者甚衆帝莫知所適嘗乘羊車恣其)
(所之至便宴寢宫人乃取竹葉插戶以鹽汁洒地而引帝車)絳紗繫臂(武帝多選良家子女以充)
(内職自擇其美者絳紗繫臂)謝莊為哀策都下紙貴(宋武帝殷淑妃薨謝莊為哀策)
(文奏之帝卧覧起坐流涕曰不謂當今有此才都下傳寫紙墨為之貴)置鐘景陽樓(舊顯陽昭)
(陽二殿太后皇后所居永明中無太后皇后羊貴嬪居昭陽殿西范嬪居昭陽殿東寵姬荀昭華居鳳華栢殿)
(中御居所夀昌畫殿南閤置白鷺鼓吹二部乾光殿東西頭置鐘磬兩廂皆宴樂處也上數遊幸諸苑囿載宫)
(人從以内深隱不聞端門鼓漏聲置鐘于景陽樓上應五鼓宫人聞鼓聲則早起粧飾)碧絹蚊㡡
(崔祖思啓陳政事曰宋武節儉過人張妃房惟碧絹蚊㡡)不立石誌(齊武帝裴皇后建元元年為皇)
(子妃二年薨諡穆妃葬休安陵時議欲立石誌王儉曰石誌不出禮起宋元嘉中顔延之為王球石誌素族無)
(名策故以記行自爾以來共相祖習儲妃之重禮絶常例故有哀策不煩石誌從之)半面粧(梁元帝徐)
(妃以無容質不見禮帝三二年一入房妃以帝眇一目每知帝將至必為半面粧以俟帝見大怒而出)疣
誌並滅(武帝丁貴妃生于樊城初産有神光之異紫氣滿室故以光為名相者云當大貴少時與鄰女)
(月下紡績諸女並患蚊蚋而貴妃弗之覺鄕人魏益德將聘之未及成而武帝鎮樊城登樓望見漢濱五采如)
(龍下有女子擘絖則貴妃也又丁氏因人以相者言聞之于帝帝贈以金環納之時年十四貴妃生而有赤誌)
(在左臂療之不滅又體多疣子至是無何並失所在)以皇儲加敬(丁貴妃及太子定位有司奏曰)
(皇太子副貳宸極率土咸執吏禮既盡禮皇儲則所生不容無敬王侯妃主常得通信問者及六宫三夫人雖)
(與貴嬪同列並應以敬皇太子之禮敬貴嬪宋元嘉媛中始與武陵國臣並以吏敬敬王所生潘淑妃路淑)
(貴嬪于宫人雖非小君其義不異與宋泰豫朝議百官以吏敬敬帝所生事議正同謂宫僚施敬宜同吏禮請)
(神獸門奉牋致謁年節稱慶亦同如此與儲作配率由盛則以婦踰姑彌乖從序謂貴嬪典章一與太子不異)
(于是貴嬪備典章禮數同乎太子言則稱令貴嬪性仁恕及居宫接馭自下皆得其歡心不好華飾器服無珍)
(麗未嘗為親戚私謁薨後簡文帝即位追崇同太后)善候人主顔色(陳後主張貴妃名麗華性)
(聪慧才辨疆記善候人主顔色薦諸宫女後宫咸德之又工獻媚之術以惑上後主怠于政事百司啓奏並因)
(宦者進請後主置貴妃于膝上共决之因参訪外事人間一言一事貴妃必先知白之由是益加貴寵言無不)
(行内外交納貨賄公行及隋軍尅臺城貴妃與後主俱入井隋軍出之晉主廣斬之于清溪中)三閣(陳張)
(貴妃寵冠後廷後主乃于光昭殿前起臨春結綺望仙三閣高數十丈並數十間其窗牖壁帶縣楣欄檻之類)
(皆以沉檀香木為之又飾以金玉間以珠翠外施珠簾内有寳牀寳帳其服玩之屬瑰麗皆近古未有每微風)
(暫至香聞數里朝日初照光映後廷其下積石為山引水為池植以竒樹雜以花藥後主自居臨春閣張貴妃)
(居結綺閣龔孔二貴嬪居望仙閣並複道交相往來又有王季二美人張薛二淑媛袁昭儀何婕妤江脩容等)
(七人並有寵逓代以遊其上以宫人有文學者袁大舍等為女學士後主每引賓客對貴妃等遊宴則使諸貴)
(人及女學士與狎客共賦新詩互相贈答採其尤艷麗者以為曲調被之新聲選宫人有美色者以千百數令)
(習而歌之分部迭進時以相樂其曲有玉樹後廷花臨春樂等其略云璧月夜夜滿瓊樹朝朝新大抵所歸皆)
(美張貴妃孔貴嬪之容色張貴妃髮長七尺鬒黑如漆其光可鑑特聪慧有神采進止閒華容色端麗每瞻視)
(眄睞光采溢目照映左右嘗于閣上靚粧畢臨軒倚檻宫中遥望飄若神仙)不以八百萬市
珠(隋文獻獨孤皇后突厥嘗與中國交市有珠一篋價直八百萬幽州總管隂夀白后市之后曰非我所須)
(也當令戎狄止寇將士罷勞未若以八百萬分賞有功者百寮閒而畢賀)願為貓扼鼠喉(唐初)
(武后随太宗嬪御居感業寺高宗復召入宫飬為昭儀有寵與王皇后蕭良娣逓相譛毁永徽中廢王皇后及)
(蕭良娣皆為庶人囚之别院武昭儀令人皆縊殺之遂立昭儀為皇后尋追改王姓蟒氏蕭良娣為梟氏良娣)
(初被囚大罵曰願阿武為老鼠吾作貓兒生扼其喉武后怒自是宫中不畜貓)截手足投酒甕
中(王皇后蕭良娣既被囚武后令人杖之各一百並截去手足投于酒甕中曰今此二嫗骨醉)骨醉
(上)諫立宸妃(高宗欲立昭儀武氏為宸妃來濟密表立諫曰宸妃古無此號事將不可武后既)
(濟等懼不自安后乃抗表稱濟忠鯁請加賞慰而心實惡之)揮翰立成(太宗徐賢妃生五月而能)
(言四歲誦論語毛詩八歲好屬文太宗聞之納為才人其所屬文揮翰立成詞華綺贍俄拜婕妤)上䟽
請封禪(徐賢妃名惠妃上䟽曰昔漢武守文之常主猶登刻玉之符齊桓小國之庸君尚圖泥金之事)
(望陛下推功損已讓德不居億兆傾心猶闕告成之禮云亭佇謁未展升中之儀此之功德足以咀嚼百王網)
(羅千代者矣)獻髮(玄宗楊貴妃天寳九年妃忤旨送歸外第時吉温與中貴人善温入奏曰婦人智識)
(不遠有忤聖情然貴妃久承恩顧何惜宫中一席之地上即令中使張韜光賜御饌妃附韜光回奏曰妾忤聖)
(顔罪當萬死衣服之外皆聖恩所賜唯髮膚是父母所有乃引刀剪髮一繚附獻玄宗見之驚惋即使力士召)
(還)圖其形于别殿(楊貴妃死玄宗乃令圖其形于别殿朝夕視之)六宫師其德
行(德宗韋賢妃初為良娣貞元四年為賢妃上深重之六宫師其德行)太真(玄宗武惠妃薨後宫數無)
(可意者或奏楊玄琰女姿色冠代宜蒙召見時妃衣道服號曰太真既進見玄宗大悦貴妃有娣三人皆有才)
(貎玄宗並封國夫人之號長曰大姨封韓國三姨封虢國八姨封秦國並承恩澤出入宫掖勢傾天下與冄從)
(兄銛錡等娣妹昆仲五家甲第洞開僣擬宫掖每構一堂費踰千萬計玄宗每年幸華清宫國忠娣妹五家扈)
(從每家為一隊貴妃父祖立私廟玄宗御製家廟碑文并書及禄山叛露檄數國忠之罪從幸至馬嵬誅國忠)
(而六軍不散曰賊尚在蓋指貴妃也帝不獲已與妃訣遂縊死于佛堂國忠乃貴妃之從祖兄也)
宫官(沿革見内官門)
六典宫官(周禮宗伯世婦每公卿二人下大夫四人中士八人女府二人女史二人鄭玄云世婦后)
(宫官也王后六宫女府女史女奴之有才智者魏明帝遊宴在内選女子知書可付信者為女尚書省奏事晉)
(令有崇德殿大監尚衣尚食大監並銀章艾綬二千石崇華殿大監元華食監都監上監銅印墨綬千石女史)
(賢人恭人中使大使碧綸綬宋明帝留心後房擬外百官備置其職而齊梁陳不見後魏後周亦擬外官置内)
(職隋文帝置六尚六書司六典以掌宫官之職六尚視從九品六司視勲品六典視流外二品煬帝改置六尚)
(局職掌略同皆加其品秩一尚宫局管司言掌宣傳啓奏司簿主錄計度司正主格式推罰司闈主門閤管鑰)
(二尚儀局管司籍主經史教學司樂掌音律司賓主賓客司贊主贊相𨗳引三尚服局管司璽主琮璽符節司)
(衣掌衣服司飾主湯沐巾櫛玩弄司仗主仗衞戎器四尚食局管司膳主膳羞司醖主酒醴醯醢司藥主醫巫)
(藥劑司饎主廪餼柴炭五尚寝局管司設主牀席帷帳鋪設洒掃司輿主輿輦傘扇執持羽儀司苑主園圃種)
(梢蔬菜瓜果司燈主燈火六尚功局管司製主營造六裁縫司寳主金玉錢貨司綵主繒帛司織主織主染)
(尚十二人從五品六司二十八人從七品掌二十八人從九品女史流外量事而置多者十人皇朝内職多依)
(隋制)
尚宫局尚宫二人正五品司記二人正六品典記二人
正七品掌記二人正八品
司言二人正六品典言二人正七品掌言二人正八品
司簿二人正六品典簿二人正七品掌簿二人正八品
司闈二人正六品典闈二人正七品掌闈二人正八品
尚宫掌導引中宫總司記司言司簿司闈四司之官屬
凡六尚事物出納文簿皆印署之司記掌印凡宫内諸
司簿書出入錄目審而付行焉典記掌記佐之(餘司二佐准此)
女史掌執文書(餘女史准此)司言掌宣傳啓奏之事司簿掌
宫人名簿禀賜之事司闈掌宫闈管籥之事
尚儀局尚儀二人正五品
司籍二人正六品典籍二人正七品掌籍二人正八品
司樂二人正六品典樂四人正七品掌樂四人正八品
司贊二人正六品典贊二人正七品掌贊二人正八品
彤史二人正六品(石氏星經女史一星婦人之微者周禮女史掌王后之禮職以詔后理内)
(政統内官書令后之事以禮從詩云靜女其孌貽我彤管毛傳云古者后夫人必有女史彤管之法后妃羣妾)
(以禮御于君所女史書其日月授之環以進退之生子月辰以金環退之當御之者銀環進之著于左手既御)
(著于右手事無大小記以成法彤管以赤心正人者也)
尚儀掌禮儀起居總司籍司樂司賓司贊四司之官屬
司籍掌四部經籍教授筆札几案之事司樂掌率樂人
習樂陳懸拊擊進退之事司賓掌賓客朝見宴會賞賜
之事司贊掌朝見宴會贊相之事
尚服局尚服二人正五品(周禮内司服掌王后六服褘衣揄翟闕翟鞠衣展衣緣衣)
(素絲司馬彪續漢志皇后謁廟服紺上皀下蚕青上縹下皆深衣制隱領袖緣以絛結首飾步捏簮珥以黃金)
(為山題貫白珠為桂枝相樛八爵九華熊虎赤羆天鹿辟邪南山豐大特六獸皆以翡翠為毛羽金題白瑾璫)
(繞以翡翠為華綬輦同乘輿魏晉宋齊梁陳略同後魏北齊皇后璽綬佩乘輿假髻步搖十二鐏八爵九華助)
(祭朝會以褘衣郊禖以褕翟小宴以闕狄親蠶以鞠衣見皇帝以展衣宴客以緣衣祭隂社朝命婦服&KR0008;衣獻)
(繭服鷩衣採桑服鴇衣聽女教服鶉衣歸寧服雉衣以翬為領標臨婦學燕命婦蒼衣春齊祭還青衣桑還黃)
(衣秋祭還素衣各玄衣其標領以生色花皆十二樹隋初皇后首飾花十二樹禕衣青紗内单□領羅縠褾襈)
(蔽膝大帶以青衣華帶青襪舄金飾白玉佩玄組綬祭及朝會則服鞠衣黃羅為之蔽膝大帶衣華随衣色餘)
(同褘衣親蠶則青衣青羅為之制同鞠衣玄華大帶佩綬見帝則服朱衣緋羅為之制如青衣宴會則服煬帝)
(令牛彊等制皇后服四等褘衣以翬翟五采重重行十二首等飾花十二鈿小花眊十二樹兩博鬢素紗内單)
(黼領羅縠褾襈皆以朱蔽膝随裳色以緅為緣用翟三章大帶随衣緣以朱綠之飾青緣革帶青韈舄以金飾)
(白玉佩玄組綬章采尺寸同乘輿祭及朝則服鞠衣小花十二樹青衣朱衣服皆參准宋泰始及梁陳故事增)
(損用之皇朝因之)
司寳二人正六品(凡太皇太后皇太后之寳皆玉為之並不行用其應封令書皇太后用宫)
(官印皇后用内侍省印)典寳二人正七品掌寳二人正八品
司衣二人正六品典衣二人正七品掌衣二人正八品
司飾二人正六品典飾二人正七品掌飾二人正八品
司仗二人正六品典仗二人正七品掌仗二人正八品
尚服掌供内服用采章之數總司寳司衣司飾司仗四
司之官屬司寳掌琮寳符契圖籍司衣掌衣服首飾司
飾掌膏沐巾櫛玩弄器物之事司仗掌羽儀仗衛之事
尚食局尚食二人正五品司膳四人正六品典膳四人
正七品掌膳四人正八品
司醖二人正六品典醖二人正七品掌醖二人正八品
司藥二人正六品典藥二人正七品掌藥二人正八品
司饎二人正六品典饎二人正七品掌饎二人正八品
尚食掌供膳羞品齊之數總司膳司醖司藥司饎四司
之官屬凡進食先嘗之司膳掌割烹煎和之事司醖掌
酒醖酏飲之事司藥掌醫方藥物之事司饎掌給宫人
廪餼飲食薪炭之事
尚寢二人正五品(周禮女御掌御叙王之燕寢)
司設二人正六品典設二人正七品掌設二人正八品
司輿二人正六品典輿二人正七品掌輿二人正八品
司苑二人正六品典苑二人正七品掌苑二人正八品
司燈二人正六品典燈二人正七品掌燈二人正八品
尚寢掌燕寢進御之次叙總司設司輿司苑司燈四司
之官屬司設掌帷帳茵蓆掃洒張設之事司輿掌輿輦
繖扇羽儀之事司苑掌園苑種植蔬果之事司燈掌燈
燭膏火之事
尚功局尚功二人正五品司製二人正六品典製二人
正七品掌製二人正八品
司珍二人正六品典珍二人正七品掌珍二人正八品
司綵二人正六品典綵二人正七品掌綵二人正八品
司計二人正六品典計二人正七品掌計二人正八品
尚功掌女工之程課總司製司珍司綵司計四司之官
屬司製掌衣服裁製縫線之事司珍掌金玉寳貨之事
司綵掌綵物繒錦絲枲之事司計掌度支衣服飲食薪
炭之事
宫正一人正五品司正二人正六品典正四人正七品
宫正掌戒令糺禁謫罰之事司正典正佐之
女侍中(後魏詔加女侍中貂蝉同外侍中之飾宗室任城王澄上表諫曰高祖世宗皆有女侍中未有)
(綴金蝉者江南偽晉有女尚書而加貂璫婦人而服男子之服此衰亂之世妖妄之服爾禮容舉措風化之本)
(請依常儀追還前詔帝從之)
女尚書加貂璫(上)女學士(唐女學士尚宫宋氏者名若昭娣妹五人皆能屬文若華)
(若昭文尤淡麗性復貞素閒雅不服芬華之飾貞元四年昭義節度使李抱真表薦以聞德宗俱召入宫試以)
(詩賦兼問經史中大義深加賞嘆德宗能詩侍臣唱和相屬亦令若華娣妺應制嘉其節槩不羣不以宫妾遇)
(之呼為學士先生自貞元七年以後宫中記注簿籍若華掌其事穆宗復令若昭代司其職拜尚宫若昭卒敬)
(宗復令若憲代司其宫籍焉)
職官分紀卷二十五
