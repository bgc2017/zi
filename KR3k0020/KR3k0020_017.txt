職官分紀卷十七
宋孫逢吉撰
太史局
周禮太史頒告朔於邦國
禮記月令孟春乃命太史守典奉法司天日月星辰之
行宿離不貸毋失經紀
史記歷書太史公曰神農以前尚矣蓋黃帝考定星歷
建立五行起消息正閏餘於是有天地神祇物類之官
是謂五官各司其序不相亂也少皥氏之衰也九黎亂
德顓頊乃命南正重司天以屬神命火正黎司地以屬
民其後三苗服九黎之德故二官咸廢所職而閏餘乖
次孟陬殄滅攝提無紀歷數失序堯遂復重黎之後不
忌舊章使復典之而立羲和之官明時正度
前漢百官表少昊鳥官(張晏曰少昊之立鳳鳥適至因以名官鳳鳥氏為歷正)奉
常秦官屬官有太史
後漢百官志太常太史令一人六百石本注曰掌天
時星歷(漢官儀曰太史待詔三十七人其六人治歷三人龜卜三人廬宅四人曰時二人易筮二人典)
(禳九人籍氏計氏典昌氏各三人嘉法請雨解事各二人醫二人)丞一人明堂及靈臺
丞一人二百石本注曰二丞掌守明堂靈臺靈臺掌候
日月星氣皆屬太史(漢官曰靈臺待詔四十二人其十四人候星二人候日三人候風十二)
(人候氣三人候晷景七人候鍾律一人舍人)
晉百官志太常有太史太史又别置靈臺丞
隋百官志梁太常有太史太史别有靈臺丞後齊太
常有太史太史兼領靈臺太卜二局丞(靈臺掌天大觀候太卜掌諸卜)
(筮)隋高祖太史置令丞各二人司歷二人監候四人其
歷天文漏刻視祲各有博士及生員煬帝秘書省改
太史局為監造令階為從五品又減丞為一人置司辰
師八人增置監候為十人
唐百官志司天臺監一人正三品少監二人正四品上
丞一人正六品上主簿二人正七品上主事一人正八
品下監掌察天文稽歷數凡日月星辰風雲氣色之異
率其屬而占有通玄院以藝學召至京師者居之凡天
文圖書器物非其任不得與焉每季錄祥眚送門下中
書省紀于起居注歲終上送史館歲頒歷于天下(武德四年)
(改太史監曰太史局隸秘書省七年廢監候龍朔二年改太史局曰秘書閣局令曰秘書閣郎中武后光宅元)
(年改太史局曰渾天監不隸麟臺俄改曰渾儀監置副監及丞主簿改司辰師曰司辰長安二年渾儀監復曰)
(太史局廢副監及丞隸麟臺如故改天文博士曰靈臺郎歷博士曰保章正景龍二年改太史局曰太史監不)
(隸秘書省復置丞景雲元年又為局隸秘書省踰月為監歲終復為局二年改曰渾儀監開元二年復曰太史)
(監改令為監置少監十四年太史監復為局以監為令而廢少監天寳元年太史局復為監自是不隸秘書省)
(乾元元年曰司天臺藝術人韓穎劉烜建議改令為監置通玄院及主簿置五官監候及五官禮生十五人掌)
(布諸壇神位五官楷書手五人掌寫御書有令史五人天文觀生九十人天文生五十人文歷生五十五人初)
(有天文博士二人正八品下歷博士一人從八品上司辰師五人正九品下装書歷生掌候天文掌教習天文)
(氣色及掌寫御歷其後皆省焉)
六典太史局令二人從五品下(左傳曰天子有日官即太史也晉太史令品第)
(七秩六百石銅印墨綬進賢一梁冠絳朝服江左高瑩以侍中陳卓以義熙守具道欣以殿中侍御史兼太史)
(宋齊梁陳並同後魏北齊因之後周春官府置太史巾大夫一人掌歷家之法隋秘書省太史曹置太史令二)
(人從七品上煬帝改曹為監進令階為從五品皇朝因之改監為局龍朔二年改為秘書閣局令改為秘閣郎)
(中咸亨元年復舊久視元年改為渾天監不隸麟臺其令監置一人加至第五品上因加副監及丞主簿府史)
(等員其年又改為渾儀監長安二年復為局還隸麟臺緣監置官及府史等並廢其監依舊為令置二人景龍)
(二年改局為監令名不改不隸秘書開元二年又改令為監三年加從第四品下其一員改為少監十四年又)
(改為局復為太史令二員隸秘書乾元元年改為監升從三品加秘書品秩)丞二人從七品
下(司馬彪續漢書志云太史丞一人秩二百石魏晉宋齊皆同梁陳三品勲位隋置二人正九品上煬帝减)
(一人皇朝不置丞久視改渾儀監使置丞二人從七品上長安二年又省景龍二年復置乾元升為監與諸司)
(少監同品)令史二人書令史四人其屬有司歷靈臺郎挈壺
正司歷二人從九品上(漢官儀太史局有理歷六人至晉有典歷四人歴宋齊梁陳後)
(魏北齊皆有典歷並史闕其員品至隋改典歷為司歷置三人從九品下取左傳司歷為名皇朝為從九品上)
(乾元加五官之名矣)掌國之歷法造歷以頒於四方有戊寅歷(武德)
(初東都道士傅仁均所造拜太史令)麟德歷(麟德中太史令李淳風造)神龍歷(神龍中太史令)
(南宫說所造)大衍歷(開元十四年嵩山僧一行承制旨考定最為詳密今見行)五紀歷(寳應)
(元年司天臺郭獻之造)正元歷(建中四年司天徐承嗣等造)觀象歷(元和二年司天徐昂)
(造)宣明歷(長慶二年穆宗詔百官改造)崇玄歷(景福元年太子詹事邊崗等撰)凡天
下測影之處分至表凖其詳可載故參考星度稽騐晷
影各有典常
國朝因梁曰司天監或以他官兼判又有同判之名以
朝官充掌察天文祥異鐘鼓刻漏稽定歷數供諸壇祠
祀神名位版畫日每年預造歷以頒于四方有應天歷
(建隆二年以周顯德二年王朴所撰歛天歷差繆四年司天少監王處訥所定建隆應天歷凡六卷)乾元
歷(太平興國七年司天冬正吳昭素造)儀天歷(咸平四年翰林天文太子洗馬吳序等造)崇天
歷(元聖元年司天監造)監從三品(監闕則以五官正二人判監事又有測騐渾儀官同知筭造及)
(三式之名)少監從四品下(至道元年以殿中丞判司天監苗守信權知司天監判監事立于本)
(品之下)丞正七品上主簿從七品下
治平二年詔司天臺官自今不差監諸倉門
明天歷(國朝治平元年賜新歷名曰明天命翰林學士星承旨王珪序之初上即位司天監奏崇天歷五)
(之行及諸節氣有差詔權判司天監周琮七人同造新歷成而冬官正舒易簡監生李道各獻其所造歷經詔)
(翰林學士范鎮諸王府侍講孫思恭國子監直講劉攽詳定琮等所造最密乃用其歷遷琮等各兩官然歷後)
(不可用而琮等奪所得官)
令
前漢後漢晉隋唐(並見太史局門)
賈誼新書不知日月之不時節不知先王之諱與國之
大忌不知風雨電雹之生目凡此其屬太史之任也(見傳)
(職連語)
沈約宋書太史掌歷數
南齊百官志太常太史令一人
環濟要略太史令取善紀述者使記時事天子圖書典
籍皆付焉
國朝元祐官品令太史局令從七品
執簡以往(左傳太史書崔杼弑其君崔子殺之其弟嗣書而死者二人其弟又書乃舍之南史氏聞)
(太史盡死執簡以往聞既書已乃還)聘魯觀書(晉韓宣子聘魯觀書于太史氏見易象與魯春秋曰)
(周禮盡在魯矣)史伯(國語鄭桓公為司徒問于史伯曰王室多故余懼及馬史伯周太史也)載其
圖法(呂氏春秋太史令終古見夏桀惑亂載其圖法而泣出奔商商太史高勢見紂之迷亂載其圖法出)
(奔周晉太史令屠東見晉之亂載其圖法歸周)典天官事(漢書司馬喜生談談郎為太史公遷生仕為)
(中奉使西征巴蜀江南略卭筰昆明還報命是歲太子始建漢家之封而太史公留滯周南不得與從事發憤)
(且卒而子遷適反見父于河雒之間太史公執遷手而泣曰予先周室之太史也自上世嘗顯功名虞夏典天)
(官事後世中衰絶於予乎汝復為太史則續吾祖矣今天子接千歲之統封泰山而予不得從行是命也夫命)
(也夫予死爾必為太史為太史毋忌吾所欲論著矣遷俯首流涕曰小子不敏請悉論先人所次舊聞不敢闕)
(卒三歲而遷為太史令)博學章(秦太史令胡母敬作博學章)博通古今(東觀漢記隂猛)
(以博通古今為太史令)天道深遠幸勿多言(張璠漢記曰初王師敗於曹陽欲浮河東)
(下持中天津熒太史令王立曰自去春太白現鎮星于牛斗過惑又過行守北河不可犯也由是天子)
(遂不北渡河將自近關東出立又謂宗正劉艾曰前太白守天關與熒惑會金火交會革命之象也漢祚終矣)
(晉魏必有興者立後數言于帝曰天命有去就五行不常盛代火者土也承漢魏也能安天下者曹姓也惟委)
(任曹姓而已曹公聞之使人語立曰知公忠于朝廷天道深遠幸勿多言也)乘傳行天下求
古史記(漢舊儀成周史官至武帝置太史公司馬遷父談世為太史遷年十三便乘傳行天下求古諸)
(侯之史記)箴(揚雄太史令箴曰昔在泰古肇初受記天地之紀重黎是司降及唐虞乃命羲和欽若吴天百)
(政攸宜夏帝不順羲和不令廢時亂日帝旅爰征庶僚至殷天為難諶夏氏黯德神明不蠲)黃龍見
其國當有王者(魏志黃龍見譙橋玄問太史令單颺曰其國當有王者)對崇華殿
災(高堂隆為侍中領太史令崇華殿災文帝問隆此何咎于禮寧有祈禳之義乎隆對曰夫災變之發皆所)
(以明教誡也惟率禮修德可以勝之易傳曰上不儉下不節孽火燒其室又曰君高為臺天火為災此人君務)
(餙宫室不知百姓空竭故天應之以旱火從高殿起也上天降鍳故譴告陛下陛下宜增崇人道以答天意乃)
(遂復崇華殿時郡國有九龍見故改曰九龍殿凌宵闕始搆有鵲巢其上帝以問隆對曰詩云惟鵲有巢惟鳩)
(居之今興宫室起凌宵闕而鵲巢之是宫室未成而身不得居之象也天意若曰宫室未成將有它姓制御之)
(斯乃上天之戒也)與吏爭肉(隆以侍中領太史令隆集上事曰太史令許芝所典諸祀遠不度于)
(古近不儀於今每祭與吏爭肉自取百斤猶恨其少)占驗明審(吳志吳範字文則占驗明審權以為)
(騎都尉領太史令數從訪問欲知其訣範秘惜其術不以至要語權權由是恨之)撰吳書(韋曜孫亮)
(即位諸葛恪輔政韋曜為太史令撰吳書)作渾天儀(後漢張衡善機巧尤致思于天文隂陽歴筭安)
(帝雅聞衡善術學公車特徵拜郎中再遷為太史令遂乃研覈隂陽妙盡璇璣之正作渾天儀著靈憲筭綱論)
(言甚詳明)兩眼看天(唐美師見刺史門一心穿地注)
正
國朝元祐官品令太史局正正八品
五官正(歷)(渾儀)
唐職官志乾元三年置春官夏官秋官冬官中官正各
一人正五品上副正各一人正六品上掌司四時各司
其方之變異冠加一星珠以應五緯衣從其方色元日
冬至朔望朝會及大禮各奏方事而服以朝見
國朝至道元年詔五官正磨勘非次改官至殿中丞止
以後只加檢校官乾興元年詔自今不得依京朝官
例差監庫務見監當者候滿日差替治平三年詔司天
臺官自今不差監諸倉門
元祐官品令五官正正八品
造歷精密(國朝太平興國四年司天冬官正吳昭素及主簿劉内真苗守信造新歷成凡經紀律度)
(為二卷晨昏為一本一卷曰躔隂陽經星一一卷日出入刻一卷晝夜刻入一卷作分五更中本共九卷)
(以獻上命衛尉少卿元象宗與明歷者同校定賜號乾元歷丄自製序先是以應天歷小差因詔重定昭素所)
(造頗為精密)渾儀制度九事(至道元年十二月新鑄渾儀成先是秋官正韓顯符請造渾儀)
(官給册度使顯符規度至是鑄成于司天監築臺置之賜雜綵五十段顯符自言新鑄渾儀制度九事定)
(天經雙規各長六尺一寸三分周圍一丈八尺三寸九分面闊四寸五分厚五分上均賦三百六十五度南北)
(並立與平凖支合半在地上出平凖三十五度安其金釧乃北極出地之度四迴迴屬十二度屬紫)
(微宫計星三十七座一百七十五星十度四迴二百二四時常見謂之上規其中一百一)
(十度屬黃赤道内外官星二百四十六座一千二百八十九星近日而既遠曰而見謂之中規於地盤平凖)
(之下繞南極四週七十二度除老人星外四時常隠謂之下規一定遊規直經五尺二寸周圍一丈五)
(尺六寸闊一寸二分厚四分均賦三百六十五度用規釭釧安雙規巔軸之上令得左右轉運夾其規管)
(量衆星隨天周徧無所不至兩一定直矩二片長四尺八寸闊一寸二分厚四分于衡之間用夾規管中置)
(□軸令得周旋隨其遊規用轉規管以候辰宿内一定規管長四尺八寸闊一寸二分□軸在直矩之謂之)
(旋樞使人即規望于下衡即運動於上用遠近齊日月五星進退贏縮所至度量衆星互相之數)
(一定地盤平凖輪直經六尺一寸三分周圍一丈八尺三寸九分上分八卦十千十二辰二十四氣七十二候)
(中定四維日辰時正晝夜一百刻分一定赤道鐶直徑五尺三寸五分周圍一丈六尺五闊一寸厚五分均)
(賦三百六十五度于雙規内去兩極各九十一度強令東西出于夘酉乃春分秋分日行赤道度隂陽之所支)
(晝夜平暄凉等七曜之行中道也西一定黃道鐶與赤道等南北各去赤道二十四度東交于夘酉及日行)
(盈縮月行九道之限也自冬至日行極南之道去北極一百一十五度去南極六十七度在赤道南二)
(十四度晝四十刻夜六十刻影長而寒夏至日行極北之道去北極六十七度去南極一百一十五度在赤道)
(北二十四度晝六十刻夜四十刻影短而暑月有九道之行歲十有二月正交中交出入黃道遠不過六度五)
(星順留伏逆理歷之常數也能一於地盤平凖下立龍柱四條各高五尺五寸為龍變化以御天體易之時)
(乘六龍以御天又云天地乘氣而立龍能雲行雨施主宰造化遞行隂陽故以雲龍附掌天地成其法象也顯)
(符自言如此)增六十甲子(至道二年十一月司天冬官正楊文鑑上言請于新歷六十甲子外)
(更增六十年據不可事下有司判司天監苗守信等議以為無所依行用上日支干相承雖止于六十)
(倘兩周甲子共成上夀之數使期頋之人得見所生之歲不亦善乎因詔有司新歷以一百二十甲子為限)
校定新歷疎密(見丞門獻新歷注)
丞(直長沿革見太史局門附歷渾儀)
六典太史局丞二人從七品上(司馬彪續漢志太史丞一人秩二百石魏晉宋)
(齊皆同漢)
國朝治平三年詔司天監丞以下月俸皆給見錢常以
九員給事河東等路總官及麟府車馬司二歲一代又
歲差一員押賜衣襖
元祐官品令太史局丞直長從八品
獻新歷(國朝至道元年九月司天監丞王春獻新歷詔夏官正鄭昭晏重校定疎密)造渾儀
式(太平興國四年正月以司天監冬生張司訓為渾儀丞先是司訓自言能為渾儀因造其式以獻上召南方正)
(官於禁中如其式造之踰年而成機思精至詔置于文明殿東南隅漏室中因有是命思訓自叙制度云渾)
(儀者法天象地數有三層下有地軸地輪地足亦有横輪側輪針輪定身關中關小關天柱七直人左撼鈴右)
(扣鍾中擊鼓以定刻數其七直一晝夜方定二時是日月土水火金木中有天道大足十二神設十)
(刻數定晝夜短長其五有天預天牙天聞天指天拓斗天束天條三百六十五度紫微宫及周天列宿并)
(建黃道赤道以日既多寒行度定寒暑進退又古之制作運動以水疎略暑無凖今以水銀代水運動)
(不差且冬至之日日在黃道赤道表去北極最遠謂之寒晝短夜長夏至之日日在去北極最近謂)
(之暑晝長夜短春秋二分日在兩交春和秋凉晝夜復等寒暑進退皆由于此舊制日月晝夜行度皆以)
(手運今所制取其自然思訓自叙如此令渾儀自東漢張衡始造至唐開元中詔僧一行與梁瓉及諸術士)
(造渾天儀鑄銅為日月圍天之象上具列星赤道及天度數注水激輪令其自轉一日一夜天轉一周又别立)
(二輪絡在天外綴以日月令得運行每天西轉一匝日東行一度月行十三度十九分度之七凡二十九轉有)
(餘而日月會三百六十五轉而日行匝仍置木櫃以為地平令儀半在地上半在地下晦明朔望遲速有凖又)
(立二本人于地平之上前置鐘鼓以候辰刻每一刻則自然擊鼓每一辰則自然撞鐘皆櫃中各施軸鈎支錯)
(關鏁相持既與天道合因命曰水運渾天俯視□後銅鉄澁不能自轉不復行用今思訓所作起為樓閣之狀)
(數層高丈餘又以木偶人為七直神搖鈴撞鐘擊鼓又作十二神各直一時至其時節自執木牌循環而出并)
(著日月星辰皆須仰視其機轉之用俱隠隠于樓中頗為精妙得開元之遺制)
靈臺郎(沿革見太史局門)
新唐百官志五官靈臺郎各一人正七品下掌候天文
之變(乾元元年加五官之名)
六典靈臺郎二人正八品下掌習知天文(周文王受命作邑于豐立)
(靈臺所以觀祲象察氣之妖祥也詩云經始靈臺鄭玄云靈臺言文王化行似神之精明故以名也春秋傳曰)
(公既視朔遂登觀臺以望而書雲物亦其制也其在周官則馮相氏世登高臺以掌其事漢則雜候上林清臺)
(後漢又作靈臺掌候日月氣而屬太史太史有二丞其一在靈臺漢官云靈臺員吏十三人待詔四十二人魏)
(太史有靈臺丞主候望頒歷晉宋齊梁陳太史皆有丞隋太史置天文博士掌教習天文氣色皇朝因隋置天)
(文博士二人正第八品下長安四年省天文博士置靈臺郎以當之)天文生六十人(隋置皇朝)
(因之年深者轉補天文觀生)靈臺郎掌觀天文之變而占候之凡二
十八宿分為十二次寅為析木燕之分(自尾十度至斗十一度)夘
為大火宋之分(自氐五度至尾九度)辰為夀星鄭之分(自軫十二度至氐四)
(度)已為鶉尾楚之分(自張十五度至軫十一度)午為鶉火周之分(自柳)
(九度至張十六度)未為鶉首秦之分(自井十六度至柳八度)申為實沈魏之
分(自畢十二度至井十五度)酉為大梁晉之分(自胃七度至畢十一度)戍為降
婁魯之分(自奎五度至胃六度)亥為娵訾衞之分(自危十六度至奎四度)子
為玄枵齊之分(自女八度至危十五度)丑為星紀吳越之分(自斗十二)
(度至女七度)所以辨日月之躔次正星辰之分野凡占天文
變異日月薄蝕五星陵犯有石氏甘氏巫咸三家中外
官占凡瑞星祅星瑞氣祅氣有諸家雜占凡測候晷度
則以遊儀為其凖
國朝慶歷五年詔靈臺郎自今十年一遷官
元祐官品令靈臺郎從八品
保章正(監候)
新唐百官志五官保章正二人從七品上五官監候三
人正八品下司歷二人從八品上掌歷法及測景分至
表凖
六典保章正一人從八品上(周禮春官太史屬有保章氏掌天星以至星辰日月)
(之變動辨其吉凶秦漢以來無其職至後周春官府置太史其屬有保章上士中士之職即其任也至隋置歷)
(博士一人正九品上皇朝因之長安四年省歷博士置保章正以掌教歷生乾元元年加五官之名)歷生
三十六人(隋置掌習歷皇朝因之用流外八考入流乾元元年置五十五人)裝書歷生
五人(皇朝置歷生同)監候五人從九品下(魏晉太史令吏員有望候郎二十人候部)
(吏十五人掌候天文並其任也隋初置四人從九品下煬帝三年增為十五人皇朝因隋置五人)天文
觀生(隋置掌晝夜在靈臺伺候天文氣色皇朝所置從天文生轉補八考入品)
國朝慶歷五年詔保章正自今十年一遷官
元祐官品令保章正從八品
挈壺正
唐百官志五官挈壺正二人正八品上五官司辰八人
正九品上漏刻博士六人從九品下掌知漏刻凡孔壺
為漏浮箭為刻以考中星昏明更以擊鼓為節點以擊
鐘為節(武后長安二年置挈壺正乾元元年加五官之名有刻漏生四十人典鐘典鼓三百五十人初)
(有刻漏視品刻漏典事掌知刻漏檢校刻漏後皆省)
六典挈壺正二人從八品下掌知漏刻(周禮有夏官挈壺氏秋官司寤)
(氏春官鷄人氏凡三職咸掌其事自漢以後太史掌之皇朝長安四年始置乾元元年加五官之名)司辰
十九人正九品下(掌漏刻事隋置二人從九品下煬帝改為司辰師本屬武候府大業三年)
(隸于太史局皇朝因之久視元年除師字)漏刻典事十六人(皇朝置掌司漏刻之節)漏
刻博士六人(隋置有品秩掌教漏刻生皇朝降為流外乾元元年置二十人)漏刻生三
百六十人(隋置掌習漏刻之節以時唱治皇朝因之皆以中小男為之轉補為典鐘典鼔)典鐘
二百八十人(皇朝置掌擊漏鐘乾元元年置三百五十人視品十人)典鼔一百六
十人(皇朝置掌擊漏鼓乾元元年置三百五十人)挈壺正司辰掌知漏刻孔
壺為漏浮箭為刻以考中星昏明之候焉(箭有四十八晝夜共百刻)
(冬夏之間有長短冬至日南為發去極一百一十五度晝漏四十刻夜漏六十刻夏至日北為斂去極六十七)
(度晝漏六十刻夜漏四十刻春秋二分發斂中去極九十一度晝夜各五十刻秋分以後減晝益夜九日加一)
(刻春分以後減夜益晝九日減一刻二至前後則加減遲用日多二分之間則加減速用日少凡候夜漏以為)
(更點之節每夜分為五更每更分為五點更以擊鼓為節點以擊鐘為節)
國朝挈壺正掌知漏刻(司天之屬有挈壺正掌司辰刻置署文德殿門内之東漏設鼓)
(樓鐘樓於殿廷左右漏刻之法有水稗以木為衡衡上刻䟽文曰天河其廣長容水箭箭有四木為之長三尺)
(五寸著時刻更點納于天河中晝夜更周之自夘至午易一箭自午至酉易一箭自酉至子易一箭自子至夘)
(易一箭衡右端有銅鍰連鈎為銅覆荷形荷下銅索三條以係銅壺又為髹漆大奩曰水樻中安銅盆曰水海)
(奩有蓋上刻白兔一為飾曰水拍銅盆隅有銅刻烏一引水下注壺中衡左端有大銅鍰貫衡鍰下大銅索連)
(銅權權為立象形又有鐡竿高五尺權于鐡連附中屈上端為方鍰形曰鷄竿每移改時刻司辰者以衡尾納)
(方鍰中以組繩挽權上大銅鍰進退之抨之所係以大木雙樞有跗如鐘簴之制畫五彩金龍為飾上有鐡胡)
(門大鐵鈎鍰以係之其制度精巧未知作者為誰蓋唐及五代用之久矣漏刻每遇添減辰刻必移報門司)
(及皇城司與鏁門使臣常以夘正後一刻為禁門開鑰之節每一時八刻二十分每刻一擊鼔八鼓後進時牌)
(五鼓為時正它辰並同餘二十分為鷄喝唱絶擊一十唯午時擊八鼓後鷄唱絶擊百)
(五十鼓乃為午時正初夜放鼔雄契出禁門百鼓為第乃擊衙鼓為發更時鷄唱絶擊)
(一會鼕鼕又鷄唱擊百鼓為第二會鼕鼕絶擊百鐘又鷄唱擊一鼓一鐘為一更一點每更點随次增之遇轉)
(更必鷄唱至五更三點止鼔雌契出禁門聲衙鼔合雌雄契入内藏之于鐘鼓樓至五更五點擊百鐘後鷄唱)
(擊百鼓為第一會鼕鼕又鷄唱擊百鼓為第二會鼕鼕乃攅點昧明有待旦一刻旦明下水定晝漏時)
(刻至八刻後為夘時正四時皆用此法禁中又有更點在長春殿門之外至于宗廟陵寢及玉清昭應景靈宫)
(會靈觀祥源觀皆置焉更以鼓點以鉦)
元祐官品令挈壺正正九品
職官分紀卷十七
