職官分紀卷三十五
宋孫逢吉撰
諸衛將軍(隋以前沿革並見衛將軍門)
隋百官志煬帝即位改左右衛為左右翊衛左右備身
為左右騎衛左右武衛依舊名改領軍為左右屯衛加
置左右禦改左右武候為左右候衛是為十二衛又改
領左右府為左右備身府左右監門依舊名凡十六府
其朝之班序以品之高卑為列品同則以省府為前後
省府同則以局署為前後十二衛各置大將軍一人將
軍二人總府事并統諸鷹揚府改驃騎為鷹揚郎將正
五品車騎為鷹揚副郎將從五品大都督為校尉帥都
督為旅帥副都督為隊正增置隊副以貳之改三衛為三
侍以武候府司辰師員隸為太史局官其軍士左右衛
所領名為驍騎左右驍衛所領名豹騎左右武衛所領
名熊渠左右屯衛所領名羽林左右禦衛所領名射聲
左右候衛所領名佽飛而摠號衛士每衛置護軍四人
掌副貳將軍將軍無則一人攝尋改護軍為武賁郎將
正四品而置武牙郎將六人副焉從四品諸衛皆置長
史從五品又有錄事參軍司倉兵騎鎧等員翊衛又加
有親侍鷹揚府每府置鷹揚郎將一人正五品副鷹揚
郎將一人從五品各有司馬及兵倉兩司其府領親勲
武三侍非翊衛府皆無三侍鷹揚每府置越騎校尉二
人掌騎士步兵校尉二人領步兵並正六品外軍鷹揚
官並同左右候衛增置察非掾二人專糾彈之事五年
又改副郎將並為鷹揚郎將
唐百官志
六典(並各見本門)
國朝元祐令諸衛上將軍從三品諸衛大將軍正四品
諸衛將軍從四品
左右衛將軍(事實已具衛將軍)
沈約宋書左右衛將軍晉文建國所置
唐職官志武官左右衛(周制軍萬二千五百人天子六軍大國三軍小國一軍軍將皆)
(命卿至秦漢始置衛將軍後漢魏因之晉武帝始置左右中三衛將軍至隋始置左右衛左右候左右武候左)
(右領軍左右率府各有大將軍一人謂十二衛大將軍也國朝因之)大將軍各一員(正三品)
六典左右衞大將軍各一人正三品(晉文帝置臺又置中)
(衛將軍武帝受命分中衞為左右二衞各大將軍一人品第四銀章青綬武冠綘朝服佩水蒼玉宋)
(齊因之建元二年詔二衛將軍日暮常一人宿永初元年詔二衛儀從增至九十人又左衞領營五)
(十人司馬二十五人右衛領營四十人司馬二十人梁班第十二陳秩二千石後魏從二品太和二十二年降第)
(三品北齊因之隋十二衛各有大將軍一人然自兩漢至北齊大將軍位視三公至隋十二衛大將軍直為武)
(職位左右省臺之下與古大將軍但名號同而統務别至開皇末罷煬帝復置改左右衛為左右翊衛其領名)
(為驍騎皇朝復左右衛府官屬與隋令略同龍朔二年除府字貞元二年初置十六衛有上將軍)將軍
各二人從三品(後魏永光元年始增置各二人從二品上太和二十二年降第三品北齊左右)
(衛府各將軍一人各武衛將軍二人皆有司馬功曹主簿錄事等員隋左右衛將軍各三人皇朝因之)左
右衛大將軍將軍之職掌統領宫庭警衛之法令以督
其屬之隊仗而總諸曹之職務凡親勲翊五中郎將府
及折衝府所隸者皆總制焉有長史各一人從六品上
(晉武帝置左右衛各有長史司馬員過江罷長史歴宋齊梁陳後魏北齊唯有司馬無長史至隋各置長史一)
(人皇朝因之)掌判諸曹親勲翊五府及武安武成等五十府
之事以閱兵仗羽儀車馬凡文簿典職廩料請給卒伍
軍團之名數器械糧儲之主守大事則從其長小事則
專達季秋則以庶官之狀贊大將軍考課而升降焉
錄事參軍事各一人正八品上(晉元帝初為鎮東大將軍置錄事參軍一人梁)
(皇弟皇子府有中錄事參軍及錄事參軍各一人後魏二大二公府及第二第三品將軍府及始蕃王二蕃王)
(三蕃王府各有錄事參軍員北齊因之隋左右衛府各有一人皇朝因之)掌印及受諸曹五
府及外府百司所由之事以發付勾檢稽失
倉曹參軍事各二人正八品下(晉元帝為鎮東大將軍有倉曹參軍一人宋高)
(祖相府亦置後魏與錄事參軍同置北齊因之隋左右衛府各有倉曹參軍一人皇朝因之置二人)掌五
府外府之文官職員凡勲階考課假使祿俸及公廨財
物田園食料之事皆掌制之
兵曹參軍事各二人正八品下(晉代與倉曹同置)
騎曹參軍事各一人正八品下(魏司馬景王為大將軍有騎兵掾一人宋高祖)
(為相有騎兵參軍一人隋左右衛府有騎兵曹參軍一人皇朝因之後改為騎曹)掌外府馬及
雜畜之簿帳凡府馬之外直者以近及遠分為七番月
一替
胄曹參軍事各一人正八品下(晉元帝為鎮東大將軍有鎧曹參軍宋高祖為)
(相亦有之齊職儀云左右鎧曹一人隋左右衛府有鎧曹行參軍一人皇朝因之長安中改為冑曹神龍初復)
(為鎧曹開元初復為胄曹)司階各二人正六品上中候各三人正七
品下司戈各五人正八品下執戟各五人正九品下(天授)
(二年置諸衛司階中候司戈執戟謂之四色官)奉車都尉各五人從五品下
國朝元祐官品令左右衛上將軍從二品
歸田錄唐制三衛有司階司戈執干執戟謂之四色官
今三衛廢無官屬惟金吾有一人每日於正衙候朝謁
不坐直謂之四色官尤可笑也
左右驍衛將軍
唐職官志左右驍衛(古曰驍衛隋改左右備身為左右驍衛所領名豹騎國朝去騎字曰)
(驍衛府龍朔去府字改為左右武威神龍復為驍衛)大將軍各一員(正三品)將軍各
二員(從三品)掌如左右衛
六典左右驍騎大將軍各一人正三品(漢武帝以李廣為驍騎將軍後)
(省之光武改屯騎為驍騎晉文王立晉臺以為宿衛之官歴宋齊梁陳後魏北齊並有驍騎將軍之職後周有)
(左右驍騎率上士三人至隋煬帝改左右備身為左右驍衛尋以左右驍衛所領名豹騎而又别置備身皇朝)
(置左右驍衛府龍朔二年除府字光宅元年改為左右武威衛神龍元年復為左右驍衛)將軍各二
人從三品(隋煬帝置皇朝因之)掌如左右衛置長史各一人從六
品上掌判諸曹翊府及永固等四十九府之事以閱兵
仗車馬餘如左右衛
錄事參軍事各一人正八品上倉曹參軍事各二人正
八品下兵曹參軍事各二人正八品下騎曹參軍事各
一人正八品下胄曹參軍事各一人正八品下(隋煬帝改置驍)
(衛府有長史從五品有錄事參軍倉曹兵曹騎兵鎧曹行參軍員皇朝降長史為從六品改騎兵為騎曹鎧曹)
(為胄曹而衛除府字)所掌如左右衛
司階各二人正六品上中候各三人正七品下司戈各
五人正八品下執戟各五人正九品下
賜物令上冡宴父老(隋來護兒煬帝即位遷右驍衛將軍帝甚親重之大業六年從駕江)
(都賜物二千段令上先人冡宴鄉里父老朝野榮之)使長孫晟在不令匈奴至此
(長孫晟煬帝時為右驍衛將軍卒帝深悼惜之贈賜甚厚後突厥圍鴈門帝歎曰向使長孫晟在不令匈奴至)
(此)遣人彈胡琵琶(唐柴紹為右驍衛大將軍武德中吐谷渾與党項俱來寇邊命紹討之敵)
(據高臨下射紹軍中矢下如雨紹乃遣人彈胡琵琶二女子對舞敵異之駐弓矢而相與聚觀紹見敵陣不整)
(密使精騎自後擊之敵大潰斬首五百餘級)
左右武衛將軍
唐職官志左右武衛(魏武為丞相有武衛營隋採其名置左右武衛府有大將軍光宅改)
(為左右鷹揚衛龍朔復)大將軍各一員(正三品)將軍各二員(從三品)掌
如左右衛
六典左右武衛大將軍各一人正三品(隋置左右武衛府有大將軍一)
(人將軍二人皇朝因之)將軍各二人從三品掌如左右衛
長史各一人從六品上掌判諸曹翊府及鳳亭等四十
九府之貳
錄事參軍事各一人正八品上倉曹參軍事各二人正
八品上兵曹參軍事各二人正八品上騎曹參軍事各
一人正八品下胄曹參軍事各一人正八品下(隋左右武衛府)
(有長史一人煬帝陞為從九品又有錄事參軍倉曹參軍煬帝改為司倉兵曹參軍煬帝改為司兵皇朝改司)
(倉為倉曹司兵為兵曹騎曹為胄曹)
司階中候司戈執戟(人品數並同左右衛)
武衛之號自此始(魏許禇從太祖戰大破馬超等乃遷武衛中郎將武衛之號自此始也文)
(帝即位遷武衛將軍)轉自散騎常侍(曹爽自散騎常侍轉武衛將軍爽秉政又以弟訓為武衛)
(將軍)吮血(唐李思摩為右武衛將軍從征遼東為流矢所中太宗親為吮血其見顧遇如此未幾卒于京)
(師贈兵部尚書)解金帶以緩追騎(皇甫無逸字仁儉轉右武衛將軍帝幸江都以無逸留守)
(洛陽王世充難作無逸棄老母妻子斬關而走追騎且至無逸曰吾死而後已終不能同爾為逆因解所服金)
(帶投之于地曰以此贈卿無為相迫也追騎競往取帶由是得免)經二百餘陣(秦叔寳從誅建)
(成元吉事寧拜左武衛大將軍其後每多疾病因謂人曰吾少長戎馬間所經二百餘陣屢中重創計吾前後)
(出血亦數斛矣安得不病乎)内宴作酒令各言小名(李君羡太宗即位累遷華州刺)
(史封武連郡公時太白頻晝見太史占曰女主昌又有謠言當有女武為王者太宗惡之時君羨為左武衛將)
(軍在玄武門太宗因武官内宴作酒令各言小名君羨自稱五娘子太宗愕然因大笑曰何物女子如此勇猛)
(又以君羨封邑及屬縣皆武字深慮之會御史奏君羨與妖人員道信潜相謀結將為不軌遂下詔誅之)寧
食三㪷葱(屈突通為左武衛將軍蒞官勁正有犯法者雖親無所回縱其弟盖為長安令亦以方嚴)
(顯時為語曰寧食三㪷艾不見屈突蓋寧食三㪷葱不見屈突通見亦作逢)
左右威衛將軍(屯衛)
唐職官志左右威衛(隋為左右屯衛龍朔改為威衛光宅改為左右豹韜衛神龍復為威)
(衛)大將軍各一員(正三品)將軍各二員(從三品)
六典左右威衛大將軍各一人正三品(隋初置左右領軍府煬帝改為)
(左右屯衛皇朝因之至龍朔二年改為威衛别置左右屯衛亦有大將軍等官光宅元年改為左右豹韜衛神)
(龍元年復舊)將軍各二人從三品(隋煬帝改領軍為屯衛府置將軍皇朝因之龍朔光)
(宅神龍隨衛改復)掌如左右衛
長史各一人從六品上掌判諸曹之事以閱兵仗羽儀
車馬及宜陽五十府餘如左右衛
錄事倉兵曹騎曹胄曹參軍事(人品並如左右衛)
妾以毒藥置酒中(唐楊思訓顯慶中歴左屯衛將軍時右衛大將軍慕容寳節冇愛妾置于)
(别宅嘗邀思訓就之宴樂思訓深責寳節與其妻隔絶妾等怒密以毒藥置酒中思訓飲盡便死寶節坐是配)
(流嶺表思訓妻又稱冤制遣使就斬之)以伶官為之(咸通中以伶官李可及為左威衛將軍曹)
(確執奏曰臣覽貞觀故事太宗初定官品令文武官共六百四十三員顧謂房玄齡曰朕設此官以待天下賢)
(士工商雜色之流假令術踰儕類止可厚給財物太和中文宗欲以樂官尉遲璋為王府率拾遺竇洵宜極諫)
(乃改授光州長史伏乞以兩朝故事别授可及之官不聽)哀悼為五言詩(姜確為左屯衛將軍)
(高昌之役以為行軍副總管貞觀十七年太宗將征高麗確諫以為師未可動太宗不從確從至盖牟城中流)
(矢而卒時年五十一太宗甚哀悼之為五言詩曰鑿門初奉衛仗節始臨戎振鱗方躍浪騁驥正趨風未展六)
(奇術先虧一簣功防身不足智徇命有餘忠悲驂嘶白露哀笳咽遠空淒涼大樹下深悼滿宸衷時人榮之子)
(暕嗣以確死王事拜朝散大夫)同日授官(見領軍衙門)
左右領軍衛將軍(中領軍北軍中候)
唐職官志左右領軍衛(注同六典)大將軍各一員(正三品)將軍
各二員(從三品)
六典左右領軍衛大將軍各一人正三品(漢建安十四年魏武為丞)
(相相府始置中領軍既收漢中還長安以曹休為之主五校中壘武衛等營魏文帝為魏王又置領軍而領軍)
(差勝中領微劣晉因之領軍與中領三將軍並置領軍品第三金章紫綬中領軍將軍品第四銀章青綬武冠)
(綘朝服佩水蒼玉泰始元年武帝省領軍北軍中候中領軍將軍羊祜統二衛前後左右驍騎等七軍營兵宋)
(齊領軍中領軍將軍掌内禁兵大駕出則御軍在前住則守舊制輿駕出行則與護軍將軍更日直領隊于上)
(東門内梁領軍護軍與左右衛驍騎游騎為六軍將軍班第十五陳領軍將軍秩二千石後魏領軍護軍將軍)
(第三品上太和二十三年降為從第三品北齊領軍府將軍一人掌禁衛宫掖朱華閣外凡禁衛皆主之領軍)
(亦同隋左右領軍府各掌左右十二軍籍帳羽儀之事不置將軍唯有長史司馬煬帝大業三年改左右屯衛)
(皇朝因隋屯衛各置大將軍將軍後改為威衛又採前代領軍各别置領軍衛大將軍將軍員龍朔二年改為)
(左右戎衛咸亨元年復舊光宅元年改為左右玉鈐衛神龍元年復舊)將軍各二人從三
品(魏晉以來並有領軍之職然則領軍如今領軍大將軍屯中領軍如今領軍將軍宋齊梁陳後魏北齊有)
(之隋領軍府無將軍員皇朝因置之)掌如左右衛
長史各一人從六品上掌判諸曹翊府及萬敵萬年等
六十府之貳餘同左右衛
錄事倉兵曹騎曹胄曹參軍事(人品並同左右衛齊職儀領軍將軍有長史品)
(第六秩六百石梁陳亦有之北齊領軍有長史司馬隋領軍府無將軍有長史一人煬帝改置將軍長史判衛)
(事又有錄事倉兵騎鎧曹等員皇朝因之)
司階中候司戈執戟(人品並同左右衛)
翊府中郎將各一人正四品下左右郎將各一人正五品上
為朕卧護六軍(晉書紀瞻為領軍將軍當時服其嚴毅雖恒多疾病六軍敬憚之膽以久病請)
(去官不聽復加散騎常侍及王敦之逆帝使謂瞻曰卿雖病但為朕卧護六軍所益多矣)雅正不憚
彊禦(晉書陶回拜領軍將軍回性雅正不憚彊禦丹陽尹桓景佞事王導甚為導所服回常慷慨謂景非)
(正人不宜親狎會熒惑守南斗經旬導語回曰南斗揚州分而熒惑守之吾當遜位以厭天譴回答曰公以明)
(德作相輔弼聖王當親忠貞遠邪佞而與桓景造膝熒惑何由退舍導深愧之)忠亮雅正才兼
文武(紀瞻忠亮雅正才兼文武拜領軍將軍)不宜此官(晉春秋韓康伯年四十九為領軍將)
(軍病疾占候者云不宜此官固辭從之)贍親友(吳隠之為領軍每月初得祿纔留身糧其餘悉分贍)
(親友而家人績紡以給朝夕按晉書作中領軍)鼓吹常置齋中(梁書胡僧祐拜領軍將軍厚自)
(封殖以所加鼓吹常置齋中對之自娱人曰此是羽儀公名望隆重不宜若此答曰我性愛之常須見玩或出)
(遊亦以自隨人士笑之)同日授官(唐貞元十一年以太子賓客李愿為左領軍大將軍李憑為右)
(武衛大將軍皆太尉晟之子以免喪故晟之諸子同日授官者凡九人)諫逐兔(執失思力為左領軍)
(將軍貞觀中太宗將逐兔於後苑思力諫曰天授陛下為華夷父母何得自輕儻使萬一馬有顛蹷將若之何)
(太宗顧而異之又將逐鹿思力乃脱巾帶跪而固請太宗為止焉)
中領軍
魏略中領軍延康中置故漢北軍中候之官太祖還長
安以曹休為之文帝征孫權以尚書令陳羣為之
高堂隆集已已詔中領軍遊擊皆青玉佩
忠勇(魏志太祖以史漢忠勇為中領軍禁兵)布衣不完(晉書吴隠之遷中領軍清儉不華每)
(月初得祿纔留身糧其餘分振親族時有困絶或并日而食身常布衣不完妻子不霑寸祿)入直殿
中(晉中興書羊祜遷中領軍悉統宿衛入直殿中執兵之要事兼内外)折轅(齊書新吴侯景先初武帝)
(少年與景先共車行泥路車久故壞至領軍府西門車轅折俱狼狽景先謂帝曰兩人脱作領軍亦不得忘今)
(日艱辛及武帝即位詔以景先為兼領軍將軍拜日羽儀甚盛傾朝觀矚拜還未至府門中詔相聞領軍今日)
(故當無折轅事耶景先奉謝)管天下兵要(梁書臧盾遷中領軍領軍管天下兵要監局事多盾)
(為人敏贍有風力長於撥繁職事甚理天監中新吳侯蕭景先居此職著聲至是盾復繼之)漢兒兩
目盲(三國典略齊左僕射祖珽附陸令萱求為領軍齊主許之侍中斛孝卿謂上谷王高元海侯占蒙等)
(云珽是漢兒兩目盲豈合作領軍也元海遂入啟之珽言於齊主云元海與臣素有隙必是元海譛臣齊主曰)
(然珽列元海共司農卿尹子華太府少卿李叔元平凖令張叔略等結朋樹黨而令萱又唱和之遂以元海為)
(鄭州刺史子華為仁州刺史叔元為襄城郡守叔略為南營州錄事參軍珽遂獨處機衡總知兵事齊主亦令)
(中要數人扶持出入每同御榻論決朝政陸令萱北史作陸媪)
北軍中候
漢書武帝置中壘校尉掌北軍壘門内外掌西域(師古曰掌)
(北軍壘門之内而又外掌西域)
續漢書光武中興省中壘置中候以監五營胡騎
王隠晉書苟晞為北軍中候
晉中興書太祖永昌元年以鍾雅為北軍中候五年省
併領軍
不憚彊禦(晉書王遵以陶回有器幹擢拜北軍中候回性不憚彊禦)
左右金吾衛將軍(中尉令執金吾武庫)(左右武侯)
前漢百官表中尉秦官掌徼巡京師有兩丞候司馬千
人武帝太初元年更名執金吾(師古曰金吾鳥名也主辟不祥天子出行職主)
(先導以禦非常故執此鳥之象因以名官)屬官有中壘寺互武庫都船四令
丞自太常至執金吾秩皆中二千石丞皆千石
後漢百官志執金吾一人中二千石本注曰掌宫外戒
司非常水火之事日三繞行宫外及主兵器吾猶禦也
丞一人比千石緹騎二百人(漢官曰執金吾緹騎二百人輿服導從充滿道路羣)
(僚之中斯最壯矣)武庫令一人
漢官宰尹吾者禦也常執金革以禦非常緹騎二百人
輿馬導從充滿於路世祖微時歎曰仕宦當作執金吾
是也
隋百官志左右武候掌車駕出先驅後殿晝夜巡察執
捕姦非烽候道路水草所宜巡狩師田則掌其營禁右
加置司辰師四人漏刻生一百六十人煬帝即位改左
右武候為左右候衛所領軍士名佽飛
唐職官志左右金吾衛(秦曰中尉掌徼巡武帝改名執金吾魏復為中尉南朝不置隋)
(曰候衛龍朔二年改為左右金吾衛採古名也)大將軍各一員(正三品)將軍各二
員
六典左右金吾衛大將軍各一人正三品(中尉秦官漢曰執金吾後)
(魏為中尉晉宋齊梁陳並不置後魏雖有中尉之職改御史中丞名之至後周置武環率武候率各下大夫二)
(人至隋置左右武候府各大將軍一人將軍三人大業改為左右武候衛四年各增置察非掾二人專糾彈之)
(事皇朝因之龍朔二年改為左右金吾衛)將軍各二人從三品上(皇朝因隋置二人貞)
(觀中增置三人)掌宫中及京城晝夜巡警之法以執禦非違凡
翊府及同軌等五十府皆屬焉
長史各一人從六品上掌判諸曹翊府及同軌寶圖等
五十府之事閱其儀仗兵馬凡文簿典職廩料請給番
第上下皆審其事而總制之
錄事參軍事各一人正八品上掌所受翊府外府及諸
衛百司之事以發付勾檢
倉曹參軍事各二人正八品下掌翊府外府文官職員
兵曹參軍事各二人正八品下掌翊府外府武官職員
騎曹參軍事各一人正八品下掌外府兵馬雜畜帳及
牧養之事
胄曹參軍事各一人正八品下掌諸曹翊府及外府軍
戎器械及其公廨興造決罰之事
翊府中郎將各一人正四品下左右郎將各一人正五
品上中郎將掌領府屬以督京城内左右六衛晝夜巡
警之事左右郎將貳焉
國朝元祐令左右金吾衛上將軍從六品(與諸衞將軍同為衞軍)
金吾伺察城中細事(唐書德宗時金吾大將軍李幹好伺察城中細事時為聞奏冀求恩)
(寵人畏而避之張建封亦奏之乃下詔曰比來朝官或諸處過從金吾皆有上聞其間如素是親故或曾同寮)
(友伏臘歲序時有還往亦是常禮人情所通起今以後金吾不須聞奏)絲毫越法無不立
發(田仁會為右金吾將軍所得俸給外有餘輒以納官時人頗譏其邀名而仁會彊力疾惡晝夜巡警自宮)
(城至於衢路絲毫越法無不立發每日廷引百餘人躬自閱罰略無寬者京城貴賤咸憚之)君賞禦
侮(見宰相李石鎮靜注)連呼太平(張萬福為金吾將軍裴延齡讒譛陸贄等坐貶德宗怒未解諫)
(議大夫陽城率拾遺王仲舒等詣延英門疏論萬福聞諫官伏閣諫往至延英門大言賀曰朝廷有直臣天下)
(必太平矣遂遍揖城等曰諸諫議能如此言事天下安得不太平已而連呼太平太平萬福武人年八十餘自)
(此名重天下)名重天下(上)勝數萬衆(李嗣業為左金吾大將軍祿山反兩京陷上在)
(靈武詔嗣業赴行在謁見上曰今日得卿勝數萬衆事之濟否實在卿也)發郭子儀細過(裴諝)
(為右金吾將軍建中初上以刑名理天下百吏震悚時十月禁屠殺以甫近山陵禁嚴尚父汾陽王郭子儀隸)
(人殺羊以入門者覺之諝列奏狀上以為不畏彊禦累遣宣諭或謂諝曰郭公有社稷功豈不為蓋之諝笑曰)
(非爾所解且郭公威權太盛主新即位必謂黨附者衆今發其細過以明不弄權爾吾上以盡事君之道下以)
(安大臣不亦宜乎)集賢院待制(臧希讓為金吾大將軍好談時政詔令集賢院待制希譲無學)
(術乃處近地從容公卿間彊引文言以自賢而所聞知多道途得之發必差謬頗為士子所笑)彊引文
言以自賢(上)持法平正(王宗壽性方正為金吾上將軍持法平正院吏周郃受賍鬻獄)
(宗壽捕鞫得其實郃以重貨求救於大閹為解之宗壽不聽竟棄郃市)置鼓樓以警昏曉
(退朝錄京師街衢置鼓於小樓之上以警昏曉太宗時張公洎製坊名列牌於樓上按唐馬周始建議置&KR1379;&KR1379;)
(鼓唯兩京有之後北都亦有鼕鼕鼓是則京師之制也二紀以來不聞街鼔之聲金吾職廢矣)
中尉
蒼鷹(前漢郅都為中尉丞相條侯至貴倨也而都揖丞相是時民樸畏罪自重而都獨先嚴酷行法不避)
(貴戚列侯宗室見都側目而視號曰蒼鷹)行法不避貴戚(上)朝士瞻望(魏書崔琰)
(遷中尉聲音高暢眉目疎朗鬚長四尺甚有威重朝士瞻望而太祖亦嚴憚焉)
執金吾
奉武庫兵器(前漢母將隆執金吾時侍中董賢方貴上使中黃門發武庫兵前後十輩送賢及上)
(乳母王阿舍隆奏武庫兵器天下公用國家武備繕治造作皆度大司農錢大司農錢自乘輿不以給供養供)
(養勞賜壹出少府蓋不以本藏給末用不以民力供浮費别公私示正路也)矜嚴公正(東觀漢記)
(馬防拜執金吾性矜嚴公正上每事論議多見用)仕宦當作(初光武適新野聞陰后美心悦之後)
(至長安見執金吾車騎甚盛因歎曰仕宦當作執金吾娶妻當得陰麗華)所用掾吏皆俊哲
(續漢書陰識拜執金吾位特進入則極言正諫至與賓客語不及國事嘗慕仲山甫匪躬之節所用掾吏皆得)
(天下俊哲虞延傅賢等是也)切諫二千石長吏不堪任(朱浮為執金吾帝以二千)
(石長吏不堪任時有纖微之過者必見斥罷交易分授百姓不寧六年有日食之異浮因上疏切諫自是州牧)
(奏長吏二千石長吏不任位者事皆先下三公三公遣掾吏按驗然後黜退)請擊郾(華嶠後漢書賈)
(復為執金吾更始中郾王尹尊及諸將反上召諸將議以檄叩地曰郾最彊宛為次誰當擊之復率爾對曰臣)
(請擊郾上笑曰執金吾擊郾吾復何憂耶)領宿衛(耿秉為人威重有謀略拜執金吾每行幸秉恒領宿)
(衛)託疾不朝(謝承後漢書梁冀為執金吾歲朝託疾不朝司隸揚雄治之詔以三月俸贖罪)咨
訪軍事(魏志臧霸與曹休討吴賊破吕範於洞浦徵為執金吾每有軍事帝常咨訪焉)明略威
重任國柱石(漢雜事辛慶忌明略威重任國柱石拜執金吾)
左右武候
唐高祖以徐勣為右武候大將軍
不改父廨宇(唐趙道興貞觀初歴遷左武候中郎將周旋宿衛號為稱職太宗嘗謂之曰卿父為)
(隋武候將軍甚有當官之譽卿今克傳弓冶可謂不墜家聲因授右武候將軍其父時廨宇仍舊不改時人以)
(為榮)抗直不容人之非(尉遲敬德貞觀中為右武候大將軍素抗直不能容人之非每見房)
(玄齡杜如晦等短長必面折廷辯由是與執政不平乃出為襄州都督)
武庫令
漢書百官表執金吾屬官有武庫令置二丞(武庫令一人昔武王)
(伐紂散牛放馬倒載干戈韜以虎皮而藏諸武庫其職由來尚矣)
續漢書武庫令一人秩六百石主兵器
職閒無事(前漢杜欽為大將軍武庫令職閒無事歛所好也)終當遠到(王隠晉書樂廣)
(會四方後進武庫令黃慶進陶侃曰此人終當遠到)
左右監門衛將軍
唐百官志左右監門衛上將軍各一人大將軍各一人
將軍各二人掌諸門禁衛及門籍文武官九品以上每
月送籍於引駕仗及監門衛衛以帳報内門
六典左右監門衛大將軍各一人正三品(漢魏以來城門校尉之職)
(也隋置左右監門府各將軍一人有郎將二人校尉直各三十人煬帝改左右監門衛將軍為郎將皇朝置大)
(將軍郎將等員龍朔二年改為監衛)將軍各二人從三品中郎將各四人
正四品下(隋左右監門府郎將二人煬帝置一人皇朝置四人)掌諸門禁衛門籍
之法凡京司應以籍入宫殿門者皆本司具其官爵姓
名以移牒其官門司送於監門勘同然後聽入
中郎將掌監諸門及巡警之法
長史各一人從六品上掌判諸曹及諸禁門之事以省
其出入巡檢而司其籍牓餘如左右衛
錄事參軍事各一人正八品上掌印發勾檢稽失
兵曹參軍事各一人正八品下掌本衛文武官之職簿
胄曹參軍事各一人正八品下掌軍戎器械
非殿庭皆乘蜀馬(唐書高祖以李粲為左監門衛大將軍禮高年也初高祖問粲年幾對曰)
(八十高祖曰公清辨之譽聞於隋世今年齒雖邁筋力未衰但監門之職非公莫可意欲相委如何粲以年老)
(辭讓高祖曰藉公處分爾豈欲煩公筋力耶于是詔粲自非殿庭皆乘蜀馬論者榮之)
左右千牛衛將軍
隋百官志左右領左右府各大將軍一人將軍二人掌
侍衛左右供御兵仗領千牛備身十二人掌執千牛刀
備身左右十二人掌供御弓箭備身六十人掌宿衛侍
從各置長史司馬錄事及倉兵二曹參軍事鎧曹行參
軍各一人等員煬帝即位左右領左右府改為左右備
身府統千牛左右司射左右各十六人並正六品(千牛掌執)
(千牛刀宿衛司射掌供御弓箭)十三年改千牛備身為司仗左右員八
人
唐百官志左右千牛衛上將軍各一人大將軍各一人
將軍各二人掌侍衛及供御兵仗
六典左右千牛衛大將軍各一人正三品(謝綽宋拾遺錄有千牛刀)
(即人主防身刀也後魏有千牛衛備身本掌乘輿御刀蓋取莊子庖丁為惠文君解牛十九年所割者數千牛)
(而刀刃若新發于硎石言此刀可以備身因以名官後魏書奚康生有勇力以其子難為千牛備身又楊保弘)
(農人為千牛備身北齊領左右府有左右領將軍亦統千牛備身第六品下隋見前唐改為左右千牛府龍朔)
(二年改為左右奉宸衛神龍元年改為千牛衛)將軍各一人從三品(北齊領左右府有領)
(左右將軍一人隋有將軍二人皇朝減一人)中郎將各二人正四品下(北齊有左)
(右備身正副都督並四品上隋煬帝置備身郎將一人皇朝置中郎將左右各二人)大將軍將軍
掌宫殿侍衛及供御之儀仗而總其曹務凡千牛備身
備身左右執弓箭以宿衛主仗守戎服器物凡受朝之
日則領備身左右升殿而侍列於御座之左右若親射
於射宫則大將軍將軍率其屬以從凡千牛備身左右
考課賜賚及祿秩之升降同京職事官之制
中郎將掌供奉侍衛以貳將軍及諸曹之務凡千牛備
身備身左右以御刀仗升殿供奉者皆大將軍將軍率
而領之而中郎將佐其職凡侍奉禁横過座前者禁對
語及傾身與階下人語者禁搖頭舉手以相招召者若
有口勑通事舍人承受𫝊聲於階下不聞者則中郎將
宣告之
長史各一人從六品上掌判諸曹官吏之衆務事
錄事參軍事各一人正八品上掌印發勾檢稽失
兵曹參軍事各一人正八品下掌文武官及千牛備身
備身左右之薄書及其勲階考課假使祿俸事
胄曹參軍事各一人正八品下(隋煬帝以兵曹為司兵胄曹為司鎧皇朝改之)
掌甲仗之事
千牛備身各十二人備身左右各十二人備身一百人
主仗一百五十人(唐改千牛左右曰千牛備身初置備身主仗)
佩大横刀(唐書王及善除右千牛衛將軍高宗曰朕以卿忠謹故與卿三品要職卿佩大横刀在朕)
(側如此官貴否)三品要職(上)
六軍諸衞
左右羽林軍
前漢百官表武帝太初元年光祿勲期門羽林皆屬焉
(服虔曰典期門本以微行後遂以名官師古曰羽林亦宿衛之官言其如羽之疾如林之多也一說羽所以為)
(王者羽翼也)武帝太初元年初置名曰建章營騎後更名羽
林騎又取從軍死事之子孫養羽林官教以五兵號羽
林孤兒(師古曰五兵謂弓矢殳矛戈戟)羽林有令丞宣帝令中郎將騎
都尉監羽林秩比二千石
續漢書羽林左右監皆冠鶡冠
順帝紀光武中興以征戰之士勞苦者為之故曰羽林
士
應劭漢官儀羽林者言其為國羽翼如林盛也一名為嚴
郎言其禦侮嚴厲其後復簡取五營高材别為左右監
監羽林左右騎其羽林士死子繼與虎賁同
宋百官志漢東京置羽林左右監魏世不改晉罷羽林
中郎將又省一監自虎賁至羽林是為三將哀帝省宋
高祖永初初復置江右領營兵江左無復營兵羽林監
六百石
唐百官志左右羽林軍大將軍各一人正三品將軍各
三人從三品掌統北衙禁兵督攝左右廂飛騎儀仗大
朝會則同衛階陛巡幸則夾馳道為内仗
六典左右羽林軍大將軍各一人正三品(漢置南北軍掌衛京師南)
(軍若今諸衛也北軍若今左右羽林也吕后崩周勃以北軍兵誅諸吕至武帝置羽林掌送從以次期門名曰)
(建章營騎屬光祿勲置令丞以領之後更名羽林騎蓋象天有羽林星主車騎也又云為國羽翼如林之盛以)
(隴西漢陽安定北地河西上郡良家子便弓馬者為之取將軍死事之子孫養羽林官教以五兵號為羽林孤)
(兒宣帝令中郎將騎都尉監羽林秩比二千石光武以征伐之士勞苦者及六郡良家子充之父死子代又簡)
(五營高材别為左右監秩比六百石魏羽林監品第五晉光祿勲屬官有羽林郎將羽林左右監品第五銅印)
(黑綬武冠綘朝服其侍陛殿著鶡尾冠紗縠单衣哀帝時桓温執政省羽林中郎將唯置一監宋高祖復置初)
(江右領營兵及過江無復營兵齊梁陳並有羽林監後魏羽林監第六品下北齊羽林監十五人品同後魏周)
(有左右羽林率各上士二人中士二人掌羽林之士隋煬帝改左右領軍為左右屯衛所領兵為羽林皇朝名)
(武衛所領兵名羽林又别置左右屯營各有大將軍將軍等員龍朔二年改為左右羽林軍其名則歴代之羽)
(林也)將軍各二人從三品掌統領北衙禁兵(餘同唐百官志)
長史各一人從六品上掌判諸曹事
錄事參軍事各一人正八品上
倉曹兵曹胄曹參軍事各一人正八品下職如左右衛
司階各二人正六品上中候各三人正七品下司戈各
五人正八品下執戟各五人正九品下
翊府中郎將各一人正四品下左右郎將各一人正五
品上中郎將掌領翊衛之屬以總北軍宿衛之事左右
郎將貳焉
五代史梁開平元年改左右長直為左右龍虎軍左右
内衙為左右羽林軍左右堅銳夾馬突將為左右神武
軍左右親隨軍將馬軍為左右龍驤軍二年改左右天
武為左右龍虎軍左右龍虎為左右天武軍左右天威
為左右羽林軍左右羽林為左右天威軍左右英武為
左右神武軍左右神武為左右英武軍前朝置龍虎等
六軍謂之衛士至是以天威天武英武等六軍易其軍
號而任勲舊焉
後唐長興三年改衛軍神威雄威及魏府廣捷以下指
揮為左右羽林置四十指揮立為一軍每一指揮置都
指揮使一人兼分為左右廂應順元年改左右羽林四
十指揮為嚴衛左右軍龍武神武四十指揮為奉聖左
右軍清泰元年改奉聖馬軍為彰聖左右軍嚴衛步軍
為寧衛左右軍晉天福六年改拱宸威和内直軍並為
興順又改奉德兩軍為護聖左右軍周顯德四年以先
降到江南兵士分為六軍共三十指揮賜號懷德軍
國朝又於羽林外有左右龍武神武並置統軍大將軍
將軍等官謂之六軍亦不常置量設司局以掌郊祀朝
會儀仗餘衛官等今皆不置遇行大禮即以他官備攝
善騎射(前漢趙充國字翁孫為騎士六郡良家子善騎射補羽林)投石拔距絶於等
倫(甘延壽以良家子善騎射為羽林投石拔距絶於等倫嘗踰羽林亭樓由是遷為郎)六郡良家
子(地理志發漢興六郡良家子選給羽林期門)通孝經(後漢明帝興學校自期門羽林之士悉令)
(通孝經章句)次序禮事(後漢曹褒上疏曰王者莫不制禮作樂詔褒即次序禮事帝以新禮冠首)
(擢褒監羽林左騎)征西羌(漢雜事竇固以羽林監為中郎將征西羌遷中郎印綬復為羽林監)與
王蒙等典集皇覽(魏志桓範字元則為羽林左監以才學與王蒙等典集皇覽)左遷
(夏侯玄弱冠為黃門侍郎嘗進見與皇后弟毛曾並坐玄耻之不悦形之于色明帝恨之左遷為羽林監)童
幼(後漢梁冀妻孫壽從弟安以童幼拜黃門郎羽林監)不與朕馬(唐李聽為羽林將軍有名馬穆)
(宗在東宫令近侍諷聽獻之聽以職總親軍不敢從及即位之始幽冀不庭太原以二鎮接境方議易帥宰臣)
(進擬上皆不允謂宰臣曰李聽為羽林將軍不與朕馬是必可任乃授太原尹北京留守河東節度使)兼
憲官(唐王仲昇寶應二年以羽林大將軍兼大夫六軍兼憲官始於此)有大臣風(唐李景略)
(徵為羽林將軍對于延英殿論奏衎衎有大臣風)無帥臣體(國朝景德元年鄭州防禦使魏能責)
(授右羽林將軍先是上以能有勇幹用為威虜軍部署配以精甲使伺戎人寇邊勒兵深入以遏其勢既而遼)
(騎壅至能但及境而旋與遼戰復先引退逗撓無功出言輕肆頗涉訕謗無帥臣體上以其嘗經驅策故特從)
(寬貸)
左右龍武軍
唐百官志左右龍武軍大將軍各一人正二品統軍各
一人正三品將軍三人從三品掌同羽林
長史錄事參軍事倉曹參軍事兵曹胄曹參軍事各一
人司階各二人中候各三人司戈執戟各五人長上各
十人(景雲元年置龍武將軍興元元年六軍各置統軍貞元三年龍武軍增將軍一員有錄事一人史二)
(人亭長一人掌固四人倉曹府二人史四人兵曹府二人史四人胄曹府史各二人)
五代史國朝(並見羽林軍門)
左右神武軍
唐百官志左右神武軍大將軍各一人正三品統軍各
一人正三品將軍三人從三品總衙前射生兵
長史錄事參軍事倉曹參軍事兵曹參軍事胄曹參軍
事各一人司階各二人中候各三人司戈執戟各五人
長上各十人(有錄事一人史二人倉曹兵曹胄曹府史皆如神武軍開元二十六年分羽林置左)
(右神武軍尋廢至德二年復置)
五代史國朝(並見羽林軍)
咸平五年加楚王元佐左羽林軍上將軍舊制左右羽
林龍武神武為六軍各置統軍無上將軍之名此蓋有
司之誤也治平三年詔今後六軍更不除上將軍先是
誤除六統軍為上將軍至是改正
左右神策軍
唐百官志左右神策軍大將軍各一人正二品統軍各
二人正三品將軍各四人從三品掌衛兵及内外八鎮
兵護軍中尉各一人中護軍各一人判官各三人都勾
判官二人勾覆官各一人表奏官各一人支計官各一
人孔目官各二人驅使官各二人自長史以下員數如
龍武軍(左右龍武左右神武左右神策號六軍貞元三年神策軍置大將軍將軍十四年置統軍品秩)
(同六軍始殿前左右神威軍有大將軍二人正二品統軍二人從二品將軍二人從五品元和初為一軍號天)
(威軍八年廢以軍隸神策有馬軍步軍將軍及指揮使等以馬軍大將軍知軍事天復三年廢神策軍四年復)
(置)
夘時宣命而辰出師(唐高崇文元和初以長武城使統神策兵討劉闢崇文在長武時練)
(卒五千常若寇至及是中使至長武卯時宣命而辰出師)乘輿何在而敢䘏家(李晟為神)
(策軍使討朱泚屯兵渭橋神策軍家族多陷於泚晟家亦百口在賊中左右或有言及家者晟泣曰乘與何在)
(而敢䘏家乎泚又使晟小吏王無忌之壻詣晟軍且曰公家無恙城中有書聞晟曰再敢與賊為間遽命斬之)
天生李晟為社稷萬人(李晟為神策軍使德宗興元元年六月德宗在梁州賊朱泚為)
(晟等所敗走涇州晟遣衙前將張少烈上收京師露布至百僚稱賀帝覽之感且泣百官皆出涕因上壽稱萬)
(歲曰晟虔奉聖謨盪滌兇醜然古之樹勲力復都邑者往往有之至於不驚宗廟不易市肆長安人不識旗鼔)
(安堵如初三代以來末之有也帝笑曰天生李晟為社稷萬人非為朕也百官再拜而退甲辰幽州健將韓旻)
(梁庭芬朱惟孝等於寧州彭原縣西斬逆賊朱泚傳首來獻)
天策上將軍
唐高祖以秦王功殊今古自昔位號不足以為稱乃特
置天策上將軍拜之位在三公上及升儲宫遂廢天策
府
國朝大中祥符八年二月皇兄元佐授天策上將軍唐
初止為天策上將軍後唐命馬商為天策上將軍并開
府時以元佐久疾特加褒號仍結銜在功臣上不開府
慶歷四年正月皇叔荆王元儼贈天策上將軍
侍衞親軍司
都指揮使副都指揮使都虞候
國朝侍衛親軍司兼總步騎二軍之政令都指揮使副
都指揮使都虞候(國朝初並置自後多闕雍熙以來田重進傅潛王超繼為都虞候潛後遷)
(復副都指揮使自超罷職無復任者其屬有孔目勾押押司開拆官前後行通引官客司主獄等)
侍衞親軍馬軍司
都指揮使副都指揮使都虞候
國朝侍衛親軍馬軍司(周廣順元年改侍衛馬軍司曰龍捷左右軍國朝改為侍衛親)
(軍馬軍司)掌騎兵之名籍及訓練之政令都指揮使副都指
揮使都虞候(都指揮使闕則以副都指揮使領其事若副都指揮使又闕或在外則殿前步軍司)
(兼領之若具員在京則凡公事都虞候以上逓申其長然後謄奏行下殿前步軍司亦准此屬吏同親軍司)
侍衞親軍步軍司
都指揮使副都指揮使都虞候
國朝侍衛親軍步軍司(周廣順元年改侍衛親軍步軍司曰虎捷左右軍國朝改為侍)
(衛親軍步軍司)掌步兵之名籍及訓練之事都指揮使副都指
揮使都虞候(吏屬如侍衛親軍之制)
言合孫吳以名將稱之(國朝元昊既叛劉平遷副都指揮使靜江軍觀察留後遂上攻)
(守之策極論遼及夏人利害時以其言合孫吴以名將稱之)
殿前司
都指揮使副都指揮使都虞候
國朝殿前司(周顯德元年詔募天下豪傑躬親試閱選武藝超絶又有身手者分署焉殿前諸班)
(因有散員散指揮使内殿直散都頭鐵騎控鶴之號國朝因之)掌殿前諸班直及步騎
諸指揮之名籍及訓練之政令都指揮使(國朝初有都點檢副都點)
(檢之名在都指揮使之上後不復置其屬吏之名並如侍衛親軍司而副都指揮使都虞候三局吏人有差)
歸田錄寶元康定之間余自貶所還過京師見王景貺
初作舍人自契丹使歸余時在坐見都知押班殿前馬
步軍聯騎立門外呈牓子稱不敢求見舍人遣謝之而
去至慶歷三年余作舍人此禮已廢然三衙管軍臣寮
於道路相逢望見舍人呵引者即斂馬駐立前呵者傳
聲太尉立馬急遣人謝之比舍人馬過然後敢行後余
官於外十年而還遂入翰林為學士見三衙呵引甚雄
不復如當時與學士相逢分道而過更無斂避之禮蓋
兩制漸輕而三衙漸重舊制侍衛親軍與殿前分為兩
司自侍衛司不置馬步軍都指揮使以來侍衛一司自
分為二故與殿前司列為三衛也五代軍制已無典法
而今又非其舊制多矣
東齋記事殿前馬步軍軍司謂之上四軍各左右廂廂
各三軍每軍五指揮各有都指揮使一員都虞候副之
又有第四軍以處所退年高者無都指揮使止有都虞
候殿前司又有神勇宣武驍騎各上中軍軍十指揮又
有寧朔驍勝各十指揮虎翼左右各三軍軍各十指揮
並有都指揮使都虞候馬軍司有雲騎武騎各十指揮
步軍司有虎翼左右各三軍軍十指揮每軍各有都指
揮使一員都虞候副之遇轉員各以次遷補凡遷至軍
都指揮使遙領團練員溢即從上落軍職為正刺史之
本任其老疾若有過為御前忠佐馬步軍都軍頭副都
軍頭隸軍頭司甚者黜為外州軍馬步軍都指揮
據座受舉人拜(筆談許懷德為殿帥有一舉人因老姥求為門客懷德許之舉人拜於庭下懷)
(德據座受之人謂懷德武人不知事體密謂之曰舉人無投階之禮宜少降接也懷德應之曰我得打乳姥關)
(節秀才只消得如此待之)
御前忠佐軍頭引見司(勾當官)
國朝初曰軍頭引見司端拱元年改軍頭司為御前忠
佐軍頭司引見司為御前忠佐引見司其官有内外馬
步軍都軍頭副都軍頭並有領團練使以上者五代有
内外馬步軍都軍頭蕃漢都引進使國朝去引進之名
後隨司加御前忠佐又有馬步軍都軍頭副都軍頭並
有領刺史者又有馬軍都軍頭副都軍頭步軍都軍頭
副都軍頭之名祥符二年詔置軍頭司祗候指揮使副
指揮使都軍頭副兵馬使副都頭之名自今如遇赦叙
理降配軍兵依此安排每後殿起居於軍頭司祗候軍
員後别行立勾當官或三人或二人(以都軍頭及諸司使副使内侍都知)
(押班充其屬有押司官前後行)軍頭司掌崇政殿供奉官及諸州駐泊
捕捉權管之事引見司掌軍頭之名籍諸軍揀閱引見
分配領散員一班馬直步彊壯軍員三指揮又掌後殿
起居軍員之政令及諸司引見之事
不令禁衛飲酒(國朝章聖以二月十九日上升時大雪極寒太后令中官各以酒分賜禁衛之)
(士時總兵者令諸班極飲王德用管御前忠佐引見司所轄地分禁衛皆不得飲酒既而中官入奏其事太后)
(垂簾召而問曰大雪苦寒軍班坐甲不易何故不令飲酒德用泣曰此輩被大行皇帝恩德久矣今大行上升)
(率土山崩為人臣子何忍飲酒況宫中大事未定忽有一夫酗酒高呼恐社稷危爾太后嗟咨感泣曰大行皇)
(帝嘗言爾可委寄信不虚矣自是上與太后有意於大用後不次擢用簽書樞密院公事乃至為使相)
馬步軍總管副總管
兵馬總管副總管(沿革更見都督府六典注)
國朝馬步軍都總管以節度使充副總管以觀察使以
上充有止一州者有數州為一路者有帶兩路三路者
或文臣知州則管勾軍馬事舊相重臣亦為都總管有
禁兵駐泊其地者冠以駐泊之名鈐轄以上准此咸平
四年三路都總管及排陣使並廢景德二年詔鎮定兩
路併為一路諸路並去行營之名止為駐泊總管大中
祥符二年詔合鎮定兩路總管併為一慶歷二年詔近
分陜西緣邊為四路各置經略安撫招討等使自今路
分總管鈐轄以上許與都總管司同議軍事路分都監
以下並聽都總管等節制違者以軍法論四年詔罷陜
西四路緣邊都總管司以鄜延環慶涇原秦鳳依舊分
為四路七年析河北為四路各置都副總管一員鈐轄
二員都監四員如無事止以安撫使總制諸路或有警
即於北京置四路行營都總管擇嘗任兩府者為之八
年諸州部署並改總管兵馬總管副總管以横行諸司
使及刺史或兩省五品以上充或一州或一路至二三
路者有之馬步軍總管副總管鈐轄都監准此咸平五
年詔西北面總管司兵馬機宜公事於隨行使臣内擇
一人專掌之勿復以親隨主其事初鎮定兵馬各置總
管大中祥符二年合為一令王能領之
奏事立雪中待報(後周長孫儉初為荆州總管後轉陜州總管嘗詣闕奏事時大雪遂立於)
(雪中待報自旦達暮竟無惰容其謹慤如此)饋羊以私帛報之(赫連達遷大將軍夏州總)
(管三州五坊諸軍事達雖非文吏然性素質直遵奉法度輕於鞭撻而重慎死罪性又廉儉邊境胡人或饋以)
(羊者達欲招納異類報以繒帛主司請用官物達曰羊入我厨物出官庫是欺上也命取私帛與之識者嘉其)
(仁恕焉)乘舊馬以歸(韋孝寬為延州總管兄夐至州與孝寬相見將還孝寬以所乘馬及轡勒)
(與夐夐以其華飾心弗欲之謂孝寬曰昔人不棄遺簪墜履者蓋惡其與之同出而不與之同歸吾之操行雖)
(不逮前烈然捨舊錄新亦非吾志也於是乘舊馬以歸)三罪(隋書元褒為原州總管有商人為賊所劫)
(其人疑同宿者而執之褒察其色寬而辭正遂捨之商人詣闕訟褒受金縱賊上遣使窮治之使者簿責褒曰)
(何故利金而捨盜也褒便即引咎初無異詞使者與褒俱詣京師遂坐免官其盜尋發於他所上謂褒曰公朝)
(廷舊人位望隆重受金捨盜非善事何至自誣也對曰臣受委一州不能息盜賊臣之罪一也州民為人所謗)
(不付法司懸即放免臣之罪二也牽率愚誠無顧形迹不持文書約束至令為物所疑臣之罪三也臣有三罪)
(何所逃責臣又不言受賂使者復將有所窮究然則縲紲横及良善重臣之罪是以自誣上歎異之稱為長者)
法令明肅盜賊屛迹(元景山為亳州總管先是州民王迴路張季貞等聚結亡命每為劫)
(盜前後牧守不能制景山下車遂捕之迴路季貞挺身奔江南擒其黨與數百人皆斬之法令明肅盜賊屏迹)
(稱為大治)卧治一隅(韋世康拜吏部尚書嘗因侍宴再拜陳讓曰臣無尺寸之功位亞台鉉今犬馬)
(齒耄不益明時恐先朝露無以塞責願乞骸骨退避賢能上曰朕夙夜庶幾求賢若渴冀與公共治天下以致)
(太平今之所請深乖本望縱令筋力衰謝猶屈公卧治一隅於是出拜荆州總管時天下帷置荆并揚益四大)
(總管并揚益三州並親王臨統唯荆州委於世康時論以為美世康為政簡靜百姓愛悦合境無私)獨坐
滿榻蕃人畏懼(韋藝遷營州總管容貌瓌偉每夷狄參謁必整儀衛盛服以見之獨坐滿一榻)
(蕃人畏懼莫敢仰視)爾之去朕如斷一臂(薛道衡聲名藉甚無競一時仁壽中楊素專掌)
(朝政道衡既與素善上不欲道衡久知機密因出檢校襄州總管道衡久蒙驅策一旦遣離不勝悲戀言之哽)
(咽高祖愴然改容謂曰爾光陰晩景侍奉誠勞朕欲令爾將攝兼撫甿俗今爾之去朕如斷一臂於是賚物三)
(百段九環金帶并時服一襲馬十疋慰勉遣之)奏嶺南地圖(樊子蓋轉循州總管許以便宜從事)
(十八年入朝奏嶺南地圖賜以良馬雜物)華夷咸敬稱為大化(令狐熙拜桂州總管十七)
(州諸軍事許以便宜從事凡刺史以下官得承制補授給帳内五百人賜帛五百疋發傳送其家累改封武康)
(郡公熙至部大弘恩信其溪洞渠帥更相謂曰前時總管皆以兵威相脅今者乃以手教相諭我軰其可違乎)
(於是相率歸附先是州縣生梗長吏多不得之官寄政於總管府熙悉遣之為建城邑開設學校華夷咸敬稱)
(為大化)率衆先鋒大破陳師(李安為行軍總管率蜀兵順流東下時陳人屯白沙安謂)
(諸將曰水戰非北人所長今陳人依險泊船必輕我而無備以夜襲之賊可破也諸將以為然安率衆先鋒大)
(破陳師)聞弓聲為霹靂(長孫晟為秦州道行軍總管取晉王廣節度出討突厥達頭晟追之)
(斬首千餘級有突厥達官来降言突厥之敗大畏長孫總管聞其弓聲謂為霹靂見其走馬稱為閃電晉王笑)
(曰將軍震怒威行域外)威行域外(上)突厥不敢仰視(韓擒虎有文武才用夙著)
(威名於是拜為廬州總管委以平陳之任甚為敵人所憚陳平之後突厥來朝上謂之曰汝聞江南有陳國天)
(子乎對曰聞之上命左右引突厥詣擒虎前曰此是執得陳國天子者擒虎厲然顧之突厥惶恐不敢仰視其)
(有威容如此)卧鎮無勞躬親(獨孤楷字脩則煬帝即位轉并州總管遇疾喪明上奏乞骸骨)
(帝曰公先朝舊臣固卧以鎮之無勞躬親簿領以其長子凌雲監省郡事其見重如此)驅牛驢擊
破鍾葵軍(楊義臣仁壽末為朔州總管煬帝即位漢王諒作亂并州時代州總管李景為漢王將喬)
(鍾葵所圍詔義臣救之義臣自以兵少悉取軍中牛驢得數千頭復令兵數百人人持一鼔潜驅之澗谷間出)
(其不意義臣晡後復與鍾葵戰兵初合命驅牛驢者疾進一時鳴鼓塵埃漲天鍾葵不知所以以為伏兵發因)
(而大潰遂擊破之)傅藥(唐契苾何力為右驍衛大將軍太宗征遼東何力為前軍總管軍次白崖城為)
(賊所圍被矟中腰疾甚太宗自為傅藥)割左耳以明志不可奪(契苾何力為葱山道)
(副大總管討平高昌時何力母姑臧夫人及母弟賀蘭州都督沙門並在涼府何力覲省其母兼巡撫部落時)
(薛延陁彊盛契苾部落皆願從之於是衆兵執何力至延陁所置於可汗牙前何力箕踞而坐拔佩刀東向大)
(呼曰豈有大唐烈士受辱蕃庭耶天地日月願知我心又割左耳以明志不可奪也可汗怒欲殺之為妻所抑)
(而止或言於太宗曰人心各樂其土何力今入延陁猶魚之得水也太宗曰不然此人心如鐵石必不背我會)
(有使自延陁至具言其狀太宗泣謂羣臣曰契苾何力竟如何遽令兵部侍郎崔敦禮持節入延陁許降公主)
(求何力由是得還)白事者無疎遠皆至卧内(田留安拜魏州總管劉闢之亂也來)
(攻州城於時山東豪猾多殺長吏以應賊百姓兇人各懷異志凡諸守皆以心腹自衛由是上下情隔然叛者)
(多歸留安留安獨撫治所部示無疑阻但有白事者無疎遠皆至卧内謂人曰吾與卿輩為國守自宜一心無)
(為疑惑必欲棄同即異背順歸逆亦在卿輩斬吾頭而去可矣城中父老相誡厲子弟曰田公以赤心相付何)
(得負之由是人情遂固州人苑竹林者劉闢之黨也初有異圖留安陰知之而不發其事因引置左右委以關)
(鑰竹林感其意遂歸心焉卒以其力用之也)善為經略(劉世讓拜廣州總管將之任高祖問以備)
(邊之策世讓答曰突厥比數南寇者徒以馬邑為其中路爾如臣計請於崞城置一智勇之將多儲金帛有來)
(降者厚賞賜之數出其兵略其城下芟踐禾稼敗其生業不出歲餘彼當無食馬邑不足圖也高祖曰非公無)
(可任者可馳驛至彼善為經略世讓於是以兵臨馬邑高滿政以其地來降突厥患之遣曹粲陁來詣中國言)
(世讓與可汗通謀將為亂由是得罪籍没其家及突厥來降者言世讓初無逆謀始原其妻子)御札數
幅授以方略(國朝淳化五年以參知政事趙昌言為川陜兩路兵馬都總管自王繼忠以下皆聽)
(其節度太宗以蜀寇雖平尚有殘孽因命昌言安撫招討之仍御札數幅丁寧授以方略焉)委任雄
盛(至道元年以趙昌言知鳳翔府事罷參知政事及總管初昌言以近臣領兵經略西蜀辭於便殿曲宴以)
(餞焉并賜精□良馬白金五千兩行裝服用稱是委任雄盛近代儒臣無以比也後旬日仍詔宰臣等後苑門)
(宣諭曰昨令昌言入蜀賊小寇昌言大臣未易令前進且宜軍於鳳翔屯駐止令衛士欽齎朕手書指揮軍事)
(亦可濟矣及追詔方下昌言已至鳳翔留候館殆百餘日洎賊平分屯將士故昌言有是命焉)熟識機
宜行事果斷(景德元年以參知政事王欽若判天雄軍府兼都總管都大提舉河北轉運司及巡)
(檢兵甲事初帝曰北面戎事皆有成謀至於城隍悉已完具帷天雄軍最為重鎮思得熟識機宜行事果斷者)
(涖之欲於大臣中輟人往彼於是欽若請行帝怡然從之)中人就賜黃金一器(天聖七年)
(劉平授忻州團練使屬上封事言趙元昊連姻耶律必為邊患授邠寧環慶副總管遣中人就賜黃金一器錢)
(百萬平車騎入軍賊聞而遁去)朕之關張(狄青字漢臣汾州人世本農家隸縣為鄉書手移易税賦)
(事發遂逃走至京師投拱聖為兵遷散職為延州指揮使會元昊叛屢將兵出戰四年間大小三十五陣八中)
(流矢西戎及砦下以至京師之人皆呼為狄天使上嘉其材勇七遷秦州刺史涇原路兵馬副總管上欲一見)
(之詔令入朝會寇逼平涼乃令仍往涇原俾圖象以進上觀其儀表曰朕之關張也於是有狄萬人之稱以敵)
(萬人也)有狄萬人之稱(上)累有戰功(熙寧四年上宣諭涇原路副都總管張玉)
(鄜延劉永年並令再任玉可與一子官永年止與支賜樞密使文彥博言兩人同是再任而推恩不同上曰玉)
(累有戰功永年但以久熟鄜延未有代者若一概推恩無以激勸)
都鈐轄鈐轄
國朝以朝官及諸司使以上充或一州或一路或兩路
三路亦有無都字者大中祥符中涇原路駐泊都鈐轄
兼知渭州曹瑋奏乞依舊例别差人知渭州臣乞一面
管勾鈐轄司事帝宣示王欽若等曰邊防軍馬所屯之
地若别置知州即各生事體可降詔諭以此意嘉祐二
年詔内臣為鈐轄都監者逐路止置一員治平二年路
分都監鈐轄等如有員闕即與正差不得陳乞理為資
序
將官
國朝自河北通和以來兵不分將領訓練不精慮涉生
事重於剙置上特令分將領置官遂於陜西河東京東
西開封府界等處並置以統領所部兵熙寧六年以京
東武衛等六十二指揮隸屬諸路分番勾抽因此并其
餘軍馬並差主兵官分擘管勾訓練八年諸將官每二
十隊差押隊一名諸將參謀更不差次秦鳳路軍馬列
為四將以環慶路管軍馬分為四將涇原路屯泊就糧
上下番正兵弓箭手番兵分為五將及别置熙河策應
將
都監監押
國朝以閤門祗候以上充三班為之名監押諸州軍府
監皆有之領本城及屯駐兵馬掌屯戌邊防訓練之令
以肅清所署部有至二員者或為同監押禁兵駐泊則
增置一員不領本城兵邊州有至三員者亦有一路兩
路三路者其關城縣鎮寨津堡亦有置者縣即知縣兼
充朝官為都監京官幕職為監押畿縣則云簽書兵馬
司公事國初諸州郡都監或雜用文臣其後止用武臣
景德元年詔西路緣邊有郡監監押處罷駐泊都監四
年詔川陜節度州及衝要兵多處監押用侍禁以上為
之天聖四年定監押職位在寨主之下慶歷七年詔陳
留雍丘襄邑尉氏中牟陽武等六縣兵馬都監自今令
開封府及府界提點司更舉閤門祗候以上曾經外任
者為之嘉祐二年詔内臣為鈐轄都監者逐路止置一
員三年詔開封府陳留襄邑尉氏縣兵馬都監自今差
諸司副使以上三年一代之與減磨勘一年治平二年
路分都監鈐轄等如有員闕即與正差不得陳乞理為
資序熙寧三年增開封府陳留縣兵馬監押一員四年
詔府界諸縣兵馬都監今後樞密院選人
護戎之任(咸平六年長樂郡主為其弟處約求兵馬監押真宗曰護戎之任實司軍旅處約未歴事不可)
(從也)趙虎頭(治平元年西京左藏庫副使緣界河巡檢都監趙用有才武果敢而熟邊事遼人以鹽船)
(犯邊禁者用使執而訊之遼畏用以其常乘虎頭船謂之趙虎頭)
都巡檢使巡檢使巡檢
國朝以閤門祗候以上至諸司使將軍或内侍充自兩
州至十州及緣邊寨或路當險要者亦因其地為名亦
有同都巡檢使若供奉官以下為之者即不云使緣邊
又有巡檢都監之名巡檢使自一州至九州軍有或從
道路便宜不限境土亦有同巡檢使三班為之者亦不
去使自二縣至七縣開封府諸縣有巡檢一員二縣至
三縣有駐泊巡檢各一員府界東西路都巡檢各一員
京城四面各一員緣海有刁魚船戰櫂巡檢緣江河淮
海亦有捉賊巡檢又有駐泊捉賊及巡馬遞鋪巡河巡
捉私茶鹽之名景德三年置京東五路巡檢司以應天
府曹濮州廣濟軍為一路濟鄆兖州為一路淄齊青
州為一路登萊濰密州為一路沂徐州淮揚軍為一路
大中祥符五年詔三班院揮使臣為諸州都同巡檢七
年詔選寄班四員充京城四面巡檢慶歷三年置開封
府諸縣巡檢各一員又分東西二路置提舉捉賊各一
員嘉祐元年權置京城裏外巡檢以晝夜大雨尋罷舊
城裏所增巡檢三年詔諸路每一州軍巡檢有至三五
員者又兩三州至八九州有都同巡檢或駐泊捉賊員
數過多非唯軍馬勢分兼遇驚劫罕能獲賊惟逐縣弓
手習知賊所匿藏而捕獲之其一州軍止留巡檢一員
數州留都同巡檢一員其緣邊緣海及河汴江湖險僻
之地舊有巡檢處並留之
人之勇怯豈拘南北(國朝景祐三年上疏者言諸處巡檢務在武勇心力彊明者乞不以)
(福建荆湖江浙川陜及衙前省職文資出身人領其事真宗謂樞密使王欽若曰人之勇怯豈拘南北若此區)
(别非任人之道)請賞誣告者(歸田錄太祖時郭進為西山巡檢有告其陰通河東劉繼元將有異)
(志者太祖大怒以其誣害忠臣命縛其人予進使自處置進得而不殺謂曰爾能為我取繼元一城一寨不止)
(贖爾死請賞爾一官歲餘其人誘其一城來降進具其事送之於朝請賞以官太祖曰爾誣害忠良此纔可贖)
(死爾賞不可得也命以其人還進進復請曰使臣失信則不能用人矣太祖於是賞以一官君臣之間蓋如此)
賜銀百兩(太祖時李漢超為關南巡檢使漢超武人所為多不法久之關南百姓詣闕訟漢超貸民)
(錢不還及掠其女以為妾太祖召百姓入見便殿賜以酒食徐問曰自漢超在關南契丹入寇者幾百姓曰無)
(也太祖曰往時契丹入寇邊將不能禦河北之民歲遭劫虜汝於此時能保其資財婦女乎今漢超所取孰與)
(契丹之多又問訟女者曰汝家幾女所嫁何人百姓具以對太祖曰然則所嫁皆村夫也若漢超者吾之貴臣)
(也以愛汝女故取之則將必不使失所與其嫁村夫孰若處漢超家富貴於是百姓皆感悦而去太祖使人語)
(漢超曰汝須錢何不告我而取於民乎乃賜以銀數百兩曰汝自還之使其感汝也漢超感泣誓以死報)
提舉兵甲巡檢公事
國朝知兖州提舉鄆濮等五州軍兵甲巡檢公事知青
州提舉青濰等八州軍兵馬衣甲巡檢公事知徐州兼
提舉徐宿等七州軍兵甲巡檢公事京東諸州軍都提
舉都巡檢使鄆博等六州都大巡河兼提舉捉賊徐州
駐泊都監兼提舉徐州等七州軍兵甲巡檢公事知單
州提舉曹單徐兖州應天府淮陽廣濟軍利國萊蕪監
巡檢捉賊知定州同管勾真定府州等路駐泊知博州
濱棣德博等州緣河兩岸水陸巡檢使兼提舉鄆齊淄
濮濟等七州巡檢捉賊公事知永興府兼提舉乾耀商
華坊丹等州軍巡檢兵甲事知鳳翔府兼管勾鳳翔隴
州一路巡檢駐泊軍馬公事知陜府提轄陜府河中府
虢解絳州巡檢兵甲公事知秦州兼秦隴鳳階成路駐
泊馬步軍副都總管提舉本州管界兼諸寨巡檢公事
陜府兵馬鈐轄兼提舉陜府河中府虢解絳州巡檢兵
甲盜賊華州陜府西京路陜府河中府同華虢解丹等
州提舉巡檢捉賊其廨宇在華州西京陜府駐泊捉賊
兼提舉緣黃河兩岸至絳州界六寨公事知并州兼同
管勾并代州軍馬提舉巡檢事知潞州提舉澤潞晉絳
慈隰州威勝軍一路屯駐駐泊就糧本城兵馬巡檢公
事潞州駐泊兵馬鈐轄兼提舉澤潞晉絳慈隰州北威
勝軍一路屯駐駐泊就糧本城兵馬公事知揚州提舉
揚楚泗通泰海真州高郵漣水軍兵馬衣甲巡檢公事
知廬州兼提舉廬壽蘄黃光舒濠州無為軍兵甲器械
事江淮兩浙都大提舉捉賊兩員一在潤州一在洪州
知杭州提舉杭蘇一路兵甲巡檢公事知越州兼提舉
温台明越衢婺處等州一路兵甲巡檢事知洪州兼提
舉江南西路一十州軍巡檢兵甲事知荆南荆湖北路
兵馬都鈐轄管勾䕫施州一路巡檢兵馬公事知潭州
管勾潭州并全邵等州一路巡檢公事知辰州提舉辰
州新興等四寨兵甲知福州兼提舉福建劍汀州邵武
軍一路兵甲巡檢公事知泉州兼提舉泉漳州興化軍
都同巡檢公事福州駐泊兵馬都監兼提舉福汀建劔
州邵武軍一路巡檢兵甲公事知益州充本城兵馬鈐
轄提舉益州路諸州軍兵馬巡檢公事益州路屯駐駐
泊本城兵馬鈐轄同提舉益州路諸州軍巡檢公事二
員知利州提舉兵甲巡檢公事知文州同提舉利州路
巡檢公事知䕫州兼梓䕫州路兵馬都監提舉兩路州
軍巡檢兵甲公事知容州提舉容瓊路諸州兵馬都同
巡檢公事邕州提舉邕貴欽廉兩路巡檢充管界緣邊
溪洞都巡檢使兼駐泊事諸州軍及緣邊又有管勾一
州或一路二路兵甲巡檢者
慶歷六年置京東兩路提舉巡檢捉賊各一員以沂密
州淮陽軍為一路登萊淄青濰州為一路
皇祐三年詔江寧府揚州廬州洪州福州並帶提轄本
路兵甲賊盜公事益屯禁兵仍令分淮南為兩路揚州
為東路廬州為西路
走馬承受公事
國朝河北河東陜西川峽皆有之以三班或内侍二人
或三人充至道三年五月詔諸路承受公事朝臣使臣
歸闕真宗聽政之初務從簡易故也大中祥符元年正
月詔諸路承受使臣多令諸州牒報事宜謄錄入奏頗
為煩擾自今禁止之五年六月權知開封府劉綜言諸
路走馬承受使臣到闕皆直造便坐自今請先於前殿
見訖乃詣後殿奏事從之慶歷三年詔諸路走馬承受
非本職不得輒言他事五年遣入内供奉官庫德明為
河東路經略司走馬承受河東舊無内臣為承受判并
州夏竦特請之皇祐元年復置麟府路走馬承受内臣
一員熙寧五年詔鑄諸路走馬承受印舊例皆曰某路
都總管司走馬承受公事居是職者惡有所隸屬去總
管司字冀擅其權因循已久至是上命正其名仍鑄朱
記給之
職官分紀卷三十五
