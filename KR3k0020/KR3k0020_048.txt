職官分紀卷四十八
宋孫逢吉撰
特進
前漢諸侯功德優盛朝廷所敬異者賜位特進位在三
公下故曰特進成都侯王商以特進領城門兵置幕府
得舉吏如將軍是也
後漢皇后父兄率為特進侯朝會位次三公光武以鄧
禹列侯就第特進奉朝請是特引見之稱無官定體也
而竇篤進位特進得舉吏見禮依三公
晉百官表特進官品第二漢制皇后之父率為此官
晉職官志特進漢官也二漢及晉位以為加官從本官
車服無吏卒太僕羊琇遜位拜特進加散騎常侍無餘
官故給吏卒車服其餘加特進者唯食其禄賜列其班
位而已不别給特進吏卒車服晉惠帝元康中定令特
進品秩第二位次諸公在開府驃騎上冠進賢兩梁黑
介幘五時朝服佩水蒼玉無章綬食俸日四斛太康三
年始賜春絹五十疋綿一百五十斤元康元年給菜田
八頃田騶八人立夏後不給田者食俸一年置主簿功
曹門吏亭長門下書佐各一人給安車黑耳駕御一人
輅車施耳後車一乘
沈約宋書特進魏世驃騎將軍劉放衡將軍孫資等遜
位以侯就第蓋位特進其諸官加特者從本官供給特
進但為班位而已不别有吏卒車服
齊職官志特進位從公
齊職儀特進以功德特進見也
隋百官志梁特進舊位從公後魏北齊特進用人俱以
舊德就閒者居之隋高祖採後周之制有特進為散官
以加文武官之德齊者並不理事煬帝即位廢
唐職官志特進(正二品)
國朝元祐令特進從一品
特進至承務郎為寄禄官
賜安車駟馬(後漢梁商以女為皇后妹為貴人加位特進更增國土賜安車駟馬)進逹皆
海内名士(曹勝加位特進其所進逹皆海内名士)居家為天子師(張禹雖居家以)
(特進為天子師國家每有大政必與定議)寢則布衣瓦器而食(謝承後漢書趙典尊為國)
(師位特進七為列卿寢則布衣瓦器而食)賓客語不及國事(司馬彪後漢書隂識拜金吾位特)
(進入則極言正諫與賓客語不及國事慕仲山甫匪躬之節所用掾吏皆得天下俊哲)掾吏皆天
下俊哲(上)以高年得見優禮(後魏書刁雍拜特進與隴西王梁賀及中書監唐允)
(等並以高年特見優禮賜几杖劔履上殿日致羞焉)
金紫光禄大夫
銀青光禄大夫
光禄大夫
前漢百官表大夫掌論議有中大夫武帝太初元年更
名光禄大夫秩比二千石光禄大夫無(師古曰無印綬)
後漢百官志光禄大夫比二千石註曰無員(漢官三人)凡大
夫皆掌顧問應對無掌事唯詔命所使凡諸國嗣之喪
則光禄大夫掌弔
光禄勲屬官有中大夫掌議後漢武帝太初元年更名
為光禄大夫秩比二千石無印綬光禄勲門外特施行
馬以旌别之無掌事唯備顧問待詔命(晉置左右光禄大夫光禄三大)
(夫皆銀章青綬其重者詔加金章紫綬則謂之金紫光禄大夫以其重者既有金紫之號故謂本光禄為銀青)
(光禄大夫)
晉職官志左右光禄大夫加金章紫綬光禄大夫加金
章紫綬者秩第二禄賜班位冠幘車服佩玉置吏卒羽
林皆賜給與特進同其以為加官者唯加章禄綬賜班
位而已不别給車吏卒也又曰光禄大夫假銀章青綬
者品秩第三位在金紫將軍下諸卿上漢時所置無定
員多以為拜假賵贈之使及監護喪事魏氏以來轉復
優重不復以為使命其諸公告老者皆家拜此位及在
朝顯職復用加之及晉受命仍舊不改以為優崇之例
而諸公遜位不復加之或更拜上公或以本封食公禄其
諸卿尹中朝大官年老致事者及内外之職加此者前
後甚衆由是或因得開封或進加金章紫綬又復以為
禮贈之官泰始中唯太子詹事楊珧加給事中光禄大
夫加兵之制諸所供給依三品將軍其餘自如舊制終
武惠孝懷三世又曰光禄大夫與卿同秩中二千石著
進賢兩梁冠黑介幘五時朝服佩水蒼玉食俸日三斛
太康二年始給賜春絹五十疋綿百斤惠帝元康元年
始給菜田二頃田騶六人置主簿功曹門吏亭長門下
書佐各一人
漢官解詁武帝以中大夫為光禄大夫世祖中興以諫
議大夫又為中散大夫此四等於古禮盖為天子之下
大夫視列國之上卿者也與博士皆以儒雅之選異官
通職周禮所謂官人者也温故知新率由舊章皆能發
明古今遵由經典辨章舊聞者也
晉職官要錄左右光禄大夫(魏志云孫資為光禄加開劉府儀同三司王隠晉書云)
(寔以右光禄大夫開府荀勖以左光禄開府裴秀荀勖王戎皆為之劉毅追贈之悉開府)
宋百官志左光禄右光禄二大夫晉初置光禄大夫秦
時為中大夫漢武太初元年更名光禄大夫如故
南齊百官志左右光禄大夫位從公開府置佐史如公
光禄大夫皆銀章青綬詔加金章紫綬者為金紫光禄
大夫
隋職官志梁左右光禄大夫並無員以養老疾陳紫金
光禄大夫(中二千石)後齊光禄大夫金紫銀青用人俱以舊
德者居之隋高祖左右光禄大夫金紫銀青光禄大夫
並散官以加文武官之德齊者並不理事煬帝置光禄(從一)
(品)左右光禄(左正二品右從二品)金紫(正三品)銀青(從三品)
唐職官志左右光禄大夫(左從一品右從二品)為文散官武德十
一年改光禄大夫為從二品金紫為三品銀青從三品
元祐官品令金紫光禄大夫正二品銀青光禄大夫
從二品光禄大夫正三品紹聖二年四月二日勅寄禄
官分左右除正議大夫銀青光禄大夫左右外仍朝散大
夫中散大夫依舊存留左右字以分雜出身及無出身人
依舊作兩資選轉餘並廢罷
金紫光禄大夫
地望可國婚(晉尚書王藴字叔仁修弟也烈宗時納后訪于公卿僕射謝安云王藴地望可國婚)
(定后既立徵拜金紫光禄大夫)乞一片金(南齊樂安任遐為光禄就王晏乞一片金晏乃啓轉為金)
(紫不行)
銀青光禄大夫
吾家千里駒(見光禄大夫門)特加五階(唐崔瓘見刺史門)
光禄大夫
厠之争臣之末(前漢谷永為大將軍王鳳擢為光禄大夫永奏謝鳳曰永斗筲之材質薄學朽)
(無一日之雅左右之介將軍悦其言擢之皂衣之吏厠之争臣之末)親近未嘗有過(金日碑為)
(光禄大夫親近未嘗有過上為愛之)自念無報厚德(貢禹上書貧老家費不滿萬錢拜光禄大)
(夫賜益富厚自念無報厚德日夜慙懼)召見說詩(蔡義上疏臣山東草萊之人行能無所取容貌不)
(及衆然而不棄人倫者以聞道於先師也願賜清閒夫之燕得盡精思於前上召見說詩甚悅擢為光禄大)
論議深博(師丹字仲公瑯琊東武人也建始中州舉茂材補博士出為東平王太傅丞相方進舉丹)
(論議深博廉正守道徵入為光禄大夫)出則奉車入侍左右(霍光為奉車都尉光禄大)
(夫出則奉車入侍左右出入禁闥二十餘年小心謹慎未嘗有過甚見親)烏孫盗其印綬(常惠)
(少時家貧自奮應募随中監蘇武使匈奴并見拘留十餘年昭帝時乃還漢嘉其功勞拜為光禄大夫宣帝世)
(使烏孫烏孫盗其印綬惠恐誅天子以其奉使克獲封長羅侯)善說禮服(夏侯勝字長公善說禮服)
(徵為光禄大夫會昭帝崩昌邑王嗣立數出勝當乘輿前諫曰天久隂而不雨陛下出欲何之王怒謂為妖言)
(縛以屬吏吏乃白大將軍霍光秘不舉發是時光與車騎將軍謀欲廢昌邑王光讓安世以為泄語安世實不)
(言乃召□勝勝對言在洪範下人有伐上者天隂而不雨光與安世大驚以此益重經術之士)臨朝勿
令預到(樊宏為光禄大夫為人謙柔畏慎每朝會迎朝先到伏俯待事時至則起帝聞之勑勿令預到)
白馬生(東觀漢記張湛字子孝為光禄大夫數見諫王威儀不如法度者湛常乘白馬帝每見湛輙言)
(白馬生且復諫矣)出入蒼頭盧兒傳呼(杜令王仲翁為光禄大夫出入蒼頭盧兒傳呼)
(時為尊寵)故舊平生為勸(華嶠後漢書鄧晨拜光禄大夫數見故舊平生為勸)引見着
布单衣(魏文帝受禪欲以楊彪為太尉先遣使示旨彪辭曰彪備漢三公遭代傾亂不能有所益老年)
(被病豈可贊惟新之朝遂固辭乃授光禄大夫賜以几杖朝會引見令着布單衣鹿皮冠入待以賓客之禮)
據經對大義(蜀譙周遷光禄大夫位亞九列雖不與事以儒行見禮事訪大義據經以對而後生)
(好事者亦咨問所疑)拔佩刀以斷車鞅(汝南先賢傳郭憲字子横為光禄大夫上欲廵三輔)
(憲諫曰天下未定車駕未可以廵上遂行憲當車拔佩刀以斷車鞅上不止到弘農兵起潁川上曰朕悔不從光)
(禄之言乃還)委榮辭禄不降其節(樊英别傳詔書告南陽太守曰五官中郎將樊英委)
(榮辭禄不降其節志不可奪今以英為光禄賜家所在縣給榖千斛常以八月存問高年給羊一頭酒三斛)
告老致仕(王隠晉書劉毅字仲雄年老致仕以光禄大夫門施行馬賜錢百萬)疾病失明
(鄭褒疾病失明屢乞骸骨不允拜光禄大夫)少持操行能清言(晉祖訥字士言少持操行)
(能清言遷右光禄大夫)王夷甫見而稱之(荀組字大章弱冠太尉王夷甫見而稱之為光)
(禄夫)王濟甚相器重(苟崧字景猷組族子也弱冠太原王濟甚器重拜光禄大夫)吾
家千里駒(顧和字君季二歲失父緫角便有清操弱冠知名族父榮器之曰此吾家千里駒也興吾)
(家者必此子矣康帝即位為尚書僕射又拜銀青光禄大夫又遷光禄大夫)以風疾遜位(晉諸)
(公贊位加光禄以風疾遜大夫)議省官吏(晉紀苟勗為光禄大夫晉武議省州縣吏以趨)
(農功勗以省吏不如省事省官不如清心昔蕭曹相漢載其清静畫一之歌此清心之本也漢文之世垂拱無為幾)
(致刑措此省事也漢光武時并合吏員縣官國邑裁置什一此省官也魏太和中遣王人四出减天下吏員正始)
(中亦并合郡縣以减吏員此省吏也今必欲求之於本量宜以省事為先設官分職委任責成心競而不力争事)
(能受任思不出位官無異業政典不奸則事省矣)食大夫禄還第(後魏書李茂為光禄大夫)
(性謙慎以弟仲寵盛懼於盈滿遂托以老疾因請□位高祖從之聽食大夫禄還私第)引入卧内
(崔浩為左光禄大夫帝每幸其第多問以異事或倉卒不及束帶奉進疏食不暇精膳帝為食或立而旋其見)
(寵愛如此自後引入卧内)飛翠鳴玉升降禁門(南史丘遲為僕射譲光禄大夫表云飛翠)
(鳴王升降禁門)獻尚書以諷帝(隋蘇威為光禄大夫從煬帝幸鴈門回屬五月五日百寮上供)
(多以珍玩威獻尚書一部以諷帝)刻石為人馬以象拔箭之狀(唐丘行恭善騎)
(射勇力絶倫為光禄大夫從太宗討王世充會戰于邙衆山太宗欲知其虚實強弱乃與數十騎衝之直出其後)
(皆披靡莫敢當其鋒殺傷甚衆既而䧟以長隄與諸騎相失惟行恭獨從尋有勒騎數人追及太宗矢中御馬)
(行恭回騎射之發無不中餘賊不敢復前然後下馬拔箭以其所乘馬進太宗行恭自御馬前步執長刀呼斬)
(數人突陣而出貞觀中有詔刻石為人馬以象行恭拔箭之狀立於昭陵闕前)
正議大夫通議大夫
太中大夫中大夫
中散大夫朝議大夫
朝請大夫朝散大夫
朝奉大夫
前漢百官表大夫掌論議有太中大夫中大夫諫大夫
皆無員多至數十人武帝元狩五年初置諫大夫秩八
百石太初元年更名中大夫為光禄大夫秩比二千石
太中大夫秩比千石如故
後漢百官志太中大夫千石本注曰無員(漢官曰二十人秩比二千)
(石)中散大夫六百石本注曰無員(漢官曰二十人秩比二千石)
韋昭辨釋名中大夫在中散上高大也
宋百官志中散大夫王莽所置後漢因之前後大夫皆
無員掌論議後漢光禄大夫三人中大夫二十人中散
大夫三十人魏以來復無員自左光禄大夫以下飬老
疾無職事中散六百石
南齊百官志太中諸大夫皆處舊齒年老重者加親信二十人
隋百官志梁太中中大夫並無員以飬老疾陳太中大
夫(千石)隋高祖朝議朝散大夫並為散官加以文武官之
德齊者並不領事煬帝置正議(正四品)通議(從五品)大夫
唐職官志太中大夫(正四品)中大夫(從四品上)中散大夫(正五品)並
為文散官武德十一年改正議大夫為正四品上通議
大夫為正四品下太中大夫為從四品上中大夫為
從四品下中散大夫為正五品上朝議大夫為正五品
下朝請大夫為從五品上朝散大夫為從五品下
九國志吳世家武觀元年改文散官為大卿
國朝元祐令正議大夫從三品通議大夫正四品太中
大夫從四品中大夫正五品中散大夫從五品朝議大
夫正六品朝請朝散朝奉大夫從六品
正議大夫
通典正議通議大夫皆隋置散官盖取秦大夫掌議論
之義
通議大夫
通典(見正議大夫)
太中大夫
說尉佗稱臣(前漢陸賈以客從高祖定天下名有口辯居左右常使諸侯時中國初定尉佗平南)
(越因王之使賈賜佗印為南越王賈說佗令稱臣奉漢約歸報高祖大悦拜賈太中大夫)謹文法(程不)
(識孝景時以數直諫為太中大夫為人廉謹於文法)議明堂事(申公魯人也以詩經弟子自遠方來)
(受業者千餘人武帝時使使加璧安車以蒲輪事迎之申公已八十餘即時拜太中大夫議明堂)諸生以
為能(賈誼年十八以能誦詩書屬文帝詔為博士誼年二十餘最為少每詔令議下諸老先生未能言誼)
(盡為之對人人各如其意所出諸生以為能文帝悦之詔遷太中大夫)直言切諫(東方朔拜太中)
(大夫觀察顔色直言切諫上常用之)賜宅一區(後漢郭伋為太中大夫賜宅一區及錢榖以充其家)
(輙散與宗親九族無所遺餘)中東門君(張湛稱疾不朝拜太中大夫居中東門候舍故時人號曰)
(中東門君)王者之器(隗囂將議自立為王納鄭興之說而止遂廣置職位以自尊高興復止之曰夫)
(中郎將太中大夫使持節官皆王者之器非人臣所當制也惟器與名不可以假人無益於實有損於名非尊)
(上之意也)行青州賣卜(姜肱字伯淮再聘不就即拜太中大夫詔至門報云久疾就醫遂行青州)
(賣卜以自給)代王梁為司空(後漢宋弘自太中大夫代王梁為司空)守道彌固
(魏志韓暨字公明詔太中大夫暨澡身浴德志節高㓗年八十守道彌固可謂純篤老而益勗者以為司徒)
固辭不受(黃初四年詔公卿舉獨行君子司徒華歆薦管寕為太中大夫固辭不受)禄賜與
卿同(晉王覽拜太中大夫禄賜與卿同)並平尚書事(前漢張敞為太中大夫子定國並平尚書事以)
(正直忤霍光)少有學行(吳志裴云少有學行官至太中大夫)召見宣室對得失
(王嘉字公仲平陵人也鴻嘉中舉敦朴能直言召見宣室對政事得失遷太中大夫)使行風俗(盖寬)
(饒為太中大夫使行風俗多所稱舉貶黜奉使稱意)言春秋楚詞(朱買臣言春秋楚詞帝悦之拜)
(太中大夫)言法令遵舊典(司馬彪續漢書梁統字仲寧為太中大夫在朝上便宜言法令須遵)
(舊典下三公議云隆行峻法非明主急務遂寢)今日得氣(鄭興為太中大夫數上便宜多見納朝廷)
(大議訪興興據經守正侃侃而陳一時議者皆服其辯莫之能屈或謂興曰鄭大夫今日得氣矣杜令薦興堪)
(侍帷幄)講華光之内(劉寬字聞饒拜太中大夫講華光之内)明習故事(東觀漢記)
(張純明習故事時舊典多夫闕皆待純以決拜太中大)詣闕還官(牟長字君高遭父喪以太中大夫歸)
(行喪服竟詣闕還官)待以師傅之禮(謝承後漢陳囂拜侍中又帝拜太中大夫年七十每朝)
(常待以師傅之禮賜几杖入朝不趨贊事不名以病乞骸骨以大夫位終)失勢而賓客滿門
(張璠漢記孔融恃才狎侮太祖太祖禁酒融書與之云紂天有酒旗之星地有酒泉之郡堯不千鍾無以成聖桀)
(以色亡國今令不禁婚姻何也太祖外寬内忌使御史郗憲以法免之後拜太中大夫雖失勢賓客日滿其門)
(愛才樂酒常歎曰坐上客常滿樽中酒不空)有老成之美(王隱晉書華表自表退太常以為太)
(中大夫詔褒表有老成之美)優游自得(班彪為太中大夫嘗云陸如賈董仲舒東方朔司馬相)
(吾丘壽王王吉貢禹劉向楊雄皆以漢大夫優游自得不易公卿也)累年宰郡資無擔石
(梁書顧憲之風病求還吳天監二年授太中大夫累年宰郡資無擔石及歸環堵不免饑寒)
中大夫
力戰(前漢灌嬰雖年少數力戰拜中大夫嬰本睢陵販繒)對策最高(晁錯對策者百餘人惟錯)
(最高為中大夫)問尚書一篇(倪寬以御史見上語經學從問尚書一篇擢為中大夫)有口
辯(田蚡貴幸為中大夫有口辯學盤盂諸書應劭曰黃帝使孔甲所作也凡二十九篇書盤盂所以為法戒)
(也孟康曰孔甲盤盂二十六篇雜家書兼儒墨名法者也)數切諫(汲黯為中大夫以數切諫不得久留)
(遷東海太守)
中散大夫
道藝深明(續漢書魯平字叔陵侍郎賈逵薦云道藝深明帝使與尚書令黃香相問難上嘉平說特)
(賜冠履遷中散大夫)能說易春秋(譙玄字君黃少好學能說易春秋遷中散大夫選使八人班化)
(風俗分行天下為繡衣使者專行誅賞)諸生著錄前後萬人(東觀漢記牟長字君高少)
(篤學習歐陽尚書諸生著錄前後萬人建武十六年後為中散大夫)有欒布之節(見太常太醫令)
(門)分行天下(王莽遣中散大夫謁者各四十五人分行天下)彈琴鬼歎(語林嵇中散夜)
(彈琴忽有一鬼械長歎舉其手袂曰君一絃一調中散與琴彈之聲清泠遥問不對疑是蔡邕邕死之時身着)
(桎梏)為時儒宗(宋書中散大夫徐曠篤於學問為時儒宗年過八十自講五經世皆取法焉)
朝議大夫
通典朝議大夫隋置散官以取諸漢大夫上奉朝議為
名唐因之
朝請大夫
通典隋置散大夫取漢將軍公卿年高德重者以列侯
就第特進奉朝請之義唐因之
朝散大夫
品秩貴(唐兵部郎中知制誥馮宿等授朝散大夫制云凡品秩之制有九自五以上謂之貴其所以為)
(貴者蔭及子命及妻腰白金服赤紱從大夫之後而已白居易詞)遣使就拜(曹憲每聚徒教授諸)
(生數百人當時公卿以下亦多從之受業貞觀中揚州長史李襲譽表薦之太宗召為弘文館學士以年老不)
(赴乃遣使就家拜朝散大夫學者榮之)幸其家視飲食(甄權嘗以母病與弟立言專醫方得)
(其旨趣年一百三歲太宗幸其家視飲食訪以藥性授朝散大夫賜几杖衣服)
朝奉大夫
朝請郎朝散郎朝奉郎
承議郎奉議郎通直郎
宣德郎宣義郎承事郎
承奉郎承務郎
隋文帝於吏部置朝議通議朝請朝散給事承奉儒林
文林等八郎武騎屯騎驍騎游騎飛騎旅騎雲騎羽騎
等八尉其品正六品下九品上上階為郎下階為尉煬
帝罷八郎八尉置散騎郎(從五品)宣議郎(從七品)各四十人
徵事郎(正六品)將仕郎(從八品)常從郎(正九品)奉信郎(從九品)各
五十人是為正員並得禄當品又各有散員郎無員無
禄尋改常從為登仕奉信為散從
唐職官志朝議郎承議郎(正六品)通議郎通直郎(從六品)朝
請郎宣德郎(正七品)朝散郎宣議郎(從七品)給事郎徵事郎
(正八品)承奉郎承務郎(從八品)儒林郎登仕郎(正九品)文林郎將
仕郎(從九品)並為文散官武德十一年改通議郎為奉議
郎
國朝元祐令朝請郎朝散郎朝奉郎正七品承議郎從
七品奉議郎正八品通直郎正八品宣德郎宣義郎從
八品承事郎承奉郎正九品(理親民資序者從八品承務郎准此)承務郎
(從九品)通直郎以上為升朝官
朝請郎
通典朝請郎隋置散官盖採晉宋齊梁陳並有朝請員
為名唐因之
朝散郎
通典隋置散官唐因之
朝奉郎
(缺)
承議郎
(缺)
奉議郎
通典通議郎隋置唐改通議為奉議郎
通直郎
通典通直郎隋置盖採晉宋以來諸官皆有通直謂官
高下而通為宿直者也因此為名唐因之
宣德郎
(缺)
宣義郎
通典游騎尉隋置散官唐改為宣義郎盖取梁宣義將
軍之名
承事郎
(缺)
承奉郎
通典隋散官唐因之
承務郎
通典承務郎唐盖因隋尚書省二十四司承務郎之名
也
職官分紀卷四十八
