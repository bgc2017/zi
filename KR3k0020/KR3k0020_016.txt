職官分紀卷十六
宋孫逢吉撰
秘書省
後漢桓帝延熹二年置秘書監官
晉職官志秘書監案漢桓帝延熹二年置秘書監後省
魏武為魏王置秘書令丞及文帝黃初初置中書令典
尚書奏事而秘書改令為監後以何禎為秘書丞而秘
書先自有丞乃以禎為秘書右丞及晉受命武帝以秘
書并中書其秘書著作之局不廢惠帝永平中復置秘
書監其屬官有丞有郎并統著作省
沈約宋書百官志秘書監丞各一人魏武帝建國有秘
書令左右丞黃初中分秘書立中書而秘書之局不廢
昔漢武帝建藏書之策置寫書之官於是天下文籍悉
在天禄石渠延閣廣内秘府之室謂之秘書至成哀世
使劉向父子以本官典其事至於後漢則圖籍在東觀
有校書郎又有著作郎(傅毅馬融之徒多為校書郎又蔡邕從尚書郎選入東觀著作)
(邕既已為尚書郎而入東觀著作復拜議郎知是著作郎)又碩學達官往往典校秘
書如向歆故事故但校書東觀或有兼撰漢記也
王肅論秘書不應屬少府表曰魏之秘書即漢之東觀
郡國諸書悉云上東觀且自大魏分秘書而為中書以來
傳緒相繼於今二監未有言屬於少府者也今欲使臣
編名於騶從言事于外府不亦隳朝制而辱國典乎太
和中蘭臺秘書爭儀三府奏議秘書司先王之載籍掌
制書之典與中書相亞與中書為官聫隋百官志梁秘
書省置監丞各一人郎四人掌國之典籍圖書著作郎
一人佐郎八人
後齊秘書省典司經籍監丞各一人郎中四人校書郎
十二人正字四人又領著作省郎二人佐郎八人校書
二人
隋秘書省監丞各一人郎四人校書郎十二人正字四
人錄事二人領著作太史二曹
唐職官志秘書省監一員(從三品監之名後漢桓帝置魏晉不改後周謂之外史下)
(大夫隋後為秘書監從第一品煬帝改為秘書令武德復為監龍朔改為蘭臺太史天授改為麟臺監神龍復)
(為秘書監)少監二員(從四品上少監隋煬帝置龍朔改為蘭臺侍郎天授為麟臺少監神龍復為秘)
(書少監比置一員太極初增置一員)
六典秘書省監一人從三品(周禮春官太史掌建邦之六典又小史掌邦國之志)
(定繫代又外史掌四方之志三王五帝之書並秘書之任也秦則博士官所職禁人藏書漢氏除挾書之律開)
(獻書之路置寫書之官又令謁者陳農求遺書於天下故文籍往往而出並蔵之書府在外則有太常太史博)
(士掌之内則有延閣廣内石渠之藏又御史中丞在殿中掌蘭臺秘書圖籍又未央宫中有麒麟閣天禄閣亦)
(藏書劉向揚雄典校皆在禁中謂之中書猶今言内庫書也後漢則藏之東觀亦禁中也桓帝延熹二年始置)
(秘書監屬太常掌禁中圖書秘記故曰秘書漢官云秘書監一人秩六百石魏武為魏王置秘書令典尚書奏)
(事即中書之任也兼掌圖書秘記文帝黃初中分秘書立中書因置監令乃以散騎常侍王象領秘書監撰皇)
(覽魏氏蘭臺亦藏書御史掌焉魏略薛夏六蘭臺為外臺秘書為内閣是也魏初秘書屬少府及王肅為監以)
(為秘書之職即漢東觀之任安可復屬少府自此之後不復屬焉至晉武又以秘書并入中書惠帝永平元年)
(詔秘書典綜經籍考校古今中書自有職務遠相統攝于事不專宜令復别置秘書寺掌中外三閣圖書自是)
(秘書寺始外置焉晉令六品第五絳朝服銅印墨綬進賢兩梁冠佩水蒼玉宋齊同晉氏梁改為省與尚書中)
(書門下集書為五省秘書監增秩中二千石品第三後制十八班秘書監班第十一陳依梁後魏亦以秘書為)
(五省之數監初從第二品中太和末正第三品北齊依魏後周春官府置外史下大夫掌書籍此秘書監之任)
(也隋秘書與尚書門下内史殿中為五省秘書監正三品煬帝降為從三品後改為令武德初改為監龍朔二)
(年改為蘭臺其監曰蘭臺太史咸亨元年復舊天授初改為麟臺監神龍元年復舊)少監二人(隋煬)
(帝三年置一人從四品掌貳秘書監之職其後改為少令皇朝因隋為少監餘同唐百官志)秘書監
之職掌邦國經籍圖書之事有二一曰著作二曰太史
皆率其屬而修其職(凡四部之書必立三本曰正本副本貯本以供進内及賜人凡敕賜)
(人書無本皆别寫以給之)少監為之貳
國朝舊有太史局歸於司天監淳化元年詔秘閣次三
館秘書省仍隸京百司監丞郎校書郎正字著作郎佐
郎官名皆仍其舊惟無定員及不專職本省之務分莅
中外之任監闕即以朝官判秘閣官兼充大中祥符九
年詔秘書監楊億判閣兼秘書省事億為正監不當更
言判省閣有司誤也元祐四年七月秘書省官三年為
一任依舊法關陞不用舉主
御史為隣(漢初御史中丞掌蘭臺秘書圖籍之事至魏晉其制猶存故歴代營都邑置府寺必以秘)
(書省及御史臺為隣)麒麟殿(三輔黃圖未央宫東麒麟殿藏秘書即揚雄校書之所也)羣玉之山
(穆天子傳穆天子西登崑崙見西王母又曰登已至於羣玉之山先王所謂策府也)東壁(石氏星經東壁)
(之星主文籍)芸臺(魚豢典略芸香辟紙魚蠧故藏書臺稱芸臺又曰蘭臺也用秘書署璽)藏室
(華嶠後漢書學者稱東觀為老氏藏室道家蓬萊山王融曲水詩序云記言事于仙室謂藏室也)蓬山
仙室(上)
監
後漢(以下沿革并見秘書省門)
國朝元祐官品令秘書監正四品
正官書(晉書張華嘗徙居載書三十乘秘書監摯虞撰定官書皆資華本以取正)不願為侍
臣(王𨼆晉書羊祜為黃門郎陳留王立以少帝不願為侍臣徙為秘書監)著魏書(王沉為秘書監)
(著魏書多為時諱而善序事)撰次汲冢書(晉諸公讃荀勗領秘書監太康二年汲郡冢中得竹)
(書勖躬自撰次注寫以為中經列於秘書經傳闕文多所證明)幽譛符命(庾峻自司空長史轉秘書)
(監幽讃符命天文地理因有述焉)掌秘奥宣明史籍(温嶠舉荀崧為秘書監曰夫國史之)
(興將以明得失之迹謂之實錄使一代之典煥然可觀散騎常侍崧文質彬彬思義通博歴任先朝蒞事以穆)
(宜掌秘奥宣明史籍)蘭臺之官(王充論衡蘭臺之官監國得失)簡嚴能檢下(魏王肅表)
(曰青龍之末王者所選秘書監詔秘書騶史以上三百餘人非但學問又當簡威嚴能檢下者詔肅以常侍領)
(焉)自負宿名意每怏怏(柳粲晉記華譚為秘書監自負宿名意每怏怏嘗從容謂上曰)
(臣已老矣將待死秘閣汲黯之言復存于今帝不悦)著三國陽秋(晉中興書孫盛為秘書監篤尚)
(好學自少及長手不釋卷既居史官乃著三國陽秋按本傳著魏氏春秋晉陽秋晉陽秋詞直而理正咸稱良)
(史焉)有良史之志(華嶠集詔曰尚書嶠體素弘簡文雅該通歴覽古今博文多識著書實錄有良)
(史之志轉為秘書監其加散騎常侍班同中書寺為内臺使中書散騎著作及治體音律天文數術南省文章)
(門下撰集皆典領之嶠表伏見詔書以臣為秘書監加位常伯昔劉向父子世典史籍馬融通博三入東觀非)
(臣膚淺所敢投迹云云)劉向世典史籍(上)馬融三入東觀(上)天閣
寳秘(南史何憲字子思博涉該通羣籍畢覧天閣寳秘人間散逸無遺漏焉任昉劉渢共執秘閣四部書)
(試問其所知自甲至丁書說一事并叙𫐠作之體連日累夜莫見其所遺渢音馮)人間散逸無
遺漏(上)手自讎校(梁任昉字彦昇為秘書監自齊永元以來秘閣四部篇卷紛雜昉手自讎)
(校由是篇目定焉)中秘二省多諸文士(後魏世祖欲拜伊馛為尚書兼郡公馛辭曰尚)
(書務殷公爵至重非臣年少愚近所宜倚任請收過恩世祖周其所欲馛曰中秘二省多諸文士若恩矜不已)
(請參其次世祖賢之遂拜為中護將軍秘書監馛音䟦)書有五厄(隋書開皇初秘書監牛弘以典)
(籍遺逸上表請開獻書之路曰昔周德既衰舊經紊棄孔子以天聖之才開素王之業憲章祖𫐠制禮刊詩正)
(五始而修春秋闡十翼而弘易道及秦皇馭㝢吞滅諸侯先王墳籍掃地皆盡此則書之一厄也漢興建藏書)
(之策置校書之官至孝成之世遣謁者陳農求遺書於天下詔劉向父子讎校篇籍漢之典文於斯為盛及王)
(莽之末並從焚燼此則書之二厄也光武嗣興尤重經誥未及下車先求文雅肅宗親臨講肄和帝數幸書林)
(其蘭臺石室鴻都東觀秘書填委更倍於前及孝獻移都吏民擾亂圖書絲綿皆取為帷囊所收而西裁七千)
(餘卷屬西凉大亂一時燔蕩此則書之三厄也魏文代漢更集經典皆藏秘書内外三閣遣秘書郎鄭默刪定)
(舊文時之論者美其朱紫有别晉氏乘之文集尤廣晉秘書監荀勖定魏内經更著新簿屬劉石凴凌從而失)
(墜此則書之四厄也永嘉之後寇竊競興其建國立家雖傳名號憲章禮樂寂滅無聞劉裕平姚收其圖籍五)
(經子史纔四千卷皆赤軸青紙文字古拙并歸江左宋祕書丞王儉依劉氏七略撰為七志梁人阮孝緒亦為)
(七錄總其書數三千餘卷及侯景渡江破滅梁室秘省經籍雖從兵火其文德殿内書史宛然猶存蕭繹據有)
(江陵遣將破平侯景收文德之書及公私典籍重本七萬餘卷悉送荆州及周師入郢繹悉焚之於外城所收)
(十纔一二比則書之五厄也後魏爰自幽方遷宅伊洛日不暇給經籍闕如周氏創基關右軍車未息保定之)
(始書止八千後加收集方盈萬卷高氏據有山東初亦採訪驗其本目殘闕彌多及東夏初平獲其經史四部)
(重雜三萬餘卷所益舊書五千而已今御書单本合一萬五千餘卷部帙之間仍有殘闕比梁之舊目止有一)
(半至于隂陽河洛之篇醫方圖譜之說稱復為少臣以經書自仲尼迄仐數遭五厄興集之期屬膺聖代今秘)
(藉見書亦足披覧但一時載籍須令大備不可王府所無私家乃有若猥發明詔兼開購賞則異典必致館閣)
(斯積上納之於是下詔獻書一卷賚絹一疋一二年閫篇集稍備)刻木偶置之於座(柳誓)
(煬帝嗣位拜秘書監退朝之後便命入閣言晏諷讀終日而罷帝每與嬪后對酒時逢興會輙遣命之至與同)
(榻共席恩若友朋帝猶恨不能夜召于是命刻木偶人施關機能坐起拜伏以象于誓帝每月下對酒輙令宫)
(人置之于座與相酬酢而為歡笑按隋書作柳𧦬未詳𧦬音辨)校定四部書(唐魏徵遷秘書監奏)
(引學者校定四部書自是秘府圖籍粲然畢備)參預朝政(徵為秘書監參預朝政)博識(虞世)
(南為秘書監太宗重其博識每幾務之隙引之談論共觀經史每論及古先帝王為政得失必存規諷)竒
書難字(顔師古拜秘書少監專典刊正所有竒書難字衆所共惑者隨疑剖晰曲盡其原)稱秘
書外監(秘書監賀知章性放曠晚年尤加縦誕自號四明狂客又稱秘書外監遨遊里巷醉後屬辭動)
(成卷軸文不加點皆有可觀天寳三載知章上疏請度為道士求還鄉里仍捨本鄉宅為觀上許之御製詩以)
(贈行)三教談論(白居易自蘇州召拜秘書監賜金紫文宗誕日召居易與僧惟澄道士趙常盈對御)
(講論于麟德殿居易論難鋒起辭辯泉注上所罕覯深嗟異之)詠石榴詩(孔紹安大業末為監察御)
(史時高祖為隋討賊於河東詔紹安監高祖之軍深見接遇及高祖受禅紹安自洛陽間行來奔高祖見之甚)
(悦拜内史舍人時夏侯端亦嘗為御史監高祖軍先歸朝授秘書監紹安因侍宴應詔詠石榴詩曰祗為時來)
(晚開花不及春時人稱之)秘府無事(國朝至道中賈黃中自澶州受代赴闕先豐碩雄壮自是頓羸)
(瘵欝若枯藤上憐之拜禮部侍郎兼秘書監以黃中素嗜文籍而秘府無事擾之也)疾愈求朝謁
(大中祥符七年秘書監分司西京楊億以疾愈求朝謁上因曰億文學鮮偕然或言其好切議朝政王旦曰億)
(受國深恩非土木類或談謔過當則有之訕讟之事恐不為也)諫戲作豔詩(唐虞世南為秘書監)
(太宗謂侍臣曰朕因暇日每與虞世南商略今古朕有一言之善虞世南未嘗不悦有一言之失未嘗不恨悵)
(朕嘗戲作艷詩虞世南便進曰聖作雖工體制非雅上之所好下必隨之此文一行恐致風靡輕薄成俗非為)
(國之利賜令繼和輙申狂簡而今之後更有斯文繼以死請不敢奉詔其懇誠若此朕用嘉焉羣臣皆若虞世)
(南天下何憂不治因顧謂虞世南曰朕更有此詩卿能死否虞世南對曰臣聞詩者動天地感鬼神上以風化)
(下下以風刺上故季札聽詩而知國之興廢盛衰之道實繫於兹臣雖愚談願不奉詔太宗大悦賜絹五十疋)
少監(沿革見秘書省門)
國朝元祐官品令秘書少監從五品
卧振高風(唐蕭德言以年老請致仕太宗不許詔曰頃年以來天下無事方欲建禮作樂偃武修文)
(卿年齒已衰教將何恃所冀才德兼茂卧振高風使濟南伏生復在於兹日關西孔子故顯於當今拜秘書少)
(監兩宫禮賜甚厚)與父並命(趙宗儒字秉文拜右拾遺翰林學士時父曄秘書少監與父並命出)
(於一日當時榮之)參預政事(周思茂自右史轉太子舍人典履永在禁中最蒙親遇至于政事損)
(益多所參預累遷麟臺少監崇文館學士垂拱四年下獄死)以儒素見稱(王紹宗為秘書少監)
(仍侍皇太子讀書紹宗性澹雅以儒素見稱當時朝廷之士咸敬慕之張易之兄弟亦加厚禮易之伏誅紹宗)
(坐廢)領史職者不宜為諫官(德宗以左諫議大夫史館修撰張薦為秘書少監修撰如)
(故時裴延齡貴欲異同宰府乃言於上曰諫議大夫論朝廷得失之官史館修撰書朝廷得失之事則領史職)
(者不宜為諫官故有是命)
丞
魏志武帝置秘書左右丞以劉放為左丞孫資為右丞
王肅表陛下垂意於稽古留神於墳典故轉臺郎公府
茂才以左右丞若自今後詔郎皆依丞選見會威儀使
有常秩則人樂秘書之職矣建安二十三年秘書丞郎
比侍御史下節度比蘭臺令史此為丞郎宜亞侍御史
而今位在符節郎下符節郎秩三百石秘書丞秩四百
石高秩在下違賤貴之宜符節郎在上失内外之叙臣
愚以為秘書職於三臺為近密中書郎在尚書丞郎上
秘書丞郎宜次尚書郎下不然則宜次侍御史下秘書
丞郎俱四百石遷宜比尚書郎出亦宜為郡此陛下崇
儒術之盛事也
晉職官志(見秘書省門)
齊職儀秘書丞銅印墨綬(按通典晉後署秘書丞銅印墨綬進賢一梁冠絳朝服宋)
(為黃綬餘與晉同齊梁尤重陳隋印綬與齊同歴代皆有)
隋百官志(見秘書省門)
新唐百官志秘書丞一人(從五品上)
六典秘書丞一人從五品(漢獻帝建安中魏武為魏王置秘書令及二丞與尚書奏)
(事並中書之任也魏志劉劭建安末自秘書郎轉秘書丞是也魏文黃初中分秘書立中書以秘書左丞劉放)
(為中書監秘書右丞孫資為中書令而秘書丞一人秩四百石魏志云何禎文帝時上許都賦帝異之公車徵)
(到為秘書郎後月餘禎關事帝問外吾本用禎為丞何故為郎案主者罪遂改為丞時秘書丞尚未轉遂以禎)
(為右丞晉武并秘書入中書謂之中書秘書丞惠帝又置秘書丞二人晉令秘書丞品第六銅印墨綬進賢一)
(梁冠絳朝服晉書稱桓石綏為秘書丞啟校四部圖書宋齊並一人品服同晉氏梁增品第五秩六百石銅印)
(黃綬陳依梁後魏秘書丞一人正第五品上北齊因之後周春官府有小外史上士之職蓋比秘書丞之任也)
(隋氏秘書丞一人正五品龍朔曰大夫)掌判省事
國朝元祐官品令從七品
分領著作事(後魏李彪字道固遷秘書丞分領著作事自文成帝己未至於太和崔浩高允著述)
(圖書編年叙錄為春秋體遺落時事彪與秘書令高祐始奏從事遷固體創為紀傳表志之目焉按本傳但云)
(奏著作事無分領文)職近日月(魏王肅論秘書表云青龍中議秘書丞郎與博士議郎同職近日月)
(宜在三臺上秘書丞郎宜比尚書丞郎)數奏文賦(魏略嚴苞黃初中以高才入為秘書丞數奏文)
(賦帝異之)天水薛宣聲(薛夏字宣聲天水人也博學有才天水舊有姜閻任趙四姓常推於郡中)
(而夏為单家不為降屈四姓欲共治之夏乃遊逸東詣京師太祖宿聞其名甚禮遇之文帝又嘉其才黃初中)
(為秘書丞帝每與夏摧論書傳未嘗不終日也每呼之不名而謂之薛君夏居甚貧帝又顧其衣薄解所御衣)
(袍賜之其後征東將軍曹休來朝時帝方與夏有所咨論而外啟休到帝引入坐定帝顧夏言之于休曰此君)
(秘書丞天水薛宣聲也宜共談其見遇如此)遍觀古今(王隠晉書庾峻字山甫少好學有才思轉)
(秘書丞遍觀古今聞見益廣)平簡温敏有文思(山濤啟事選秘書丞宜如聖旨此局有數)
(百吏雖各有課限聞不能齊整梁韓足正法禁諸郎皆悉學士是以舉嵇紹平簡温敏有文思帝曰紹如此便)
(可為丞不足復郎也)諮出處(袁彦伯名士傳山濤舉嵇紹為秘書丞紹語出處于濤曰為君思之久矣)
(天地四時猶有消息况於人乎)移書蘭臺(魏略薛夏為秘書丞常以公事移蘭臺蘭臺自以臺也而)
(秘書署耳謂夏為不得儀也推使當有坐者夏報之曰蘭臺為外臺秘書為内閣臺閣一也何不相移之有蘭)
(臺屈無以折)遷中書郎(晉中興書桓胤少知名初拜秘書丞遷中書郎)多書之家分
局採借(晉陽秋王謐為秘書丞乃表前尚書殷兖中書郎張敞太子衛率郗儉之故太常相石秀多書)
(之家請秘書郎分局採借)右丞自何禎始(虞預晉書何禎字元幹為尚書郎時詔參秘書丞秘)
(書本有一丞于是遂以禎為右丞右丞之置自何禎始也)此職宜得才人(魏明帝用何禎為秘)
(書丞勅六此職宜得才人每卒問近對者以何禎處也)卒問近對(上)繆以為郎(文士)
(傳何禎為許都賦封上帝異之下公車特徵到用為尚書郎詔用為秘書丞主者繆以為郎後月餘禎關事上)
(問曰吾本用禎為丞何故為郎案主者罪遂為丞)若野鶴之在鷄羣(晉嵇紹中散大夫康)
(之子也山濤領選啟為秘書郎武帝謂濤曰如卿所言乃堪為丞何但郎也乃發詔徵之起家為秘書丞紹始)
(入洛或謂王戎曰昨於稠人中始見嵇紹昂昂然若野鶴之在鷄羣)文翰勤慎(魏志涿郡劉放字子)
(棄太原孫資字彦龍資幼而岐嶷謁業太學博覧傳記同郡王允一見而竒之友人河東賈逵謂資曰足下抱)
(逸羣之才應太祖辟署功曹舉計吏尚書令荀彧見資歎曰北州承喪亂已久謂其賢智零落今日乃復見孫)
(計君乎云云魏國既建與劉放俱為秘書郎文帝即位放資轉為左右丞放為秘書左丞資為秘書右丞數月)
(放徙為令黃初初改秘書為中書以放為監以資為令評曰劉放文翰孫資勤慎並管喉舌權聞當時)依
七略撰七志(齊書王儉字仲寶為秘書丞上表求校墳籍依七略撰七志四十卷獻之)第一
官(梁劉孝綽除秘書丞武帝曰第一官當與第一人)天下清官(張率字士簡遷秘書丞武帝謂)
(曰秘書丞天下清官東南望胄未有為之者今以相處為卿定名譽)著晉諸公讃(世語傅暢字世)
(道為秘書丞沒在胡中著晉諸公讃及晉公卿禮秩故事)學行當今無比(隋姚察江左人仕至)
(尚書陳士入隋為秘書丞别勅成梁陳二史文帝指謂朝臣曰聞姚察學行當今無比我平陳惟得此一人)
惟得此一人(上)
郎
晉職官志惠帝永平中復置秘書監其屬官有郎
晉令秘書郎掌中外三閣經書覆校殘闕正定脫誤
沈約宋書梁秘書郎四人後漢校書郎也
隋百官志梁秘書郎四人掌國之典籍圖書(餘見秘書省門)
新唐百官志秘書郎三人(從六品上)掌四部圖書以甲乙丙
丁為部皆有三本一曰正二曰副三曰貯凡課寫功程
皆分判
六典秘書郎四人從六品上(魏武置秘書郎秩四百石魏起居注青龍中議秘書)
(丞即職近日月宜居三臺上亞尚書丞郎晉令秘書郎中品第六進賢一梁冠絳朝服晉起居注云武帝遣秘)
(書圖書分為甲乙丙丁四部使秘書郎中四人各掌其一宋氏除中字梁秩六百石江左多任貴遊年少而梁)
(代尤甚當時諺言上車不落作著作體中何如作秘書陳著令令僕射子起家為之後魏亦置四人正第七品)
(上北齊又增中字正第七品下隋除中字正第七品上煬帝三年加為從五品皇朝為從六品上龍朔天授神)
(龍並隨省改復開元二十八年減一人)秘書郎掌四部之圖籍分庫以藏
之以甲乙景丁為之部目甲部為經其類有十一曰易
以紀隂陽變化二曰書以紀帝王遺範三曰詩以紀興
衰誦嘆四曰禮以紀文物體制五曰樂以紀聲容律度
六曰春秋以紀行事褒貶七曰孝經以紀天經地義八
曰論語以紀先聖微言九曰圖緯以紀六經䜟候十曰
小學以紀字體聲類乙部為史其類一十有三一曰正
史以紀紀傳表志二曰古史以紀編年繫事三曰雜史
以紀異體雜紀四曰霸史以紀偽朝國史五曰起居注
以紀人君動止六曰舊事以紀朝廷政令七曰職官以
紀班叙品秩八曰儀注以紀吉凶行事九曰刑法以紀
律令格式十曰雜傳以紀先賢人物十一曰地理以紀
山川郡國十二曰譜系以紀氏族繼序十三曰略錄以
紀史策條目景部為子其類一十有四一曰儒家以紀
仁義教化二曰道家以紀清静無為三曰法家以紀刑
法典制四曰名家以紀循名責實五曰墨家以紀強本
節用六曰從横家以紀辯說譎詐七曰雜家以紀兼叙
衆說八曰農家以紀播植種藝九曰小說家以紀芻辭
輿誦十曰兵法以紀權謀制度十一曰天文以紀星辰
象緯十二曰歷數以紀推步氣朔十三曰五行以紀卜
筮占候十四曰醫方以紀藥餌鍼灸丁部為集其類有
三一曰楚詞以紀騷人怨刺二曰别集以紀詞賦雜論
三曰總集以紀類分文章
國朝元祐官品令秘書郎正八品
元祐四年四月秘書郎並除陞朝官知縣以上資序入
任滿除集賢校理
典校秘書(後漢馬融字季長有俊才博通經籍為校書郎中詣東觀典校秘書是時鄧太后臨朝鄧)
(隲兄弟輔政而俗儒世士以為文德可興武功宜廢遂寝蒐狩之禮戰陣之法融上廣成頌以諷諫忤鄧氏滯)
(于東觀十年不得調後為南郡太守免官徒朔方收還復拜議郎重在東觀著述融才尚博洽為世通儒)乘
鹿車(魏志魏武建國署秘書郎王肅表云尚書郎侍御史皆乘犢車而秘書丞郎獨乘鹿車不得朝服恐)
(非陛下轉臺郎以為秘書丞之本意也)秘閣之吏(王基字伯輿黃初中察孝廉除中書郎時青土)
(初定刺史王凌特表請基為别駕後詔為秘書郎凌復請還頃之司徒王朗辟基凌不遣朗書劾州曰凡家臣)
(之良則升于公輔公臣之良則入于王職是故古者侯伯有貢士之禮今州取宿衛之臣留秘閣之吏所希聞)
(也)觀其眸子足以知人(鍾會字士季少敏惠夙成中護軍蔣濟著論觀其眸子足以知)
(人會年五歲見濟濟大竒之正始中以為秘書郎)澹于榮利耽意文章(蜀志郤正字令)
(先弱冠能屬文入為秘書吏轉為令史遷秘書郎性澹于榮利尤耽意文章自司馬王楊班傅張蔡之儔遺文)
(篇賦及當世美書善論益部有者則鑽鑿推求略皆寓目)該覽學籍(魏劉劭為秘書郎該覧學籍文)
(質周洽)朱紫别矣(王隠晉書鄭默字思元為秘書郎删省煩文除其浮穢時陳留虞松為中書令)
(謂默曰而今而後朱紫别矣)自以所見不博(左思字太冲專思三都賦杜絶人事自以所見)
(不博求為秘書郎)美譽(晉中興書王謐弱冠有美譽與桓胤王緩齊名除秘書郎)專精學問
(虞預晉書司馬彪少篤學不惓然好色薄行為父陸所責不得為嗣彪由此不交人事專精學問泰始中為秘)
(書郎又轉為丞)意趣不同(沈約宋書蕭惠開家雖貴戚而車服簡素初為秘書郎秘書著作並名家)
(年少惠開意趣與之多不同比肩或三年不共語)有限故有競(宋王敬弘子恢之召為秘書郎)
(敬弘求為奉朝請與恢之書曰秘書有限故有競朝請無限故無競吾欲處汝無競之地文帝許之)製千
字詩(袁朗勤學好屬文在陳釋褐為秘書郎嘗製千字詩當時以為盛作陳後主聞召入禁中使為月賦)
(朗染翰立成後主曰觀此賦謝希逸不能獨美於前矣又使為芝草嘉蓮二頌深見賞重)清而不要
(見侍御史門)請假還鄉(世說張敷為宋臺秘書郎請假還東于時相國符一參軍督饟亦請假武)
(帝遣傳令語敷云亦欲還鄉去可載之答曰臣性不雜遂不載也)體中何如(見沿革)固求
不遷欲遍觀圖籍(梁書張纉字伯緒為秘書郎固求不遷欲遍觀閣内圖籍)對策高
第(王丞字安期七歲邇易選補國子生十五對策高第除秘書郎本傳無未詳)召入禁中專
典秘閣(後魏高謐字安平有文武才度天安中以功臣子召入禁中除密書郎固求秘閣謐以墳典殘)
(闕奏廣選郡邑大加繕寫由是圖籍稍以審正)視草(唐上官儀遷秘書郎太宗雅好屬文每遣儀視草又)
(多令繼和凡有宴集儀嘗預焉)
校書郎
隋百官志後齊秘書省校書郎十二人又領著作省
校書郎二人隋校書十二人
新唐百官志校書郎十人(正九品上)
六典校書郎八人正九品上(漢成帝命光禄大夫劉向于天禄閣校經傳諸子詩)
(賦步兵校尉任宏校兵書太史令尹咸校數術太醫監李柱國校方術其後揚雄以大夫亦典校于天禄閣斯)
(皆有其任而未置其官至後漢始于東觀置校書郎中續漢書云馬融安帝時為大將軍鄧隲所召拜校書郎)
(中在東觀十年窮覧典籍上廣成頌又實章居貧蔬食氏講讀不輟太僕鄧康重章學行是時學者稱東觀為老)
(藏室道家蓬萊山康薦章入東觀為校書郎中漢御史中丞掌殿中蘭臺秘書圖籍因置蘭臺令史典校其書)
(班固傅毅初俱為蘭臺令史王充云通人官蘭臺令比校書郎中東觀有校書部置校書郎中典其事時通儒)
(達學亦多以他官領之自漢魏歴晉宋齊梁陳博學之士往往以他官典校秘書至後魏秘書省始置校書郎)
(正第九品上北齊置十二人隋初亦然煬帝減為十人其後又增為四十人皇朝減焉龍朔二年曰蘭臺郎開)
(元二十六年減四人天寳十三載復置正員八年置四人屬集賢院)掌讎校典籍刊正文
字皆辨其紕繆以正四庫之國史焉(筆談舊校書官多不恤職事但取舊)
(書以墨漫一字復注舊事于其側以為曰課自置編校局只得以朱圖之仍于卷末書校官姓名)
國朝元祐官品令校書郎從八品
正定六經文字(後漢蔡邕拜郎中校書東觀邕以經籍去聖久遠文字多謬俗儒穿鑿疑誤後)
(學乃與五官中郎將堂谿典等奏求正定六經文字靈帝許之邕乃自書丹于碑使工鐫刻立于太學門外于)
(是後儒晚學咸取正焉及碑始立其觀視及摹寫者車乘曰千餘兩填塞郊陌)神雀頌(賈逵自兒童常)
(在太學諸儒為之語曰問事不休賈長頭顯宗時有神雀集宫殿官府帝勅蘭臺給筆札使作神雀頌拜為郎)
(與班固並校書應對左右)文雅顯於朝廷(傅毅字武仲肅宗慱召文學之士以毅為蘭臺令史)
(拜郎中與班固賈逵共典校書毅進奏孝明帝功德最盛而廟頌未立乃依清廟作顯宗頌十篇奏之由是文)
(雅顯于朝廷)整齊脫誤(劉珍少好學永初中為謁者僕射鄧太后詔使與校書劉騊駼馬融及五)
(經博士校定東觀五經諸子傳記百家藝術整齊脫誤定正文字)校書天禄閣(前漢揚雄贊王)
(莽既以符命自立即位之後欲絶其原而神前事而甄豐子尋劉歆子棻復獻之莽誅豐父子投棻四裔辭所)
(連及便收不請時雄校書天禄閣上治獄使者來欲收雄雄恐不能自免乃從閻上自投下幾死故京師為之)
(語曰惟寂惟寞自投于閣爰清爰静乃作符命)上廣成頌(見前六典注)進讀羣書(班斿)
(博學有俊才與劉向校秘書與奏事斿以選受詔進讀羣書上器其說賜以秘書文副)白虎觀論
考同異(楊終字子山顯宗時徵詣蘭臺拜校書郎上言宣帝博徵羣儒論定五經于石渠閣方今天下)
(少事學者得成其業而章句之徒破壞大體宜如石渠故事永為後世則于是詔諸儒于白虎觀論考同異焉)
(會終坐事繫獄博士趙博校書郎班固賈逵等以終深曉春秋學多異聞表請之終又上書自訟即日貸出乃)
(得與于白虎觀)校書郎(盧植字子幹能通古今學拜議郎與馬日䃅蔡邕楊彪韓說等並在東觀校中)
(書五經紀傳補續漢記經注言中書以别于外也能時始立太學五經以正五文字植乃上書願得將書)
(生二人共請東觀就官財糧專心研精合尚書章句考禮記失得為裁定聖典刊正碑文會南夷反叛以植嘗)
(在九江有恩信拜廬江太守)領校(前漢劉向字子政遷光禄大夫而上方精於詩書觀古文詔向領校)
(中五經秘書)無所不究(劉歆字子駿通詩書能屬文河平中受詔與父向領校秘書講六藝傳記)
(諸子無所不究)東觀讎書(鄧太后臨朝晝省王政夜則誦讀而患其謬誤乃博選諸儒劉珍等詣東)
(觀讎校傳記讎對也)畫像以勸學者(高彪舉孝廉試經第一除郎中校書東觀後遷内黃令帝)
(勅同僚臨祖送于上東門詔東觀畫彪像以勸學者)儒林之府(吳志東觀儒林之府當講校文藝處)
(定疑難漢時皆名學碩儒乃任其職)名學碩儒乃任其職(上)盛飾容服(隋李)
(文博立牲鯁直好學直秘書内省典校經籍時虞世基子亦在其内盛飾容服而未有所知文博因從容問其)
(年紀對云十八文博乃謂曰昔賈誼當此之年論議何事君今徒事儀容何為)與時人遊欵(唐岑)
(文本為中書令季弟文昭任校書郎多與時人遊欵太宗聞而不悦嘗從容謂文本曰卿弟過爾多交結恐累)
(卿朕將出之為外官如何文本泣曰臣弟少孤老母時所鍾念不欲信宿離于左右若令外出母必憂悴倘無)
(此弟亦無老母也嘘唏嗚咽太宗愍其意而止唯召見文昭嚴加誡約亦卒無愆過)獻封禅書(房琯)
(開元十二年玄宗將封岱岳琯撰封禪書一篇及牋啟以獻中書令張說竒其才奏授校書郎)試兩節
(韋温以書判拔萃調補校書郎父綬致仕聞温登第愕然曰判入高等在羣士之上得非交結權幸而致耶令)
(設席于庭自出判日試兩節温命筆即成綬喜曰此無愧也)百縑賞詩(李端工詩大歷中與韓翃)
(一本作翊錢起盧綸等更詠唱和馳名都下號十才子時郭曖尚昇平公主尤喜詩人每宴集賦詩公主坐視)
(簾中詩之美者賞百縑曖因拜官會十子曰詩先成者賞端請先獻警句云薰香苟令偏憐小傅粉何郎不解)
(愁主即以百縑賞之錢起曰李校書此篇宿搆也願賦一韻正之請以起姓為韻端即襞牋而獻曰新開金埒)
(教調馬舊賜銅山許鑄錢曖曰此愈工也起等始服)年十三(張九齡字子夀幼聰敏善屬文年十三應)
(舉登乙第拜校書即)勅改所居為復禮鄉(徐岱字慶仁好學六籍諸子悉所探究大歷中)
(轉運使劉晏薦之授校書郎浙西觀察使李柄筠厚遇之勅改所居為復禮鄉)秘閣書籍校閱
皆遍(段成式字柯古以蔭入官為校書郎研稽苦學秘閣書籍披閱皆遍)聰敏博學(楊炯幼聰)
(敏博學善屬文舉神童拜校書郎為崇文館學士)非急務(後漢盧植在江東校轉中秘書帝以非急務)
(為侍中)
正字
隋百官志後齊秘書省典司經籍正字四人隋秘書省
正字四人
六典正字四人正九品下(掌詳定典籍正其文字前代才學之士多以他官兼其任)
(者齊秘書省有正書蓋是正字之任北齊秘書省始置正字四人從九品上隋因之皇朝為正九品下貞元八)
(年分兩人屬集賢院)掌同校書郎
國朝元祐官品令秘書省正字從八品
元祐四年七月勅正字四年除秘閣校理
朋字未正(唐劉晏以神童為秘書省正字方年十歲形肰獰劣而慧悟過人上召入樓中簾下貴妃)
(置於膝上為施粉黛與之巾櫛上問晏曰汝為正字正得幾字對曰餘字皆正唯朋字未正出明皇雜錄見詩)
(話總龜)麟臺正字(陳子昂性善屬文為麟臺正字)數歲解屬文(裴耀卿少聰敏數歲)
(解屬文應童子舉弱冠拜秘書正字)神童釋褐(吴通玄父道瓘為諸王太子授經而通玄兄弟出入)
(禁掖常侍太子遊通玄與兄通徵俱博學善屬文文采綺麗通玄幼應神童舉釋褐秘書正字)
著作郎
晉職官志著作郎周左史之任也漢東京圖籍在東觀
故使名儒著作東觀有其名尚未有官魏明帝太和中
詔置著作郎於此始有其官隸中書省及晉受命武帝
以繆徵為中書著作郎元康二年詔曰著作舊屬中書
而秘書既典文籍今改中書著作為秘書著作於是改
隸秘書省後别自置省而猶隸秘書著作郎一人謂之
大著作郎專掌史任又置佐著作郎八人著作郎始到
職必撰名臣傳一人
沈約宋書著作郎後漢官後漢以秦太史但掌天文律
歷而其國紀撰述悉在著作江左王導表著作為史書
是也後漢著作東觀有著作郎
隋百官志梁秘書著作郎一人佐郎八八掌國史集注
起居著作郎謂之大著作梁初周捨裴子野皆以佗官
領之後齊秘書又領著作省郎二人佐郎八人隋
秘書省領著作曹郎二人佐郎八人校書郎正字各二人
唐百官志著作郎二人(從五品上)佐郎四人(從六品上)掌修撰
碑志祝文祭文與佐郎分判局事(武德四年改著作曹曰局龍朔二年曰司)
(文局咸亨復)
六典著作郎二人從五品上(續漢書稱班固傅毅以蘭臺令史陳宗以洛陽令尹)
(敏以長陵令孟冀以司隸校尉並著作東觀然皆他官兼著作之名而未立其官魏太平中置著作即隸中書)
(省晉惠帝改中書著作為秘書著作後又别自名省曰著作省而猶隸秘書晉令著作郎品第六進賢一梁冠)
(絳朝服荀勖以中書監干寳虞預徐廣以散騎常侍孫綽以給事中伏滔以遊擊將軍孫盛以秘書并兼領著)
(作又陳羣王隠後詔著作单衣介幘朝朔望于著作省亦其任也著作秩六百石品第六後魏五品上北齊從)
(五品後周春官府置著作上士二人即其職也隋從五品上煬帝增為正五品其後又降為從第五品皇朝秘)
(書省領著作局置著作郎二人龍朔二年改司文郎中咸亨元年復舊)掌同唐百官志
國朝元祐官品令著作郎正七品
綴集所聞以為漢書(後漢班固詔詣秘書與前洛陽令陳宗長陵令尹敏司隸從事孟冀)
(共成世祖本紀遷為郎典校秘書採摭前紀綴集所聞以為漢書史稱固有良史之才)著作東觀
(楊彪字文先少傅家學熹平中以博習舊聞公事徵拜議郎華嶠書曰與馬日磾盧植蔡邕等著作東觀)承
明金馬著作之庭(班固西都賦云又有承明金馬著作之庭大雅宏達于茲為羣元元本本)
(殫見洽聞啟發篇章校理秘文)撰集漢記(張衡傳謁者僕射劉珍校書郎劉騊駼等著作東觀撰集)
(漢記因定漢家禮儀上言請衡參論其事會其卒而衡嘗歎息欲終成之及為侍中上疏請得專事裒觀收檢)
(遺文畢力補綴)五葉三世(晉應亨集讓著作表曰自司隸校尉奉至臣五葉著作不絶鄉族以為美)
(談崔駰三世相繼其後無聞若乃談遷接武彪固踵跡亦各一世之良)文士之冠(孫綽為廷卿領)
(著作綽少以文才垂稱于時文士綽為其冠温王郄庾諸公之薨必須綽為碑文然後刊石)分四部
(臧榮緒晉書李充為大著作于時典籍混亂充刪除煩重以類相從分作四部)有史才(謝沉為祠部郎)
(何充庾冰以沉有史才遷大著作)領著作(張華為司空猶領著作又孫盛為散騎常侍領大著作)
應難篇(王隠晉書張瞻字仲應作應難篇司空張華晚見稱善命為著作郎)南郊賦(郭璞作南)
(郊賦中宗見之嘉其才以為著作佐郎)呼為妳母(沈約宋書何承天除著作郎撰國史承天時已)
(老而諸佐郎並名家年少潁川荀伯嘲之常呼為妳母焉承天曰卿當云鳳凰將九子妳母何言耶)父祖
名播四海(晉書陸士衡以文學為太子洗馬著作郎范陽盧志於衆中問機曰陸遜陸抗於君近遠)
(機曰如君與盧毓盧班志默然既起雲謂機曰殊邦遐遠容不相悉何至於此機曰我父祖名播四海寧不知)
(耶)善史漢(王隠晉書何薈善史漢為著作)作益部耆舊傳(陳封作益部耆舊傳武帝)
(善之命為著作郎)劍閣銘(張載作劍閣銘世以為能除著作郎)造乘輿箴(臧榮緒晉書潘)
(尼岳子也少有清才文辭典雅屬綴之功與岳齊名性淡退不競唯以著述為事轉著作造乘輿箴及趙王倫)
(簒位孫秀專政忠臣被害遇士濫酷尼雖形留秘閣而神遊方外遂託疾篤輙曠假拜掃坟栢)料秘閣
四部書(續晉陽秋孝武帝好覧文藝勅著作郎徐廣料秘閣四部見書凡三萬六千卷)造晉書
草創紀志(束晳傳惠帝元康四年晩應司空府辟八月餘即除著作西觀造晉書草創三帝紀及十)
(志)甚有清才(王讃字正長義陽人也晉惠帝時為散騎常侍著作郎甚有清才)助撰晉
史(宋書苟伯子少好學博覧經傳符廣重其才學舉伯子及王韶之並為佐郎同撰晉史及著桓玄等傳遷)
(尚書祠部郎按本傳無助撰文)宜居史職(王韶之性穎敏父禕之少有志尚當世詔命表奏輙手自)
(書寫泰元隆安時事大小悉撰錄韶之得父舊書因私撰晉安帝陽秋既成時人謂宜居史職即除著作佐郎)
(使續後事訖義熙九年善叙事辭論可觀為後世佳史遷尚書祠部郎)作濛汜池賦(張隲文士)
(傳張載作濛汜賦太僕𫝊玄見賦嘆息稱善以車迎載由此知名起家徵為著作佐郎)才謝呂望
尊過西伯(北史程駿拜著作郎後魏顯祖獻文帝屢引駿與論易老之義顧謂羣臣曰朕與此人言)
(意甚開暢又問駿曰卿年幾何對曰臣六十有一顯祖曰昔太公既老而遭文王今卿遇朕豈非早耶駿曰臣)
(雖才謝呂望而陛下尊過西伯覬天假餘年竭六韜之妙)求文學之能必推崔孝伯
(北史韓顯宗太和初舉秀才對策甲科除著作佐郎後魏高祖孝文帝曾謂顯宗等曰著作之任國書是司卿)
(等之文朕自委悉中省之品卿等所聞若欲取況古人班馬之徒固自遼闊若求之當代文學之能卿等應推)
(崔孝伯)求歸於吳(唐顧況蘇州人能為歌詩性詼諧柳渾輔政以校書郎徵復遇李泌繼入自謂)
(知己秉樞要當得達官久之方遷著作郎況心不樂求歸于吳而班列辟官咸有侮玩之目皆惡嫉之)其
實去權(崔沔檢校御史當至德時監察御史宋宣遠恃盧懷慎之親頗違犯沔舉劾之又姚崇之子光)
(禄少卿彛廣納賄賂沔又將按檢其事姚盧時在政事薦沔有史才轉為著作郎其實去權也)上明堂
賦(劉允濟垂拱四年明堂初成允濟奏上明堂賦以諷則天甚嘉嘆之手制褒美拜著作郎)撰東都
記(鄧隆為著作郎修史成尋卒撰東都記三十卷為學者所美)後進文章無可意者
(白居易傳顧況為著作郎況能文而性浮薄後進文章無可意者覧居易文不覺迎門禮遇曰吾謂斯文遂絶)
(復得吾子矣)
著作佐郎
晉職官志
隋百官志(並見郎門)
六典著作佐郎四人從六品上(著作佐郎修國史宋百官春秋云常道鄉公咸)
(熙百官名有著作佐郎二人晉定員八人哀帝興寧二年大司馬桓温表省四人孝武帝寧康元年復舊八人)
(晉令品第六進賢一梁冠絳朝服孝武太元四年詔秘書監自選著作佐郎今並無監使吏部選有監復舊焉)
(宋齊並同晉制著作佐郎始到職必撰名臣傳一人宋氏之初國朝始建未有合撰者此制遂替矣梁秩四百)
(石品第七陳令僕子起家為之品制同梁魏正第七品上北齊正第七品下後周春官府置著作中士四人即)
(著作佐郎之任也隋置八人正第七品上煬帝置十二人增品從第六皇朝初置四人龍朔二年改為司文郎)
(咸亨元年復故開元二十六年減置二人)掌見郎門
國朝元祐官品令著作佐郎正八品
元祐四年七月勅著作佐郎任滿除集賢校理
不拜尹丞(張華年四十授河南尹丞不拜便轉佐郎)車迎(晉書張載字孟陽作濛汜賦傅玄見)
(而嗟嘆以車迎之言談盡日為之延譽遂知名起家佐著作郎)南郊賦(郭璞見郎門)有史才
(晉陵朱鳳吳郡吳震白首衡門華譚為監知有史才薦之並稱職按華譚本傳云並學行清修老而未調譚皆)
(薦為著作佐郎無有史才文)西觀(束晳晚應司空府辟八月餘除佐郎西觀撰晉書草創三帝紀十志)不
能復為今世吏(王隠晉書武帝欲以郭琦為著作佐郎問尚書郭璋璋憎琦不附已荅云不識)
(帝曰若如卿言烏九家兒能事卿即堪郎矣及趙王倫簒又欲用琦琦曰我已為武帝吏不能復為今世吏終)
(於家)卒成十典(華嶠漢書十典未成秘書繆徵奏嶠少子暢為佐郎卒成十典)見陳夀所
作壞已書(張華别傳陳夀好學善著述除佐郎當時夏侯湛等作魏書見陳夀所作壞已書也)年
三十方作(沈約宋書謝裕字景仁會稽王世子元顯嬖人張法順權傾一時内外無不造門唯景仁)
(不至年三十而方為著作佐郎)以他官領其職(梁周捨裴于野皆以他官領其職)此職
閒(晉閻纉字續伯祭酒鄒湛以纉才堪佐著薦于秘書監華嶠嶠曰此職閒廩重貴勢多争之不暇求其才)
(遂不能用)賜名(後魏宋弁字義和為佐郎後魏高祖孝文帝曾因朝會歴訪治道弁年少官徵自下而對)
(聲姿清亮進止可觀高祖稱善者久之由是大被知遇賜名為卞意取卞和獻玉楚王不知寳之理)一為
史官十年不調(後周儒林傳黎景熙字季明正定古今文字於東閣大統末拜佐郎于時倫輩)
(皆位兼常伯車服華盛唯季明獨以貧素居之而無愧色又勤于職著述不怠然性尤專固不合於時是以一)
(為史官遂十年不調)極文學之清選(唐王義方曰臣去歲冬初雲陽下縣丞耳今春及夏陛下)
(擢臣著作佐郎極文學之清選未幾又拜臣侍郎史滥朝廷之權職)山名駐蹕(敬播遷佐郎兼修國)
(史太宗之破高麗名所戰之山為駐蹕播謂人曰聖人者與天地合德山名駐蹕此蓋以鑾輿不復更來矣卒)
(如所言與許敬宗等撰西成圖歴諫議大夫給事中)免遠官(國朝嘉祐八年詔以秘書省著作佐郎安)
(燾嘗中進士第三人與免遠官今後以為例矣)
職官分紀卷十六
