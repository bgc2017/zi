職官分紀卷二十一
宋孫逢吉撰
國子監
晉職官志晉武帝初立國子學定置國子祭酒博士各
一人助教十五人以教生徒孝武太元十一年减助教
員為十人
南齊百官志太始元年以國學廢初置緫明觀玄儒文
史四科科置學士各十人正令史一人書令史二人幹
一人門吏一人典觀吏二人建元中掌治五禮永明三
年國學建省
隋百官志梁國子學生限以貴賤帝欲招來後進五館
生皆引寒門儁才不限人數後齊國子寺掌訓教胄子
祭酒一人亦置功曹五官主簿錄事等員隋國子寺(元隸)
(太常)祭酒一人屬官有主簿錄事(各一人)統國子太學四門
書算各置博士(國子太學四門各五人書算各二人)助教(國子太學四門各五人書算各)
(二人)學生(國子百四十人太學四門各三百六十人書四十人算八十人)等員開皇十三
年罷隸太常又改寺為學仁夀元年罷國子學唯立太
學一所煬帝改國子學為國子監依舊置祭酒加置司
業一人從四品丞三人加為從六品并置主簿錄事各
一人國子學置博士
唐職官志貞觀元年改國子學為國子監龍朔二年改
國子監為司成館咸亨元年復舊垂拱元年改國子監
為成均監神龍復舊
唐百官志國子監祭酒一人從三品司業二人從四品
下掌儒學訓導之政總國子太學廣文四門律書算凡
七學天子視學皇太子齒胄則講義釋奠執經論議奏
請京文武七品以上觀禮凡授經以周易尚書周禮儀
禮禮記毛詩春秋左氏傳公羊傳榖梁傳各為一經兼
孝經論語老子歲終考學官訓導多少為殿最丞一人
從六品下掌判監事每歲七學生業成與司業祭酒&KR0681;
試登第者上於禮部
主簿一人從七品下掌印勾督監事七學生不率教者
舉而免之錄事一人從九品下(武德初以國子監曰國子學隸太常寺貞觀二)
(年復曰監龍朔二年改國子監曰司成館祭酒曰大司成司業曰少司成咸亨元年復曰監垂拱元年改國子)
(監曰成均監有府七人史十三人亭長六人掌固八人)
國朝國子監掌國子太學武學算學五學之政凡訓導之事
更修黌宇(後漢安帝薄於藝文博士倚席不講學舍頽敝鞠為園蔬牧兒芻豎至於薪刈順帝感翟)
(酺之言更修黌宇)畫三禮圖(國朝至道二年遣畫工二人赴國子監畫三禮圖於壁待詔一人督)
(其事)繪像(三年國子監言畫三禮圖訖詔文宣王十哲七十二賢像宜繪飾)建閣藏書(大中)
(祥符五年就文宣王殿建藏書閣藏太宗御書及以皇帝御製样瑞諭勤政論俗吏辨刻石)
祭酒
前漢王莽置六經祭酒每經各一人蘇竟以明易為博
士講書祭酒
後漢百官志博士祭酒一人六百石本僕射中興轉為
祭酒(胡廣曰凡官名祭酒皆位之元長者也古禮賓客得主人饌則老者一人舉酒以祭於地舊說以為)
(示有先)
漢百官表注博士祭酒一人掌國子學皇朝服進賢兩
梁冠佩水蒼玉
續漢書百官表建武初置五經博士太常差以有聰明
威重者一人為祭酒總領綱紀
韋昭辨釋名祭酒者謂祭六神以酒酹之也辨云凡會
同饗醼必尊長先用酒以祭先故曰祭酒漢時吳王年
長以為劉氏祭酒是也
應劭漢官儀禮飲酒必祭先示有先也故稱祭酒飲酒
時唯尊長以酒沃酹也
晉職官志武帝初立國子學定置國子祭酒永嘉中又
置儒林祭酒以杜夷為之
宋百官志祭酒晉官也漢吴王濞為劉氏祭酒大祭祀
以酒為本尊者主之故以祭酒為稱漢之侍中魏之散騎
常侍高功者並為祭酒用其義公府有祭酒盖因其名
也
沈約宋書博士秦官也掌通古今員多至數十人有僕
射光武增為十五人盖一經有數家之學故也皆教弟
子光武改僕射為祭酒祭酒者一位之尤長也
南齊百官志國子祭酒一人建元四年有司奏置國子
學祭酒准諸曹尚書總明觀祭酒一人
隋百官志梁國學有祭酒一人陳國子祭酒(中二千石)後齊
國子寺祭酒一人隋國子祭酒一人仁夀元年省煬帝
國子監復置
唐職官志龍朔二年改國子祭酒為大司成咸亨二年
復舊國子監祭酒一員(從二品)掌邦國儒學訓導之政令
有六學(國子太學四門律書算)凡春秋二分之月上丁釋奠於孔
宣父祭以太牢樂用登歌軒懸祭酒為初獻司業為亞
獻博士為終獻凡教授之經以周易尚書周禮儀禮禮
記春秋左氏傳公羊傳榖梁各為一經孝經論語兼習
之每歲終考其學官訓導分業之多少為之殿最
六典國子監祭酒一人從三品(周禮師氏以三德三行教國子凡國之貴遊子)
(弟學焉又保氏飬國子以道教之六藝晉令曰祭酒博士當為訓範總統學中衆事傅暢諸公讃云裴頠為國)
(子祭酒奏立國子太學起講堂築門闕刻石寫五經梁置國子祭酒一人班第十三比列曹尚書陳國子祭酒)
(秩中二千石品第三後魏初品第四上太和二十二年增為從第三品北齊改國子祭酒一人從三品後周闕)
(光宅元年改成均監祭酒神龍元年復舊)
五代職官志後唐同光元年置一員
國朝元祐官品令國子祭酒從四品
三為祭酒(史記荀卿年五十始來遊學於齊襄王時荀卿最為老師齊尚修列大夫之缺而荀卿三)
(為祭酒焉)明習故事(前漢張安世薦蘇武明習故事奉使不辱命宣帝以武著節名臣令朝朔望號)
(稱祭酒甚優寵之年老不朝迎以安車)師友(蜀志先主既定益州廣漢太守夏侯綦請秦宓為師友祭)
(酒)皇太子執經問義(晉中興書杜夷以儒學稱中宗以為丞相祭酒中興初皇太子凡三)
(至夷舍執經問義)上疏求備學徒(晉書袁環為國子祭酒時喪亂之後禮教凌遲環上疏云)
(若得給其宅地備其學徒帝從之國學之興自環始也)令司徒辭祭酒以授張緒
(齊書司徒竟陵王子良領國子祭酒武帝敇王晏曰吾欲令司徒辭祭酒以授張緒物議以為云何子良竟不)
(拜以緒領焉)舉自代人以為榮(吴均齊春秋謝曇濟字彦均王備為國子祭酒講孝經未)
(畢舉曇濟自代時人以為榮)朱服(南齊何胤為國子祭酒與太子中庶子王瑩並為侍中時胤單作祭)
(酒疑所服陸澄博古多該亦不能據遂以玄服臨試爾後羣議乃用朱服祭酒朱服自此始也)三世為
國學師(梁書王承好儒業轉國子祭酒承祖儉父陳皆為此職三世為國學師前代未之有當時以為)
(榮)恃貴縱辯(陳書太建中國子祭酒徐孝充開講恃貴縱辯衆莫敢當陸德明始弱冠往參焉便)
(與抗對合朝賞歎)輕薄祭酒(齊春秋孔廣字淹源美容止善吐納王儉張緒咸美之儉常云廣來)
(便使我薄止不須來則莫聽去緒數巾車詣之歎嗟曰孔廣使吾成輕薄祭酒)庠均義重師資
道尊(王融為王儉讓國子祭酒表曰竊以庠均義重振古所從師資道尊由來攸尚匪曰蘭茝疇變入室)
(之情不自朱藍何遷素絲之質)率百僚親臨講論(崔鴻十六國春秋前秦錄建元七年高平)
(蘇通長樂劉祥並以研學耆儒尤精二禮以通為禮記祭酒居於東庠祥為儀禮祭酒處於南序每月朔旦率)
(百僚親臨講論也)儒宗學府(後周書盧誕夲名恭祖拜給事黃門侍郎魏帝曰經師易求人師難)
(得朕諸兒轉長欲命卿為師於是以誕儒宗學府乃敇自今晉王以下皆拜之於帝前因賜名誕為當世所推)
(乃拜國子祭酒)經師易求人師難得(上)論難鋒起不能屈(隋書楊汪)
(字元度為國子祭酒帝令百僚就學與汪講論天下通儒碩學多萃焉論難鋒起皆不能屈帝令御史書其問)
(荅奏之省而大悦賜良馬一匹)敷陳義理兼之諷諫(元善賜爵江陽縣公後遷國子祭酒)
(上常親臨釋奠命善講孝經於是敷陳義理兼之諷諫上大悦曰聞江陽之說更起朕心)學行可師
(唐賀德仁少與從兄德基俱為國子祭酒周弘正咸以詞學見稱時人語曰學行可師賀德基文質彬彬賀德)
(仁)文質彬彬(上)卿今日從朕求官(許後徹常侍太宗講後為睦州刺史因入)
(朝乞骸骨太宗召問曰朕與卿刺史資以自飬何為致仕後徹曰年老筋力不逮望在私第時見闕廷太宗曰)
(卿氣力猶強欲何官也後徹陳謝不敢太宗曰朕昔從卿讀書今日從朕求官但有所欲不相違也時國子祭)
(酒缺乃言之因授焉)請琢去碑額偽號(馮審為國子祭酒國子監有孔子碑睿宗篆額加大)
(周兩字盖武后時刻審請琢去偽號復大唐二字從之)上疏論南海進蚶菜(孔戣字君嚴元)
(和年改國子祭酒嶺南節度使崔詠卒三軍諸帥宰相奏擬皆不稱旨因入對上謂裴度嘗有上疏論南海進)
(蚶菜者詞甚忠正此人何在卿求之度退訪之或曰祭酒孔戣嘗論此事度徵䟽進之即日授嶺南節度使)
判祥瑞案三道(則天稱制以權臨下不恡官爵取悦當時其國子祭酒多授諸王駙馬都尉唯)
(貞觀故事祭酒孔穎逹等赴上日皆講五經題至是諸助王與駙馬都尉赴上唯判祥瑞案三道而已至於博士)
(教雖有學官之名多非儒雅之實)腐儒(祝欽明為國子祭酒景龍三年中宗將親祀南郊欽明與郭山)
(惲希旨奏言皇后亦合助祭景雲初侍御史倪若水劾奏曰欽眀等本自腐儒素無操行崇班列爵實為叨忝)
(而涓塵莫效諂佞為能遂使曲臺之禮圜丘之制百王故事一朝墜失所謂亂常改作希旨病君人之不才遂)
(至於此臣等並從黜放以肅周行於是欽眀左授饒州刺史)隨問酬悉舌無留語(趙弘)
(智永徽中為陳三師講孝經百福殿諸儒更詰辨随問酬悉舌無留語高宗喜曰試為我陳經之要以補不逮)
(對曰天子有爭臣七人雖無道不失其天下願以此獻帝悦賜絹三百疋終國子祭酒)官不擇才
(桓彦範為侍中俄墨敕以方士葉靜能為國子祭酒彦範執不可帝曰要已用之不可止彦範曰陛下始復位)
(制詔軍國皆用故事貞觀時以魏徵虞世南顔師古為監以孔穎逹為祭酒如靜能方伎猥下安足繼蹤前列)
(臣恐物議謂陛下官不擇才以天秩加私愛不從)以宰相領祭酒(鄭覃見同中書門下平章)
(事)輸光學錢(劉允章為國子祭酒建言羣臣輸光學錢治庠序宰相五萬節度四萬刺史一萬詔)
(可)願兼領侍郎(國朝孔維見司業門)
司業
隋百官志煬帝大業三年國子監初置司業一人從四
品
唐職官志龍朔二年改為少司成咸亨元年復舊垂拱
元年增置一員所掌同祭酒
六典司業二人從四品下(禮記曰樂正司業父師司成秦漢以來無聞)
五代職官志後唐同光二年置一員
國朝元祐官品今國子司業正六品
改國學及官名(歸崇敬授國子司業時皇太子欲於國學行齒胄之禮崇敬以國學及官名不)
(稱上言司業義在禮記樂正司業正長也言樂官之長司主此業爾雅云大板曰業按詩周頌設業設簴崇牙)
(樹羽則業乃懸鐘磬之簨簴也今太學既不敬老於義則無所取請改國子監為辟雍請改祭酒為太師氏請)
(改司業一為左師一為右師詔下尚書集百僚定議以聞議者以為省者禁也非外司所宜名周禮代掌其職)
(者曰氏其學非代官不宜曰氏其餘大抵以習俗既久重難之非其事不行)請誦古詩兩篇
(郭山惲景龍中累遷國子司業時中宗數引近臣及修文學士與之宴集嘗令各效伎藝以為笑樂張錫為談)
(客娘舞宗晉卿舞渾脱張洽舞黃□杜元談為婆羅門呪李行言唱車駕西河盧藏用效道士上章山惲獨奏)
(曰臣旡所解請誦古詩兩篇於是誦鹿鳴蟋蟀之詩奏未畢李嶠以其有好樂無荒之語恐忤旨遽止之)刊
定儀注(韋叔夏遷成均司業久視元年時下制曰吉凶禮儀周家所重司禮博士未甚詳明成均司業)
(韋叔夏祝欽明等博涉禮經委以參掌冀弘典式自今所修禮儀注委叔夏等刊定訖然後奏聞)自以
通經求為司業(國朝淳化元年以國子祭酒孔維兼工部侍郎從其請也維開寳中任開封東)
(明簿為上即位以舊吏累遷至主客員外郎自以通經求為司業即以授之雍熙初使高麗先是奉使外國例)
(借服紫復命即服舊服會高麗使至維自恥衣緋因求見上詭言高麗使者問臣獲何罪降服臣無以對因泣)
(上憐之即賜金紫至是擢拜祭酒又上言祭酒官久廢少知者故親書尺與臣多以祭酒郎中呼焉又引五代)
(時田敏任祭酒兼侍郎願兼領是官上從之)
丞
隋百官志隋大業三年國子監置丞三人加為從六品
唐六典丞一人從六品下掌監事凡六學生每歲有業
成上於監者以其業與司業祭酒試之明經帖經口試
策經義進士帖一中經試雜文策時務徵事其明法明
書算亦各試所習業登第者白祭酒上於尚書禮部
國朝元祐官品令國子監丞正八品
國子博士太學博士五經博士四門博士
前漢百官表博士秦官也掌通古今秩比六百石員多
至數十人武帝建元五年初置五經博士宣帝黃龍元
年稍增員十二人
後漢百官志博士十四人比六百石夲注曰易四施孟
梁丘京氏尚書三歐陽大小夏侯氏詩三魯齊韓氏禮
二大小戴氏春秋二公羊嚴顔氏掌教弟子國有疑事
掌承問對本四百石宣帝增秩
漢舊儀武帝初置博士取學通行修博識多藝曉古文
爾雅能屬文章為高第朝賀位次中都官師稱先生弟
子稱門人又曰孝文時博士七十餘人朝服玄端章甫
冠
應劭漢官儀博士秦官也博者博通古今士者辨於然
否
魏文帝黃初五年太學置五經課試之法置春秋榖梁
博士明帝太和二年詔曰尊儒貴學五教之本也自頃
儒官或非其人將何以宣明聖道其高選博士才任侍
中常侍者敇郡國貢士以經學為先
吳志詔曰古者建國教學為先所以道世治性為時飬
器也自建興以來時事多故吏民頗以目前趨務去本
就末不循古道夫所尚不淳則傷化敗俗其按古置學
官立五經博士核取應選加其寵禄科見吏之中及將
吏子弟有志好學者各令就業一歲課試差其品第加以
位賞使見之者樂其榮聞之者美其譽以敦王化以隆
風俗
後魏書劉芳表云太和二十年立四門博士於四門置
學按禮記云天子設四學鄭玄注云四學謂周四郊之虞
庠也今以其遼遠故置四門請移與太學同處從之摠
知學士至是太學博士降為從六品
晉職官志晉初承魏制置博士十五人以教生徒博士
皆取履行清淳通明典義者若散騎常侍中書侍郎太
子中庶子以上乃得召試及江左初减為九人元帝末
增儀禮春秋公羊博士各一人後又增為十六人不復
分掌五經而謂之太學博士也
南齊百官志國子博士二人建元四年有司奏置博士
准中書郎助教准南臺御史
隋百官志梁國學有博士二人助教十人太學博士八
人又有限外博士員天監四年置五經博士各一人大
同七年國子祭酒劉溉等又表立正言博士一人位視
國子博士置助教二人陳國子博士千石五經太學博
士六百石
後齊國子寺領博士五人助教十人學生七十二人太
學博士十人助教二十人太學生二百人四門博士二
十人助教二十人學生三百人隋國子寺統國子太學
四門書算學各置博士仁夀元年罷國子學立太學置博
士五人(從五品)煬帝國子學置博士正四品助教從七品
員各一學生無常員太學博士助教各二人學生五百
人先是仁夀元年置國子博士五員為從五品
唐職官志龍朔二年改博士為宣業咸享元年復舊
唐百官志國子學博士五人正五品上掌教三品以上
及國公子孫從二品以上曾孫為生者
六典國子博士三人正五品上(司馬彪百官志云博士十四人魏以太常統博)
(士祭酒晉初置博士十九人咸亨四年立國子學置國子博士一人晉官品第六介幘兩梁冠服佩同祭酒宋)
(齊無所改作梁置國子博士二人為九班陳品第四秩千石後魏初國子博士從第五品上太和二十二年增)
(為第五品北齊置國子寺有博士五人品第五隋初國子學太常置博士五人大業三年置國子監博士一人)
(正五品皇朝增置二人龍朔二年改博士曰宣業)掌教文武官三品以上及國
公子孫從二品以上曾孫之為生者五分其經以為之
業習周禮儀禮禮記毛詩春秋左氏傳每經各六十人
餘經亦兼習之習孝經論語限一年業成尚書春秋公
羊榖梁各一年半周易毛詩周禮儀禮各二年禮記左
氏春秋各三年其生初入置束帛一篚酒一壺脩一案
號為束脩之禮其習經有暇者命習隸書并國語說文
字林三蒼爾雅每旬前一日則試其所習業每歲其生
有能通兩經以上求出仕者則上於監堪秀才進士者
亦如之
太學博士三人正六品上(東晉元帝增置國子博士十六人謂之太學博士品服同)
(國子博士梁置太學博士八人班第二陳品第八秩六百石後魏初置第六品中太和二十二年從七品北齊)
(國子寺有太學博士十人從第七品周置太學博士下大夫六人班第四隋初置太學博士五人仁夀元年罷)
(國子惟立太學置博士五人從五品大業三年减置二人降為從六品皇朝增置三人)掌教文武
官五品以上及郡縣公子孫從三品曾孫之為生者五
分其經以為之業每經各百人其束脩之禮督課試舉
如國子博士之法四門博士三人正七品上(後魏書劉芳表云太)
(和二十年立四門博士於四門置學按禮記云天子設四學鄭玄注周四郊之虞庠也今以其遼遠故置於四)
(門請移與太學同處從之後魏百官志四門博士第九品北齊置二十人正九品上後周闕隋置五人從八品)
(上皇朝减置三人加正七品上)掌教文武官七品以上及侯伯子男子
之為生者若庶人子為俊士生者(禮記王制曰命鄉論秀士升之司徒曰選)
(士司徒論選士之秀者而升之學曰俊士隋志舊時國子生限以貴賤梁武帝欲招來後進五館生皆引寒門)
(俊才不限人數即今之俊士也)分經同太學其束脩之禮督課試舉如
國子博士之法
五經博士各二人正五品上掌以其經之學教國子周
易尚書毛詩左氏春秋禮記為五經論語孝經爾雅不
立學官附中經而已(舊無五經學科自貞元五年二月敕特置三禮開元禮科長慶二年)
(二月始置三傳三史科復又置五經博士)
五代職官志後唐同光元年博士只置兩員
國朝元祐官品令國子博士正八品太學武學律學博
士從八品
錄冤獄行風俗(前漢成帝初即位孔光為博士數使錄冤獄行風俗賑贍流民奉使稱旨由是)
(知名以高第為尚書)儒林之官(成帝時關東大水遣諫議大夫博士分行視奉使不稱詔曰古之立)
(太學將以傳先王之業流化於天下也儒林之官四海淵源宜皆明於古今溫故知新通逹國體故謂之博士)
(否則學者無述焉為下所輕非所以尊道德也丞相御史其與中二千石二千石舉可充博士位者使卓然可)
(觀)年二十餘最為少(賈誼文帝召為博士時年二十餘最為少每詔令議下諸老先生不)
(能言誼盡為之對人人各如其意所出諸生於是以為能文帝悦之超遷一歲至太中大夫)下帷講
誦(董仲舒少治春秋孝景時為博士下帷講誦弟子傳以久次相授業或莫見其面盖三年仲舒不窺於舍)
(園其精如此進退容止非禮不行學士皆師尊之)說詩解人頥(匡衡好學家貧傭作以供資用)
(尤精力過絶人諸儒為之語曰無說詩匡鼎來匡說詩解人頥元帝時為博士)治尚書世為博
士(孔子之後孔忠生武及安國武生延年延年生霸安國延年皆以治尚書為武帝博士霸以治尚書事太)
(傅夏侯勝昭帝末年為博士霸經學尤明成帝初即位舉為博士官至丞相)鄒魯大儒(韋賢為人)
(質朴少欲篤志於學兼通理尚書以詩教授號稱鄒魯大儒徵為博士給事中昭帝時稍遷光禄大夫後位至)
(丞相)衣博士衣而不冠(王式為昌邑王師昌邑廢式繫獄當死曰臣以詩三百五篇朝夕授)
(王至於忠臣孝子之篇未嘗不為王反覆誦之也至於危亡失道之君未嘗不流涕深陳之也使者以聞得减)
(死論後徵為博士式徵來衣博士衣而不冠曰刑餘之人何宜復充禮官竟謝病歸)魯詩宗(博士江公)
(世為魯詩宗)治詩(轅固生以治詩為孝景博士)禮有大戴小戴慶氏之學
(孟卿東海人也事蕭奮以授后蒼魯閭丘卿蒼說禮數百言號曰后氏曲臺記授沛聞人道漢子方梁戴德延)
(君戴聖次君師慶普孝公德號大戴嘗為太傅聖號小戴以博士論石渠由是禮有大戴小戴慶氏之學)待
詔金馬門(公孫弘對策時有百餘人太常奏弘第居下天子擢為第一名召入見容貌甚麗拜為博)
(士待詔金馬門)韓氏詩(韓嬰燕人也孝文時為博士景帝時為常山王太傅嬰推詩人之意而作外傳)
(數萬言其語頗與齊魯間殊然其歸一也而燕趙間言詩者由韓生韓生亦以易授人推易意而為之𫝊燕趙)
(好詩故其易微惟韓氏自𫝊之孝宣時涿郡韓生其後也以易徵待詔殿中曰所授易先太傅所𫝊也嘗受韓)
(詩不如韓氏易深大傅其專傳之)毛公治詩(毛公治詩為河間獻王博士授費長卿卿授解延年)
(延年授徐敖敖授陳侠為王莽講學大夫由是言毛詩者本之)論石渠(施讐字長卿沛人也沛與碭相)
(近讐為童子從田王孫受易後讐徙長陵田王孫為博士復從卒業詔拜博士甘露中與五經諸儒雜論同異)
(於石渠閣初丁寬從田何受易時寬授田王孫田王孫授施讐孟喜梁丘賀繇是易有施孟梁丘之學初孟喜)
(從田王孫受易喜好自稱譽得易家候陰陽災變之書詐言師田生死時忱喜膝獨𫝊喜諸儒以此耀之同門)
(梁丘賀疏通證明之曰田生絶於施讐手中時喜歸東海安得此事)又(歐陽高為博士高孫地餘為太子中)
(庶子以尚書授太子後為博士論石渠張山柎字長賓事小夏侯建為博士論石渠周堪字少卿齊人也與孔)
(霸俱事大夏侯霸為博士堪譯官令論於石渠)精習有師法(張禹甘露中諸儒薦之有詔太子太)
(傅蕭望之問禹禹對易及論語大義望之奏禹精習有師法久之乃試為博士)善說禮服(夏侯勝少)
(孤好學從始昌受尚書及洪範五行傅說災異又善說禮服徵為博士光禄大夫會昭帝崩昌邑王嗣立數出)
(勝諫以天久雨臣下有謀上者霍光召問勝言在洪範皇之不極厥罰常隂時則有伐上者惡察察言故曰臣)
(下有謀光大驚以此益重經術士注云禮服謂禮之喪服)折角(朱雲受易頗有師道是時少府五鹿充宗)
(貴幸為梁丘易自宣帝時善梁丘氏說元帝好之欲考其異同令充宗與諸易家論充宗乘貴辯口諸儒莫能)
(與抗皆稱疾不敢會有薦雲者召入攝齊升堂抗首而談音動左右既論難連拄五鹿口故諸儒語曰五鹿岳)
(岳朱雲折其角由是為博士)公羊春秋有嚴顔之學(嚴彭祖與顔安樂俱事睦孟孟)
(曰春秋之意在二子矣孟死彭祖安樂各顓門教授由是公羊春秋有嚴顔之學彭祖為宣帝博士)顓門
教授(上)易有京氏之學(京房受易梁人焦延夀房授東海殷喜河東姚平河南弘乘皆)
(為郎博士由是易有京氏之學)𫝊業者寖盛(自武帝立五經博士置弟子員設科射策勸以官禄)
(訖於元始百有餘年𫝊業者寖盛初書惟有歐陽禮后蒼易春秋公羊而已至孝宣時復立大小夏侯尚書大)
(小戴禮施孟梁丘易榖梁春秋至元帝世復立京氏易平帝時又立左氏春秋毛詩逸禮古文尚書所以綱羅)
(遺失)為詩最精(魯國先賢𫝊漢文帝時申公為詩最精以為博士申公為詩𫝊號曰魯詩也)使
行風俗矯制使膠東(前漢元鼎中徐&KR2016;為博士使行風俗&KR2016;矯制使膠東魯國鼓鑄鹽鉄)
(還奏亊張湯劾&KR2016;矯制法死&KR2016;以為春秋之義大夫出疆有可以安社稷利萬民可專也湯不能屈)經行
宜充本朝(薛廣德以魯詩教授楚國龔勝師事焉蕭望之為御史大夫徐廣德為屬數與論議器之)
(薦廣德經行宜充本朝以為博士論石渠)得生幾晩(後漢桓榮少習歐陽尚書年六十餘始辟大司)
(徒府時世祖召令說尚書甚善之拜為議郎每朝會輙令榮於公卿前敷奏經書帝稱善曰得生幾晚會歐陽)
(博士缺因拜榮焉)溫恭有醞藉(桓榮拜博士車駕幸太學博士論難于前榮被服儒衣溫恭有)
(醞藉每以禮讓相厭不以辭采勝人儒者莫之及)三家皆立博士(後漢儒林傳曰前書云濟)
(南伏生𫝊尚書授濟南張生及千乘歐陽生生授同郡倪寬寬授歐陽生之子世世相傳至曾孫歐陽高為尚書)
(歐陽氏學張生授夏侯都尉都尉授族子始昌始昌𫝊族子勝為大夏侯氏學勝𫝊從兄子建建别為小夏侯)
(氏學三家皆立博士)八世博士(歐陽歙自歐陽生𫝊伏生尚書至歙八世皆為博士)爭立左
氏學(初欲立左氏學博士范升以為左氏淺末不宜立陳元聞之乃詣闕上疏爭之更相對辨凡十餘上帝)
(卒立左氏學)當世稱通儒(董均永平初為博士時草創五郊祭祀及宗廟禮樂威儀章服輙令)
(均參議多見從用當世稱通儒)不得就席(戴憑習京氏易年十六郡舉明經徵試博士拜郎時憑對)
(曰博士說經皆不如臣而坐居上是以不得就席帝即召上殿令與諸儒難說多所解釋帝善之拜為侍中後)
(正旦朝賀百僚畢集帝令羣臣能說經者更相詰難義有不通輙奪其席以益通者憑遂重坐五十餘席京師)
(語曰解經不窮戴侍中)重坐五十餘席(上)解經不窮戴侍中(上)天
下宗師(朱浮以國學既興宜廣博士之選上書曰博士之官為天下宗師使孔聖之言傳而不絶)夜
定奮說死於燈下(王充論衡王莽之時有五經章句博士弟子郭略夜定奮說死於燈下)
瘦羊博士(東觀漢記甄宇拜博士每臘詔賜博士人一羊有小大肥瘦時議欲殺羊分肉宇欲化其)
(争因取瘦者自是不復爭後召會詔問瘦羊博士所在京師因以為號)五經並授(魏志樂祗字文)
(少好學黃初中徵拜博士十餘人文多偏辟不敢親教備員而已唯文少五經業並授)質疑滯(晉中)
(興書謝沈閒居色飬不交人事時有論難學者請業康帝即位朝議七廟迭毁於是以太學博士徵之用質疑滯)
親詣省病拜於床下(晉書載記姚泓受經於博士淳于岐岐病親詣省病拜於牀下自是)
(公侯見師傅皆拜)賜席至八九重(殷氏世傳殷亮建武中徵拜博士遷講學大夫諸儒論勝)
(者賜席至八九重帝用嘉之曰學不當如是耶)注小戴大戴(後周盧辯字景宣為太子博士以大)
(戴禮未有解詁辯乃注之其兄景裕為當時碩儒謂辯曰昔時中注小戴今又注大戴庶纂前修矣)掃門
(熊安生初仕北齊為國子博士武帝入鄴安生遂令掃門家人怪而問之安生曰周帝重道尊儒必將見我矣)
(俄而帝幸其家詔不聽拜親執其手引與同坐謂曰朕未能去兵以此為愧安生曰黃帝尚有阪泉之戰况陛)
(下恭行天罰乎帝又曰齊氏賦役繁興竭民財力朕救焚拯溺思革其弊欲以府庫及三臺雜物散之百姓公)
(以為何如安生曰昔武王克商散鹿臺之財發鉅槁之粟陛下此詔異代同美又曰朕何如武王安生曰武王)
(伐紂懸首白旗陛下平齊兵不血刃愚謂聖略為優帝大悦賜帛三百疋米三百石宅一區并賜象笏及九環)
(金𢃄自餘他物稱是)六儒(隋書馬光開皇初高祖徵山東文學之士光與張仲讓孔彪竇仕榮張買奴劉)
(祖仁等俱至并授太學博士時人號曰六儒)剖析疑滯(馬光為太學博士嘗因釋奠高祖親幸國)
(子學王公以下畢集光升坐講禮啟發彰明已而諸儒生以次論難者十餘人皆當時碩學光剖析疑滯雖辭)
(非俊辨而理義弘贍論者莫測其淺深咸共推服上嘉而勞焉)詞義鋒起(王頗授著作佐郎尋令於)
(國子講授會高祖親臨釋奠國子祭酒元善講孝經頗國與之論難詞義鋒起元善往往見屈高祖大奇之起授)
(子博士)駮立后數(何妥授太學博士帝初欲立五后以問儒者辛彦之對曰后與天子匹體齊尊)
(不宜有五妥曰帝嚳四妃舜又二妃亦何常數帝由是封妥襄城縣男)考定學生攬筆便
下(房暉遠為國子博士會上令國子生通一經并悉薦舉將擢用之既策問訖博士不能時定臧否祭酒元)
(善怪問之暉遠曰河南河北義例不同博士不能徧涉學生皆持其所短稱己所長博士各各自疑所以久而)
(不决也祭酒令暉遠考定之暉遠攬筆便下初無疑滯或有不服者暉遠問其所傳義疏輙為始末講之然後)
(斥其所短自是無敢飾非者所試四五百人數日便决儒者莫不推其通釋)一時之最(大業初禮)
(部侍郎許善心舉徐文遠與包愷禇徽陸德明魯達為學館遂擢授文遠國子博士愷等並為太學博士時人)
(稱文遠之左氏禇徽之禮魯逹之詩陸德明之易皆為一時之最)無他才伎(唐書朱朴乾寧中為)
(國子博士虧儒木彊無他才伎道士許巖士出入禁中嘗依朴姦利從容上前薦朴有經濟才昭宗召對以經)
(義甚悦即日拜諫議大夫平章事在中書與名公齒筆札議論動為笑端數日巖士事敗俱為韓建所殺)發
揚風雅(盖文懿武德初歴國子助教時高祖引於祕書省學教授王公之子特以文懿為博士文懿嘗)
(開講發毛詩題公卿咸萃更相問難文懿發揚風雅甚得人之致敬)燭下看書不寐(王元感天)
(授中直弘文館是後則天親祠南郊及享明堂封嵩岳元感皆受詔與諸儒撰定儀注凡所立議衆咸推服之)
(轉四門博士時雖年老猶能燭下看書通宵不寐)多非儒雅之實(見祭酒判祥瑞案注)
國子四門助教
六典國子助教二人從六品上(晉武帝初立國子學置助教十五人官品視南)
(臺御史服同博士東晉孝武損為十宋齊並同梁班第二陳品第八秩六百石後魏第七品北齊置十人品同)
(後魏隋初置國子助教五人從七品下大業三年咸置一人皇朝增置二人)掌佐博士分經
以教授焉太學助教三人從七品上(後魏置太學助教第八品中北齊國)
(子寺有太學助教二十人從第九品下後周置太學助教上士六人北齊國子寺有二十人隋初五人從九品)
(下皇朝因置三人)並掌同國子
别與一官(唐李德裕太和中為平章事時文宗欲李訓為諫官德裕諫曰李訓小人不可在陛下左)
(右頃年惡迹天下皆知故用必駭視聽文宗曰人誰無過俟其後改朕以逢吉所託不忍負言德裕曰聖人有)
(改過之義訓天性姦邪旡悛改之理帝召顧王涯商量别與一官乃授四門教授)正直純厚有
儒者之風(北齊書劉執思渤海人也遷國子助教以經入授皇太子正直純厚有儒者之風)左
右言其能詩(國朝至道元年布衣潘閬對於崇政殿賜進士及第授國子四門助教閬賣藥京師)
(好交結上左右有言其能詩者因召見而有是命未幾復追還詔書)一夕而卒(黃晞字景徵閩人久)
(客京師學術深厚著聱隅書十卷其辭類法言天下之人皆呼為聱隅先生授助教一夕而卒)一聞助
教而死二醫(筆談予婣家朝散郎王九齡常言其祖貽永侍中有女子嫁諸司使夏偕因病危甚)
(服朱嚴藥遂差貂蟬甚喜置酒慶之女子於坐求為朱嚴奏官貂蟬難之曰今歲恩例已許門醫劉公才當候)
(明年女子乃哭而起竟不可留貂蝉追許之召公才諭以女子之意輟是歲恩命以授朱嚴制下之日嚴死公)
(才召嘱王公曰朱嚴未命而死法容冄奏公然之自為公才請及制下公才之尉氏縣使人召之公才方飲酒)
(聞官大喜遂暴卒一聞助教而死二醫一官不可妄得况其大者乎)
直講(六典直講掌佐博士助教之職專以經術講授而已)
唐六典直講四人(初唐置無員數長安四年始定為四員)大成十人(唐置取貢)
(舉及第人簡聰明者試書日誦得千言并口試策所習業等十條通七然後補充仍散官禄俸賜會同直官例)
(給武后長安中省而置直講定為四員)
國朝置國子監直講以掌教授至道二年邢昺張雍林
鎬孫奭於京朝幕職州縣官中薦儒術該博士行端良
堪充國子監直講者十人太子洗馬張隸等試經義于
學士院而命之皇祐四年詔今後須選舉通明經義德
行純至有老成之器年四十以上可與胄子為儀範者
充
熙寧四年詔主判官外直講以十員為額每二員共講
一經委中書選差或主判官奏舉以三年為任選人到
監五年與京官或教導有方或職事不修者並委主判
官奏陳當議升黜
講說甚精(國朝咸平元年因訪明達經義者參知政事李至以國子監直講崔頤正為對上曰朕宮中無事頗)
(思講說因詔頤正於後殿講尚書大禹謨賜正五品服他日對名輔臣曰頤正講說甚精卿等更於班行中訪經明行修之人具)
(以聞)作慶歷聖德詩(慶歷三年三月天下所謂賢士大夫者畢用於兩府侍從臺諫之官物議以為宋之用人)
(於茲為盛太學直講太子中允石介作慶歷聖德詩其字云云後為時權所記會徐州孔直温判搜其家得介書坐貶而)
(卒時以詐死欲剖其棺而驗之也近臣言介實死乃得免歐陽修有詩哭之曰以埋猶不信僅免斫其棺噫介之才識謀慮國)
(之淵藪經術文學世之冠冕天若假之以年使之復位當乎國之司直其蕭望之之流乎然訐以為直君子有不敢取焉)
講易賜服(慶歷五年春上幸國子監命直講孫復講乾卦言王者當法乾剛以攬威權漢元帝優游)
(不斷失乾剛之道也上嘉之賜五品服)講釋極聖人之意(邵必為國子監直講學者翕然)
(宗師之太學直講凡數人至必講釋皆極聖人之意學者傾聽聳服其餘但讀注䟽而已上嘉之改大理寺丞)
守道甚篤(治平二年以三班差使崔公度為和州防禦推官充國子監直講以宰臣韓琦言其守道)
(甚篤文章雄竒贍逸故也)
說書
國朝大中祥符七年以三班奉職鄭檢為襄州鄧城縣
主簿國子監說書檢明經善誦朝士以其名聞試於國
學而命焉慶歷三年補說書官以四人為額
主簿
六典主簿一人從七品下(北齊國子寺置主簿員隋置一人皇朝因之)掌
印勾檢監事凡六學生有不率師教者則舉而免之其
頻三年下第九年在學及律生六年無成者亦如之(假違)
(程限及作樂雜戲亦同唯彈琴習射不禁)
國朝元祐官品令國子監主簿從八品
武學博士
國朝元祐官品令武學博士從八品
律學博士
六典律學博士一人從八品下(晉百官志廷尉官屬有律博士員東晉宋齊並)
(同梁天監四年廷尉官屬置胄子律博士位視員外郎第三班陳六百石品第八後魏初律博士第六品太和)
(二十二年為九品上北齊大理寺官屬有律博士四人第九品上隋大理寺官屬有律博士八人正九品上皇)
(朝省置一人移屬國學)掌文武八品以下及庶人子之為生者以
律令為專業格式法例亦兼習之其束脩之禮督課試
舉如三館博士之法
國朝元祐官品令律學博士從八品
轉相教授(晉刑法志衛顗奏請置律學博士轉相教授)
書學博士
六典書學博士二人從九品下(世本蒼頡作書周禮保氏教以六藝其五曰六)
(書鄭司農云象形會意轉注指事假借諧聲也古謂之小學漢食貨志曰八歲入小學學六甲五方書計之事)
(晉衛恒書勢曰昔黃帝有沮誦蒼頡始作書契盖覩鳥曰跡以興思也秦壊古文制八體一曰大篆二曰小篆三)
(刻符四曰蟲書五曰摹印六曰署書七曰殳書八曰隸書王莽時甄豐挍文字復有六書一曰古文二曰竒字)
(三曰篆書四曰佐書五曰繆篆六曰鳥書自漢以來不見其職隋置書學博士一人從九品下皇朝加置二人)
掌教文武官八品以下及庶人子之為生者以石經說
文字林為專業餘字書亦兼習之石經三體書限三年
業成說文二年字林一年其束修之禮督課試舉如三
館博士之法
算學博士
六典算學博士二人從九品下(世本隸首作算周禮保氏教以六藝其六曰九)
(數即九章也一曰方田二曰粟米三曰差分四曰少廣五曰商功六曰均輸七曰方程八曰贏不足九曰旁要)
(漢律歷志曰數者一十百千萬所以算數事物也小學是列職在太史羲和掌之魏晉以來多在史官不列於)
(國學隋置筭學博士一人從九品下皇朝增置二人)掌教文武官八品以下及庶
人子之為生者二分其經以為之業習九章海島孫子
五曹張丘建夏侯陽周髀十有五人習綴術緝古十有
五人其記遺三等數亦兼習之孫子五曹共限一年業
成九章海島共三年張丘建夏侯陽各一年周髀五經
算共一年綴術四年緝古三年其束脩之禮督課試舉
如三館博士之法
都講
明章句善問難(後漢書丁鴻好尚書三年而參從桓榮受歐陽尚書三年而明章句善問難為)
(都講遂篤志精銳布衣荷擔不遠千里)諸生咸重之(郭丹買符函谷關既到京師常為都講諸)
(生咸重之)誤持曲禮卷上座(祖榮字元珍十二為中書學生博士張天龍講尚書選為都講)
(生徒悉集榮夜讀書不覺天曉催講既切遂誤持曲禮卷上座博士嚴毅不敢復還仍致禮座講尚書三篇不遺)
(一字)篤志詩書(續漢書侯霸字君房為人矜嚴有威容篤志詩書師事望之常為都講)貧無
資(前漢倪寬詣博士受業孔安國貧無資因常為都講)送一難衆皆抃舞(世說支道林許)
(詢諸人共在會稽王齋之為法師都講支通一義四座莫不厭心許送一難衆皆抃舞但共嗟歎二家之美不)
(解其理)留車與語(會稽典錄鄭弘常出一書生羸服知必異人留車與語果是京師都講祭酒弘)
(下車賓禮請以還家)明禮(北齊鮑季祥渤海人甚明禮少時常為李寳鼎都講後亦有徒衆)講於
士林館(陳書沈洙好方雅正直不妄交遊吳郡朱忌會稽謝琛甚加重之琛於士林館講常使洙為都)
(講焉)
職官分紀卷二十一
