職官分紀卷三十七
宋孫逢吉撰
司隸校尉(從事附)
周禮司隸掌五隸之法辨其物而掌其令(五隸謂罪隸四翟之隸)
帥其民而捕其盜賊
前漢百官表司隸校尉周官武帝征和四年初置持節
從中都官(京師諸官府也)徒千二百人捕巫蠱督大姦猾後罷
其兵察三輔三河弘農元帝初元四年去節後諸葛豐
為司隸又加節尋復去之司隸去節自豐始也成帝元
延四年省綏和二年哀帝復置但為司隸(去校尉字)官屬大
司空比司直司隸掌察皇太子以下行馬内事皆主之
專道而行專席而坐初除皆謁兩府又自司隸至虎賁
秩皆二千石
後漢百官志司隸校尉一人比二千石本注曰孝帝初
置持節掌察舉百官以下及京師近郡犯法者元帝去
節成帝省建武復置并領一州
應劭漢官儀司隸校尉糾皇太子三公以下及旁州郡國
無不統陛見坐次諸卿皆獨序
晉志漢武帝初置十三州刺史各一人又置司隸校尉
察三輔三河弘農七郡
唐官品志司隸臺大夫一人正四品掌諸巡察其所掌
六條一察品官以上理正能否二察官人貪殘害政三
察豪強姦猾侵害下人及田宅踰制官司不能禁止者
四察水旱蠱災不以實言枉徵賦役及無災妄蠲免者
五察部内賊盜不能窮逐隠而不申者六察德行孝悌
茂材異行隂而不貢者每年二月乘軺巡郡縣十月入奏
通典漢武帝初置司隸校尉元帝去節成帝省哀帝復
置但為司隸後漢復置司隸校尉所部河南尹河内右
扶風左馮翊京兆尹河東弘農凡七郡治河南洛陽無
所不糾(北齊書曰後漢凡皇族不得典三河盖忌其親而惜形迹之地)唯不察三公廷
議處九卿上朝賀處公卿下凡司隸屬官有從事史十
二人其都官從事史置為雍劇主察百官之犯法者魏
晉司隸與二漢同(劉聰僣號置左右司隸)司隸於端門外坐在諸
卿上絶席其入殿按本品秩在諸卿下不絶席初以司
隸官屬制置如州儀而俗稱之司州及魏晉乃以京輔
所部定名置司州以司隸校尉統之及東晉渡江罷司
隸校尉官變其職為揚州刺史後魏北齊為司州牧後
周有司隸下大夫掌五隸及徒者捕盜賊囚執之事屬
大司寇隋初有雍州牧後煬帝置司隸臺有大夫一人
掌諸巡察薛道衡為司隸大夫别駕二人分察畿内一
人按東都一人按京師後又罷司隸臺裴藴為御史大
夫欲重已權令虞世南奏罷司隸刺史以下官屬而留
司隸從事之名不為常員臨時選京官清明者權攝以
行大唐無司隸校尉而有京畿採訪使亦其職也
摧辱宰相(前漢鮑宣字子都為司隸丞相孔光四時行園陵官屬以令行馳道中宣出逢之使吏鈎)
(上丞相掾史没入其馬車摧辱宰相事下御史中丞侍御史至司隸官欲捕從事從事閉門不肯納宣出距閉)
(使者亡人臣禮下廷尉獄减死一等髠鉗)奏免丞相(王駿為司隸校尉奏免丞相匡衡)刺舉
無所避(諸葛豐字少季為司隸校尉刺舉無所避京師為之語曰間何闊逢諸葛)收節(諸葛豐為)
(司隸時侍中許章以外屬貴幸賓客犯事與章相連欲奏其事適逢許侍中私出豐駐車舉節詔章曰下欲收)
(之章馳去豐奔車逐之章突入殿得免因此成帝遂收豐節司隸去節自豐始也)貴戚斂手(後漢)
(鮑永為司隸校尉帝叔父趙王良尊戚貴重永以事劾良大不敬由是朝廷肅然莫不戒慎乃辟扶風鮑恢為)
(都官從事恢亦抗直不避彊禦帝曰貴戚且宜斂手以避二鮑)守正有父風(鮑永子昱拜司隸校)
(尉帝曰吾欲令天下知忠臣之子復為司隸也昱在職奉法守正有父風永平五年坐救火遲免永宣之子也)
(自宣至昱俱為司隸)破柱殺張朔(李膺字元禮為司隸校尉時張讓弟朔為野王令貪殘無道至)
(乃殺孕婦聞膺厲威嚴逃還京師因匿兄讓舍乃蔵於合柱中膺知其□率將吏卒破柱取朔付洛陽獄中即)
(殺之讓訴於帝帝詔膺入責以不先請膺曰昔仲尼為魯司寇七日而誅少正夘今臣到官已積一旬懼以稽)
(留為愆不意獲速疾之罪誠自知釁責死不旋踵特乞留五日尅殄元惡退就鼎鑊始生之願也帝無復言顧)
(謂讓曰此汝弟之罪司隸何愆乃遣出之自此諸黃門常侍皆鞠躬屏氣休沐不敢復出宫省帝怪問其故並)
(叩頭泣曰畏李校尉是時綱紀頽㢮膺獨持風裁以聲名自高士有被其容接者名為登龍門)雄職(董卓)
(問司徒王允曰欲得一快司隸校尉誰可作者允曰唯有盖京兆爾卓曰此人明智有餘然不可假以雄職遂)
(不用盖京兆盖勲也為京兆尹時董卓廢少帝殺何太后勲與卓書曰昔伊尹霍光權以立功猶可寒心足下)
(小醜何以終此賀者在門弔者在廬可不慎哉卓得書意甚憚之徵為議郎還京師自公卿以下莫不卑下於)
(卓唯勲長揖争禮見者皆為失色卓忌之乃以為越騎校尉卓又不欲久令典禁兵復出為潁川太守)刺
殺殿中(轅豐為長安令治有能名擢拜司隸校尉中謁者丞陳臨素與豐有怨見其尊顯畏為已害拜)
(訖未出門使人刺殺豐於殿中)督察三公(江憑上言宜令司隸督察三公陳元議以為不宜使有司)
(有察公輔之名)直言犯上(前漢盖寬饒字次公為司隸校尉好直言犯上)唾手拊髀(續漢)
(書陽球少有勇氣尚書令中常侍王甫曹節等承權勢球常唾手拊髀曰若陽球作司隸此曹子何得爾耶尋)
(為司隸明日詣闕謝恩甫時休下在里舍因表甫罪過將甫送洛陽詔獄自臨拷之甫子萌亦被收)務大
綱(東觀漢記范康為司隸校尉務大綱性節儉常卧布被)卧布被(上)子常步行(蓋寬)
(饒身為司隸子常步行)奉使稱旨(盖寬饒為太中大夫使行風俗多所稱舉貶黜奉使稱旨擢為)
(司隸校尉)論輸左校(虞詡為司隸校尉上書奏中常侍張防防流涕訴帝詡坐論輸左校)羣豪
斂手(謝承後漢書華松為司隸校尉時貴戚争勢有司軟弱莫敢糾罰松下車閉閣不通賓客私書姦慝)
(犯者輒死奏馬氏三侯羣豪斂手)百寮敬憚(牟融拜司隸校尉典司京都執憲持平多所舉正百)
(寮敬憚)十日一炊(任昉字彦升始為司隸校尉常十日一炊不敢干越)乘舟(魏志徐宣為司)
(隸校尉從至廣陵大軍乘舟風浪暴起帝船回倒宣病在後陵波而前羣寮莫先至者帝壮之)雖在外
司時政畢綜(鍾會為司隸校尉雖在外司時政損益當世與奪無不畢綜)卧虎(傅咸集司)
(隸校尉舊號卧虎誠以舉綱而萬目理提領而衆毛順)貴遊懾伏臺閣生風(晉書傅玄)
(轉司隸校尉獻皇后崩於弘訓宫設喪位舊制司隸於端門外坐在諸卿上絶席而入殿案本品秩在諸卿下)
(以次坐不絶席而謁者以弘訓宫為殿内制玄位在卿下玄恚怒厲聲色而責謁者妄稱尚書所處玄對百寮而)
(罵尚書以下御史中丞庾純奏玄不敬玄又自表不以實坐免官然玄天性峻急不能有所容每有奏劾或值)
(日暮捧白簡整簮帶竦踊不寐坐而待旦於是貴遊懾伏臺閣生風)舉正豪右京師肅然
(劉毅字仲雄轉司隸校尉舉正豪右京師肅然同郡守令望風投印綬者甚衆時人方諸葛豐盖寬饒)奏
免河南尹(臧榮緒晉書傳咸以議郎長兼司隸校尉咸右前後固辭不聽咸卧病治職時朝廷寬弛豪)
(放恣郡縣容縱寇盗充斥囚徒掠奪市道交私請託朝野溷淆咸於是奏免河南尹京都肅然貴戚攝伏)鮑
氏騘(列異記故司隸校尉上黨鮑宣少時上計掾於道中遇一書生獨行時無伴卒得心病子都下車為)
(按摩奄忽而亡不知姓名有素書一卷銀十餅即賣一餅以殯斂其餘銀及素書著服上祝之曰若子魂靈有)
(知當令家知予在此使命不獲久留遂辭而去至京師有騘馬隨之人莫能得近唯子都得近子都後歸行失)
(道遇一關内侯家日暮住宿見主人呼奴通刺奴出見馬入白侯曰外客盜騎若所失馬侯曰鮑子都上黨高)
(士必應有語侯曰若此乃吾馬昔年無故失之子都曰昔年上計遇一書生生卒死道中具述其事侯乃驚曰)
(此吾兒也侯迎喪開棺銀書如故侯乃舉家詣闕上薦子都聲名遂顯至子永孫昱並為司隸及其為公皆乘)
(騘馬故京師歌曰鮑氏騘三人司隸再入公馬雖瘦行步工子都鮑宣字也)成敗之機在斯
一舉(崔鴻十六國春秋前秦錄王猛望燕師之衆惡之謂鄧羌曰今日之事非將軍莫可以捷也成敗之)
(機在斯一舉將軍勉之羌曰若以司隸見與者公無以為憂)
城門校尉
前漢百官表城門校尉掌京師城門屯兵有司馬十二
城門候中壘校尉掌北軍壘門内外掌西域屯騎校尉
掌騎士步兵校尉掌上林苑門屯兵越騎校尉掌越騎
長水校尉掌長水宣曲胡騎又有胡騎校尉掌池陽胡
騎不常置射聲校尉掌待詔射聲士虎賁校尉掌輕車
凡八校尉皆武帝初置有丞司馬自司隸至虎賁校尉
秩皆二千石西域都護加官宣帝地節二年初置以騎
都尉諫大夫使護西域三十六國有副校尉秩比二千石
丞一人司馬候千人各二人戊巳校尉元帝初元元年
置有丞司馬各一人候五人秩比六百石
環濟要略城門校尉高帝置秩二千石出從緹騎百二
十人
隋職官志左右監門府置校尉直長各三十人
六典城門郎四人(見門下省)
德懷其内險難其外(揚雄城門校尉箴幽幽山川徑塞九路盤石唐茫襲險重固國有城)
(溝家有析拒各有攸塈民以不虞德懷其内險難其外王公設險而永以盤)開城門活汝兄(後漢)
(赤眉與李松戰生得松時松弟汎為城門校尉赤眉使使謂之曰開城門活汝兄汎即開門)職為小
閒(山濤啓事關内侯河内向烈生值千載之會猶未蒙殊寵年欲向老志意耳目猶尚聦明今城門校尉闕)
(職為小閒還堪任此)
中壘校尉
前漢百官表(見城門校尉門)
後漢百官志中興省中壘但置中候以監五營
壘臣司壁(崔瑗中壘箴國有所固民有所因各有攸守德以不紛周末之王昭厲幽荒既不砥德又不厲)
(兵不壁不壘以失其軍壁不空設壘不徒堅山川丘陵天地以存德為中實險為外垣壘臣司壁敢告列人)
屯騎校尉
前漢百官表(見城門校尉門)
晉職官志左右衛府步兵越騎射聲屯騎長水等校尉
各十人
宋百官志屯騎步兵越騎長水射聲五校尉並置漢武
帝置屯騎步兵掌上林苑門屯兵漢光武初改屯騎為
驍騎建武十五年復舊漢東京五校典宿衛士自游擊
至五校魏晉逮于江左初猶領營兵並置司馬功曹主
簿後省五營校尉秩二千石
陶氏職官要錄屯騎越騎步兵長水射聲五校尉案晉
官晉承漢置以為宿衛官各領千兵
三年桓温奏省五校尉永初元年復置以敘勲舊
官顯職閒(東觀漢記劉般兼屯騎校尉時五校官顯職閒府事寬敞輿服光麗伎巧畢給故多宗室)
(肺腑居之)著書東觀(後漢書鄧閶妻耿氏有操痛鄧氏誅廢子忠早卒乃養河南尹豹子嗣為閶後)
(耿氏教之書學遂以通博稱永壽中與朱穆邊韶延篤著書東觀官至屯騎校尉)六十受兵(蜀志)
(宗預為屯騎校尉時車騎將軍鄧芝自江州還來朝謂預曰禮六十不服戎而卿甫受兵何也預荅曰卿七十)
(不還兵我六十何為不受耶復東聘吳孫權提預手涕泣遺預大珠一斛)職典禁旅(王隐晉書濮陽)
(王元為屯騎校尉給千人營置長史司馬無忌讓屯騎校尉表曰校尉之任職典禁旅御衛事重必宜其人豈)
(臣微弱所能克堪)
步兵校尉
前漢百官表(見城門校尉門)
晉職官志
宋百官志(並見屯騎校尉門)
列牧之職上應天工(東觀漢記梁不疑為步兵校尉上書曰列牧之職上應天工不厭羣)
(望實非愚少所任)投劾歸(崔篆太保甄豐舉為步兵校尉篆辭曰吾聞伐國不問仁人戰陳不訪儒)
(士此舉奚為至哉遂投劾歸)
縱酒昏酣遺落世事(漢魏春秋阮籍以世多故祿仕而已聞步兵闕厨多美酒求為校尉)
(遂縱酒昏酣遺落世事)容觀甚偉(梁史韋粲長八尺容觀甚偉初為雲麾晉安王行參軍後為外)
(兵參軍兼中兵時潁川庾仲容吳郡張率前輩才名與粲同府並忘年交好及王為皇太子粲自記室遷步兵)
(校尉)出入卧内(吕僧珍為輔國將軍步兵校尉出入卧内宣通意旨)
越騎校尉
前漢百官表(見城門校尉門)
晉職官志(見屯騎校尉門)
宋百官志越騎掌越人來降以為騎也一說取其材力
超越也漢光武初改越騎為青巾建武十五年復舊
上書宜崇公室(後漢書越騎校尉鄧康以太后久臨朝政宗門盛滿上書長樂宫諫諍宜崇公)
(室自損私懽言甚切至太后不從康心懷畏懼永寧元年謝病不朝)太子諸王奉賀(桓郁遷越)
(騎校尉詔太子諸王各奉賀致禮郁數進忠言多見納錄)恨不得磔裂姦賊於都市
(董卓傳伍孚為越騎校尉忿卓凶毒志手刃之及朝服懷佩刀以見卓孚語畢辭去卓送至閤以手撫其背孚)
(因出刀刺之不中卓自奮得免急呼左右執殺孚而大詬曰虜欲反也耶孚大言曰恨不得磔裂姦賊於都市)
(以謝天地言未畢而斃)淫暴無道(謝承後漢書曹節弟破石為越騎校尉越騎營五百妻有美色)
(破石從求之五百不敢違妻執意不肯行遂自殺破石淫暴無道多此類也)
長水校尉
前漢百官表(見城門校尉門)
晉職官志(見屯騎校尉門)
韋昭辨釋名長水校尉長於水戰用船之事釋云長水
校尉典胡騎不主水戰也其廐近長水故以名官
宋百官志長水掌長水宣曲胡騎長水胡部落名也胡
騎屯宣曲觀下韋昭曰長水校尉典胡騎廐近長水胡
以為名長盖關中小水名也
有武節兼經術(東觀漢記賈宗字武孺為長水校尉數言便宜賞賜殊特上美宗既有武節又)
(兼經術每燕會令與當世大儒司徒丁鴻問難經術)荅問如響應聲(蜀志秦宓為長水校尉吳遣)
(張温來聘百官皆往餞而宓後往既至温曰彼何人也亮曰益州學士也及坐温問宓曰君學乎荅曰五尺童)
(子皆學何必小人荅問如響應聲而出温大敬服)給千人營(王隠晉書下邳王晃起家為長水校)
(尉給千人營置長史司馬)
胡騎校尉
前漢百官表(見城門校尉門)
後漢志胡騎校尉掌池陽胡騎不常置(應劭曰光武有尉但留司馬今屬長水營)
中興胡騎并長水
宋百官志(見長水校尉門)
射聲校尉
前漢百官表(見城門校尉門)
後漢書射聲校尉掌待詔射聲(應劭曰士工射者聞聲射之則中因以名也須待)
(所命而射故曰待詔射聲)
宋百官志射聲掌射聲士聞聲則射之因以為名
在西域三十一歲(東觀漢記班超在西域三十一歲還洛陽拜射聲校尉)殿中無
雙丁孝公(後漢書丁鴻字孝公兼射聲校尉論難最明諸儒稱之時人歎曰殿中無雙丁孝公)吏
咸稱其人(續漢書曹褒遷射聲校尉按行營舍不葬者悉買空地葬之設祭而去吏咸稱其人)外
掌方任内參九列(王隠晉書武帝詔曰射聲校尉胡奮外掌方任内參九列不宜同之常列)
(勿使入直)君子營(晉中興書劉超字世踰中書郎遷射聲校尉時軍校兵義興人多義超因領之號為)
(君子營以賓宿衛)鷹揚虎視(汝南先賢傳應仲華為河南尹拜射聲校尉鷹揚虎視)
虎賁校尉
前漢百官表(見城門校尉門)
後漢志虎賁校尉主輕車武帝置有丞司馬秩二千石
戊巳校尉
東觀漢記始置西域都護戊巳校尉乃以耿恭為戊巳
校尉
毒藥傅矢(後漢耿恭為戊巳校尉屯金墉城明帝永平十八年三月北單于遣左鹿蠡王二萬騎擊)
(車師恭遣司馬將兵三百人救之道逢匈奴騎多皆為所殁匈奴遂破殺後王乃進次金墉城恭乘城搏戰以)
(毒藥傅矢傳語匈奴曰漢家箭神其中瘡者必有異因發彊弩射之中矢者視瘡皆沸遂大驚會天暴風雨隨)
(雨擊之殺傷甚衆匈奴震怖相謂曰漢兵神真可畏也遂解去恭以䟽勒城旁有澗水可固五月乃引兵據之)
(七月匈奴復來攻恭恭募先登數千人直馳之胡騎散走匈奴遂於城下擁絶澗水恭於城下穿井十五丈不)
(得水吏士渴乏笮馬糞汁而飲之恭仰歎曰聞昔貳師將軍拔佩刀刺山飛泉涌出今漢德神明豈有窮哉乃)
(整衣服向井再拜為吏士禱有頃水泉奔出衆皆稱萬歲乃令吏士揚水以示敵敵出不意以為神明遂引去)
(時焉耆龜兹攻殁都護陳陸北敵亦圍關寵於柳中會明帝國哀救兵不至車師復叛與匈奴共攻恭恭厲士)
(衆擊走之後王夫人先世漢人常私以敵情告恭又給以粮餉數月食盡窮困乃煮鎧弩食其筋革恭與推誠)
(同死生故皆無二心而稍稍死亡餘數千人單于知恭已困欲必降之謂曰若降者當封為白屋王妻以女子)
(恭乃誘其使上城手擊殺之炙諸城上敵官屬望見號哭而去單于大怒更益兵圍恭不能下)
護烏桓校尉
後漢百官志護烏桓校尉一人比二千石本注曰主烏
桓胡應劭漢官護烏桓孝武帝初置擁節比二千石
持節(魏略毌丘儉字仲恭為荆幽二州刺史持節領烏桓校尉)
護羌校尉
後漢百官志護羌校尉一人比二千石本注曰主西羌
晉書元康中護羌校尉為渠州刺史
諸胡皆喜(東觀漢記鄧訓為護羌校尉諸胡皆喜羌胡恥病死每病臨困輒以刀自刺訓聞有困病)
(者輒拘持縛束不與兵刃使醫藥療治愈者非一小大人莫不感悦及訓病卒官吏民羌胡愛惜其入臨者數千)
得詣京師奏事(永平二年護羌校尉竇林將降羌豪俱詣闕是為護羌校尉得詣京師奏事也)
協律校尉
晉職官志協律校尉漢協律都尉之職魏杜䕫為之及
晉改之
南蠻西戎南夷校尉
晉職官志護羌夷蠻等校尉案武帝置南蠻校尉於襄
陽西戎校尉於長安南夷校尉於寧州元康中護羌校
尉為凉州刺史西戎校尉為雍州刺史南蠻校尉為荆
州刺史及江左初省南蠻校尉尋又置於江陵改南夷
校尉曰鎮蠻校尉及安帝時於襄陽置寧蠻校尉
傅暢晉諸公讃王戎為荆州刺史揚烈將軍領南蠻校尉
沈約宋書護西夷校尉晉武帝立治寧州江左平蜀後
治涪城終晉世
諸府羽林校尉
唐職官志諸府校尉五人每校尉旅帥二人又左右羽
林軍人數節禁如諸衛
票姚校尉
漢書票姚(服虔音飄搖顔師古云勁疾之貌)
善騎射(前漢霍去病年十八為侍中善騎射為票姚校尉)
典農校尉
魏略典農校尉太祖置秩二千石
司農度支校尉
魏典司農度支校尉黃初中置秩二千石掌諸軍兵田
材官校尉
魏略材官校尉黃初中置秩比二千石主天下材木屬
少府
驍騎校尉
魏志董卓表太祖為驍騎校尉太祖又被徵為典軍校
尉
西園八校尉
後漢書中平五年初置西園八校尉
忠義校尉
吳志是儀從孫權討關公拜忠義校尉
不自屈為周舍(是儀拜忠義校尉儀陳謝孫權令孤雖非趙簡子卿安得不自屈為周舍耶)
懷義校尉
吳志太傅馬日磾仗節安集關東在壽春以禮辟孫策
表拜懷義校尉
折衝校尉
吳志袁術表孫策為折衝校尉行殄寇將軍
翊軍校尉
王隠晉書太康中伐吳還欲以王濬為五校而無缺始
置翊軍校尉班同長水步兵以梁益所省兵為營
護西域校尉
沈約宋書護西域校尉晉武帝置治雍州江左闕安帝
元興中又置寄治西陽
寧蠻校尉
沈約宋書寧蠻校尉晉安帝立治襄陽郡
安蠻校尉
沈約宋書元嘉二十二年南平王為安蠻校尉
西蠻校尉
齊職儀太元中毛虎生為西蠻校尉
東宫三校尉
沈約宋書武帝永初三年置東宫屯衛步兵翊軍三校
尉
平羌校尉
沈約宋書平羌校尉晉穆帝置治仇池
三巴校尉
齊職儀三巴校尉銀青印綬武冠綠朝服宋本始五年
置東西梓潼建平五郡隸焉
建義校尉
才兼文武(吳志朱據傳孫權咨嗟將率追思吕蒙張温以為據才兼文武可以繼之由是拜建義校)
(尉領兵屯湖熟)
武衛校尉
為人精敏善騎射(吳志朱才字君業為人精敏善騎射權愛異之常侍從遊戲少以父任為)
(武衛校尉)
滅賊校尉
兵器精飭(吳志賀景為滅賊校尉馭衆嚴而有恩兵器精飭)
職官分紀卷三十七
