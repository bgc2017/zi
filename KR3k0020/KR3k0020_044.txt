職官分紀卷四十四
宋孫逢吉撰
横行東西班大小使臣
唐制百官職皆九寺三監分典開元中始置諸使其後
漸增由是寺監之物多歸諸使朝廷每有制詔則云諸
司諸使以該之多内侍省官或將軍兼充天祐後及五
代用廷外臣以卿監將軍刺使以上領使國朝定内客
省使至閤門使之横班皇城使以下二十名謂之東班
宫苑使以下二十名謂之西班初猶有正官充其後但
以檢校官為之或領觀察防禦團練使刺史慶歷四年
皇城使不轉閤門昭宣使既難其磨勘又不可例除遥
郡刺史舊制諸司副使當改官者降五資除使則是一
日而遷十五資今欲皇城使改官及七歲如曾任邊有
路安撫轉運使揔管五人以上舉則與除遥郡刺史至
遥郡防禦使諸司副使因差遣及有勞遷使如舊制兩
省止因磨勘則不得過五資有戰功及殊績者不限又
舊制兩省都知押班及帶内噐械内臣合歴轉者臨時
例取古今欲如舊制詔自今皇城宫苑副使當磨勘者
各於本班額從下與升五資改諸司使其自左蔵庫副
使以上因酬奬及非次改官者如舊制餘皆如所奏初
上謂執政曰諸司副使當從供備庫副使始今對行除
除五資太優於是今儀條差而為此制嘉祐三年詔客
省引進四方館各置使一員東西閤門共置使四員閤
門引進客省共置副使六員閤門通事舍人八員閤門
使須有闕乃補今欲引進四方館各增置使一員東西
上閤門共增使二員閤門引進客省共增置使四員閣
門通事舍人增置二員所增置員見閤門供職轉資七
不供職轉五資熙寧五年詔今後諸司使副磨勘歴任
内有戰功曾經轉酬奬者與轉七資使額其餘並轉五
資舊制諸司使副使有戰功者磨勘轉官率用常調轉
五資上謂無以褒勵武人而閤門兩省職事皆左右近
習非勲勞不可超躐故有是命
元祐令内客省使至閤門副使為横行延福宫使至昭
宣使為班官諸司使副使丞制崇班閤門祗候為大使
臣供奉官侍禁殿直奉職借職為小使臣
内客省使
國朝崇政殿受朝則升東階侍立大中祥符四年樞密
院言新除内客省使曹利用准例逐日赴樞密院同食
其本廳宇已改充三班院請止令於三班院分廳視事
從之
客省
國朝客省在閤門之西使闕則引進四方館閤門使副
兼承受一十人舊名承旨淳化二年改大中祥符五年
陳彭年進客省事例六卷康定元年章得象修成客省
條例七卷
使副使
五代梁有客省使國朝因之掌四方進奏及四夷朝貢
牧伯朝覲賜酒饌饔餼宰相近臣禁將軍校節儀諸州
進奉使賜物回詔之事
元祐令客省使從五品副使從七品
次内相(國朝張元嘉祐中為客省使上表乞換文資上以其嘗有功效令守舊官充徐州兵馬都總管)
(元初及第遇相者曰君次内相元曰翰林學士為内相予次之豈不侍講乎相者曰是也及第換武弁累遷客)
(省使凡十五年不能遷内客省使而卒)
引進使副使
五代梁有引進使副使國朝因之慶歷四年詔引進使
兼領閤門公事
元祐令引進使從五品副使從七品
四方館
國朝四方館在朝堂門外使客則客省引進閤門使副
兼掌大中祥符五年陳彭年進四方館儀一卷康定元
年章得象修成四方館條例一卷
使
唐四方館以通事舍人判歷中書省
五代晉始以卿監專判館
國朝初以檢校官判館淳化四年改置使名掌通事分
番供奉宣贊之名籍文武官正衙見謝辭國忌賜香諸
道月旦正至章表郊祀朝會蕃官貢舉人進奉使京官
致仕官道釋父老陪位之事
元祐令四方館使正六品
東西上閤門
國朝東西上閤門司紫宸殿前南廊置使副使常領本
局事闕即取客省使副使以上同管勾或全闕官亦有
通事舍人權發遣者承受十一人舊名承旨淳化二年
改又有提點承受以承受行首入仕歲久者命為三班
以充役大中祥符五年陳彭年進閤儀制六卷康定元
年章得象修成閤門儀制十二卷
使副使
國朝閤門使副使掌供奉乘輿朝會遊幸大宴及贊引
親王宰相百寮蕃客朝見辭糾彈失儀
元祐令東西上閤門使正六品副使從七品
沮宦官(内殿崇班錢晦累遷至閤門使宦宦王守忠領節度觀察留後牒閤門定朝立燕坐晦因對言)
(天子大朝令宦官齒是大夫坐殿上必為四夷所笑守忠又欲以禮服進酒晦以為不可禮官議與晦同而言)
(事官亦有是言守忠由是大沮)
閤門通事舍人
國朝太平興國五年通事舍人王睿失儀太宗乃令今
後不得通贊只令引班故事閤門無通事舍人判隸中
書省其長一人判四方館謂之館老如抽赴閤門祗應
者兼稱閤門祗候今直授閤門通事舍人非舊制也天
禧二年禮儀院制圖凡言閤門通事舍人者皆去閤門
字因是制授官者亦去之嘉祐三年八月詔定以十員
為額
元祐令閤門通事舍人從七品
書五字七字賜舍人(仁宗時李惟賢為閤門通事舍人在閤門習朝廷儀制數奏事稱旨)
(仁宗嘗書忠信李惟賢五字賜之後又賜以李惟賢忠孝勤謹七字)
閤門祗候
國朝咸平五年諸王夫人及縣主等以親屬居三班者
上言因聖節推恩願以次補閤門之職真宗曰此職非
可以恩澤授也並不許天禧元年上與輔臣語及省費
用减吏員向敏中曰閤門祗候先朝止有三五員宣導
贊唱而已今踰數百而除授未已禄廪頗厚資地亦優
願稍慎擇上曰此蓋相承為例當漸有省之天聖六年
上封者言三班使臣帶閤門祗候並代諸司使副使差
遣竊以太宗時閤門祗候人數不多真宗朝置諸路提
點刑獄以閤門祗候同充時以員數闕少特令臣寮奏
舉久歴外任有勞績者任之自後限以七人奏舉除授
近年皇親及臣寮遇聖節及差遣并亡歿遺表有陳乞
走馬承受亦以三年承例不問有無才幹並特轉閤門
祗候欲望自今供奉官合該轉者並只與轉内殿崇班
其在京及外任自來差閤門祗候勾當去處令樞密院
相度選差侍禁以上使臣充填從之嘉祐八年李端慤
奏近歲閤門祗候以上領在京差遣不理資任是以各
圖外任請自令通事舍人閤門祗候一任在京一任在
外從之治平二年閤門言先詔通事舍人及閤門祗候
共一十二人今止有九人熙寧四年閤門言係通事舍
人十三員閤門祗候二十三員除見任祗應共十員外
全少慣熟之人欲乞選擇内外仕族子弟自内殿承制
以下至右班殿直六人令逐日前後殿亦閤門祗候諸
般祗應以看班祗候為名候及五周年委是詳熟失儀
數少令閤門委保與正除閤門祗候常以六人為定額
其班著不以官序高下並在閤門祗候班後别為一行
不得帶出外任差遣詔三班院揀選士族之家子弟供
奉官至殿直年四十以下好人材但曾歴任及無私罪
使臣一十二人三班院以田奕等名聞揀用六人
延福宫使
國朝明道元年置
元祐令延福宫使從五品
景福殿使
國朝大中祥符五年宣政使應州觀察使劉承珪以久
疾辭職特置是名在客省使之上
元祐令景福殿使從五品
宣慶使
國朝舊諸司使止於宣政使大中祥符元年東封禮畢
宣政使季神福當遷職特置是名
宣政使
國朝淳化五年昭宣使王繼恩有平賊之功中書欲以
為宣徽使詔朕讀前代書史多矣不欲令宦官干預事
宣徽使執政之漸也不可止受他官宰相等懇言繼恩
有大功非此任無足以議賞典上怒深責宰相等因命
張洎等别立宣政使之目序在昭宣使之上以授之
昭宣使
國朝淳化四年置以皇城使王延德王繼恩莊宅使杜
彦鈞為之以上朝參位在東班前
元祐令昭宣使正六品
皇城使副使
五代梁乾化六年五月詔曰端闈正門也宜以時開敞
用達陽氣委皇城使准例檢校啓門車駕出則闔扉國
朝因其名
元祐令皇城使以下諸司使正七品
翰林使副使
唐有翰林使掌伎術之待詔者
五代有翰林茶酒使
國朝初有茶酒使後止名翰林使
尚食使副使
五代梁有尚食使副使國朝因之
御厨使副使
五代梁以御食使為司膳使
國朝置御厨使
軍噐庫使副使
五代梁有武備庫
儀鸞使副使
唐置營幕使後置同知院使
五代梁開平初改儀鸞使
國朝置儀鸞使副使
弓箭庫使副使
唐有内弓箭庫使國朝因之後去内字
衣庫使副使
國朝初置内衣庫使後去内字
東西綾錦院使副使
東西八作使副使
國朝舊有八作太平興國二年始分東西
牛羊使副使
香藥庫使副使
國朝舊有香藥庫因置使
榷場使副使
國朝舊有𣙜場庫因置使
氊毯使副使
唐有氊坊毯坊使五代合為一國朝因之
鞍轡庫使副使
唐神策軍有御鞍轡庫五代置使國朝因之
酒坊使副使
唐有酒坊使國朝初加内字後去之
法酒庫使副使
周太祖平河中得酒工王恩善造法麵酒因置法酒庫
使
翰林醫官使副使(以上二十使為東班)
宫苑使副使
五代梁有宫苑使國朝因之
左右騏驥院使副使
唐有飛龍使乃小馬坊使
五代梁改小馬坊使為天驥後唐復為飛龍小馬坊使
長興元年改飛龍院為左飛龍院小馬坊為右飛龍院
國朝太平興國三年改左右天廐坊雍熙二年又改左
右騏驥院使名從之
内蔵庫使副使
國朝太平興國初置庫及使名
左蔵庫使副使
唐以太府少卿知左蔵出納五代有使國朝因之
東西作坊使副使
唐有作坊五代置使國朝因之舊有南北熙寧三年改
南北作坊為東西作坊其使副名額亦然
莊宅使副使
五代有莊宅使副使國朝因之
六宅使副使
唐置十宅六宅使以諸王所屬為名或總云十六宅後
止云六宅國朝因之
文思使副使
五代有文思使國朝因之
内園使副使
五代有内園栽接國朝止名内園
洛苑使副使
五代有洛苑使國朝因之
如京使副使
五代有如京使國朝因之雍熙四年以侍御史鄭宣司
門員外郎劉墀戶部員外郎趙載並充如京使以殿中
侍御史柳開為崇儀使左拾遺劉慶為西京作坊使先
是太宗以五代戰争以來自節鎮刺史皆用武臣多不
曉政事人受其弊帝欲兼用文士漸復舊制故先擢宣
等為内職
崇儀使副使(更見如京使門)
唐五代皆有閑廐使國朝太平興國五年改今名
遼不敢犯(國朝雍熙四年以右拾遺曾諫為崇儀使初諫知定遠軍會遼人入寇兵少為城不固人)
(心危懼欲降於遼諫斬數人乃定因率勵士卒遼不敢犯遂引去帝聞之降詔敦奬賜五品服未幾召赴闕改)
(授是命)
西京左蔵庫使副使
西京左坊使副使
東西染院使副使
唐有染坊使國朝太平興國三年置東西二院使名從
之
禮賓院使副使
賞捕繫蠻賊之勞(國朝皇祐四年以權廣州番禺縣令蕭注為禮賓副使仍權發遣番禺縣)
(事賞捕繫蠻賊之勞也)
供備庫使副使(以上二十名為西班)
帶御噐械
國朝賞選三班以上武幹親信者帶櫜鞬御劒或以内
臣為之初止名御帶咸平元年改為帶御噐械以内園
使馬知節領登州刺史知秦州西京作坊副使石知隅
為西京作坊使綦政為供備庫使供奉官張旻為供備
庫副使並帶御噐械初是職止名御帶至是改焉天聖
七年詔給馬三疋并芻粟景祐二年詔帶御噐械自今
不得過六人元豐二年帶御噐械官遇獨員闕人祗應
差内使省押班官權從下差
内殿承制
國朝大中祥符二年詔置内殿承制班在内殿崇班上
秩比殿中丞
元祐令内殿承制正八品
内殿崇班
國朝淳化二年詔置内殿崇班在供奉之上左右侍禁
在右班殿直之上先是供奉官殿直有四十年不遷者故
特置崇班侍禁之目差定其次授焉人用胥悦
東西頭供奉官
左右侍禁
左右班殿直
五代本曰殿前承旨晉天福五年詔除翰林承旨外殿
前承旨改曰殿直後唐清泰元年七月殿直承旨都知
以趙處愿等為之
三班奉職
國朝淳化二年改殿前承旨為三班奉職
元祐令三班奉職從九品
三班借職
國朝元祐令三班借職從九品
職官分紀卷四十四
