錢錄卷十三
右元武宗錢二品前一品曰至大通寳楷書後一品曰
大元通寳西番篆書按食貨志武宗至大三年初行
錢法立資國院泉貨監以領之其錢曰至大通寳者
一文凖至大銀鈔一釐曰大元通寳者一文凖至大通
寳錢一十文
右順帝至正通寳錢凡三種以次遞小前一種及最小
一種背文西番篆讀作巴納蓋梵語錢字也其第二種
背文上一字亦西番篆讀作額下楷書曰二蓋當二耳
按史元世交鈔寳鈔皆印造錢文無鼓鑄之事惟武宗
一置監鑄錢然仁宗皇慶元年即下詔廢不行所立院
監悉皆罷革而專用至元中統鈔順帝至正十年丞相
脱脱始復建議開鑄置寶泉提舉司鑄至正錢與交鈔
通用謂子母相權顧所鑄不能流通至其後乃並鈔亦
不行所在郡縣皆以物貨相貿易公私所積之鈔人視
之若廢楮蓋自錢法敝而鈔法亦壞矣
右明太祖大中通寳大錢按明會典太祖初置寳源局
於應天鑄大中通寳錢及平陳友諒命江西行省置貨
泉局頒大中通寳錢大小五等錢式此其大錢也明太
祖始建國號意在大中既而祈天乃得大明故當時錢
文有此蓋未紀元以前自稱吳王時所鑄耳
右太祖洪武通寶錢五品凡六枚背文曰十曰五錢曰
三錢二錢一錢按會典太祖即位令戶部及各行省鑄
洪武通寳錢其制為五等當十錢重一兩當五重五錢
當三當二重如其當之數小錢重一錢首二枚背文又
浙字福字蓋各行省所記如唐會昌錢制也
右洪武通寳小錢按洪武四年改鑄小錢此錢背無文
較前五等式小錢稍重而肉好更工緻
右成祖永樂通寳錢按會典永樂九年鑄
右仁宗洪熙通寳錢
右宣宗宣德通寶錢按會典宣德九年鑄
右英宗正統通寳錢
右英宗天順通寳錢
右憲宗成化通寳錢
右孝宗弘治通寳錢按會典弘治十六年鑄
右世宗嘉靖通寳錢按會典嘉靖六年題准鑄造嘉靖
通寳錢事例七年鑄嘉靖通寳錢又差官於河南閩廣
鑄造嘉靖通寳錢三十四年題准雲南鑄錢事例四十四
年寳源局鑄嘉靖錢其時所鑄錢有金背火漆璇邊
三種又按嘉靖三十二年令照新式鑄洪武以下紀元
九號錢云云今攷仁宗英宗憲宗諸朝其鼓鑄事蹟悉
别無明文然則以上洪熙正統天順成化等錢盖皆嘉
靖時所補鑄而景泰以出廟遂獨無錢文也
右穆宗隆慶通寶錢按會典隆慶四年鑄攷明初沿
宋元之舊錢鈔互用至弘治後多用銀而鈔法不行惟
俸錢獨支鈔如故至是時始以新鑄隆慶錢給京官
俸云
右神宗萬歷通寳錢按會典萬歷四年命戶工二部
准嘉靖錢式鑄萬歷通寳錢金背火漆一文重一錢
二分五釐鏇邊一文重一錢三分又命十三布政司
南北直隸俱開局鑄錢
右光宗泰昌通錢錢按萬歷四十八年八月丙午朔
光宗即位詔以明年為泰昌元年九月乙卯朔熹宗即
位詔以明年為天啟元年改萬歷四十八年八月為泰
昌元年光宗之立甫閱一月此錢或熹宗即位後所鑄
然是冬尚未改天啟故仍稱泰昌也
右熹宗天啓通寳錢二品小者制如泰昌錢大者背文
穿上有十字旁曰一兩按是時兵部尚書王象乾請鑄
當十當百當千三等大錢仿白金三品之制於是兩京
皆鑄大錢後有言大錢之弊者詔南京停鑄大錢收大
錢發局改鑄則此錢旋鑄旋罷固未嘗行使也
右莊烈帝崇禎通寳錢二品微有大小按是時定錢
式每文重一錢每千直銀一兩南都所鑄輕薄乃定每
文重八分此二錢是也
右崇禎通寳大錢背文有監字五字按莊烈帝末
年勅鑄當五錢此錢蓋當五也
錢錄卷十三
