欽定錢錄譜錄類一(器物之屬)
提要
(臣)等謹案
欽定錢錄十六卷乾隆十五年奉
勅撰卷一至卷十三詳列歴代之泉布自伏羲氏
迄明崇禎以編年為次第十四卷列外域諸
品第十五十六卷以吉語異錢厭勝諸品殿
焉考錢譜始見於隋志不云誰作其書今不
𫝊唐封演以下諸家所錄今亦不𫝊其𫝊者
以宋洪遵泉志為最古毛氏汲古閣所刊是
也然所分正品偽品不知年代又有竒品神品
諸目既病淆雜又大抵未覩其物多據諸書
所載想像圖之如聶崇義之圖三禮或諸書
但有其名而不言其形模文字者則概作外
圓内方之輪郭是又何貴於圖耶至所箋釋
率多臆測尤不足據為定論是編所錄皆
内府貯藏得於目覩者為據故不特字跡花紋
一一酷肖即圍徑之分寸毫釐色澤之丹黃
青綠亦窮形盡相摹繪逼其而考證異同辯
訂真偽又皆根據典籍無一語鑿空蓋一物
之微亦見責實之道與稽古之義焉至於觀
其輕重厚薄而究其法之行不行觀其良窳
精粗而知其政之舉不舉千古錢幣之利弊
一覽具覩又不徒為博物之資矣乾隆五十
二年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
錢錄序
(臣)等謹按歷代錢文前世纂述如顧烜封演姚元
澤張台陶岳金光襲李孝美諸人所著苐散見於
載籍久無專書董逌譜則缺而弗全人或疑其贗
作今單行於世號為完書者惟南宋洪遵泉志一
編而已顧五代十國同一偏安而或列為正品或
列為偽品則分類未為悉當其不知年代品與竒
品既多混淆而天品神品彌近於誣即其援据紛
綸如虞錢夏錢乃下與春秋六國之齊晉楚諸錢
更無分别夫秦之半兩則重如其文漢初之半兩
則八銖文帝之半兩則四銖而洪志所載又有吳
王濞鄧通之半兩究其形模實無徵信武帝創五
銖迄於隋室紛起疊出其有可據者赤仄白錢四
出兩柱而外多統同莫辨而洪志必強為分屬曰
某為某鑄遠及於西凉外至於龜兹則亦未敢以
為信矣乃至漢興錢文曰漢興攷晉書載記東晉
成帝咸和十三年蜀李壽改國號曰漢改元漢興
則當為李壽無疑而洪志顧謂之漢初錢引史記
平凖書漢興以為秦錢重難用云云則鄰於兒童
之見凡此數端率多訛謬臣等奉
𠡠纂輯錢錄一書自維荒陋不足仰繼前人而兢兢乎
不敢執一巳之見強為附會則亦有可言者外域
撒帳異錢厭勝此數種略仍其舊各為一門其他
則一以編年之法行之要使世次相承瞭如指掌
固不必多分品類至於旁稽遠引則上古傳記寥
寥不得不采之路史參以諸家若夫周秦而下下
逮有明繫年繫月繫日數千餘歲間班班可攷立
制改作有廢有興衰旺相乘因革遞變一展卷而
列朝政事之大端畢著於此通典通考參差互見
之處亦得以探討其源流而究其詳略是亦考鏡
之林也又洪氏所志不必原有是錢今則
内府之藏周羅几席按狀成圖因文攷事此覈實而
有徵彼憑虛而獨造相提並論固自不侔是書也
始事於乾隆庚午之冬月凡疑義斷文臣等遲迴
而不能論定者悉仰禀
睿裁重為釐正越辛未夏仲始克告竣為書十六卷為
錢五百六十有七枚輪郭肉好廣狹長短之制形
諸繪畫並如其真篆籀分楷行草一肖本文摹之
付之剞劂用廣流傳後之覽者無徒悅其古澤等
於器玩之末觀則是書之成固九府之鴻規而利
用前民之職志矣(臣)梁詩正(臣)蔣溥(臣)汪由敦(臣)
嵇璜(臣)觀保(臣)裘曰修(臣)董邦達(臣)金德瑛(臣)錢
維城(臣)于敏中謹序
錢錄總目譜錄類一(器物之屬)
卷一
伏羲氏帝昊錢至舜當金(異布十種附)
卷二
周景王寶貨至秦半兩
卷三
漢高祖半兩至武帝赤仄五銖
卷四
王莽大泉至貨泉(錢笵附)
卷五
後漢靈帝四出文五銖至蜀李夀漢興錢
卷六
宋文帝四銖至後周宣帝永通萬國錢
卷七
隋文帝五銖白錢至通行泉寶
卷八
唐高祖開元通寶至哀宗天佑通寶(史思明錢二種附)
卷九
後唐明宗天成元寶至劉守光應天元寶
卷十
宋太祖宋元通寶至欽宗靖康元寶
卷十一
南宋高宗建炎通寶至度宗咸淳元寶(錢牌附)
卷十二
遼太祖天贊通寶至金章宗泰和重寶
卷十三
元武宗至大通寶至明莊烈帝崇禎通寶
卷十四
外域諸品
卷十五
撒帳吉語諸品(異錢各種附)
卷十六
厭勝諸品
