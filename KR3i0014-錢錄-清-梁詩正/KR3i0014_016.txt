錢錄卷十六
右五錢並見博古圖錄謂是厭勝錢今仍之
右辟邪錢中作符篆上下書福德二字一面作立獸如
辟邪又方圜各一孔蓋以施組紃佩之用祓除不祥西京
雜記史良娣合采宛轉絲繩繫身毒國寳鏡即此義也
右辟兵錢一面曰去災除凶一面曰辟兵莫當旁作星
文繞之務成子所謂琭琭如玉連連如珠者耶
右太上呪字錢道家有太上太初太始太素太清諸名
號按雲笈七籖太上者大道君誕於西那天鬱察山浮
羅嶽丹元之阿云云其說至為虚誕此錢稱太上是也
背文書符一人作叱鬼狀二人俯而聽命外有三孔取
其可繫用以作耳
右虎符錢按道家有神虎上符消魔智慧經其釋文曰
神者靈也虎者威也上者太上符者信也消魔者滅鬼
也智者日中之星也慧者宜以生生為急也此錢面文
書符上作虎頭背文揚旗按劎勢若擒捕鬼物上麗以
星文與釋文本義俱合
右符印錢晉孫思邈作入山符文略仿彿背文為星官
又一人跽而供花隨以一鶴
右符印錢背文為星官又肖生二
右天罡錢漢書玉衡杓建天之綱也又晉書北落西南
一星曰天綱參同契注天罡即北斗也道家以禮斗為
修攝而白玉蟾琅書序云作為符圖印訣罡呪之文此
錢文蓋罡呪也
右北斗錢一面作七星文凡二一面曰大泉五十用新
莽錢文也舊譜謂蓄之禦火
右北斗錢一面作七星又龜劍各一一面曰大泉五十
與前同
右北斗錢與前品同背文曰永通萬國用後周宣帝錢
文也洪志又謂之元武錢
右北斗錢文作九星其二麗於旗蓋北斗原九星七見
二𨼆道家謂内輔一星外輔一星見之者吉又交劎上
舉又一人帶劍屹立洪志謂之青溪宅錢緣南齊書祥
瑞志所載齊世祖於青溪宅得錢一枚文與此合也
右北斗錢一面為七星縈繞中作交劍下為龜蛇糾結
之狀蓋元武象北辰方位也一面為十二地支並肖生
為之
右北斗錢洪志有之引顧烜說云此錢面文為北斗軒
轅之象背文為立戟龍鳳之形謂之北斗星錢亦謂軒
轅錢
右星官錢一面作星官符印朱雀龜蛇之象一面文曰
皇帝萬歲其制亦出於道家為祈祝製也
右一品楷書本命星官四字按道家有祭星法常以其
受生所直之日祈請司命語詳於洞章諸篇下作星官
二蓋南極北極中央一鼎旁作龜鶴皆道家養生之說
著之錢文亦祈夀之意一面為十二屬
右一品與前同亦作星官狀下為鼎旁有一龍取象辰
位也一面為一人趺坐一人執杖侍蓋南極老人之義
右一品一面作星官又龜鶴各一上為玉兔一面作水
紋篆書凡四可辨者萬國二字
右支錢一面為十二屬一面作樹下一人趺坐前一獸
為俯伏狀
右支錢二前一品背文闇湛不甚可辨下仿彿作龜鶴
形
右支錢二亦肖十二屬特錯綜參伍與他品異前一品
無字背文為神仙龜鶴之象後一品背文全蝕不可辨
右四神錢朱雀元武青龍白虎並肖生為之
右一種亦肖生洪志並謂是四神錢一面曰永安曰五
男意如諺稱永保平安者而李孝美謂篆文如後魏永
安五銖此錢蓋為祈祝用不必泥永安二字遂謂後魏
紀元年號也
右一種作兔犬各一亦地支所屬也
右一種右文卓劍左文為龜蛇各一背文大泉五十與
前北斗錢同
右三辰錢日月各一又為北斗七星元門寳海經曰陽
精為日隂精為月分日月之精為星辰一面曰常平五
銖用北齊宣帝錢文也
右日月錢日東月西作麗天之象
右明月錢如篆書明月二字
右星月錢作月從星狀
右雙星錢穿四圍俱作二星連珠洪志謂之八星錢
右雙星錢二星在穿上
右三星錢穿上下俱作三星連珠洪志謂之柄文錢
右七夕錢牽牛織女取會合意也亦見洪志引舊譜謂
穿上為花穿下為草
右一品穿下規作半月形有光𦦨𦦨騰上如火珠
右一品為八卦位列一如文王後天圖外環以十二屬
一面為星官符印亦道籙也
錢錄卷十六
