錢錄卷十四
右罽賓國錢前漢書罽賓國王治循鮮城去長安萬二
千二百里以金銀為錢文為騎馬幕為人面自武帝時
始通中國
右烏弋山離國錢前漢書烏弋山離國去長安萬二千
二百里東與罽賓國接自玉門陽關出南道歷鄯善而
南行至烏弋山離南道極矣其錢文為人頭幕為騎馬
右安息國錢前漢書安息國王治番兜城去長安萬一
千六百里東與烏弋山離國接亦以銀為錢文為王面
幕為夫人面而史記大宛𫝊只言錢如其王面此錢為
人面而幕文無形象如史記說
右大月氏錢國前漢書大月氏國王治監氏城去長安
萬一千六百里民俗錢貨與安息同此錢為人面幕文
如之意所謂幕為夫人面也又拾遺記三瞳國金幣效
國王之面亦效王后之面又云軒渠國貨幣同
右條支國錢前漢書安息長老傳聞條支有弱水西王
母亦未嘗見也自條支乘水西行可百餘近日所出又太
平寰宇記條支國市列錢貨其文為人幕為騎馬
右何國錢隋書何國都阿蜜水南數里舊是康居之地
大業中遣使貢方物洪志云何國錢以銀為之不開孔
文為人面背為草木狀
右拔汗國錢隋書作鏺汗云在蔥嶺之西五百餘里古
渠搜國也新唐書拔汗至天寳三年改其國號寧遠洪
志曰拔汗錢以金為之無文字又一種有三旋文並不
開孔今所收面無文字背有三旋文
右康國錢舊唐書康國即漢康居國也其俗生子以明
膠置掌内言掌持錢如膠之黏物而洪志引徐氏譜云
以銀為錢徑九分不開孔背面皆作人面形面文側而
背文正面文繞以連珠之狀今此品適合
右闍婆國錢面曰一文新唐書訶陵亦曰社婆曰闍婆
有文字以貝多葉寫之宋史闍婆國在南海中翦銀葉
為錢博易官以粟一斛二斗博金一錢今按此錢輕甚
不類鑄造盖宋史所云翦葉為之者
右泥婆羅國錢舊唐書泥婆羅國在吐番西以銅為錢
面文為人背文為馬牛不穿孔新唐書並同又洪志引
西域記曰泥婆羅出赤銅
右大食國錢舊唐書大食國在波斯之西又廣州記曰
生金出大食國凡諸貿易並使金錢洪志云此錢以金
為之面文作象形形制甚小
右驃國錢新唐書驃古朱波也自號突羅朱闍婆以金
銀為錢形如半月號登伽陀亦曰足彈陀今所收只銀
錢一種
右碎葉國錢洪志曰鑌鐡為之形如連環聖歷中御史
封思業使西域得之按新唐書西域𫝊出安西南地千
里東曰熱海西有碎葉城
右天竺國錢新唐書天竺漢身毒國也或曰摩伽陀曰
婆羅門宋史婆羅門僧永世自云本國市易銅錢圓徑
如中國之制但實其中不穿貫洪志載天竺錢亦不穿
貫面無文與此錢合
右梵字錢一洪志曰此錢銅色純赤文不可辨大抵類
屋馱吐番錢今按此錢蓋以赤銅為之與泥婆羅錢同
右梵字錢二俱不可識或曰後一種為空界是雲四字
洪武圖一為屋馱國錢一為吐番錢按屋䭾即伏陀近
吐番並西域境多浮屠文字吐番與唐世為昏姻故其
錢背文有甲痕仿開元也然於諸史皆無證今附入於
天竺錢之後
右倭國錢喜通寳錢詳見洪志按舊唐書倭國者古倭
奴國也去京師萬四千里頗有文字俗敬佛法
右日本國錢四種曰和同開珍曰神功開珍曰萬年通
寳曰隆平永寳皆隸書洪志引舊譜云並徑寸重五銖
按新唐書言倭惡其名更號日本咸亨元年遣使来賀
自云近日所出以為名或云日本乃小國為倭所并冐
其號則日本即倭耳故宋祁不别為倭國𫝊
右日本國乾文錢宋史雍熙元年日本國僧奝然與其
徒五六人泛海而至獻銅器十餘件并國圖職貢今王
年代紀各一卷奝然善隸書云其國交易用銅錢錢文曰
乾文大寳按今所收錢缺大字如洪氏圖亦隸書與前
四種同
右高麗國錢三種宋史高麗一曰高句麗地産銅崇寧
後始知鼔鑄有海東通寳重寳三韓通寳三種錢又按朝
鮮史略三韓馬韓辰韓弁韓也
右篆書海東通寳錢洪志有此引雞林類事云通寳錢
有篆文者製作特精
右東國重寳錢董譜洪志並謂高麗所鑄
右交趾黎字錢宋會要載秘書丞朱正臣言前通判廣
州時交州人貿易多擕黎字錢及砂蠟錢按宋史太平
興國八年黎桓自稱權交州三使留後雍熙三年賜桓
節鉞蓋黎氏據交跡最久此錢穿下黎字記所鑄也
右無文金銀錢按巴氏倓氏賨氏小月氏大秦國東沃
沮阿鉤羌波斯國高昌女國于闐杜薄新羅佛尼阿耆
尼屈支伽畢試覩貨邏梵衍三佛齊層檀南毗俱以金
銀為錢悉無文而莫可分别今各錄一品不敢如洪氏
強為綴屬也
右無文小銀錢按新唐書投和在直蠟以南以農商自
業銀作錢類榆莢此小錢倘是耶
右一品洪志有之引李孝美說此錢徑寸五分重十五
銖其文真書下注云或曰是外國鑄今錄於異域諸錢
之後
錢錄卷十四
