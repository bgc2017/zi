張子全書卷十三
文集
答范巽之書第一
所訪物怪神姦此非難說顧語未必信耳孟子所論知
性知天學至於知天則物所從出當源源自見知所從
出則物之當有當無莫不心喻亦不待語而知諸公所
論但守之不失不為異端所劫進進不已則物怪不須
辨異端不必攻不逾期年吾道勝矣若欲委之無窮付
之以不可知則學為疑撓智為物昏交來無間卒無以
自存而溺於怪妄必矣
朝廷以道學政術為二事此正自古之可憂者㢲之謂孔孟
可作將推其所得而施諸天下邪將以其所不為而強施之於
天下歟大都君相以父母天下為王道不能推父母之心於百
姓謂之王道可乎所謂父母之心非徒見於言必須視四海
之民如己之子設使四海之内皆為己之子則講治之術必
不為秦漢之少恩必不為五伯之假名巽之為朝廷言
人不足與適政不足與間能使吾君愛天下之人如赤
子則治德必日新人之進者必良士帝王之道不必改
途而成學與政不殊心而得矣
慶州大順城記第二
慶歴三年某月日經略元帥范公仲淹鎮役總若干建
城於柔遠寨東北四十里故大順川越某月日城成汴
人張載謹次其事為之文以記其功詞曰兵久不用文
張武縱天警我宋羌蠢而動恃地之彊謂兵之衆傲侮
中原如撫而弄天子曰嘻是不可捨養姦縱殘何以令
下講謨于朝講士于野鍖刑斧誅選付能者皇皇范侯
開府于慶北方之師坐立以聽公曰彼羌地武兵勁我
士未練宜勿與競當避其彊徐以計勝吾視塞口有田
其中賊騎未迹卯横午縱余欲連壁以禦其衝保兵儲
糧以俟其窮將吏掾曹軍師卒走交口同辭樂贊公命
月良日吉將奮其旅出卒于營出器于府出幣于帑出
糧于庾公曰戒哉無敗我舉汝礪汝戈汝銎汝斧汝于
汝誅汝勤汝與既戒既言遂及城所索木箕土編繩奮
杵胡虜之來百千其至自朝及辰衆積我倍公曰無誰
是亦何害彼姦我乘及我未備勢雖不敵吾有以恃爰
募彊弩其衆累百依城而陣以堅以格戒曰謹之無鬭
以力去則勿追往終我役賊之逼城傷死無數謨不我
加因潰而去公曰可矣我功汝全無怠無遽城之惟堅
勞不累日池陴以完深矣如泉高焉如山百萬雄師莫
可以前公曰濟矣吾議其旋擇士以守擇民而遷書勞
賞才以飫以筵圖到而止薦聞于天天子曰嗟我嘉汝
賢錫號大順因名其川于金于湯保之萬年
女戒第三
婦道之常順惟厥正(婦止柔順)是曰天明(天之顯達)是其帝命(命女)
(使順)嘉爾婉娩克安爾親往之爾家(呂氏汝家)克施克勤(能行孝順)
(能勤)爾順惟何無違夫子(夫子壻也)無然臯臯(臯臯難與言也)無然訿
訿(訿訿難與事也)彼是而違爾焉作非(違是則非)彼舊而革爾焉作
儀(改舊乃汝安正制度)惟非惟儀女生則戒(在毛詩斯干篇)王姬肅雍酒
食是議(周王之女亦然)貽爾五物以銘爾心錫爾佩巾墨予誨
言銅爾提匜謹爾賓薦(賓客祭禮)玉爾奩具素爾藻絢(藻絢粧飾)
(不可大華)枕爾文竹席爾吳筦念爾書訓(因枕文思訓)思爾退安
(安爾退居之席)彼實有室(男當有室)爾勿從室(不得從而有其室也)遜而提提
(遜謹退也提提安也)爾生引逸(引長也逸樂也)
賀蔡密學第四
兹審顯被眷圖擢陞要近寵輝之渙雖儒者至榮付任
所期蓋朝廷有待藹傳中外孰不欣愉竊以篤實輝光
日新而不可掩者德之脩禍福吉凶人力所不能移者
命之正今天下謀明守固功累治勤浮議不能拒強力
不能破未有若明公之盛也上知之民信之所不知獨
未施於廟堂之上耳頃慶卒内嚮惶駭全陜府郡晝閉
莫知所為士民失措室家相弔繼聞為渭師所敗潰遁
而東其氣沮摧十亡八九雖非盛舉然應機敏捷使大
患遽銷明識之士知有望焉今戎毒日深而邊兵日弛
後患可懼而國力既殫將臣之重豈特司命士卒惟是
三秦生齒存亡舒慘之本莫不繫之旌旆在秦正猶長
城巨防利兵堅甲幸少選未召乃西陲不貲之福載投
迹山荒所有特一家之衆擔石之儲方且仰依兵庇有
恃而生誠願明公置懷安危推夙昔自信之心日升不
息以攘患保民為己任蓋知浮議強力不足以勝人心
奪天命則含識之徒不勝至幸引跂門仞無任歡欣祈
俟之極
策問第五
問三代道失而民散民散浸淫而盜不勝誅矣魯之衰
也季康子患盜孔子謂苟子之不欲雖賞之不竊夫制
產厚生昭節儉賤貨財使人安其分宜若可為也今欲
使舉世之民厚賞焉不竊如夫子之言其亦有道乎
問世祿之榮王者所以錄有功尊有德愛之厚之示恩
遇之不窮也為人後者所宜樂職勸功以服勤事任長
廉遠利以嗣述世風而近世公卿子孫方且下比布衣
工聲病售有司為不得已為貧之仕誠何心哉蓋孤秦
以戰力竊攘滅學法壞田制使儒者風義寖弊不傳而
士流困窮有至糟粰不厭自非學至於不動心之固不
惑之明莫不降志辱身起皇皇而為利矣求口實而朵
其頤為身謀而屈其道習久風變固不知求仕非義而
反羞循理為不能不知廕襲為榮而反以虛名為善繼
今欲舉三王教胄之法使英才知勸而志行脩阜四方
養士之財使寒暖有歸而衣食足取充之計講擢之方
近於古而適於今必有中制衆君子彊學待問固將裨
益盛明助朝廷政治著于篇觀厥謀之得失
邊議第六
城中之民既得以依城自郊外百姓朝廷不豫為慮非
潰亡失生則殺戮就死縱或免焉則其老幼孳畜屋廬
積聚莫不為之驅除蕩焚於死亡均矣欲為之計莫如
選吏行邊為講族閭鄰里之法問其所謀諭之休戚使
之樂羣以相聚協力以相資聽其依山林據險阻自為
免患之計官不拘制一從其宜則積聚幼老得以先自
為謀而處之有素寇雖深入野無所資而民免誅掠此
為計之當先者也(右清野)
師為虜致則喪陷之患多城不自完則應援之兵急凡
今近城邊邑尤當募善守之人計定兵力庶使勢可必
全不假外救足以技捂踰月應援之師不為倉皇牽制
則守必力而師不勞此禦患之尤急者也然所謂善守
者要以省兵為能假設一城之小千夫可完不才者十
倍之而未必固善守者加損之而尚可全則守城乘障
之人必也力與之計而省吾兵厚賞其功而示之信(右固)
(守)
戍而費財豈善戍之計欲不費必也計民以守不足然
後益之以兵如是則為守之力在民居多而用兵無幾
守既在民則今日守兵片城有餘皆得以移用他所或
乘間可戰以自解其圍矣竊計關内守餘之兵無慮十
萬四帥之城各餘萬人為備(問其多少之寇此其大略也)則舉中大
數有移使之卒常不減六七萬人義勇既練則六七萬
人從而省去亦攻守為有餘矣兵省費輕就使戎壘對
峙用日雖多而吾計常足顧朝廷未嘗資守於民以兵
多為患耳种世衡守環州吏士有罪射中則釋之僧道
飲酒犯禁能射則縱之百姓繫者以能射則必免租稅
逋負以能射必寬當是時環之内外莫不人人樂射一
州之地可不用一卒而守以此觀之省戍豈甚難之計
哉(右省戍)
計民以守必先相視城池大小夫家衆寡為力難易為
地緩急周圍步尺莫不盡知然後括以保法萃以什伯
形以圖繪稽以文籍便其居處正其分位平時使之知
所守識所向習登降時繕完賊至則授甲付兵人各謹
備老幼供餉婦女守室如是則民心素安伎藝素講寇
不能恐吏不能侵無倉卒之變無顚亂之憂民力不足
然後濟之以兵此三代法制雖萬世可行不止利今日
之民(右因民)
城池之實欲其牢不可破甲盾之實欲其堅不可攻營
陣之實欲其虜不可搖士卒之實欲其人致死力講訓
之實欲其伎無不精兵矢之實欲其中無不彀今衆物
備具而事不可期蓋實未始講而講不致實今朝廷未
假塞外之功徒欲自固然尚且憂形廟堂而民不安土
則講實之說豈容一日而緩蓋億萬矢之利其致利也
必自一矢而積億萬人之能其盡能也必自一人而求
千里之防必由一鍤而致堅江河之廣必由一勺而浸
至今欲物(一作均)求其實而闊步高視謂小事無(一有傷字一作)
(小無事)而忽之恐卒不見其成也本朝之論雖必以大計
為言至於講治之精亦不可不思慮而致思可致而力
不容緩則授補之方當知未易輕議趨今之急急在治
兵矢舉鬭射种世衡守環州吏士有罪能射則釋之胥
徒請告能射則給之僧道飲酒犯禁能射則置之百姓
輕繫者能射則縱之租稅逋負者能射則緩之當是時
環之士民人人樂射一州之地可不煩一卒而守然則
得一臣如种世衡則朝廷不問其細而一城守矣宜推
世衡之術於四方(右講實)
擇帥之重非議者得言本朝以武臣典強藩輕戰忘患
故選用文臣節制為計得矣然寇讐入境則舉數萬之
甲付一武人驅之於必戰之地前後取敗非一二而已
然則副總管之任繫安危勝負之速甚於元帥而大率
以資任官秩次遷而得竊為朝廷危之(右擇帥)
帥得其人則守邊之守聽帥擇為宜帥不可知則守之
廢置一從内也不為過矣御大體極邊之郡攻守兼固
須精選異才方稱其任其次邊及腹心州軍利於滋穀
食教民戰為持久取勝之策為守必擇愛民謹事精審
之人愛民則雖亟使之而不匱精審謹事則大小必舉
事無不舉則雖深入不能乘間於腹心民不匱則戰精
而食足(右擇守)
養兵之費在天下十居七八今邊患作矣將謹防於外
脩實於内為持久之計而不愛用吾財則患日增而力
日不足豈善為計議者哉今關内諸城誠能因民固守
以省戍教義勇知(一作習)戰以省兵則每歲省費不啻二
百餘萬不踰數年粟實財豐而不可勝用矣不如是恐
財匱力殫敵乘吾敝將無從而制也(右足用)
警敗者以中國取敗戎虜古今相繼而莫知所以致敗
之端此言敗(一作警)之由(一作欲)既知此弊則免為所敗故
曰警敗其不以制勝為言者以敵人用兵習知此利今
吾亦得之適與之勢均法同故止可以免為所敗而已
制勝之法當他圖矣凡用兵於山必能制人於原用兵
於水(一作原)必能制人於川除高下逆順之利餘利皆得
以(一無以字)繼此而言矣屋瓦將墜人居其下則不安巖壁
有罅人過其下則必走女子乘城勇夫不敢出其前寇
讎據勝地苟不計利而後進(苟一作則後一作妄)暗於戰而必敗
也不疑間或獲全者非將之才智殊絶不侔則天耳大
凡居高瞰下無可遁之情使之知所守識所向習登降
時繕完賊至則受甲付兵云云(右警敗)
與蔡帥邊事畫一第七
近日傳聞諒祚身死已有朝旨令接引告哀人使過界
足見朝廷含容之意務在息民隨物應機達於事變雖
元凶巨惡尚不欲乘其憂患别議討除使四夷知中國
為(一無為字)仁義為計甚善然諒祚猖狂罪在不赦邊陲釁
隙已動干戈君臣之義既虧約束之令不守今其嗣子
始立遣介告哀事同初附理必精思若不以丁寧指渾
提耳告諭的確事節當面叙陳將恐羽翼既成卻論舊
怨志懷稍適輒踵前非謀之不臧亂靡有定某今有人
使到闕朝廷合降指揮畫一事件伏望少賜裁擇具如
後(當面一作當回)
一乞降朝旨令館伴臣僚分明說與西界人使自种諤
等及沿邊得力使臣所以建議開納橫山人戸為見汝
主諒祚招納過沿邊逃亡罪人景珣之徒信其狂謀公
然任用僭擬官名制度及諸般妄動不臣之狀一一指
實事言與自來内外臣僚多議興兵問罪朝廷不欲煩
民致使沿邊忠臣義士不勝憤怒遂有今日專輒之舉
一乞降朝旨說與西人言种諤等所以專擅脩築綏州
安存嵬名山等投來人口為見汝主有從來招收下本
朝逃亡軍人百姓作樂官工匠及僭創作簇馬御龍直
名目諸般占使是致邊臣久(一作不)憤
一乞降朝旨令說與西人令先縛送取景珣并其家屬
及前後諒祚所存洎逃走軍人百姓盡還漢界朝廷當
與汝國别定兩界約束事件各常遵守
一乞降朝旨說與西人汝主諒祚違拒朝命不納詔使
前後逆節不一今來朝廷以汝主諒祚既死不欲乘汝
國凶喪饑旱便謀剪戮惜愛兩地百姓須仰汝主將取
知恩改過結罪文字進來朝廷更待觀汝主誠意禮節
如何别有指揮
一乞說與西界人使言為諒祚猖狂及今來汝主幼小
竊慮主張本國事體不定常萌僭逆今來欲將本國歲
賜分減一半與汝國近上主兵用事臣僚十數人正令
受朝廷官祿主持國事安存汝幼主不令妄動及為朝
廷保守封疆不擾百姓令本國君臣具利害文字進來
一乞將上件五事揀擇中外有心智詞筆臣僚令作詔
書付夏國新主以觀其謀以奪其心以正其初使知過
惡在彼不敢妄動及宣示陜西一路及沿邊蕃漢軍民
令自今後更不得亂出一人一騎妄生事節聽候夏國
新主奏報如何别聽處分
涇原路經略司論邊事狀第八
當司據今月二十一日西路先鋒巡檢王寧狀探報候
得西界已議遣人詣保安軍進奉及界首斬戮誘殺楊
知軍賊人納誓表請和觀西賊意度委實是為國内饑
凶厭苦兵革思欲卻通舊好苟假安息故凡百婉順一
如朝旨有以見朝廷德澤之盛威略之遠上干天心下
副人望其備職邊帥不勝慶幸然某竊以安危之幾必
通其變誓約之信在正其初今日諒祚已亡其子方立
遣使告哀納欵詞禮恭順義同初附事必正名若不得
丁寧指揮提耳告諭的當事節當面指陳乘其求也要
之以誓書及其衰也㗖之以厚利將恐志懷稍適卻踵
前非羽翼既成輒脩舊怨某今有時幾所見條一如右
一訪聞傳西界有意縛送景珣并母妻卻出(一作至)漢界
交付此雖未知虚的然聞景珣於諒祚在日特見信任
以是西界内外臣僚莫不側目憎惡視如寇讎今諒祚
已死其國中主議之人卻欲送還未足深怪然慮西人
既還景珣之後必卻有繫送嵬名山之請竊恐朝廷未
能決從轉滋嫌怨况景珣才識鄙下無足觀取留之賊
中決不能為邊陲大患伏乞朝廷示之以優游閒暇特
賜詔書褒嘉夏國臣主奉詔官守誓約之心及引用登
極赦恩免景珣一家死刑更不令送歸漢界置之度外
聽其用捨以示朝廷涵濡之廣赦令之信仍仰就問景
珣更有無親屬兄弟尚在中國悉令遣送與之以愧快
其心亦屏之遠方終身不齒之義使四夷知朝廷天包
海蓄之度無以窺測且免日後有難從之請委得允當
一勘會陜西一路射入之饒商市之富自來亦賴戎夷
博易之便自興兵以來鹽幣虧損議者皆知由邊市不
通商旅不行所致從來西人只知本國利中原物貨願
欲稍通博買但苦朝廷未嘗許與故已各定(一作安)分不
敢妄有求請治平元年中施昌言在本路嘗因誘引過
景珣公事斷絶私下博買西界點集壓境欲謀犇衝令
德順運通判劉忱靜邊塞監押党武與之說話開示意度
却許令民間暗行些小博易西人樂聞此言即時唱喏
遣罷兵衆此足見西界願欲通行博買之意然不知此
事若行尤繫朝廷大利今來西人若再議通和竊恐主
計臣僚為見即目課利頻虧遽陳此說不務艱難其事
因以成功為拓土息兵豐財制敵之計伏望朝廷愛惜
此事重惜者無為輕發必候擘畫得長久大計十分祥
順西人凡百聽命然後與之商量
一竊見古渭州一帶生熟蕃戸據地數百里兵數十萬
土壤肥沃本漢唐名郡自來以頭項不一無所統屬厭
苦西賊侵凌樂聞内附但以朝廷避引惹未甚開納今
為西賊貪噬歲被驅劫往往不戰就降甘為臣制然西
賊所以不能舉兵跨有者良由道路差遠恐延慶涇原
之乘其虚也銳意攻侵而不能捨者貪其富利其弱且
欲漸有之通右臂以為秦蜀之患也今朝廷每欲脩一
城築一堡未嘗不點兵侵占以誅討順蕃熟戸為名只
緣分未定而貪未息也朝廷誠能先使敏幹才辨之人
誘得一方人心盡皆歸順擇一能臣賢將使之都護一
隅開府塞外橫絶古渭西南一帶分疆塹山盡為漢界
使人一面曉喻夏國應係今日以前順漢蕃戸不能妄
有侵害則許令延慶涇原三路議定㩁場通市之法著
於誓書垂為永久某以為平夏之人必將捨遠取未成
之謀就近便樂趍之利欣然聽命而邊患消矣縱彼不
能盡從所議然秦鳳事宜兵備亦可十去六七至若經
界之規畫行移之辭令則在巧者為之此不容悉也
經略司畫一第九
今據鄰路關報及諸處城塞探到西界見有黃河衷外
點集人馬深慮乘此秋熟妄行寇抄及蹂踐緣邊苗稼
未見得本路州軍至時如何禦捍邀殺須當預行指揮
審問逐處畫一合行事件如後
一要見本州從將來果若西賊大段入寇本州除堅壁
清野不失防守外更有如何畫策可以立功取勝
一要見本州從來准擬下是何將校緩急賊至令帶領
甚色額甲兵多少人數更令與甚人同心共力會合出
入不至落賊姦便
一要見本州如是賊衆深入有幾處可以伏截邀擊山
川道路及除見戰城壁外更有幾處須索戰守要害地
方
一要見本州自來有幾人官員將佐有心力膽量逐人
宜合將領蕃兵或弓箭手或馬軍步人及約量逐人才
力可以將領得多少人數
一要見本州得力官員將校從來如何訓練得手下人
馬武藝精強及各人手下的實揀練得多少來堪戰人
數有無籍記定姓名及逐人所長事藝
一要見本州官員將校(一本有幾人二字)或遇事宜出入各願
在甚人名下及與甚人從來熟分至時可與同謀共力
相助立功
一要見本州據所有兵馬相度將校材力各人勝銷人
數合作幾頭項使喚
一要見本州如是西賊入寇鄰路或鄰州至時有甚人
可令將兵策應及銷多少人馬可以必然立功仍令各
自供析斟量已力可將人數不得妄有張皇務令當司
可以應副其間若係素有材量之人必是擘畫布置便
見方略如何
一本州一州利害盡委自知州通判及主將官員通同
商量揀擇聚議所長預先凖擬下逐節合行應敵事件
各擇有心力官員一二人(一本中更知州及各有心力官員三人)尋委恭
詳可否密切實封供申不得看徇人情務要公當不誤
臨時邊事
一本州舉内如有素負膽勇才武有心計敢戰不係正
兵諸色人委本州勸誘招募令各自推擇首領預先赴官
投狀情願團結面分相得材勇之人令各自團結隊遞
相委保自備弓馬衣糧候西賊果是入寇先經逐近官
司驗呈過處領人數任便各取勝地邀殺立功如委有
顯效别無諸般情弊當議比附正兵功勞倍加酬賞仍
更量其功大小特與敷奏不須廣求人數及夾帶徼倖
無用之人在内凖備當司勾抽試驗
一本州知州將校如有急速合行事件委是難以文字
陳述須索親到本司商量便仰權交割職事與以次官
員徑馬赴當司取稟
一本州不拘僧道舉人公人百姓弓箭手如有拽硬及
八九斗以上(一本有射親二字)有膽氣可使之人並仰召來試
驗如委是上等事藝當議勾赴當司特與相度安排或
納與請受令各自團結取情願處使用
一本州諸軍下如有似此上項弓箭事藝並仰籍記姓
名供申當司凖備緩急勾來試驗
雜詩第十
鞠歌行
鞠歌胡然兮邈余樂之不猶宵耿耿其尚寐兮日孜孜
焉繼予乎厥脩井行惻兮王收曰曷賈不售兮阻德音
其幽幽述空文以繼志兮庶感通乎來古搴昔為之純
美兮又申申其以告鼔弗躍兮麾弗前千五百年寥哉
寂焉謂天實為兮則吾豈敢惟審已兮乾乾
君子行
君子防未然見幾天地先開物象未形弭災憂患前公
旦立無方不恤流言喧將聖見亂人天厭懲孤偏竊攘
豈予思瓜李安足論
送蘇脩撰赴闕四首
秦弊于今未息肩高蕭從此法相沿生無定業田疆壞
赤子存亡任自然
道大寧容小不同顓愚何敢與機通井疆師律三王事
請議成功器業中
闔闢天機未始休袗衣胝足兩何求巍巍只為蒼生事
彼美何嘗與九州
出異歸同禹與顏未分黃閣與青山事機爽忽秋毫上
聊驗天心語默間
别館中諸公
九天宮殿鬱岧嶤碧瓦參差逼絳霄藜藿野心雖萬里
不無忠戀向清朝
聖心
聖心難用淺功求聖學須專禮法脩千五百年無孔孟
誰從活水見源頭
老大
老大心思久退消個中終日面岧嶤六年無限詩書樂
一種難忘是本朝
有喪
有喪不免道中非少為親嫌老為衰舉世只知隆考妣
切思不見我心悲
土牀
土牀烟足紬衾暖瓦釡泉乾豆粥新萬事不思温飽外
漫然清世一閑人
芭蕉
芭蕉心盡展新枝新卷新心暗已隨願學新心養新德
旋隨新葉起新知
貝母
貝母階前蔓百尋雙桐盤遶葉森森剛強顧我蹉跎甚
時欲低柔警寸心
題解詩後
置心平易始通詩逆志從容自解頥文害可嗟高叟固
十年聊用勉經師
詩上堯夫先生兼寄伯淳正叔
先生高卧洛城中洛邑簪纓幸所同顧我七年清渭上
並遊無侶又春風
病肺支離恰十春病深樽爼久埃塵人憐舊病新年減
不道新添别病深
張子全書卷十三
