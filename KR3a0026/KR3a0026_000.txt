張子全書儒家類
提要
(臣)等謹案張子全書十四卷宋張載撰載字
子厚考載所著書見於宋史藝文志者有易
說三卷正蒙十卷經學理窟十卷文集十卷
虞集作吳澄行狀稱嘗校正張子之書以東
西銘冠篇正蒙次之今未見其本此本不知
何人所編題曰全書而止有西銘一卷正蒙
二卷經學理窟五卷易說三卷語錄抄一卷
文集抄一卷又拾遺一卷又採宋元諸儒所
論及行狀等作為附錄一卷共十五卷自易
說西銘以外與史志卷數皆不相符又語錄
文集皆稱曰抄尤灼然非其完帙盖後人選
錄之本名以全書殊為乖舛然明徐時逹所
刻已屬此本嘉靖中吕柟作張子抄釋稱文
集已無完本惟存二卷康熙己亥朱軾督學
於陜西稱得舊稿於其裔孫五經博士繩武
家為之重刊勘其卷次篇目亦即此本則其
來已久矣張子之學主於深思自得本不以
著作繁富為長此本所錄雖卷帙無多而去
取謹嚴横渠之奥論微言其精英業已備採
矣乾隆四十二年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
張子全書序
歲己丑予奉
命廵學陜右蒞扶風率諸生謁横渠張子廟雖車服禮
器鮮有存者然登其堂不覺歛容屏息肅然起敬焉既
而博士繩武示予横渠全集且曰是書多錯簡欲重刻
未逮也予自幼讀西銘正蒙雖未窺見奥藴然每一展
卷輙胸臆爽豁既得讀全書益有鼓舞不盡之致焉大
抵言性言命使人心玩之而如其所欲言者必身體之
而適得其力之能至者也集中經學理窟諸篇於禮樂
詩書井田學校宗法喪祭討論精確實有可見之施行
薛思菴曰張子以禮為教不言理而言禮理虚而禮實
也儒道宗旨就世間綱紀倫物上着脚故由禮入最為
切要即約禮復禮的傳也西銘言仁大而非夸盖太極
明此性之全體西銘狀此性之大用體虚而微用弘而
實焉正蒙論天地太和絪緼風雨霜雪萬品之流行山
川之融結即器即道皆前人之所未發朱子所謂親切
嚴密是也史稱横渠以易為宗以中庸為體以孔孟為
法與諸生言學每告以知禮成性變化氣質之道學必
為聖人而後已以為知人而不知天求為賢人而不求
為聖人此學者大蔽也又曰為天地立心為生民立命
為往聖繼絶學為萬世開太平卓哉張子其諸光輝而
近於化者歟若其所從入則循循下學正蒙所謂言有
教動有法息有養瞬有存數語盡之矣是故學張子之
學而實踐其事者斯不愧讀張子之書而洞晰其理予
也不敏何足以言學然竊喜讀張子書而有鼓舞不盡
之致用校正而梓之以成博士志焉時
康熙五十八年冬至月高安後學朱軾序
