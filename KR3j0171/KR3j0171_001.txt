竹嶼山房雜部卷一明宋詡撰
養生部一
茶制(産地甚多名者為勝)
煑茶(茶經云一曰茶二曰檟三曰蔎四曰茗五曰荈)
取壚煉火汲清甘之水注鐺煎之如蟹眼者正熟湯也
至魚眼則過熟不堪用矣先以湯洗茶投壺方酌以湯
仍以壺隔湯煑其色青黃可就供也然茶多則味濁茶
少則味清(茶經云茶少湯多則雲脚散湯少茶多則乳面聚)滌器不潔而雜以
油膩等物皆能敗味或多用茶内小器少沃以湯再隔
湯微煑甚濃隨多寡滴入於湯壺巾亦佳(蘇子瞻汲水煎茶詩云活)
(水仍須活火烹自臨釣石取深清謝宗可詠茶筅詩云萬縷引風歸蟹眼半瓶飛雪起龍芽按茶品岕第一)
(虎邱二松蘿三伏龍四)
汲水(茶錄云水泉不甘能損茶味)
天下之水揚子江心金山中泠泉為上南零水次之井
水又次之(茶經云水惡停浸而喜泉源江水為衆水雜井取汲多者一統志云中泠泉在金山寺内)
(江心水謂之南零水歐陽永叔大明水記張又新云劉公伯芻較水又載陸羽為李李卿論水全不合人亦少)
(遇水之所出今各鄉土有井水漸至渫而甘香皆可繘汲之也渫七洽切繘音橘按水品更有堯封第一慧)
(泉第二梅雨最上)
茶香
凡桂花茉莉花片腦香物類惟用輕綃或薄紙苴(子魚切)
納茶中香自裛化潤則紙藉煉火上焙燥而收不宜散
和於内混淆其味致茶香不分茶䔲坋(房吻切)之每茶一
壺入匕許甚協茶味之甘美(倪雲林云凡有香無毒之花皆可入茶)
茶果
栗肉(炒熟者風戾者皆去皮殼)胡桃仁(鉗去殼湯退去皮)榛仁(擊去殼湯退去皮)松
仁(擊去殼湯退去皮)西瓜子仁(槌去殼微焙)楊梅核仁(槌去核)蓮心(去殼)
(微焙)蓮菂(鮮者剖去皮殼乾者水浸去皮薏或煮熟菂音的薏音億)烏欖核仁(湯退去皮)人
面核仁椰子(剖用肉切)橄欖(太平廣記曰南威銀石器擣取汁)銀杏(燒熟去皮)
(殼)梧桐子仁(剪去殼)芡實(煑熟鉗剥其肉)菱實(鮮者去皮殼風戾者煑熟去皮殼)
茶菜
芝麻(水浸擣去皮焙燥揚潔湯煑)胡荽(用頭醃泡)萵苣筍乾(宜芝麻)豆腐乾
(煑軟宜芝麻胡荽)芹白(醃宜胡桃仁)竹筍豆豉蔞蒿乾(宜芝麻)木蓼
乾(宜芝麻)香椿芽(微芼宜芝麻乾同)竹筍(鮮者帶籜芼加少鹽筍譜曰脱殼煑則失味鹹)
(乾者宜芝蔴)同蒿(芼宜芝麻乾同)鷄棕(宜胡桃榛松仁)龍鬚菜(微芼)筆管菜(微芼)
扁豆(芼熟去皮殼宜芝蔴)豇豆(肥穉者兼殼微芼乾)羊角豆(穉者兼殼芼熟)刀豆(老者)
(芼熟去皮殼)天茄(穉者芼)萱(用芽跗同少鹽芼跗音附)箭幹菜(醃胡桃仁宜)絲瓜
(劘去皮同少鹽微芼)金雀蘂(同少鹽微芼乾)胡蘿蔔(宜胡桃仁熟栗肉熟葱白醃胡荽芝麻)
乳餅(熱湯泡刀切鹹以淡酒少漬宜胡荽)
飲茶
清者為上内果菜為次物之甘者忌置於内若荔枝龍
眼棗柹之類大不宜投之也其他巴茶枸杞茶等又非
此茶之制而論(茶錄云建安民間試茶皆不入香恐奪其真若烹點之際又雜珍果香艸其奪)
(益甚)
酒制(醖法不同各出方土惟不用灰者為佳)
傳酵酒(杜工部詩曰濁醪有妙理信然)
自七月間先造其麴每小麥細麪二百五十斤則以菉
豆三斗煑熟之杏仁二斤去尖擊碎之擷辣蓼枝葉水
煎為汁溲前三味不宜過潤置箱中壓實厚盈寸界盈
尺每片以稻稈護懸無風處乾醒晝暴夜露足七日收
至臘月乃造酒凡白糯米一石計麴二十斤先釋米浸
半月或二旬炊浸内一斗米為飯俟寒擣麴十餘斤挹
其潘瀾清合橘皮葱花椒過煎冷泔傳浮醇酒和勻醖
為酵停二三時則瀝浸米盡炊飯取寒飯一斗米許者
投内候發一二時又取寒飯一斗米許者又投内併其
發甚則盡寒飯於缸通和酵及所餘之麴上置無麴飯
幾寸遂瀉清水雜其潘瀾高過三寸為止視近周時酒
面水收開裂將杷器探討酒底覺空則通和或漸通停
一二時又通一次不過四五次酒味全矣醖已熟釃(音師)
清煎之然醖此酒亦視天時寒宜覆熱不全覆不及俟
周時通麴減一二斤或三四斤後醖酒又皆傳此以為
酵也麴美遂取不以一例(稿人注曰潘瀾浸米水也内酒麴方小麥麪二百斤紅豆)
(蔲一斤藿香一斤香白芷一斤艸果仁四兩杏仁斤半俱為末竹葉十斤白蓮花二百朵辣蓼艸十斤蒼耳艸)
(十斤俱擣糜爛菉荳二斗煑熟加水溲和布苴壓實餅紙封之約繩絡空室中乾醒須六七月造)
浮酵酒(杜工部詩曰鵝兒黃似酒楊廷秀詩曰煑酒赤如血醖若二色者佳)
臘時用七月中以小麥細麪百斤菉豆一斗煑熟同汁
溲為餅懸室中風戾之麴傳酵酒麴内酒麴皆宜凡白
糯米一石取二十斤為率釋米注水寬浸内分一斗煑
飯平置水米之上半月一旬飯浮即酵也笊盡瀝乾則
將所浸米炊飯俟寒擣麴與浮飯勻溲於缸上積無麴
飯僅寸挹其潘瀾清瀉至高三寸已飯底置原酒老糟
少許其酒發速視天冷周上下護覆天熱微覆一日後
酒發以杷器直探酒底已熱已虛乃開通少頃再通一
日數次三四日後其勢漸消緩俟醖熟釃而煎之也
無酵酒(二制)
麴米數同前數一以麴多半與先炊飯少半預和片日
入餘麴後蒸飯煎潘瀾清并勻於缸為酒一先炊飯即
以炊湯釋清并麴溲勻於缸不用水漿至為酒皆俟寒
而釀之也(凡煎泔宜煎去過半則良)
雪香酒(楊誠齋曰生酒清於雪)
九月中先造其麴每白糯米粉五升細白小麥麴六斤
清水勻和不宜過潤計一升布苴壓實為一餅置乾稻
稈中上下鋪覆熱已七日又暴又露皆七日收至臘時
凡白糯米一石以麴一劑貯潘瀾一百二十斤少則汲
清水足之照浮酵制醖成味甚香烈色清如水麴多味
尤重也
梔麴酒
六七月間造麴用白糯米二升菉豆一升釋之水漬七
日每日易水一番瀝起以小麥麪八斤勻和鋪葦箔上
稻稈覆黃俟七日後暴乾臘時每白糯米一石此麴一
劑釀酒味美而色清潔傳酵浮酵皆宜
金盤露(此酒自然香甘故名韓子蒼曰飲慣茅柴諳苦硬不知如蜜有香醪)
八月間取小麥細麪清水溲勻布苴壓實為麴每斤成
一餅綿紙護封約繩懸絡風中戾之臘月凡白糯米一
石釋之使潔内遺一斗煑飯平置米上計米一斗水一
斗浸於器十五日或連旬飯浮則通瀝起儲其潘瀾於
内器外纏護通暖始炊前米為飯先一甑稍待其氣微
入於中後一甑必用熟投水温則宜冷投皆以擣麴浮
飯齊下每米一石麴二十斤為中制欲酒性醇麴十五
斤止欲酒性烈二十五斤止溲勻餘麴升許藏於飯底
覆暖發則漸徹器外纏護發甚則將杷器通一日六七
次二日三四次三日一二次酒醖成七日後又炊米一
斗或二斗或三斗投入勻和待再發再通其水預在煎
計投米一斗水亦一斗麴二斤再七日後又視前投入
如不加水酒亦濃厚至月餘酒熟踰四十日醑清煑之
也
省麴酒
先擷辣蓼艸注水煎汁溲小麥麪為麴每斤分為四處
每處内端午所收大艾莖三寸生薑一兩切片又四分
之布苴壓實采楮葉封護懸無風處已乾須暴須露四
十九日數足而收七月造臘月釀酒傳酵浮酵皆宜也
凡白糯米一石麴五斤
凡醖酒傷熱則酸傷冷則甜俱在六物咸備冷熱適
調通早通晩停當其初通尚可候而續通不可誤也
(治酸酒方凡米一石造酒用煉火灰三升勻入少頃醑之其酸皆去禮云兼用六物秫稻必齊麴糵必時)
(湛熾必潔水泉必香陶器必良火齊必得湛音尖熾昌志切)
凡煑酒入釜煎及少沸速令煬(音陽)者息火遂貯甕以
箬以紙以泥重固須密有貯錫甕中隔湯煑候酒方
熱沸即攜起轉貯於瓷甕不得過煑也
清酒(二制)
一釀之同傳酵浮酵制惟白糯米一石麴十斤八斤也
一取熱湯泡米隨浸一宿至詰旦每石水淋一二斗炊
飯傳酵而後盡炊飯溲勻釀酒加木香官桂縮砂仁各
一兩勻和飯中味尤香美米一石麴十五斤成酒甚速
皆釀於冬
碧清酒(即縹醪)
凡白糯米一石為率釋潔取一斗炊飯加麴四兩分盛
籮器同浸於九斗米上見飯浮遂悉炊飯麴亦每斗四
兩先以甕底置前浸麴飯以後冷飯溲後麴同潘瀾貯
甕中厚紙密封數層置僻所俟四十日熟
分春酒
每白糯米一石釋之炊飯俟寒勻以細麫麴百斤貯甕
泥封臘時留至春啓凡一斗取釋米九斗炊飯内麴十
斤照常制瀉水釀酒
生酒(三制即白酒楊廷秀曰煑酒不如生酒烈)
春秋時先造酒藥擷蝦蟆艸或香薷煎汁溲秔米粉捻
若栗大之劑不可過潤上下鋪覆以稻稈置之於中五
日七日以一丸投水試而即浮者則為輕美暴之露之
各以七日用筐收懸於通風中每白糯米一石釋之蒸
之視天氣寒煖為節暖則冷寒則温以水更釋飯清潔
入缸坋藥和勻計米一斗天寒則四丸或加小麥麪麴
四兩天暖惟三丸按實中開一井徑盈尺直見缸底天
暖不宜入水天寒以水少潤井内漿至時天甚熱則用
酒壺注凉水納其井中温則復易不令漿酸大寒則用
通護其缸上又覆蓋不令漿甘常以漿潤飯上漿味老
烈則通酌起預作熟水令冷量多寡瀉於漿粕中俟三
二日釀之酒成則釃起取前所酌起之漿和入復令釀
味濃厚以二三器翻澄去其濁者貯之於甕久不傷敗
有以糯米一石内取一斗炒熟作沸湯泡俟冷同炒米
入於漿中成酒有以糯米一石取秔米一升炒焦黑煎
湯俟冷瀉漿中成紅色若煑酒藥亦多制勝者可取(元大)
(禧白酒麴方木香沈香各一兩半檀香丁香甘草縮砂仁藿香各五兩槐花白芷零陵香各二兩半白术一兩)
(白蓮花一百朵取鬚研碎甜瓜五十枚去子擣濾取汁用藥俱為末溲小麥麪六十斤糯米粉四十斤甚勻不)
(宜太潤挼無凝滯下箱履七八分厚為七八寸闊每片紙封懸當風處戾之經四十日取晒三兩日收每米一)
(斗麴十兩水八升此麴宜如雪香酒制或别藥致漿量加此麴惟釀於冬月官料酒藥香薷野菊花荼蓼各一)
(斤官桂木蘭皮天花粉巴豆白芷良薑青皮艸烏各四兩杏仁甘松撫芎各二兩焙為細末每斤對滑石八兩)
(合和每二升糯米粉五升清水和丸餘如前制挼奴禾切)
熟酒
生水入漿酒成入塢火煨釜煑俱熟(投以竹葉酒清)
醴酒(今曰密林檎三制禮注曰再釀為醴漢書注曰三釀為酎酎除又切)
一用糯米釀生酒漿注臘酒内復釀熟醑之煑一用臘
酒清者再注於臘酒内釀熟醑之煑一用糯米釀生酒
俟漿老烈每斗注熟水三升復釀一二日醑酒注於甕
煑熟俟冷又澄其絶清者和以燒酒二斤蜜一斤停至
數年不酮(酮酢欲壞也徒董切)
燒酒
用臘酒糟或清酒糟每五斗雜礱榖糠二斗半内甑中
以錫鍋密覆煬者舉火聚其氣從口滴下即燒酒也錫
鍋上儲以冷水太熱必耗酒遂宜瀉去而復易之視酒
薄則止
菖蒲酒(壽親養老書云通血脉調榮衛主風痺治骨立痿黃醫所不治者服一劑經百日顔)
(色豐足氣力倍常耳目聰明行及奔馬髮白更黑齒落再生晝夜有光延年益壽久服之得與)
(神通)
用白糯米炊飯醖生酒醅擷蒲擣汁注之有以菖蒲煎
水冷注之有屑菖蒲溲煑酒麴飯内成之菖蒲去葉
莃薟酒(本艸云治濕痺諸風)
同菖蒲酒制去根
蒼耳酒(本草云治攣痺濕風寒)
同菖蒲酒制去根
天門冬酒(本艸云久服輕身益氣延年)
同菖蒲酒制去皮鬚(飲膳正要云擣汁瀘清于銀甆器慢火熬膏酒調下)
地黃酒(本艸云涼血生血補腎水真陰不足瀉脾中濕熱)
同菖蒲酒制(四時纂要地黃酒變白速效方肥地黃切一大斗擣碎糯米五升爛炊麴一大升右)
(三味揉勻内不津器中泥封春夏三七日秋冬五六日日滿有一盞淥液是其精華宜先飲之餘以布絹釃之)
(如稀餳不過三劑髮當如漆若雜以牛膝汁伴炊飯更妙)
五加皮酒(壽親養老書云張子升楊建始王叔才于世彦皆服此酒得壽三百年有子二)
(十人今名野椒)
同菖蒲酒制
片腦酒(本艸云通九竅除惡氣治心胸)
先納片腦於甕後煑臘酒注下以紙以箬重幕(莫歷切)又
泥塗封之
木香酒(壽親養老書以此為荼䕷酒本艸云久服不夢寤魘寐輕身致神仙)
取木香切片甕中先貯沸臘酒甕口蒙以輕縠上置木
香綿紙竹箬重羃又泥塗之香自下走
白荳蔲仁酒(本艸云除冷氣和脾胃消榖食)
同木香酒制用白荳蔲仁麤屑
縮砂仁酒(本艸云下氣消食煖胃温脾)
同木香酒制用縮砂仁麤屑
蘇合香丸酒(墨客揮犀曰宋真宗謂王文正公曰調五藏却諸疾)
用蘇合香一丸先内於甕後注以沸臘酒其蠟經熱鎔
浮酒面香散酒中
桂花酒(發散滯氣)
摘半含桂花浸生酒漿中密封用時量多寡滴酒内有
酒磨其餅和之有以餅同木香酒制密封之
松針酒(本艸云主風濕瘡生毛髮安五臟守中不饑延年又治三年中風力效)
采松青針擣糜爛酒薄調每生酒一甕瀉入二椀密封
連甕煑熟
松節酒(本艸云主百節久風風虚脚痺疼痛)
取大松油節剉屑臨釀生酒時同藥勻入每糯米一斗
計松節八斤宜釀於冬經春夏則味變
萬年酒(本艸云主補中安五臟養精神除百病久服肥健輕身不老)
冬至前摘萬年枝子置酒内連甕煑味透或擣汁釀酒
或煎汁釀酒或杵屑釀於酒
長春酒(賈似道曰除濕實脾去痰飲行滯氣滋血脈壮筯骨寬中快膈進飲食)
當歸川芎半夏(湯泡七次)青皮(去囊)木瓜(去穰)白芍藥黃
茋(蜜炙)五味子(碾)肉桂(去麤皮)甘艸(炙)熟地黃白茯苓(去皮)
薏苡仁(炙)白荳蔲仁(碾)㯽榔白术蒼朮(薑制)人參
橘紅厚朴(薑汁炒)沈香木香南香藿香(去土)丁
香神麴(炒)麥糵(炒碾去糠)枇杷葉(去毛炙)草果仁桑白皮
(蜜炙)杜仲(炒去絲)石斛(去根)
右件各剉碎每以藥三錢為絹囊盛之浸於一斗酒
内春七日夏三日秋五日冬十日用(今有五香藥燒酒藥品不及此)
(藥之妙)
胡桃燒酒(煖腰膝治沈寒痼冷補捐益虚)
燒酒(四十斤)胡桃仁(湯退皮一百枚)紅棗子(二百枚)煉熟蜜(四斤)
右三件入酒瘞(倚厲切)土中七日去火毒
杏仁燒酒(去百病除咳嗽補虛眀目除隔氣添顔色增壽活血去諸風)
杏仁(去皮尖煑五水過一斤)艾(三兩)芝麻(去皮炒熟為末一升)荆芥穗(一兩)核桃
仁(湯退去皮一斤)薄荷葉(三兩)小茴香(三兩)蒼朮(米泔浸一宿洗去黑皮一兩)白
茯苓(去皮三兩)銅錢(五文别入)
右件為細末煉蜜和一處投大瓷甕中注燒酒三十
斤同煑一時待藥已散用紙封口瘞土中七日取出
長生酒
用細花燒酒二十斤同清水二十斤分析兩甕每甕釋
白糯米一升炊飯紅棗子半斤釀之夏置凉所冬置温
所天寒護煖夏二十一日冬二十八日自熟更每甕計
每斤如前注水并棗飯置内俟日足亦如前分釀源源
不絶也
臘酒糟(鄭氏曰醫酏不泲者也酏音移)
蔑箄甕底乾疊之稻稈灰覆上&KR0377;其油入食佳
醅子糟
釀生酒漿方至時即以瓿子貯其醅有加紅麴者有加
少炒鹽者(凡米一斗計鹽八兩)
醬制(史記醢醬千瓿比千乘之家)
小麥生醬(周禮以醯醢謂醬品物非一不若今人之造醬也蓋豉者配鹽幽菽豉乾而醬)
(濕疑後世造豉之變者歟)
四月小麥細麴一石為率煑黃豆三斗去汁以麪染勻
不宜太潤幽煖室薄鋪葦箔上采楮葉覆黃移烈日中
暴須甚燥碎擊於缸計黃一斤鹽四兩通和擷紫蘇煎
湯待冷注之日暴三月後方熟湯少續湯淡續鹽計黃
十斤鹽三斤止貯之甕中泥紙密封其口置天日間勝
如開暴者久則愈佳有自十月間幽黃至臘時取井水
煎紫蘇湯冷注之此御厨制也後凡幽黃不宜太潤湯
用紫蘇煎湯待冷(一云熟豆一斗細麪二斗後倣此)
小麥醬油
黃豆一石赤豆三斗煑熟去汁染小麥麪二百餘斤幽
室中為黃暴燥每黃五斤鹽二斤紫蘇湯十斤通勻於
缸日暴成油挹取清渌者别貯甕中暴之其味尚厚煎
鹽湯俟冷續注之再挹取也餘豆麫暴為醬
小麥生熟醬
凡小麥一石以五斗磨帶麩麫以五斗煑熟去汁煑豆
和于一處幽黃暴燥以水和潤泥封復幽甕中暴三七
日通磨篩取細者每十斤鹽三斤同紫蘇湯十三斤烈
日中暴之不數日醬熟有用其篩出麩亦復幽甕泥封
漸取注鹽水暴熟以漬物(諺曰黃十鹽三水十三)
麥餅熟醬
小麥細麫用水和堅餠任意切為大片籠中蒸熟幽黃
暴燥復磨篩細每十斤鹽三斤注紫蘇湯暴之不過五
日七日已成美醬
二麥熟醬
二麥炒熟磨為麫用河水和之幽黃暴燥復磨麫復用
河水潤覆鹽一層幽甕中封密置日暴浃旬覺有香氣
發露計黃鹽數作湯冷注暴為醬(二麥大麥小麥也用大豆煑熟同溲幽黃)
(甚佳)
豆麥熟醬
大豆炒熟磨細計一斗和小麥細麫二斗湯和切為片
蒸熟幽為黃暴甚燥每十斤鹽三斤注紫蘇湯日暴之
遂成熟醬
豌豆醬
豌豆水浸煑熟暴燥磨去皮計一斗同小麥一斗再磨
為麫水和切片蒸之幽黃暴燥凡十斤鹽三斤注水復
暴為醬
麻莘醬
用新麻莘(車坊中方出芝麻油餅)碎擣甑中復蒸透以小麥麫和
之幽為黃暴燥計十斤鹽三斤注水於日中復暴為醬
逡廵醬
每以大豆一斗為率餳餹四兩加減隨宜鹽一斤可留
十日二斤可留一月三斤可留久遠注水滿鍋置甑於
上甑底以編蒲等箄(音閉)之鍋口圍密甑心立通節竹一
根下抵鍋底上平甑口别以蘆一根貫竹中與之一齊
先將豆湛潔浸過一宿貯甑中密蓋蒸用竹中蘆緝視
水痕稍乾即注水竹内續上直候甑面上豆黑為度務
須過熟即出鋪冷置臼中擣糜爛乃入餳鹽勻和遂堪
取用醬面以鵝翎染熟油刷之尤香潤也
醋制
社醋(一名醯一名苦酒三制元臨安路産酸角浸水和羹酸美過於法醋)
一春秋社時無論米秔糯釋米蒸飯每米一斗麴二斤
用礱榖糠通和於缸中立大篘瀉水高及三寸俟二七
日視醋漸成味過四十日煎而貯甕一六月六日造小
麥麴候八月社前二三日先以糯粞煑粥縻勻塗缸上
社日用糯米蒸飯入之於缸每米一斗用麴三斤和
之缸底内熱飯一團瀉水高三寸止中則立篘醋成從
篘中汲用竭則復繼以水淡則方已一六月六日磨小
麥麩麫河水通勻每一升履麴一餅紙封風中戾之至
秋社前一日秔糯米各一斗釋之漬之正社日炊飯俟
冷每米一斗麴一餅細擣勻於内同水一斗五升入甕
密封紙三十層日揭一層一月醋成篘起復作沸湯俟
冷量加以麴釀二醋三醋四醋依二醋釀(糠宜淘潔㫰乾後倣此)
臘醋(二制)
一釀如社醋米一斗用麴三斤四斤置暖所缸宜厚護
熱漸徹去俟四十日醋熟煎時加炒熟米一用酒糟一
百斤勻礱榖糠五斗按實器中見熱而香酸每日翻過
一器不令太熱四五日後冷定醋成以鹽水調泥封固
數年不敗用時漸取加水滴出其醋煎收
伏醋(方言七醋釀之其數皆七)
凡白米一石無論秔糯於五月内預釋之注水漬之必
足七日更宜每日易水蒸飯乘温幽於甕有鋪葦箔間
麥䅌(音涓)覆黃臨六月六日旦暴至暮計黃一斗水二斗
均分於甕頓僻静處上裂越布冪口不復視動俟七七
日已足篘起煎熟加花椒貯瓶罌中色甚鮮紅七月八
月可造數尤以七有不暴黃常然紅烙(音落)鐵調一番味
亦美色不甚鮮
四時醋
每糙糯米一石釋之夏秋淅半日春冬淅一日蒸飯俟
温勻酒糟五斤麴二十斤同水貯於甕以越布冪甕口
春冬置煖所夏秋置凉所有十日熟有十四日熟四時
皆可造篘清加花椒甘艸同煎貯藏於器復内水在糟
造二醋三醋四醋味淡則止
長生醋(二制)
一五六月用大麥五斗磨細發為麴復擣細以良薑三
兩胡椒三兩水一擔同内甕中封固日暴成醋每取醋
三升却還水三升更内薑椒少許一擷辣蓼艸煎湯瀘
潔入米煑半熟漉之待温每米一斗麴五兩勻内於器
取原湯冷注之比米高一尺置僻處越布冪器口至十
日見白醭(音朴)消醋已成熟每取一升還酒一升用之不
能盡
須臾醋
每麥麩二斗清酒糟七斤半陳米三合煑為飦(記言切)粥
先以麩糟勻之次以飦粥勻之不宜過潤用蒲簍(郎斗切)
盛貯厚疊稻稈深藏於中頻候大熱再翻再藏翻過二
宿醋醅成矣未熟更炊陳米熱飯一椀團置麩糟内或
入甑蒸熱為助既熟將小缸一口從底側通一小隙取
衣袽(女居切)塞密置蒲簍於缸作沸湯沃一宿去衣袽取
滴其醋
神仙醋
四五月候釋米粞一斗為率用蒲簍苴懸西南垂堂之
上向東出日俟四十九日置瓶甕中大擊麴片四兩注
水漬之已七日然帶火薪頭旋轉一番成醋則止取醋
一椀納水一椀味淡不復釀也
棗子醋
每鮮棗子百枚蒸生酒藥五丸為率注薄酒漬投之常
置煖處醋成如取一椀則還酒一椀久則醋益香酸
炒麥醋
陳米一斗或糯米水漬一宿炊飯稍温取麴二十兩細
擣火焙勻飯内入甕中注水三斗按平用紙二三層密
封甕口勿見風向南方安候四十九日開將小麥二升
炒焦投甕中少頃取醋置鍋内煎沸入瓶上用炒麥一
撮醋久不䤔(昨冉切)䣸(而琰切)既取頭醋再瀉水一斗半釀
第二醋旬日可取食之既取二醋又瀉水七升半釀第
三醋更數日取食之既取三醋再欲食須炒焦麥半升
許入甕中撘色猶可取第四醋味尚如市口賣者妙不
可言(䤔䣸味薄也)
大麥醋
取大麥釋之炊飯俟冷每斗搜白酒藥三丸入甕中越
布羃甕口七日注以水一斗又七日已熟則篘起煎收
再入水五升為二醋俟熟又入水三升為三醋八月可
造
小麥麩醋
凡釀醋時用料一石二斗為率小麥麩一石白秔米二
斗先以小麥麩五斗水和停勻不宜過潤納甑中蒸至
甚熟布葦箔上高厚幾一寸擷蒼耳葉履於密室中至
七日已幽為黃則碎擊之後以小麦麩五斗視前和蒸
乘時煑米二斗為飯與前後所蒸麥麩齊乘熱和納於
大甕中手按平實中開一穴立之以篘每料一斗計從
篘口注水一斗甕口用背三四層厚綿紙羃固暴於日
中過十四日啓視醋成則釃清瀉於鍋煎沸盡挹去其
浮沫隨然紅烙鐵復於醋中調轉數次量注之以香油
加之以炒鹽再煎二三沸熱貯於甕甕口用紙箬紧羃
紙箬上又用柴灰覆厚藏久益釅而香若十四日醋尚
未成則再封俟至二十一日須自六月中乘天日烈燥
易暴醋熟而釀之也
餹醋(二制)
一用餳(即飴)或白餹(即厚餳)每五斤宜清水十五斤細麴四
兩麥蘖二兩同貯於甕中釀已七日則以柳榦燃紅一
頭置醋中旋轉一番再七日皆依上旋轉之至醋成為
度五月至九月皆可釀也一每餳五十斤用水一百斤
煑糯米飯一斤四兩細麴十兩貯於甕冬天頓於和煖
之處夏天頓於陰凉之處俟至四十日醋熟香酸入鍋
煎之注瓶罌内收
酒醋(三制)
一摘糯稻穟用水煑其榖折裂俟温以生酒藥和勻置
于竹器中覆黃七日移置小罋中注薄酒漬没之頓於
竈側俟六七日已酸而香則又移置大器中頓於凉所
漸注以薄酒汲而用焉不酸則已一以秔米鐺底飯入
甕中注薄酒浸頓煖處遂能成醋一以煑酒糟重入水
中泲其味出又泲之至有三次計有五擔加以麩麴二
十斤粇米飯三斗壓没水底器外用纏護須密視寒煖
漸撤之春初釀俟五月五日或六月六日乃篘煎之也
竹嶼山房雜部卷一
