竹嶼山房雜部卷六明宋詡撰
養生部六
雜造制
造茶(三制學林新編云茶之佳者造在社前其次火前謂寒食前其下則雨前謂榖雨前此建)
(安之造茶然氣有先後地有寒熱茶有早晩惟取萌蘖為上不得泥此以論茶也)
一摘茶萌心為上作沸湯微燖之㫰乾綿紙藉煉火上
焙燥一摘葉於鍋中焙柔以手煩揉之焙燥一以葉蒸
過晒乾冄以火焙燥俱以竹箬厚藉筐筥收
水木犀
半含桂花摘采甚潔入絹囊置清水中煩揉去苦重壓
令乾疊入瓷罐竹箬覆掩之遂以長篾重重側圍箬上
篾心留通一穴瀉清水滿漬須每日易水永不蔫爛炙
燥能久藏
柹餅(俗作柿非柹芳味切削木片也)
柹霜後半熟者摘之輪去外皮日中晒柔漸以手按抑
為餅冄晒起霜收
南棗(一統志曰膏棗)
南地鮮甜肥棗湯中微煮入稻稈藉筐筥中覆蓋一宿
晒乾復蒸之紅而肉厚小甜棗藉桑葉蒸熟晒乾紋細
而紅
北棗牙棗紅棗圈棗
北地鮮棗在鍋煮熟急入冷水中漉起晒乾火炕焙者
曰北棗煑熟手捻退皮晒乾者曰牙棗生而晒乾者曰
紅棗生而輪去皮鍋中藉以厚布慢火炙乾者曰圈棗
蒲萄乾(凡果乾者曰䕩禮曰其實乾䕩)
取熟甘者甑蒸柔日中晒乾復火中焙之
梨乾
赤梨片切窨稍乾甑蒸冄晒之
桃乾
生桃切去核湯中芼洒小鹽晒乾用加赤砂餹
李乾
大鮮李湯中芼之日晒乾
巴思把餅兒
采花紅周正而生堅者&KR2296;去皮周遭界稜如橘囊狀連
晒二日用手輕輕挼匾冄晒半日蒸熟復晒乾其形製
氣味與本土出産者無異
蜜瓤瓜
生甜瓜去皮瓤華之四分先以熟水洗過泲乾用蜜湯
煎去其水又入熟水内漉出拭乾冄以蜜慢火煎令甜
透如琥珀色取出仍以熱水浴之取起拭乾即以布藉
壓令堅實日晒或火焙新瓷器收與真蕉黃無異也
梅酥(二制内則曰水醷醷音億)
一用熟梅蒸爛布絹中泲去皮核調炒鹽鮮紫蘇葉絲
日中晒乾每梅漿百斤鹽十五斤一取霜梅連仁核鮮
紫蘇葉絲冄熬赤砂餹同𢷬糜爛日中晒乾
果單
先以漆先平之器少以蜜潤使滑用桃李杏等果甘熟
者蒸柔取絹濾其漿洗於蜜上置烈日中常搖振晒使
勻薄俟乾揭用林檎柰子楸子等果則生取漿熬稠澆
晒
細酸
切青梅細絲茭白細絲同紫蘇新葉浸造霜梅水中色
味俱美晒絶乾加青橘皮絲以蜜潤用
風栗(食療云如腎氣虚弱每日空心細嚼之)
霜後摘之投水中試去浮者以潔布抺乾日晒醒用越
布囊括於中而風戾常搖動則令均透
風菱菱粉
採取鮮者晒乾懸筐中風戾煮去殼𢷬晒羅粉
風藕藕粉
嫩藕頭懸筥中風戾老藕𢷬汁加水帛澄粉晒
風地栗
取絶甘嫩多漿者帶土懸筐中而風戾之
細餹
用赤砂餹加廣餹入鍋熬熱冷定以炒熱麪溲熟芝麻
或薄荷葉縮砂仁末少許加餹香揉塊隨意片切或紐
索或範為花形取火焙乾
雜果餻
炒熟栗去殼斤半柹餅去蔕核煑熟紅棗胡桃仁去皮
核各一斤蓮菂末半斤一處舂碓糜爛揉勻刀裁片子
日中晒乾(有加荔枝龍眼肉各四兩)
五美薑薑粉
鮮嫩薑采抹去皮每塊裁分四處每斤用白梅半斤槌
碎去仁同炒鹽一兩和晒三日入甘艸末五錢甘松末
三錢白檀末二錢曬一日收入瓷器中生薑爛擣濾
汁晒粉
松黃餅
用熟蜜白砂餹隔湯頓熱漸和松黃範為小餅
蒲黃餅(本草云市㕓間以蜜溲作果食貨賣甚益小兒)
摘新蒲黃同松黃山藥蓮菂芡栗菱藕荸薺等粉宜同
制範之為餅
雪花餅
用菉豆粉炒熟二斤柹霜八兩薄荷坋四兩縮砂仁坋
一兩煉蜜和之範為小餅
菉豆粉餻
先用水作沸湯下熟蜜下菉豆粉下薑粉調適均滑器
潤酥油盛之脱下刀裁開以酥油澆
赤砂餹
甘蔗𢷬漿入鍋慢火煎少續水不令作焦以石灰少許
投調遂凝厚為餹
白砂餹(二制)
每赤砂餹百斤水百斤勻和先以竹器盛山白土用餹
水淋下濾潔入鍋煎凝白砂餹(閩土則宜)用水調勻復煎入
模則脫為猊餹之類今曰響餹
餹霜(又曰餹冰黃涪翁荅雍熙長老詩云遠寄蔗霜知有味勝如崔子水晶鹽楊廷秀詩云亦)
(非崖蜜亦非餳青女吹霜凍作冰透骨清寒輕著齒嚼成人迹板橋聲)皮餹
每上等白砂餹十斤用水五斤慢火煎熬以滴水成珠
冄候堅柔停勻為則先取瓷罐截小竹板二十餘枝縱
横置其腹間乃入以所煎之餘過一宿以罐覆碗上令
其滴盡餹水半月兩旬視罐中餹霜凝結竹板之上則
擊罐而取之滴下者冄煎得所置新瓦上以兩杖鼓
臂抽擊遂為皮餹也皮餹以餑致遠不粘
蕨粉葛粉
蕨粉作沸湯溲之緘餹蜜豆沙或豬魚肉醢為餅蒸熟
葛粉同
麪筋
用小麥白麪十六斤鹽四兩温水和帶軟候水脈停當
少時入冷水一桶從慢至緊掿洗濁則易水已成麪筋
苴箬中置籠上蒸有用麥麪同制惟先宜揉靭水中停
麪絹濾潔即小粉也
紅花子膏
釋去浮者臼内𢷬碎入湯浥汁更𢷬更煎汁鍋内沸入
醋點絹挹之似肥肉入素食極珍美
菉豆粉
菉豆湛潔之漬捼去皮同水磨細以絹囊洗去但取細
者加原粉酸漿點定成粉又以囊瀝水乾用豌豆亦可
為有三制作如索粉則加調原糨揉勻兩手並搓入沸
湯漉於冷水中湯粉則加水調入湯鑼沸湯中旋没之
脱於冷水中軟粉則水調入鍋煑杓於小滑器脫下以
冷水漬索湯者皆宜油煎
芝麻腐
芝麻湛潔水漬磨糜爛囊濾去查滓煎沸漸加菉豆粉
調旋冄煎視老嫩得宜入器待冷用有少加以赤砂餹
每計芝麻一升清水二升乾菉豆粉八兩
豆腐(二制朱文公先生詩云種豆豆苗稀力竭心已腐早知淮南術安坐獲泉布)
黃豆二斗菉豆二升同水漬之候豆肥滿帶水磨細調
以油滓用絹囊盡取其查置鍋中速火煎熟翻入一器
將苦滷加水漸滴之見下凝成小顆挹入布藉器中歷
出水為腐漬冷水内面衣未點時宜揭用漬豆過則少
腐宜次序漬欲熏晒惟壓實以充所須有磨炒豆篩細
三升麫和漬生豆二升漿煑熟置器壓實甚宜熏晒
乳餅(乳漿曰酪)
取下牛乳入鍋煎熟就以其酸泔漸漸滴下成聚布苴
為餅
乳線
用初煎淡乳餅入湯鍋内隔器湯中捻絹片形上竹木
棍捲撦仍下湯鍋内冄湯捲撦三五次上挣牀晒乾入
少熟油捻更滑潤也
酥(濃而凝者為酥清而少凝者為醍醐醍醐音提胡)抱螺
取下牛湩貯於一甕造十字一木鑚立於其中令兩人
對持糾纏牽發其精液在面者杓之復定墊其濃者煎
撇去焦沫遂凝為酥有苴白砂餹模為餅有疊白砂餹
切為餻清者加少羊脂肪烘鎔和以蜜滴旋水中而
若螺抱者曰抱螺皆至寒月可造凡煎每斤加切白蘿
蔔一二片去其羶盡(乳汁曰湩今人有以牛羊骨髓煎之者亦曰酥)
乳腐
乳餅煩揉真菉豆粉中水調入鍋煎視老嫩適宜取貯
於器候冷切用
羊羔酒
每白糯米一石炊作白酒漿至時以肥羊肉七斤切塊
杏仁煑去皮尖苦味一斤同水煑糜爛留汁共六七斗
加木香末一兩俟寒傾入漿中冬釀十日酒熟取之
蜜酒
白沙蜜三斤水一斗同煎入瓶内候温加細麴末二兩
酒酵二兩紙羃口置僻所春秋十日夏七日冬十五日
成美酒一斗
賽葡萄酒
用銀石器將磨碎去皮黑豆入水加烏梅數个明礬少
許熬色黑濾潔調以酒蜜得所盛瓶中密封一宿飲之
與真者同
荸薺粉
老荸薺擣取汁湯鑼湯之成粉皮同藕成乾粉
菱腐藕腐
鮮菱老者𢷬濾取汁加真菉豆粉蜜白沙餹熬成腐藕
同
蒸果(蔬荀家曰悶子)
同棗栗菱肉胡桃榛松仁皆退皮俱碎切以菉豆粉調
糨雜糯米粉和蜜赤砂餹縮砂仁川椒揉和甑中蒸粉
熟為度切條段油煎或和豬肉醢或入於羹瀹之
蒸蔬
用麻菇蕈竹筍木耳麪筋乳餅茭白菱藕碎切加香油
餘同蒸果
菉豆芽赤豆芽
取菉豆水漬二宿候甲拆輕釋之内有竅缸中以編蒲
等覆盖蔀屋下勿見風常將水灌至濕透缸竅令放去
其水俟芽長二三寸用赤豆同
芥辣
芥菜子湛潔入器乘濕時研不停手絹布泲其漿貯瓷
注中水沈冷加鹽少許或以醋
松仁油(寧夏有核桃仁壓為油)
松子去皮殼𢷬糜爛水絞汁熬取浮清油綿濾潔冄熬
之或研壓取油
杏仁油
杏仁𢷬糜爛和水煑取浮油綿濾潔冄熬成油
大麻子油(麻子爾雅曰黂詩曰苴賡扶涕切)
麻子碾碎入湯中煮漸杓取油藏之
芝麻油
芝麻炒熟研碎入湯内煮數沸殼沈于底油浮于面杓
取去水收之較車坊者更新香也
花椒子油
摘新花椒子入菜油鍋中煎透笊起研糜爛以絹泲其
香味仍調油中
餹香
零陵香(一斤)甘松(四兩)藿香(一兩)丁皮(二兩)官桂花(四兩)甘艸(半斤)荔
枝殼(半斤)松子仁(一斤)俱為細末和勻
合香頭
麝香(一錢)生薑汁(四兩)赤砂餹(一斤)先將麝香乳細漸入薑汁
乳令如膠入餹冄乳停勻盛瓷罐内取綿紙油紙羃口
甚密置飯上蒸透下於食物香最醖藉
紅麴
用秔米煮熟爛飯煎赤靈芝艸汁溲為團中穿一穴上
下擷辣蓼葉覆藉三五日未紅冄煎赤靈芝艸汁常灌
之常浴之仍以蓼覆紅為度晒乾收七月八月可造湯
浸研之為染食物所須
漿水
炊熟粟米乘熱投冷水中浸五七日用夏月易酸稻米
飯亦宜
齏水
松菜作沸湯燖之入煮麪絶清湯中用小缸盛菜不必
多酸即用冬宜近熱易熟
果品等物宜生宜乾宜制用未盡者
荔枝(鮮乾去殼)龍眼(鮮乾去殼)梅子(青宜餹黃宜去皮餹蜜)杏子杏梅
桃子(禮曰膽之日抄云去其毛也家語曰哀公以黍雪桃孔子對曰不聞以貴雪賤也)王桃
櫻桃李子(乾或冄蒸)柰子林檎頻婆(出南粤者&KR1802;可煮)枇杷
(去皮宜蜜)楊梅(用鹽)梨子(輪去皮)沙橘(皮囊皆美)衢橘早黃橘蜜
橘小橘穿橘糖南橘匾橘(青勝於黃)綠橘(以上皆去皮)
金橘(用皮有皮肉皆甘者)蜜柑(皮甘於肉)香柑乾柑蜜曇柑脫
花甜柑(生熟皆美以上皆去皮)牛乳柑(用皮)波斯柑(去皮)青柑(熟酸去皮)酒
柑(切宜酒)柚(食皮)石榴(剖用子)羊棗(乾)蒲萄(有乾者或冄蒸)蒲萄煎(酒調)
(用)菱米鮮棗紅棗南棗圈棗牙棗木蜜
木瓜(宜霜後)無花果郁李鮮栗(去殼衣)馬㯽榔(去殼取肉)
(食之飲冷水少許共嚥如蜜)楸子果單枝頭乾蕉黃(去殼)柹子
(秋分時濫用每儋先入器作沸湯二儋投石灰一升攪勻浸没其柹草覆一宿起惟銅盆則宜寒露時熱用以)
(桶㡳及四周布以荷葉中入寒梨三四枚或木瓜麩團内柹側之蒂相向上又以荷葉覆滿一二日皆熟綠柹)
(百枚中置肥皂二梃覆之一二宿自熟柹餅宜中藏胡桃仁)西瓜(削去皮華之或取汁加蜜隔湯頓再)
(以冰沈冷用)熟甜瓜(削去皮華之)甘蔗(榨漿用)餹霜響餹(宜胡桃仁)皮
餹那合豆(煮熟炒乾用)雪蛆(蒸宜花椒鹽蜜燒酒雜志云蛾眉雪蛆消内熱)凡禽
獸魚蟲燒醃糟乾者(俱宜醋)凡禽獸魚等熏晒乾甚者(用槌)
(軟洗潔烹如鹹更調鹽水浸一宿洗烹烹必易水)凡醬漬鹽醃控乾晒乾等長
久之菜(宜洗淡用油炒同花椒葱白生薑)凡食油酪物必用烹茶飲之
食鹽物必用温酒飲之食葷必用北棗食之
遠方一時難制之物
巴旦杏桬棠果八檐仁餘甘子必思荅(仁)羊
桃(剖)榅桲(去浮毛榅烏没切桲蒲没切)波羅蜜(剖)大藥(剖)優曇缽
鮮子黃彈君遷子鸚哥舌菴羅果宜母子
盧都子盧橘米豆回回豆茄蓮根子菜
藤菜(蘇東波云豐湖有藤菜可以敵蓴羔)高河菜羅漢菜綽菜
蕺菜
食藥制
桂花餅(三制)
一摘桂花采去蔕磨至二三次通細泲去苦水範脫小
餅布紙中又以紙覆密置煉火上一時炙燥之常親煙
突間收貯一取餅復磨為坋同白砂餹梅酥𢷬範小餅
一用鮮花(三升)碓磨絕細去苦水孩兒茶(五錢)訶子(去核四錢)甘
草(五分)俱磨細坋𢷬勻以銀範或象牙範為小餅曬乾冄
火炙範中常滑以蘇合香油或松仁油則光潤花形見
也瓷罐收常食開胃散積滯(用花入囊置水中煩揉去苦制餅佳)
香茶餅
孩兒茶(四錢)芽茶(四錢六安州産者)白檀香(一錢二分)白豆蔲仁(一錢五分)
縮砂仁(五分)沈香(二分半)片腦(四分)麝香(二分)俱為細坋煎甘草
膏同白糯米細粉為糊溲勻銀範為小餅或小條晒乾
常噙化清心化氣(煎甘艸膏方粉甘艸一斤剉碎沸湯一鍋浸一宿煎减至一半去渣濾潔)
(取汁復入鍋慢火熬至二椀易入砂鍋中煉火上冄慢熬至一大椀以成膏為度渣可冄煎)
橙餻(本出處州)
用黃橙皮去筋衣作沸湯燖之㫰乾磨絶細絹囊盛括
入水中洗出坋定濃晒乾每十斤熟蜜四斤揉和置瓷
盤内晒露至於堅柔停勻裁為餻片剪竹箬藉收酒飯
後食散腸胃惡氣消食醒酒有委頓亦能發汗
查餻(本出汀州)
用查梨去皮核大切片蒸過熟磨糜爛濾潔晒之和赤
砂餹復晒堅柔適宜或範為餅或裁為片煎竹箬藉之
收食後甚益脾胃消化宿積
紫蘇餻
紫蘇葉(晒乾一斤)薄荷葉(晒乾八兩)杏仁(煮去皮尖苦味炒四兩)白豆蔲仁
(四兩)縮砂仁(四兩)乾薑(四兩)烏梅肉(焙乾四兩)俱為末每斤計熟蜜
六兩和勻裁為片用食之下氣開胃
蘇梅膏餅
用鮮紫蘇葉鹽醃二三宿以梅酥調白砂餹染之冄晒
冄染乾細研膏入模為餅食之能下氣生津液(梅酥用前一制)
(者)
甘露膏餅
用烏梅蒸取肉(一兩)白砂餹(四兩)薄荷葉(為粉四錢)三味𢷬為膏
模為小餅噙化生津止渴
法製陳皮
陳皮(去白一斤)青鹽(四兩)甘草(四兩剉碎)用水同入鍋高三味三寸
許煎水竭為度惟取陳皮碎剉曬乾治風熱痰能醒酒
法製半夏
半夏(一斤)&KR2948;硝(四兩)用水浸一月餘乾祗加水試其味至不
麻為度别取水湛潔復以清水浸一二日漉起晒微乾
剉薄片加生甘草(四兩)薄荷葉(四兩)俱剉碎和勻晒燥收治
風濕痰止惡心
法製縮砂仁
縮砂仁(去皮十兩以&KR2948;硝水浸一宿水洗㫰乾少入麻油炒香燥)官桂花(一錢)甘草(炙一)
(錢)俱為末遇酒食後細嚼之消化水榖温煖脾胃
法製草豆蔲
草豆蔲仁(三兩)生薑(五兩切片同草豆蔲仁炒過又以水二升慢火同煑水竭為度取出俱焙)
(乾)白豆蔲仁(五錢)益智仁(五錢)莪朮(煨五錢)粉甘草(炙一兩五錢)鹽
(炒一兩五錢)右為末每用細嚼去胃寒消宿食
法製㯽榔
㯽榔(鷄心者一兩切作細塊)縮砂仁(一兩)白豆蔲仁(一兩)丁香(切作細條一兩)
粉甘草(切細塊一兩)橘皮(去白切作細條八兩)生薑(切作細條八兩)鹽(二兩)右件
用河水兩椀浸一宿次日用慢火於銀石器中煮乾焙
乾入瓷瓶收每用細嚼治酒食過度胸膈膨滿口吐清
水一切積聚(今南粤有瘴氣以㯽榔雜扶留藤瓦屋子灰食之)
法製杏仁
五月采取杏仁三斗去雙仁去尖湯退皮早朝蒸至午
時更慢火微烘之至七日止每日空心隨意服食駐顔
延夀
法製生薑
生薑(十兩切作片子用青鹽掺過冄以小麥麫和停焙乾)官桂(去皮)青皮(去白)陳皮
半夏(薑製)白朮(以上各一兩)蓽澄茄丁香木香(以上各二兩五錢)
白豆蔲仁白茯苓(去皮)縮砂仁(以上各一兩五錢)葛根甘草
(炙各五錢)右為末隨意服食治飲食過多或生冷停滯嘔逆
惡心不欲飲食
法製餹毬子
鮮餹毬子(從頂中去核一斤鹽二兩醃三宿壓乾)草果仁(一兩)縮砂仁(一兩)㯽
榔(三錢)訶梨勒(調麫苴之煨去核三錢)丼草(炙三錢)乾薑(炮五錢)丁皮(五錢)
陳皮(四錢)青皮(四錢)大麥芽(炒去糖一兩)赤砂餹(冄熬不拘)右取草果
仁以下十味碾為絶細末用餹和餹毬子腹中實滿多
則掺於其上疊瓷器内或通𢷬糜爛為餅凡酒飯後嚼
之大能消食不損脾胃
丁香餅子
半夏(湯炮七次二兩)白茯苓(去皮一兩)丁香(五錢)白朮(炒一兩)白薑(炮一兩)
丼草(炙一兩)白扁豆(薑汁浸蒸熟焙一兩)橘紅(去白二兩)右為細末生薑
汁煮薄麪糊為餅如棋子大酒飯後嚼一餅生薑湯下
温胃去痰解酒進食寬中和氣
丁沈煎丸
白豆蔲(五分)縮砂仁蓽澄茄木香白檀香薄荷
葉丼松陳皮官桂花(各五錢)丁香沈香(各五分)白
茯苓(去皮二兩)百藥煎(一兩)片腦(二分)蓬砂(三分)俱為細末丼草膏
和勻為丸如菉豆大酒飯後白湯送上十丸消酒化食
薑附丸
香附子(炒去毛一片用河水浸秋冬二日春夏一日一夜漉出新水洗入銀石器中加水浸香附子上)
(寸餘次取大蒜三十個去皮𢷬鋪香附子上慢火熬之候蒜如糊即用銀匙不住手攪二三百轉以蒜不見汁)
(乾為度候冷每香附子一个切作四五段慢火焙乾)神麴(炒黃六兩)乾薑(炮四兩)蓽撥
丁皮縮砂仁(炒)胡椒(各二兩)陳皮(用鹽水浸焙乾二兩)有寒加附
子(炮去皮臍二兩)桂(一兩)俱待冷為細末用蒸餅湯浸一宿取布
苴捩去水和藥丸如梧桐子大每服五十丸不拘時白
湯送下治脾胃虛弱壯人服之一生無疾又能引年
麴糵枳术丸
神麴(炒)麥芽(炒去穅)枳實(同麩炒去麩各一兩)白朮(二兩)俱為細末荷
葉苴飯燒𢷬為丸如梧桐子大強食過飽温水下五十
丸
八仙散(鐵翁張居士采藥華山遇八道人各賜一藥與之故其名曰八仙散)
乾葛(紋細嫩有粉)白豆蔲仁(去皮殼)縮砂仁(實者)丁香(大者已上各半兩)
丼草(粉者一分)百藥煎(一分)木瓜(鹽窨加倍用)燒鹽(一兩)右件八味共
細剉人不能飲酒者只抄一錢細嚼温酒下能飲酒不
醉亦治酒病(夀親養老書云醉鄕寶屑無如此方之妙)
醍醐湯
烏梅(一斤槌碎甜水四大椀煎至一椀濾滓)白砂蜜(五斤)縮砂仁(為末五錢)入銀
石器中慢火熬成赤色膏為度取下放冷加白檀香(為末)
(三錢)麝香(一字)攪勻於瓷石器内盛頓封口一宿夏月冷水
調冬月沸湯調服(歌曰烏梅化痰止煩渴蜜生津液潤心肺白檀大能消暑毒麝香通竅辟)
(邪氣)
寇相入朝湯
沉香木香人參肉豆蔲(調麪苴煨)大茴香草豆蔲
仁(調麪苴煨)蓽澄茄甘草(各等分)俱為細末以沸湯入鹽少
許空心點服二三錢衝胃霧氣春冬不可無
厚朴湯(宋朝士俟朝於文德殿守堂卒每以厚朴湯進)
厚朴(去麤皮剉片用生薑汁三染三焙之一斤)桂心(三兩)右和一處心下痞悶
不下飲食沸湯泡服
艸果湯
草果仁(剉微焙一斤)官桂(去麤皮剉微焙四兩五錢)丼艸(粉者炙剉二兩)右和一
處肉食過多心中嫌惡每用二錢加炒鹽少許沸湯泡
服亦治食瘧
收藏制
茶常近火氣味不變又忌煙埃黴(明饑切)黰(之忍切)
茶䔲同茶
酒先用甕湯泡滌潔又無損沁入熱酒封後只以石灰
薄調染甕下一半上架收不宜親濕地及日照并鹹甕
(沁七鴆切)
糟同酒
醬常用日晒不宜於日中動忌著雨水則生蟲有蟲則
加熱油或鹽中苦滷
醋用好甕架於凉室中不宜親濕不宜動
油宜漆桶瓷缸收上雖用盖亦為一竅通氣不宜泥封
盡能作臭(博物志云積油滿萬石自然生火)
鹽牀上以竹器盛牀下甃以淺池池外輔之以缸令流
苦滷貯之
白砂餹入桶中封固
響餹宜火炙日晒畏南風
餹霜入新甕以箬封之懸火側雖久不鎔
生熟蜜皆宜陶甕蜜未煎者曰白砂蜜已煎者曰紫蜜
禽獸魚臘醃者皆宜近火氣
烘魚紙苴之冄烘藏晒熱小麥中不生毛蛀
乳餅用灰和鹽醃藏可久
酥用瓷罐收鎔則至冬冄煎
窨魚收瓷缸中不枯
白鮝苴以麥稍不紅餒藉以日晒常白
銀魚乾晒茭葉蕰藻苴之不黃
乾對鰕鰕尾皆雜蒜囊用蒲蔞苴之置通風處
黃甲畏蚊蟲嘬(楚怪切)畜之則穿土作淺坑築實四周塗
以秕榖和泥納於内上用蘆簟等蓋覆又掩以土留竅
通氣永不瘦有以蒲蔞水濕苴之實壓常以水洒潤則
可久留有以酒壜封口土少鹽水調薄散納缸中置蔀
屋下瘦者亦肥
蟹畏火明畏霧籠冬月以蒲蔞苴之置諸糠穏中可久
留(蟹譜曰凡糟蟹用吴茱萸一粒置厴中經歲不沙歸田錄曰糟蟹者甕底加皂莢半挺經歲不沙)
蚶蛤蜆類畏雷聲苴以蒲蔞壓以重物則生
芋魁切片或全枚晒乾收乾糠穏乾土中
土瓜山藥香芋落花生等皆全枚同芋魁
茄取新甕於六月中晒三五日又取茭葉截寸許晒十
分乾安茄之日甕與茭葉晴日早晒至亭午摘茄葉帶
無傷者先鋪茭葉在甕鋪茄一層層疊之羃以箬葉塗
以泥置空板上至春亦如新或瘞於水淋淡晒乾灰中
黃瓜瘞水淋淡晒乾灰中能留於冬
西瓜圃中摘下露過一宿繩絡之高懸通風處可以經
冬
晒醃瓜茄用麥稍藉則潔白
天花菜羊肚菜鷄棕燕窩菜乾蕈石耳
木耳乾竹筍乾麻菇等俱宜近火氣
鮮麻菇藏麩麪中能留二三月
海絲菜紫菜鹿角菜裙帶菜苔菜等常日曬
置通風處
栗春半時火烙其芽入沙甕瘞之有十月間曬二三日
湯中煎熟曬乾入新甕中可留一二年乾甚用則冄煮
有以調泥塗乾壁間久則如風栗
北棗南棗牙棗圈棗等肥者清明前晒過收新
甕中閉口藏之過夏如新
紅棗李乾梨子乾揪子乾羊棗乾俱火焙日
曬
荔枝龍眼火焙紙封竹器中懸近火處
榛子胡桃火焙懸通風處
烏欖仁人面果仁火焙雜小腐炭收近火處
楊梅仁帶核收
蓮心西瓜子仁俱帶殼收
榧子銀杏俱火焙
柹子經霜後日深摘下不損者取柹葉藉入新甕中上
令通氣可留至春
蒲萄取帶枝顆全者鎔蠟固其折盡處輕置新甕中密
封之可過冬
柹餅蒲萄乾宜火焙日晒
馬檳榔宜火焙收近火處
菱取風者至春前去殼火烘乾熟
菱米宜火焙日晒
橄欖以有蓋好錫瓶貯之密封置間潔地可留至五六
月
梨子綿著苴之有取一枚以數枚插於中
蓮菂乾宜火焙日曬
石榴藏乾麥中
沙橘乾柑蜜柑香柑采不損者收大口新瓷甕
中上令通氣可交春經夏
蜜橘金橘牛乳柑之類霜後二三朝采不擊損者
收大口新瓷甕中上輕覆以秔稻稈有取竹作大眼筐
貫秔稻稈收置高處最畏糯稻稈米與酒(歸田錄云藏菉豆中可經)
(時不變)
地栗帶土在地
丼蔗藕以草薦藉地卧之又覆以薦常用水濕
松子火焙同防風懸通風處不油防風亦不壞
鷄頭天雨水浸有雨則易或入瓶以篾簟掩口浸清水
池中雖經年不壞晒乾者亦可久留
熏果宜火焙
凡人面果烏攬白梅等之鹽醃者皆宜常日晒入罐
遠藏新果
用新瓷缾入新果如楊梅櫻桃之類雜薄荷鹽礬水浸
以油紙數層同木蓋竹箬緊羃其口置之清冷泉内雖
久而色如新必立夏時置井中至立冬時置地間每斤
果鹽一兩明礬六錢水用滿六月六日儲水浸桃李梅
杏枇杷林檎鮮果之類不易壞須入新甕中密封之
藏五榖
糙秔米用齊整稻稈乾者積之倉下布板上令通氣葦
箔卷者上必以亂稻稈苫熱則可收其濕而不紅腐江
古人以水浸殼二三日瀝於甑中蒸米漲出為度曬至
絶乾取而礱米散收數十年旣無紅腐亦不蛀食
黃秔米須自冬舂者佳入倉必用齊整稻稈積之欲黃
取水溲穅麧以稻稈苴置米底中每米一百石止可二
三苴(范至能有冬舂行)
糯米不宜熱黃則用凉篾篅(市緣切)囷(丘倫切)積之内立以
竹籠通氣而無熱黃之患
白秔米同糯米凡米舂疏者為糲(刀葛切)微舂者曰脫粟
每一石舂得九斗為粺(蒲賣切)得八斗為鑿得七斗為侍
御
榖散收在倉冬則以亂稻稈覆上至春動收其熱氣則
無氣秡(蒲活切)殼
大麥小麥經濕則化為蝶須初伏内烈日曬甚燥乘
熱密封積(音漬)之或雜蒼耳辣蓼同收
小麥麪置鐵於中不[餕-ㄙ+(宋-木+ㄙ)](色求切)
荳大荳赤荳菉荳之屬皆曬乾散倉通氣大荳肥滿時
連科本晒至葉乾積於稻稈中至春時欲用先以水浸
煮如新摘
芝麻曬散倉收乾
白菜子曬乾散倉收
凡米穀又有為露積者下用磚石甃砌須高又用稻稈
覆藉周密四圍又立石柱輔之始能悠久然在露積者
米穀之色尤更鮮明於倉室中收藏者也(詩曰我倉旣盈我庾維億)
(若營州遼陽之地宜為土窖亦能久藏)
宜禁制
宜制
醫學曰五榖為養(謂秔米小豆麥大豆黃黍也)五果為助(謂桃李杏栗棗也)
五畜為益(謂牛羊豕犬鷄也)五菜為充(謂葵藿薤葱韭也)
又曰肝宜食丼(秔米牛肉棗葵皆丼)心宜食酸(小豆犬肉李韭皆酸)肺宜食
苦(小麥羊肉杏薤皆苦)脾宜食鹹(大豆豕肉栗藿皆鹹)腎宜食辛(黃黍鷄肉桃葱皆辛)
辛散酸收丼緩苦堅鹹䎡
周禮食醫云食齊眡(音視)春時羹齊眡夏時醬齊眡秋時
飲齊眡冬時
春多酸夏多苦秋多辛冬多鹹調以滑丼
牛宜稌(音杜)羊宜黍豕宜稷犬宜梁鴈宜麥魚宜苽(音孤)凡
君子之食恒放焉
春宜羔豚膳膏薌(音香)夏宜腒(音渠)鱐(音搜)膳膏臊(音搔)秋宜犢
麛(音迷)膳膏腥冬宜鮮羽膳膏羶
王氏曰飲食人之本也本得其養無物不長本失其養
無物不消於無事之時而順適之有道疾病何自至哉
楊龜山曰所以養陰陽之氣不可偏勝凡此皆衛生之
道也先王於食有醫所以治未病也凡百君子所以自
養者常放先王如此至疾而後用醫則末矣是故周官
疾醫施於萬民而君子不與焉
禁制
醫學曰五味有禁辛走氣氣病無多食辛苦走骨骨
病無多食苦甘走肉肉病無多食甘酸走筋筋病無多
食酸鹹走血血病無多食鹹
飲膳正要曰(本内經素問言)五味偏走多食酸肝氣以津脾
氣乃絕則肉胝(竹尼切)䐢而脣揭多食醎骨氣勞短肥氣
折則脈凝泣(音澁)而變色多食丼心氣喘滿色黑腎氣不
平則骨痛而髮落多食苦脾氣不滯胃氣乃厚則皮槁
而毛拔多食辛筋脈沮弛精神乃央則筋急而爪枯
禮記曰九物雛鼈(伏乳者)狼腸狗腎狸正脊
兔尻(苦刀切)狐首豚腦魚乙(骨如篆乙之形)鼈醜(竅又頸下)
(有骨能毒人)
内則曰牛夜鳴者&KR0146;(音由臭也)羊冷毛而毳者羶(毛本稀泠而毛聚如)
(結泠音零毳昌銳切)狗赤股而躁者臊(股裏無毛而舉動急躁)鳥&KR0008;色而沙
鳴者鬱(色變而無潤澤鳴而其聲沙嘶鬱臭腐也&KR0008;滂表切)豕望視而交睫者腥
(望見舉目高也交睫目睫毛交也腥肉中生小息肉如米者睫音接)馬黑脊而般臂者漏
(般臂前脛毛斑也漏肉如螻蛄臭也般音斑漏音婁)
論語曰食饐(於冀切)而餲(烏邁切)魚餒而肉敗不食色惡不
食臭惡不食失餁不食不時不食割不正不食不得其
醬不食
酒不宜久貯於錫器中亦忌銅器醬内有鹽畏貯銅器
作腥醋忌貯銅器味澀油貯銅錫器發膩凡銅鹽醋油
經之皆能生鉎(音生)也
禽獸肝青者有毒馬肉自死者殺人其肝尤毒羊
肝有孔者有毒不可食諸物心能損心諸物血能
損血諸物腦死時怒氣所藏有毒不可食禽鳥自
死口不閉有毒熟鷄肉過宿藏不密蜈蚣來集須冄
煮鴛鴦肉食之患大風鼈與莧菜同食生鼈疽
蟹目相向者有毒鮎魚赤目赤鬚者殺人河豚有
大毒中之者其害甚速用炒槐花蘆根汁橄欖白砂餹
皆解倉卒無藥急以清油灌之吐出李子不沈者有
毒杏子雙仁者殺人梅子藏銅器能發腥甜瓜
沈水及雙蒂者殺人果有雙蒂而大者下必有毒蛇
葱不與蜜同食簷滴水生菜有大毒蕈下無紋
者有毒
治桃生毒
妖術以魚肉害人在胸膈則服升麻吐之在腹服鬱金
下之(黃氏曰抄云李夀侍郎為雷州推官鞫獄得此方)
竹嶼山房雜部卷六
