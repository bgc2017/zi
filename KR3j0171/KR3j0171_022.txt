竹嶼山房雜部卷二十二明宋詡撰
尊生部十
果部
收乾荔枝
以新瓷甕盛每鋪一層用鹽白梅二三箇以箬葉包如
棕子狀置内密封甕口則不蛀壊
收藏核桃
以麤布袋盛挂當風處則不膩收松子法同
雷栗
以兩栗蘸油兩栗蘸水置鍋中圓轉更排四十七箇濕
紙搭&KR0146;蓋之慢火燒候有雷聲為度
風栗
冬至前大栗以官斗為率用鹽一斤調水浸栗令没經
宿漉起㫰乾用籃懸挂於背日少見風處不蛀不損不
萌(或用麻布袋盛挂每日搖動一二次)
熟栗
大栗每箇殼底以刀十字劃開底向下逐一排在鍋内
以鹽一撮遶鍋緣(去聲)撒下&KR0146;蓋定發火候熟供
炒栗
先以衆栗中選擇二栗底面方可作合者却以一枚用
香油塗濕一枚用白水塗濕仍以作合置鍋底然後取
衆栗逐旋蓋覆二栗之上雖多亦不妨却蓋鍋口合縫
火燒一飯頃取出其栗顆顆有油且不粘殼尤甚酥爛
收藏栗子
霜後初生栗投水盆中去浮者餘漉出布拭乾曬少時
令無水脉為度用新小瓶先將沙炒乾放冷以栗装入
一層栗一層沙約八九分滿每瓶盛二三百箇用箬一
重蓋覆以竹簽按定掃一淨地將瓶倒覆其上略以黃
土封之不宜近酒氣可至來春不壊
又法
用栗子一石鹽二斤水泡開浸栗一二宿漉出曬乾同
芝蔴二石拌勻荆囤内盛永遠不壊食之軟美
收藏榧子
以舊盛茶瓷甕收之經久不壊
蒸蓮實
石蓮肉先泡去澁水洗淨蒸熟供
又法
以沸湯泡蓮肉拌飯頓置桶中一宿傾出成一塊不散
酒家每為之
藏青梅法
青梅杏子林檎細看無損者便帶露連枝採下不要犯
手解著每果子一斤用白礬半兩泡湯停冷去脚調炒
鹽半兩以皂角洗淨手鋪青古文錢三四箇在甕底入
一層果子又鋪銅錢數文如此相間入了以礬鹽水浸
過上一寸細絹帛并好紙密封更以油紙封之牢縛住
切忌入水以小篾籃挂在井底不得打破十月之後取
出不損每果百枚只可用銅錢五十多則銅氣
收藏諸青果
十二月間盪洗潔淨瓶或小缸盛臘水遇時果出用銅
青末與青果同入臘水收貯顔色不變如鮮凡青梅枇
杷林檎小棗蒲萄蓮蓬菱角甜瓜梨子柑橘香橙橄㰖
荸薺等果皆可收藏
收藏諸乾果
以乾沙相和入新甕内收之密封其口或用芝蔴拌和
亦可
蒜梅
青硬梅子二斤大蒜一斤成囊剝淨以炒鹽三兩酌量
用水煎湯停冷浸之候五七日後有滷水將欲變色即
傾出再煎停冷浸之入瓶收之候七月間取食梅味不
酸蒜味不臭
集香梅
大青梅一斤每箇切作四界去仁用鹽一兩半生薑絲
一兩半新青椒八錢餹四兩半拌勻煎盆内曬之時復
攪拌候汁盡八九分乾後入砂仁桂皮甘草檀香細末
各一錢拌勻收之
又方
青梅十斤核未甚硬者十字劈作四界入鹽一斤餹三
斤薑絲一斤新椒二兩一處淹拌勻日曬頻攪拌但到
汁盡不要極乾再用&KR1190;砂官桂各一兩甘草二兩為細
末入淹梅一處攪勻入瓶收之
又法
只收曬乾餹梅坯臨用旋入後項香末免得藏久要蛀
又帶藥氣
造化梅
大青時梅一斤好鬆餹一斤煎淨瓶内先以餹一層次
以梅鋪一層如此層層相間藏盡為度用油紙笋箬密
封瓶口頓放屋上向陽處曬一月熟瓶上以瓦片遮口
以防雨水
對金梅
黃梅一百箇鹽淹透取出曬一日用沙餹一斤蜜半斤
鋪薑絲一層梅一層餹一層勻鋪了煎醋一大盞入瓶
内用綿蒙口曬半月熟薑絲酌量用
韻梅
梅子一百箇要黃嫩者沸湯焯過鹽一兩薑一斤細研
新椒四兩去核甘草四兩剉碎一處拌勻曬乾臨乾時
捻破梅子團諸料物上别用薑絲四兩勻糁入瓶曬乾
為度
餹脆梅
小滿前三五日青梅一斤用鹽一兩二錢白礬二錢或
三錢浸去酸味乃去核用尖口罐盛貯倘面壊則取壊
亦不多也
藏青梅法
青梅時梅一百箇用白礬半兩泡湯停冷去脚調炒鹽
半兩每瓶底用當十大銅錢五六枚入梅八分却入礬
鹽湯浸過半寸以上再掺銅青末少許在面上以篾籃
盛瓶放在井底
蜜煎青杏法
不拘多少刮去皮用銅青極細末銅器内勻滚令綠色
然後用生蜜浸但覺有酸氣便換蜜至五遍自然不復
酸可以久留銅青無多少之限但滚的勻便可也青梅
亦可依此法造
巴思把餅兒
揀擇花紅周正而生硬者批去皮周遭切縫如橘囊状
連曬二日用手逐箇輕輕按匾再曬半日蒸熟曬乾收
藏其形製氣味與本土出産者無異
燒藕
以老藕切作兩叚豎在鍋中傾下水一盞鹽少許&KR0146;蓋
燒之酥熟為度
又法
嫩藕擣碎薑醋拌勻供可以醒酒
灌生藕
用瓊芝煎湯調沙餹灌藕孔中留空頂上半寸油紙紥
定放水缸中或用猪皮煎湯調灌之或煎魚鱗湯
灌熟藕
用菉豆粉濃調沙餹灌藕孔中細紙紥定以物夾住鍋
中煑熟為度凡切藕須斜片則不脱
收藏藕
好肥白嫩者向隂濕地下埋之可經久如新若將遠以
泥裹之不壊
蜜煎藕法
初秋藕新嫩者沸湯焯過五分熟去皮切作條子或片
子每一斤用白梅四兩湯浸汁一大碗候冷浸一時許
漉出控乾用蜜六兩去滷水别蜜十兩慢火煎令琥珀
色放冷入罐貯之
收藏桃子
以麥麫煑粥入鹽少許候冷傾入新甕取桃納粥内密
封甕口冬月如新桃不可熟但擇其色紅者佳
收藏石榴
選大者連枝摘下用新瓦缸安排在内以紙十餘重密
封蓋
又法
選揀大石榴連枝摘下用新瓦罐一枚安排在内使紙
十餘重密封可留多日不壊
收藏紅棗
將大磁缸一隻刷洗淨拭乾燒熱米醋澆缸内蕩令勻
控乾又以熟香油勻擦缸口於缸底鋪粟稈草一重棗
一重中心四圍亦令草間蓋不可重壓亦不生蛀蟲
收藏梨子
揀不損大梨有枝柯者插不空心大蘿蔔内紙裹煖處
至春深不壊帶梗柑橘亦可依此法
橙玉生
雪梨大者碎切以橙絲好醋入鹽少許醬拌供可以佐
酒
藥橘
小青橘一斗爛煑訖以冷水浸一宿再以水淘三兩度
去盡苦汁漉出控乾以好醋二碗鹽半斤拌勻淹一宿
曬乾用甘草丁香茴香縮砂官桂各半兩為細末醋一
碗鹽二兩用藥末青橘拌勻瓷器盛日曬收之
餹橘
塘南橘百枚先用石灰湯焯過漉起用刀於橘囊中劃
破去核留橘將沙餹二斤半入鹽少許煑五沸出鍋捺
匾曬至晩歸滷中直待滷盡橘乾為度蒸過㫰乾冷瓶
收之法不用餹純用鹽謂之鹽橘亦頗消食下氣
燒橘
大橘一枚草紙裹之水中蘸濕灰火煨熟供
煎金橘
金橘揀大者鏤開以酒煑透候冷用針挑去核捺匾瀝
乾每一斤用蜜半斤煎去酸水苦汁控出再用蜜半斤
煎入甕收之煎橙橘一依此法凡用蜜惟夏蜜最佳春
蜜滋酸又作腥氣冬蜜亦酸皆不堪用凡煎果子硬酸
者用湯化朴硝停冷浸去酸汁煎時須砂石銚為佳人
缶後更須時復看化纔覺酸急以新蜜煉熟換之
一法
以金柑略切開十字沸湯撈過待冷捻去核入淨蜜中
慢火煎熬蜜透映熟為度久藏則别換熟蜜留之金柑
以小者為佳
藏橘法
淨室掘一窖或稻草或松毛鋪厚寸許剪刀就樹剪下
橘子不可傷其皮却一箇箇排窖内安二三層别用竹
作樑架定又竹籃閣上再安一二層却以缸合定或烏
盆亦可四面濕泥封口至明年四五月不壊
收藏柑橘
揀光鮮不損者將有眼竹籠先鋪草襯底及護四圍勿
令露出重疊装滿安於人不到處勿近酒氣可至四五
月若乾了用時於柑橘頂上用竹針針十數孔以温蜜
湯浸半日其漿自充滿如新
收藏金橘
安錫器内或芝蔴雜之經久不壊若橙橘之屬藏菉豆
中極妙勿近米邊見米即爛
法製橘皮(消痰止嗽破癜瘕痃癖)
橘皮(半斤)白檀(一兩)青鹽(一兩)茴香(一兩)右件四味用長流水
二大碗同煎水乾為度揀出橘皮放於磁器内勿令透
氣每日空心取三五斤細嚼白湯下外三味曬乾為末
沸湯點服
趲熟綠柿
生柿置盒中每一百枚用肥皂二枚同安不一二宿即
熟
趲熟方柿
每方柿一百枚用礦灰一升湯調浸一宿即不澀若要
稍遲即停冷湯浸之
收藏柿子
柿未熟者以冷鹽湯浸之可令周歲顔色不動
熟生柿法
取麻骨插生柿中一夜可熟
梅花脯
以栗子橄㰖薄薄切之同食與梅花韻相似可以醒酒
餹脆梅法
青梅一百箇劃成路路兒將熟冷醋浸没一宿取去控
乾别用熟醋調沙餹一斤半浸没入新瓶内以箬葉紥
口仍用碗覆藏在地中深一二尺用泥土蓋過白露節
取出換餹浸
餹取梅法
黃梅大者不拘多少搥破核未搥以前先以鹽淹一日
鋪梅一層入沙餹川椒生薑絲一層重重鋪罐内八分
滿以物蓋覆蒸一遍再用生絹覆罐口曬十日可供曬
時先用些椒葉在梅肉上
茶部
合足味茶法
甘三苦四妙通神(甘草三兩苦参四兩)五斤乾茶五斤蒸(乾茶葉五斤蒸)
(過茶五斤)菉豆四升同擣合(豆炒過)此方宜利勝燒銀
製孩兒香茶法
孩兒茶一斤研極細羅過用白荳䓻仁四錢研為細末
粉草炙一二錢碾為細末蓽澄茄一二錢研細末川百
藥煎半兩為末將已上四件和勻磁器收貯勿沾味沈
香半兩劈成一二定子插入鵝梨内用紙裹了水濕過
灰火内煨梨熟為度取出沈香曬乾為細末同一二錢
和之前劑將梨汁製麝香用梅花片腦一二錢米腦亦
可用製過寒水石同研和拌入料寒水石半斤於炭火
内煆紅先將薄荷葉四兩水浸得透鋪在紙上將煆過
寒水石放在葉上裹了放冷取出秤五錢與腦子同研
餘者待後次用之葉棄去不用死腦子法也不死則腦
子氣味去矣麝香二錢揀去毛令淨研開用元製沈香
梨汁和為泥泥在磁盞内或銀器内上用紙糊口用針
透十數孔慢火焙乾研為末再施盞内焙熱合和前藥
其香滿室此其法也右將潔淨糯米一升煑極爛稠
粥擂細冷定用絹絞取濃汁和劑須要硬於淨搥帛石
上搥三五千下愈多愈好故名千搥膏却用白檀煎油
抹印印成小餅於透風處懸弔一二日刷光磁器内收
酥合茶
將好酥於銀石器内鎔化傾入江茶末攪勻旋旋添湯
攪成稀膏子散在盞内却著湯浸供之茶與酥看客多
少用但酥多於茶此為佳此法至簡且易尤珍美四季
皆用湯造冬間造在風爐子上
腦子茶
先將好茶研細薄紙包梅花片腦一錢許於茶末内埋
之經宿湯點則有腦子氣味極妙
薰花茶
用好淨錫打連蓋四層盒子一箇下一層装上號高茶
末一半中一層底透作數十箇筯頭大竅薄紙襯鬆装
花至一半盒蓋定紙封縫密經宿開盒去舊花換新花
如此一二次湯點其香拂鼻可愛四時中但有香頭皆
可為之只要㫰乾不可帶潤若紙微潤非徒無益而又
害之也又法用淨磁器將茶末捺實用筯頭簽十數
竅每竅安花頭一箇如此安滿却以茶末蓋之紙糊封
口待經宿用此法惟造些少暫時則可若多造被濕氣
反害茶香味也
竹嶼山房雜部卷二十二
