竹嶼山房雜部卷十八明宋詡撰
尊生部六
醋部
社醋
白糯米一斗淘淨煑熟以麤細麴各一斤敲碎拌飯勻
入甕留少許純飯蓋面便下水三十斤足稱黃草布紥
口頓放透風處蓆遮之以使熱候熱稍退便去蓆熱過
後方可打醋每日午時一遍打十數日後醋性定則住
打三四十日熟候醋蟲生時逼取清醋煎過密封收藏
或去脚不煎生藏亦得大抵醋一熱之後不宜再熱熱
則味淡矣打者所以使之不熱也春秋二社時可造春
社遲造數日妙
伏醋
白糯米不拘多少初伏日用水浸起每朝換水至七日
漉出炊熟下甕再七日下水每飯一碗用水一盆不必
用麴
糯米醋(四時可造)
白糯米一斗炊熟拌麴半斤候冷入甕下水
七醋
陳粳米五斗不用淘水浸七日每日一次換水至第七
日蒸飯熟乘熱便下缸手按平紙封勿令出氣第三日
翻轉又封之第七日開封再翻轉傾入新汲水二石又
封之七日攪一度封之三七日即熟矣(一云陳倉米五斗浸七宿每日)
(換水一次至七日做熟飯乘熱入甕按平封閉第二日翻轉至第七日再翻轉傾入井水三擔又封一七日攪)
(一遍再封攪至三七日即成好醋此法簡易尤妙)
餳餹醋
餳餹十斤温水三十斤(春冬用熱湯夏秋用温湯)攪勻入甕更下敲
碎麤麴半斤每七日攪一度三七日熟黃草布紥甕口
春冬日中曬之秋夏不曬一法加飯黃半升又法餳稀
一斤水三斤先將水煎數沸豁出傾入餳稀攪勻候温
入白麴末二兩同攪勻入甕紙封日曬春秋一月熟冬
四十五日熟夏二十日熟下醋後到二十日後醋上有
一層白醭面休得攪動任其自落之時醋乃熟也或不
曬只頓静處勿搖動聽其自熟乃佳
又法
於臘月内收淨雪實納甕約五寸厚入餳稀一層再納
雪又澆餳稀至十斤為度密封泥固至來年四月八開
黃米醋
黃倉米一斗淘淨浸一宿早晨炊作硬飯令熟傾在蘆
蓆上攤約四寸厚略候飯如人體温用楮葉蓋覆如醬
黃法候成黃子曬令極乾簸去黃衣再用倉米一斗如
前炊作硬飯傾出令極冷將前黃子五升同拌在經造
醋甕内冷水浸之水面約浸過兩拳
又法
看黃子并飯青到之處水亦浸到其處頓在静處以疎
布羃之逐朝看覷時時以竹杖子攪動毋令生面半月
以上香熟夏秋可造
五辣醋
煨葱白五莖花椒胡椒共十粒生薑乾薑各一分醋一
大盞醬一匙入砂盆研爛可為五分供
麩皮醋
先以麩皮一斗炊熟&KR1883;黃停過七日後又以一斗炊熟
連米四升亦炊熟拌和然後下甏水高一拳泥了甏口
曬在日中待二十日後放於隂地上歇四十日開篘用
糟醋方
二月初用七石缸稱臘酒糟七十斤下缸著水平浸隔
一宿篘出糟再下糟七十斤再隔一宿再篘出糟用缸
㔶蓋好若冷用稻草圍之到三四月間缸面結鱉撈去
煎之下罈時用飛鹽一大把炒熟粳米撒在罈内
懶婦醋
六月六日以乾淨小麥磨極細清河水拌勻乾濕得所
踏成餅子若傷於濕則中心清蒸每麥一升作餅一箇
踏令十分堅實庶幾不蛀紙包裹挂當風處隂乾至秋
社前一日粳糯米各一半和勻淘淨浸至次早正社日
炊熟攤冷每米一斗用麴一餅如粳糯各一斗則用二
餅研令極細拌入飯内盛潔淨甕甏中就以原量米斗
下清河水每米一斗下水一斗五升如米二斗則水三
斗以紙七八層密封過一月即熟篘起頭醋煎藏再燒
沸湯令冷下二醋多少約量三醋四醋亦如此下醋之
日忌諸厭下二三四醋時再加些麴尤妙
造麥麩醋
每麥麩一斗清酒糟七斤半拌和十分停勻先以陳米
二三合煑稀粥湯候麩糟停勻了方入粥湯再拌和令
乾濕得所以捻則成團打則開散為度如捻未成團再
入米湯些少用蒲簍盛貯上下四面厚用稻草蓋護頻
候候到大熱時翻轉蒲簍再護俟熱再翻如此三四次
過二宿即熱如三宿不熱者用陳米炊熱飯一碗團放
蒲簍内便熱也小缸一口於下向鑽一竅布塞定將蒲
簍於缸内入滚湯浸一宿或半日去塞布放出醋矣二
醋依法再淋
造千里醋
烏梅去核一斤以釅醋三升浸一伏時曝乾再入醋浸
再曝乾以醋盡為度擣為末以醋浸蒸餅和為丸如雞
骰大投一二丸於湯中即成好醋
造三黃醋法
於三伏中將陳倉米一斗淘淨做熟硬飯攤令勻候冷
定飯面上以楮葉或蒼耳青蒿皆可罨作黃衣上去罨
蓋之物翻轉過至次日晒乾簸去黃衣淨器收貯至秋
社日再用陳米一斗做熟飯與上件黃子乾飯拌和勻
下水飯面上約有四指高水紗帛幪頭至四十九日方
熟慎勿動著待其自然成熟此法極妙
造炒麥醋方
陳倉米一斗或糯米亦可水浸一宿炊作飯攤温冷麤
麴二十兩擣細火焙乾以紙襯地上出火氣拌飯勻放
淨甕内入新汲水三斗又拌勻摺捺平用紙兩三層密
封甕口勿見風向南方安候四十九日開用小麥二升
炒燋投入甕内少頃取醋於鍋内煎沸入瓶了上用炒
麥一撮醋久不壊取頭醋了再用水一斗半釀第二醋
旬日可取食之第二醋了又用水七升半釀第三醋更
數日取食之第三醋了二三醋欲食須用炒燋麥半升
許入甕内搭色猶可取第四醋味尚如街市中賣者此
醋妙不可言米醋熱者盖謂炒米耳此法用炒麥所以
性平
造翻黃醋法
陳粟米一斗淘淨水浸七日候覺酸氣淘淨七次上甑
蒸熟如人體温下缸内捺實掺上白麫一兩用楮葉蓋
候七日發使刀劙(音利)作十字用熟水三斗温下密封蓋
直候發每日早晩攪兩遍多攪尤妙五六日後澄清香
熟撇取清者其脚再入温湯攪勻又待五六日成醋直
至使了滓即已
造麥黃醋法
小麥不拘多少淘淨用清水浸三日漉出控乾蒸熟於
煖處攤開鋪放蘆蓆上楮葉蓋之三五日黃衣上去葉
曬乾簸淨入缸用水拌勻上面可留一拳水封閉四十
九日可熟
造大麥醋法
大麥仁二斗内一斗炒令黃色水浸一宿炊熟以六斤
白麫拌和於淨室内鋪席攤勻楮葉覆七日黃衣上曬
乾更將餘者一斗麥仁炒黃浸一宿炊熟攤温同和入
黃子捺在缸内以水六斗勻攪密蓋三七日可熟
造糟醋法
臘糟一石泡麤糠三斗麥麩二斗右件和勻温煖處放
罨蓋勤捺候氣香咂嚐有醋味依常法製造淋之按四
時添减春秋用糠四斗半麩二斗半夏糠三斗麩二斗
冬糠五斗麩三斗覷天氣加减造之
造麩醋法
初取麫麩先以五升用水和勻可作團即止上甑蒸&KR1883;
作黃子須楮葉蓋兩日後成黃即打聚作一堆&KR1883;過夜
曬乾先量起五升黃留作二醋然後用陳米一斗一升
五升亦不妨浸一夜次早和先留麩皮五升用和勻蒸
飯熟稍冷與黃子入缸一處打拌入水約五升瓶二十
瓶以上攪勻用蘆蓆一片如缸口裁圓中開方一尺竅
草布具糊一邊四外蘆與缸緣悉糊了置日中曬次早
以杖物入草布竅内攪翻如此三早止須看潮候糊了
三面草布三伏曬一月如月隂多曬十數日却榨下鍋
煎數沸以淨潔瓶盛每瓶入炒麥一撮紙厚封紙上放
草灰一把愈客氣置高處勿著地氣二醋榨頭醋先
一日煎下熟湯十瓶次早以先留黃子五升與頭醋糟
和勻以所煎冷湯投攪如前封蓋却不須三打曬七
造糠糟法
每糟二十斤用水一擔不拘冬月浸一宿攪勻以爛為
度如是新糟使水一擔半稻糠隨水拌糟須按令極勻
装入甕將滿攤平以糠蓋或再用薦蓋甕口頻頻看覷
候熱發便倒入别甕熱不得太過太過則損味如未熱
不得動依前&KR1883;蓋熱候四度逐旋隨次按勻再煎湯淋
取第二醋如要極酸即將頭醋煎重淋新糟其酸極佳
如此欲得酸只將第二醋煎沸湯淋新糟已是重淋醋
若更將逐甕頭醋再淋恐太酸了造成用川椒装入乾
瓶泥起不可近濕氣煎了候冷装造醋之法惟要酸酸
之訣在發熱時不可發過化糟時短著水淋下再淋自
然妙也
收藏醋法
但凡收醋須用頭出者装入瓶每瓶燒紅炭一小塊投
之掺入炒小麥一撮箬封泥固則永不壊或有入燒鹽
者反淡了
竹嶼山房雜部卷十八
