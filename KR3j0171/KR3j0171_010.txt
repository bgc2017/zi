竹嶼山房雜部卷十明宋詡撰
樹畜部二
種花卉法
山茶(葉似木樨而豐厚經冬不少脱)
寶珠(蘇子瞻詩云葉厚有稜犀甲健花深少態鶴頭丹)楊妃花(肉紅色開早)四季花
宜寄枝寄用本體黃花(香)宜寄枝寄用茶體若山茶
體花仍為紅色白花宜寄枝同黃花(一種玉茗如山茶而色白黃心)
(綠萼)磬口花鬯口花宜子種
茶梅(花萼如山茶而小凌冬不彫)
宜寄枝寄用山茶體
繡毬花(大葉皴體屈折一花五瓣百花成叢一叢如毬其毬滿樹)
紅花白花宜寄枝寄用八仙花體
玉蘭(按木蘭翠葉紫房今玉蘭花白而香如蓮亦有黃者相傳即為木蘭火理府志木蓮花樹)
(高大葉如枇杷花如蓮有青黃紅白四種形與玉蘭相似今疑即其黃白花者耳)
宜寄枝寄用木筆體(花香似蘭故名陸龜蒙詩不知元是此花身)
木筆(灌生花紫白深淺二種即辛夷且泉賦曰新荑)
宜根側分小本種之宜斬小條插之
玉蘂花(周必大云條蔓如荼䕷冬凋春茂柘葉紫莖花苞初甚微經月漸大暮春方八出鬚)
(如垂絲上綴金粟花心後有碧筩状類膽瓶其中别抽一英出衆鬚上散為十餘蘂猶刻玉然)
(花名玉蘂曾端伯以為瑒花李衛公以為瓊花黃山谷以為山礬皆非也王建詩云一樹玲瓏)
(玉刻成楊巨源詩云蘂珠公主玉花香此與玉蘂花傳神也一統志瓊花下曰一名玉蘂花今)
(以八仙比之似非必大之論)
今無州土
山礬(花白江南取以供染故曰山礬)
宜根側分小木種又宜以小條插必存其故土
七里香(碎白花又曰九里香)
壓其枝俟生根分種之葉能染黃
八仙花(體葉似繡毬白花八朵為叢横分出之形似瓊花然瓊花不結子瓣厚而香八仙花)
(結子瓣薄而不香雲南一種鄧花亦八蕊有五色)
宜分種其小本體可寄繡毬(瓊花種絶後人以此代之)
銀毬(花白似球形小葉似桑)
宜脱木法
海棠(賈耽著百花譜以海棠為花中神仙無香惟大足縣産者有香)
垂絲(梅聖俞詩云胭脂色欲滴紫蠟蒂何長)宜寄枝用櫻桃體西府(東坡)
(詩云朱脣得酒暈生臉翠袖卷紗紅映肉林深霧暗曉光遲日煖風輕春睡足)臘月開其根外
為小溝只長條本可以移種亦可以枝插不花則裁其
已花之木為釙内於根跗間則花也四季花(即鐵梗又曰祝)
(家桃花同西府柎微堅)宜根側分小本種貼梗(灌生無大木紅花)宜根
側分小本種黃海棠(海棠譜洪适有詩)
棠梨(花似海棠色白子白者曰棠赤者曰杜)
根側分小本種子亦種遂苞體體可接梨又可接林檎
頻婆材細中於鏤刻
八寶妝(葉如椿白花結子青紅碧綠如寳石之錯雜然)
春月種
紫薇花(花碎色紅開甚久格物論曰俗名怕癢花今名百日紅)
春月根側分小本種之
金松(垂條如弱柳結子如碧珠三年子乃一熟每歲生者相續一年新舊生熟皆綴於條上璀)
(錯相間璀七罪切)
出台州
紫荆花(大葉花繁碎紫色灌生)
春月根側分小本種之
刺桐花(小葉身有刺今又曰海榴)
紅花(枝榦堅大成木歲寒集曰晴烘鶴頂丹)白花(條柔)以春月分其根側小
本種之
紫槐(似槐榦弱而花紫即守宫槐)
春月從其根側分小本種
檉(葉甚細條花粉紅枝弱下垂風中裊娜又名西河柳)
春前斬其榦插之
牡丹(花甚肥大多葉高簇者曰樓子埤雅曰世謂牡丹為花王周濂溪曰牡丹花之富貴者也)
(花葉单者曰山丹)
花品甚衆歐陽文忠公及本朝周府皆有譜記之祥而
種植灌溉之法不同盖余家松江薄(音博)下隰之處土中
常有潴(音猪)水多灌則土冷淖而寒生意根更蝕朽初分
者天久晴燥間十日灌一次至立冬灌一次臘月終灌
一次纔得春意遂挾春驕復不宜灌怯春風護著花豐
秋分通起出於土面視根盛析而種之或劚(竹足切)芍藥
剪牡丹枝兩裁為七頭接之至來秋騐其本體生根裁
去芍藥即真也花過速剪去則花牀無傷(霏雪錄云張茂卿嘗接牡)
(丹於椿樹之杪花開時延賓客推樓翫焉)
衣羅花(長葉有紋如羅花粉紅一名間竹桃花)
畏寒壅便雞糞澆撏猪退雞鵝等湯宜脱木法宜根側
分小本種
剪羅花(花甚紅)
畏寒澆法同衣羅出南粤
佛桑花(葉似桑而小)
黃花紅花(蘇東坡詩云熖熖燒空紅佛桑)白花紫花淡紅花畏
寒澆法同衣羅出南粤
茉莉(葉如茶而大江奎詩曰他年我若修花史列作人間第一仙)
白花(甚香)重葉白花(甚香)澆法同衣羅出南粤(墨娥小錄云在盆者立冬)
(時必入房内遮風常置有日之處至立夏乃出外去上面舊土一層再加新土培之不宜太肥至長葉而後澆)
(肥也黃氏日抄云以米漿日溉之則花可耐一夏六月六日以治魚腥水一溉益佳)
菊梅(條似梅花似菊一名仙梅一名鐵柱梅)
澆法同衣羅
杜鵑花(廣記南方多躑躅花照耀如火即今杜鵑花本草言羊躑躅花黃似鹿葱躑丈隻切)
(躅馳禄切)
鮮紅花(東坡詩云披香殿上紅氍毹氍巨俱切毹山于切)粉紅花(皆重葉而小)性喜
陰澆宜天雨水井水畏煙油
映山紅(全類杜鵑)
肉紅花白花淺深數種(花皆单葉)春時從根側分小本
種
梔子(葉圓長有紋一名越桃子虚賦曰鮮支杜工部詩曰紅取風霜實青看雨露柯)
單花(生子)重花(子少而少)四季花(皆白色)五月芒種時穿腐木板
為穴塗以汚泥剪其枝分板穴中浮水面候根生破其
板為密栵而種之可以樊圃有每枝以沃壤一團插而
置之鬆畦内常灌水候生根移種之亦宜芒種時其子
為染黃材(貨殖傳云梔茜千石亦比千乘之家茜此見切)
蠟梅(灌生葉長而沙涪翁花詩云色染薔薇露體熏山麝臍)
磬口花宜子種芒種時檀香花狗蠅花宜從根側
分小本種
棣棠(灌生葉有紋如麻冀越集曰黃花開土旺時春季則棣棠夏季則黃葵秋季則菊冬季則)
(蠟梅余觀棣棠遇季月即開今亦有白花者)
花時從根側分小本種之輔以屏架
金絲(灌生葉長花黃多鬚)
春半秋半宜從根側分小本種
金梅(灌生短葉花黃似梅)
春時芒種時從根側分小本種
錦帶(灌生花粉紅若桃王元之名曰海仙)
春月根側分小本種
荼䕷(灌生作酴醿酒山谷詩云露濕何郎試湯餅日烘荀令炷爐香東坡詩云分無素手簪螺)
(髻且折霜蕤浸玉醅)
白色花鵝黃色花春月分根側小本種以屏架輔之
刺䕷(灌生細葉多刺紅花重葉状如玫瑰而大無香)
春時分根側小本種
含笑花(形葉似梔子霏雪錄云花若苖蓞未開時故名)
紫花白花(楊廷秀詩云大笑何如小笑香紫花不似白花妝不知自笑□相笑笑殺人來惱斷)
(腸)春月移種
月季(灌生小葉)
紅花白花春前剪其枝深插於肥土中俟生根移種
之輔以屏架花謝結子即摘去花開恒不絶
玫瑰花(灌生多刺細葉)
黃色花紅色花(唐詩云蕊粘宫額粉花勝醉仙妝)白色花(皆香堪入酒入茶入)
(蜜)春時從根側分小本種輔以屏架
繡停針(灌生小葉似郁李俗名馬鞭花)
粉紅花白花(皆重葉)春雨時分根側小本種
瑞香(葉光潤有黃邊者枝頭甚繁體榦柔靭)
黃花紫花(楊萬里詩云紫苴翻了白花枝)白花二色花(一體有紅白又有數)
(本)樓子花單頭花串子花(皆有香)帶花枝插於背日
處或於初秋時插於水稻側俟生根移種之
丁香(花白葉如瑞香)
春月分根側小本種之
結香(枝葉如瑞香而大花淡黃無所奇惟枝柔可以束結毬物之形)
春月分根側小本種之
鬢邊嬌(灌生紫花又名柳穿魚)
春月分根側小本種之
芙蓉(灌生花葉俱大一名拒霜唐太宗詩云遊鸎無定曲驚鳬有亂行)
轉觀花(紅白相間次第開謝深淺敷榮)紅花肉紅花黃花白花
四面花(七月遂開)十月花謝後則髠其條斬成尺許之段
卧置向南日墻下覆以乾壤候來春見節目間勾萌有
體則為坎深插於中皮柔靭連條風戾之至春漚於池
以糾便索徽纏甚能勝水歲可髠用也
金鳳花(灌生細葉黃花俗名金雀晏殊詩云九苞顔色春霞萃丹穴威儀秀氣殫)
春雨時根側分小本種花堪芼食
珍珠珮(灌生白重花如繡停針而小有單花而細張舜民詩云千璣萬琲照庭除)
春時分根側小本種
天竹(葉小脱而耐冬開碎白花結紅子成叢)
冷茶或退雞鵝翎水澆春時每株分移之子亦可種秋
後裁髠其榦留孤根俟春遂長條肄而結子則身低矮
其子蕃衍
虎刺(葉潤而細枝間有刺子紅養生雜纂云壽庭木也)
子可種喜陰退雞鵝翎水并臘糞澆之培護年久層層
葉綠如蓋結子若綴火齊然
葉下紅(一榦數枝横出綠葉結子於葉底經歲常紅新舊相續)
澆同虎刺法
雪裏紅(葉細柔結子至冬始紅)
澆同虎刺法
木香(灌生條長有刺花香甚清遠)
黃花紅花白細朵花(紫心者佳)白中朵花白大朵花
宜臘月斬其條插之立屏架以為輔
金沙花(灌生條長有刺紅色微香王介甫詩云海棠開後數金沙高架層層吐絳葩咫尺西)
(城無力到不知誰賞魏家花)
宜冬盡斬其條插之輔以屏架
寶相花(灌生似金沙花亦紅色差大)
宜冬盡斬其條插之輔以屏架
佛見笑(似金沙肉紅花大朵一種花小而開遲曰玉堂春)
宜冬盡斬其條插之輔以屏架
十姊妺(似金沙花數朵成叢肉紅花色即錦被花霏雪錄曰錦團兒)
宜冬盡斬其條插之輔以屏架
薔薇(灌生有刺本草以花單葉白者結子為營實花單白者香)
黃花(大朵花)紅花紫花肉紅花白花(香皆有重葉而厚疊者)
宜冬盡斬其條插之輔以屏架
素馨(灌生即那悉茗花生王素馨冡故名)
黃花(細小香而醖藉莖葉綠肥而稍堅)白花(細小香而醖藉葉青而微柔)春雨時分
根側小本種宜撏猪湯退雞鵝翎湯澆立屏架以輔之
迎春(細葉柔條花黃小又名金鎻玉連環花二瓣一紅一白自相勾挽)
春前從根側分小本種以屏輔之或取其枝壓地中節
目間即生根可移
錦闌干(葉長條柔小黃花又名金釵)
同迎春種法
潑雪藤(一葉一花甚繁而白朵若梨花經春至夏)
春雨時取枝條壓土中生根移種之輔以屏架
辟麝香
春月從根側分小本種於園庭中能祛麝氣
芍藥(苞生花似牡丹埤雅曰芍藥為花相)
品類甚衆劉攽王觀皆有譜今不重叙秋分時分其苞
根種者交春即花春分時分者次年方花澆如牡丹喜
肥向陽畏陰濕(詩下泉註曰苞草叢生也)
蘭(苞生一莖一花清香石門山有春蘭秋蘭鳳尾蘭素蘭石蘭竹蘭又福建有建蘭)
花時種之喜陰宜皮屑浸水澆壅便雞糞(楚詞余既滋蘭之九畹又)
(樹蕙之百畆山谷云蘭似君子蕙似士大夫大槩山林中十蕙而一蘭)
懸蘭
束以銅絲懸於梁簷間不著以土惟宜取冷茶清潠(蘇因)
(切)之自生自花
箬蘭(闊葉紫花無香)
春雨時種之喜陰
蕙(苞生香同蘭一莖數花)
春花秋花四季花種同蘭法
萱(苞生一名鹿葱一名宜男傅玄賦曰令草宜男花也)
春花秋花秋花冬花(有紅黃重葉單葉)麝香花(二色花甚香淺)
(黃者又曰金萱白者又曰銀萱)雨中分勾萌種之其穉芽花跗皆可食
芽跗春宜夏秋不宜(潁濱詩曰呀然黃鵠嘴)
芭蕉(苞生葉甚長大漢書曰巴且草)
畏寒冬以柔穰苴之護其霜雪能開花花倒俯花瓣中
積水如蜜名丼露侵晨取食發時分其勾萌為種根堪
作脯
水仙(苞生根有囊花清香山谷詩云水沈為骨玉為肌)
金盞銀臺花重葉花六月時其根囊自出土上通鋤
起曬六七日收至九月浸糞中亦如日曬數取瓦規沃
壤用露芽向上苞種之則花繁密而葉短少
寶蓋花(苞生花紅下垂結細子)
春間宜分其苞根種之
金蓮花(苞生開花結子霏雪錄云似蓮而小色黃如金六七月開)
春間宜分其苞根種之
長春菊(苞生又名倭菊花黃)
子落即苞體遂花花後即結子花恒不絶
剪金羅(花黃色)剪黃羅(花紅色)剪春羅(花丹色)剪秋羅(花紫)
(色皆苞生)
三月分其苞根種之或春以其子稀播於絶細濕糞壤
中遂勾萌也
紫河車(本草曰蚤休黃紫花蕊赤色上有金線垂下俗呼重樓金線)
春時從根側分其子種之
石菊(苞生又名瞿麥)
紅花肉紅花紫花白花芒種雨中分根葉種之
洛陽花(花似石菊而色嬌艷苞生)
紅花肉紅花紫花深紫花白花春雨中分根
葉種之
百合(長四五尺葉小而花大一名摩羅)
麝香(花色微黃冇香)珍珠(花色紅有黑點莖葉中有紫珠)根有囊可剖春取其
囊甲分種之囊可蒸食
渥丹(本草曰中庭花亦百合也古名山丹花小於百合)
紅花(楊廷秀詩云楝紅一色名羅袖金粉羣蟲集寶簪)白花根有囊種同百合
玉簪花(苞生大葉花香白色又名白萼涪翁詩云玉簪墜地無人拾化作東南第一花)
紫萼(有葉青白名間道花紫色)黃萼(花黃色)
春雨時分其勾萌種之
鶯花(莖長四五尺花甚大嬌好本草曰罌粟又曰米囊花)
花色數十品紅白紫淺深重葉單葉之異八月種子以
墨緇之有雜以菜子熟屑皆能制蟻不銜子可食壅以
糞壤肥則有重葉
滿園春(似鶯花而小即虞美人)
花色數種紅白深淺重葉單葉之異治沃壤臨八月種
其子以糞水澆之肥有重葉
菊(色青肥盛長有五六尺本草云一種莖紫氣香而味丼葉可作羹食者為真一種青莖而大作)
(蒿苦氣味苦不堪食)
花類百餘種劉蒙范至能史正志皆有譜不能盡品第
其花之色後有好事者又喜用其巧意而一種易二三
名呼之季秋時月得翫此花亦為美景非必為𨼆逸花
也濂溪謂陶之愛亦寓言耳菊本苞生清明時每莖分
析預以猪糞更番為沃土取瓦規之而種雖怯水亦常
喜陰又須三五日澆以糞水長約八九寸則斷其中頭
留二三頭令齊長插楥(為眷切)為倚俟至秋又長枝蕊必
摘去其繁衍每枝帶花一朵不過八朵九朵則花大而
茂耐久觀翫擊瓦礫覆其土不使浸點葉上葉從根跗
而青密也
秋牡丹(苞生花而小形如牡丹色紅)
苞體時雨中分而種之
秋海棠(葉大俗名斷腸草花状海棠惟四瓣亦嬌美)
二三月取子種於背日巖谷之間喜陰有毒
蜀葵(葉微大爾雅曰戎葵)
花深紅淺紅紫白色數種皆有重葉單葉秋間花後只
宜種子凌冬不凋春雨時移澆之肥則多重葉
錦葵(葉大而肥厚花小爾雅曰荍曰蚍衃註曰今荆葵也荍音翹蚍音毘衃音浮)
深紅色花淺紅色花(皆單葉)種同蜀葵
黃葵(葉如芙蓉花色正黃而大)
二月以子播種
夜落錢(葉長綠)
純紅花(石懋詩云春來買斷深紅色燒得人心似火然)肉紅花種同黃葵
鳳仙花(葉長莖肥花嬌北人名海衲花一種川鳳仙花開早)
花色紅紫肉紅白點紅數種重葉單葉之異二月以子
播種搗花葉同礬可以餙指甲作絳色莖亦可以為葅
露水菊(長葉又名滴滴金花似黃菊即旋覆之重葉花也)
乘露重滴入土自生生而遂花
觀音菊(芭生花藍色如盖頭有心如人)
春間分其勾萌種之
紫柳(苞生葉綠如藜花細紫而長穗又名水紅花)
春月分其勾萌種之
三春柳(苞生花細紅而穗長)
春雨時分其勾萌種之
雞冠花(葉長莖肥長有止長一尺許者蘇子由謂為矮雞冠)
紫紅花肉紅色白色(有匾潤者有銳長者)二月以子播種之
金蟹花(苞生翠葉黃花又名金蠅)
春時播其子或雨中分其勾萌種之
蛺蝶白花青花(即烏扇)紅花(皆苞生)
春雨時分其勾萌種之
凉繖紫花肉紅花黃花白花(數長朵為叢横開如張盖)
(皆苞生)
春雨時分其根種之
金燈花(苞生根名石蒜花紅數朵為一叢横開如張盖李商𨼆詩云蘭膏爇處心猶淺銀燭)
(燒殘焰不馨)
野生秋深蕊挺出土中葉至花盡乃發移植宜春雨後
山慈菰(花淺紫)
春雨時種根有囊皮中有綿綿内有肉堪食
觀音芋(花大一瓣如蓮有心如人坐者)
春雨時分其根種之
補錦衲(形葉似莧而長詩曰卭有旨鷊爾雅曰虉注曰小草雜色如綬又有深紅間淺紅曰)
(老少妍者曰秋紅者鷊音逆)
二月以子播種
北蜀葵(葉肥又名山芥菜即地黃花紫紅)
二月分其根葉種之
野黃花(花萼如錦葵黃色)
二月以子播種
辟雪(花生小白花)
初春分其根葉種之
深紅蓼(條花爾雅曰紅蘢古)淺紅蓼(皆花紅蘇東坡詩云卧雨幽花無限思抱叢寒)
(蝶不勝情)
二月以子播種
二至花(苞生花小紫白色夏至花開至冬至止日至巳時則舒故又名巳至花)
春勾萌時分種之
水金蓮(葉滑而肥小黃花)
春盡分其根莖種淺水中根亦可蒸為茹
凌霄(花大紅黃色詩曰苕又名紫葳苕音條)
春間分根側小本種緣於他木(酉陽雜爼曰花中露水損人目)
枸杞(小葉紅子)
春間分根側小本種緣於他木其枝最多曲折子可為
金髓煎有截短莖束把為畦種之漸刈其頭芼以為茹
紫藤(白樂天詩云藤花紫蒙苴藤葉青扶疎)黃藤(亦花色)
春月時分根側小本種之緣於堅木方能耐纏花可蒸
為茹
西番蓮(小岐葉花微綠色)
春雨時種立屏架纍之以枝卧地則節節有根生用而
分移
挂棚紅(子紅色)挂棚金(子黃色又名毛藤)
春月時分根側小本種緣於他木霜後結圓子纍纍若
□珠
纏枝牡丹(莖葉俱柔花色粉紅即米祥根重葉花花又名鼓子花鄭谷詩曰落日風吹鼓子)
春雨時分其勾萌立屏以纍之
黑牽牛(子黑花碧秦少游詩云仙衣染得天邊碧乞與人間向曉看)白牽牛(子白)
春以子播種結楥與扶向晨則花鮮見日則蕤
錦荔枝(莖葉皆柔即苦爪長短二種有土瓜結子如肥棗熟紅多漿丼酸)
春月時以子播種立屏架以纍之結瓜色青緣老熟紅
黃皮肉磥砢(磥力罪切砢力可切)斑斑如錦生時可麤熟而淹以
為葅(詩曰蒸在栗薪)
萬歲藤(即天門冬杜子美詩曰天棘)
春時取其勾萌分種立屏與纍之蘿葉週密真如檜栢
插楥亦宜(文公朱先生詩云高蘿引蔓長插楥垂碧絲)
薜荔(纍木者木薜荔纍石者石薜荔名木蓮者子可食有大葉細葉皆小白花味香)
春雨時分其根葉種之藤蔓交錯根鬚繁密纍衣墻壁
間凌冬不凋秋間紅葉帖帖有如畫景(柳柳州曰密雨斜侵薜荔墻)
石菖蒲(有虎鬚者冇旋如錢者一名昌陽楚辭曰蓀)
芒種時種於拳石間石須上水者為良根宜蓄水而葉
不宜近水以木板刻穴架置寬水甕中停陰所葉則向
上而立居室内亦見明而向當更移轉置之怯熟手炙
怯酒氣腥味見日霜雪煙火皆蕤喜雨露遂挾而驕夜
息至天明葉端有綴珠宜作綿捲小杖挹去則無黃葉
杪愛滌根若留以泥土則肥而麤須恒易去水滓取清
者續以新水養之久則細短油然葱蒨(音茜)水用天雨惟
嚴冬經凍根浮&KR1430;腐即去水藏於無風寒密室中常墐
其戸遇天日煖少用水澆
珊瑚子(小草枝柯不長葉大而疎子肥而紅陵寒不凋)
喜陰春時雨天移種
鳳尾草(小草色青葉紋)
喜陰春時雨天移種
長生草(即金釵石斛開小白花甚馨)
根荄間纏以人髮鐵絲絡之懸風日中自生
翠雲草(小草)
喜陰春雨時分其勾萌種於幽厓深谷之間發細葉柔
莖重重碎蹙儼若翠鈿
金絲苻葉(有毛絲紅)銀絲苻葉(絲白)
喜陰春雨時移種
水葱(葉圓青潤直生又名一丈青)
喜陰春雨時移種於濘泥中蓄水養之
萬年松(寸許如松亦有如檜肥大而佳蜀有五色琅玕樹儼若珊瑚有枝無葉)
冬宜乾收夏宜水養拳石之間喜陰
頭陀草(即麥門冬有葉無莖結子青碧若琴瑟之珠)
雨取根葉分種而葆之向陰則葉色常青
吉祥草(綠葉柔莖世云花開則有赦結小紅子)
雨過分根葉種於陰厓處色常青
蘭草(有葉無莖似麥門冬稍麤紫子)
雨中分其葆種於陰厓處色常青(漢書草叢生曰葆)
香草(小葉柔莖結細子)
出丹陽八月種四月刈以湯燖之以稻穰覆五七日曬
乾甚香能匹零陵香
景天(小草色青肥嫩即慎火草)
宜陰植之無火灾雨中分其葆而種植之
藍(大青難生少刈小青易生多刈)
二月以子播種用灰糞覆肥至五六月則刈其葉餘跗
二三寸取葉水浸缸中停晝夜去葉存水每缸計礦灰
八兩或九兩以把器擊撞翻之澄青去水下積者即靛
也以為染青材其根跗間復灌之以糞水俟葉盛時再
刈取靛一年可刈五次七次(子陳久者播之則刈次多每畆計子二斗)
紅藍(綠葉有刺長四五尺即紅花)
八九月播種其子五月侵早採花微擣之以囊盛入河
水洗去黃汁取青蒿覆一宿成薄餅晒乾為染絳材擣
其子煎挹膏為蔬笋家所須
茜(葉似棗葉而頭尖下闊三五對生節間蔓生一名菇藘一名茅蒐茹音如藘音閭蒐音搜)
齊人作畦種蒔採根以染絳自齊西之地尤多
檾(音綗大葉)
三月以子播種六月刈取其皮堪為繩索需
苧(大葉)
二月種五月刈取其皮以績凡越布之潔白者皆此洴
(音屏)澼(音霹)而為之也七月再刈九月又刈其穉頭堪芼和
米粉為餅餌(績者以首苧柔末苧脆惟二苧能冶為細布)
綿花(長四五尺葉青花黃結鈴有綿亦白花有白紫藍之色)
立夏前用水潤其子染以草灰播於犂鋤旱地之間為
溝宜深既甲拆有體當芒種時須經三番鋤過則茂其
冗者皆令鋤茠(音薅)去之惟一尺近一株為得中秋前又
通摘去其散頭則開花繁結子多八月收鈴穰紡織以
為布其子亦可榨油為黏舟材南粤有攀枝花木亦曰
木綿花開甚爛漫其穰止可實卧褥
萬年青(苞生葉甚綠厚)
四時雨中分其根葉種之喜陰
余觀花卉曾端伯取為十友張祠部圖為十客
者皆欲寄一時之趣向耳今余此法非有幻(胡瓣)
(切)世絶藝能變易花色惟樹藝及時灌溉適宜
而種種色相聚於一所争芳鬭妍自有天然生
意存焉不惟可窺造化生育之妙而亦以為養
生衣食之需如周子庭前青草不除雖無幾多
竒花異卉於目前各寓自家一箇意思也觀物
者其必泥迹哉
種竹蘆等法
猫竹(體甚大色青有節枝葉生節間葉尖長青筠可愛凡竹之生隨筍而長大一去籜即見穉)
(葉遂無俗思)
作器用材甚廣筍可食(潭筍沙筍皆此竹也)
台竹(體大)
作器用材甚廣筍可食
斑竹(體大博物志云舜崩娥皇女英二妃淚下染竹成斑)
作器用材小大皆宜
筀(古惠切皮厚)竹
作器用材筍可食
猫筋竹(皮靭)
作器用材
篾竹
用材甚廣
水筋竹(皮靭厚)
作器用材
黃孤竹(皮靭厚)
作器多用材
石淡竹(節疎)
作器用材居多
大箕竹(竿長皮薄)
材宜為器筍宜食
碧玉間黃金竹(色青每節間一道黃色)
作器用材筍遲晩宜食
黃金間碧玉竹(色黃每節間一道色青)
材脆不堪作器筍可食
紫竹(初年色青二年色改紫黑)
作器用材大小皆宜筍味蘝
方竹(體方葉長而密)
材不大無用於器宜蒸土種之充玩
燕竹(春社時燕來即有筍故名有紫白籜二種)
材脆薄無用於器筍皆可食
慈孝竹(夏筍出於竹内冬筍出於竹外有夏凊冬温之情故陸璣草木疏曰慈竹又曰孝竹)
(述異記漢章帝三年子母竹生白虎殿前時謂之孝竹)
密種為籬能絶人行迹用大缸先實以土幾半取石墊
平又實土種之經十餘年後其根縱横貫結錯綜(子宋切)
盈缸鋸解為臺面其紋可愛
已上竹如種木法自八月至正月皆堪移移須記南枝
不改其向則易茂有以五月十三日為竹醉日可移竹
然難過暑月移則帶其故土殆數人舉之者易生也諺
曰十人種竹一年成林一人種竹十年成林此之謂也
箭竹(節長三尺堅靭)
春雨時移種
觀音竹(形細小)
春雨時移種庭除間以供清翫
椶竹(形状椶櫚大者徑寸長者過一丈許即漢賜孔光靈夀杖也又曰桃竹)
出南粤畏寒怯春風芒種時從根側分析之或一竿或
二三竿須根盛者種盆盎中置陰所則葉青柔可翫
鳳尾竹(形甚小葉甚細長丈許)
每春未筍前伐去計二三竿為一本分種之出筍則細
幾尺者入盆中可供翫
東坡竹(形細小葉如大竹長者三四尺儼有長竿秀麗之態)
同鳳尾種法宜入盆供翫
箬竹(形細小葉甚長大)
雨中移種近河壖能防岸不虧葉材可為舟簟等禦雨
之具造茶所尤珍寶之
凡竹壅便人糞不便猪糞有祖竹生花者已不筍矣則
斫之灌溉以人糞或盡斫之重以其苞根種或薙之壅
以稻稈下泥皆能致茂挑劖(鋤銜切)去筍時遂以腐草覆
盖又灌以糞則竹不能衰畏水又畏大旱凡沿入别地則
開深溝斷禦或溝中卧之以芝麻稈盖竹所忌也瘞
以死猫則能引根過鄰墻(釋書云如竹見猫晉戴凱之有竹譜已備竹之名狀性質)
(此但記所植之竹有此數等耳大㮣種法亦不異於此也劉寬夫&KR1833;竹詩云有清風澡慮之效無皦日明姦之)
(機檀欒風生韻合宫徵黃山谷種竹詩云程嬰杵臼立孤難伯夷叔齊食薇瘦&KR1833;古火切徵陟里切)
蘆(色青老則黃爾雅曰葭其萌為虇又名葦埤雅切曰葭葦之未秀者也今名蘆葭古遐切虇丘遠)
春半勾萌時取之種於淺水河壖有收其花絮沾於濕
土中遂苞體之也材用甚廣其筍堪食(詩云方苞方體維葉泥泥蘇東)
(坡詩云蘆筍生時柳絮飛)
荻(色青老則黃雅爾曰菼似葦而小實中埤雅曰菼薕之未秀者也今名荻菼他敢切)
有一種名&KR0034;莣(&KR0034;居滑切莣岡方切)者荻之類種於土墻足可護
墻種於河壖可護岸又名苫墻二月至三月皆可種霜
後則樵樵後遂以河泥覆壅之至來春又盛發也
蒲(色青老則黃)
以花沾於泥土中四月自生水旱皆宜經旱則細經水
則肥皆刈為簍器之材刈不逼跗恐傷其本五月刈一
番七月又刈一番也花可以實褥蒻黃皆可食(入泥深處白者)
(呼蒲白即蒻花上黃粉即黃)
菅(賈顔切似蒲而細色青老則黃)
四月種水旱皆宜老則刈之堪為簍器繩索芒屩(居勺切)
之材(左傳曰雖有絲麻無葉菅蒯然又有鬼箭蘱草皆菅之屬種蒔以時樵刈為用亦能生廣乎財利也)
(一種黃草捆屨尚之亦治為越布蒯古怪切蘱閭遂切)
蓑(爾雅曰夫須詩曰臺)
四月種宜淺水老則刈為徽纏襏(音八)襫(音式)之材(襏襫雨衣蓑襞)
蓆草(色青葉圓長體輕柔本草曰龍鬚草)
九月間鋤起擇去老根去苗稍分種如插稻法壅則河
泥糞穢芒種後則不宜壅惟與草灰若便壅則生蟲退
色今姑蘇蓆其材織之
燈草(色青老則黃圓長有心甚輕白)
三月間即分其種至九月移種之與蓆草同小暑樵曬
之最宜腴田其心材非止用於燈火而陶埴家用亦廣
也其膚殼宜為襏襫箄等材
杞柳(葉如柳條長五六尺去膚形似木而色白實中)
二月間用糞壅田水耕平之取柳鬚斷為三寸許條分
種頻以濃糞壅有草茠去田勿令水竭八月刈以為篋
笥杯棬(丘圓切)等品之材掃去敗葉不蚛(音仲)欲細者則宜
密種取糞滯膏壅則能不蚛榦
凡木竹之類出於他國者見家規漢書曰山居
千章之楸安邑千樹棗燕秦千樹栗蜀漢江
陵千樹橘淮北榮南河濟之間千畆荻陳夏
千畝漆齊魯千畝桑麻渭川千畝竹其人皆
與千戸侯等
竹嶼山房雜部卷十
