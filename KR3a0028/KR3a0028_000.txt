注解正蒙儒家類
提要
(臣)等謹案注解正蒙二卷
國朝李光地撰正蒙一書張子以精思而成故
義博詞奥注者多不得其涯涘又章句既繁
不免偶有出入或與程朱之說相牴牾注者
亦莫知所從不敢置議光地是書疏通證明
多闡張子未發之意又於先儒互異之處如
太虚之說與周子太極不同清神濁形之分
為程子所譏太極隂陽為三之說啟胡氏三
角太極之學地有升降一條黃瑞節以為執
四遊舊說又如六經之中釋孟子之過化為
不滯於物釋中庸之敦化為體厚用神釋易
繼善為不已其善釋論語上智下愚為習成
釋中庸仁者為生安智者為學利釋論語空
空無知為無思無為釋易蒙以養正為養蒙
以正釋論語先進後進為急行緩行洋洋盈
耳為樂失其次敝之而無憾句以共字屬下
釋好勇疾貧章二亂字為迷繆釋易險阻為
聖德之高堅釋論語素絢後素二素字異義
釋詩勿翦勿拜為拜跪之拜棠棣為文王之
詩而周公有所加晨風為勞而不休釋禮禘
祫之義牽用注疏舊說殤祭之義又改易舊
說皆一一别白是非使讀者曉然不疑於明
初以來諸家注釋之中可謂善本矣乾隆四
十二年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
