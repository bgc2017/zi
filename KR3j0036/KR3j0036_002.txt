西溪叢語卷下宋姚寬撰
孟子言去齊接淅而行淅漬米也接字殊無理許慎說
文引孟子去齊境淅而行境音其兩切漉乾漬米言
不待炊而行也異聞集李吉甫銘曰孟子去齊而境
淅唐夲作境字
王介甫云俟我於城隅言静女之俟我以禮也其美外
發其和中出其節不可亂者彤管也貽我彤管言静
女之貽我以樂也徐安道注音辯云彤赤漆也管謂
笙簫之屬按静女詩貽我彤管彤管有煒注云煒赤
貌彤管以赤心正人箋云彤管赤管也疏必以赤者
欲使女史以赤心正人謂赤心事夫人正妃妾之次
序也鄭注古者后夫人必有女史彤管之法史不記
過其罪殺之後漢皇后妃序云頒官分務各有典司
女史彤管記功書過左氏傳定公九年静女之三章
取彤管焉杜預云詩弼風也言静女三章之詩雖說
美女義在彤管彤管赤筆女史記事規誨之所執以
此攷之不聞謂之樂也
陶潜讀山海經十三首用事今本多差誤各為注釋之
第一篇泛覽周王傳乃周穆天子傳荀勖挍定夲是
也流觀山海圖乃山海經十八卷郭璞注本是也第
二篇云玉堂凌霞秀王母怡妙顔天地共俱生不知
幾何年靈化無窮已館宇非一山高酣發新謠寧效
俗中言西山經云玉山是王母所居其状如人豹尾
虎齒而善嘯蓬頭戴勝是司天之厲主五殘大荒西
經云西海之南流沙之濱赤水之後黑水之前有大
山名曰崑崙之丘有人戴勝虎齒有豹尾穴處名曰
西王母又云大荒之中有山名豐沮玉門西有王母
之山又云以崑崙為宫亦有離宫别窟郭璞云不專
住一山也穆天子傳云吉日甲子天子賓于西王母
執玄珪白璧以見西王母于瑶池之上又天子升於
奄山即西王母之山也奄山即崦嵫山也西王母宴
穆王於瑶池之上王母為天子謠曰白雲在天山陵
自出道里悠遠山川間之將子無死尚復能來與穆
往復數詩不具載第三篇云迢遞槐江嶺是謂玄圃
丘西南望崑墟光氣難與儔亭亭明玕照落落清瑶
流恨不及周穆託乘一來遊槐江之山丘時之水出
焉其陽多丹粟其隂多采黃金銀實帷帝之平圃郭
璞註云即玄圃也南望崑崙其光熊熊其氣魂魂其
上多藏琅玕爰有滛水其清洛洛滛音遥穆天子傳
天子銘跡於玄圃之上第四篇云丹木生何許廼在
峚山陽黃花復朱實食之夀命長白玉凝素液瑾瑜
發竒光豈伊君子寳見重我軒皇西山經云西北四
百二十里曰峚(音密)山其上多丹木圓葉而赤莖黃花
而赤實其味如飴食之不飢丹水出焉西流注于稷澤
其中多白玉是有玉膏其源沸沸湯湯黃帝是食是
饗是生玄玉玉膏所出以灌丹木五色乃清第五篇
云翩翩三青鳥毛色竒可憐朝為王母使暮歸三危
山我欲因此鳥具向王母言在世無所須惟酒與長
年三危之山三青鳥居之是山廣圓百里青鳥主為
西王母取食竹書云穆王西征至青鳥所解又蛇巫
之山一曰龜山西王母梯几而戴勝杖其南有三青
鳥為西王母取食又有三足鳥主給使也第六篇云
逍遥蕪臯上杳然望扶木洪柯百萬尋森散覆𤾉谷
靈人侍丹池朝朝為日浴神景一登天何幽不見燭
黑齒國人黑手食稻使蛇其一蛇赤下有暘谷上有
扶木即扶桑木十日所浴在黑齒北居水中有大木
九日居下枝一日居上枝第七篇云粲粲三珠樹寄
生赤水隂亭亭凌風桂八榦共成林靈鳳撫雲舞神
鸞調玉音雖非世上寳爰得王母心讙朱國在赤水
之隂有三珠樹如栢葉皆為珠其樹若彗海内南經
桂林八樹在番隅東八樹而成林言其大也丹穴之
山有鳥焉其状如鶴五色而文乃鳳也自歌自舞女
牀之山有鳥其状如翟而五采文名曰鸞自歌見則
天下康寧第八篇云自古皆有没何人得靈長不死
復不老萬歲如平常赤泉給我飲員丘足我糧方與
三辰游夀考豈渠央列子云北海之北其國名曰終
北四方悉平周以喬陟當國之中有山山名壺領狀
若甔甀頂有口状若圓環名曰滋穴有水湧出名曰
神瀵臭過椒蘭味過醪醴一源分為四埓注於山下
經營一國亡不悉徧土氣和亡扎厲不天不病人倦
則飲神瀵周穆王北遊過其國三年㤀歸今赤泉山
海經無之知古文缺失也第九篇云夸父誕宏志乃
與日競走俱至虞淵下似若無勝負神力既殊妙傾
河焉足有餘跡寄鄧林功竟在身後海外北經云夸
父與日逐走渴欲飲於河渭不足飲大澤未至道渴
而死棄其杖化為鄧林又云夸父不量力欲追日景
逮之禺谷郭璞云禺淵也今作虞淵第十篇云精衛
銜微石將以填滄海刑天舞干戚猛志故常在同物
既無慮化去不復悔徒設在昔心良辰詎可待發鳩
之山有鳥焉其状如烏而文首白喙名曰精衛其鳴
自詨是炎帝之少女名曰女娃遊于東海溺而不反
故為精衛常銜西山之木石以堙東海竒肱之國刑
天與帝争神帝斷其首葬之常羊之山乃以乳為目
以臍為口操干戚以舞第十一篇云巨猾肆威暴欽
䲹違帝旨窫窳強能變祖江遂獨死明明上天鑒為
惡不可履長枯固已劇鵕鶚豈足恃鍾山神其子曰
鼓其状人面而龍耳是與欽䲹殺葆江于崑崙之陽
葆江即祖江也帝乃戮之鍾山之東曰&KR3327;崖䲹音下
邳之邳瑶音遥曰巨猾肆威暴者謂欽䲹殺祖江貳
負臣殺窫窳也猾作危字非是欽䲹化為大鶚鼓亦
化為鵕鳥鶚音諤鵕音俊或云鵕䴊字非也窫窳者
蛇身人面為貳負臣所殺開明東有巫夾窫窳之尸
皆操不死之藥以距之窫窳變為龍首居弱水中食
人音軋俞第十二篇鴟鴸見城邑其國有放士念彼
懷王世當時數來止青丘有竒鳥自言獨見爾夲為
迷者生不以喻君子柜山西臨流黃北望諸毗東望
長右有鳥焉其状如鴟而人手其音如痺其名曰鴸
其鳴自號見則其國多放士放逐也懷王之世謂屈
原也青丘國有竒鳥不詳其状鴟鴸或為鵃鵝或為
鳴鵲皆非也第十三篇云巖巖顯朝市帝者慎用才
何以廢共鯀重華為之來仲文獻誠言姜公乃見猜
臨沒告饑渴當復何及哉竹書紀年堯欲禪舜共工
鯀諫以為不可舜即位殛鯀于羽山流共工於幽州
海内經云鯀竊帝之息壤以堙洪水不待帝命帝令
祝融殺鯀于羽郊神異經云西北荒有人人面朱髴
蛇身人手四足食五榖禽獸頑愚名曰共工東方有
人焉人形而身多毛自解水土志加通塞為人自用
欲為欲息名曰鯀下云仲文姜公未詳
柳子厚詩云空齋不語坐高舂薛能詩云隔江遥見夕
陽舂或云見舂米大非也淮南子云日至于虞淵是
謂高舂注云虞淵地名高舂時始戍民碓舂時也至
於連石是謂下舂注云連石西山名言將暝下民悉
舂故曰下舂
古樂府陸瑜有僊人覽六箸篇九僊歡會賞六箸且娛
神戲石聞餘地銘山憶舊秦避敵情思巧論兵勢重
新問取南皮夕還笑拂棋人初不曉何戲西京雜記
云許博昌安陵人善陸博竇晏好之嘗與居處法用
六箸或謂之究以竹為之長六分王逸解楚辭云投六
箸行六棋故為六博以篦簵作箸象牙為棋麗而且
好也說文云六箸十二棋也
鮑昭行藥至城東橋詩五臣注云昭因疾服藥行而宣
導之杜甫舟中伏枕詩云行藥病岑岑漢許皇后云
我頭岑岑藥中得無有毒乎
金虎二字所用不同張平子東京賦云周姬之末政用
多僻始於宫隣卒於金虎五臣注云幽厲用小人與
君子為隣堅若金惡若虎卒以此亡何敬祖詩云望
舒離金虎五臣注云望舒月御也西方金也西方七
宿畢昴之屬俱白虎也河圖云亡金虎喻秦居也陸
士衡詩云大辰匿曜金虎習質甘石星經云昴西方
白虎之宿太白金之精太白入昴金虎相薄主有兵
亂
沈存中筆談云馬融笛賦云裁以當簻使易持李善注
簻馬策也裁笛以當馬簻故使易持此繆說也笛安
可以為馬策簻管也古文謂樂之管為簻故潘岳笙
賦云修簻内闢餘簫外逶裁以當簻者餘品多裁衆
簻以成音此笛但裁一簻五音皆具當簻之工不假
繁猥所以便而易持也據說文簻撾並音張瓜反箠
也不聞以簻為樂管潘岳笙賦乃用撾字云脩撾内
闢注云修長撾大闢開也自與簻字不同言羌人裁
之以當馬策言易執持而復可吹也牽強為說殊無
義理
汝南陳敬伯路逢歸忌必反郵亭後坐誅無禁忌者多
談為繆注云四孟在壬四仲在寅四季在子今隂陽
書云辰戌丑未月子日寅申己亥月丑日子午卯酉
月寅日與舊法不同故不足信也
杜甫送高三十書記云觸熱向武威程曉三伏詩云今
世褦襶子觸熱到人家據炙轂子云褦襶笠子也集
韻褦音奈襶音戴二字不曉事也
望江南者朱崖李太尉鎮關西日為亡姬謝秋娘所作
後進入教坊
和凝嘗以宰輔自期登第之日名在第十三後覽范質
文大加賞歎即以第十三處之場屋間謂之傳衣鉢
若禪宗之相傳授其後質果繼凝登相位亦為太子
太傅魯國公搢紳以為美談後馮當世知貢舉擢彭
器資為首後贈彭詩云當時巳自傳衣鉢羞媿猶為
食肉僧謂此也
天聖初竇貞固知貢舉舊制夜試以三燭為限長興二
年改令晝試貞固以短景難成文不盡意失取士之
道奏復夜試
孫天舉云嘗見吳天用家藏一易書不知何人作云乾
坤毁則無以見易乾坤有毁時故終之以未濟蓋乾
坤毁則有水火之災水之災多在東南火之災多在
西北故西北多山東南多水東南之山皆水衝激而
成有連亘三四十山不絶者乃地脉也後兵火失其
書亦不能盡記其說
盧思道挽詩獨八首比時人最盛時謂之八米盧郎八
米關中語歲以六米七米八米分上中下言在榖取
八米取數之多也
王建宫辭延英引對碧衣郎紅硯宣毫各别牀天子下
簾親自問宫人手裏過茶湯恐是用紅絲研江南李
氏時猶重之歐公研譜以青州紅絲石為第一此研
多滑不受墨若受墨妙不可加王建集中有作工研
又作洪研皆非也雲溪友議載元子芝明經制策入
仕亦有此一篇未知孰是
畢景儒有李重光黃羅扇李白寫詩一首云風情漸老
見春羞到處銷魂感舊游多謝長條似相識強垂煙
態拂人頭後細字書云賜慶奴慶奴似是宫人小字
詩似柳詩
宋公庠言金日磾日字下音彌畢切又是如字别無借
音又言人皆言解體音右買反司馬温公讀作古隘
切又云父在呼其子為令嗣侍下呼某房甚無謂也
柳子厚聞徹上人亡寄楊文侍郎云東越高僧還姓湯
幾時瓊佩觸鳴璫空花一散不知處誰采金英與侍
郎蓋用慧林菊問贈鮑侍郎詩云玳枝兮金英綠葉
兮紫莖鮑照有答詩類文題作菊問照集又云贈答
姓氏之學莫盛於元和姓纂皆自南北朝以官職富貴
相高溢至於唐崔盧李鄭糾紛可鄙若以聖賢所夲
如子姓媯姓姬姓姜姓之類各分類聖人受姓所從
來以訖春秋所紀用世夲荀況譜杜預公子譜為法
則唐虞三代列國諸侯俱可成書此似是太史公欲
為而未就者耳漢以後精力博求不難考其淵源至
今也
文武之政布在方策正義謂方牘簡策周禮内史凡命
諸侯及孤卿大夫則策命之鄭司農引春秋傳王命
内史興父策命晉侯為侯伯策謂以簡策書王命又
云凡四方之事書内史讀之王制祿則贊為之以方
出之注云贊為之為之辭也以方出之以方版書而
出之杜子春云方版謂今時牘也儀禮聘禮束帛加
書將命百名以上書於策不及百名書於方名書文
也今謂之字策簡也方版也外史掌逹書名于四方
謂若堯典禹貢逹此名使知之或曰古曰名今曰字
使四方知書之文字得而讀之
南山宣律師感通錄云廬山七嶺共會於東合而成峯
因知東坡横看成嶺側成峯之句有自來矣
新唐書李德裕傳德裕徙鎮海軍代王璠先是太和中
漳王養母杜仲陽歸浙西有詔在所存問時德裕被
召乃檄留後使如詔書璠入為尚書左丞而漳王以
罪廢死因與戶部侍郎李漢共譛德裕嘗賂仲陽導
王為不軌帝惑其言竇革音訓云杜牧作杜秋詩乃
云漳王得罪後秋始被放歸夲郡疑即仲陽也與此
不同似牧之之誤南部新書云杜仲陽即杜秋也始
為李錡侍人錡敗填宫亦進帛書後為漳王養母太
和中漳王黜放歸浙西續詔令觀院安置兼加存䘏
故杜牧有杜秋詩稱於時此說與牧之合漳王湊傳
黜為巢縣公時太和五年也命中人封詔即賜且慰
曰國法當爾無他憂八年薨贈齊王鄭注後以罪誅
帝哀湊被讒死不明開成三年追贈懷懿太子蓋太
和五年漳王雖黜尚特詔賜慰云故德裕檄留後使
如詔書至八年廢死後德裕方被譛也恐牧之詩不
誤
蔣防作霍小玉傳書大歷中李益事有一豪士衣輕黃
衫挾朱筋彈李至霍遂死乃三月牡丹時也老杜有
少年行二首一云巢燕引雛渾去盡江花結子已無
多黃衫年少宜來數不見堂前東逝波攷作詩時大
歷間甫政在蜀是時想有好事者傳去作此詩爾
蘭亭惟定武舊夲最佳薛帥别刊木易之新夲湍流帶
石天五字損可以驗舊夲皆全
杜甫憶李白詩云俊逸鮑參軍亦有譏焉鮑昭白紵辭
一篇白用之杜又云李侯有佳句往往似隂鏗如柳
色黃金嫩梨花白雪香乃隂鏗詩也
山海經大荒北經有神銜蛇其狀虎首人身四蹄長肘
名曰強良亦在畏獸書中此書今亡矣
宜都山水記佷山溪有釜灘其石大者如釜小者如鈷
鏌柳子厚鈷鉧潭記鉧字字書無之集韻鍸鈷並音
胡黍稷器夏曰瑚商曰璉周曰簠簋又䥈音滿補反
鈷䥈温器言潭石如此大小爾
高氏小史云周顒字彥倫始置四聲切韻行於時
南部煙花錄文極俚俗又載陳後主詩云夕陽如有意
偏傍小窗明此乃唐人方域詩六朝詩語不如此唐
藝文志所載煙花錄記幸廣陵事此夲已亡故流俗
偽作此書與裴鉶傳竒載秦人事及賦唐俚詩無異
李義山定子詩堪笑喫虛隋煬帝破家亡國為何人北
里志劉泰娘門有樗樹贈詩云尋常凡木最輕樗今
日尋樗桂不如漢高新破咸陽後莫使奔波遂喫虛
老杜望嶽詩云車箱入谷無歸路箭栝通天有一門述
征記云栢谷谷名也漢武帝微行所至谷中無回車
地夾以高原栢林隂翳窮日幽暗殆弗覩陽景鳳翔
岐山禹貢云治梁及岐又曰荆岐既旅其山夲以有
兩岐故呼為岐路之岐今俗猶呼為箭筈嶺
諺云乾星照濕土來日依舊雨王建聽雨詩云半夜思
家睡裏愁雨聲落落屋簷頭照泥星出依然黑淹爛
庭花不肯休
李義山柳枝詩序有湔裙水上之語北史竇泰母夢風
雷有娠朞而不產甚懼有巫者曰度河湔裙產子必
易便向水所忽見一人云當生貴子可徙而南母從
之俄而生泰及長為御史中尉(别見荆楚歲時記)
徐浩會稽詩云法士多瓌能蓋言異能也魯直謂能乃
三足鼈言僧似鼈耳雖似戲語然能有二音皆通不
必指能是鼈也後漢黃琬傳云舊制光祿三四省郎
以高功久次才德尤異者為茂才異行時權富子弟
以人事得舉而貧約守志者以窮迫見遺京師為之
謠曰欲得不能光祿茂才注云能乃來切
范文正守鄱陽喜樂籍未幾召還作詩寄後政云慶朔
堂前花自栽為移官去未曾開年年憶著成離恨只
託春風管領來到京以綿臙脂寄其人題詩云江南
有美人别後長相憶何以慰相思贈汝好顔色至今
墨跡在鄱陽士大夫家
肅宗乾元二年史思明與諸將期會汴州李光弼廵河
上諸營聞之還入汴州謂節度使許叔冀曰大夫能
守汴州十五日我來救光弼還東京思明至汴叔冀
戰不勝遂與濮州刺史董秦降思明待之甚厚新書
云董秦夜挈五百人歸光弼詔加殿中監賜姓李名
忠臣即天寳末驍將也麤暴不知書晩汙朱泚偽命
誅玉川子月蝕詩云歲星主福德官爵奉董秦忍使
黔婁生覆屍無衣巾詳味此句董秦當是無功而享
厚祿者如此者多不知玉川子說李忠臣何也
李太白平虜將軍妻詩云古人不唾井莫忘昔纏綿李
濟翁資暇錄云諺有曰千里井不反唾或云剉言昔
人經驛舍反馬餘剉於井後經此井汲水為剉所哽
國朝用漢臘蓋冬至後第三戍火墓日也是為臘己酉
年閠八月冬至後第三戍乃在十一月末太史局著
歷遂以十一月第三戍為臘識者云古法遇如此閠
歲即以第四戍為臘臘不可在十一月也癸亥年合
閏三月遂閏四月南渡後圖書散失所致
嘗聞習海者云航海自二浙可至平州聞登州竹山駞
基諸島之外天晴無雲可遠望平州城壁今自二浙
至登州與密州皆由北洋水極險惡然有自膠水鎮
三日而抵明州定海者杜甫後出塞云漁陽豪俠地
擊鼓吹笙竽雲帆轉遼海粳稻來東吳越羅與楚練
照耀輿臺軀及昔遊篇云幽燕盛用武供給亦勞哉
吳門轉粟帛泛海凌蓬萊其事可見
名山記云松有兩鬛三鬛五鬛者言如馬鬛形李賀有
五粒小松歌云新香幾粒洪崖飯五粒未詳
潘岳秋興賦云斑鬢彪以承弁兮素髮䬃以垂領五臣
注云彪髮下垂貌說文云白黑髮雜也李善注云彪
作髟音方料切
李義山嬌兒詩云忽復學參軍按聲喚蒼鶻按吳史云
徐知訓怙威驕淫調謔王無敬長之心嘗登樓狎戲
荷衣木簡自號參軍令王髽髻鶉衣為蒼頭以從歐
公五代史吳世家云知訓為參軍隆演鶉衣髽髻為
蒼鶻前云蒼頭非也
南唐世家號揵馬牌按南唐史亦作揵字舉世以為捷
字非也說文揵字從建音紀偃切馬行不利也考工
記云紀日馳騁左不揵是也
史記秦始皇夲紀云上會稽祭大禹望於南海有立石
刻頌秦德越絕書云始皇以三十七年來游會稽以
正月甲戌到越留舍都亭取錢唐浙江岑石石長丈
四尺南北面廣一尺東西面廣一尺六寸刻文於大
越東山上其道九曲去越二十里水經云秦始皇登
會稽山刻石紀功尚在山側孫暢之述征記云丞相
李斯所篆也梁書竟陵王子良為會稽太守范雲為
主簿雲以山上有始皇刻石三句一韻多作兩句讀
之並不得韻又字皆大篆人多不詳雲夜取史記讀
之明日登山讀之如流張守節云會稽山刻李斯書
其字四寸畫如小指圓鐫今文字整頓是小篆字予
嘗上會稽東山自秦望山之巔並黃茅無樹木其山
側有三石笋中有水一泓别無他石石笋並無字復
自小逕别至一山俗名鵝鼻山又云越王棲於會稽
宫娥避於此又云娥避山山頂有石如屋大中開插
一碑於其中文皆為風雨所剝隠約就碑可見缺畫
如禹廟沒字碑之類不知此石果岑石歟非始皇之
力不能插於石中此山險絶罕有至者得一採藥者
則至之耳非偽碑也或云大篆或云小篆皆不可考
杜甫詩云嘗果栗皺開或作雛字殊不可解集韻皺側
尤切革紋蹙也漢上題襟周繇詩云開栗弋之紫皺
貫休云新蟬避栗皺又云栗不和皺落即栗蓬也
左傳云故講事以度軌(絶句)量謂之軌取材以章物(絶)
(句)采謂之物
孟子云盡信書不如無書王元澤引古本孟子云盡信
書不如無為書書安可無也學者慎所取而已不知
慎所取則不如勿學而已矣
嘗觀八師經佛時在舍衛國祗樹給孤獨園時有梵志
名曰邪旬來詣佛所欲質所疑曰吾聞佛道厥義弘
深巍巍堂堂猶星中月神智妙達衆聖中王願開盲
瞑釋其愚癡所事何師天尊曰吾前世師其名難數
吾今自然神耀得道非有師也是即東坡宸奎閣碑
銘云巍巍仁聖體合自然神耀得道非有師傳之意
所謂八師者不殺不盜不淫不惡口不飲酒老病死
王瑩夫云坡公手寫八師經頃嘗見之
沈休文山隂柳家女詩云還家問鄉里詎堪持作夫鄉
里謂妻也南史張彪傳呼妻為鄉里云我不忍令鄉
里落它處今會稽人言家里其意同也
潘岳閒居賦房陵朱仲之李李善云朱仲李未詳按述
異記云房陵定山有朱仲李三十六所許昌節度使
小廳是故魏景福殿董卓亂魏太祖挾令遷帝自洛
都許許州有小李子色黃大如櫻桃謂之御李子即
獻帝所植至今有焉王逸荔枝賦云房陵縹李
謝靈運東陽溪中贈答云可憐誰家婦緣流灑素足明
月在雲間迢迢不可得又云可憐誰家郎緣流乘素
舸但問情若何月就雲中墮劉禹錫泰娘歌月墮雲
中之句蓋夲於此
漢樊噲傳從攻項籍屠煮棗晉灼曰地里志無今清河
有煑棗城功臣表有煑棗侯顔師古曰既云攻項籍
屠煑棗則其地當在大河之南非清河之城明矣但
未詳其處耳予考後漢地里志濟隂郡冤句有煑棗
城此正在大河之南也可以補漢史之闕
許志仁云昔秦王捨舟於餘杭因曰杭州不從舟而從
木以詩一葦杭之之義
齊邱仲孚少好學讀書常以中宵鐘鳴為限唐人張繼
詩夜半鐘聲到客船則半夜鐘其來久矣
揲蓍之法用老陽老隂多少之數求之即偏而不均若
以竒耦之數求之最為精妙三竒老陽三耦老隂一
竒兩耦少陽兩竒一耦少隂少陽震坎艮也少隂㢲
離兑也
陶淵明詩云聞有田子春節義為士雄漢書劉澤傳云
高后時齊人田生游乏資以書干澤澤大悦之用金
二百斤為田生夀田生如長安幸謁者張卿諷高后
立澤為瑯琊王晉灼曰楚漢春秋云田生字子春
香奩集云後魏時相州人作李波小妹歌疑其未備因
補之李波小妹字雍容窄衣短袖蠻錦紅未解有情
夢梁苑何曾自媚妬吳宫誰教牽引知酒味因令悵
望成春慵海棠花前鞦韆畔背人撩鬢道怱怱韓偓
所補似言閨房之意大非其實北史李安世出為相
州刺史廣平人李波宗族彊盛殘掠不已刺史薛道
標討之大為所破公私咸患百姓語云李波小妹字
雍容褰裾逐馬如卷蓬左射右射必疉雙婦女尚如
此男子安可逢安世設方略誘波等殺之州内肅然
白樂天自詠詩云朱砂賤如土不解燒為丹玄鬢化為
雪不解休為官又不二門詩云亦曾燒大藥消息乖
火候至今殘丹砂燒乾不成就潯陽晩歲寄元八郎
中庾三十二員外詩云商水年將暮燒金道未成丹
砂不肯死白髮自須生對酒云謾把參同契難燒伏
火砂有時成白首無處問黃芽赴忠州至江陵舟中
示舍弟云幼學將何用丹燒竟不成酬元郎中書懷
云終身擬作臥雲伴逐月須收燒藥錢與故刑部李
侍郎早結道友以藥術為事詩云金丹同學都無益
水竹鄰居竟不成贈江州李使君云迹為燒丹隠家
緣嗜酒貧題别遺愛草堂云曾在廬峯下書堂對藥
臺竹樓宿詩小書樓下千竿竹深火爐前一盞燈此
處與誰相伴宿燒丹道士坐禪僧後集第五十一卷
同微之贈别郭虛舟鍊師五十韻叙燒丹事甚詳有
云簡寂館鍾後紫霄峯曉時心塵未淨潔火候遂參
差萬夀覬刀圭千功失毫釐先生彈指起姹女隨煙
飛始知緣會開隂隙不可移藥竈今夕罷詔書明日
追對酒云丹砂見火去無迹白髮泥人來末休贈杜
錄事云河車九轉宜精鍊火候三年在好看酬夢得
云丹砂鍊作三銖土玄髮看成一把絲又燒藥不成
命酒獨酌云白髮逢秋至丹砂見火空不能留姹女
爭免作衰翁是樂天久留意金丹為之而不成也又
有感事詩云服氣崔常侍燒丹鄭舍人又云唯知戀
杯酒不解煉金銀無憂亦無喜六十六年春又作醉
吟先生傳云設不幸吾好藥治衣削食鍊鉛燒汞至
于無所成有所誤奈之何今吾幸不好彼又答客詩
云海山不是吾歸處歸即應歸兜率天則是晩年藥
術竟無所得乃歸依内典耳
李善文選引證精博五臣無足取也惟注北山移文值
薪歌於延瀨李善云未詳吕向云蘇門先生遊於延
瀨見一人採薪謂之曰子以終乎薪人曰吾聞聖人
無懷以道德為心何怪乎而為哀也遂為歌二章而
去又不注所出至注解嘲李善引伯夷太公為二老
乃云只太公為一老不聞二老其繆如此
汲冢瑣語晉春秋篇載平公夢求羆窺屏左氏國語並
云黃能
謝靈運詩云牽絲及元興解龜在景平五臣注文選云
牽絲謂牽王如絲之言而仕也李善云牽絲初仕解
龜去官也應璩詩云不悟牽朱絲三署來相尋
華陽國志蜀志云蠶叢魚鳬之後有王曰杜宇稱帝號
曰望帝更名蒲卑自以功德高諸王乃以褒斜為前
門熊耳靈關為後戶玉壘峨嵋為城郭江潛綿絡為
池澤汶山為畜牧南中為園苑會有水災其相開明
决玉壘山以除水害帝遂委以政事禪位于開明帝
升西山隱焉時適二月子鵑鳥鳴蜀人悲之故聞子
鵑之鳴即曰望帝也左太冲蜀都賦云鳥生杜宇之
魂五臣注引蜀記云有王曰杜宇號望帝俗說云化
為子鵑子鵑鳥名也故鮑照杜甫皆云是古帝魂其
實非變化也
春秋左氏傳聞晉公子駢脅欲觀(絶句)其躶浴(絶句)薄
而觀之
禮記射義孔子射於矍相之圃蓋觀者如堵牆射至於
司馬使子路執弓矢出延射曰僨軍之將亡國之大
夫與為人後者不入其餘皆入蓋去者半入者半又
使公罔之裘序點揚觶而語公罔之裘揚觶而語曰
幼壯孝弟耆耋好禮不從流俗脩身以俟死者不在
此位也蓋去者半處者半序點又揚觶而語曰好學
不倦好禮不變旄期稱道不亂者不在此位也蓋僅
有存者如此稱者不在此位何以觀射乃不字作上
聲連上句即於義無爽今夲家語無二不字
韓退之瀧吏詩云不知官在朝有益國家不得無風其
間不武亦不文仁義餙其躬巧姦敗羣倫古夲風作
虱字或引阮嗣宗虱處褌中為解非也按秦公孫鞅
書靳命篇云國以功受官予爵則治省言寡以六蝨
授官予爵則治煩言生六蝨曰禮樂曰詩書曰修善
曰孝悌曰誠信曰貞廉曰仁義曰非兵曰羞戰國有
十二者上無使農戰必貧至削十二者成群此謂君
之治不勝其臣官之治不勝其民此謂六蝨勝其政
也(此言十二乃止九條)杜牧之云彼商鞅者能耕能戰能行其
法基秦為強曰彼仁義蝨官也可以置之(注云置之言不用也)
此昌黎之意也
端硯下巖色紫如猪肝密理堅緻溫潤而澤儲水發墨
叩之有聲但性質堅礦斷裂尤多瑕疵秋楓巖石色
微淡可亞下巖堅潤不及梅根巖一名中巖桃花巖
一名上巖二巖石俱皆沙壤相雜無水泉色淡而燥
肌理稍麤然中巖又勝上巖新坑石色帶紅紫其文
細密材質厚大無瑕然止是崖石頗乏堅潤後歷石
與新坑略相似又處其次西坑六崖石色青微黑佳
者如歙石麤羅紋而發墨過之石眼圓暈數重青白
黃黑相間極大者為最勝土人以晶瑩圓明中無瑕
翳者為活眼形模相類不甚鮮明者為淚眼形體略
具内外皆白殊無光彩者為枯眼
唐食貨志云武德四年鑄開元通寳錢徑八分重二銖
四絫積十錢重一兩得輕重大小之中其文以八分
篆隸三體又云開化二十六年已後錢甚惡詔所在
置監鑄開元通寳錢京師庫藏皆滿肅宗上元元年
以開元舊錢一當十孔毅夫云開元通寳錢給事中
歐陽詢撰其文并書回環可讀俗不知以為開元錢
明皇所鑄六典謂之開元通寳司馬光云薛璫唐聖
運圖云初進蠟樣文德皇后搯一甲故錢上有甲痕
焉凌璠唐錄政要以為竇皇后是時竇后已崩文德
后未立今皆不取李審言記聞云唐之錢文如乾元
開元曰重寳通寳世俗淺者有云乾重開通朝士尚
有如此言者尤可笑也馬永卿云開元通寳蓋唐二
百八十九年獨鑄此錢洛并幽桂等州皆置監故開
元錢如此之多而明皇記號偶相合耳
楚辭云夕餐秋菊之落英王逸云英華也類篇云英草
榮而無實者後漢馮衍賦云食玉芝之茂英言英華
之英洪興祖補註楚辭云秋花無自落者讀如我落
其實而取其華之落此言為是今秋花亦有落者但
菊蘂不落耳若云黃菊飄零滿地金即詩用楚辭之
句且宋書符瑞志沈約云英葉也言食秋菊之葉據
神農夲草菊服之輕身耐老三月採葉玉函方王子
喬變白增年方甘菊三月上寅採名曰玉英是英謂
之葉也晉許詢詩云青松凝素體秋菊落芳英
詩云高山仰止景行行止言人有景行當效而行之如
山之高當仰之今人書簡有使景仰者疎矣魏文帝
書云高山景行深所慕仰為是任彦昇太宰碑云瞻
彼景山肅然望慕雖引詩陵彼景山然不出景行高
山之意也
莊子適莽蒼者三飡而反腹猶果然郭象不注成玄英
疏云果然充飽也陸德明音義云果如字又苦火切
衆家皆云飽貌言依舊果然或云猶如也言腹之飽
如果然獸也吳錄地理志云九真浦咠縣有獸名果
然狻狄類也南州異物志云交州以南有果然獸其
鳴自呼尾長腹圓過其頭脅邊斑文皮集十餘可得
一蓐繁文麗好細厚溫暖魏鍾毓有賦
伊尹負鼎干湯莊子成玄英疏云負玉鼎以干湯劉孝
標栖山志云故有忽白璧而樂垂綸負五鼎而要卿
相楚辭天問云緣鵠餙玉后帝是饗王逸云后帝謂
殷湯也言伊尹始仕因緣烹鵠鳥之羹修玉鼎以事
於湯湯賢之遂以為相獨孟子以為不然也
劉禹錫云翁仲遺墟草樹平魏略云明年景初元年徙
長安鐘簴駱駞銅人承露盤盤折銅人重不可致留
于霸城大發卒鑄作銅人二號曰翁仲列坐於司徒
門外後漢鄗南千秋亭有石壇壇廟之東枕道有兩
石翁仲南北相對
謝惠連云漾舟陶嘉月王褒九懷云陶嘉月兮總駕王
逸云及吉時也
百六從上元甲寅至今乾德四年丙寅積年一萬三千
五百七十三以通周法除之得三通周餘六百一十
三年又除第一第二百六共五百七十三年餘年入
第三百六從貞觀十六年壬寅入第二百六至吳乾
貞三年己丑第二百六數窮又從吳大和二年庚寅
入第三百六至今乾德四年丙寅巳得三十七年更
二百五十一年方入第四百六
陽九從上元甲寅至今乾德四年丙寅積年一萬三千
五百七十三以通周法除之得二通周餘四千四百
五十三年又以陽九數除之得九餘年入第十陽九
從武德元年戊寅入第十陽九至今乾德四年丙寅
巳得三百四十九年更一百七年第十陽九數窮重
起第一陽九
行香起於後魏及江左齊梁間每燃香燻手或以香末
散行謂之行香唐初因之文宗朝崔蠡奏設齋行香
事無經據乃罷宣宗復釋教行其儀朱梁開國大明
節百官行香祝夀石晉天禧中竇正固奉國忌行香
宰臣跪爐百官立班仍飯僧百人即為規式國朝至
今因之
蔡謨初渡江見彭蜞大喜曰蟹有八足加以二螯令烹
之既食吐下委頓方知非蟹詣謝尚而說之尚曰卿
讀爾雅不熟幾為勤學死據荀子勸學篇云蟹六跪
而二螯注云跪足也引說文云蟹六足二螯首也今
考神農夲草蟹八足二螯其類甚多六足者名&KR0008;(音跪)
四足者名北皆有大毒不可食爾雅云螖蠌曰螖即
彭螖也似蟹而小螖王穴切謝尚云讀爾雅不熟必
爾雅說蟹今夲止有彭螖一事而他更無恐爾雅脱
文也勤學當作勸學恐晉書夲誤以勸為勤也建康
實錄所引不誤今許叔重說文云蟹有二螯八足旁
行楊倞引云六足亦誤又衍一首字亦誤韓非子云
蟹螯首如鉞即當有首字文字脱落疑誤學者可為
嘆息
佛經頌云蒗菪捨花針夲草云蒗菪使人徤行見鬼藥
性論云熱有大毒生能瀉人見鬼拾針狂亂雷公云
勿誤食眼出暹火記淳于意治王美人懷子而不乳
來意以蒗蕩藥一撮用酒飲之旋乳今醫方並不言
能通乳或云性寒或云熱皆不能曉
上林賦云仁頻仙藥錄云㯽榔一名仁頻杜邑記云葉
如甘蕉頻音賓吳普夲草云一名㯽門
上林賦蜚鸓史記作蠝漢書作鸓郭璞音誄神農夲草
作鼺鼠音羸飛鼠也其狀如兔而鼠首以其髯飛爾
雅鼯鼠一名夷田郭璞云狀如小狐似蝙蝠肉翅尾
項脇毛紫赤色背上蒼艾色腹下黃喙頷雜白脚短
爪長三尺許飛且乳亦謂之飛生聲如人呼食竈烟
能從高赴下不能從下上高陶隠居鼺是鼯鼠一名
飛生產婦持之易生
楊柳二種楊樹葉短柳樹葉長花即初發時黃蘂子為
飛絮今絮中有小青子著水泥沙灘上即生小青芽
乃柳之苗也東坡謂絮化為浮萍誤矣
人參許氏說文人葠字與參同扁鵲云有毒或生邯鄲
三月生葉小花核黑莖有毛九月採根有頭足手面
目如人春秋運斗樞云搖光星散為人參廢江淮山
瀆之利則搖光不明人參不生禮斗威儀云君乘木
而王有人參生廣雅云參地精人參也梁書阮孝緒
母疾須人葠舊傳鍾山所出有鹿引之鹿滅得此草
異苑與廣五行記皆云土下有呼聲掘之得人參如
人形四體備具聲遂絶
石斛出始興六安山傍石上或生木上謂之木斛不中
用盛弘之荆州記云隋郡永王縣有瀧石山山上多
石斛精好如金環
王治知南恩州其子藎臣云海邊有石山觜每蟹過之
則化為石蛇亦然
洪炎雜家安南有玉龍膏南人用之化銀液說者云此
膏北來則及禍韓約都護安南得其膏持歸是歲京
師亂約以附會鄭注竟赤其族今黃白家燒金乾汞
必有隂禍也
會要雍熙中供奉官于延德使高昌還行程云王居北
庭北庭山中出碙砂山中常有煙氣湧起而無雲霧
至夕光燄如炬火照見禽鼠皆赤采碙砂者著木底
鞋若皮為底者即焦有穴出青泥出穴即變為砂石
土人取以治皮
今俗諺云如鹽藥言其少而難得夲草戎鹽部中陳藏
器云鹽藥味鹹無毒療赤眼明目生海西南雷諸州
山石似芒消入口極冷可傅瘡腫又夲草獨自草作
毒箭唯鹽藥可解戎鹽條中不言恐有脱誤
異苑云魏武北征踰頓升嶺眺矚見山岡不生百草王
粲曰是古冢此人在世服礬石葬而石生熱蒸出外
故莽木焦滅即令發看果得大墓内有礬石滿塋據
夲經礬石性寒異苑云熱蓋誤矣又魏武六年平烏
丸王粲猶在荆州其說非也一云粲在荆州與劉表
登彰山嘗見此異
雞跖載摩碆石出西番山石澗中辟諸毒爐火夲草云
陽石也出南中人傳之不經云是觀音菩薩所居山
座若手按者也此說大謬寰宇記三佛齊國南海水
中有山五色聳峙其石有小燄每舶過其下水流如
湧人或以刀斫擊之有石迸入船中者是此石也燒
之有硫黃氣又謂舶船上下愛其山石者多以手捫
之故云摩碆石非前說也匱五金伏三黃制鉛汞
昇玄子伏汞圖有試鳥場消石法云其色青取白石英
炙令熱將點上便消入石中道書言出鳥場國能消
金石為水服之盡得長生其石出處氣極穢惡飛鳥
不能過其上人或單服從之過身上諸蟲盡化為水
而得長生矣形若鵝管者佳狐剛子粉圖云青消石
一名北帝玄珠又三十六水方化曾青方用正消石
觀此則今世間謂之消石似非正也藥名隠訣云自
古傳消石能化一切金石為水者服乃長生不聞所
出之處徒有其名而與無無異近代陶隠居撰夲草
乃言朴消是消石之朴又言芒消與石脾合煑成為
真消石石脾無復識者尋其事由殊為乖僻則消石
有正有贗信矣然經謂消石天地至神之物陶言今
無正石亦未為全失今圖經引梁隋間方書謂雖非
真石而其功效既相近亦可通用則今世所用者或
可也崔昉爐火夲草云消石隂石也此非石類即鹹
鹵煎成今呼燄消是河北商城及懷衛界㳂河人家
刮滷淋汁所就與朴硝小鹽一蔀煎之能制伏鉛出
銅暈南地不產朴消能熟皮芒消可入藥用今消石
注乃云此即地霜所在山澤冬月地上有霜掃取以
水淋汁後乃煎煉而成蓋以能化諸石故名消石非
與芒消朴消一類而有消名也圖經又云今毉方家
但以未煉成塊微青色者為朴消鍊成盆中上有芒
者為芒消其芒消底澄凝者為消石又云鍊朴消或
地霜而成堅白如石者乃消石也則雜鍊朴消地霜
而成消石是矣非别有消石也余謂不假煎煉如僊
經所言乃正消石設煎煉而成者亦名消石乃今世
所用燄消亦能伏八石而芒消可入藥且據所有用
之耳非必消石為天地至神之物也丹房鏡源諸消
篇有馬芽消朴消芒消縮砂坑消五種若消石則列
在諸石篇中可見也
仁和縣圖經云鹽消出縣東十里煉成朴消又有冬月
自地中湧起消通透光瑩者名霜花亦名劍脊消藥
中用為玄明粉紫雪之屬
唐秘書省有熟紙匠十人装潢匠六人潢集韻音胡曠
切釋名染紙也齊民要術有装潢紙法云浸蘖汁入
潢凡潢紙滅白便是染則年久色暗蓋染黃也後有
雌黃治書法云潢訖治者佳先治入潢則動要術後
魏賈思勰撰則古用黃紙寫書久矣寫訖入潢辟蠧
也今惟釋藏經如此先寫後潢要術又云凡打紙欲
生生則堅厚則打紙工蓋熟紙匠也予有舊佛經一
卷乃唐永泰元年奉詔於大明宫譯後有魚朝恩銜
有經生并装潢人姓名
春秋夏姬乃鄭穆公之女陳大夫御叔之妻其子徵舒
弑君徵舒行惡逆姬當四十餘歲乃魯宣公十一年
歷宣公成公申公巫臣竊以逃晉又相去十餘年矣
後又生女嫁叔向計其年六十餘矣而能有孕列女
傳云夏姬内挾技術蓋老而復壯者三為王后七為
夫人或云凡九為寡婦當之者輒死左氏所載當之
者已八人矣宇文士及粧臺記序云春秋之初有晉
楚之諺曰夏姬得道雞皮三少
秦嘉字士會隴西人也為郡主掾(一作計)其妻徐淑寝疾
還家不獲面别贈詩云人生譬朝露居世多屯蹇憂
艱常早至歡會常苦晩念當奉時役去爾日遥遠遣
車迎子還空往復空返省書情悽愴臨食不能飯獨
坐空房中誰與相勸勉長夜不能眠伏枕獨展轉憂
來如尋環匪席不可卷嘉報以詩云帝靈無私親為
善荷天祿傷我與爾身少小惟煢獨既得結大義歡
樂苦不足念當遠離别思念敘款曲河廣無舟梁道
遠隔邱陸臨路懷惆悵中駕正躑躅浮雲起高山悲
風激深谷良馬不廻鞍輕車不轉轂針藥可屢進愁
思難為數貞士篤終始恩義不可屬肅肅僕夫征鏘
鏘揚和鈴清晨當引邁束帶待雞鳴顧看空室中髣
髴想姿形一别懷萬恨起坐為不寧何用敘我心遣
思致款誠寳釵可耀首明鏡可鑒形芳香去垢穢素
琴有清聲詩人感木瓜乃欲答瑶瓊愧彼持贈厚慙
此往物輕雖知未足報良用敘我情淑又答詩一首
妾身兮不令嬰疾兮來歸沈滯兮家門歷時兮不差
曠廢兮侍覲情敬兮有違君今兮奉役遠適兮京師
悠悠兮離别無因兮敘懷瞻望兮踴躍佇立兮徘徊
思君兮感結夢想兮容暉君發兮引邁去我兮日乖
恨無兮羽翼高飛兮相追長吟兮永嘆淚下兮沾衣
嘉與妻書曰不能養志當給郡使隨俗順時僶勉當
去知爾所苦尚未有瘳想念悒悒勞心無巳當涉遠
路趨走飛塵非志所慕慘慘少樂又計往還將彌時
節念發同怨意猶遲遲欲暫相見有所屬託今遣車
往想必有方淑答書曰知屈珪璋應奉歲使策名王
府觀國之光雖失高素皓然之業亦是仲尼執鞭之
操也自初承問心願東還迫疾惟亟抱歎而已日月
已盡行有伴列想嚴装已辦發邁在近誰謂宋遠企
予望之室邇人遐我勞如何深谷逶迆而君是涉高
山巖巖而君是越斯亦難矣長路悠悠而君是踐冰
霜慘烈而君是履身非形影何得動而輒俱體非比
目何得同而不離於是誦萱草之咏以消兩家之恩
割今者之恨以待將來之歡君適樂土優游京邑觀
王都之壯麗察天下之珍妙得無目玩意移往而不
能出耶嘉重報妻書曰車還空反甚失所望兼叙遠
别恨恨之情顧尤悵然間得此鏡既明妍媸及觀文
彩世所希有意甚愛之故以相與并寳釵一雙妙香
四種素琴一張常所自彈也明鏡可以鑒形寳釵可
以耀首芳香可以馥身素琴可以娛耳淑又報嘉書
曰鏡有文彩之麗釵有殊異之觀芳香既珍素琴益
好惠異物於鄙陋割所珍以相賜非豐恩之厚孰肯
若斯覽鏡執釵情意髣髴操琴詠詩思心結成勑以
芳香馥身喻以明鏡鑒形此言過矣未獲我心也昔
詩人有飛蓬之感班婕妤有誰榮之歎素琴之作當
須君歸明鏡之鑒當待君還未奉光儀則寳釵不列
也未侍帳帷則芳香不發也梁鍾嶸詩評曰二漢為
五言不過數家而婦人居二徐淑寳釵之作亞團扇
矣
東坡志林云謝瞻張子房詩云苛慝暴三傷此謂上中
下傷言秦無道戮及孥穉也五臣注乃引苛政猛於
虎吾父吾子吾夫皆死於是謂夫與婦為傷此豈非
俚儒之荒陋者乎余觀宣遠詩云王風哀以思周道
蕩無章卜洛易隆替與亂罔不亡秦政吞九鼎苛慝
暴三傷息肩纏民思靈鑒集朱光伊人感代變聿來
拱興王恐為穆公殺三良不使終其天年此黃鳥之
詩所以哀也殉葬乃始於秦其苛慝可知
葛蘩挍蘇州韋刺史集十卷今平江板夲是也刺史洛
陽人姓韋氏名應物正元中以左司郎中出為蘇州
刺史書目姓名略見唐書藝文志其詳不載於正史
不可得而考也今觀其逢楊開府詩云少事武皇帝
無賴恃恩私身作里中横家藏亡命兒朝持樗蒲局
暮竊東鄰姬司隸不敢捕立在白玉墀驪山風雪夜
長楊羽獵時一字都不識飲酒肆頑癡武皇升僊去
憔悴被人欺讀書事已晩把筆學題詩兩府始收跡
南宫謬見推非才果不容出守撫惸嫠忽逢楊開府
論舊涕俱垂坐客何由識唯有故人知又温泉行云
出身天寳今年幾頑鈍如鎚命如紙作官不了却來
歸還是杜陵一男子又云身騎廏馬引天仗直入華
清列御前是嘗為三衛而蹤跡不羈也燕李錄事詩
云與君十五侍皇闈又京師叛亂寄諸弟云弱冠遭
世難二紀猶未平當天寳十五載六月明皇避安祿
山之難是年應物年二十至寳應元年建巳月上皇
崩則武皇升僊之時應物年二十七又示從子河南
尉班詩序云永泰中予任洛陽丞則應物年二十九
及其來吳贈舊識云少年游太學負氣蔑諸生蹉跎
三十載今日海隅行則少嘗游太學蓋武皇升僊後
二年入太學遂為丞也自洛陽丞為京兆府功曹大
歷十四年自鄠縣令别除櫟陽令以疾歸善福精舍
建中二年由前資除比部員外郎出為滁州改判江
州改左司郎中貞元初又歷蘇州罷守寓居永定精
舍以詩考之歷官次序如此廣德二年乃為洛陽丞
自京師叛亂之後至德乾元上元寳應數年間折節
讀書遂入仕而因請之微官也善福精舍書注建中
二年除比部則應物年四十五建中四年十月三日
京師兵亂自滁州間道遣使明年興元甲子歲五月
九日使還寄諸弟作詩云歲暮兵戈亂京國帛書間
道訪存亡乃德宗幸奉天時應物年四十八自後守
九江至為蘇州刺史計其年五十餘矣以集中事及
時人所稱考其仕官如此得非遂止於蘇耶按白居
易蘇州答劉禹錫詩云敢有文章替左司左司蓋謂
應物也官稱止如此其集中詩寄大梁諸友云分竹
守南譙弭節過梁地則是守亳時也篇末云相敦在
勤事海内方勞師似與興元甲子不遠又唐小說載
與諸公倡和稱韋十九林寳姓纂云周逍遥公夐之
後左僕射扶陽公持價生司門郎中令儀令儀生鑾
鑾生應物應物生監察御史河東節度掌書記慶復
李肇國史補云為人性高潔鮮食寡慾所居焚香掃
地而坐其為詩馳驟建安已還各得風韻又云開元
以後位卑而著名者李北海王江寧李館陶鄭廣文
元魯山蕭功曹張長史獨孤常州崔比部梁補闕韋
蘇州其大略可見如此
詩常棣燕兄弟也憫管蔡之失道故作常棣焉毛注云
周公弔二叔之不咸而使兄弟之恩疏召公為作此
詩而歌以親之史記譙周皆以召公為周公之庶兄
左氏傳王怒以狄伐鄭富辰諫曰不可臣聞昔周公
弔二叔之不咸故封建親戚以蕃屏周室召穆公思
周德之不類故糾合宗族於成周而作詩曰常棣之
華鄂不韡韡凡今之人莫如兄弟云云孔穎逹云此
詩自是成王之時周公所作以親兄弟但召穆公見
厲王之時兄弟恩疏重歌周公所作之詩以親之耳
不言召公所作當别有據
青衫白髮老參軍旋糶黃粱買酒罇但得有錢留客醉
也勝騎馬上人門此詩膾炙人口不知誰作見施僉
判德權云乃德清人法原之祖盧政議詩更有一絶
十月都門風薄衣搗砧聲裏鴈南飛野人不識長安
樂且趁鱸魚一棹肥
古詩云燈檠昏魚目讀檠為去聲集韻檠渠映切有足
所以几物又檠音平聲榜也非燈檠字韓退之云牆
角君看短檠棄亦誤也
吉姓元和姓纂云尹吉甫之後以王父字為氏漢有漢
中太守吉恪賈昌朝音辨云吉氏也引詩謂之尹吉
其乙切崧高詩注云尹官氏也風俗通云師尹三公
官也以官為姓周有尹喜尹吉甫姓纂又云少昊之
子封於尹城因氏焉然吉尹二姓俱出尹吉甫之後
但詩註以尹為官以吉為姓未知孰是
歐公父墓表云回顧乳者劔汝於其旁曲禮曰負劔辟
咡詔之注云負謂置之於背劔謂挾之於旁
絳縣老人云臣生之歲正月甲子朔四百有四十五甲
子矣其季於今三之一也季者末也今今日也謂巳
得四百四十五全甲子其末一甲子六十日而今日
乃癸未纔得二十日也故曰三之一文公之十一年
至襄公三十年通七十四年以年表考之文公之十
一年歲在己巳襄公之三十年歲在戊午今乃云七
十三年者蓋謂襄公之三十年上距文公之十一年
得七十三年也所謂亥二首六身者注云亥字二畫
在上併三六為身如筭之六蓋古之亥字如此二多
寫故曰二首六身其下六畫如筭子三箇六數也所
謂下二如身是其日數則六千六百六旬也故曰是
日數也且四百四十五甲子合得二萬六千七百日
乃差四十日則前所謂其季於今三之一謂其末一
甲子纔得二十日故少四十也且不謂之日而謂之
旬者蓋古以甲子數日故謂之旬如今隂陽家所謂
甲子旬中甲午旬中之類是也與書朞三百有六旬
同
集韻引向秀云孟浪無取舍之謂孟音母朗切
唐書載李宗閔知貢舉門生多清秀俊茂唐仲薛舉袁
都輩時謂之玉筍玉筍班恐因此而得名
唐初功臣皆云圖形凌煙閣而河間元王孝恭碑乃作
戢武閣豈凌煙先名戢武而後改之邪又叚志玄碑
亦云圖形戢武閣
封德彛名倫房玄齡名喬高士廉名儉顔師古名籕而
皆云以字行顔之推云古者名終則諱之字乃以為
子孫江北士人全不辯之名亦呼為字字固為字顔
師古刊謬正俗云或問人有稱字而不稱名何也顔
師古考諸典故故以稱名為是顔師古立論如此而
乃以字行不可曉也
唐河侯新祠頌秦宗撰云河伯姓馮名夷字公子潼鄉
華隂人也章懷傳注引聖賢冢墓記云馮夷弘農華
隂潼鄉隄首里人服石得水僊為河伯又引龍魚河
圖云河伯姓呂名公子夫人姓馮名夷三說雖異其
實皆無所據
東魏大覺寺碑隂題銀青光祿大夫臣韓毅隸書蓋今
楷字也庾肩吾曰隸書今之正書也張懷瓘六體書
論亦云隸書程邈造字皆真正亦曰真書自唐以前
皆謂楷字為隸歐公集古錄誤以八分為隸書也
杜甫越王樓詩云綿州州府何磊落顯慶年中越王作
孤城西北起高樓碧瓦朱甍照城郭樓下長江百丈
清山頭落日半輪明君王舊跡今人賞轉見千秋萬
古情綿州圖經云越王臺在綿州城外西北有臺高
百尺上有樓下瞰州城唐顯慶中太宗子越王真任
綿州刺史日作詩云孤城西北起高樓碧瓦朱甍照
城郭是也
韋蘇州送黎六郎詩云聞話嵩峰多野寺不嫌黃綬向
陽城釣臺水綠荷已生少姨廟寒花始徧楊烱撰少
姨廟碑漢地理志云嵩高少室廟其神為婦人像者
故老相傳云啟毋塗山氏之妹也
唐吕公表吕諲也元結撰前太子文學翰林待詔顧誡
奢書即杜甫所贈顧八分文學詩是也
唐六公詠李邕撰胡履虛書杜甫八哀詩云朗詠六公
篇憂來豁蒙蔽六公者五王為一章狄丞相别為一
章云
北史後周武帝天和二年甲辰立露門學置生七十二
人六年春正月己酉朔已朝露門未成故廢朝又建
德三年春正月朝羣臣於露門宣皇帝大象元年春
正月己丑受朝於露門天成二年二月丁巳帝幸露
門學行釋奠禮静帝二年宣帝寢疾詔宰相入宿露
門世用露門勸講二字未詳所出
杜牧之朱坡詩云小蓮娃欲語幽笋穉相攜言笋如穉
子與杜甫竹根穉子無人見同意
瓊田草生於分寧山谷間有瓊田草經一卷八月十五
日採之草有十名曰不死草長生草又云苦天之類
夲草蟬殼謂之蟬花今成都有草名蟬花今有乾者視
之乃蟬額裂面抽莖上有花善治目未知如何用也
元祐三年狀元笏記黃魯直代云密對天光恭承聖訓
曾是草茅之賤獲霑雨露之恩又云顧得助於衆賢
更圖寧於多士
天運八十一歲差一度名曰歲差洛下閎云五百年當
差一度後人臆說也
犀以黑為夲其色黑而黃曰正透黃而有黑邊曰倒透
正者世人貴之其形圓謂之通天犀南中有偽者磨
之漸熱乃驗犀性凉磨之不熱
宣徽使及建節鉞則稱判某州餘則知
每大起居宰執侍班於垂拱隔門外東廊廬中三帥庭
下聲喏捲簾及半起身答之祖宗之制也
前漢梅福傳福棄妻子去九江至今傳以為僊人有見
福於會稽者變名姓為吳市門卒或云吳門乃洪州
今有吳門鎮九江去亦不遠矣
資政觀文二小殿横列禁中宰相出鎮帶資政殿大學
士執政無大字蘇易簡出被遇獨厚遷紫宸之目以
稱呼不便更用觀文因此宰執出鎮優遇者則除之
藩郡帶鈐司醖酒不限數惟會稽則不然必有由也
麻三剝四謂麻一行三字剝一行四字
宇文伯脩有一古鼎款識云輦酌宫
大慶殿玉磬十六新造也其下趺以鳳初以獅子不出
於三代故易之
官制以在内官不當有使名盡略之無樞密使只云知
樞密院同知樞密院舊制樞密使獨班知院并參政
用拜命先後為立班之序
砅鄰知切又力智切又力制切引詩深則砅今詩夲改
作厝字砅出集韻類篇履石渡水也
唐昌觀玉蘂花今之散水花揚州瓊花今之聚八僊但
木老耳
唐會昌五年毁招提蘭若四萬餘區又會要元和二年
官賜額為寺私造者為招提蘭若僧輝記梵云拓鬭
提奢唐言四方僧物但傳筆者訛拓為招去闘奢留
提字也招提乃十方住持耳
儤音豹越也唐制官新到官府併上者謂之儤今俗謂
程外課作者謂之儤工玉篇云儤連直也凡當直之
法自給舍丞郎入者三直無儤自起居郎官入者五
直一儤御史補闕入者七直兩儤其餘雜入者十直
三儤或有作豹伏之義非也
江鄰幾云山海經云象膽在四足今山海經無此語象
膽遲四時在足見酉陽雜爼
毗陵古寺柱間有雷神書字一行云石牀侯十三火人
下有緒月二字緒月見佛書
杜詩云匡山讀書處頭白早歸來李太白青山人多遊
匡廬故謂之匡山綿州圖經云戴天山在縣北五十
里有大明寺開元中李白讀書於此寺又名大康山
即杜甫所謂康山讀書處也恐圖經之妄
淮南子云武王破紂殺之于宣室許叔重云宣室在朝
歌城外宣室殷宮名一曰宣室獄也音宣和之宣漢
未央前殿有宣室溫室音暄見集韻
西京雜記楊貴字王孫京兆人也生時厚自奉養死則
裸葬於終南山其子孫掘土鑿石深七尺而下屍上
復益之以石又張崇文歷代小誌文翁姓文名黨字
仲翁景帝時為蜀郡太守今漢書皆不載其名姑錄
于此
漢百官表中尉秦官武帝太初元年更名執金吾應劭
曰吾者禦也掌執金革以禦非常古曰金吾鳥名也
主辟不祥天子出行職主先導以禦非常手執此鳥
之象因以名官崔豹古今注云執金吾棒也以銅為
之金塗兩末謂之金吾二說不同
大禮畢賞給諸軍次第第一曰殿前左右班御龍直骨
朵直内殿直散員散指揮散都頭散祗候金槍班銀
槍班東第一至第五西第一至第二茶酒新舊班招
箭班弓箭直弩直散鈞容直習馭直隨龍忠佐第二
曰捧日二十指揮(左第一軍至第二軍右第一軍至第二軍)天武二十指
揮(同上)拱聖十四指揮神勇十四指揮勝捷十指揮驍
騎十四指揮(左右各一至第七)驍勝六指揮(左右各一至第三)宣武
十五指揮殿虎六十指揮(左右各三軍軍各十指揮)水軍指揮宣
朔第一龍猛六指揮廣勇二十一指揮驍騎第七第
八管節度使第三曰龍衛二十指揮(左右各二軍軍各五營)神
衛二十指揮(同上)雲騎七指揮步虎六十指揮(左右各三軍軍)
(各十指揮)步虎水軍飛山甲指揮第一第二牀子弩指揮
第一第二(自捧日已後計三百二十六指揮)馬世父云其先公在戸
部日嘗撿宣和間舊例所聞如此
水經世以為桑欽撰予讀易水注云易水經其東南合
&KR0740;水故桑欽曰易水出北新城西北東入&KR0740;自下&KR0740;
易互受通稱矣又廣陽縣溪水亦引桑欽說且水經
正文皆無此語恐非桑欽撰當别有書也古書散亡
良可歎已
西溪叢語卷下
