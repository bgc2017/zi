原䟦
右密齋筆記别經史本朝文藝雜書釐為五卷續記
一卷先公易班東歸晚年著此比鋟梓家塾而字小
不便老眼舛誤未暇考訂奕楙挈來臨汝欲刻置郡
齋廼是正魚魯其間至有脫簡者亦復增補使備始
得為善本一夕夢先公若有喜色謂奕楙曰汝日所
為吾從旁覘之行又往婺女矣盖大卿兄守婺故也
嗚呼先公歿六年而精爽炯然託諸夢以詔諸孤一
舉措頃在其左右顧不肖何以稱塞惟戰戰兢兢是
戒是懼而已既刊此書屬兩倅題卷末輙復記此時
寳祐丙辰孟秋中澣男奉議郎權知撫州軍州兼管
内勸農營田事節制軍馬奕楙百拜書
昔歐陽公著歸田錄范蜀公作東齋記事皆在辭蟬
捨冕後盖前軰於文章翰墨若飢食渴飲未嘗一日
廢非有老壯之分仕止之間也密齋先生年六十有
三即弭節杜門淡然無營惟耽玩書史遠紹旁搜今
觀筆記一書如武庫乍開戈矛劒戟犀利森列使人
毛髮竦竪非胷次千古筆力萬鈞疇克爾歟其視歐
范二公風流藴藉相似也臨川使君一日出示家集
且病舊板漫漶字有脫誤將屬太史王公是正之别
鋟之梓方動念間忽夢密齋如平生是知公於斯文
雖神遊八極未能忘情嗚呼其精爽豈不可敬畏哉
漢韋賢父子以明經位宰相時人為之語曰遺子黃
金滿籯不如教子一經今密齋獨以文印傳子孫而
使君又克成先志是亦韋氏一經之教由此觀之君
家之福未艾也寳祐丙辰季夏朔日通直郎通判撫
州軍州兼管内勸農營田事成公策識
