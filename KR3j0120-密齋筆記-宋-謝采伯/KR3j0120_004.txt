密齋筆記卷四宋謝采伯撰
周禮鷄人主旦呼漢宫中不畜雞衛士專傳雞鳴應劭
曰楚歌今雞鳴歌也東坡云今土人謂之山歌
家語以黍雪桃先公云中都貴人家多以蒸餅并米糕
雪桃予乃知以黍雪桃之義盖桃經水即酸故用此
晉志云地不足東南天不足西北八紘之外名為八極
八極之廣東西二億三萬一千三百里南北二億三萬
一千三百里自地至天半八極之數至下亦如之昔黃
帝令䜿亥步自東極至于西極五億十萬九千八百步
不知如何稽攷莫是用經界局步弓打量
古今注匏瓠也詩曰酌之用匏周禮陶匏祀天又云朝
踐用兩壺尊故周有瓠壺形長一尺二寸六分徑一寸
兩鼻有提梁取便於用余嘗見一瓠壺形製甚古豈果
周器也東坡曰舉匏尊以相屬
古今注云太公以玄鉞斬妲己故婦人以為戒曹操納
袁熙妻為文帝婦孔融與操書曰武王伐紂以妲己賜
周公操以融學士謂書傳所紀後見問之對曰以今度
之想當然耳融雖戲操不為無意
師之於門人則名之於朋友則字之稱於師雖朋友亦
名之子曰吾與回言又曰參乎吾道一以貫之又曰若
由也不得其死然是師之名門人也夫子于鄭兄事子
産於齊兄事晏嬰曰子謂子産又曰晏平仲善與人交
子夏曰言游過矣子張曰子夏云何曾子曰堂堂乎張
也是朋友字而不名也子貢曰賜也何敢望回又曰師
與商也孰賢子游曰有澹臺滅明者是稱於師雖朋友
亦名之也論語書法之嚴即春秋書法也
孔子謂晏子能折衝樽爼即孫子所謂上兵伐謀其次
交兵其下攻城世言善用兵者暗合孫吳亦暗合孔子
其言一曰道亦不離乎道也郤縠為詩書之帥豈嗜殺
者耶文中子曰折衝樽爼不必臨邊亦孔子意也
衛世子蒯聵簒輙而立子路死之孔子哭進使者而問
故使者曰醢之矣遂命覆醢乃知漢高祖誅彭越醢其
肉以賜諸侯乃自春秋時已然
滕公佳城碑云三千年見白日逆數上三千年乃是少
昊時節那時淳古不封不樹安得已如此可疑
管子弟子職曰凡置飲食鳥獸魚鼈必先菜羹注云先
菜後肉食之次也弟子之奉師以菜為頭味此論語所以
䟽食與菜羹瓜並言
城門失火殃及池魚古語有之一見風俗通一見百家
書曰宋城門失火汲取池中水以沃之魚悉露見因就
取之又廣韻注云司門者姓池名仲魚因救城門火焦
爛而卒二說未知孰是東魏杜弼移檄梁朝討納侯景
曰景必據淮南稱帝但恐城門失火災及池魚嘉熙庚
子城中大火余呼百餘人捄護靖越門一帶拽拔三處
屋支犒六百千及布施三寺池魚之災甚矣
家語後序孔子九代孫名最字子産從漢高祖以左司
馬將軍佐韓信破楚於垓下以功封蓼侯年五十三而
卒謚夷侯孔子軍旅之事未之學也九世孫最乃以武
功顯
汪端明應辰請聞人倅阜民食牛百葉聞人曰是何不
典之物汪曰周禮注脾析即牛百葉
秦詛楚文一告巫咸大神今在鳳翔府一告亞駞神在
洛陽劉忱家其文皆聲楚王熊相之惡著諸石章以盟
大神之威神治平間蔡挺又獲朝那湫底所刻方匋䟦
已詳即惠王二十六年後并天下二世而亡佛經云呪
詛諸毒藥所欲害身者還著於本人東坡云呪詛諸毒
藥兩家各無事
祈雨三代用巫覡後世用僧道唐僧不空羅公遠一行
無畏祈雨法各不同范石湖吳船錄記蜀中祈雨尤不
同增堰壅水入支江三四宿水即徧謂之攝水水皆如
期而應嘉州雷洞初禱香幣不應則投死彘及婦人敝
履之類以掁觸之雷風隨發息壤遇旱則郡守設祭掘
之掘至石樓之簷則雨作矣辛幼安云親騐信然
開元中魏徵寢堂火災三日詔百官赴弔古禮亦自有
人行者
孔元用云葛王孫原王景即位之明年賜錢十萬緡盡
撤去曲阜孔林宅廟鼎新重盖極為壯麗自據中原後
一人世襲止文林郎今加為中憲大夫六歲即差官教
導
淵明家貧缾無儲粟告五子則曰汝等雖不同生當思
四海皆兄弟之義况同父之人韓元長身處卿佐八十
而終兄弟同居至于沒齒范子春七世同財家人無怨
色不知淵明有何産業慮五子爭分想是怕他窮厮吵
或云亦薄有田園但將蕪爾坐客大笑
李杜齊名有三東漢李固杜喬李膺杜密唐李白杜子
美也若小杜亦有三漢杜周子延年亦習法律故曰小
杜律唐杜審權與悰俱顯故審權曰小杜公杜牧之對
老杜言亦曰小杜前軰已拈出今書以示子
柳仲塗之與范景楊大年之與劉筠齊名固未至于遼
絶而温仲舒之視寇準丁謂之于孫何君子小人之分
若薰蕕之不可共器而當時齊名曰温寇曰丁孫殆是
取其一時文名耳
端拱二年曾會由鄕貢首擢進士第二人廷試日未昃
卷上奏御時蜀人陳尭叟亦有俊譽上覽二人文相埒
敏亦如之莫適高下釋褐並授光禄寺丞直史官名雖
甲乙而實與等夷會以親老願補郡遷殿中丞知宣州進
士起家之榮古今鮮儷子文靖公亮孫樞密禮寬參政
從龍亦其後也
人知樂全之薦東坡不知三蘇之始進自雷簡夫之薦
文學如東坡而蒲中行為臺官論列謂不學無術嘗販
私鹽卒以其言貶
東坡知貢舉李方叔被黜其家老乳母大哭曰遇蘇内
翰知舉不及第尚奚望閉門而逝後東坡舉白浮歐陽
叔弼等曰君為主司而失李方叔兹可罰也時張文潜
舍人在坐舉白浮東坡曰先生昔為知舉而遺之其罰
維均舉坐大笑想老乳母亦吐氣泉下
陳密學㐮薦賢一疏三十三人自涑水至鄭侠皆知名
當世獨五人不甚顯如虞太熙劉載薛昌朝吳賁吳恕
俟考太熙等尺牘見奕修所藏有之必皆名士
唐文若子西先生之子喪父後年十三不學一日與羣
兒蹴鞠於市院子見之而泣云小官人今不讀書後將
如何文若感悟歸謀於母曰院子為吾言如此今欲讀
書將自讀耶將從學耶母遣從師遂篤志向學弱冠登
科後仕至中書舍人
盧元傳初無甚可紀史臣稱其功緦之戚服稱其容本
朝吕與叔誌一婦人墓云每遇功緦之戚輙茹素一月
皆可以風厲薄俗
崔元暉嬖妾其子縱以母事之妾剛酷雖縱顯官而數
笞詬縱率妻子候顔色承養不懈史為書之
程尚書瑀解論語弋不射宿言孔子不欲隂中人之意
至周公謂魯公四句則曰可為流涕洪慶善作序有云
感發於孔子之一射流涕于周公之四言魏按行作漕
為開板初書出秦檜亦自不知忽有人譛謂是譏諷魏
隨追官籍其家程洪皆得罪
王逢原蝗詩其略曰始知在人不在天譬如蚤虱生裳
衣魚枮生蟲肉腐蠧理有當爾夫何疑又長篇云至和
改元之一年有蝗不知自何來一蝗百兒月再孕漸恐
高厚塞九垓死時年纔二十三早慧而天逢原見器於
荆公公以夫人女弟妻之
姜愚嘗師康節好施雪中念王陶自荷一鍤剗雪地行
二十里訪之陶母子凍坐日高無炊煙愚解所衣錦裘
質錢買酒肉薪炭附火飲食又損數百千為之娶及陶
尹洛愚老而喪明自衛州往謁之意陶必念舊哀巳陶
對之邈然但遺以尊酒而已愚大失望歸病死余謂愚
有救人之心不當萌責報之心陶嘗劾韓魏公不押常
朝班神宗薄其為人吕公著言其反覆不可近要自不
逃清議姜愚雖一時失望而不失美名康節四十餘未
娶亦姜為之娶王允修妹
程仁覇攝錄事有盗蘆菔者實竊而所持刃誤中主人
尉幸賞以劫聞獄掾受賕掠成之盗稱冤移獄公直其
事而尉掾争不已竟殺盗及月餘尉掾皆暴卒後三十
餘年公晝見盗拜庭下曰公夀盡我為公荷擔而往暫
對即生人天子孫夀禄朱紫滿門軾幼聞此言已而外
祖父夀九十舅氏始貴顯夀八十五曾孫皆仕有聲同
時為監司者三人(按以上東坡語也)四朝國史程之邵傳云曾
祖仁覇治獄有隂德仕至顯謨閣待制子唐仕至寳文
閣學士是時東坡知其為監司未知其為宣和間登從
列
蒲宗孟閬州新井人嘗日盥潔有小洗面大洗面小濯
足大濯足小澡浴大澡浴用八九人一浴至湯三斛他
奉養率稱是蜀人生時一浴死後一浴宗孟乃浴洗好
潔如此想不洗底直是不洗洗底直是洗師友談記載
蘇叔黨云浴是間日人以為勞公殊不憚
劉氏家傳云劉為東海望族鄉人歌曰海州東望富劉
家朐山一族更奢華牽牛厮兒著錦襖牽車婢子帶金花
有名之華者两請文解紹興辛巳魏公領兵收海州之
華與父儼謀罄家財輸軍借補將仕郎兩上書陳六事
皆恢復大計孝宗韙之特賜進士出身再倅吳門而殁
葬蔡嶺菴有詩刻石
許同知為宰時以詞投稼軒蒙賞音即同出訪梅夜歸
過一人家禮席華盛客尚未集兩人就坐索飲主人奉
之甚謹許曰貴人入宅稼軒曰决無好事諺云破家縣
令滅門刺史其家乃邑胥之魁未幾果及禍
蘇紳嘗䟽王德用宅枕乾岡貌類藝祖出知隨州孔道
輔亦劾奏之德用䟽言宅枕乾岡陛下所賜貌類藝祖
父母所生又唐都城東西岡六民間以為乾數而裴度
第在平樂里直第五岡人以其第據岡原譛之
廬江太守梁龕明日當除婦服今日請客奏伎丞相長
史周顗等三十餘人同會劉隗奏曰嫡妻長子皆杖居
廬龕暮宴朝祥慢服之愆宜肅喪紀之禮請免龕官削
侯爵顗等知龕有喪吉會非禮宜各奪俸一月以肅其
違從之
施宜生北走降金試日射三十六熊賦擢高科入翰林
庚辰年來本朝奉使舊與張燾子公同舍因問張子公
云記得崇化堂前步月時否子公答以翰林想未忘情
本朝耶
建鄴謂之鄴相州亦謂之鄴下如魏文帝自鄴徙都洛
陽乃相州也
唐都長安始分山南諸道乃是終南山之南祝夀謂之
南山亦指終南山東接驪山太華西連太白至于隴山
北至長安城八十里南楚塞西有石室靈芝南有玉堂
陽官崔咸游終南山乘月吟嘯至感慨淚下
沈公雅度帥閩蜀人師先生古上譙樓視三山遶州治
而下盤薄於前沈顧而歎曰壯哉師曰有冨貴無豪傑
泉南氣候臘後元夕前亦薄寒月餘將近驚蟄便是單
衣初試盧橘紫茄紅葵已如五月間去家鄉二千五百
餘里寒燠便爾不同
淮襄别無險阨是真渙散易滅之地
蜀郡西門可六七里有杜工部草堂潭以百花名初未
有花乃唐冀國夫人在父母家時有異僧堕汚渠中夫
人為浣衣而百花浮水上工部嘗賦浣花流水之句夫
人歸西州節度崔寧為小婦節度入奏夫人能散財破
賊人楊子琳邦人德之即所居祠夫人後草堂與祠並
稱端平丙申遭亂郡城焚蕩此等遺迹聞自無恙
張定叟尚書云青城每郊用十五萬緡縳幕屋事已撤
之皆諸璫得之嘗奏乞從本府出錢盖屋庶免逐郊費
用或惜其議不行余嘗記先皇考言城外自來不曾盖
殿宇宣和間方盖了殿宇遂為尼瑪哈駐兵之所
杜康善造酒江隂軍人今杜橋即其廬事具本縣圖經
吐突承璀閩人也寧宗時諸道歲進閹兒號私白閩嶺
最多
朱茶馬儉丙午入對云掘地得一銅弩機塗金上面皆
有分寸次日製一小弩以進乃知書中所謂往省括於
度至則釋别作一句往放也放箭則必省于度之分寸
以為射之遠近此三代弩制度
石勒得一鼎容四斗中有大錢三十文
皇考權金部時點左藏庫梨園弟子玉帶十有二條并
關侯印印上有環
凡物之真者即有一偽者久之知有偽而不復知有真
矣高麗席側可捲舒價貴未易得四明便造假高麗席
真水晶瑩澈可愛上饒便造假水晶色青(按永樂大典本裂為二則)
(今改正)
嶺外代答云崑崙曾期國海島有鵬飛蔽日遇駱駝吞
之鵬翅管可截為水桶諸蕃志云勿拔國大魚長十丈
徑高二丈木蘭皮國麥粒長三寸瓜圍六尺榴重五斤桃
重二斤香圓重二十餘斤萵苣菜一莖重十餘斤沙華
公國蓮長尺餘桃核長二尺北方人物果蓏長大便自
與江南不同外國可想而知莊生亦據齊諧誌怪之說
爾雖云寓言亦有所本
對衣謂上衣下裳一對也裼襲裼謂裼開襲謂重合也
郝象賢父處俊天后素銜之故因事誅象賢臨刑極罵
乃死自是刑人必以木圓窒口今用木桃始於此
銀朱方用得二百餘年古畫皆以朱色别畫之久近可
以此辨
梅類腦香清茉莉類海南脱落沉香甘杏花類篤耨香
温荷花類蠻沉香烈素馨類麝香媚諸花香天韻俱勝
絶諸香品却有優劣同此一英華之氣散在草木禽獸
者豈亦各從其類耶
予董四明舶務見高麗國賜都綱張迪等批人參二斤
參字用草頭韻略無此字有葠字云藥草亦通作參玉
篇葠下有草頭蔘字注同上今方書悉用參字高麗用
蔘字
装潢匠装乃装背潢乃今之所謂糨紙者唐人進奏文
字多用潢紙寫故韓退之集中有用生紙寫之語諺有
云裝潢子亦不為無據
烏始生母哺之六十日稍長子反哺如母哺之數一名
烏公
密齋筆記卷四
