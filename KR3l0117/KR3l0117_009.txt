括異志卷苐九
襄國張師正纂
毛郎中
毛郎中晦熙寧初年惟一妻一子處家于荆州
常有一女厲朝夕在其家語言歷歴可辨自稱
田芙蓉家人出入動静無不察也言與邑君有
宿冤或問何不遂報之渠尚有數年壽耳然所
須之物往往應索而至久之厭苦邑君謂曰吾
為汝修功果能他適乎鬼曰善因賂二僧俾誦
佛書具䟽燔之鬼去數日復来曰僧之誦經妄
矣止誦一卷餘則未嘗讀也是以復来詰其僧
果然鄰家毀之曰此邪魅也何足畏鬼大罵發
其帷幕之私曰此乃邪爾常曰我今往瓦市遊
看毛密遣僕使探其伎藝者歸而詢之一皆符
合其後毛之子中庸調𥙷永之祈陽簿舟行次
石首縣鬼継至曰觧䌫何故不相告俾我晝夜
奔赴百餘里足今趼矣至零陵二歲邑君卒鬼
自是而絶余在荆州親見
崔禹臣
崔禹臣熙寧初以軄官知濰州北海縣冬夜坐
書閤中窗外有小圃聞若環珮聲又如往来誦
佛書者月色微亮穴窗視之見一物長七尺餘
周身白毛熠燿口中咄咄不己遽呼從人擒之
乃鬼也面&KR0627;髮蓬身縈藻荇冰乳四垂行則丁
冬遂以挺敺之大呼曰我爲若有災来此念經
消禳何謂捶我也即命左右互以巨撾痛擊終
不能斃刃之不傷火之不灼但覺縮小長三尺
許遂錮縳旣暁投之大水良久躍高丈餘己復
如舊少選遂没是年崔以公事失官崔亦自
有傳(陳向秘丞言)
張郎中
張郎中薦高密人登明經苐山東風俗遇正月
取五姓處女年十餘歲者共卧一榻覆之以衾
四面以箕扇之良久有一女子如夢寐或若刺
文繡或若亊筆硯或若理管絃俄頃乃寤謂之
扇(平声)天卜以乞巧薦有女十餘歲因卜有一仙
女日来教之遇其去即留一女童爲伴他人弗
見自此凢女工音律書札不學而自能歲餘女
晝寝忽驚呼而覺曰仙女今日上天赴會令我
與童子偕在園中嬉遊園有一井覆以巨石戒
童子曰勿令此女窺井也仙女旣去我遂發石
觀之見群鬼異形怪状攀緣争出我驚呼童子
遽取棓亂捶鬼復入取石窒之自此仙女怒而
去旣笄而嫁生數子先君與薦善熟聞其事
張司封
建州有張氏夫婦俱四十餘無子居近城隍廟
屢禱於神以求継嗣歲餘夢神告曰汝夫婦分
當無子我念汝告禱之虔今以廟中判官與若
爲嗣旣而其妻妊娠生一子名伯玉苐進士舉
書判拔萃歷臺省仕至主爵正郎典數郡而卒
其才藻廉勁爲當世所尚而嗜酒不修飾垢貌
蓬髩如土偶判官焉
薛比部
薛比部(周至)和中以殿中丞知益州成都縣其
妻卧疾二婢致藥以殺之薛執二婢送官劾之
伏罪一婢妊娠己數月薜以牒訴其詐遂俱就
戮旣而婢與所妊之子形見其室訴于薛曰兒
不當死何以枉害我晝夜聆其語然家有吉凶
鬼亦以報薛後監鳳翔府太平宫則鬼不至他
所則来嘉祐中薛自尚書外郎出典涪州行至
始平縣鬼曰公將死無用往即乞分司歸長安
不逾年遂卒
評曰父母殺子於官理置而不論矧在胞中
形氣未具者乎而遽有冤死之訴豈釋氏所
謂冤宿世者如是耶(張靖學士云)
陳良卿
進士陳良卿景祐四年自永州隨鄕書赴禮部
試十月至長沙夢一人引導入巨艦中見一道
士自稱清精先生與之談論辭語高古而義理
邃慱謂陳曰吾己薦子於堯為直言極諫陳曰
堯今何在曰見司南岳陳曰堯乃古聖君也安
可在公侯之列先生曰堯人間之帝也秉火德
而王棄天下而神位乎南方子何疑焉陳辝以
名宦未立俟他日應乃許以十年為期旣寤甚
悪之為異夢錄以自寬明年登甲第調全州判
官道出岳州南一驛偶晝寝夢使者持檄来召
遽驚覺喟曰豈堯命乎同行相勉以夢不足信
復執書帙卧讀之晚食具呼之己卒矣夢中約
以十年乃自得夢至卒正周十月耳豈鬼神不
欲明言以一月為一年乎
羅著作
著作羅紹漢陽人居府五通神祠其隣家歲畜
一豕以為祀神之具豕無欄豢多壊羅之藩籬
入其宅且穢汚之羅屡誡其隣殊不少聽紹父
擒其豕截去一耳鄰人見之不勝其憤曰夕訴
於神且云此豕本是神所享今為羅某所損歲
己乏祀願神速報之旣而生紹與其弟各無一
耳余親見之五通神能禍福於人立有應驗其
可駭哉紹進士及苐终著作佐郎云又公安冨
民鄧氏者少時因見二犬交即戲以刃斷其勢
後生二子俱閹初為荆南牙校其状貌真閹也
事與羅紹相近故附之(辛都官子言錄)
陸長緒(目錄作長孺)
陸長緒吳郡人第進士以軄官知襄州榖城縣
其為政務疾悪而遂至外暴察苛急視群吏若
仇讐朴撻殆無虚日一日晚坐&KR0550;戺有黑犬自
門直入怒目狂吠躍而升&KR0550;陸號呼群吏競持
挺逐之入吏舍忽不見旣而陸妻死遂百鬼進
其舍陸子幼有數婢往往白晝見少年入婢室
陸大怒縳群婢搒掠至髠釱烙炮以訊其姦而
終不得状又堂前舊作盆池植蓮一日盆出於
外而無發掘之迹遽命埋之越宿復然陸自臨
視照水見其形冠服非常而立侍皆群鬼陸大
怖又有聲於梁棟間漸與陸語索紙作詩始見
數字在紙每讀畢一句則一句出而前句旋滅
其語大略皆譏戲陸也如是二年觧官怪始絶
長緒自為人言如此
寇侍禁
寇侍禁(立)嘗為三司大將與同列李(某)者皇祐
中部督香藥往廣信軍納畢回京宿于定州永
樂驛之堂時若寒乃熾炭炷燈擁爐而坐夜將
二鼓李某先寝堂後&KR0687;&KR0687;然如小豚相逐亦不
以為異俄頃門轟然大闢一媪長二尺許蓬髩
傴僂而前以口嘘燈熖碧而將滅寇大驚以杖
擊之媪走寇逐之顙抵門扉偃仆于地即開堂
之前門將走外廳呼其從者忘廳後之有屏也
頭又觸之而踣因大呼驛吏與僕厮秉火而至
見寇顙破血流燈檠且折門閉如故李以被蒙
首伏床下詢之驛吏云嘗有斯祅出自堂後古
城小穴中寇自說如此耳
張尚書
張尚書存冀州人家冨扵財策進士第累歴臺
省館閣清要之軄致政歸鄕閭一夕圉人見一
犢盗食馬粟逐而捶之但見白光奔宅門遂失
之門閉如故翌日張病肌骨痛者數日間策杖
詣馬廏問圉人云旬日前夜見何物圍人曰見
一犢竊㗖馬粟擊之化為白光而去張曰後或
見不可擊也圉人頗疑之歲餘病亟閽者見一
犢自宅門出追視乃不見俄聞宅中哭乃尚書
也(朱左蔵允中言)
姜定國
高密姜定國業九經一夕寝于家塾夢二人身
長而貌狠怒氣勃勃然謂定國曰吾身長丈八
可殺汝可噬汝定國驚魘號呼拒之而退明夜
復夢如初大懼乃徙其寝具與門下客同榻
客取刀断之少頃一蛇復至客又殺之
明日度二蛇果長三尋定國後登九經苐今爲
幕軄官聞之吉推官仲容
傳文秀
禮賓副使傅公文秀嘗自京挈家歸鳳翔府陽
平鎮之故居旣而其兄之女爲物所憑暮則靚
妆麗服處帷帳中切切如與人語家人問之不
對若是者殆半歲郿有善制鬼者羅禁以其能
符禁鄕人呼爲羅禁傅召使視之遂以法劾其
女乃云吾韓魏公之子也昔侍父鎮關中以病
死于長安驛舍昨日傅族經由悅其女美因而
壻之羅再三訊詰辭頗屈伏遂去後數夜號呼
於堂下曰汝雖絶我婚當歸吾子也再飲之以
藥下塊肉如拳自此不復至(董軄方經臣言)
胡郎中
胡郎中楷慶曆中偶會於真州嘗言有親舊赴
官湖湘舟行至鄂岳間舟忽不進舟人亦無以
施力其人焚香奠酒披秉再拜懇誠以禱良久
舟突然而逝他船見其舟後有枯木查牙躍高
數丈復沉于水不知何物豈蛟龍之變化乎
僧行悅
長白山醴泉寺乃景德寺西禅院之下院也歲
久頽圯僧行悅志欲營葺因靈市岩川董將軍
莊大木百餘章有大榆其上巨枝岐分向因雷
雨枝間有大足跡長僅二尺僧伐視之上下如
一因断為數十百片俾其徒偽稱佛所踐履持
之化誘諸郡三歲得錢五千萬寺宇一新頗極
壮麗事在天禧中李省山人目覩
評曰佛之徒以因果&KR0852;福恣行誘脅持元元
死生之柄自王公而下趋向者十八九悅又
能假詭異之迹俾夫庸者破帑傾篋而甘
心焉嗚呼人之好怪也甚矣
康定民
康定軍未建時古城卑缺人得而踰有邑居王
某與北郊村民聮親景祐五年秋村民為子娶
婦王赴其花燭中夜二婣家交争紛然王不喜
遂於厨中得㸑餘柴枝長三四尺持之以歸時
月色微明行二三里過古道有小兒約十數歲
遽来持王衣裾啼哭不已問其家亦不荅乃力
觧其手未數步又来相逐遂以所持柴枝擊之
即仆地不聞鼻息王默念曰兒定死大懼又慮
路人見而迹露乃疾走踰毁垣而入翌日不敢
出門恐官捕殺人者曰旣高不得出里巷伺探
消息寂爾不聞遂由舊路覆其事惟見一朽腐
棺板長三尺餘中微骨折尚有火煤之迹其古
道左右皆土崖高五六仞居民多穴之以瘞小
兒盖游䰟憑而為變耳
鄭前
治平中武昌縣令鄭前嘗覺腠理不寕晝寝曲
室夢一老父古衣冠揖鄭曰君小疾煮地骨皮
湯飲之即愈鄭曰素不奉展何故至此云我西
漢時與君嘗聮局事君已為三世人我尚留滯
幽壞即詢其名氏云前將軍何復或欲尋吾所
居可来費家園也臨别口占詩一絶云與子相
逢西漢年半成枯骨半成煙欲知土室長眠處
門有青松澗有泉鄭官滿之鄂渚遊頭陀寺山
下城小路見叢薄蔚然問寺僧乃費家園也道
次有断碑字已澷滅惟有何復字可辯冡前有
澗水洎老松數株(王承制允成时為廵具)
(知之)
陳州女厲
慶曆皇祐中陳州通判廳夜有婦人嘗出與人
笑語或見其状頗美詢其名氏曰我孔大姐也
本石太尉家女奴以過被殺問何不他適云此
中亦有所属安得自便耶時晏相國鎮宛丘屢
倚新聲作小詞未出鬼即嘔唱於外或早暮人
有登廳戺忽於掖下作大聲人恐悸則笑有市
買卒時被驚喪所持甚苦之遂常以刀自隨後
復来驚隨聲斫之數夕但聞呻吟曰聊與汝相
戲何故傷我如是自此遂絶
括異志卷第九
