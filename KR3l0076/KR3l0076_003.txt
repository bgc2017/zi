癸辛雜識别集卷上
宋周密撰
汴梁雜事
羅夀可丙申再游汴梁書所見梗㮣汴學曰文學武廟
即昔時太學武學舊址文廟居汴水南面城背河柳堤
蓮池尚有璧水遺意太學與首善閣五大字石刻皆蔡
京奉勑書先聖之右為孟左為顔作一字位置不可曉
北方學校皆然先聖先師各有片石鐫宋初名臣所為
贊獨先聖太祖御製也講堂曰明善蔵書閣曰稽古古
碑數種如宋初翰苑題名開封教授題名九經石板堆
積如山一行篆字一行真字又有大金登科題名女真
進士題名其字𩔖漢而不可識司天臺太歲殿徽宗草
書九曜之殿舊開封府有府尹題名起建隆元年居潤
繼而晉王荆王而下皆在焉獨包孝肅公姓名為人所
指指痕甚深樓閣最高而見存者相國寺資聖閣朝元
宫閣登雲樓資聖閣雄麗五簷滴水廬山五百銅羅漢
在焉國初曺翰所取者也朝元宫閣即舊日上清儲祥
宫移至岧嶤半空登雲樓俗呼為八大王樓又稱譚(一作)
(潭)樓蓋初為燕王元儼所居後為巨璫譚積有之其竒
峻雄麗皆非東南所有也朝元宫殿前有大石香鼎二
製作高雅聞熙春閣朝元宫有十餘座徽宗每宴熙春
則用此燒香於閣下香烟蟠結凡數里有臨春結綺之
意也朝元宫虚皇臺亦上清移來下有青石礎二刻畫
龍鳳團花極工巧舊時是朱温椒蘭殿舊物臺上有拜
石方廣二丈許光瑩如璧玉四畔刻龍鳳雲霧環繞内
留品字三方素地云是宣政内醮時徽廟立於中林靈
素王文則居兩傍也汴之外城周世宗時所築神宗又
展拓其高際天堅壯雄偉南關外有太祖講武池周美
成汴都賦形容盡矣梁王鼓吹臺徽宗龍德宫舊基尚
在開封府衙後有蠟梅一株以為竒遂創梅花堂北人
言河北惟懷孟州號小江南得太行障其後故寒稍殺
地暖故有梅且山水清遠似江南云南門外有五岳觀
太乙宫岳帝殿極雄壯華麗宫連跨小樓殿極天下之
巧俗呼為暖障聞汴有大殿九聞(一作間)者五相國太乙
景德五岳盡雕鏤窮極華侈塑像皆大金時所作絶妙
徽宗定鼎碑瘦金書舊皇城内民家因築牆掘地取土
忽見碑石穹甚其上雙龍龜趺昂首甚精工即瘦金碑
也四方聞之皆捐金求取其家遂專其利蔡京題額政
和定鼎之碑或云九鼎金人未嘗遷亦只在土中或水
中耳如資聖閣登雲樓覆壓歲久今其地低陷甚多曾
記佛書言山河大地凡為城邑宫闕樓觀塔廟亦是緣
業深重所致光教寺在汴城東北角俗呼為上方寺琉
璃塔十三層鐡普賢獅子像甚高大座下有井以銅波
斯蓋之泉味甘謂通海潮旁有五百羅漢殿又云五百
菩薩像皆是漆胎裝麗金碧窮極精好普賢洞記石碑
甚雅金皇統四年四月一日奉議大夫行臺吏部郎中
飛騎尉施宜生撰并書所謂方人者也後為金相字步
驟東坡寺入門先經蔵殿蔵殿極工巧四隅不動其中
運轉經卷無倫次皆唐人書也極精妙太廟街近城有
古觀音寺北齊施主姓名碑佛殿開寳皇后命孫德元
畫西方淨土極竒古精妙僅存半壁僧崇化大師為之
讃書亦有法相國寺佛殿後壁有咸平四年翰林高待
詔畫大天王尤雄偉殿外有石刻東坡題名云蘇子瞻
子由孫子發秦少游同來觀晉卿墨竹申先生亦來元
祐三年八月五日老申一百一歲又片石刻坡翁草書
哨遍石色皆如玄玉寳相寺俗呼為大佛寺有五百羅
漢塑像甚竒古又噀水石龍鐫刻甚精皆故宫物也
蟛&KR1209;餛飩
軒渠錄載有人以糟蟹饊子同薦酒者或笑曰只是家
中沒物事然此二味作一處怎生喫衆以為笑近𫝊溆
浦富家楊氏嘗宴客作蟛&KR1209;餛飩真可作對也
包宏齋桃符
包宏齋恢致仕後歸作園於南城題桃符云日短暫居
猶旅舍夜長宜就作祠堂年八十七薨
南風損藕
近聞亭臯蕩戶云每歲夏月南風少則好藕晒荷葉遇
雨所著處皆成黑點蔵荷葉則須密室見風則蛀損不
堪用矣
燈檠去蟲
桃樹生小蟲滿枝黑如蟻俗名砑蟲雖用桐油洒之亦
不盡去其法乃用多年竹燈檠掛壁間者掛之𣗳間則
紛紛然墜下此物理有不可曉者戴祖禹得之老圃云
魚苖
江州等處水濱産魚苖地主至於夏皆取之出售以此
為利販子輳集多至建昌次至福建衢婺其法作竹器
似桶以竹絲為之内糊以漆紙貯魚種於中細若針芒
戢戢莫知其數著水不多但陸路而行每遇陂塘必汲
新水日換數度别有小籃製度如前加其上以盛養魚
之具又有口圓底尖如罩籬之狀覆之以布納器中去
其水之盈者以小椀又擇其稍大而黑鱗者則去之不
去則傷其衆故去之終日奔馳夜亦不得息或欲少憩
則專以一人時加動搖蓋水不定則魚洋洋然無異江
湖反是則水定魚死亦可謂勤矣至家用大布兜於廣
水中以竹掛其四角布之四邊出水面尺餘盡縱苖魚
於布兜中其魚苖時見風波微動則為陣順水旋轉而
游戲焉養之一月半月不覺漸大而貨之或曰初養之
際以油炒糠飼之後竝不育子
同里虎
近歲平江虎丘有虎十餘據之同里葉氏墓舍在焉其
一大享堂虎專為食息之地凡人獸之骨交藉於地蛇
骨亦有之聞虎之飢則兼果實皆啖不特獸也其堂下
大泥潭虎飽則展轉於中傍居之人熟窺之凡食男子
必自埶起婦人必自乳起獨不食婦人之隂或有遇之
者當作埶與之敵而旋退引至曲路即可避去蓋虎不
行曲路故也
陶裴雙縊
丙申歲九月九日紀家橋河北茶肆陶氏女與裴叔詠
第六子合著衣裳投雙繯於梁間且先設二神位仍題
自己及此婦姓名炷香然燭酒果羹飯燭然未及寸而
殂矣嘗記淳熙間王氏子與陶女名師兒共溺西湖有
人作長橋月短橋月正其事也至載之周平園日記何
前後盛情之事皆生於陶氏門中邪近至元二十七年
大水湖州府儀鳳橋下有新生死小兒棄於水中者兩
首四臂四足面相向抱持胸脇相連一男一女丐者取
以示人而乞錢疑皆此輩所幻也怪哉
因庸堂
謝府有因庸堂穆陵御書二字蓋出崧高之詩云因是
謝人以作爾庸注云謝乃周之南國也此詩美宣王能
建國褎賞申伯於此取義固佳然於兩句中各取一字
亦太穿鑿矣
德夀買市
隆興間德夀宫與六宫竝於中瓦相對令修内司染坊
設著位觀孝宗冬月正月孟享回且就看燈買市簾前
堆垜見錢數萬貫宣押市食歌呌直一貫者犒之二貫
時尚有京師流寓經紀人如李婆婆魚羹南瓦張家圓
子之𩔖
天狗墜
丙申十一月十七日冬至是夜三鼓有大聲如發火砲
震動可畏雞犬皆鳴次日金一山自山中來云山中之
聲尤可畏雉皆鳴或云天狗墜故也
丁酉異星
丁酉正月初二日乙丑夜二鼓天井巷張家金銀鋪遺
漏是夕天中有如雲氣赤色其大如箕而微長或謂其
大星余目昏視之不見疑此雲氣為火氣所爍而然凝
然不動殊為可異不知何物也
彗星改元
是歲二月忽有傳夜後西北角有星光芒曳尾者余不
之信數夕起觀皆無所見一夕於西邊見大星光芒正
在胃昴間然考之則太白耳益疑小人妄傳繼而有自
吳來者云船中見之甚的𩔖景定彗星而尾短僅數尺
耳余終未之信也及三月十七日詔書到杭改元大德
有云星芒示變天象儆予始信前者為信然也
和劑藥局
和劑惠民藥局當時製藥有官監造有官監門又有官
藥成分之内外凡七十局出售則又各有監官皆以
選人經任者為之謂之京局官皆為異時朝士之儲悉
屬之太府寺其藥價比之時直損三之一每歲糜戶部
緡錢數十萬朝廷舉以償之祖宗初制可謂仁矣然弊
出百端往往為諸吏藥生盜竊至以樟腦易片腦台附
易川附囊橐為姦朝廷莫之知亦不能革也凡一劑成
則又皆為朝士及有力者所得所謂惠民者原未嘗分
毫及民也獨暑藥臘藥分賜大臣及邊帥者雖隸御藥
其實劑局為之稍精緻若至寶丹紫雪膏之𩔖固非人
間所可辦也若夫和劑局方乃當時精集諸家名方凡
經幾名醫之手至提領以從官内臣參校可謂精矣然
其間差訛者亦自不少且以牛黃清心丸一方言之凡
用藥二十九味其間藥味寒熱訛雜殊不可曉嘗見一
名醫云此方止是前八味至蒲黃而止自乾山藥以後
凡二十一味乃補虚門中山芋丸當時不知緣何誤寫
在此方之後因循不曾改正余因其說而攷之信然凡
此之𩔖必多有之信乎誤註本草非細故也
葛天民賞雪
葛天民字無懷後為僧名義銛字朴翁其後返初服居
西湖上一時所交皆勝士有二侍姬一曰如夢一曰如
幻一日天大雪方擁爐煎茶忽有皂衣者闖戶將大璫
張知省之命(即水張大尉也)招之至總宜園清坐高談竟日既
甚寒劇且覺腹餒甚亦不設杯酒直至晚一揖而散天
民大恚步歸以為無故為閹人所辱至家則見庭戶間
羅列奩篚數十紅布囊亦數十凡楮幣薪米酒殽甚至
香茶適用之物無所不具蓋此璫故令先怒而後喜戲
之耳
彭晉叟
彭晉叟福州侯官人亦有學文亦竒受業京庠每試多
居首𨕖胡穎為浙西憲政尚猛厲物情不安彭因偽作
臺章以脅之有尼僧為之表裏使以藳示之曰得之臺
中行且止矣胡懼就致禱約以獲免當以數萬為謝已
而月課不及胡遂作臺長江古心書歷述所聞以謝之
古心下京府名捕時政放堂試賦題出王言如絲彭為
首冠破云王妙心緯言關化機於未布以先謹如有絲
之至微揭曉之際彭已寘理乃以次名代之獄成黥隸
貴州久之宛轉自如得至静江適當詔歲入貢闈為編
欄遇都吏一子於場中口授三卷得預薦送吏深德之
未有以報乃為之謀曰經翰潘公諟汝鄉人也盍往歸
之彭以呈面為難又命之作劄吾當為通潘見其辭藻
粲然亟令來見深愛其才而革面無策為之重嘆曰吾
當思一策以處既數日乃曰得其說矣使具戎服介之
經帥府時姚橘洲希得領桂管因從容為地且令修一
儷語為贄彭退思數日未能措詞乃往見潘求教潘為
之思有頃拊髀曰吾已得一聯矣曰失邯鄲之步為吾
黨羞借荆州之階以軍禮見使緒成之且為點定約日
導之以前橘洲庭見之彭趨進八拜如儀乃以贄上橘
洲觀之喜甚詳詢始末留之書院授以文𨕖使分𩔖之
以觀其能否未幾書成橘洲益喜使諸子師之資身之
計漸裕旋得勇爵納妾有家繼得兩子橘洲入為文昌
兼夕拜使與俱行繳駁之章多出其手復出入無間輒
登市樓恣肆無忌為人指目聞於當路於是逮治填配
押回原隸所橘洲亦以此去國彭後與黎峒通為具舟
楫盡室以行莫知所之
唐堯封
唐仲友之父侍御堯封孝廟時以禮部侍郎大司成除
侍御有直聲嘗論錢尚書禮左遷小龍場及去國同朝
送之館學為空孝宗知之嘆曰遂為唐氏百年口實初
入言路錢迎問第一人答以方思之歸語仲友仲友曰
大人失言當云此行正為公來也
林喬
林喬泉州人頗有記問初游京庠淳祐丙午宗學時芹
齋與太學禔身齋争妓魏華喬挾府學諸僕為助遂成
大鬨押往信州聽讀因與時貴游從賡唱放浪狎邪題
詩於茶肆云斗州無頓閒身處時向梅花走一邅士論
薄之旋登徐元杰之門後元杰死徐徑畋李斛峯皆以
應用之往來既而元杰家為伐柯一村豪家為接脚壻
其幼子寓城中有地占為菜園與趙温州崇機鄰守皆
有月饋其門如市數年得自便寳祐癸丑買福州待補
作申如名納卷題出言行樞機動天地遂中魁選欲參
學為人所攻而止久之上書特補保義郎領錢億萬往
謀北事時景定初也繼又赴有官漕試得薦登第随被
論駁經營復得官戎議之𩔖還寓信州朱浚為守不往
見且語詆之朱怒据摭其罪押回本貫與蒲舶交借地
作屋王茂悦為舶使蒲八官人者漏舶事發林受其白
金八百錠許為言之既而王罷去蒲併攻之且奪其所
借地乃往從元杰之子直諒以清潭和買吏屋且任和
糴既而直諒得憲節林随以行後以詞訴為徐帥擇齋
明叔所治押往五年摧鋒軍寨拘鎖而殂時咸淳二年
也或言後改名為天同字景鄭云
李夢庚
李夢庚者襄陽人善文不偶歸而治生其子能文而不
肖數盜用父財父欲殺之宗黨勸止使其子拜且謝或
告以父已負劍子甚恐拜方起而劍欲及亟走避閉門
劍入門者幾寸其子後魁浙漕薦襄帥以書抵漕漕說
友曰今歲漕魁乃夢庚之子也其論尾之語曾見之否
其語曰世豈有棄鯀而不用其子者哉聞者莫不大噱
云
陳憍如尊者
王臞軒清舉到省道經建陽謁夢蓋竹廟夢至王者居
有五百人列坐而虚其四臞軒未至有呼者曰官人位
在此王既坐舉首見席端乃一僧王負氣怒甚左右曰
此陳憍如尊者遂寤及廷唱大魁乃吳潜也
史浩傳贊
烏珠石蜟脩四朝國史(高孝光寧)其贊史浩略云其在太子
家號為智囊又其當國多引天下知名之士朱熹其首
也然其意以為知名之士皆天所與蔽而不揚則是違
天而不問其道之行與否也因此忤穆陵意得譴去國
蓋專為張魏公地耳後改俾别為贊云獨用兵一事與
時賢異豈非欲先報本而後機會歟
唐震黃震
唐震黃震撫州信州俱是二千之石皆為九百之頭唐
嘗為桐川倅以本廳糜費取辦於吏欲從州郡具申省
部罷本廳守倅皆謂言曺廢置當出朝廷不從之且宜
於科名量撥為助遂止唐後知饒州北兵之來官軍與
羣盜交亂唐以北兵輒出禦之遂死於難黃後持使節
幸存於鄞云
男不授女狀
林靖之共甫初筮越之民曺常直議舍同幕東萊吕延
年後仲在焉有婦人來投牒吏無在者林欲前受之吕
自後止之曰男女授受不親林竦然而止每稱以誨子
孫云
沈次卿
沈次卿者吳興人待制之後常登趙節齋之門趙尹京
使提督十三酒庫課以增羨而人怨咨常言比較自有
捷法既不害物自可沮勸其法使拍戶於本府入錢給
由詣諸庫打酒仍使自擇所向遇比較則萃諸庫而視
其所售之多寡取其殿最之尤者加之賞罰誡令不煩
激厲自倍真不易之良法也
陳預知
陳預知者有術陳叔方作邑時扣以事陳令於心無事
時入静室坐一二日却見問節齋如其說而後召之陳
使随意寫詩文一兩句而緘之然後疏己所推為驗節
齋所書陽春布德澤以王度日清夷為對陳出視之不
差因語節齋曰君官職皆已前定但遇事只可做五分
節齋每用其說以自警也
牧羊子
湖州卜者牧羊子識章文莊於未遇時及仕再筮皆不
許其得禄果連丁艱既而曰今可仕矣且不在外遂由
掌故以致兩地又嘗語醫者李垕父曰君當飲於省中
鄉人傳以為笑後文莊貴常招之胗脈留與共飯於省
閣因舉舊話一笑
何生五行
平陽縣八丈村有何生者雖為傭而能談五行當詔歲
設肆城中有士人以女命來扣云有孕方可免災問弄
璋邪弄瓦邪答云也弄璋也弄瓦不知為何等語而去
後果孿生二子一男一女也
戴生星術
番禺戴生以術遊臨安時陳聖觀為常博戴許以必當
言路未幾安邊所主字鄭應先語及戴術云渠謂常博
必當言路且與吾鄉象郭閶為代只候其他除即見既
而張志立自小坡出為右史守永嘉而陳文龍冠象論
浙西憲洪畏去職時臺長陳伯大求去甚力郭與陳堅
即皆序升代之為小坡而聖觀與徐卿孫並命為察實
代郭云
括蒼趙墓
趙節齋之父國公祖墓在括蒼青田以地本一蜀人所
定約三年復來已而見者皆言其中有水當謀改厝啓
之未畢而前人至見之曰水自有之無害也既啓穴水
綠色以盞勺飲極甘撓之數四一金魚躍出擊殺之又
撓之有二魚復擊其尾縱之曰當出三天子今只作一
半遂復掩之後乃生景獻太子
隂陽忌樂
王伋云隂陽家無他惟忌樂二字而已樂惟樂其純陽
純隂忌惟忌其生旺庫墓此水法也謂如子午向午水
甲水皆可向即純陽艮震山庚辛水流即純隂
懸棺葬
孔應得云朱晦庵之葬用懸棺法術家云斯文不墜可
謂好竒
郭閶
郭閶號方泉廣州人少頡頏場屋其父與廖瑩中之父
有好兩家之子同筆研得第後試邑平江事吕文德數
以事忤之而亦以受知符代授以書與其子師䕫師䕫
時在從班蓋命之薦於時相也郭還里二年漫以書達
之師䕫旋外補繼而如京干堂間廖在翹館聞之使人
通意郭不為汲汲而廖挽之不置未幾除省門充辛未
省闈考官旋入言路廖有所屬往往不能曲意徇之寖
不樂之又虚名實用一疏為陳宜中劉黻所不平達於
賈相大費分解夙有上氣之疾嘔血而死
王蓋伏法
王蓋縣丞福州長溪人嘉定初宦遊京湖時方經敵患
殺人至多積骸如山數層之下復加搜索擊以鐡槌乃
去有未絶者夜見炳燭呵殿而來以為帥也懼甚屏息
窺之旋聞按籍呼名死者輒起應之應已復仆次至其
人亦起應之則又聞有言云此人未當此死乃舉籍唱
曰二十年後當於辰州伏法既得免投僧舍為行者適
郡倅眉山家坤翁來游寺中喜其淳厚而文曰肯從我
乎欣然而就家人亦愛之家有女適史植齋李温之子
使從之以往遂居史已而史得辰州欲以自随王猛憶
前事具白辭行史曰吾為郡守豈不能庇汝乃勉從之
至郡踰年史幼女戲後圃為蛇繞王因擊蛇併女斃焉
史怒竟致之法距前神言恰二十年
埋蔵會
桐州祠山新安雲嵐皆有埋蔵會或以為異康植守廣
德不以為信至用郡印印其封翌日發視無有焉或以
見異恐未必然余按周禮以貍沈祭山林川澤注祭山
林曰貍川澤曰沈然則尚矣
東遷道人
丙子北師自蘇入杭道由東遷有道人結茅岸傍備水
飲以施行者化緣募鑄觀音銅像積久成相好端嚴晨
夕奉事聞師至歎曰一死無恨所惜此像兵火不保耳
夜夢大士告曰吾何所慮恐汝不免蓋汝前生曾殺人
今來者正宿冤也明日有三騎過山其前二人衣紅後
一人衣白者是已汝可迎之以請死無所逃也至期所
見無異其人詫曰人皆避匿獨爾敢耳執之至菴索其
散花具以夢告且曰我若厚蔵豈不能為性命計其人
感悟遽釋之且有所贈曰吾與汝解冤結竟以獲免
屠門受祭
戴良齋云昔有宦家過屠門見幼稚而愛之抱以為子
戒抱者使勿言既長且承序矣嘗因祀先恍惚見受享
者皆佩刀正坐而裹章服者列位其傍愕然以語保者
保者始告以實自是當祀必先祀其所生而後祀其所
為後者云命後者不可不知也
陳公振立子
止安陳公振字震亨居吳門無子有同姓昌世者為人
端慤每加敬愛因延之家塾常從容與言命繼之事且
託之訪歴久未有所啓問之以難其人為對則曰得如
子者乃佳昌世皇恐不敢當又久之問如初昌世謝未
敢輕有所進乃曰如此則無出於子矣昌世固辭不敢
強之再三乃勉承命後因語及曩嘗夢謁家廟覺有拜
於後者顧視則昌世也此意遂決昌世以其澤入仕嘗
倅三衢攝郡於公帑纖毫無所取穆陵聞之擢為郎淳
祐間也
梅津食籮
尹梅津煥無子螟蛉羅石二姓名一越人為之語曰梅
津一生辛勤只辦得食籮一擔
鬱鬯大毒
明堂所用鬱鬯凡三十斤取之信州吏云實未嘗用用
之大毒能殺人蓋文具久矣
陳仲潜健啖
永嘉平陽陳仲潜健啖過人仕至邑宰偶臨安會北使
至亦健啖求為敵者使與館伴陳聞而自衒因獲充選
食已復索乃各以半豚進使者辭不能容陳獨大嚼由
是得湘隂庾節使還不為生計每飯必肉數斤未幾所
畜一空其妻以飢愁中吐出一蟲如小龜金色遂殂
范吕不合
范文正始與吕文靖不合而去文靖晚以西事復召用
之文正遺吕書以郭李為喻共濟國事視古廉藺寇賈
真無慊矣而忠宣乃謂無之吕太史所輯文鑑特載此
書而文正集中無之蓋忠宣所刪也父子之間可謂兩
盡近世倪祖常刻齊齋集内有昆命元龜說專為史彌
遠而以集遺宅之此猶出於不審也陳石齋力修與陳
叔方争軍賞於都堂省拂袖徑出以此去國終焉而其
子臯謨乃以行實屬之節齋叙此一節指為中風且有
以微罪行之語臯謨以呈其從兄應辰應桃之子也以
為不然節齋恐其不用也徑取而刻之以出此豈特不
審而已哉蓋敵惠敵怨不在後嗣然自當視其事之輕
重理之是非不可一㮣論也
施武子被劾
施宿字武子湖州長興人父元之紹興張榜乾道間為
左司諫宿晩為淮東倉曺時有故舊在言路因書遺以
番葡萄歸院相會出以薦酒有問知所自憾其不已致
也劾之無以蔽罪宿嘗以其父所注坡詩刻之倉司有
所識𫝊穉字漢孺(湖州人)窮乏相投善歐書遂俾書之鋟
板以賙其歸因摭此事坐以贓私其女適章農卿良朋云
二章清貧
章文莊參政與其兄宗卿雖世家五馬而清貧自若少
依卿校沈丞相該之家學相連章日過其門沈氏少年
與客坐於廳事時方嚴冬二章衣不掩脛沈哂之曰此
人會著及時衣客儆之曰二章才學鄉曲所推不可忽
也章亦微聞之既而兄弟聯登第駸駸通顯沈氏之屋
適有出售者宗卿首買之以居焉宗卿滑稽善謔與同
舍聚話吳棣調之曰鳥覆翼之翼之宗卿字也章若不
聞他語自若良久忽語衆曰頃與衆人會語正洽俄聞
惡臭㒺知所自時舍弟達之亦在焉久乃覺其自達之
也退而誚之曰吾弟吾弟衆皆在此說話吾弟却在此
放屁衆為一笑
卿窣小鬼
何小山既貴里居有卿宰初上來見一覩刺字曰小鬼
耳遣吏謝之後以佃家來訴鄰鳬之擾有狀至邑宰判
云作高田塍多著水鴨踏苖頭自理會朝中自有大官
人何必執狀問小鬼
劉漫塘
劉宰字平國號漫塘潤之金壇人早有經世志以微疾
不樂出或言其面䵟點不能應詔起者再力辭以免嘗
大書其印歷以示終身不起云怪矣面容無食肉相介
然褊性無容物量智淺而慮不周材疎而用則曠不返
初服輙啓榮望豈特一不可七不堪正恐一不成萬有
喪故俛以自適超然自放衣敝袍可無三禠之辱飯蔬
食何用八珍之餉𨼆几覺來杖藜獨往或從田家瓦盆
之飲或和漁父滄浪之唱顧盻而花鳥呈伎言笑而川
谷傳響優游歲月逍遙天壤道逢扁舟而去者語之曰
汝非覇越之人乎陶天下之中從子致富亟去毋亂吾
樂遇籃輿而來者揖之曰汝非不肯見督郵者乎有要
於路者藉得錢送酒家固不若高卧北窗日傲羲皇之
上也又嘗發明靖節意云士大夫既作縣棄官而歸率
自託於陶元亮其說以不見督郵為高以解印綬不顧
五斗米為廉愚以為此士大夫有血氣者之常元亮非
為血氣所使者其胸中必有見論語載子在川上一章
秦漢以來學者所未喻獨程門以為論道體其說蓋本
於元亮元亮謂寘彼不舍安此自富惜其寄情於酒而
為學有作輟也不然總角聞道白首未成所欲成者何
事脂我名車策我良驥千里雖遙孰敢不至所欲至者
何所惟其用功深見道明知世道之難而時事蓋不可
為故欲翻然而歸其發於督郵之來特不欲為苟去云
耳世遂以為誠然真癡人之前難說夢也
陳宜中父
陳宜中之先為吏每以利物為心日計所及以錢投大
缶中一錢為一事久而不可勝計人多德之嘗負官錢
在圄屬其孫往貸於葛宣義葛居外沙資累鉅萬宿夢
黑龍繞其廳柱覺而異之夙興未䪻徑至彷徨若有所
伺家人呼之不顧果有小兒來年可十許歲問為誰曰
陳某孫又問來故以實對又問所需幾何曰百千如數
付之陳既出詣葛謝葛曰汝肯以此子見與否陳曰寒
賤下吏勢分遼絶非所敢聞葛勉使就學許以捐助未
幾以長女許之既而陳遊上庠上書攻丁大全南還數
年賈相牢籠置之倫魁陳在南日葛以往江心寺設水
陸供盡室以往獨長女居守葛巨富是夕寇夜至遂席
捲以去長女亦被獲以往至是尋盟乃以幼女歸之陳
後以文昌出守七閩遇巧節諸吏各有所獻陳妻忽識
一柈似其家物審視果也因語陳陳乃召吏扣所從來
云海巡所遺也亟發兵圍其寨盡殍諸校寘於理悉得
其情正葛寇也事已各以次伏誅無漏網者葛女已有
二子初猶𨼆不言其妹為言委曲執手相哭乃斃其二
雛焉
劉朔齋再娶
魏鶴山之女初適安子文家既寡謀再適人鄉人以其
兼二氏之撰争欲得之而卒歸於朔齋以故不得者嫉
之朔齋以是多嘖言晚喪偶於建寧王茂悦構自臺歸
霅繼而朔齋亦以口語歸王輅之近郊既而皆有伉儷
之慽語相泣也王告别歸舟得疾竟至不起王劉所愛
也劉歸吳中未幾亦逝二人皆蜀之雋人識者無不惜
之時戊辰己巳之間也(衢按朔齋名震孫)
朔齋小姬
嘉熙丁酉朔齋守湖趙母堕為鼎倅既得湖守為朔齋
交代劉頗不樂會劉得史督之辟是時其父端友適自
蜀來正所由也不容不就劉欲卜居於湖擬郡教場地
為基地乃别相地以遷之得廣化寺後空地後得宅於
蘇不復來斯場随廢蔡達夫節守湖口剏安定書院用
其地為之云朔齋在吳日有小妓善舞撲蝴蝶者朔齋
喜而納之矣鄭潤父霖來守蘇蓋舊遊也因燕集扣其
人知在劉處亟命逮之隸輩承風徑入堂奥竄取以去
劉大不能堪未幾鄭殂劉復取之以歸時淳祐己酉也
(衢按母堕名希&KR3653;宋宗室)
成均浴堂
賈似道之為相也學舍纖悉無不知之雷宜中長成均
也直舍浴堂久圮遂一新之或書其壁云碌碌盆盎中
忽見古罍洗雷未之見也一日見賈語次忽云碌碌盆
盎中雷恍然不知所答深用自疑久之入浴堂見之乃
悟云
潜說友
潜說友縉雲人甲辰得第咸淳庚午尹京凡四年後因
誤捕賈公私秫事去語之同傅者吳元真踰年起家守
吳聞北師至計無所出適時宰欲以金銀往舒城犒軍
會舒已下不得進寄吳門郡庫潜因移為薩哈用偕表
同往北師既退自以全城為功未幾朝廷知其事遂罷
去文天祥實代之後從二王入閩二王入廣留守閩中
更反覆随之向背末乃復為北守所共事王積翁因衆
軍支米不得王以言激之曰潜意也遂罹剖腹之酷王
復作文以祭之潜與趙裕菴同邑初甚相好後浸不相
能潜既南向裕菴之子鞏與其子交惡至聚衆角鬭鞏
以女妻之索多因拉裕菴入閩以其常帥彼也還至三
衢而殂鞏後得南劍同知云
王積翁
王積翁留耕參政伯大之姪也嘗宰富陽有聲後覲北
留連甚久遂自詭宣諭日本遂命為奉使以兵送之至
温陵有任大公者家有四舶王盡拘用之使行又於途
中鞭之有誶語王頗聞之至骸山(即髑髏山)以好語官職誘
之且付以空頭總管文帖且作大茶飯享之任亦領略
亦作酒以報衆使醉飽任縱兵盡殺之靡有孑遺王竄
匿於柁樓下任叱之曰奉使何在猶佯笑曰在此出則
叩頭乞命任顧其徒鞭而擠之於水席卷所有寳物貨
財而去取所乘舟斷其首尾使若倭舟然後有水手四
人逃回永嘉北朝為之立廟賜謚焉
王厚齋形拘
王厚齋應麟為右史兩制時劉黻在言路嘗論之云識
局於形忠奪於藝惟務䛕說以釣爵位遂使文體日就
委靡徧歴華要津津立㘭矣命下之日唧唧人識吾皇
甫用人如鑑衡胡為而嘗一通譜嬪御之人云云
安劉
安劉字景周一字子陽四明人嘉熙丁亥太學解試魁
戊戌周榜初任柳州教授及瓜憚行使人以身代往既
而其人卒於官郡以實言久之乃往歸投賈於維揚為
作委曲使言者拈出而加以譴罰於是死灰復然自是
寖加朝武出守括蒼末得入館丞祕省得宜春以出旋
又劾去未幾郡亦不守矣安素與同郡孫願質友孫無
恙時常祝其族子中以不合遠之命更一子殂出子乃
復謀歸安患之未有以絶其來其人仕至信州李曺會
農寺有逋劵四千緡正在秋廳安以為竒貨囑承吏使
迫之自投於井而死時弁濚為卿張汝誥為丞以此竝
免未幾弁張皆殂
俞浙
俞浙字季淵上虞縣人舊多游鄞學以長上自居與同
舍不相能至或毆擊為衆所攻誓於禮殿而去使弟鄞
教職員多故舊遇之如束溼衆怒而鬨碎其座俞遂棄
官去素出王丞相爚之門王為禱時相治其為首者太
常丞為之代久之不敢上俞改吉教乃得往俞善治財
數吏為所迫死後入為言官所疏多至數十人不久去
國常為章全部端子館客
黃國
黃華父其先建寧人父居吳興早游京學本習詞賦兼
春秋采時事所以抄邸狀甚整其造請不避寒暑以故
多聞枚舉往事歴歴如指諸掌於時日無所差悞甲辰
攻史嵩之以預扣閽與時宰謝方叔游從既以鄉舉登
庚戌第旋得京教繼入史館為校勘遷太博中邅嘖言
指其他無所長但能多收朝報耳晩得南康未上而勘
召主宗正名籍造朝未及關而臺評及之數月分禄華
父熟於典故又好談命知人甲子或於廣坐舉正班次
往往呼吏從己所見引却歸列一日遇六院序學官之上
責吏使正之然後止為六院者跼蹐而退以故多不樂者
方回
方回字萬里號虚谷徽人也其父南遊殂於廣中回廣
婢所生故其命名及字如此魏明己遇為守愛而異遇
之忽與倡家有訟遂俱至於庭魏見之甚駭而方力求
自直魏為主張而敬則衰矣後以别頭登第為池陽提
領茶鹽所幹官居與大家竝其家實寡婦主人回以博
遊其家且道其長吕師䕫亦往焉旋以言去喜作詩以
放肆為高有云菊花與汝作生日螃蠏喚吾入醉鄉又
與伯機為夀云諸公未許子為政萬事無如髯絶倫糟
薑三盞酒桕燭一甌茶又自夀詩云把酒從來不可期
吾降今日少人知有輕薄子聯之云但看建德安民榜
即是虚翁德政碑又竹杖云跳上岸頭須記取秀州門
外鴨餛飩甲午元日云端平甲午臣八歲甲午今年又
一周六十八年多少事幾人已死一人留其處鄉專以
騙脅為事鄉曲無不被其害者怨之切齒遂一向寓杭
之三橋旅樓而不敢歸老而益貪淫凡遇妓則跪之略
無羞恥之心有二婢曰周勝雪劉玉榴方酷愛之而二
婢實不樂也既而方遊金陵寄二婢於其母周姬之家
恣開杜陵之門勝雪者竟為豪客挾去方歸惟悵惋而
已遂作二詩云鸚鵡籠開綵索寬一宵飛去為誰歡早
知黠賊心腸别肯作佳人面目看忍著衣裳辜舊主便
塗脂粉事新官丈夫能舉登科甲可得妖雛膽不寒一
牝猶嫌將兩雄趨新背舊片時中陡忘前主能為叛乍
事他人更不忠玉碗空亡無易馬絳桃猶在未随風何
須苦問沙吒利自是紅顔薄老翁自刻之梓揭之通衢
無不笑者既而復得一小婢曰半細曲意奉之每出至
親友間必以荷葉包飲食肴核於袖中歸而遺之一日
遇客於途正揖間荷包墜地視之乃半鴨耳路人無不
大笑而方略不為恥每夕與小婢好合不避左右一夕
痛合床脚搖拽有聲遂撼落壁土適鄰居有北客病卧
壁下遂為土所壓次日訴於官方為追逮到官朋友間
遂為勸和始免未幾此婢滿求歸母家拳拳不忍捨以
善價取之以歸時年登古希之歲適牟獻之與之同庚
其子成文與乃翁為慶且徵友朋之詩仇仁近有句云
姓名不入六臣傳容貌堪傳九老碑且作方句云老尚
留樊素貧休比范丹(方嘗有句云令年窮似范丹)於是方大怒褎牟
而貶己遂摭六臣之語以此比今上為朱温必欲告官
殺之諸友皆為謝過不從仇遂謀之北客侯正卿正卿
訪之徐扣曰聞仇仁近得罪於虚谷何邪方曰此子無
禮遂比今上為朱温即當告官殺之侯曰仇亦止言六
臣未嘗云比上於朱温也今比上為朱温者執事也告
之官則執事反得大罪矣方色變侯遂索其詩之元本
手碎之乃已先是回為庶官時嘗賦梅花百詠以䛕賈
相遂得朝除及賈之貶方時為安吉倅慮禍及己遂反
鋒上十可斬之疏以掩其迹時賈已死矣識者薄其為
人有士人嘗和其韻有云百詩已被梅花笑十斬空餘
諫草存所謂十可斬者蓋指賈之倖詐貪淫褊驕吝專
謬忍十事也以此遂得知嚴州未幾北軍至回倡言死
封疆之說甚壯及北軍至忽不知其所在人皆以為必
踐初言死矣徧尋訪之不獲乃迎降於三十里外大帽
氊裘跨馬而還有自得之色郡人無不唾之遂得總管
之命遍括富室金銀數十萬兩皆入私槖有老吏見其
無恥不才極惡之及來杭復見其跪起於北妓之前口
稱小人食猥妓殘杯餘炙遂疏為方回十一可斬之說
極可笑大略云在嚴日虐斂投拜之銀數十萬兩專資
無藝之用及其後則鬻於人各有定價市井小人求詩
序者酬以五錢必欲得錢入懷然後漫為數語市井之
人見其語草草不樂遂以序還索錢幾至揮拳此貪也
寓杭之三橋旅舍與婢宣淫撼落壁土為鄰人訟於官
淫也一人譽之則自視天下為無人大言無當以前輩
自居驕也一人毁之則呼號憤怒略無涵養褊也在嚴
日事皆獨斷以招賂不謀之同寅專也有鄉人以死亡
告急者數日略不之顧吝也凡與人言率多妄誕詐也
回有乞斬似道之疏以沽名及北兵之來則外為迎拒
之說而遠出投拜是徼倖也昔受前朝高官美職今乃
動輒非罵以亡宋稱之是可忍也孰不可忍也年已七
旬不歸田野乃棄其妻子留連杭邸買少艾之妾歌酒
自娛至於拜張朱二宣慰以求保解日出市中買果殽
以悦其婢每見猥妓必跪以進酒略不知人間羞恥事
此非老謬者乎使似道有知將大笑於地下矣其說甚
詳姑書大略如此
衡嶽借兵
衡嶽廟之四門皆有侍郎神惟北門主兵最靈驗朝廷
每有軍旅之事則前期差官致祭用盤上食開北門然
亦不敢全開以尺寸計兵數或云其主司乃張子亮也
張為湘南運判死於官丁夘戊辰之間南北之兵未釋
朝廷降旨以借隂兵神許啓門三寸臬使遂全門大啓
之兵出既多旋以捷告而廟旁數里民居皆罹風災壊
屋近千家最後有聲若雷震者民喜曰神歸矣果遂帖
息後使按行民有愬者乃厚給之
北客詩
北客有詠前朝詩云當日陳橋驛裏時欺他寡婦與孤
兒誰知三百餘年後寡婦孤兒亦被欺又詠汴京青城
云萬里風霜空綠𣗳百年興廢又青城蓋大金之亡亦
聚其諸王於青城而殺之(白敬甫)
須溪月詩
劉會孟嘗作月詩六言云霓裳聲裡一攧如今是第幾
輪赤壁黃樓都在古今多少愁人為人所訐幾殆
菊子
朱斗山云凡菊之佳品候其枯斫取帶花枝置籬下至
明年收燈後以肥膏地至二月即以枯花撒之蓋花中
自有細子俟其茁至社日乃一一分種
回回無閏月
回回俗每歲無閏月亦無大小盡相承以每月歲首數
三百六十日則為一年乙酉歲以正月十二日為歲首
大慶賀(可與此說非也回回之歷歲月但以見新月為一月之首每歲則以把齋滿日為慶賀謂之開)
(齋節如把正月則一竝三年皆把正月次月則退把十二月又三年周而復始凡三十六年則一周也皆例退)
(凡把齋月但見新月則把起次月見新月則開齋此非用古之禮乃夷俗也何足尚哉)
亂&KR3355;二字
治亂之亂當作亂(從&KR1798;從乚)郎段切治也治之也煩&KR3355;之&KR3355;
當作□(從&KR1798;從攴)音同前煩也竝見說文乙部攴部
兩王醫師
王醫師有二王繼先高祖朝國醫後以德夀宫進藥㒺
效安置福州王涇亦繼先同時相先後應奉後以德夀
疾進涼藥大漸杖脊黥海上後得歸所謂御胗王承宣
者是也
髯閹
周益公日記云楊存中人號為髯閹以其多髯而善逢
迎也王梅溪集載劉共甫云范伯達嘗目存中為髯閹
謂形則髯其所為則閹也
衣服間色
茶褐黑綠諸品間色本皆北服自開燕山始有至東都
者(攻媿夫人行狀)
天市垣
伯機云揚州分野正直天市垣所以兩浙之地市易浩
繁非他處之比此說甚新又術者云近世乃下元甲子
用事正直天市垣所以人多好市井牟利之事
石行
德祐國將亡之際福王府假山石一峰高二丈忽行出
廳事而仆其所乘大舟若牛鳴者三(全子用)
世修降表
李世修蜀人慥堂熊仲之子為江隂僉判北軍之來因
斬使而得知軍事後乃自修降表以降豈世修降表之
裔乎
社公珠
近時社公多為回回所買或言其腦中有珠過二十以
後則在膝必鑿之過三十以往則無之矣此妄傳也縱
有之回客焉敢殺人而取珠乎
賀知章倚史勢
近者鑑湖天長觀有道士為僧獻於總攝所云照得賀
知章者本是小人倚托史越王聲勢將寺改為道觀今
欲乞復元寺施行楊髠遂從其請真可發笑也
尼站
臨平明因寺尼大刹也往來僧官每至必呼尼之少艾者
供寢寺中苦之於是專作一寮貯尼之嘗有違濫者以
供不時之需名曰尼站
升遐玉圭
國朝典故凡人主升遐玉帶則取之霍山玉圭則取之
文宣王向後復送還之不知起於何時
椒蘭殿赤草
洛陽椒蘭殿故基之前𫝊是朱温弑昭宗處尋丈間生
草皆赤色謂其冤血所染而然也
燕用
汴梁宋時宫殿凡樓觀棟宇窗戶往往題燕用二字意
必當時人匠姓名耳及金海陵修燕都擇汴宫窗戶刻
鏤工巧以往始知興廢皆定數此即先兆也
薦
尚書竄四凶或問云鯀有汨陳五行之罪共工觸不周
而折天柱三苖有不率教之罪特不知驩兜以何罪而
同罰或解曰帝曰疇咨若予采驩兜曰都共工方鳩僝
功帝曰吁静言庸違象恭滔天然則驩兜有所薦非才
之罪故與之同罰耳師道云葉亦愚常用不知出何書
大仙筆詩
客有降仙者余心疑其捧箕者自為之因命題賦筆且
令作七言律詩頃刻輒就云兔出山中骨欲仙何人拔
穎纏尖圓拙夫堪笑堆成冡豪客曾同掃似椽窗下玉
蜍涵夜月几間雪繭湧春泉當時定遠成何事輕擲毛
錐恐未然縱使人為其速亦不可及也(辛夘春)
蒙古江西政
蒙古及之在江西省也每下學則命士人坐講而立聽
又出鈔帛酒米命士人羣試劉會孟命題出周南賦韻
脚云言化之自北而南也聞韶賦不圖為樂至於斯也
蒙之死會孟作祭文十六字云公來何暮公逝何速嗚
呼哀哉江西無福
火蝎
北方毒螫有所謂火蝎者比之常蝎極小其毒甚酷常
有客人數輩夏月小憩磐石忽覺髀間竒痛徹心不可
忍遂急起索之則石面光瑩初無他物僅行數步則通
身腫潰而殂其同行異之意石之下必有異遂起視之
見一蝎極小而色黑一人以竹杖擊之竹皆爆裂而執
竹之手亦腫潰不旋踵而死近得杜真人持咒驅此害
稍息
倪氏窖藏
倪文節為吾鄉一代名流常與秀邸為鄰頗有侵越地
界之争常為之語云住場好不如肚腸好墳地好不如
心地好蓋有為而發也或議其有窖藏之癖然余未敢
以為信既而子孫有分析窖蔵不平之訟頗為前人之
辱余始疑而終未敢以為信也後納一婢乃自其孫所
來備言其事云一日驟雨堂屋舍漏水壅不泄遂呼圬
者整之得大篋於簷溜中轝下視之皆黃白也或窖於
牆壁間凡數處以此興詞數年不已盡為刻木輩所有
正不救子孫之貧也悲夫
燕子城銅印
伯機云長安中有耕者得陶器於古墓中形如卧繭口
與足出繭腹之上下其色&KR0627;黑勻細若石光潤如玉呼
為繭瓶大者容數斗小者僅容數合養花成實或云三
代秦以前物若漢物則苟簡不足觀也又保定府之西
有易州即郭藥師起兵處在易水北州東南有故城土
人號曰燕子城有人耕於城中得小銅印數十枚一好
事者購得趙雲之印一鈕不盈寸篆十字極精好伯機
得一印於焦達卿處古文二字莫有識者其最可怪者
或一鍤土凡得數枚莫知其所以然也
祖傑
温州樂清縣僧祖傑自號斗崖楊髠之黨也無義之財
極豐遂結托北人住永嘉之江心寺大刹也為退居號
春雨菴華麗之甚有富民俞生充里正不堪科役投之
為僧名如思有三子其二亦為僧於鴈蕩本州總管者
與之至密托其訪尋美人傑既得之以其有色遂留而
蓄之未幾有孕衆口藉藉遂令如思之長子在家者娶
之為妻然亦時往尋盟俞生者不堪鄰人嘲誚遂挈其
妻往玉環(地名)以避之傑聞之大怒遂俾人伐其墳木以
尋釁俞訟於官反受板遂訴之廉司傑又遣人以弓刀
寘其家而首其蔵軍器俞又受杖遂訴之行省傑復行
賂押下本縣遂得甘心焉復受杖意將往北求直傑知
之遣悍僕數十擒其一家以來二子為僧者亦不免用
舟載之僻處盡溺之至刳婦人之孕以觀男女於是其
家無遺焉鴈蕩主首真蔵叟者不平越境擒二僧殺之
遂發其事於官州縣皆受其賂莫敢誰何有印僧錄者
素與傑有隙詳知其事遂挺身出告官司則以不干己
却之既而遺印鈔二十錠令寢其事而印遂以賂首於
是官始疑焉忽平江錄事司移文至永嘉云據俞如思
一家七人經本司陳告事官司益疑以為其人未嘗死
矣然平江與永嘉無相干而錄事司無牒他州之理益
疑之及遣人會問於平江則元無此牒此傑所為欲覆
而彰耳姑移文巡檢司追捕一行人巡檢乃色目人也
夜夢數十人皆帶血訴泣及曉而移文已至為之悚然
即欲出門而傑之黨已至把盞而賂之甫開樽而瓶忽
有聲如裂帛巡檢恐而却之及至地所寂無一人鄰里
恐累而皆逃去獨有一犬在焉諸卒擬烹之而犬無驚
懼之狀遂共逐之至一破屋嘷吠不止屋山有草數束
試探之則三子在焉皆惡黨也擒問不待捶楚皆一招
即伏辜始設計招傑凡兩月餘始到官悍然不伏供對
蓋其中有僧普通及陳轎番者未出官普已䝴重貨入
燕求援以此未能成獄凡數月印僧日夕號訴不已方
自縣中取上州獄是日解囚上州之際陳轎番出覘於
是成擒問之即承及引出對則尚悍拒及呼陳證之傑
面色如土陳曰此事我已供了奈何推托於是始伏自
書供招極其詳悉若有附而書者其事雖得其情已行
申省而受其賂者尚玩視不忍行旁觀不平惟恐其漏
網也乃撰為戲文以廣其事後衆言難掩遂斃之於獄
越五日而赦至(夏若水時為路官其弟若木備言其事)
楊髠發陵
乙酉楊髠發陵之事起於天長寺僧福聞號西山者成
於剡僧演福寺允澤號雲夢者初天長乃魏憲靖王墳
聞欲媚楊髠遂獻其寺繼又發魏王之冢多得金玉以
此遽起發陵之想澤一力贊成之遂俾泰寧寺僧宗愷
宗允等詐稱楊侍郎汪安撫侵占寺地為名出給文書
(詳見前集)將帶河西僧及凶黨如沈照磨之徒部領人夫發
掘時有宋陵使中官羅銑者猶守陵不去與之極力争
執為澤率凶徒痛箠脅之以刃令人擁而逐之銑力敵
不能猶拒地大哭遂先發寧宗理宗度宗楊后四陵劫
取寶玉極多獨理宗之陵所蔵尤厚啓棺之初有白氣
竟天蓋寳氣也(帝王之陵乃天人也豈無神靈守之)理宗之尸如生其下
皆藉以錦錦之下則承以竹絲細簟一小厮攫取擲地
有聲視之乃金絲所成也或謂含珠有夜明者遂倒懸
其尸𣗳間瀝取水銀如此三日夜竟失其首或謂西番
僧回回其俗以得帝王髑髏可以厭勝致巨富故盜去
耳事竟羅銑買棺製衣收斂大慟垂絶鄉里皆為之感
泣是夕聞四山皆有哭聲凡旬日不絶至十一月復發
掘徽欽高孝光五帝陵孟韋吳謝四后陵徽欽二陵皆
空無一物徽陵有朽木一段欽陵有木燈檠一枚而已
高宗之陵骨髮盡化略無寸骸止有錫器數件端硯一
隻(為澤所得)孝宗陵亦蜕化無餘止有頂骨小片内有玉瓶
爐一副及古銅鬲一隻(亦為□取)嘗聞有道之士能蜕骨而
仙未聞併骨而蜕化者蓋天人也若光寧諸后儼然如
生羅陵使亦如前棺斂後悉從火化可謂忠且義矣惜
未知其名當與唐張承業同傳否(後之作宋史者當覽此以入忠臣之傳)
金錢以萬計為尸氣所蝕如銅鐡以故諸凶棄而不取
往往為村民所得間有得猫睛金剛石異寳者獨一村
翁於孟后陵得一髻其髮長六尺餘其色紺碧髻根有
短金釵遂取以歸以其為帝后之遺物&KR0869;置聖堂中奉
事之自此家道漸豐其後凡得金錢之家非病即死翁
恐甚遂送之龍洞中聞此翁今為富家矣方移理宗尸
時允澤在旁以足蹴其首以示無懼随覺竒痛一點起
於足心自此苦足疾凡數年以致潰爛雙股堕落十指
而死天長聞僧者既得志且富不義之財復倚楊髠之
勢豪奪鄉人之産後為鄉夫二十餘輩俱俟道問屠而
臠之當時刑法不明以罪不加衆而決之各受杖而已
二僧入冥
乙未歲余還霅省墓杼山聞寳積僧云去歲菁山普明
寺僧茂都事者病傷寒死二日復甦言初至大官府冠
裳數人據坐大殿有一僧立廡下竊窺之則徑山高雲
峰也欲扣其所以搖手云我為人所累至此忽枷至一
僧則其徒也即具鐡床熾火炙之呌號穢臭不可聞主
者呼雲峰問其事如何答曰彼受此痛若某有預必言
矣主者曰當是時是誰押字則無以對繼又枷至一僧
骨肉皆零落則資福寺主守觀象先也方欲問之忽有
黃巾武士直造殿上問某事何為久不行遣(或云問景僧錄事)
主者皆悚然而起立命吏索案案卷盈庭點檢名字一
吏就旁書之凡四十二人主者遂署於後甫畢此紙即
化為火飛去即有大青石枷四十二具陳於庭下各標
姓名於上頃刻追至二僧乃靈𨼆齡悦二都事即就枷
之繼而又有一人自外巡廡而入各點姓名見茂云汝
安得至此遂令擁出至門一跌而寤然其所見四十二
人是時皆無恙至次年死者凡十數人固已異矣至丁
酉七月演福主僧允澤號雲夢者以雙足堕指潰爛病
亟日夕號呼瞑目即有所覩其親族兄長在左右視其
疾一日忽令其兄設四十九解禮懴自疏平生十大罪
以謝過發陵亦一事泣謂其兄曰適至隂司見平日作
過諸僧皆在各帶青石大枷獨有二枷尚空已各書名
於上矣其一則下天竺瑞都事也其時瑞故無恙扣其
一枷為何人則&KR1008;然堕淚曰吾恐不可免也是夕澤殂
越一日瑞都事亦殂其冥中所見大率與甲午歲茂僧
入冥所覩皆脗合蓋可謂怪天理果報之事未有昭昭
如此事者故書之以警世云
癸辛雜識别集卷上
