提要
衞濟寶書二卷醫家類
(臣)等謹案衞濟寶書二卷舊本題東軒居士
撰不著名氏陳振孫書錄解題宋史藝文志
載之皆列其目為一卷世間久無𫝊本惟永
樂大典内尚有其文並原序一篇稱予家藏
癰疽方論二十二篇圖證悉具可𫝊無窮故
記之曰家𫝊衞濟寶書序中具述方論之所
自來而復言憑文註解片言隻字皆不妄發
云云然則是書所載本以經驗舊方褒輯成
帙惟中間註語乃東軒居士所增入耳又别
有董璉序一篇紀其得此書于妻家汪氏始
末中有乾道紀年知東軒居士尚當為孝宗
以前人特其姓名終不可考至徐文禮不過
校正刊行而所作後序亦有舉諸家治法集
成一書之語乃當時坊本售名欺世之陋習
不足信也所列論治諸條皆設為問答之詞
原序以為𫝊之不老山高先生其說頗荒誕
不可稽而剖晰精微深中奥妙實非有所師
授者不能其後臚列諸方附以圖說于藥物
之修製針灸之利害抉摘無遺多後來醫流
所未見謹因其舊文掇拾排比析為上下二
卷著之于錄以備醫家之一種其乳癰軟癤
二門則别系之卷末俾各從其類焉乾隆四
十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
予仲父乾道庚寅歲六月苦背瘡其發甚微欲以蒜餅
炷艾猶未下也一日醫者令飲大黃朴硝則隠然矣先
以滓覆其上越夕視之已寸餘遂急去葯令外科調治
旬日盈尺勢猶未已也梅根編戶文居禮工此醫活人
不以數計召而醫之服葯熏貼十日而瘡歛二十日而
肉生璉一日至汪氏妻家得所𫝊背方一帙默契居
禮所用葯其服者迺卷中逼毒散傅者迺黃真君妙貼
散熏葯用雌雄黃等皆是卷尾一二方如卷首十一論
入門式試法用葯法鍼灸法葯之仙翁指授散老翁神
杖散玉女飛花散趙侯鬚散六化丹等皆居禮未嘗耳
聆而目見者後以此集示居禮令互用之其病不兩月
平復嗚呼病之勢大矣葯之功亦大矣特患人不能得
此而善用之今居禮以卷之一二方而愈人疾若是况
得集大全者則活人豈有極耶名曰衛家濟世寳書不
亦宜乎予不敢私于家謹以此授居禮仍𫝊好事者姑
叙其始末云董璉序
予家蔵癰疽方論二十二篇共為一帙其方論精微圖
證悉具随病施效可以傳之無窮而為衛家濟世之寳
故記之曰家𫝊衛濟寳書凡採百家之說會十經之旨
以自得之妙條陳篇目使𫝊者易明而易行其中答問
指授之文𫝊之不老山高先生玉女飛花散得之洞靈
辛隠士老翁神杖散乃深溪吳道士之方趙侯鬚一宗
實清河衲僧所傳而犀角丸雖萬全本載實因文宫先
生之所得食膏蹄湯来自千金散瘡潰之後非此不可
散稱十竒黃山竒效之葯乳癰軟癤三溪老人所珍鍼
法師於石龍法師灸訣休寧道人見教憑文注解片言
隻字皆不妄發行之十有二年救人莫知其數方旨稍
奥須息心澄意穎悟之後可以奉行庶幾不誤後人其
為隂德亦不淺矣東軒居士序
