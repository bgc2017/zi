衛濟寳書卷上
論治
先生問師曰癰疽之異何重何輕視外得内據形知死
生以何别之師曰皮膚之深肌肉之淺浮虚以廣或蔓
延三四遊走旁注此則癰也曰治之何先曰成者泄之
盛者疾之攻内後外三日成功(此言癰成而有膿者當針以泄之熱毒甚者針)
(以疾出之)曰癰之治既聞矣疽可得聞乎師曰甚哉五臓銳
毒而為疽熱藴乎五臓而聚氣逆乎諸陽而欲越會丹
府燥榮衛大盛而作結乎此根於裏十之已七毒諸外
三見其一小形堅夲銳若鐵足欲觸遥畏痛心惱骨寒
熱以乘陽之證悉具來者速泄陽會敗者急救其裏(泄會)
(言灸救裏言藥)巧工如經先時具全未越未透妙在揭指(針也出皮)
(膚曰越)
問曰病有至甚而生微而至死病証難辨死生何從決
乎答曰發背透膜者死不治(此言肝腧以上)未潰肉陥面青唇
黑便汚者死(此言壞藏便見瘀血)潰喉者不治隂入腹者不治入
囊者死鬢深及數者不治(謂如及寸餘者)在頥後一寸三分毒
銳者不治无此者生流注雖多療之必愈
問曰針灸之法不一何至為工答曰針固妙法不得其
旨禍若反掌灸亦要道熱病必亡(謂如九毒心火俱盛而劫之以火於瘡上)
(而灸之疽則立死)
問曰癰疽之病有取乎脈否答曰聖人周知治病若合
符節非脈而何脈之周身安則至常衰盛遲數於此以
決死生病甚反遲逆也病痿尤數未瘥也遲冷數熱了
然不匿洪數緊盛乃病之脈病今隆結雖盛不畏及濡
而沉死在七日綿微不治病在上焦寸不能應浮於皮
膚者為癰為順入於肌肉者為疽為逆病在下焦寸反
攻盛天不能應遲數順逆尤存乎消息浮滑而透寸沉
實而滑堅此金石脈也厥隂陽明數而實食毒也堅牢
癰結太隂過厥隂弦榮少專經所主以九部稱之
問曰五善七惡可得聞乎答曰食飲如常一善也實熱
而大小澁二善也内外病相應三善也肌肉好惡分明
四善也用藥如所料五善也發渴而喘精明眼角向鼻大
小反滑一惡也氣綿綿而脉濡與病相反二惡也目中
不了了精眀陷三惡也未潰肉黑以陷四惡也已潰青
黑腐筋骨黑五惡也發痰六惡也發吐七惡也
夫人禀五行之氣而生者金木水火土是也故分配四
季有隂陽寒暑之位順之則風調而氣和逆之則風亂
而氣悖百病所以生也雖人能知其理奈緣四時之氣
或有乖失故表竅不勻三焦壅塞血澁肌表致有五發
癰疽之患也發者五臓六腑不和之所生盖五臓主裏
氣生經絡而沉六腑主表氣生經絡而浮若喜怒不常
飲食不節隂陽不調冷熱相干於是臓腑氣虚則腠理
開疎腠理開疎則寒邪客熱於經絡之間寒氣既折則
榮衛稽畱於脉且榮者血也衛者氣也血榮得寒則澁
不行衛氣從之與寒邪相摶故壅遏不通氣者陽也陽
氣藴積則生熱熱則血澁寒熱不散故積聚為癰疽疽
之狀氣内攻皮厚強實痺而生寒寒久發熱寒熱蓄積
故傷肉而壊肌肌壊則化為膿血夫癰患屬表骨髓不
枯易為醫治疽患屬裏傷骨壊筋則難調理經曰一寸
二寸為癰已上至一尺来許者為疽其五發各有五色
起因瘭癌疽痼之四發各有顔色惟小者為癰所治頗
為易耳凡人纔覺發作結聚發作寒熱或不寒只熱之
狀疼痛腫赤瘢㾗闊硬若過五寸以來者或在頭背或
在肢節或不見形狀者便宜下大車螯散如只三寸二
寸瘢痕者只下小車螯散如癰已破即不可用大小車
螯散今畫出五發形象顔色圖之於後
正發論正發者脉洪盛頭痛發寒熱大便結小便赤痛
徹骨筋眼睛疼如陽證傷寒但苦痛有形腫赤不可近
手腫赤焮長上有如烟漿沸潑者如粟米之白者皆風
毒心火三者所併而然也當下大黃犀角生地黃汁絲
瓜汁之藥與正藥併行之仍相度用針灸乘其未膿而
攻之得宣以不潰而愈此上工也渴者無畏大小便結
赤渴而喘無畏大小便滑者逆善惡在前論
癌疾初發者却無頭緒只是肉熱痛過一七或二七忽然
紫赤微腫漸不疼痛迤邐軟熟紫赤色只是不破宜下
大車螯散取之然後服排膿敗毒托裏内補等散破後
用麝香膏貼之五積丸散疎風和氣次服餘藥(方見後)
瘭者始初聚結尖腫根脚赤白色高處帶紅赤腫實
疼痛憎寒壯熱口乾渴百節疼痛困倦沉重飲食少未破
者即下大車螯散如先破下小車螯散然後服輕肌
活膿内托等藥次洗點破等藥加服小車螯散膿毒不
決即服二三取活膿血
疽初起如麻豆子大痒痛抓破如小瘡後漸結瘢痕作
&KR4424;以次皮破竅穴漸如蜂房多有膿毒不出結痛憎
寒多熱滿悶無力頭目昏眩百節拘急睡卧不得或有
吐逆日加煩痛瘡如火燒更不可服大車螯散只服小
車螯散與解關輕肌活體等散止痛退寒熱解昏眩
仍勤用洗貼去爛肉與膿毒(方見後)
痼發者形狀三兩箇或手背不日消退自破苦無膿血
毒汁意以為安愈忽因消渴腎所攻及至春冬再在背
膊或腎腧上生一箇兩箇疼痛赤腫腰疼筋緊拘急喫
物多常飢燥小便赤大便澁三五日一通或破下小車
螯散未破下大車螯散逐日下内消内解散(方見後)
癰初起突如蒸餅又如魚形一頭或一頭小或横在背
膊或在脇肋間及二三寸許堅實赤腫時發熱疼痛如
未破服大車螯散已破服小車螯散次用内消内解等
藥與治痼法治之
問曰古今之用藥制度與夫金石之變草木之反虚實
之蒸食毒之發願盡言之答曰古之治病随證施設如
箭中的故應手而愈妙體存乎心模體行以意今人之
體古方書無有加减禍福相半古稱單方療病為效最
切擇以佐使斯為治病癰疽之疾如山源之水一夕暴
漲非決其要會支之大渠使殺其勢則潢潦為災猛烈
之疾以猛烈之藥此所謂以毒攻毒也金丹之性真水
不勝客火上炎草木之反熱毒藴結五金八石各從其
類硃砂下砒硝石化伏(伏謂伏火丹也)犀角大黃攻治無畏仙
芝無虚實證此外則針灸佐之(謂如仙芝之外它方作針灸佐之不可)千
金方惟五香連翹散豬蹄湯萬金犀角丸有凖鬼遺方
世稱竒妙究其所以除木占斯散未聞可以施手而敗
醬占斯世皆莫識遂為文具蘇良忍冬不能救急菉豆
乳香可治金石舉此顯顯數者以别是非爾後不可槩
舉然倉卒之間醫者紛紛莫知適從上下畢偹乃可成
事應入門看候便須以醋調藥未潰者當心點之如碁
子大良久視其痛與不痛不知痛者加一點不痛良久
又加一點至滿上而不痛及痛如昔者為入肉為不應
藥(以上論仙芝外無他法只依本方用之)已潰者捻子試之及數與未及
數者決輕重應點随手而痛者妙食頃者四分又食頃
者七分(此言尋常痛今點愈痛昔日痛今不痛皆應上法)消息在臨時之妙須
定意商量盖於此時決生死也既應病服藥初進二錢
如五里進三錢如五里進四錢如早至晚六錢止如此
兩者亦言以毒攻毒也(此言仙芝餘藥依本法)當日進藥三服後
即用藥傅之圍瘡四面所闊腫處以防其它注視其東
西四向除依上法塗圍外於其頭上用藥一點此妙不
傳之法也
試法論瘡已潰須用好厚紙作一合索捻子捻入看分
數如背上自肝腧以上試直入無偏斜及一寸三分者
為將通十全三四過此不治雖過數而精神強者湏以
竹膜一片可覆瘡口密者先擇一净明室中以水濕瘡
口四旁然後覆竹膜在静看其動似氣之拽拽則已通
矣非風非扇而與呼吸相應十死不治無此者可療餘
法載前論一應背潰皆以此法試至妙如無大竹膜可
糊合為之
腐肉色青黑缺牙不附骨者用煉刀竹刀割之或已腐
而肌肉薄者不可割當下食惡肉膏先燻後用應潰後
無死證可下手不然不治(證見前論)
長肉之法須惡肉盡乃可下下而看淫淫生而看紅黃
者吉淫生而無肉意青黑者凶未下前先用藥湯洗洗
後復用葱少鹽多湯洗之微乾乃可用忌一切厭穢婦
人孝子見之下後仍不許他人揭看大凡無淫肉不生
淫上有一層淫淫如黃綿在肉之上也
有膿者脉洪數而緊痛如刀錐雞啄按之似欲随手當
先以取膿針潰之潰之而脉應證退不加針灸惟平補
而愈當用十竒散之類潰而證不退如針灸法
又有肉裏癰一證在好肉之裏有膿當決之否則成附
骨決而以油捻子塞之良久乃出可以盡毒應行肉裏
針須量其人平日飲量以酒調藥乘其服藥酒後而決
之然背無此證厚肉有之腸癰在膚准此
打針法用馬銜鐡於甲子日一日煉打陽針一枚如韭
葉長三寸六分丁酉日打隂針一枚長二寸四分驚蟄
日打雷鋒針一枚長二寸四分又打取膿針一枚如韭
葉長三寸六分打煉刀一枚小鈎一箇右用桑白皮紫
藤香煮一周時以紫藤香末藏之陽針針獨疽隂針針
癰雷鋒針針怪形非怪形者不須辯認仔細乃可像或
以尾為頭誤人不淺中脊傅貼大痛不止先後失序療
之難愈假如只一箇瘡看四面無頭其頭在中仍不
許於中點之大逆只於四旁厚塗依常法假如一箇
至數箇須察其至甚先甚後輕先輕後甚法當先其輕
者後其甚者反此者即與夲方服藥不能應雖不害其
命而留之日久病形雖多針傅則一收支攻内候其聚
合逐之速觧内毒甚者急攻其内外毒甚者速瀉其熱
日夜收攻庶幾無失詳見圖形
騎竹馬灸法治發背腦疽腸癰奶癰下部癰喉癰牙癰
手足一切癰疽或胷腹不測丹癰緊硬之屬先令病人
以肘凭几竪臂腕要直用篾一條自臂腕中曲處横紋
男左女右貼肉量起直至中指尖盡處截斷為準不量
指爪却用竹扛一條使病人脱衣騎定令身直前後用
兩人扛起令脚不著地又令一人左右扶定勿令僵仆
却將前所量臂腕篾從竹扛坐處尾閭穴直貼脊骨量
至篾盡處為準用墨點定此只是取中非灸穴也却用
稻稈子量病人中指中節相去兩横紋為準男左女
右剪斷將稻稈準子從篾點定處兩邊各横量一寸準
子盡處取兩穴各五壯或七壯不可多灸不問癰生何
處並用此法灸之無不愈也盖此二穴心脉所起凡癰
皆心火留滯而生灸此二穴則心火即時流通不三日
而愈可以起死救危有非常之功也屢試而屢騐矣素
問云諸痛痒瘡皆屬於心又云榮氣不和逆而肉理則
生癰腫榮氣者血也心能行血血既滯則血不行故逆
於肉理而生癰腫灸此二穴心火調暢血脉自流通愈
於服藥多矣
第一法
先從男左女右臂腕中曲處横紋起用薄篾一條量
至中指齊肉盡處不量指爪為準剪斷
第二法
男以左手女以右手先將中指用薄篾量取中間一
節兩横紋斷為同身一寸為準子
第三法
先令病人脱去上下衣服以大竹杠一條跨定令兩
人徐徐扛起足要離地五寸許兩傍更以兩人扶定
毋令動摇不穩却以第一圖準子貼定竹扛從尾閭
起貼脊量至準子盡處以墨點定記之非灸穴也此
是取中穴止處却以第二圖取同身寸準取兩寸
平摺自中穴量之以中分取兩傍各一寸方是灸穴
治腦疽發背癤毒一切惡瘡并婦人妳癰灸法以麻皮
一條從手臂大曲横紋中度起牽至中指第二節横紋
處為凖引而倍之截斷遂將此凖從結喉處按定雙引
兩頭垂於背脊直下取凖頭盡處點定此是定高下也
又以小竹篾一條比大拇指上節一寸為凖却將此凖
就於背中點定處旁去一寸點一穴灸五壯或七壯若
已破灸後三二日間瘡口合再就前穴又引一寸點一
穴灸五壯或七壯十壯凡此點穴亦皆男左女右不可
絲毫失也此灸法活人甚多立有神效故鋟本附于
寳書之中以救疾苦不可忽之
灸法曰諸陽熱而為癰疽故灸手左右曲池手七里肩
峯骨後縫足風市足腿骨上縫骨足三里炷如麥粒各
灸三壯立止痛也
又灸一切惡瘡並喉閉發背等每用細索或帶子以病
者右手大指第二指拈直臂量當心看索之多少平折
作兩半自病者喉以索䨥搭過至背上看至近處兩頭
各更加一寸夾脊骨為穴各灸三壯立效(趙唐卿傳)
