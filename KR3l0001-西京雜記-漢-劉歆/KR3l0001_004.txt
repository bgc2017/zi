西京雜記第四
安定嵩眞玄莵曹元理並明算術皆成帝峕人眞嘗
自算其秊壽七十三眞綏和元秊正月二十五日晡
死書其壁以記之至二十四日晡旹死其妻曰見眞
算旹長下一算欲以告之慮脫有旨故不敢言今果
校一日眞又曰北邙靑隴上孤檟之西四丈所鑿之
入七尺吾欲葬此地及眞死依言往掘得古旹空槨
卽以葬焉
元理嘗從其友人陳廣漢廣漢曰吾有二囷米忘其
石數子爲計之元理以食筯十餘轉曰東囷七百四
十九石二升七合又十餘轉曰西囷六百九十七石
八㪷遂大署囷門後出米西囷六百九十七石七㪷
九升中有一鼠大堪一升東囷不差圭合元理後歲
復過廣漢廣漢以米數告之元理以手擊牀曰遂不
知鼠之殊米不如剥面皮矣廣漢為之取酒鹿脯數
片元理復算曰藷蔗二十五區應收一千五百三十
六枚蹲鴟三十七畞應收六百七十三石千牛産二
百犢萬鷄將五萬雛羊豕鵝鴨皆道其數果蓏肴蔌
悉知其所乃曰此資業之廣何供饋之偏邪廣漢慙
曰有蒼卒客無蒼卒主人元理曰俎上蒸㹠一頭厨
中荔枝一柈皆可為設廣漢再拜謝辠自入取之盡
日為歡其術後傳南季南季傳項瑫瑫傳子陸皆得
其分數而失玄妙焉
衛將軍青生子或有獻騧馬者乃命其子曰騧字叔
馬其後改為登字叔昇
哀帝為董賢起大第於北闕下重五殿洞六門柱壁
皆畫雲氣&KR0990;蘤山靈水怪或衣以綈錦或飾以金玉
南門三重署曰南中門南上門南㪅門東西各三門
隨方面題署亦如之樓閣臺榭轉相連注山池玩好
竆盡雕麗
平津侯自以布衣為宰相乃開東閣營客館以招天
下之士其一曰欽賢館以待大賢次曰翹材館以待
大才次曰接士館以待國士其有德任毗贊佐理隂
陽者處欽賢之館其有才堪九烈將軍二千石者居
翹材之館其有一介之善一方之藝居接士之館而
躳自菲薄所得俸禄以奉待之
閩越王獻高帝石蜜五斛蜜燭二百枚白鷴黑鷴各
一雙高帝大悦厚報遣其使
滕公駕至東都門馬鳴跼不肯前以足跑地久之滕
公使士卒掘馬所跑地入三尺所得石槨滕公以燭
照之有銘焉乃以水洗寫其文文字皆古異左右莫
能知以問叔孫通通曰科斗書也以今文寫之曰佳
城鬱鬱三千年見白日吁嗟滕公居此室滕公曰嗟
乎天也吾死其即安此乎死遂葬焉
韓嫣好彈常以金爲丸所失者日有十餘長安爲之
語曰苦饑寒逐金丸京師兒童每聞嫣出彈輒隨之
望丸之所落輒拾焉
司馬遷發憤作史記百三十篇先逹稱爲良史之才
其以伯夷居列傳之首以爲善而無報也爲項羽本
紀以踞高位者非關有德也及其序屈原賈誼辭旨
抑揚悲而不傷亦近代之偉才
梁孝王遊於忘憂之館集諸遊士各使爲賦枚乘爲
柳賦其辭曰忘憂之館垂條之木枝逶遲而舍紫葉
萋萋而吐綠出入風雲去來羽族既上下而好音亦
黃衣而絳足蜩螗厲嚮蜘蛛吐絲階草漠漠白日遲
遲于嗟細柳流亂輕絲君王淵穆其度御羣英而翫
之小臣瞽聵與此陳詞于嗟樂兮於是罇盈縹玉之
酒爵獻金漿之醪(酒名金漿梁人作諸蔗)庶羞千族盈滿六庖
弱絲清管與風霜而共雕鎗鍠啾唧蕭條寂寥儁乂
英旄列襟聯袍小臣莫效於鴻毛空銜鮮而嗽醪雖
復河清海竭終無增景於邊橑
路喬如為鶴賦其辭曰白鳥朱冠鼓翼池于舉脩距
而躍躍奮皓翅之&KR1786;&KR1786;宛脩頸而顧步啄沙磧而相
懽豈忘赤霄之上忽池籞而盤桓飲清流而不舉食
稻粱而未安故知野禽野性未脱籠樊賴吾王之廣
愛雖禽鳥兮抱恩方騰驤而鳴舞憑朱檻而為歡
公孫詭為文鹿賦其詞曰麀鹿濯濯來我槐庭食我
槐葉懷我德聲質如緗縟文如素綦呦呦相召小雅
之詩歎丘山之比歲逄梁王於一峕
鄒陽為酒賦其詞曰清者為酒濁者為醴清者聖明
濁者頑騃皆麴湒丘之麥釀野田之米倉風莫預方
金未啟嗟同物而異味歎殊才而共侍流光醳醳甘
滋泥泥醪釀既成綠瓷既啟且筐且漉載載齊庶
民以為歡君子以為禮其品類則沙洛渌酃程鄉若
下高公之清關中白薄青渚縈停凝醳醇酎千日一
醒哲王臨國綽矣多暇召皤皤之臣聚肅肅之賓安
廣坐列雕屏綃綺為席犀璩為鎮曳長裾飛廣袖奮
長纓英偉之士莞爾而卽之君王憑玉几倚玉屏舉
手一勞四座之士皆若哺梁焉乃縱酒作倡傾盌覆
觴右曰宫申㫄亦徵揚樂只之深不狂於是錫名餌
袪夕醉遣朝酲吾君壽億萬歲常與日月爭光
公孫乘爲月賦其詞曰月出皦兮君子之光鵾鷄舞
於蘭渚蟋蟀鳴於西堂君有禮樂我有衣裳猗嗟明
月當心而出隱員巖而似鉤蔽脩堞而分鏡旣少進
以增輝遂臨庭而高暎炎日匪明皓璧非淨躔度運
行陰陽以正文林辯囿小臣不佞
羊勝爲屏風賦其辭曰屏風鞈匝蔽我君王重葩累
繡沓璧連璋飾以文錦暎以流黃畫以古列顒顒昂
昂藩后宜之夀考無疆
韓安國作几賦不成鄒陽代作其辭曰高樹凌雲蟠
䊸煩冤旁生附枝王爾公舒之徒荷斧斤援葛虆攀
喬枝上不測之絶頂伐之以歸眇者督直聾者磨礱
齊貢金斧楚入名工廼成斯几離竒髣髴似龍盤馬
迴鳳去鸞歸君王憑之聖德日躋鄒陽安國罰酒三
升賜枚乘路喬如絹人五匹
梁孝王入朝與上為家人之讌乃問王諸子王頓首
謝曰有五男即拜為列侯賜與衣裳器服王薨又分
梁國為五進五侯皆為王
河間王德築日華宫置客舘二十餘區以待學士自
奉養不踰賓客
梁孝王子賈從朝年幼竇太后欲強冠婚之上謂王
曰兒堪棄矣王頓首謝曰臣聞禮二十而冠冠而字
字以表德自非顯才高行安可強冠之哉帝曰兒堪
冠矣餘日帝又曰兒堪室矣王頓首曰臣聞禮三十
壮有室兒年蒙悼未有人父之端安可強室之哉帝
曰兒堪室矣餘日賈朝至閫而遺其舄帝曰兒真幼
矣白太后未可冠婚之
江都王勁捷能超七尺屏風
元后在家嘗有白鷰銜白石大如指墜后績筐中后
取之石自剖為二其中有文曰母天地后乃合之遂
復還合乃寳錄焉後為皇后常并置璽笥中謂為天
璽也
漢朝以玉為虎子以為便器使侍中執之行幸以從
中書以武都紫泥為璽室加綠綈其上
茂陵文固陽本瑯琊人善馴野雉為媒用以射雉每
以三春之月為茅障以自翳用觟矢以射之日連百
數茂陵輕薄者化之皆以雜寳錯厠翳障以青州蘆
葦為弩矢輕騎妖服追隨於道路以為懽娱也陽死
其子亦善其事董司馬好之以為上客
茂陵少年李亨好馳駿狗逐狡獸或以鷹鷂逐雉兔
皆為之佳名狗則有脩毫釐睫白望青曹之名鷹則
有青翅黃眸青冥金距之屬鷂則有從風鷂孤飛鷂
楊萬年有猛犬名青駮買之百金
成帝峕交趾越嶲獻長鳴鷄伺晨雞即下漏驗之晷
刻無差長鳴雞則一食頃不絶長距善鬪
許博昌安陵人也善陸博竇嬰好之常與居處其術
曰方畔揭道張張畔揭道方張究屈玄高高玄屈䆒
張又曰張道揭畔方方畔揭道張張䆒屈玄高高玄
屈䆒張三輔兒童皆誦之灋用六箸或謂之䆒以竹
為之長六分或用二箸博昌又作大博經一篇今世
傳
高祖與項羽戰於垓下孔將軍居左費將軍居右皆
假為名
東方生善嘯每曼聲長嘯輙塵落帽
京兆有古生者學縱横揣磨弄矢搖丸樗蒲之術為
都掾史四十餘年善訑謾二千石隨以諧謔皆握其
權要而得其歡心趙廣漢為京兆尹下車而黜之終
于家京師至今俳戱皆稱古掾曹
婁敬始因虞將軍請見高祖衣旃衣披羊裘虞將軍
脱其身上衣服以衣之敬曰敬本衣帛則衣帛見敬
本衣旃則衣旃見今捨旃褐假鮮華是矯常也不敢
脱羊裘而衣旃以見高祖
