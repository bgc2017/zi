西京雜記第二
元帝後宫既多不得常見乃使畫工圖形案圖召幸
之諸宫人皆賂畫工多者十萬少者亦不减五萬獨
王嬙不肯遂不得見匈奴入朝求美人為閼氏於是
上案圖以昭君行及去召見貌為後宫第一善應對
舉止閑雅帝悔之而名籍已定帝重信於外國故不
復更人乃竆案其事畫工皆棄市籍其家資皆巨萬
畫工有杜陵毛延夀為人形醜好老少必得其真安
陵陳敞新豐劉白龔寬並工為牛馬飛鳥衆勢人形
好醜不逮延夀下杜陽望亦善畫尤善布色樊育亦
善布色同日棄市京師畫工於是差稀
武帝欲殺乳母乳母告急於東方朔朔曰帝忍而愎
㫄人言之益死之速耳汝臨去但屢顧我我當設奇
以激之乳母如言朔在帝側曰汝宜速去帝今已大
豈念汝乳哺時恩邪帝愴然遂舍之
五侯不相能賓客不得來往婁護豐辯傳食五侯間
各得其懽心競致奇膳護乃合以爲鯖世稱五侯鯖
以爲奇味焉
公孫弘起家徒步爲丞相故人高賀從之弘食以脫
粟飯覆以布被賀怨曰何用故人富䝿爲脫粟布被
我自有之弘大慙賀告人曰公孫弘内服貂蟬外衣
麻枲内廚五鼎外膳一肴豈可以示天下於是朝廷
疑其矯焉弘嘆曰寧逢惡賓不逢故人
文帝自代還有良馬九匹皆天下之駿馬也一名浮
雲一名赤電一名絶羣一名逸驃一名紫鷰騮一名
綠螭驄一名龍子一名麟駒一名絶塵號為九逸有
來宣能御代王號為王良俱還代邸
武帝時身毒國獻連環羈皆以白玉作之馬瑙石為
勒白光琉璃為鞍鞍在闇室中常照十餘丈如晝日
自是長安始盛飾鞍馬競加雕鏤或一馬之飾直百
金皆以南海白蜃為珂紫金為&KR0990;以飾其上猶以不
鳴為患或加以鈴鑷餙以流蘇走則如撞鐘磬若飛
幡葆後得貳師天馬帝以玟㻁石為鞍鏤以金銀鍮
石以綠地五色錦為蔽泥後稍以熊羆皮為之熊羆
毛有綠光皆長二尺者直百金卓王孫有百餘雙詔
使獻二十枚
昭帝旹茂陵家人獻寳劔上銘曰直千金夀萬歲
司馬相如初與卓文君還成都居貧愁懣以所著鷫
鸘裘就市人陽昌貰酒與文君為懽既而文君抱頸
而泣曰我平生富足今乃以衣裘貰酒遂相與謀於
成都賣酒相如親著犢鼻褌滌器以恥王孫王孫果
以為病乃厚給文君文君遂為富人文君姣好眉色
如望遠山臉際常若芙蓉肌膚柔滑如脂十七而寡
為人放誕風流故悦長卿之才而越禮焉長卿素有
消渴疾及還成都悦文君之色遂以發痼疾乃作美
人賦欲以自刺而終不能改卒以此疾至死文君為
誄傳於世
慶安世年十五為成帝侍郎善鼔琴能為雙鳳離鸞
之曲趙后悦之白上得出入御内絶見愛幸嘗著輕
絲履招風扇紫綈裘與后同居處欲有子而終無胤
嗣趙后自以無子常託以祈禱别開一室自左右侍
婢以外莫得至者上亦不得至焉以軿車載輕薄少
年為女子服入後宫者日以十數與之淫通無時休
息有疲怠者輙差代之而卒無子
太上皇徙長安居深宫悽愴不樂高祖竊因左右問
其故以平生所好皆屠販少年酤酒賣餅鬭鷄蹴踘
以此為懽今皆無此故以不樂高祖乃作新豐移諸
故人實之太上皇乃悦故新豐多無賴無衣冠子弟
故也高祖少旹常祭枌榆之社及移新豐亦還立焉
高帝既作新豐并移舊社衢巷棟宇物色惟舊士女
老幼相攜路首各知其室放犬羊鷄鴨於通塗亦競
識其家其匠人胡寬所營也移者皆悦其似而德之
故競加賞贈月餘致累百金
漢諸陵寢皆以竹為簾簾皆為水紋及龍鳳之像昭
陽殿織珠為簾風至則鳴如珩珮之聲
揚雄讀書有人語之曰無為自苦玄故難傳忽然不
見雄著太玄經夢吐鳳凰集玄之上頃而滅
司馬相如爲上林子虚賦意思蕭散不復與外事相
關控引天地䥘綜古今忽然如睡煥然而興幾百日
而後成其友人盛覧字長通䍧牱名士嘗問以作賦
相如曰合綦組以成文列錦繡而爲質一經一緯一
宮一商此賦之迹也賦家之心苞括宇宙總覽人物
斯乃得之於内不可得而傳覽乃作合組歌列錦賦
而退終身不復敢言作賦之心矣
董仲舒夢蛟龍入懷乃作春秋繁露詞
或問楊雄爲賦雄曰讀千首賦乃能爲之
匡衡字稚圭勤學而無燭隣舍有燭而不逮衡乃穿
壁引其光以書暎光而讀之邑人大姓文不識家富
多書衡乃與其傭作而不求償主人怪問衡衡曰願
得主人書遍讀之主人感嘆資給以書遂成大學衡
能說詩旹人為之語曰無說詩匡鼎來匡說詩解人
頤鼎衡小名也旹人畏服之如是聞者皆解頤懽笑
衡邑人有言詩者衡從之與語質疑邑人挫服倒屣
而去衡追之曰先生留聽更理前論邑人曰窮矣遂
去不返
長安有儒生曰惠莊聞朱雲折五鹿充宗之角乃嘆
息曰栗犢反能爾邪吾終恥溺死溝中遂裹糧從雲
雲與言莊不能對逡巡而去拊心謂人曰吾口不能
劇談此中多有
武帝過李夫人就取玉簪搔頭自此後宫人搔頭皆
用玉玉價倍䝿焉
杜陵杜夫子善弈棋為天下第一人或譏其費日夫
子曰精其理者足以大禆聖教
成帝好蹴踘羣臣以蹴踘為勞體非至尊所宜帝曰
朕好之可擇似而不勞者奏之家君作彈棋以獻帝
大悦賜青羔裘紫絲履服以朝覲
元封二年大寒雪深五尺野鳥獸皆死牛馬皆踡蹜
如蝟三輔人民凍死者十有二三
武帝為七寳牀雜寳桉厠寳屏風列寳帳設於桂宫
旹人謂之四寶宮
瓠子河決有蛟龍從九子自决中逆上入河噴沫流
波數十里
文帝初多雨積霖至百日而止
王鳳以五月五日生其父欲不舉曰俗諺舉五日子
長及戶則自害不則害其父母其叔父曰㫺田文以
此日生其父嬰勑其母曰勿舉其母竊舉之後爲孟
嘗君號其母爲薛公大家以古事推之非不祥也遂
舉之
惠帝七秊夏雷震南山大木數千株皆火燃至末其
下數十畞地草皆燋黃其後百許日家人就其間得
龍骨一具鮫骨二具
高祖為泗水亭長送徒驪山將與故人訣去徒卒贈
高祖酒二壺鹿肚牛肝各一高祖與樂從者飲酒食
肉而去後即帝位朝晡尚食常具此二炙并酒二壺
梁孝王好營宫室苑囿之樂作曜華之宫築兔園園
中有百靈山山有膚寸石落猿巖棲龍岫又有鴈池
池間有鶴洲鳬渚其諸宫觀相連延亘數十里竒果
異樹瑰禽怪獸畢備王日與宫人賓客弋釣其中
魯恭王好鬪鷄鴨及鵝鴈養孔雀鵁鶄俸糓一年費
二千石
會稽歲旹獻竹簟供御世號為流黃簟
朱買臣為會稽太守懷章綬還至舍亭而國人未知
也所知錢勃見其暴露乃勞之曰得無罷乎遺與紈
扇買臣至郡引為上客尋遷為掾史
西京雜記第二
