急救仙方卷四
痔證
痔二十四證歌皆因酒色氣風食五事過度而起
痔證分三八憑君仔細看莫教年日久見者膽心寒菱
角看形怪蓮花不可觀穿腸并鼠妳酒色兩相干莫謂
翻花怨蜂窠亦不寬雌雄同氣血子母及腸盤元珠尤
可怪勾腸痛若鑽核桃與流炁見者便心酸栗子於中
大雞心在外安珊瑚形可惡那更脫肛難内痔紅不出
搭腸裏内盤垂珠更難治日久有雞冠切莫輕刀火令
君性命殘用工無半了去病更除根
紅肉膏治痔方
辰砂(一錢)乳香(半錢别研)白礬(一兩)黃丹(一錢)砒(半兩)
(用白礬鋪地火煅七分)
右為末每用二錢再用斑猫三箇巴豆三箇香油一
兩同煎以斑猫巴豆赤為度去二味只用油調葯
末成膏子看大小貼之一二日一換葯至六七日
看焦黑不用塗用催葯未破已破以紙撚子任葯
入瘡為妙
金花散洗痔
無名異(半錢)黃蘖(一兩)黃連(半兩生)烏黑豆(半升)
右為末水煎待溫洗了用海蛤散傅
龍骨海蛤散
蕪荑(一兩)龍骨(一錢)海蛤(一錢煆)蜜陀僧(半錢)
右為末先糝次用貼痔膏日一次貼
乳香膏貼痔
茱萸白芨白蘞黃連黃檗當歸(各等分)
右為末用香油四兩入柳枝三尺四寸長同煎以柳
枝黑為度入前葯末同煎紫色用絹濾去滓再煎
數沸次入黃丹乳香一二錢熬成膏以瓦瓶貯之
用少許貼瘡上立效凡下痔先服通血積葯一日
二次方用換痔葯
當歸飲通血積
黃連火麻子當歸(各半兩)
右為末每用一錢嚼温酒下又將通眞丸一粒臨卧
再服
通眞煨薑丸
良薑(炮)訶子(炮)肉桂(去皮)木香肉豆蔲
破故紙茴香胡蘆巴(各一錢)末硇(一錢)
右為末研勻醋和丸如梧桐子大每用一錢再用木
瓜生薑同葯以濕紙裹煨令香熱温酒下
下膈散治不思飲食
苦參蓬莪蒁(炮)荆芥穗(炒)益智(各一兩去皮)
右為末每服一錢水一盞薑蜜同煎八分入鹽虛心
服
洗湯犀角散
骨碎補穿山甲(二兩蛤粉炒)延胡索(半兩生)甘草
根(一兩)
右為細末茶調半錢空心服
止痛麥煎散
滑石(三錢)鼈甲(半兩)川烏(一兩去皮尖)秦芁(半錢)前
胡(半兩)
右為末每用二錢小麥三十五粒同煎至七分通口
服不拘時三四服見效
黑神黃耆散
京墨黃牛角(一隻)蛇蛻(一條全)㯽榔(三箇)豬牙
皂角(十箇)穿山甲蔓荆子(各一兩)黑狗脊(一兩去毛)
黃京子(半兩)枳殼(半兩)
右為末以瓜蔞五箇去子入葯在内用新瓦瓶盛之
後用黃泥封固火煆烟盡再入没葯青木香末各
一錢白蕪荑末半兩荆芥末一兩同前葯末拌勻
每服二錢胡桃酒下日三服茶亦可
宣風散
巴豆(去油)大黃(炮)朴硝枳殼陳皮(去瓤)
右各等分為末每服二錢水一盞煎至七分温服如
服葯後大便結濇二三日再服
木通散
人參(一錢)斑猫(炒去足翅)鶴蝨大黃牡礪(煆)
枳殼(各等分)蓽澄茄(半兩)丁香(少許)
右為末糯米糊為丸如梧桐子大每服五丸煎沙糖
湯下此葯恐不可用
又方
生薑切薄片放在痔上痛甚處以熱艾作炷於薑
上灸三壯黃水即出自消若肛門上有兩三箇痔
三五日後如前法逐一灸之屢試甚效
收膿膏
海金砂乳香白芨雄黃(各等分)
右為末入瘡口次以乳香膏貼之
車前散
食茱萸車前子雄黃乳香赤石脂龍
骨(各一錢生用)
右為末糝瘡口以乳香膏壓之一日二次如瘡口乾
只用乳香膏貼有清水出用後葯注青膏
注青膏
五倍子(三箇生)延胡索白礬(各一錢)
右為末服少許如清水出即以紙貼為膏藥入瘡口
内
金花散
鬱金甘草(灸)白薑(炮)槐花(炒各二兩)
右為末每服二錢空心陳米飲下
山甲散治痔瀉血水者
五倍子(生)穿山甲(炒存性各一兩)
右為末每服二錢空心陳米飲下
解腸散治臟毒瀉血
威靈仙(一分)蕤仁(一分)貫衆(一兩)
右為末每服二錢麝香酒調服
神驗治痔方
信(半錢)白礬(一兩)朴硝(一兩)没藥(半錢)乳香(半錢)
麝(少許)綠礬(一兩)
右用鐵銅鍋先以信鋪鍋底以白礬覆之又以綠礬
覆之又以硝覆之以火灸之候成水投乳香末攪
勻候乾如石放地上一宿出火毒研末方入麝同
研加片腦少許研極細用唾調塗附瘡口上四邊
一日三次其痔自然焦落
治痔方
白礬(四兩)綠礬(一分)朴硝(半兩)信(半兩)
右礬硝各先作末以少半入盞内以信成塊入中以
餘藥覆上用炭約二斤許四圍燒之候沸將乾再
覆藥末磁缾收貯此藥經年火熟黃色則效而不
疼赤色則不可用如傅外痔白礬減半欲速效用
津液調傅欲不疼用甘草湯調傅先用茅根煎湯
熱洗然後傅藥日夜三五易凡疼發必大腸祕結
服寬腸丸以通大便不可燒烟熏入腸反為害暑
月加百草霜黃丹調傅如痔已落肛門腫痛用槐
皮煎湯洗用津滴瓦上磨枳殼拌藥傅如肛門不
收木賊朴硝煎湯洗調傅各一次二次即效未落
已前黃皮薄荷煎湯洗唾津調傅肛門夏月用此
尤佳
洗葯初用此洗
木通黃芩黃栢黑豆(等分)
右以水煎即洗三次
治腸風痔漏等疾
白芷一味以米泔浸一宿取出切片用火煆地令
熱掃去灰將紙鋪在熱地上以白芷放在紙上翕
乾為末每日酒調下
又方
皂角去子及皮蜜灸為末米糊丸用米飲吞下
又方
蒼耳葉或子焙乾為末蜜調服如要洗用朴硝末
井花水調洗如要塗用蜜和雞蘇丸并朴硝末調
塗上
又方
銅青蜜陀僧各一錢麝少許為末用津液和調搽
之
凡治痔久不瘥變漏不戒酒色服藥耳治則先用紙撚
子細看大小淺深即服通眞丸黃耆散用紙撚貼紅肉
膏入瘡一日五六次再用乳香膏入作撚子貼瘡口日
一次三五次進藥入瘡内凡取爛肉有血水出方可
進藥須用收膿膏三日後用藥洗又三日用龍骨海蛤
散糝之以車前散糝口内一日兩次服藥至三服極可
取效後有水出即效也
治驗許叔微普濟本事方唐峽中王及郎中充西路
安撫使判官乘騾入駱谷及宿有痔疾因此大作其狀
如胡瓜貫於腸頭熱如溏炭火至驛僵仆主驛吏云此
病某曾患來須灸即瘥用柳枝濃煎湯先洗痔便以艾
炷灸其上連灸三五壯忽覺一道熱氣入腸中因大轉
瀉先血後穢一時至痛楚瀉後遂失胡瓜登騾而馳
