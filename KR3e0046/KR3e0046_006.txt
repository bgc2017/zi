急救仙方卷六
雜證(附小兒方)
大補諸虚百損不問老少有疾皆效
破故紙(二兩隔紙炒令香熟)白茯苓(一兩去皮)没藥(一兩用無灰酒浸)
右候酒浸沒藥如餳糖樣用前二味為末酒糊為丸
如梧桐子大每服二三十丸空心熟水下仙方
云昔有人服此藥者至老顔容不衰蓋破故紙補
腎茯苓養心沒藥養血三者既壯自然身安
調脾散治經氣行時血反上行而吐此因肺經有病
熱氣上冲但要順經調氣紅花散子善能痊治凡婦
人吐血有三一經不行而反上二傷衝脈三肺經受
熱血隨上冲故致吐血
三稜莪蒁(各一兩)麥芽(半兩)胡椒(二錢)縮砂(三錢)川芎(二錢)
茴香(二錢)甘草青皮陳皮(各三錢)
右為末米飲調下
通經丸
當歸(一錢半)桂(不見火)青皮(去白)大黃(炮)乾薑(炮)川烏(炮)
桃仁(去皮炒)莪术(炒)乾漆(炒令烟盡)川椒(各一錢)
右同椒微炒放地上出汗為末一半用醋熬成膏後
再入一半更入雞子清同為丸隂乾醋湯下三十
丸
治吐血咯血
用自己新熱小便服之自可漸愈
方治三危證吐血内損或因酒色損傷心肺血氣妄
行口鼻俱出
荆芥(一握燒灰置地上出火毒)
右件細研每服三錢陳米飲調下
又方
百草霜(不拘多少)
右件細研每服三錢濃米飲調下三服妙
黑龍丸治諸般欬嗽善化痰涎不問老少遠年近日
明礬(枯)池礬(枯各一分)南星(炮二分)半夏(泡二分)百藥煎(二分)
五味子(一分米泔浸一宿)豬牙皂角(一分去皮弦)烏梅肉(二分焙乾)
右為末麵糊為丸如梧桐子大每服三十丸冷嗽淡
薑湯臨睡下熱嗽茶清睡時下
化痰丸
明礬(枯一分)白附子南星(半生半熟)半夏(泡各半兩)
右為末薑汁煮糊為丸如梧桐子大每服二三十丸
食後薑湯下
治欬嗽
人參(去蘆)防風(去蘆)半夏(湯泡)甘草陳皮(去白炒)
桔梗(去蘆炒)杏仁(去皮尖)麻黃(去節)桑白皮(去麄皮)紫蘇
馬兜鈴(去筋膜炒如無粟殼代去筋膜炒乾)烏梅(每服半箇)
右等分㕮咀每服三錢生薑五片煎至七分去滓睡
至一更盡通口服或併滓或留滓次夜量證輕重加
減勞嗽加五味子五心煩熱加地骨皮口
乾加人參麥門冬痰多加南星炮腹脹加枳
殼炒胷滿加枳殼肺脹加桑白皮炒大便
秘結加大腹皮夜睡多驚加人參遠志去心
倒頭不得加苦葶藶喘急腰痛脚膝無力加木
瓜烏藥手足麻痺加烏藥防己感冷欬嗽加
乾薑肉桂細辛失聲加訶子薄荷發則欬嗽
不已别煎九寳飲加童便水煎服吐紅加茅花
藕節吐欬紅線加蒲黃茅花燒灰入藥欬唾
粉紅者加百合五倍子茅花同燒灰存性飲食
不進加白芍藥白术薑棗同煎暴欬紅者及五
心發熱别用茯苓補心湯加茅花蒲黃煎咽乾
口燥加人參乾葛傷寒惡風喘急欬嗽别煎小
青龍湯四時感冒金沸草散加桑白皮粟殼
感風欬嗽頭疼加川芎白芷薑葱煎傷寒發熱
欬嗽去粟殼加柴胡黃芩潮熱欬嗽者參蘇飲
徐徐煎服孕婦只服百合散丸燒灰者只入在
盞内傾藥同服服此藥平差再用米飲服丸藥空
心下凡欬嗽切忌生冷減去酸燒煎炙油膩酒
麵羊肉子鴨魚腥豆腐房事
人參交龍散治諸嗽不愈者
人參阿膠(炒)欵冬花粟殼(米醋炒)
右等分每服三錢加烏梅一箇煎半夜服
二母散治喘急倒頭不得痰涎壅盛
知母貝母(各等分)
右為細末臨睡白湯調温服如喘急加苦葶藶末
如久嗽不止加馬兜鈴末如無以粟殼代去筋膜
不製
治失聲
皂角一梃(去皮子)蘿蔔(三箇切作片)
右以水一椀同煎至半碗以下服之不過三服自能
語聲出
治鼻衂
鬱金(磨末)
右用白茅花絹包煎湯調服
又方
用車輪上垢膩成丸塞孔中妙
治蟲牙風牙
用藥有隂陽虚實且按時氣春宜正氣散夏宜敗
毒散加大黃枳殼秋冬宜五積散消氣散
治酒疸
脾黃木鼈子
右用醋磨服一二盞必能見功
治小腸膀胱腫硬
香附子(炒研末)
右用海藻煎湯調下
又方
燈籠草連梗葉摶一握入罐内又入槌碎生薑一
塊加生酒同煎空心熱服
又方
五苓散去肉桂加黑牽牛桔梗車前子名蟠葱散
數服妙又一方加茵蔯木通
又方
食茴香乳香末豬苓桔梗木通甘草
右各等分加燈心一握淡竹葉同煎多服取效
治偏墜疝氣方
先服復元通氣散次服五苓散各三錢去桂加黑
牽牛吳茱萸湯泡等分如脹加陳枳殼麩炒
痛甚加八角茴香煎服
又方
用栗子樹根南酒煎服立效
偏腎氣
以本人口為則於臍上灸偏在左灸右偏在右灸
左然後服走馬茴香丸茱萸内消丸各一貼以生
小酒加少鹽空心吞下
換骨丹治風濕腰脚諸疾
草烏(六兩)
右研為末用生豆腐二兩搗和成餅子沸湯煑令浮
再沸取出煑時最要斟酌蓋煑太過則藥力輕煑
不及則藥力又過重也又用米泔浸過蒼术三兩
焙乾天麻一兩明淨者全蝎半兩洗去頭足微炒
與草烏餅子同研為末米糊和丸如梧桐子大至
晚勿食臨卧嚼木瓜温酒下二十丸中夜藥透徧
身及脚上覺麻痺即其效也
活絡丹治腰脚諸疾
胡盧巴(四兩以二兩用海金沙四兩同炒令赤色又以二兩用巴豆四兩同炒令赤色海金)
(沙者即俗名竹□荽九月内多採下用紙糊團箕日下曬至乾却以竹竿敲下去葉取子用賣者恐)
(偽巴豆去殼取完者用)蒼耳草(四兩焙乾俗名野茄葉本草名枲耳)右纏藤(四兩)
(連葉焙乾用)
右三味為末以好生酒煮麵糊丸如梧桐子大用生
酒吞下三四十丸病在腰半飢服病在膝脚空心
服
治五淋方
服益母草汁一升立止(一云葎草)
又方
棘刺二升水五升煮取二升分三服差
又方
阿膠三兩炙以水二升煑取一升四合分再服
又方
酒服蒲黃末三方寸匕日二服(太平聖惠方以粥飲調一錢服之)
治便血
黃連柏葉(焙)
右為細末空心酒調服
又方
荆芥穗砂仁
右為細末每服三錢糯米飲調下每日三服
又方
五倍子(不拘多少)
右為細末用鹽梅𢷬膏丸如梧桐子大每服五十丸
酒湯任下
治小兒急慢驚風
震靈丹(二十粒)來復丹(十粒)白丸子(十粒)
右三味研勻糯米糊丸如菉豆大大者五丸小者三
丸慢驚用北棗陳皮煎湯吞下急驚用生薑
自然汁百沸湯下
治小兒周歲患赤眼及未周歲者
用黃連為細末以茶清調塗手心足心即愈如
或腫痛難開加薑黃皂角朴硝末同敷太陽穴手
心足心加葱𢷬敷尤妙
治小兒頭瘡證不可瀉餘毒只宜用菉豆皮穀精草入
藥内服忌百物常喫螺螄為妙
治孩兒痘瘡入目方
白柿(可常服)
