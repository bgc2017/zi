急救仙方卷二
疔瘡治法
夫疔瘡之初生也人多不覺生於頭面手足肚脅腰腿
間亦無定處一二日必作寒熱如瘧頭疼體痛不可忍
其痛稍異於尋常之證徧身尋認如有小瘡與常瘡稍
異即是疔也此瘡為患各有所因而其形状亦各不同
豬疔形圓而小瘡口内有油
羊疔形長色白
牛疔形圓而小瘡口内無油
狗疔形長或帶尖色赤
驢馬疔其状三角頂上有黑點根赤或凸
要知此瘡非特豬牛狗羊驢馬之毒所致宿水不潔飲
之亦生水疔豆腐中有人汗食之亦生豆腐疔又有氣
疔鬼疔形状雖不一然其治之之法則一
瘡色緩
第一日瘡頂皰色小白
第二日色大白
第三日色微紫
第四日色真紫
瘡色急
第五日色微青小緊
第六日色深青大緊
第七日色黑其状如魚臍又如灸瘡之状乃最
緊急之候也
瘡證吉
有應謂生一疔之外别處肉上再生一小瘡即
是有應可用針挑破
護場謂瘡四圍有赤腫
飲食如常頭痛身熱手足温瘡多者
謂之滿天星
瘡證凶
無應謂别處肉上無瘡
不護場謂疔四圍無赤腫
内疔盛渴欲飲水飲食不進頭眩眼花
護床不動(卧不起也)眼白睛凝不轉唇舌青
腹痛甚五心腫手足冷氣麤無脉
夫内疔之證與外疔之證同亦發寒熱頭疼體痛但瘡
形不現過數日胷背腹脇頭面手足間或有一處腫起
即内疔所發之處急用霹靂火治不護場瘡之汗法於
腫處出汗若身體寒熱雖未有腫起但腹痛甚者便湏
作内疔證用後法治之不可緩也
蟾酥丸治内疔
取蟾酥時用桑葉一小錢大入蟾酥揉和得所丸
如念珠隂乾用病勢重者用二粒輕者用一粒置
病人舌上噙化化後良久用井花水灌潄再用雄
黃丸七丸冷茶清吞下得臟腑利數行其病應手
而愈
霹靂火法
取鵝卵石炭火煆通赤用澱桶一隻置竹椅一隻
於桶上又用一杓置竹椅下令病人裸體坐於椅
上取荆芥為末調入酸米醋於桶内却置煆石於
杓中即用荆芥醋淋沃石上火力不可大恐病人
難禁若火力已微汗尚未透可再加火力再沃之
沃熏之時用衾覆蓋自頭至足連桶俱覆止留口
鼻在外令徧身汗出湏要頭面皆有汗病乃除此
法絶妙
若老人虚人孕婦不宜汗下者可鍼破瘡口用海馬拔
毒散點瘡酒煎蒼耳服如毒入裏湏用霹靂火時病人
不湏入桶止用一小水桶依前法以杓盛煆石在桶中
用荆芥醋淋沃令病人側身以腫處覆在桶上四圍用
衾被遮護勿令氣泄良久腫處出汗如汗未透可再加
火力再沃之湏令腫處汗透却不必徧身汗也
若瘡在兩脇間毒氣欲奔心乃危急之證也可急於患
處尖上用艾炷灸三五壮仍於灸穴前後鍼出少血灸
瘡四圍有皰起吉無皰凶
若瘡生於虚軟不便處不可用鍼灸者可用松鍼截法
鍼斷紅絲路如瘡生於兩胯間毒氣欲奔腎者亦用
松鍼於兩胯紅絲路盡處鍼斷出血如瘡生頭面上
者可於項間紅絲路盡處鍼斷出血或各處紅絲路
有不現者亦可以意消詳用松鍼鍼之凡用松鍼者
倘遇紅絲路不現無可下手可於頷下兩腋間兩胯間
虚軟處下手鍼斷毒氣毋令攻心攻腎而已
松鍼法
取向北松枝上葉極硬者頓齊作一束紥令極緊
緩緩以意消詳毒氣所經行虚軟處鍼之湏令出
血鍼時先用酒潤下鍼處鍼必小痛令病人稍忍
仍用雄黃麝香為末温酒調一二服與之服之方
下鍼
若表證皆罷毒氣入裏者雄黃丸主之
若手足厥冷六脉俱絶者此乃毒氣已深氣血為毒氣
所併不能流通是以體冷而脉不現必湏用木香流氣
飲連進數服氣血流通則脉自回矣然後依法治之萬
無一失
桃花散治諸疔瘡雖凶證迭見六脉俱絶垂死者此
藥悉能主之
蟾酥(少許)信石(少許)蟬蛻(三個去足翅)蜈蚣頭(一個)
斑猫(三箇去足翅)谷丹(伍錢)風化石(一兩沙碢盛瓦片蓋炭火煆二)
(時久取出)
右各製研末令極細指爪甲刮葱白皮内涎調藥先
以松鍼鍼破瘡口可深半寸凡疔瘡必有紅絲路
可隨紅絲斜下鍼如瘡在胸以上可斜向下如在
胸以下可斜向上蓋瘡毒喜趨心故下鍼亦隨毒
氣所行也出鍼候瘡口有惡血湏令出盡别將蟾
酥一粒如麥粒大入瘡口中用鍼送令深入却以
前葱涎所調藥敷瘡口莫敷在好肉上再用冷水
浸濕紙二三十重貼在藥上封固其瘡如清早封固
至晩覺瘡口熱即去紙水洗去藥令净用玉紅散
摻瘡口瘡口必有數日璺作疼痛只用玉紅散糝
瘡仍日用葱湯洗疔瘡之證雖危惡但能鍼破瘡
口入蟾酥在内以桃紅散封固瘡後即可保其回
生也至如瘡口璺作疼痛不可忍可不必憂此非
疔毒為害乃是蟾酥作腐疔毒故爾痛也可採芙
蓉葉桑葉擂碎敷瘡四圍散其血勿令血潮日夜
各換一藥又湏洗瘡後上藥其瘡可不日安好也
若疔瘡初起必發寒熱身疼此乃毒氣在表當汗而解
自沸湯主之老人虚人孕婦不宜汗下止用桃紅散
拔毒
拔疔法諸疔不出者用此以拔之
巴豆(去殼半粒)磁石(研)
右各為末拌勻用蔥涎同蜜為膏以敷瘡上疔自出
矣
自沸湯
白礬(五錢)青黛(三錢)塚間貼背乾石灰(三錢)
右各為細末研至無聲為度拌和令勻每服三錢井
花水半碗柳條攪千百下頓服之厚衣蓋覆良久
再用蔥䜴湯入醋少許極熱服少助藥力得汗而
解
若始不覺是疔瘡未曾用前法汗過數日方覺則寒熱
體痛皆罷毒氣入裏矣湏用利藥使内毒氣下泄雄黃
丸主之
雄黃丸
雄黃(五錢)鬱金(五錢)巴豆(去心殼略去油半錢)
一方加信石(一字許不可多用清油煮半日取出曬乾入藥)
一方加斑猫(七箇去翅觜糯米拌炒變色去米)以治瘰癧
一方加玄胡粉(三錢)以治咽喉腫痛等證
右各研為細末麫糊為丸如菉豆大每服七丸冷茶
清吞下取利為度如未利再服
玉紅散
寒水石(一兩煆)輕粉(少許)谷丹(少許)
右研細末糝瘡口日夜二洗二換蓋蟾膏桃紅散皆
為毒藥故令瘡疼痛湏用玉紅散解二藥之毒二
藥散血瘡自當安若一時未能辦蟾酥桃紅散等
藥可用李世安治疔瘡法治之功效尤速
當歸散
當歸尾(二兩)川芎荆芥穗乾葛
烏藥川獨活白芷升麻
赤芍藥(各一兩)羌活甘草防風(去蘆)
枳殼(各半兩)紅花蘇木(各二錢半)
瘡疼痛者加乳香没藥白芷(各五錢)
瘡熱不退加筀竹青山梔仁(各少許)
大便閉加枳殼(一兩)
燥煩加燈心(十莖)竹茹(一塊)
渴者加天花粉(一兩)
腫者加甘草節降真節(各半兩)
眼暈者倍加川芎白芷荆芥防風
渴而小便閉者加滑石(一兩)
右㕮咀每服五錢燈草數莖烏豆十粒水一鍾半煎
至八分病在上食後服病在下食前服連進取效
若患疔瘡始初不覺未曾用前法汗過數日外
證皆罷或在腹脇之間或在胸腋之下腫起此乃
毒氣入裏所致宜用霹靂火治之若服當歸散外
證不解者亦急用霹靂火發散
追疔奪命湯能内消腫毒
羌活獨活青皮防風(多用)黃連
赤芍藥細辛甘草節蟬蛻僵蠶
脚蓮加河車澤蘭金銀花
有膿加何首烏白芷
取利加青木香大黃梔子牽牛
在脚加木瓜
右㕮咀每服五錢先將一服加澤蘭葉金銀
花(各一錢)生薑(十錢)同藥擂爛好酒調熱服之如不
飲者水煎加少酒服尤妙然後用酒水各一盞半
生薑十片煎熱服以衣被蓋覆汗出為度病退减
後再以前藥加大黃(二錢)煎熱服或利一兩次
以去餘毒為妙此方以藥味觀之甚若不切然累
用累效萬無一失如别有他證宜隨證加减治之
嘔逆惡心加乳香菉豆粉(甘草湯下)又用紫河
車老薑米醋一同調下
心煩嘔(名伏暑)用硃砂五苓散
嘔逆加母丁香石蓮(同前藥煎服)又不止用不
換金正氣散或加人参木香煎服
嘔不止手足冷(名喫水)用黃連香薷飲吞消暑丸
手足冷加宣木瓜牽牛
心煩加麥門冬赤芍梔子燈草
潮熱加北柴胡黃芩淡竹青絲茅根
眼花加硃砂雄黃麝香(少許)
腹脹加薏苡仁寒水石
自利加白术茯苓肉豆䓻鸎粟殼
腹痛不止加南木香乳香
喘𠻳加知母貝母白砂蜜(少許)
頭痛加川芎白芷蔥白
痛不止用蘿蔔子川芎蔥白擂碎敷太
陽宂
痰涎多用生艾尾葉米醋擂取汁潄去痰
咽喉痛用山豆根凌霄梗梔子淡竹葉
艾葉燈草水煎潄
大便閉加薑製赤芍藥麩炒枳殼大腹皮
小便閉加赤芍藥赤茯苓木通車前子
燈草
尿血出加生地黃車前子
鼻出血加野紅花地黃藕節薑皮
瘡不痛頂不起灸三壮更不痛不治
骨蒸加絲茅根
無脉服二十四味流氣飲
飛龍奪命丹治疔瘡發背腦疽乳癰附骨疽一切無
頭腫毒惡瘡服之便有頭不痛者服之便痛已成者
服之立愈此乃惡證藥中至寳病危者服之亦可好
萬無一失不可輕忽
蟾酥(二錢乾者老酒化)血竭(一錢)乳香(二錢)没藥(二錢)
雄黃(三錢)輕粉(半錢)膽礬(一錢)麝香(半錢)銅綠(二錢)
寒水石(一錢)硃砂(二錢為衣)海羊(二十一箇即是蝸牛連殼用)
天龍一條(即蜈蚣酒浸炙黃去頭足)腦子(半錢如無亦可)
右為細末將海羊研作泥和前藥為丸如菉豆大若
丸不就酒煮麫糊為丸每服止二丸先用蔥白三
寸令病人嚼爛吐於手心男左女右將丸子裹在
蔥白内用無灰熱酒三四盞送下於避風處以衣
被蓋覆約人行五里之久再用熱酒數杯以助藥
力發熱大汗出為度如病重汗不出再服二丸汗
出即效若初服二丸但消三五病重者再進二丸
如疔瘡走黃過心者難治汗出冷者亦死如
病人不能嚼蔥擂碎裹藥用酒吞之瘡在上食後
服在下食前服服後忌冷水黃瓜茄子油麫豬羊
魚肉一切發風發瘡毒物及婦人洗換狐臭百發
百中也
急救仙方卷二考證
第六頁前二行原本是以體冷而不現句當脱一脉
字謹增
