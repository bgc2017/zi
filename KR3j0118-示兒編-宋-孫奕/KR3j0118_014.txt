示兒編卷十四宋孫奕撰
雜記
無恙多能果然率然
人皆知無恙為無憂而不知為蟲名人皆知多能為多
材而不知為獸名按史記外戚世家云呂氏夷戚氏誅
趙王而高祖後宫獨無寵疎遠者得無恙索隐曰爾雅
云恙憂也一說古者野居露宿恙噬人蟲也故人相恤
云得無恙乎又按漢高紀云吾非敢自愛恐能薄師古
曰能謂材也能本獸名形似熊足似鹿為物堅中而強
力故人之有賢材者皆謂之能然則以無恙配多能尤
為的對又有獸名果然出國史補揚州人取果然得一
果然則數十果然可得蓋果然不忍傷其類聚族而啼
殺之不去也此禽獸而人心薄俗有不如者果然大類
猩猩蛇名率然出山海經常山有巨蛇物觸之中首則
尾至中尾則首至中腰則首尾俱至名曰率然孫子兵
法曰將之三軍勢如率然者此也
地有二義
盤谷之名有二義或曰環山或曰盤旋而韓昌黎兩存
之冉谿之名有二義或曰冉氏或曰可染而柳河東兩
存之
可稱之地
天下可稱之地有四謝玄暉鼔吹曲云江南佳麗地是
也杜甫祠南夕望詩云湖南清絶地回首一茫茫為懷
錦水作也
地名異
梁一也而有南有大有少焉(今汝州南縣為南梁皇都浚儀縣為大梁同州韓城)
(縣為少梁)蔡一也而有新有上有下焉(新蔡上蔡今蔡州縣下蔡今潁川縣是也)
三齊三楚之有别(齊與濟北膠東為三齊江陵為南楚彭城為西楚吳為東楚)三蜀
三吳之有異(三蜀謂蜀都漢高分置廣漢武帝分置犍為三吳今蘇潤湖州)既辨三亳
(今曺州考城縣為北亳今南京榖城縣為南亳今西京偃師縣為西亳)又分三江(自豫章而下入)
(于彭蠡而東至海為南江自蜀岷山至于九江彭蠡以入于海為中江自嶓冡導漾東流為漢過三澨大别以)
(入于江匯于彭蠡以入于海為北江)嵩高外方一山而名二具區震澤一
湖而號殊荆山有南北之異條蒙山有東西之異域
地名同
崆峒山有三在臨洮者秦築長城之所起也在安定者
禹導涇水之所出也在臨汝者黃帝問道於廣成子之
地也霍山有四南岳之衡廬江之天柱皆謂之霍山晉
之霍山在今晉州霍邑蠻氏有霍山在今汝州梁縣也
汶水有二魯之汶水出泰山萊蕪縣所謂東北會于汶
是也其一出朱虚縣太山北過淳于縣今濰之東南有
大汶小汶是也氾水有二僖二十四年王處于氾南氾
也出汝州僖三十年秦軍氾南東氾也在中牟蒙城有
二楚之蒙縣莊周所居也宋之蒙縣宋萬弑閔公之地
也武城有四襄十九年城武城魯地也即子游所宰之
邑也僖六年許僖公見楚子于武城楚地也文八年秦
人伐晉取武城在今同州馮翊今恩州亦有武城縣漆
沮既見於扶風又睹於馮翊沱潜既發於梁地復出於
荆州
帝王歴年
以史記所載歴年計之五帝四百一十一年三代一千
九百七十四年以劉恕外紀所載歴年計之五帝二百
五十二年三代一千九百二十八年則外紀於五帝少
一百五十九年於三代少四十六年
紀元
紀元非古也其起於誰乎以一字紀元者始於西漢文
帝之後元年景帝之前元年中元年後元年以二字紀
元者始於西漢武帝之建元以三字者始於梁武帝之
中大通繼以中大同以四字者始于前漢哀帝之太初
元將申於後漢光武之建武中元又申於魏大武帝之
太平真君唐武后之天册萬歲又曰萬歲登封又曰萬
歲通天繼於我宋太宗之太平興國真宗之大中祥符
徽宗之建中靖國唯復周制不改元但稱元年者自西
魏廢帝始至于周明帝復改元以天紀者有天漢天策
天璽天紀天監天嘉天康天興天賜天保天授天安天
統天和天寳天復天祐天成天福先天又有甘露調露
景雲神電以地紀者有地節地皇以乾紀者有乾明乾
封(唐高宗)通乾乾元乾符乾寧乾化乾祐以龍紀者有黃
龍青龍神龍景龍龍翔龍朔龍德龍紀又有麟德大象
神䴥神龜以鳥紀者有元鳳五鳳天鳳神鳳儀鳳鳳皇
又有神爵赤烏鴻嘉以瑞紀者有元鼎寳鼎寳應寳歴
大寳神瑞嘉禾以元冠于上者曰元光元朔元狩元鼎
元封元鳳元平元康元夀元始元初元嘉元徽元和以
太冠于上者曰太初太始太元太平太和太豫太通太
清太歴以大冠者曰大安大興大寧大常大延大同大
明大開大統大象大寳大建大業大定大中大順以建
者曰建元建昭建始建平建武建初建光建康建和建
寧建安建興建國建衡建明建德建中以永者曰永光
永始永平永元永初永寧永建永和永嘉永興永夀永
安永熙永康永昌永明永泰永定永徽永淳永貞以景
者曰景輝景元景平景和景明景初景龍景雲景福以
初承于下者曰太初永初元初本初黃初景初以始承
于下者曰太始本始建始永始元始更始泰始皇始太
始正始以和者曰征和綏和章和永和建和光和太和
咸和隆和延和景和興和天和元和中和以平者曰元
平河平建平永平延平和平熹平中平初平興平嘉平
升平景平正平熙平天平太平以昌者曰永昌隆昌延
昌孝昌會昌以康者曰元康太康永康咸康寧康天康
以寧者曰竟寧永寧建寧咸寧大寧興寧又寧乾寧以
安者曰漢安建安永安太安咸安隆安興安長安以熙
者曰延熙炎熙咸熙光熙義熙永熙
按孔穎達云文王既王稱王而得取改元年者諸
侯自於其國各稱元年元年是巳之所稱容或中
年後改矣汲冡周書魏惠王有後元年漢初文帝
二元景帝三元此必有因於古也其說有據故并
錄之通鑑周顯王紀四十五年秦惠王改其國
十四年為元年注云古未有再改元蓋始於此
張耘叟年歴辯誤云漢哀帝建平二年夏待詔夏
賀良等言漢家歴運中衰當再受命宜改元易號
乃詔改為太初元將元年號曰陳聖劉太平皇帝
八月復詔蠲除之本紀但稱太初元年脱元將二
字况太初本武帝號與哀世相去未遠不容更襲
舊號蓋後之校讐者誤也温公考異曰世祖中
元元年四月改元續漢志云以建武三十二年為
建武中元元年紀年通譜云據紀志俱出范氏而
所載不同此必傳寫脱誤今官書累經校定學者
失於精審但見改元復有建武二字輙以意刪去
斯為謬矣梁武帝大同大通之號俱有中字是亦
憲章於此今從袁紀范書後漢光武紀以二月
登封泰山四月己卯大赦改元為中元案禮儀志
載封禪事云以建武三十二年為建武中元元年
東夷列傳亦云建武中元二年倭奴國奉貢朝賀
據紀傳俱出范氏而所載不同如此蓋後之校定
者但見改元復有建武二字輙以意刪去之誤矣
年號同
西漢武帝紀元曰建元東晉康帝南齊高祖亦曰建元
東漢光武紀元曰建武西晉惠帝東晉元帝南齊明帝
亦曰建武西漢宣帝東漢桓帝皆號元康晉明帝南北
武成帝皆號太寧晉惠帝元魏文成帝皆號太安西晉
愍帝蜀後主皆號建興漢章帝唐憲宗皆號元和後漢
桓帝改元嘉宋文帝亦如之後漢和帝改元興東晉安
帝吳烏程侯亦如之同曰黃龍者漢宣帝吳大帝也同
曰五鳳者漢宣帝吳會稽王也漢宣帝魏高貴鄉公俱
曰甘露東晉安帝恭帝俱曰義熙南齊和帝魏廢帝均
曰中興以泰冠于上者曰泰始則晉武帝宋明帝同曰
泰和則魏明帝東晉廢帝魏文帝唐文宗同以永冠于
上者曰永平則漢明帝晉惠帝魏宣帝同曰永興則漢
桓帝晉惠帝魏明帝元孝武帝同曰永安則吳景帝晉
惠帝同曰永康則漢桓帝晉惠帝同曰永寧則漢安帝
晉惠帝同曰永初則後漢安帝宋高祖同曰永嘉則後
漢冲帝西晉懷帝同曰永和則後漢順帝東晉穆帝同
曰永元則後漢和帝南齊東昏侯同曰永安則晉惠帝
魏莊帝同曰永昌則晉元帝唐則天同曰永泰則南齊
明帝唐代宗同以至父子有同號者漢高祖與愍帝不
改其乾祐梁太祖與末帝不改其乾化唐明宗與哀帝
不改其天祐三世有同號者周太祖世宗恭帝相襲為
顯德大宋藝祖皇帝與蜀主王衍同為乾德
姓名同
曾參與魯人同姓名而得殺人之謗(史記甘茂傳)宰予與闞
止同字(子我)而得作亂之誣(史記仲尼弟子傳)則凡名號同者可
不参會而使之歸一乎堯時有羿(淮南子云射十日)有窮后羿
(淮南子云有窮之君)二人皆善射舜臣有伯夷(書注云姜姓)孤竹君之
子伯夷(索隐曰姓墨名允字公信伯長也夷謚也)一則為名一則為謚周有
季子(宣公十年天王母弟)魯公子友(閔元年字季子)晉郤至(成十七年字季)吳季
札(襄三十一年)衛子路戰國蘇秦(史記字季)皆為季子齊有夷吾
(莊八年管仲)晉亦有之(僖二十四年注晉侯夷吾)周有南宫括(君奭篇文王臣)魯
亦有之(仲尼弟子即南宫縚憲問篇作南宫适)管仲為敬仲高徯(定二十九年)
陳公子完(莊二十二年)皆字敬仲孔白(擅弓)公西與(家語)鬭勃(僖二)
(十八年)駟帶(昭十八年)皆字子上孔伋原憲燕級平當皆字子
思孔最冉季公孫僑皆字子産澹臺滅明公孫揮知罃
皆字子羽巫馬期叔仲會皆字子期公孫兹秦非皆字
子之顔由仲由皆字季路顓孫師公孫黑肱(襄十八)叔孫
輙(哀八年)豐卷(襄三十年)琴牢皆字子張紂有左師觸龍(荀子議兵)
(篇)趙亦有左師觸龍(戰國策)鄭有子西(公孫夏)楚有二子西
(大夫宜申公子申)春秋時晉有趙括六國時趙亦有趙括春秋
時晉有士爕三國時吳亦有士爕春秋時魯有兩公子
偃一非成子庶子一是也鄭有兩公孫揮皆字子羽一
非行人子羽一是也冉雍與漢陳寔同字仲弓端木賜
與漢王尊吾邱夀王同字子貢仲由與漢爰曾同字子
路卜商與漢杜欽杜鄴孔光同字子夏(前漢杜欽字子夏茂陵杜鄴與)
(欽同姓字皆以才能稱京師故衣冠謂欽為盲杜子夏以相别欽惡以疾見詆廼為小冠高廣財二寸由是京)
(師更謂欽為小冠杜子夏而鄴為大冠杜子夏云)宓不齊伏勝皆字子賤(勝即濟南)
(伏生出後漢伏湛傳)鄭子産(襄三十五)唐杜甫皆字子美谷永終軍揚
雄皆字子雲韋賢汲黯韓安國皆字長孺東方朔雋不
疑于定國皆字曼倩司馬相如薛廣德施讎皆字長卿
李陵任安丙吉皆字少卿車胤王濟皆字武子前漢枚
乘晉嵇康皆字叔夜後漢邊韶魏毛玠皆字孝先漢晉
孔安國同姓名漢晉王良同姓名前漢有兩韓信俱佐
高祖而一為韓王一為齊王又降為淮隂侯前後漢有
兩王吉而在後漢者為酷吏後漢有兩王覇而避王莾
者為逸民唐有兩李益而皆能詩又有兩韓翃而一為
詩人一為刺史周唐皆有大顛而在唐者為名僧晉唐
皆有李密而在晉者有孝德晉有三趙孟趙朔之子曰
武諡文子稱趙孟趙武之子曰成趙成之子曰鞅又名
吉父謚簡子亦稱趙孟趙鞅之子曰無恤謚襄子亦稱
趙孟周有伯達後漢有公孫伯達(淵明傳)漢齊有三召平
蕭何傳東陵侯曰召平項羽傳廣陵人亦曰召平齊悼
惠王傳齊相亦曰召平趙有將曰扈輙(史記李牧傳)漢張耳
時别有扈輙尹翁歸(前)鄭翁歸(梁)孔翁歸(梁)皆同名司
馬食其(衛)酈食其審食其趙食其(並漢)皆同名荀闓蔡
謨諸葛恢皆字道明(晉)賈琮班固並字孟堅(後漢)周有君
牙唐有邢君牙梁有庾肩吾唐有施肩吾齊有孟嘗君
(田丈)後漢有孟嘗君此皆名同而實異
慕人姓名
司馬相如初名犬子慕藺相如之為人更名相如(前漢)李
綱始名瑗慕張綱之為人改名綱(唐)傅初起慕南容更
字南容酈審趙慕衛司馬食其皆名食其(項羽紀注)人皆賢
之惟員半千其先姓劉慕伍員而改為員氏則又甚焉
姓可改也孰不可改也(廣韻員音運注云姓也唐有刺史員半千)
不類名字
馮野王習鑿齒劉牢之劉黑闥張開地(張良傳乃良大父也)殷開
山李百藥劉大真吳武陵宗楚客牛仙客東郭咸陽(名咸)
(陽漢武帝時人)不類名也竇嬰字王孫嚴彭祖字公子朱買
臣字翁子趙充國字翁孫杜茂字諸公張宗字諸君施
延字君子徐穉字孺子石冲字幼子胡常字少子羊祐
字叔子張興字君上李宗字尊祖劉祐字伯祖李密字
令伯裴光庭字連城薛平字坦塗獨孤郁字古風斛律
光字明月李靖字藥師蕭瑀字時文柳公權字誠懸王
維字摩詰何曾字潁秀裴頠字逸民傅嘏字蘭石牛僧
孺字思□賈島字浪仙不類名字也陳寵字昭公劉
昆字桓公陳重字景公伏湛字惠公呂岱字定公竇融
字周公袁安字邵公直類古之諸侯耳浩生不害吾
丘夀王不類姓名也
示兒編卷十四
