示兒編卷七宋孫奕撰
文說
史重複
書有意異而言同者有意同而言異者如矜而不爭羣
而不黨言同而意異者也足食足兵民信之矣言異而
意同者也然前之言人皆知之後之言無子貢三者之
問孰知其兵食之外又有信也古人之立言深嚴如此
若夫後世則不然良史之才古今莫不以遷固為稱首
史記孟嘗君傳言馮公形容狀貌乃四字而一意西漢
張禹傳言後堂理絲竹管絃乃四字而二物昭帝贊言
周成有管蔡四國流言之變夫舉四國則管蔡已在其
中矣乃四字而駢文南史恩倖傳序云謀於管仲齊桓
有召陵之師邇於易牙小白掩陽門之善小白即齊桓
也不亦重複乎獨韓退之作王仲舒碑又作誌蘇子瞻
作司馬君實行狀又作碑其事雖同其辭則異雖然左
氏此患亦或不免文公五年臧文仲聞六與蓼滅曰臯
陶庭堅不祀忽諸(六蓼二國皆臯陶之後椘滅之)按文公十八年才子
八人注云庭堅臯陶字也則此既言臯陶又言庭堅何
耶
文重複
漢人文章最為近古然文之重複亦自漢儒倡之賈生
過秦論曰席卷天下包舉宇内囊括四海之意并吞八
荒之心四句而一意也至於陸士衡文賦序曰妍媸好
惡四字而二意也張景陽之七命既曰煢嫠為之擗摽
又曰孀老為之嗚咽豈煢嫠孀老果二義乎既曰按以
商王之箸又曰承以帝辛之杯豈商王帝辛果二人乎
既曰蹙封豨又曰僨馮豕豈封豨馮豕果二物乎
承舛襲譌
絲竹管絃均二物耳班孟堅既不之審遽書此以為張
禹後堂之盛王羲之又拾以序蘭亭則承舛襲譌而不
自知也
祖述文意
歐陽文忠公初得昌黎文嘗曰苟得禄矣當盡力於斯
文以償其素志居無幾何公以文章獨步當世而於昌
黎不無所得觀其詞語豐潤意緒婉曲俯仰揖遜步驟
馳騁皆得韓子之體故本論似原道上范司諫書似諍
臣論書梅聖俞詩稿似送孟東野序縱囚論怪竹辯斷
句皆似原人蓋有横翔捷出不減韓作而平澹詳贍過
之若夫羅池碑曰春與猿吟兮秋鶴與飛則退之又自
深得離騷東皇太一歌吉日兮辰良之句法寄崔立之
詩曰歡華不滿眼咎責塞兩儀則又深造乎班固賓戲
福不盈眦禍溢於世(魏人章䟽亦云福不盈眦禍將溢世)之遺意其前軰
各相祖述類如此
祖意而勝
東坡喜雨亭記云使天而雨珠則寒者不得以為𥜗使
天而雨玉則饑者不得以為粟即劉陶改鑄大錢議有
曰就使當今沙礫化為南金瓦石變為和玉使百姓饑
無所食渴無所飲之遺意然不如東坡辭婉意明所謂
出藍更青者也
擬聖作經
作經以擬聖者其後儒之僣者乎自非僣者則揚雄不
作太玄經以擬易(漢)王長文亦不作通元經以擬易(晉)
劉向不作洪範五行傳以擬書(漢)陳黯亦不作禹誥以
擬書(唐)而虞卿春秋(趙相)呂氏春秋(秦相呂不韋)楚漢春秋
(陸賈)吳越春秋(趙曄)晉春秋(檀道鸞)唐春秋(吳競)之類無
聞焉漢尚書(孔衍)隋尚書(王劭)後漢尚書漢魏尚書(並孔)
(衍)續書(王通)續尚書(唐陳正卿)之類無有焉揚雄不作法言
以擬論語之精微王通不作中說以擬論語之緼奥嗚
呼孝經孔子所論也孰知郭良輔又變為武孝經(唐)鄭
氏又易為女孝經(唐侯莫陳邈妻)以至農孝經(皇朝賈元道)酒孝經
(不著撰人名氏)紛紛而出爾雅周公所記也孔鮒又轉為小爾
雅(不著撰人名氏擬為楚孔鮒撰後乃别行)張楫又衍為廣雅(魏)以至博雅
(張楫)埤雅(陸農師)譊譊而起與配孝經者又有馬融之忠
經(林少潁羣經辨惑云馬融作忠經崇文摠目又載海鵬撰忠經失其姓氏)凖論語者又有
宋尚宮之女論語(唐内人宋若莘著見唐書宋若昭傳)皆其僣之尤者乎
史體因革
自編年變為紀為書為表為世家為列傳也司馬遷躋
項羽於紀與帝王並則失史體遷固列呂后於紀不没
其實則合春秋法史記始制八書前漢改為十志東觀
漢書曰記華嶠後漢曰典張勃曰錄(吳錄)何法盛曰說
(晉中興書)五代史曰考(司天考)其實一也如遷曰平凖固曰食
貨前曰地理後曰郡國書曰河渠志曰溝洫書曰封禪
志曰郊祀班易天官為天文范易禮樂為禮儀律與歷
禮與樂兵與刑或分或合百官輿服固所無曄增之五
行藝文馬所闕班補之隋獨著經籍唐特出選舉㳂革
紛如也自太史公效周譜以為表(桓譚說)何法盛改表為
注以至諸侯稍卑當别於天子故稱世家然陳勝吳廣
起自羣盗遷不應特舉而列之唯三國以吳蜀儕之列
國為當傳之為體大抵記公卿之行事遷始傳循吏晉
曰良吏三國則闕曄始傳文苑隋曰文學唐曰文藝後
漢為獨行唐為卓行五代一行焉後漢為方術魏為方
伎晉藝術焉自晉至唐改東都逸民為隠逸自唐以來
改南史孝義為孝友列女不見於西漢義兒獨見於五
代遷固皆作佞幸南北曰恩幸魏晉俱作后妃五季曰
家人稱號雖異體制不殊也
古今之言詳略
聖人之言丈約而意已盡自然不可易而非若後世君
子好自立論也觀孔子之言性曰相近而已而孟子曰
善荀子曰惡揚子曰混何其彰彰也觀孔子之言三代
相因曰損益可知而已而董仲舒曰上敬上忠上文太
史公曰忠以野敬以鬼文以僿何其紛紛也至於行夏
之時一語而已後世乃有建子建丑建寅三正三統之
擾擾(禮記大傳改正朔疏云周子商丑夏寅是改正也周夜半商雞鳴夏平旦是易朔也三正三統見前)
(漢侓歷志篇)春秋之書一編年而已後世遂變而為紀書世
家列傳甚者書變而為志為表志又變而為攷(五代史)列
傳又衍而為叙傳(前漢)河出圖洛出書論語與易大傳
兩言之而已春秋緯乃言河以通乾出天苞洛以流坤
吐地符河龍圖發洛龜書感河圖有九篇洛書有六篇
中人以上中人以下曰可與不可語上而已(語六)芋尹無
宇辭曰人有十等(昭公七年)班固古今人表分九等(前)司馬
遷儒之外五家孟堅儒之外八流(盧景亮撰于夐神道碑)或增或
損或因或革紛紛籍籍殆有不可勝言者矣
句法同
伊尹有不被堯舜之澤若己推而納之溝中張平子得
之於賦曰人或不得其所若己納之於湟范雎一飰之
德必償睚眦之怨必報孔融得之於書曰睚眦之怨必
讎一餐之惠必報黃魯直學優齋銘曰學哉身哉身哉
學哉句法使班孟堅典引曰唐哉皇哉皇哉唐哉其祖
出益稷曰臣哉鄰哉鄰哉臣哉杜子美南郊賦曰九五
之後人人自以為遭唐虞四十年來家家自以為稷卨
句法使曹子建與楊德祖書曰人人自謂握靈蛇之珠
家家自謂抱荆山之玉其源出崔駰逹旨曰家家有以
和樂人人有以自優及揚雄解嘲曰家家自以為稷卨
人人自以為臯陶退之進學解曰口不絶吟於六藝之
文手不停披於百家之篇句法使夏侯湛抵疑曰志不
輟著述之業口不釋雅頌之音李白上裴長史書曰何
王公大人之門不可揮長劍乎句法用鄒陽上吳王書
曰何王之門不可曳長裾乎唐啖助曰設教於本其敝
且末設教於末敝將奈何句法使唐太宗帝範曰取法
於上僅得其中取法於中不免為下並正觀二十二年
徐惠上疏曰作法於儉尤恐其奢作法於奢何以示後
其祖出渾罕曰作法於凉其敝猶貪作法於貪敝將若
之何(昭四年)
文意同
孟子不教民而用之謂殃民(告子下)即孔子以不教民戰
是謂棄之(論語十三)之遺意孟子分人以財謂之惠教人以
善謂之忠(滕文上)即孔子愛之能勿勞乎忠焉能勿誨乎
(憲問)之遺意孟子曰子産惠而不知為政(離婁下)即孔子
曰子産惠人也(憲問)之遺意孟子曰大人者言不必信
行不必果(離婁下)即孔子曰言必信行必果硜硜然小人
哉(子路)之遺意孟子詖辭知其所蔽滛辭知其所䧟邪
辭知其所離遁辭知其所窮(公孫上)即易大傳將叛者其
辭慙中心疑者其辭枝吉人之辭寡躁人之辭多誣善
之人其辭游失其守者其辭屈之遺意祭統云飬則觀
其順也喪則觀其哀也祭則觀其敬而時也盡此三道
者孝子之行也即孝經居則致其敬飬則致其樂病則
致其憂喪則致其哀祭則致其嚴五者備矣然後能事
親之遺意左傳序學者優而柔之使自求之厭而飫之
使自趨之即與東方朔答客難枉而直之使自得之優
而柔之使自求之揆而度之使自索之同中庸曰施諸
己而不願亦勿施於人即子曰己所不欲勿施於人(論語)
(十五)之遺意荀子曰勞苦之事則爭先之饒樂之事則能
讓即子曰仁者先難而後獲之遺意(論語六)
經同文
舜告禹曰衆非元后何戴后非衆罔與守邦伊尹告太
甲曰民非后罔克胥匡以生后非民罔以辟四方曲禮
愛而知其惡憎而知其善大學好而知其惡惡而知其美
儒行禮之以和為貴有子曰禮之用和為貴禮器曰經
禮三百曲禮三千中庸曰禮儀三百威儀三千少儀曰
士依於德游於藝子曰依於仁游於藝(語七)仲尼燕居
曰眀乎郊社之義禘嘗之禮治國其如示諸掌而已乎
中庸曰明乎郊社之禮禘嘗之義治國其猶示諸掌乎
子産曰夫禮天之經也地之義也民之行也天地之經
而民是則之(昭二十五)子曰夫孝天之經也地之義也民之
行也天地之經而民是則之(三才章)孔文子之將攻大叔
也訪於仲尼仲尼曰胡簋之事則嘗學之矣甲兵之事
未之聞也(哀十一年)衛靈公問陳於孔子孔子對曰爼豆之
事則嘗聞之矣軍旅之事未之學也(語十五)
經異文
周官曰唐虞百官夏商官倍明堂位曰有虞氏官五十
夏后氏官百殷二百周三百孟子曰夏曰校殷曰序明
堂位曰序夏后氏之學也禮記曰五十不從力征周禮
曰國中六十野則六十有五皆征之記曰天子有世媍
有嬪周禮天官所序先見九嬪次則見世婦王制孟子
皆載公侯地方百里伯七十里子男五十里周禮大司
徒云諸公之地封疆方五百里諸侯之地封疆方四百
里諸伯之地三百里諸子之地二百里諸男之地方百
里地官遂人凡治野夫間有遂十夫有溝百夫有洫千
夫有澮萬夫有川冬官匠人為溝洫田首謂之遂井間
謂之溝成間謂之洫同間謂之澮孟子言有布縷之征
粟米之征力役之征周禮載師言宅不毛者有里布田
不畊者出屋粟凡民無職事者出夫家之征語曰夫子
之道忠恕而已矣(里仁)中庸曰忠恕違道不遠子曰夏
禮吾能言之杞不足徵也殷禮吾能言之宋不足徵也
文獻不足故也足則吾能徵之矣(八佾)孔子曰吾欲觀
夏道是故之杞而不足徵也吾得夏時焉吾欲觀殷道
是故之宋而不足徵也吾得坤乾焉坤乾之義夏時之
等吾以是觀之(禮運)子曰夫民教之以德齊之以禮則
民有格心教之以政齊之以刑則民有遯心(緇衣)子曰
道之以政齊之以刑則民免而無耻道之以德齊之以
禮有耻且格(為政)檀弓曰兄弟吾哭諸廟父之友吾哭
諸廟門之外師吾哭諸寢朋友吾哭諸寢門之外所知
吾哭諸野奔喪曰哭父之黨於廟母妻之黨於寢師於
廟門外朋友於寢門外所識於野張帷曲禮曰父之讎
弗與共戴天兄弟之讎不反兵交游之讎不同國檀弓
曰子夏問於孔子曰居父母之仇如之何夫子曰寢苫
枕干不仕弗與共天下也遇諸市朝不反兵而鬭曰請
問居昆弟之仇如之何曰仕弗與共國銜君命而使雖
遇之不鬭曰請問居從父昆弟之仇如之何曰不為魁
主人能則執兵陪其後調人曰凡和難父之仇辟諸海
外兄弟之仇避諸千里之外從父兄弟之讎不同國揚
子曰子游子夏得其書矣未得其所以書也宰我子貢
得其言矣未得其所以言也顔淵閔子得其行矣未得
其所以行也(君子篇)與論語德行政事言語文學之說大
異左氏曰禆諶謀於野則獲謀於邑則否(襄三十一年)與論
語為命禆諶草創之之說大異
史同文
蒯通為漢言之則曰秦失其鹿天下共逐蘇世長為唐
言之則曰隋失其鹿天下共逐狄仁傑為張光輔言之
則曰一越王死百越王生房琯為第五琦言之則曰一
國忠死百國忠生衛青在位淮南寢謀何武上封事之
語也(漢辛慶忌傳)汲黯在朝淮南寢謀韋處厚上䟽之語也
(唐裴度傳)富貴不歸故鄉如衣錦夜行項籍思歸之語也(前)
富貴不歸故鄉如衣繡夜行漢武為朱買臣言也(前)蘇
章曰今夕蘇孺文與故人飲者私恩也明日冀州刺史
按事者公法也遂舉正其罪(後漢)源懷曰今日源懷與
故人飲酒之座非鞫獄之所也明日公庭始為使人檢
鎮將(元尼湏)罪狀之處既而懷欲劾尼湏(後魏)文帝勞軍
細柳先驅至不得入都尉曰軍中聞將軍令不聞天子
詔上至使使持節詔將軍乃開壁門後戒太子曰周亞
夫真可任(亞夫傳)太宗使宦官至叚志玄所志玄謂軍門
不可夜開手敕不辨真偽留之至明太宗曰真將軍(唐)
貢禹曰冠一免可復冠乎(前)司馬騰曰門一杜其可開
乎(晉)叔孫通曰本一搖天下震動狄仁傑曰本一搖天
下危矣張釋之曰廷尉天下之平也一傾民安所措手
足李素立諫高祖曰三尺之法一搖則民無所措手足
堯朝有進善之旌(漢文紀)舜有告善之旌(管子威公問)畫地為
牢埶不入削木為吏議不對(司馬子長報任少卿書)畫地為獄議
不入刻木為吏期不對(路温舒傳)敢於殺人而不敢於飬人
(前刑法志)忍於殺人而不忍於刑人(仲長統昌言)死諸葛走生仲
逹(晉宣帝紀)死姚崇算生張說(唐明皇錄)死劉楨芘生顧摠(幽怪錄)
寧我薄人無人薄我(宣十二年)寧我負卿無卿負我(魏氏春秋)寧
我負人無人負我(孫盛雜記)野禽殫走犬烹(前蒯通傳)狡兔死良
狗烹(韓信傳)無異使羊將狼皆不肯為用(張良傳)其治如狼
牧羊不可令治民(義縱傳)
示兒編卷七
