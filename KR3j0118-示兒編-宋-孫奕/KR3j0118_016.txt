示兒編卷十六宋孫奕撰
雜記
易物名
山谷喜為物易名鄭花則易為山礬竹夫人則易為竹
妃水晶膾則易為醒酒冰洞庭春色則易為埽愁帚集
句則易為百家衣東坡名㯶笋為木魚(㯶筍詩)名鐵拄杖
為鐵君(鐵拄杖詩)名竹為愁節君文與可畫竹亦名之曰墨
君(皇朝文鑑東坡作文與可墨君堂記)皆自我作古之一端也
人相反
孔子不飲盗泉(列子曰孔子至於勝母暮矣而不宿過於盗泉渴矣而不飲惡其名也)吳
隠之飲貪泉(晉書本傳)二人正相反于公多隂德(于定國傳)陳平
多隂禍(王陵傳)二人正相反陳平多隂謀而知其後必廢
丙吉有隂德夏侯勝識其當封及子孫(後漢袁安張甫等論)晉文
公譎而不正齊桓公正而不譎(憲問)邾子執玉高其容仰
定公執玉卑其容俯(家語)管仲失於奢晏子失於儉(子貢問)
商也日益賜也日損(談苑)師也過商也不及(先進)伯夷死名
於首陽之下盗跖死利於東陵之上(莊子)左邱明工言人
事莊周工言天(宋景文公論)三代不封禪而王秦封禪而亾
(范唐鑑)武王諤諤而昌紂嘿嘿而亾(說苑)紂以甲子日亾周
武以甲子日興(魏王珪說)西伯幽而演易周旦顯而制禮(典論)
高帝孝文孝景皇帝宮女不過十餘人武帝時又多取
好女至數千人以填後宮(貢禹疏)宣帝詔書好言祥瑞元
帝詔書好言災異(珩璜論)唐太宗謂李世勣道宗不能大
勝亦不大敗薛萬徹非大勝則大敗矣(通鑑太宗紀)孔子高
(孔穿字)理勝於詞公孫龍詞勝於理(通鑑周赧王紀)裴頠拙於用
長荀勖工於用短(王戎人倫鑑識)西門豹性急故佩韋以自緩
董安于性緩故佩弦以自急(韓子)張良得黃石公書而為
帝者師京房得焦延夀易而亾其身(張無垢說)非其君不事
非其民不使治則進亂則退伯夷也何事非君何使非
民治亦進亂亦進伊尹也(公孫丑上)曾子居武城有越宼或
曰宼至盍去諸曾子則去子思居於衛有齊宼或曰宼
至盍去諸子思則守(離婁下)子路拯溺而受其牛(呂氏春秋)子
貢贖人而不取金(家語)漢祖能用三傑項羽不能用一范
增(高祖紀)太宗以干戈之事尚能起李靖於既老而穆宗
文宗不能用裴度於未病(東坡說)漢以羽林為南軍金吾
為北軍唐以金吾領南衙羽林統北衙蘇秦為諸侯
弱秦張儀為秦弱諸侯(東坡說)王衍口不言錢和嶠有錢
癖(晉)魯褒作錢神論(晉)蕭綜作錢愚論(南史)阮籍作達莊
論王坦之作廢莊論(晉)佛言無生老言不死(集古錄䟦)李廣
擊胡無部曲行陣屯舍不擊刁斗幕府省文書然遠斥
堠未嘗遇害程不識擊胡正部曲行伍擊刁斗治簿至
明軍不得休息未嘗遇害(李廣傳)注本草誤其禍疾而小
注六經誤其禍遲而大(唐子西易庵說)崔祐甫為相所用多涉
親故(太宗紀)竇易直為相未嘗用親故(文宗紀)司馬遷叙三
千年事五十萬言班固叙二百年事乃八十萬言(晉張輔傳)
于志寧為僕射修史恨不得學士來濟為學士恨不得
修史(南部新書)嬰母知廢陵母知興(班固王命論)李白為蜀道難
陸暢為蜀道易(禹錫嘉話)胡元禮在此人莫覓活李日知在
此人莫覓死(隋唐嘉話)韓魏公用家資如國用曾魯公惜官
物如己物(晁氏客話)劉隨州有眼作無眼句宋雍無眼作有
眼句(雲溪友議)子美以詩為文退之以文為詩(后山)蘇子瞻詞
如詩秦少游詩如詞(后山)世間好言語老杜道盡世間俗
言樂天道盡(荆公)歐陽公之文和氣多英氣少(邵氏聞見後錄)蘇
公之文自經中出英氣多和氣少(邵氏聞見後錄)韓退之文自
經中來柳子厚之文自史中來(同上)魯直詩到人愛處聖
俞詩到人不愛處(同上)永叔不好杜詩子瞻不好遷史(后山)
蘇明允不能詩歐永叔不能賦曾子固短於韻語黃魯
直短於散語(后山)韓退之不可謂之詩有章韻文也杜子
美不可謂之文無章韻詩也柳宗元而下兩失之矣蔡
君謨言文章而不言政事歐公言政事而不言文章(蘇子)
(容)顧長康善畫而不能詩杜子美能作詩而不能畫(王直)
(方詩話)味王摩詰詩詩中有畫觀摩詰之畫畫中有詩(詩史)
人之相反如此
物相反
大椿以八千歲為春秋朝&KR0818;不知晦朔二物正相反(莊子)
蓂莢生而靈蓍草死而靈二物正相反(六一說)牡丹花之
絶而無甘實荔枝果之絶而非名花(六一)黍熟頭低麥熟
頭昂(王元景談藪)先種後熟謂之穜後種先熟謂之稑(内宰注)
草盛在末竹盛在本草寔而生竹寔而死(唐耜解字說)草敗
而螢木敗而芝(藝圃折中)墻下之木抽必外向庭中之風行
必内向(同上)沈者曰蘋浮者曰藻(韓詩外傳)菊甘薏苦(抱朴子)菱
寒芡暖菱花開背日芡花開向日(仇池筆記)凡草木花皆五
出雪花獨六出(韓詩外傳)葵知隨日檉知應雨(藝圃折中)烏之鬭
竦其尾鶉之鬭竦其翼(甘氏星經)鵠(音鶴)不日浴而白烏不日
黔而黑(莊)鳬頸雖短續之則悲鶴脛雖長斷之則憂(莊)
雞司晨犬司夜燕秋去鴈秋來鳬善浮鷗善沒(禽經)鷄晝
明而夜昏鴞夜明而晝昏(化書)大肩無雄龜類細腰無雌
蜂類(博物志)雄兔脚撲朔雌兔眼迷離(木蘭歌)蠶食而不飲
蟬飲而不食(家語)魚無耳而聽蟬無舌而鳴(淮南子)巢居知
風穴處知雨(翼奉地震封事)螣蛇無足而飛鼯鼠五技而竆(荀子)
仲秋鳩化為鷹中春鷹化為鳩(司裘注)仲夏鹿角解仲冬
麋角解(月令)鵲巢背太歲燕㐲戊巳乾鵲知來猩猩知往
(酉陽雜俎)象膽隨四時在四腿春在前左夏在前右熊膽春
在首夏在腹秋在左足冬在右足(同上)熊行數千里必在
石岩枯木虎出百里外則迷失路道(墨客揮犀)蛙蟻知雨烏
鳶知風燕避戊巳鵲避太歲魚聚北首針浮南指(藝圃折中)
猩猩啼而就禽狒狒笑而被格(左思賦)麝愛其臍狨愛其
尾氂牛自斷其尾雄雞自斷其尾(並談苑)天道尚左星辰
左轉地道向右瓜匏右纍(藝圃折中)日生東月生西(禮記曰大明生)
(於東)箕星好風畢星好雨(洪範注)月未望則載魄于西既望
則終魄于東(楊子)飲養陽氣食養隂氣(禮記)陽燧取火方諸
取水(論衡)舟以行水車以行陸(考工記)水流濕火就燥(乾卦)陽
律以竹為管隂律以銅為管(典同注)推手向前曰琵却手
向後曰琶(釋名)合樂為柷止樂為敔(書注)外方内圓曰簠内
方外圓曰簋(詩注)方曰筐圓曰筥(詩注)竹豆謂之籩木豆謂
之豆(爾雅)有足曰錡無足曰釜(詩注)端石瑩㓗惟有鋒鋩者
發墨歙石多鋩惟膩理者特佳(蔡君謨硯說)冠敝在於上履
新處於下(柳識弔夷齊文)前推曰槳却曳曰櫂(韻釋)其物之相反
有如此者
自相反
梁武帝手得江左而亦自失之唐明皇手定唐亂而亦
自亂之(無垢說)唐明皇始年焚錦繡珠玉晚年乃喜淫侈
憲宗始年四方無得進奉晚歲乃喜羡餘(同上)禆諶謀於
野則獲謀於邑則否(襄公三十一年)百里奚居虞而虞亾在秦
而秦覇(史記韓信傳)叔孫通在秦則為諛士在漢而直諫裴
矩在隋為佞人在唐而亦直諫(無垢)冉有從夫子則為門
人之選從季氏則為聚歛之臣(東坡續朋黨論)孟子不見諸侯
而見梁惠王見梁襄王韓非作說難之書而卒死於
說難(揚子問明)孟公綽為趙魏老則優不可為滕薛大夫(憲問)
黃霸為相功名减於治郡時王尊乍賢乍佞(並漢)王吉天
下服其廉而怪其奢劉晏能廉於臨財而不能廉於取
名(並廉吏傳)司馬相如言吃而善著書(漢)嵇康善著養生論
而自以事坐誅阮籍口不臧否人物而作青白眼(並晉)光
武却祥瑞不暇而受圖讖武宗除去浮屠而躬受道家
之籙(捫虱新論)王衍高談物理見石勒而下拜王坦之剛鯁
自許見桓溫而倒執手板(晉)退之嘗譏人不解文字飲
而自敗於文技嘗戒人服金石藥而自餌留黃(孔毅夫新論)
李太白識郭子儀之為人傑而不能識永王璘之為無
成書之美者莫如顔魯公然書法之壊自魯公始詩
之美者莫如韓退之然詩格之變自退之始(東坡說)杜子
美詩冠古今而無韵者殆不可讀曾子固以文名天下
而有韵者輙不工(秦少游說)梅聖俞云前史言退之為人木
強若寬韵可自足而輙旁出窄韵難獨用而反不出(歐公)
(詩話)
事類
堯為唐侯二十以德盛舜為鰥民二十以孝聞(皮日休鹿門隠)
(書)漢高祖約法三章(本紀)唐高祖約法十二條(本紀)高祖從
諫如轉圜(梅福傳)德宗從諫如轉規(崔寧傳)高祖從諫如順
流(班彪王命論)湯從諫如流(伊訓注)宣帝從諫如流孝宣勵精
為治(循吏傳)太宗勵精思治(崔植傳)元宗勵精求治(魏知古等贊)
德宗勵精求治(通鑑)元宗勵精政事(本贊)文帝吏安其官民
樂其業(刑法志)宣帝吏稱其軄民安其業(本贊)明帝吏稱其
官民安其業(後紀又通鑑明帝吏得其人民樂其業)光武渡滹沱河而冰
合(王覇傳)王方翼次葉河而冰亦合(唐)漢明帝作世祖紀章
帝為顯宗紀(職官分記)肅宗與李泌為布衣交及即位事無
大小皆咨之德宗以張沙為翰林學士事無大小皆咨之
(通鑑唐代宗記)舜殛鯀而用禹周公囚蔡叔而命蔡仲湯以伊尹
遺大甲武王以周公遺成王(並無垢說)紂脯九侯(劉恕外紀)高祖醢
彭越(本傳)舜罰弗及嗣(大禹謨)文王罪人不孥(孟)三輔吏士東
逆更始見劉秀皆喜曰不圖今日復見漢官威儀(通鑑漢淮)
(陽王紀)桓温伐秦民争持牛酒迎勞曰不圖今日復覩官軍
(通鑑穆宗紀)楚昭奚恤之對秦使以子西子敖子高子反為寳
(劉向新序)齊威王之對梁惠王以檀子盼子黔夫種首為寳(史記田敬)
(仲世家)桓公官事無攝(告子下)管仲官事不攝(八佾)殷作九市之
宮而諸侯畔靈王起章華之臺而楚民散秦興阿房之殿
而天下亂(東方朔諫武帝)張武受賄文帝更加賞賜以愧其心(文紀)
(贊)長孫順德受賕太宗更賜之帛以愧切其心(本傳)魏盧毓
選舉先性行而後言才(通鑑明帝紀)北魏選舉之法先門地而
後賢才(齊明帝紀)隋牛弘選舉先德行而後文才(文帝紀)虞不用
宮之竒而晉并之萊不用子焉(說苑作子猛)而齊并之(荀子堯問)伊
尹去夏入殷殷王而夏亾管仲去魯入齊魯弱而齊強(劉向)
(荀子後序)燔肉不至孔子去魯(告子)醴酒不設穆生去楚(前漢楚元王傳)孔
子作春秋而子夏不能贊一辭(世家)呂氏著春秋而秦人不能
易一字(史記吕不韋傳)孔子四十不惑(語)孟子四十不動心(孟)夫子斬
少正卯於魯太公戮華士於齊(范寗王何論)西漢以楊雄為東
道夫子(新論)東漢以楊震為關西孔子(本傳)晉士弱曰國亂無象
(㐮九年)牛僧孺曰太平無象(本傳)穰苴長於正吳起長於竒(藝圃)
(折中)陳平起於亡命而為謀主韓信拔於行陳而建上將
(梅福上書)子産鑄刑書(昭六)趙鞅鑄刑鼎(昭二十九)左思(字太冲)作三
都賦豪貴之家競相傳寫洛陽為之紙貴(世說)司馬遷
儒之外五家班固儒之外八流(盧景亮撰于夐神道碑)賈山涉獵
書記(前)班超涉獵書傳(後)晉束晳補亾詩六篇(南陔白華華黍)
(由庚崇邱由儀)唐白居易補逸書一篇(湯征)姚鉉以柳子厚孝門
銘表為序蕭統以高唐神女賦為序(捫虱新話)文選出於蕭
統而統自為之序文粹出於姚鉉而鉉自為之序楚襄
王遊高唐夢與神女遇(宋玉高唐賦)楚襄王遊雲夢亦夢與
神女遇(宋玉神女賦)衛夫人見王逸少真書云咄咄逼人(法帖)
王子敬見王景仁(名修)隸行書云咄咄逼人(書斷)柳家元和
脚(東坡作手字)者劉夢得美子厚之能書也黃家元祐脚者
陳無己紀魯直之善書也(復齋漫錄)蚩尤為作亂之始三苖
為虐刑之始羲即重之子孫和即黎之子孫(並無垢說)衛
玠神清杜乂形清(晉杜乂傳)解狐舉怨(韓子)咎犯舉仇(說苑)虞邱
子薦孫叔敖邱子家陷于法叔敖戮之虞邱子喜(說苑)左
雄薦周舉舉後劾左雄雄悦謝之(通鑑後漢順帝紀)張釋之為
廷尉天下無冤民于定國為廷尉民自以為不冤(本傳)劉
寬蒲鞭(後)崔伯謙皮鞭(北史)商鞅欲變秦法則立徙木之
令以示信(史記)吳起欲伐秦則立移轅之令以示信(魏)虞
世南默寫列女傳無一字謬蒋乂誦補侍臣圖贊不失
一字(並唐)魏相奉行政事(前)侯霸明習故事(後)范武子光
輔五君(文襄靈成景出襄二十七年)裴度事四朝(憲穆敬文)馮道歴五朝
八姓(通鑑論)扁鵲之見威王以為病在骨髓(史記)秦緩之見
晉侯以為疾在膏肓(成公十年)僖負羈饋重耳盤飱寘璧重
耳受飱反璧(僖二十三)衛人饋叔向羹與錦叔向受羹反錦
(昭公十三)唐元宗書崔琳等名覆以金甌(本傳)唐廢帝書姚顗
數人名投琉璃瓶(五代史盧文紀傳)儀狄作酒(夏禹時戰國策)杜康作
酒(博物志)孟明焚舟(文三)項籍湛船(史記)王莽稱王子僑為皇
祖叔父唐高祖稱老子為皇祖(范唐鑑)叚秀實倒用司農
印(唐)繼岌倒用都統印(五代)趙高指鹿為馬(秦)高德孺指
野鳥為鸞(唐)魏謩議論有祖風狄兼謩剛正有祖風高
馮為監察彈治不避權要崔縱為中丞彈治不避權倖
(並唐)孟軻之母斷機(列女傳)樂羊之妻斷織(後)阮籍知母而
不知父雍姬知父而不知夫(捫虱新話)季子不禮於其嫂買
臣見弃於其妻(晝錦堂記)張廵殺愛妾許遠殺僮奴(唐)鄧禹
子十三人各守一藝(後)劉殷子七人各守一經(晉)郭子
儀忠貫日月韓仁愿忠貫神明(李華韓公廟碑)戴胄為大理卿
言若湧泉蘇頲為中書舍人思若湧泉(唐)劉寵受一錢
(後)杜暹受紙百番(唐)崔洪口不言貨財崔遊口不語財
利(並晉)李弘節以清謹顯既沒之後其家賣珠太宗疑其
實貪(廉吏傳)劉宗龜姻不可干以財既沒之後其家鬻珠
翠由是名損(廉吏傳)屈原有天問柳宗元有天對盧仝作
月蝕詩云食月者月中之蝦䗫也梅聖俞作日食詩云
食日者三足烏也孫興公遊天台賦序天台者蓋山
岳之神秀也(晉)張種與沈烱書虎邱者吳之神秀也(陳)
段維一餅熟成一韻詩温庭筠一餅熟成一韵賦(歸田錄)
楊子雲有逐貧賦韓退之有送竆文淵明有形神影三
首樂天有身心問荅三首少陵有四小松詩東坡有萬
松亭詩聖俞有四禽詩子瞻有五禽言王逸少於書知
變韓退之於詩知變陶侃用法得法外意東坡學書得
書外意劉歆七略古文或誤以見為典以陶為陰抱朴
子書三寫以魚為魯以帝為虎曹不興為孫權畫屏風
筆墨誤點因以為蠅(張勃吳錄)桓温使王獻之畫扇筆誤落
因畫作烏駮㹀牛(晉)田單火牛楊凝然馬長卿名犬子
王修名狗子(顔氏家訓)雞有五德(韓詩外傳)蟬有五德(陸雲蟬賦)以珠
彈雀(莊)以玉抵鵲(鹽鐵論)江泌不食菜心恐傷生邢峙不
食邪蒿惡其名(盧氏新錄)退之以磨蝎為身宮子瞻以磨蝎
為命宫(仇池筆記)張敞自請治劇郡(漢)袁甫自言能作劇縣
(晉)牛弘稱房暉為五經庫(隋)禇遂良稱谷那律為九經
庫(唐)公孫景茂博涉經文稱書庫(隋)李涪以開元及第
號周禮庫(唐)陸澄不能撰宋書號書厨(南史)李善不能屬
詞號書簏(唐)曹子建七步(魏)柳公權三步(世說)劉德千里
駒(前)李琨吾家千里駒(唐)五鑿為正(蜀)六鑿相攘(莊子)張
釋之十年不調(前)駱賓王十年不調(上裴侍郎書)馬融十年
不得調(後)韋澳十年不調官(唐)夏侯湛累年不調(抵疑序)
顔駟三葉不遇(後漢張平子賦序)忠義天下之大閑(唐忠臣義傳序)節
義天下之大閑(唐卓行傳贊)陶潜預為祭文杜牧自撰墓誌
(劉恕外紀論)芸香辟書蠧(筆談)魚石子亦辟書蠧(秘閣閑談)陳蕃周
舉常相謂曰期月之間不見黃生則鄙吝之萌復見於
心(後漢黃憲)陸象先嘗謂人曰季真(賀知章字)清談風流吾一日
不見則鄙吝生矣(唐賀知章傳)
示兒編卷十六
