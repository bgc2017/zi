示兒編卷十七宋孫奕撰
雜記
事同
堯秀眉魯僖馬卿亦秀眉舜重瞳項羽王莽朱友敬亦
重瞳漢高祖龍顔晉元帝嵇康亦龍顔光武日角唐高
祖亦日角尼父面如蒙魌陽虎亦如蒙魌竇憲鳶肩馬
周亦鳶肩晉文駢脇張儀亦駢脇禹扇暍(史記)武王亦扇
暍(世紀)禹一沐三握髮(呂氏春秋)周公亦一沐三握髮(魯世家)成
湯以六事自責(後漢鍾離意傳)魯僖公亦以六事自責(後漢黃瓊傳)
高祖規模宏遠(漢紀)太宗亦規模宏遠(張行成傳)高帝無可無
不可(馬援傳)孔子無可無不可(語微子)唐太宗作魏徵碑高
宗作李勣碑明皇作張說碑德宗作叚秀實碑宋朝太
宗作趙普碑仁宗作李用和碑神宗作韓琦碑(石林燕語)張
說歐陽永叔自為其父碑陶淵明秦少虚皆自作挽詞
樗里子(史記)鼂錯(前漢)皆號智囊周勃周昌尹齊(酷吏前漢)韓愈
魏元忠(唐)公孫弘祭遵王良(後)皆布被趙廣漢(前)裴延
齡(唐)皆鉤距東方朔(前)喬琳(唐)皆詼諧陽城欲壞裴延
齡白麻(德宗時)李甘欲壞鄭注白麻(敬宗時)蕭何為民請苑
(高祖時)貢禹亦為民請苑(元帝時)子文見越椒狼子野心張
九齡見安禄山狼子野心(唐)劉仁本諫不聽而置笏褚
遂良(太宗時)崔元亮(文宗時)諫不聽而置笏祁奚(襄三年)狄仁
傑皆舉其子鄭當時田蚡灌夫皆推轂(漢)王衍知石勒
有反相(晉)張九齡知安禄山有反相(唐)劉寬為南陽太
守用蒲鞭(後)崔景真為平昌太守用蒲鞭(南史)許商四至
九卿(汲黯傳)梁劉凝之為人認所著履即予之沈麟士為
鄰人認所著履即予之(東坡新說)韓退之為送窮文(本集)叚成
式為送窮文(文粹)盧仝有月蝕詩韓愈有月蝕詩(各本集)項
羽學萬人敵(本紀)張飛關侯咸稱萬人敵(三國志)崔子美為
座右銘白樂天為座右銘(李至德座右銘序)邊韶稱五經笥(後)
任彦昇亦五經笥(唐守素傳)李繁聚書萬卷時人號為李公
書樓(唐)張昭遠積書萬卷時人號為張家書樓(五代)公孫
弘(本傳)東平王蒼(班固傳)皆開東閣馮衍(後)葛洪(晉)皆閉門
却埽
郡國因革
周有天下封兄弟之國十五人姬姓之國四十人列諸
名城班五等爵逮至周末諸侯流為十二國東遷之地
僅有七城而已(通典平王時洛邑與宗周通東西長南北短相覆為千里後為諸侯所侵比周)
(之亡七城而已)嬴秦失道瓜分天下削去五爵罷諸侯之制分
為三十六郡郡置一守又使御史監郡務弱其權守權
既輕孤立於上莫制其民民苦賦役相率而為盜故二
世而亡漢室龍興監秦之弊加置郡國分内史為三部
(三内史者河上渭南中地也地理志云武帝改河上渭南中地以為京兆馮翊扶風是為三輔)光武中
興海内凋敝郡國併省者八建武十一年省州牧復為
刺史員人掌一州和順省朔方刺史合之於司隸凡十
三部(置司隸校尉)晉武帝太康元年省司隸置司州其後立
州仍郡(立梁泰寧平四州仍三國之郡一百七十三)紛紛不一降及南北既
為州又立郡廢置靡常自隋文一天下乃廢諸郡以州
治人名則因仍職事同於郡守未幾煬帝又易州為郡置司
隸刺史分部巡察唐興高祖改郡為州太守為刺史又置都
督府以治之太宗始命併省分天下為十道明皇又因十道
而析為十五道置十五採訪使檢察如漢刺史天寶之際
盜賊蠭起因假方鎮以平羣盜自僖昭而後疆土日蹙陵夷
至于五季天下紛裂增損因革徒以自擾求欲不亡得乎
卦配十二月
易大傳曰立天之道曰陰與陽又曰一陰一陽之謂道
道在於天陰得其一則一陰生陽得其一則一陽生盖
陰極而生生於子則冬至矣今之十一月是也其卦為
復為其一陽生在下而五陰在上也二陽而四陰
則為十二月其卦為臨三陽而三陰則為正月其
卦為泰四陽而二陰則為二月其卦為大壯
五陽而一陰則為三月其卦為夬六畫而皆陽則
為四月其卦為乾陽極而陰生於午則夏至矣今
之五月是也其卦為姤為其一隂在下而五陽在
上也二陰而四陽則為六月其卦為遯三陰而三
陽則為七月其卦為否四陰而二陽則為八月其
卦為觀五陰而一陽則為九月其卦為剥六
畫而皆陰則為十月其卦為坤自一陽生而為復進進
不已至於純陽之乾而終焉至一陰生而為姤進進不
已至純陰之坤而終焉以此見天數之運周而復始者
也
漢將相起微賤
傅說舉於版築之間膠鬲舉於魚鹽之中管夷吾舉於
士孫叔敖舉於海百里奚舉於市(告子下)嘗觀孟軻氏皆
以苦其心志勞其筋骨以至動心忍性曾益其所不能
乃天之將降大任於是人是常人付天於不可柰何而
聖賢止以人事為天命而已其深矣哉然則有志之士
其遇患難嘗險阻行貧賤皆安之若自然此乃天之降
大任也至於西漢之初高祖所用將相亦莫不然蕭曹
起於刀筆韓信起於賤隸(梅福書云拔於行陳)陳平起於亡命(梅福)
(書)周勃起於吹簫叔孫通起於枹鼓(解嘲)黥布起於黥徒
彭越起於狗盜樊噲起於屠狗灌嬰起於販繒夏侯嬰
起於廐御(史記云廐御叙傳云廐騶)酈商起於農夫吳芮起於江湖
(各見本傳并叙傳)皆能攀龍附鳳依乘風雲化為侯王勒功帝
籍流慶後昆孰謂漢將相名臣可以微賤而少之
漢兵唐兵
後漢匈奴傳云漢兵若雷風唐高昌傳云唐兵如日月
雖一以威勝一以明勝然終未若堯舜不戰而屈人兵也
唐興亡以女禍
唐高祖乘隋季荒亂因晉陽宫女之侍而見劫於子以
成起義之志而得天下故太宗有妻嫂之醜高宗有妻
武昭儀之醜明皇有妻楊太真之醜盖不謹於初世有
女禍始以是而成之亦終以是而敗之
太宗戒官吏
太宗皇帝御書爾俸爾禄民膏民脂下民易虐上天難
欺四句以戒監司守令民到于今受其賜德至渥也盖
本蜀後主孟氏昶攽令箴以箴誡宗人之詞凡十二韻
二十四句九十六字而帝實摘取之始見夫詞簡而意
嚴詳略有體故併錄之於左朕念赤子肝食宵衣託之
令長撫養惠綏政在三異道在七絲驅雞為理留犢為
規寬猛得所風俗可移無令侵削無使瘡痍下民易虐
上天難欺賦役是切軍國是資朕之賞罰固不踰時爾
俸爾禄民膏民脂為民父母莫不仁慈勉爾為誡體朕
無私(宋乾德三年景煥野人閑話)
死生以義為重
古人處死生之際必以義而權其輕重不然生為徒生
死為徒死耳顔杲卿罵安禄山顔真卿抗李希烈叚秀
實擊朱泚此以死為輕也而人重之王衍拜石勒哥舒
翰拜安禄山李元平拜李希烈此以死為重也而人輕
之微子箕子為義而生者也比干為義而死者也夷齊
之死其諸愧後之臣懷二心者與屈平之死其諸愧後
之君好讒佞者與申生伋夀之死其諸愧後之父母有
憎愛者與左儒之死其諸愧後之友不相救者與(劉恕周宣)
(王外紀)貫高之死其諸愧後之客反咎主者與(前漢陳餘傳)
學貴通古今
了翁陳瑩中自云予元豐乙丑為禮部貢院點檢官適
與校書郎范公淳夫同舍公嘗論顔子之不遷不貳唯
伯醇有之予問公曰伯醇誰也公默然久之曰不知有
程伯醇耶予謝曰生長東南實未知也時予年二十有
九矣自是以來嘗以寡陋自愧乃作責沈文張欽夫為
之跋曰公壯歲未聞前軰先覺之名遂終身以為歉至
引葉公之事自責葉公沈諸梁故名其文曰責沈(葉公姓沈)
(名諸梁字子高食邑於葉僣稱為公不知孔子之為人故問於子路子路以為彼何足以知吾夫子故不對了)
(翁乃引此以自責故曰責沈見述而篇注)非夫尊德樂道不自滿假何以臻
此其視唐張由古以班孟堅文章為何關班固事(大唐新語)
(云張由古素無學術歷官臺省嘗於众中歎班固文章不入選或謂之曰兩都賦燕山銘典引等並在文選中)
(何云無由古曰此並班孟堅文章何干班固事聞者莫不絶倒)宋朝楊大年知貢舉舉子
問堯舜是幾事異矣(雜志云楊大年主文舉子上請堯舜是一事是兩事荅云如此疑事)
(不須使也得)盖程伯醇今人也不知猶不可堯舜班固不知
可乎學者可不懋戒之哉
塗注乙
今進士書試卷末云塗注乙共計若干字唐時已有此
語韓愈讀鶡冠子有曰余三讀其詞而悲之文字脫謬
為之正三十有七字乙者三减者二十有二注者十有
二字云劉蛻文塚銘序云實得二千一百八十紙有塗
者乙者有注揩者有覆背者有朱墨圈者
癖
性癖之不同如人面焉阮籍有酒癖(晉)陸羽有茶癖(唐)
和嶠有錢癖王濟有馬癖(並晉)李憕有地癖杜牧有睡癖
王福畤有譽兒癖(並唐)蔡師魯有勇癖(杜甫送師魯詩蔡子勇成癖)張
遼養勇銳成癖(東坡說)皆無足貴者惟杜預有左傳癖(晉)
簡文帝有詩癖(梁)楊欽有文癖(唐)白樂天云我癖在章
句(山中吟)杜子美云為人性癖躭佳句李建中云我亦生
來有書癖(李西臺建中師楊凝式書而作此詩)至于今稱之(唐相中崔郎中以三癖詩)
(寄劉禹錫自言癖于詩典琴酒禹錫以詩荅云祖來書屏中自稱三癖翁)
癡
王湛為癡叔顧凱之有癡絶(並晉)竇威書癡(唐)許褚虎癡
(魏許褚如虎之痴)任育長有情癡(任育長從棺底下流涕悲哀王丞相聞之曰此是有情痴)
楊冄思癡宰相(唐)張方回癡漢子(天寳遺事)馮道癡頑老子
聖
董貝易聖(唐)張芝鍾繇衛恊張墨書聖張旭草聖(唐)
楊子華畫聖(北齊)阮簡嚴子卿馬浮明(枹朴子)棋聖(晉)李白
醉聖(唐)張衡馬忠木聖(抱朴子云善木刺之巧故曰木聖)
仙
白居易詩仙(唐)夏侯隠者睡仙王績酒仙(唐)杜牧之
茶仙(牧之春日樂山病詩云誰對病太守猶得作茶仙)老杜歌飲中八仙(本集)李
成水墨仙(李成北海營邱人能画山水東坡云公名為水墨仙)崔微之蓬萊最後
仙(白居易寄崔十八曹長兼寄崔微之詩云吳興卑小君應屈為是蓬萊最後仙注云貞元間登科者八人)
(崔之名居末自詠云人間不會雲間事應笑蓬萊最後仙故今有落句戱之)李白自號酒仙
翁(李白為金陵與諸賢送莊十一序自號酒仙翁)又號謫仙
殺妻食子
吳起之殺其妻易牙之殺其子樂羊之食其子是皆忘
其所甚愛而貪其所不必為也真忍人哉
西施乳舌
江淮有河豚吳人目其腹腴為西施乳(雌黃)福州嶺口有
蛤閩人號其甘脆為西施舌(詩說雋永)東坡居常州頗嗜河
豚而里中士大夫家有妙於烹是魚者招東坡享之婦
子傾室闖於屏間冀一語品題東坡下箸大嚼寂如喑
者闖者失望相顧東坡忽下箸云也直一死於是合舍
大悅噫東坡誠有味其言使嗜色如嗜河豚者而不知
戒皆不免於死噫東坡誠有味其言
託名
齊魯大臣史失其名孟獻子五友孟子忘其三彼女子
者獨何幸歟黃四娘以花公孫大娘李十二娘以舞劒
而託名於杜詩(並見杜詩)十八娘以荔枝而託名於蔡君謨
之譜(荔枝譜)杜秋娘以寵幸而託名於杜牧之詩余媚娘
以介潔能詩而得名柳枝娘以喜誦燕臺詩而得名泰
娘以善琵琶而見取於韋尚書(並麗情集)杳娘又因拆字而
取重於隋煬帝(南部烟花記煬帝會飲為拆字令謂杳娘曰我取杳字為十八日)以至
窈娘(本事詩唐喬知之婢窈娘武承嗣留之喬作詩以逹窈娘結詩裙帶遂赴井而死)踏搖娘
(隋唐嘉話云隋末河間有人使酒自號郎中醉必毆其妻妻美而善歌好事者呼為踏搖娘今轉為踏容娘也)
(教坊記作踏娘譙)顔大娘(教坊記顔大娘善能歌舞)玉巵娘(幽怪錄崔書見一女娘娶之胡)
(僧曰君所納妻王母苐二女玉巵娘子可住一年家必仙矣)盧眉娘(杜揚雜編順宗時南海貢竒女)
(盧眉娘能於一尺綰上繡法華經如粟米)王大娘(明皇雜錄明皇御勤政樓大張音樂教坊王大娘善)
(戴竿於百尺上為木山狀)杜韋娘(本事詩李司空邀劉禹錫飲命妓樂以送酒劉賦詩曰疎鬢雲鬟宫)
(樣粧春風一曲杜韋娘司空見慣渾閑事斷盡蘇州刺史腸李以妓贈之)謝秋娘(樂府雜錄云李衛公)
(為亡妓謝秋娘撰望江南)隠娘(漁樵閑話云唐大將聶鋒有女名隠娘忽為乞丐携至岩洞中與教習擊)
(刺之法)真娘(雲溪友議云吳門女郎真娘死葬虎邱山時人比之蘇小小舉子韓銖題墓云虎邱山下)
(塚纍纍松栢蕭條即可悲何事世人惟重色真娘墓塚獨留詩)皆以其一技一能稱况
有節義而鳴於世者得不大書特書屢書於青史者哉
然則為男子者可不勉諸若夫廣州酒名甜娘東海酒
名二娘荔枝名綘衣娘鸚鵡名雪衣娘則物亦有借重
耳
草木冬青
古今詞人多以草木冬青而寓之言如班固西都賦云
靈草冬榮神木叢生又東京賦云修竹冬青左思蜀都
賦云寒卉冬馥宋玉高唐賦云玄木冬榮曹子建朔風
詩云桂樹冬榮陶潛四時詩云冬嶺秀孤松杜甫成都
府詩云季冬樹木蒼盖當時而盛者不必言也非時而
盛者為可言也
屏風兒
今人表記小錄謂之屏風兒何也予按周文忠公玉堂
雜記云内制名色不一故凡詞頭之小者院吏必以片
紙錄舊作於前謂之屏風兒
祭之明日
祭之明日又祭殷曰肜高宗肜日是也周曰繹絲衣繹
賓尸是也
示兒編卷十七
