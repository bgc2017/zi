示兒編卷十宋孫奕撰
詩說
出奇
杜詩只一字出奇便有過人處如二月已破三月來一
片花飛减却春朝罷香烟携滿袖生憎柳絮白於綿何
用浮名絆此身則下得破字减字携字於字絆字皆不
可及以至倒用一字尤見工夫如蜀酒禁愁得無錢
何處賒(草堂即事)客睡何曾着秋天不肯明(客愁)只作披衣
慣長從漉酒生(漫成)紅稻啄餘鸚鵡粒碧梧棲老鳳凰
枝(秋興)凡倒着字句自爽徤也
屢用字
杜陵翁獨為詩人冠冕者吐辭不凡夐出塵表有受字
自字不肯字前輩能言之如過字已經宗工鉅儒道破
然愈用而愈新者請復拈出所謂龜開萍葉過(屏迹)蛟龍
引子過(到村)四十明朝過(守歲)何事炎天過(萬丈潭)步履宜輕
過(庭草)讀書難字過(漫成)俊鶻無聲過(朝)雲裏不聞雙鴈過
(戲作)河廣傳聞一葦過(洗兵馬)則孰不喜談而樂道若乃用
破字如讀書破萬卷(上韋左丞相)嘗新破旅顏(茅堂檢校收稻)梅蕊
臘前破(江梅)戀闕丹心破(散愁)歌長擊樽破(屏迹)白團為我破
(湘江)悠悠邊月破(雨)鯨(力)破滄溟(贈張四學士)清風破炎暑(雨)
干戈滿地客愁破(䕫州歌)吾廬獨破受凍死亦足(茅屋為秋風所)
(破歌)又用一字如乾坤一腐儒(江漢)天地一沙鷗(旅夜書懷)江漢
一歸舟(懷灞上遊)長嘯一含情(公安懷古)防身一長劍(投贈哥舒開府)每
蒙天一笑(能畫)萬古一長嗟(湘南夕望)回首一茫茫(懷錦水居士)社
稷一戎衣(重經昭陵)猶作一飄蓬(老病)山陰一茅宇(遣興)悲風方
一醒(酧薛十二判官見贈)一擬問高天(題郭明府屋壁)一起轍中鱗(蕭二十使)
(君)吏呼一何怒婦啼一何苦(石壕吏)飄然時危一老翁(冬狩)
(行)江湖滿地一漁翁(秋興)衮職曾無一字補(題省中)萬古雲
霄一羽毛(詠懷)浦上童童一青蓋(浦樹為風雨所拔歌)宿昔一逢無
此流(寄裴施州)先判一飲醉如泥(赴成都草堂途中有作)又用信字如
作客信乾坤(刈稻了詠懷)吟詩信杖扶(徐步)冥搜信客旌(贈鄭諫議)
所過信席珍(寄薛三郎中)信然龜觸網(遣悶)信知生男惡(兵車行)
信是德業優(毒熱)太陽信深仁(西閣曝日)疾惡信如讐(除草)逸羣
絶足信殊傑(沙苑行)兒童莫信打慈鴉(題桃樹)春風自信牙
檣動(城西陂泛舟)又用生字如春泥百草生(登岳陽樓)春氣晚更
生(晚登瀼上)湍减石稜生(西閣望雨)衆壑生寒早(移牀)水生春纜沒
(登白馬潭)欲得淮王術風吹暈已生(晚月)牛女年年渡何曾風
浪生(天河)二月六夜春水生(春水生)樓上炎天冰雪生(江陵新樓)
(城)大小二篆生八分(李潮八分歌)又用覺字如時危覺凋喪
(雨)無人覺來往(西郊)詩成覺有神(獨酌)厨烟覺遠庖(題新津北樓)
未覺村野醜(遭田父泥飲)飄蕭覺素髮(義鶻)但覺高歌有鬼神
(醉時歌)已覺氣與嵩華敵(閬山歌)不覺前賢畏後生(戲為)放筯
不覺金盤空(設鱠長歌)取樂喧呼覺船重(晚携酒泛江)凡此不厭
其數用也
練字
詩人嘲弄萬象每句必須練字子美工巧尤多如春日
江村詩云過嬾從衣結頻遊任履穿又云經心石鏡月
到面雪山風陪王使君晦日泛江云稍知花改岸始驗
鳥隨舟漫興云糝徑楊花鋪白氊點溪荷葉疊青錢皆
練得句首字好也北風云爽携卑濕地聲拔洞庭湖壯
遊云氣劘屈賈壘目短曹劉牆泛西湖云豉化蓴絲熟
刀鳴鱠縷飛早春云紅入桃花嫩青歸柳葉新秋日䕫
府詠懷云峽束滄江起岩排石樹圓建都十二韵云風
斷青蒲節霜埋翠竹根柴門云足了垂白年敢居高士
差皆練得第二字好也復愁云野鶻翻窺艸村船逆上
溪移居東屯云子能渠細石吾亦沼清泉收稻云誰云
滑易飽老藉軟俱勻遣悶云暑雨留蒸濕江風借夕凉
柴門云石亂上雲氣杉清延月華水宿遣興云高枕翻
新月嚴城疊鼔鞞過津口云和風引桂楫春日漲雲岑
春歸云遠鷗浮水靜輕燕受風斜泛江作云風蝶勤依
槳春鷗懶避船春日江村云捫蘿澀先登陟巘炫反顧
皆練得句腰字好也寫懷云無貴賤不悲無富貧亦足
風疾舟中伏枕書懷云烏几重重縛鶉衣寸寸針橋陵
詩云王劉美竹潤裴李春蘭馨謁玄元皇帝廟云仙李
盤根大猗蘭奕葉光贈虞十五司馬云爽氣金天豁清
談玉露繁絶句云江碧鳥逾白山青花欲燃寄張十二
彪云數篇吟可老一字買堪貧皆練得句尾字好也至
於綠垂風折笋紅綻雨肥梅雪嶺界天白錦城曛日黃
破柑霜落爪嘗稻雪翻匙霧交纔洒地風逆旋隨雲檢
書燒燭短看劒引杯長紫崖奔處黑白鳥去邊明皆練
得五言全句好也無邊落木蕭蕭下不盡長江滚滚來
(登高)旁見北斗向江底仰看明星當空大返照入江翻石
壁歸雲擁樹失山村影遭碧水潜勾引風妬紅花却倒
吹(落花)皆練得七言全句好也
屬對不拘
人皆知草堂先生四十明朝過飛騰暮景斜(杜位宅守歲)羈
栖秋見裏二十四廻明(初月)百萬傳深入寰區望匪他(散愁)
戎馬不如歸馬逸千家今有百家存(白帝)皆為偏對不知
近接西南境長懷十九泉(秦川雜詩)酒債尋常行處有人生
七十古來稀(曲江)不害為正對至於雙雙瞻客上一一背
人飛(歸鴈)蒼茫城七十流落劍三千(寄賈司馬)十五男兒志三
千弟子行(示宗武)圭竇三千士雲梯七十城(送郭中丞)秋水纔
深四五尺野航恰受兩三人(南鄰)霜皮溜雨四十圍黛色
參天二千尺(古栢行)又未始有一字非的對也先生詞源
滚滚不擇地而出無可無不可何拘拘謭謭所可議
爾汝
爾汝羣物前此未有倡自少陵白鹽山詩云它皆任厚
地爾獨近高天花鴨詩云稻粱(占)汝在作意莫先鳴落
日云濁醪誰造汝一酌散千憂梔子云無情移得汝貴
在映江梅病馬云乘爾亦已久天寒關塞深雞詩云充
庖爾軰堪問俗人情似瘦馬行云當時歴塊誤一蹶委
棄非汝能周防杜鵑行云爾豈摧殘始發憤差帶羽翮
傷形愚見螢火云滄江白髮愁看汝來歲如今歸未歸
至於有一重一掩吾肺腑山鳥山花吾友于之句(岳麓山道)
(林)則於物無異觀如此王荆公梅詩有少陵為汝添詩
興可是無心賦海棠亦得公之遺意
安得
或有以安得二字結尾蓋杜公竊有望於當時天下後
世者不淺也故喜雨詩云安得鞭雷公滂沱洗吳越遣
興云安得廉頗將三軍同晏眠雪詩云愁邊有江水焉
得北之朝三川觀水漲云舉頭向蒼天安得騎鴻鵠晚
登瀼上堂云安得隨鳥鴒迫此懼將恐晝夢云安得務
農息戰鬭普天無吏横索錢題韋偃畫馬歌云時危安
得眞致此與人同生亦同死王兵馬使二角鷹云安得
爾輩開其羣驅出六合梟鸞分早秋苦熱云南望青松
架短壑安得赤脚踏層冰茆屋為秋風所破歌云安得
廣厦千萬間大庇天下寒士俱歡顏洗兵馬云安得壯
士挽天河淨洗甲兵長不用石犀行云安得壯士提天
綱再平水土犀奔茫石笋行云安得壯士擲天外使人
不疑見本根蠶榖行云焉得鑄甲作農器一寸荒田牛
得畊大麦行云安得如鳥有羽翅託身白雲還故鄉光
禄坂行云安得更似開元中道路即今多擁隔悲青坂
云焉得附書與我軍忍待明年莫倉卒畫山水圖歌云
焉得并州快剪刀剪取吳淞半江水凡此皆含不盡之
意
嗚呼
歐陽公傷五季之離亂故作五代史也序論則盡以嗚
呼冠其篇首杜公傷唐末之離亂故作詩史也於歌行
間以嗚呼結其篇末折檻行云嗚呼房魏不復見秦王
學士時難羡白馬詩云喪亂死多門嗚呼涕如霰冬狩
行云嗚呼得不哀痛塵再蒙茅屋為秋風所破歌云嗚
呼何時眼前突兀見此屋吾廬獨破受凍死亦足天育
驃騎歌云嗚呼徤步無由騁豈無騕褭如驊騮時無王
良伯樂死即休乾元中寓居同谷縣作歌七首云嗚呼
一歌兮歌已哀悲風為我從天來嗚呼二歌兮歌始放
閭里為我色惆悵嗚呼三歌兮歌三發汝歸何處收兄
骨嗚呼四歌兮歌四奏林猿為我啼清晝嗚呼五歌兮
歌正長魂招不來歸故鄉嗚呼六歌兮歌思遲溪壑為
我廻春姿嗚呼七歌兮悄終曲仰視皇天白日速今古
詩翁以嗚呼二字寓於詩歌者稀公獨有傷今思古之
意
知見
杜工部以知見二字相配横翔捷出奇絶殊甚觀其碧
知湖外草紅見海東雲(晴)黑知灣澴底清見光烱碎(萬丈)
(潭)青惜峰巒過黃知橘柚來(放船)紅取風霜實青看雨露
柯(梔子)紅入桃花嫩青歸柳葉新(早春)束比青芻色圓齊玉
筯頭(秋致薤)滑憶雕胡飯香聞錦帶羹(江湖卧病)各隨題着句
轉移一字燦然可觀它人未易到
用方言
子美善以方言里諺點化入詩句中詞人墨客口不絶
談其曰吾家老孫子質朴古人風(吾宗)客睡何曾着秋天
不肯明(夜客)汝去迎妻子高秋念却回(舍弟觀歸藍田)父母養我
時日夜令我藏(新婚别)棗熟從人打葵荒欲自鋤(秋野)掉頭
紗帽側曝背竹書光(同上)見耶背面啼垢膩脚不襪(北征)舊
犬喜我歸低徊入衣裾鄰舍喜我歸沽酒携葫蘆(草堂)牀
前兩小女補綻纔過膝(北征)誰能更拘束爛醉是生涯(守歲)
痴女饑咬我啼畏猛虎聞(彭衙行)家家養烏鬼頓頓食黃
魚(遣興)一夜水高二尺強數日不可更禁當(春水生)不分桃
花紅勝錦生憎柳絮白於綿(送路侍御入朝)負鹽出井此溪女
打鼓發船何郡郎(十二月一日)去歲兹辰捧御床五更三點
入鵷行(至日遣興)馮陵大呌呼五白袒跣不肯成梟盧(今夕行)
老妻畫紙為棋局稚子敲針作釣鈎(江村)與兄行年校一
歲賢者是兄愚是弟(狂歌行)八月秋高風怒號捲我屋上
三重茆南村羣兒欺我老無力忍能對面為盜賊公然
抱茅入竹去脣燋口燥呼不得(茅屋為秋風所破歌)但使殘年喫
飽飯只願無事長相見(病後遇王倚飲贈歌)
詩酒
古人吟詠情性不過詩酒老杜一集而以詩酒相配者
無慮十數處戲寄漢中王云尚憐詩警策猶憶酒顚狂
遊何將軍山林云醒酒微風入聽詩靜夜分送懷舍弟
潁觀云對酒却疑夢吟詩正憶渠宴王使君宅云自吟
詩送老相勸酒開顏北鄰云愛酒晉山簡能詩何水曹
徐步云把酒從衣濕吟詩信杖扶泛江送魏倉曹云見
酒須相憶將詩莫浪傳可惜云寬心應是酒遣興莫過
詩贈盧參謀云說詩能累夜醉酒或連朝敝廬遣興云
把酒宜深酌題詩好細論贈張學士云賦詩拾翠殿佐
酒望雲亭不見云敏捷詩千首飄零酒一杯題鄭著作
云酒酣懶舞誰相拽詩罷能吟不復聽獨酌成詩云燈
花何太喜綠酒正相親醉裏從為客詩成覺有神題鄭
監湖上亭云羹煮秋蓴弱杯迎露菊新賦詩分氣象佳
句莫頻頻獨步尋花云詩酒尚堪驅使在未須料理白
頭人寄岑嘉州云外江三峽且相接斗酒新詩終自疎
落英
楚辭云夕餐秋菊之落英謂始生之英可以當夕糧也
落與訪落(周頌)及章華臺成則落之(昭公六年)落同蓋嗣王謀
之於始則曰訪落宫室始成而祭則曰落成故菊英始
生亦曰落英設或隕落豈復可餐况菊花獨乾死于枝
上而不墜所謂秋英不比春花落誠如六一居士之語
荆公胡不察此而反誚人為(詳見西清詩話)
花妥
杜陵詩花妥鶯捎蝶溪喧獺趁魚釋者謂妥訓落非也
蓋妥與墮同聲當作墮字傳寫之誤也一說古字妥墮
通用
寺殘
野寺殘僧少山園細路高誦此詩者皆疑子美既曰殘
僧又曰少意若重複以愚觀之不見其煩複當讀作野
寺殘所以僧少也山園細所以路高也又别常徵君詩
曰白髮少新洗寒衣寬總長此皆是二字三字體也亦
有二字五字體如宿府曰永夜角聲悲自語中天月色
好誰看并石銚煮松花待客地爐燒木葉看書又有三
字四字體如盧贊元(襄)愛蹴踘嫌穿地筍喜鞦韆碍出
牆花之句云耳
錦宫城
閩本杜詩春夜喜雨云曉看經濕處花重錦宫城送叚
功曹歸廣州云幸君因旅客時寄錦宫城蜀相詩云錦
宫城外栢森森又錦宫城西生事微皆作宫字按蜀本
杜詩並作錦官城注云成都府城亦呼為錦官城以江
山明麗錯雜如錦也趙云或以其有錦官銅官鹽官之
類其說亦是不然止取錦而已何以更有官字乎余觀
范至能參政為詩每官成一集所著錦官集蓋鎮成都
府時作也則身親見成都為錦官城故取以名之况杜
子美嘗卜居成都浣花里其用官字必無誤當以蜀本
為正
綠楊垂手
洪駒父詩話云晉公詩綠楊垂手舞黃鳥緩聲歌樂府
有(大垂手小垂手)前緩聲故丁用之其屬對律切如此予謂美
則美矣其如綠楊無手何終不若下句意渾成
甜酒
三山老人語錄曰唐人好甜酒殆不可曉子美云人生
幾何春已夏不放香醪如蜜甜退之云一尊春酒甘若
飴丈人此樂無人知余嘗味樂天詩有曰量(一作戶)大厭
(一作嫌)甜酒才高笑小詩則又似不然
禽水
苕溪叢話曰聖俞云南嶺禽過北嶺呌高田水入低田
流魯直曰野水自添田水滿晴鳩却喚雨鳩歸詩意皆
相類然魯直造語又工優於聖俞余謂盧溪先生云民
瞻禱雨有應云東嶺雲遮西嶺黑高田水與低田通石
湖居士范至能墊江縣云舊雨已招新雨至高田水入
下田鳴雖皆㳂襲二公語意相屬又過之直與荆公云
北澗欲通南澗水南山正遶北山雲樂天題天竺寺云
東澗水流西澗水南山雲起北山雲之句無間然矣然
合六詩觀之唯招之一字為尤長
溪聲山色
東坡贈東林總長老云溪聲便是廣長舌山色豈非清
淨身以溪山見僧之體以廣長舌清淨身見僧之用誠
古今絶唱安城劉升卿有曰溪聲廣聽無邊法山色長
存不壊身雖祖述辭意亦亹亹相逼無愧於坡
鴨綠鵝黃
鴨綠鵝黃經兩詩人道之荆公南浦云含風鴨綠𥻘粼
起弄日鵝黃裊裊垂則以鵝黃為柳主柳色黃金嫩而
言之東坡過賈收水閣云小舟浮鴨綠大杓瀉鵝黃則
以鵝黃為酒主鵝兒黃似酒而言之皆為奇句然辭意
雅馴則荆優於坡
白雪黃雲
詩人喜荆公繰成白雪桑重綠割盡黃雲稻正青之句
莫不極口稱誦而不知其有斧鑿痕竊謂雪不成繰雲
不可割請易繰為捲易割為收則絲麦自見而非但意
語天出用字不露歐公詩話云魏野啄木云千林啄如
盡一腹餒何妨宜改作千林蠧如去却不犯題上字又
見其有諷去蠧之意雅言新載云李範道旁木云雖當
南北路不碍往來人予謂是道旁石詩不如換當字作
生字始見題意也李畋該聞錄云有縣令姓張牓云某
日知縣生日告示諸色人不得獻送而曹吏各持縑獻
一無所拒復告後月縣君生日更莫將來王嵒以鷺鷥
詩諷之曰飛來疑是鶴下處却尋魚為易下處為到處
則見張何所往而不貪也
四印
鼂無咎行路難云贈君珊瑚夜光之角枕玳瑁明月之
雕牀一䖝秋蟬之麗縠百和更生之寶香黃魯直送王
郎云酌君以蒲城桑落之酒泛君以湘纍秋菊之英贈
君以黟川點漆之墨送君以陽關墮泪之聲酒澆胷次
之磊隗菊制短世之頽齡墨以傳千古文章之印歌以
寫一家兄弟之情此誠相若然魯直辭雄意婉壓倒無
咎原其句法實有來處得非顧况金璫玉珮歌云贈君
金璫大霄之玉珮金𤨏禹步之流珠五嶽眞君之祕籙
九天文人之寶書晁黃得奪胎換骨之活法於此者乎
意相反
李太白俠客行云事了拂衣去深藏身後名元微之俠
客行云俠客不怕死怕死事不成不肯藏姓名二人意
相反淵明詩云雖留身後名生前亦枯槁死者何所知
稱心固為好是不慕身後名也及作擬古乃云生有高
世名既沒傳無窮是欲名彰不朽也一人意自相反
風雅不繼
六一居士云盧仝韓愈不在世彈壓百怪無雄文文潛
題磨崖碑云元結高名誰與紀風雅不繼騷人死魯直
過桂林云李成不生郭熙死奈此百嶂千峰何與退之
石鼔歌云少陵無人謫仙死才薄將奈石鼔何老杜雙
松歌云天下幾人畫古松畢宏已老韋偃少殆一律也
殺風景
或謂背山起樓燒琴煮鶴之類為殺風景以詩觀之雖
杜韓老仙亦或未免退之若要添風月應除數百竿直
與王子猷背馳借曰得人嫌處只緣多猶云可也如子
美砍卻月中桂清光應更多無乃太甚乎曰非也此足
以見詩人意到處便有焚山者不改菽粟手叚
向上人
陳舍人君舉未第時作省題詩極一時之妙如羲皇向
上人之句嘗愛其下得向字好及閱晏元獻弔劉蘇歌
曰蘇歌風味逼天眞恐是文君向上人亦有所自云
花竹無香
花竹亦有無香者世所共知櫻桃初無香退之云香隨
翠籠擎初重則以香言之竹與枇杷本無香子美云風
吹細細香枇杷樹樹香則皆以香稱之至於太白又以
柳為有香其曰風吹柳花滿店香是也若夫荆公梅詩
有云少陵為爾添詩興可是無心賦海棠豈謂海棠無
香而不賦乎
老而詩工
客有曰詩人之工於詩初不必以少壯老成較優劣余
曰殆不然也醉翁在夷陵後詩涪翁到黔南後詩比興
益明用事益精短章雅而偉大篇豪而古如少陵到䕫
州後詩昌黎在潮陽後詩愈見光焰也不然少游何以
謂元和聖德詩於韓文為下與淮西碑如出兩手蓋其
少作也
周益公評
余紹熙丁巳三月既望侍讌春華樓時聞大丞相益國
周公議論灑灑終日不倦至論詩則謂須要有警策就
題著句不可泛泛因拱而請曰如相公一丁昌火運三
合瑞皇家(謂光堯生于丁亥夀皇丁未夀康丁卯其干既為一丁其支又為三合)學士策
詢學士策(公自注云館職亦合呼學士)秘書官試秘書官(時公以秘書少監直)
(翰苑發策試王仲衡而寄程同年閣老詩也)前後顧瞻羞倚玉支干引從偶
連珠(此三老圖詩也公自注云乘成兄生于乙巳而予丙午誠齋丁未)無一字虛語其
盡之矣公笑曰是也如挽詩亦難作復請曰願聞之公
曰高宗皇帝丁亥生與藝祖齊年一則為開基之主一
則為中興之君天之生此二帝功德兼隆豈偶然哉高
宗慶八十聖夀後未幾上仙去唯慈寧太后亦然故作
挽高宗詩曰生年同藝祖慶夀比慈寧人憶庚庚兆天
傾九九齡正謂是也若徽廟挽詞尤難命意亦難措辭
獨是湯丞相進之(思退)一聮云虞姬從梧野啟母祔箕
山最紀其實蓋用舜事以狀徽宗巡狩不返意及梓宫
歸葬會稽又用禹事以形容之皆婉而有直體此眞得
詩人三昧
賀生日
黃耕叟夫人三月十四日生吳叔經代人作夀詩曰天
邊將滿一輪月世上還鍾百歲人識者謂將滿一輪之
句若是十三日亦使得不若云猶欠一分便見直是十
四日也予謂猶欠一分非祝夀底語終未若魏仲先夀
萊公詩云何時生上相明日是中元形容得七月十四
日坦然明白矣周益公生於丙午七月十五日嘗夀以
詩曰年與潞公同丙午日鄰萊國占中元公覽而笑曰
賢此聮已道盡了予生年月日只欠說出一箇生時便
是一本好建生也公齊年友歐陽伯威適在坐亦曰實
道得着
省題詩更須留意
山谷與洪駒父云更須留意作五言六韵詩若能此物
取青紫如拾芥耳大體作省題詩尤當用老杜句法若
有鼻孔者便知是好詩也近年許琮以聖圖天廣大對
王度日清夷乃用老杜全句與傅咸全句配遂魁南省
其有鼻孔可知此味不必全句但能著意點化深造詩
仙句法則亦必壓倒元白突過黃初矣廬陵董克正以
其父參政當國避親就别院考官周孟覺(因)以二月一
日試出中和節詩董上請云何謂中和節周荅曰上元
已過上己未至今日所以為中和也董即體其意曰上
巳時將近元宵節已過仲春方駘蕩今日是中和遂高
中又嘗聞艮齋謝尚書云每考校賦卷子必先看第一
第二韵即以詩看有何好句有好句則遍看徹定去留
不爾便斥下則詩斷不可輕視又聞西昌譚高立(一飛)
臨汝考試歸云省題詩不宜押協韵有堅守貢舉條制
者謂限五言六韵成是並不容取協韵之詩矣
春猿秋鶴
六一先生䟦羅池廟碑云今世傳昌黎集載此碑文多
同惟集本以步有新船為涉荔子丹兮蕉黃蕉下加子
當以碑為是而碑亦云春與猿吟而秋合與鶴飛則疑
碑之誤也今觀張子韶(九成)書解如舜攝位時則曰正月
上日禹攝位則曰正月朔旦今曰月正元日上日元日
朔旦皆一也而或謂之上或謂之元或謂之朔豈作書
者欲偹衆體而使無餘藴乎如離騷東皇太乙歌曰吉
日兮辰良而韓愈羅池廟記曰春與猿吟兮秋鶴與飛
其鏗鏘參差之法當有所祖述矣即此而推則知有所
祖述而得作文之體者在此嗚呼歐陽公文章横被六
合可謂筆補造化其平章千古勘破萬卷於此何疑之
有
韵書脫字
杜甫送張參軍赴蜀云好去張公子通家别恨添兩行
秦樹直萬點蜀山尖張祜骰子詩云骰子巡巡裹手拈
無因得見玉纖纖但知報道金釵落髣髴還應露指尖
東坡雪夜詩云試埽北臺看馬耳未隨埋沒有雙尖皆
押尖字韵徧閱近世刊行韵略無此尖字當是禮部韵
略脫文
康節詩無施不可
康節先生六言四賢吟云彥國之言鋪陳晦叔之言簡
當君實之言優游伯淳之言條暢四賢洛陽之望是以
在人之上有宋熙寧之間大為一時之壯今盡去其之
字為五言亦可乃見有不為剰無不為欠至如前日之
事今日不行今日之事後來必更此是又有韵散文也
施之文卷中人將罔覺前軰於詩得三百篇微旨蓋如
此
示兒編卷十
