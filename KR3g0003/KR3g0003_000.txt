元包經傳術數類一(數學之屬)
提要
(臣)等謹案元包經傳五卷附元包數總義二卷
北周衛元嵩撰唐蘇源明傳李江注宋韋漢卿
釋音其總義二卷則張行成所補撰也楊楫
嘗序其書云元嵩益州成都人明隂陽歷算
獻策後周賜爵持節蜀郡公胡應麟四部正
譌則云元嵩後周人所撰述有齊三教論七
卷見鄭樵通志又隋志釋氏類稱蜀郡沙門
衛元嵩上書言僧徒猥濫周武帝下詔一切
廢毁即其人也楊楫本序頗與隋志合序稱
元嵩有傳考北史無之楊氏誤也案應麟謂
元嵩先為沙門所考較楫為詳然北史載元
嵩藝術傳中應麟求之於專傳不見其名遂
以為北史不載則楫不誤而應麟反誤至崇
文總目以為唐人通志通考並因之則疎舛
更甚矣唐釋道宣廣宏明集載元嵩始末深
有詆詞蓋以澄汰僧徒故緇流積憾然温大
雅創業起居注載元嵩造作謠讖裴寂等引
之以勸進則亦妖妄之徒也是書體例近太
元序次則用歸藏首坤而繼以乾兊艮離坎
㢲震卦凡七變合本卦共成八八六十四自
繫以辭文多詰屈又好用假字難以猝讀及
䆒其傳注音釋乃别無奥義以艱深而文淺
易不過效太元之顰宋紹興中臨卭張行成
以蘇李二氏徒言其理未知其數復編采易
說以通其旨著為總義元嵩書唐志作十卷
今本五卷其或併或佚蓋不可考楊楫序稱
大觀庚寅前進士張㫒景初擕元包見遺曰
自後周歷隋唐迄今五百餘載世莫得聞頃
因楊公元素内翰傳秘閣本俾鏤板以傳然
此書唐志崇文總目並著錄何以云五百餘
年世莫得聞王世貞疑為依托似非無見今
術數家從無用以占卜者徒以流傳既久姑
錄存之行成書玉海作二卷與今本合與元
包本别著錄然考昇子張洸跋已稱以行成
䟽義與臨卭韋漢卿釋因合為一編則二書
之併其來已久毛晉刊板蓋有所本今乃仍
之其釋音漏題漢卿名則晉之疎耳乾隆四
十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
包之為書也廣大含弘三才悉備言乎天道有日月焉
有雷雨焉言乎地道有山澤焉有水火焉言乎人道有
君臣焉有父子焉理國理家為政之尤者昔文質更變
篇題各異夏曰連山殷曰歸藏周曰周易而唐謂之元
包其實一也包者藏也言善惡是非吉凶得失皆藏其
書也觀乎囊括萬有籠罩八紘執陶鑄之鍵啟乾坤之
扄孕覆育載通幽洞冥窮天人之祕研造化之精推興
亡之理察禍福之萌與鬼神齊奥將日月並明謂六五
經而四三易雖太玄莫之與京然文字竒詭音義譎怪
紛而不釋隠而不明者得非遭於離亂歟易曰作易者
其有憂患乎蓋所謂憂亂世而患小人也故其辭危衛
先生近之矣祕書少監武功蘇源明洗心澄思為之修
傳解紛以釋之索隠以明之帝王之道昭然著見有以
見理亂之兆有以見成敗之端江考于訓詁耽于講習
輙演元義庶傳於學者焉
