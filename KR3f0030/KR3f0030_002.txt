全史日至源流卷首下
山東道御史許伯政撰
壬子運提要
邵子元會運世之法周天三百六十度每度得三百六
十年則積十二萬九千六百年為一元每年十二月凡
為三百六十月者得三百六十則積十二萬九千六百
月合一萬零八百年為一會每月三十日凡為三百六
十日者得三百六十則積十二萬九千六百日合三百
六十年為一運每日十二時凡為三百六十時者得三
百六十則積十二萬九千六百時合三十年為一世其
立筭可謂巧矣然不分五運而總計每度三百六十年
驗諸天行及歲差本非事實且易卦衍蓍之法分二以
象兩象天開地闢也掛一以象三象人之配兩大為三
才也於是揲四以象四時以一揲象一年也數揲之後
必歸竒于扐以象閏象歲氣所餘五日四分日之一積
而為閏者也十九年七閏其中必有五歲再閏者二故
再扐而後掛以象之然後計其在揲之策乾坤合三百
六十當期之日當十二月各三十日之正數也盖衍蓍
專象歲氣之流衍以行鬼神故不計朔虚今元會運世
每年歲實止于三百六十日並無閏餘尤非事實又按
先天十二月卦坤六隂于月建值亥後天八卦乾戰西
北于方位亦值亥所以象動極而静乾元養貞于坤藏
即邵子所謂隂含陽也由是静極復動子半陽生天心
來復故曰天開於子由是至於丑半二陽浸長萬物紐
芽此地道承天含物化光之始故曰地闢于丑由是至
于寅半三陽奮和萬物發育故曰人生于寅人事之生
生百為皆開於寅故别物穪人以配三才也古人以是
為三統亦若乾元統天之義故三代建正迭用之邵子
遡氣化之初同世運于歲運其理本可相通但稱子會
一萬八百年生天丑會一萬八百年生地寅會一萬八
百年生人何造物之遲鈍若此静軒周氏附會其說遂
謂天開于子而天皇氏出地闢于丑而地皇氏出人生
子寅而人皇氏出各一萬八千年曷思天開地闢時人
猶未生而已有天皇地皇其前且有盤古獨非人乎設
生人尚在寅會而此二皇先出則其君臨天下虚無人
物何所治理乎此其荒誕不經尤非事實又按文王序
卦首乾坤孔子為之傳曰有天地然後萬物生焉初未
嘗索諸天地以前莊子所謂六合之外聖人存而不論
是也今將索天于天之上上于何窮索地于地之下下
于胡底理非思議所及雖聖人亦有所不知焉故凡語
天地之道者惟中庸為物不貳一語直契本原解易有
太極者惟通書無極而太極一解最為了當若夫生天
生地之說大抵出于二氏未有子孫而有子孫雖莊叟
亦譏之學者不察淫于異說不可為訓且夫惟天之命
於穆不已故始于無始終于無終安得有毁敗之時今
其說曰戌會則閉物而消天亥會則消天而消地悠謬
無稽尤不可訓竊謂天地設位貞元逓轉當其貞也静
以藏用羣生蟄閉殆與歲運相似然極多不過千餘年
耳及其貞下起元乾元資始則坤元資生一始即無不
始亦若雷雨之動滿盈何待遲久惟是氣化之初天造
草昧風氣沕穆至于風氣漸開羣聖迭興然後制作浸
備斯為通論耳即如乾坤之後受之以屯者物之始生
盈天地之間者唯萬物也屯受以蒙蒙受以需者始生
而穉飢必需食渴必需飲人物各率其性之自然故需
者飲食之道也然道麗于氣氣之需養甚亟其情必至
於相争而訟興相争不已其勢必至于相奪而衆起盖
人心危則道心滅矣於是師受以比而羣隂統于一陽
之尊所以象乎元后繼天作君作師乃域中第一義也由
是小畜以柔其剛暴之氣率履以正其倫常之經而後
禮義成俗天下大同故受之以泰焉凡此即天地開闢
以後之真象也至于泰受以否則孟子所謂天下之生
一治一亂盖若晝夜寒暑之循環不已也否受以同人
又若所謂五百年必有王者興其間必有名世者故曰
與人同者物必歸焉而受之以大有也然則遵羲之卦
文之序孔之傳以推論宇宙紛紛之說不俱可以息喙
乎哉餘解見序卦傳
崑山方氏曰太極動而生陽静而生隂既有太極即有
隂陽既有隂陽即生萬物既有萬物即生聖人豈有一
萬餘年陽始生而天開又一萬餘年隂始生而地闢又
一萬餘年隂陽始交而萬物生又四五萬年隂陽始完
而聖人出萬無是理也夫自堯舜至今纔三千餘年耳
三代已不如唐虞漢唐宋又不如三代世道升降不過
二三百年則一變矣豈有開闢之後四五萬年風氣尚
未開人文尚未著水土尚未平生民尚未粒直待羲農
黃帝堯舜迭興而後治耶竊謂羲農去盤古之時必不
遠其年可以千計不可以萬計也堯舜去羲農之世必
甚近其年可以百計不可以千計也學者不可不察
方氏此論見理正大故錄其說而本之以上推太古自
壬子運首之甲子歲至運六末之丁丑歲歷一千二百
七十四年其即天地開闢以後盤古三皇之世歟竊見
史家之紀盤古曰太極生兩儀兩儀生四象四象變化
而庶類繁相傳首出御世者曰盤古氏夫四象變化而
庶類繁庶類繁而盤古首出御世其生人不待三萬二
千四百年之久亦可見矣其紀三皇曰天皇氏繼盤古
氏以治澹泊無為而俗自化始制千支之名以定歲之
所在十干曰閼逢旃蒙柔兆疆圉著雍屠維上章重光
元黓昭陽十二支曰困敦赤奮若攝提格單閼執徐大
荒落敦牂協洽涒灘作噩閹茂大淵獻此其稱名寓義
最為古樸洵太初風味及後聖代十干以甲乙丙丁戊
己庚辛壬癸代十二支以子丑寅卯辰巳午未申酉戌
亥則文字既興從其簡易矣夫干支定歲所以紀天之
行也然則天行至此始著故尊其功而稱天皇歟又稱
地皇氏繼天皇以治爰定三辰是分晝夜以三十日為
一月夫定三辰之行度分晝夜之短長乃知日躔循十
二辰次右轉每三十日為一月十二辰次即地之十二
分野所由紀也然則地紀至此始著故尊其功而稱地
皇歟又稱人皇氏繼地皇以治相厥山川分為九區當
是時萬物羣生淳風沕穆主不虚王臣不虚貴政教君
臣所自起飲食男女所自始然則畫九州辨疆域脩道
立教以興人治實肇乎此故尊其功而稱人皇歟以上
四君惜史無在位之年數可稽然而干支既立月數既
定故今逐歲詳其天正冬至且紀其朔日于歲首至于
閏法雖未制而天行可推故並推十九年七閏者以志
之是亦易未作而畫前原有易之意也
丁丑之後歲次戊寅其包羲氏之元年乎何以知之凡
百家之說不一則當折衷于至聖而至聖之說莫信于
六經昔孔子删書首唐虞贊易則首包羲繫辭傳曰包羲
氏沒神農氏作神農氏沒黃帝堯舜氏作此胡五峯本
之以定五帝之稱者也家語載孔子答宰我問五帝德
首黃帝次少昊次顓頊帝嚳及堯舜與答季康子問五
帝同今按易傳于神農氏後統稱黃帝堯舜氏作盖自
黃帝歷少昊顓頊帝嚳以及堯乃祖孫父子一姓相傳
而舜承堯禪亦受終文祖者也宰我康子所問者盖問
此一代故孔子以此答之又考大戴禮之五帝篇史記
之五帝紀亦同此而中無少昊或其紀錄闕略不全耳
若自包羲以至堯舜則當以五峯遵易傳所定為是又
按編史者多謂唐堯元年起甲辰緣歷代帝王相傳各
有世次及在位年數載在諸史而散見于經傳者又多
符合所以康節經世温公通鑑考亭綱目皆主之今遵
御批資治通鑑綱目所載帝王世次及在位年數上考太
昊伏羲氏史稱以木德繼天而王在位百十五年女媧
氏與太昊同母太昊沒誅共工氏以治天下在位百三
十年炎帝神農氏史稱以火德代伏羲氏治天下在位
百四十年子臨魁立在位八十年子承立在位六十年
子明立在位四十九年子宜立在位四十五年子來立
在位四十八年子裏立在位四十三年裏之曾孫榆罔
立在位五十五年諸侯尊軒轅為天子降封帝于潞軒
轅黃帝有熊氏史稱以土德代神農氏以治天下在位
百年子元囂立以金德王天下號少昊金天氏在位八
十四年黃帝孫昌裔之子顓頊以水德紹金天氏即帝
位初國高陽故號高陽氏在位七十八年少昊孫橋極
之子帝嚳以木德代高陽氏為天子因其始受封于辛
故號高辛氏在位七十年子摯嗣立九年諸侯廢之尊
堯為天子是堯甲辰元年前上至戊寅凡一千一百零
六年其間伏羲氏兩主為一代神農氏傳八主為一代
黃帝至堯舜傳六主為一代本與繫辭傳符合且神農
黃帝兩代世次相承中間不容参以他氏惟包羲氏一
代二主本有在位年數可據而說者多以為相傳十六
氏盖由春秋元命苞謂自天地開闢至春秋魯哀公蔣
十四年獲麟之歲分為十紀而列伏羲氏于禪通紀中
妄稱傳十六氏之後乃及炎帝故說史者為其所惑而
不察今特辨之于左
禪通所稱十六氏者女媧氏柏皇氏中央氏大庭氏栗
陸氏昆連氏混敦氏赫胥氏尊盧氏昊英氏有巢氏朱
襄氏葛天氏隂康氏無懷氏共工氏今按史稱太昊以
龍紀官朱襄為飛龍氏昊英為潜龍氏大庭為居龍氏
渾敦為降龍氏隂康為土龍氏栗陸為水龍氏又稱共
工為上相柏皇為下相朱襄昊英常居左右栗陸居北
赫胥居南昆連居西葛天居東隂康居下分理宇内是十
五氏中自中央尊盧有巢無懷四氏外餘皆太昊之臣
内外分職共理天下者也夫有一代之君必有一代之
臣史册因而紀載之後世皆然也其諸氏之治民各有
治績亦若太公治齊一年報政禽父治魯三年報政則
史册亦各因其政績而紀之也且上古無國號天子諸
侯皆以氏稱如禹有天下曰夏后氏其列侯曰防風氏
有窮氏有扈氏斟灌氏斟鄩氏有仍氏有鬲氏良由其
時近古故相沿耳然則十五氏皆國君有土者其為上
相下相之類則以諸侯入為王朝卿士者耳商周以後
始有國號然周之時列侯並紀各有傳國世次見于春
秋此封建之世皆然上古何獨不然乎設十五氏相繼
為天子前有伏羲女媧後自神農以及帝摯皆紀在位
年數何中間獨遺十五氏而不紀乎今于女媧氏之後
直接以神農既與易傳合亦與史說合故推堯甲辰元
載以前一千一百有六年而定戊寅為包羲元年也
史紀天皇曰一姓十三人繼盤古以治紀地皇曰一姓
十一人繼天皇以治紀人皇曰一姓九人繼地皇以治
又曰人居一方可見開闢之後雖人物羣生而風氣屯
蒙其間才德邁衆者則共尊以為君殆若易之屯初建
侯蒙二包蒙皆起于下而未統一四海也且上古結繩
而治未有紀載之書故盤古三皇史無在位年數至包
羲氏獨稱以木德繼天而王儼若前無所承者今讀孔
子繫辭傳論包羲始畫八卦以通神明之德類萬物之
情而先推本天地之大德曰生言生生不已日新富有
者天地之德業也繼之曰聖人之大寳曰位言中天下
而立定四海之民所以參天地贊化育而成位乎其中
故謂之大寳也何以守位曰仁言元后繼天作民父母
則天位乃聖人之官守惟體仁足以長人也何以聚人
曰財若山林川澤田疇乃天地養萬物自然之美利其
財所由生即人所由聚也故理財正辭禁民為非必裁
制之以義惟利物足以和義也盖立人之道曰仁與義
然惟天下至聖為能以仁育萬物以義正萬民故下文
接入古者包羲氏之王天下明夫躬膺大寳繼天開治
首自包羲惟其始作八卦乃萬法創制之所從生也然
後歷舉羣聖之制器尚象皆取法八卦以申明之然則
史稱伏羲以木德繼天而王不亦與經旨符合歟况易
以彌綸天地之道不但制器者尚其象也今具論于左
天尊地卑南明北幽故先天八卦圜圖首列乾南坤北
辨尊卑之分正子午之位也次以山澤通氣與中庸論
天地之生物不測即次及山水之生物不測正同盖山
澤融結皆有脉絡聯貫能醖釀英華輔佐天地發育萬
物是謂通氣山末異而本同故艮居西北誌山之所起
水本異而末同故兌居東南誌澤之所注此四者兩間
之定體也然後雷風管萬物之出入日月主四時而運
照者往來升降于其間而不已焉雷之啟蟄必始于東
北以震居之紀出物之始風之温涼應候莫盛于西南
以巽居之紀入物之始而風以解凍出物雷以收聲入
物其相薄可互見矣積陽之氣為火火氣之精為日爰
列離于木位以象日之東生積隂之氣為水水氣之精
為月爰列坎于金垣以象月之西生晝夜代明錯行不
相射而兩間之大局備于圖矣然後取八卦之相錯者
布為圜方兩圖圜圖象天復一陽臨二陽泰三陽大壯
四陽夬五陽乾六陽姤一隂遯二隂否三隂觀四隂剥
五隂坤六隂其序次自東而西所以著二氣之闔闢隨
天運以左旋也方圖象地復冬至臨大寒泰雨水大壯
春分夬榖雨乾小滿姤夏至遯大暑否處暑觀秋分剥
霜降坤小雪其序次自西而東所以著中氣之生于十
二日躔循地紀而右轉也然探乎其本又皆出于横圖
盖河圖之位天一生水地六成之起自正北此天行之
始陽變隂合而生水火木金土之本序也及包羲則之
以作卦乃以五十為太極而畫從中起雷以動之風以
散之乃物所資以生雨以潤之日以暄之乃物所資以
長艮以止之兊以說之乃物所資以收乾以君之坤以
藏之乃物所資以藏本之以正四時之序木春生火夏
長金秋收水冬藏若與天行之水始正北相悖故曰易
逆數也然四時之序既正而圜圖之二氣左旋方圖之
日躔右轉自合其序故後天八卦播五行于四時亦起
于帝出乎震齊乎巽是易用逆數所謂先天而天不違
後天而奉天時惟其能彌綸天地之道也自是百王迭
起其若昊授時必不能違此五圖之法少或違之必無
以裁成天地之道而範圍大化于不過矣
史紀伏羲畫八卦後繼稱作甲歷起于甲寅支干相配
為十二辰六甲而天道周歲以是紀而年不亂月以是
紀而時不易晝夜以是紀而人知度東西南北以是紀
而方不惑今按作甲歷者紀作歷之始自包羲也日躔
十二辰次周而復始故每歲定為十二月而起于甲寅
是建寅為正月亦始自包羲也盖以地支言之寅夘辰
為春巳午未為夏申酉戌為秋亥子丑為冬每歲相同
而配以十干則戊年甲寅己年丙寅庚年戊寅辛年庚
寅壬年壬寅故六甲而天道周者五歲為周也由是周
而復始癸年仍起于甲寅故歲以是紀而年不亂月以
是紀而時不易焉析一日為十二時如月法則晝夜之
短長以是紀而人知度若甲日甲子時乙日丙子時之
類亦六甲而周也配支干于八方如十二辰之次則東
西南北以是紀而方不惑若甲夘乙為東庚酉辛為西
之類而分野乃可推也盖日之數十起于甲周則為旬
月之數十二起于寅周則為歲其法與易數相表裏今
推戊寅為包羲元年其正月建甲寅其朔日值甲子恰
與史說符合且太昊以木德王亦與卦首震巽符合故
于包羲元年特以建寅為歲首明夫夏正得天百王所
同而制法實自羲畫始矣厥後商周雖改正而其敬授
人時本周書武成篇一月壬辰旁死魄推之寅為一月
本商書太甲元祀十有二月乙丑推之丑為十二月未
嘗改乎四時及月數盖推其日至可得而知也
易傳曰大衍之數五十其用四十有九自分二象兩掛
一象三之後揲之以四以象四時以一揲象一年也數
揲之後歸竒于扐以象閏象三年一閏六年兩閏九年
三閏之類也然其中間或十一年或八年必有五歲再
閏者二因而得十九年七閏以成章故以再扐而後掛
象之是閏法亦制自包羲尤有說卦傳可據也
史稱女媧氏與太昊同母太昊沒誅共工氏以治天下
在位百三十年今推癸酉是其元年史又稱其生而神
靈佐太昊正昏姻以重萬民之判是為神媒然則氏號
女媧從其所掌之職亦若初教民畜牧充庖厨稱曰包
羲初教民萟五榖稱曰神農皆從其所建之功且其稱
神媒以世祀之尤與稱神農以世祀之相似盖男女飲
食人之大欲所存而掌判以正昏姻耒耨以利稼穡首
自二君立功者不朽此以沒世不忘也周禮媒氏掌萬
民之判乃周官三百六十之一其設官分職以為民極
必不使婦人為之况上古男女無别太昊始制嫁娶通
媒妁以重人倫之本所以正人也設命女弟為媒氏又
不及時遣嫁且使之繼世有天下以臨百官撫萬民其
身不正如正人何繼天開治之聖人必不為此也又如
人名女叔士名馮婦皆非婦女之謂何故氏號女媧即
指為女主此與為神農之言者曰與民並耕而食同一
誕妄大抵好事造言齊東野語其邪說誣民往往類此
嘗讀程子易傳解坤之六五曰婦居尊位女媧氏武氏
是也非常之變不可言故有黃裳之戒而不盡言也伊
川猶言若此况餘子乎故此條本與日至無涉而特辨
之附誌于編以質高明
神農氏代伏羲氏治天下推得癸未是其元年傳世八主
享國五百二十年惜史無日至可稽惟志其以火紀官
春官為大火夏官為鶉火可證十二辰次之稱名神農
之前已有之耳
黃帝代神農氏有天下推得癸亥是其元年史稱其設
靈臺立五官以叙五事命鬼臾蓲占星鬪苞授規正日
月星辰之象於是乎有星官之書命羲和占日尚儀占
月車區占風今按靈臺為測候之所星官有紀數之書
五官有分掌之職占星于昏旦占日于改躔占月于合
朔占風于應律盖歷術較太昊時又加詳密矣
又史稱帝命大撓探五行之情占斗柄所建始作甲子
甲乙丙丁戊己庚辛壬癸謂之幹子丑寅卯辰巳午未
申酉戌亥謂之枝枝幹相配以名日而定之以納音可
見太昊作甲歷其干支稱名仍循天皇氏之舊至是始
易之以甲乙子丑等稱而所重尤在探五行之情占斗
柄所建枝幹相配定之以納音其法同類娶妻隔八生
子如甲子同位娶乙丑隔八下生壬申金之類此即律
吕相生之法故曰納音先儒論之詳矣或謂鬼谷子王
詡始作納音盖世俗所傳海中金爐中火之類附會於
納音者耳
又史稱帝命容成作盖天以象周天之形綜六術以定
氣運因問於鬼臾蓲曰上下周紀其可數乎對曰天以
六節地以五制周天氣者六期為備終地紀者五歲為
周五六合者歲三十七百二十氣為一紀六十歲千四
百四十氣為一周太過不及斯以見矣事物紀原云盖
天即渾天儀也六術者占日占星占月占風造律吕作
甲子是也今按天幹二五地枝二六天五以地六為節
若六甲六乙至六壬六癸是也地六以天五為制若五
子五丑至五戌五亥是也合之得六十六六則得三百
六十所以應周天之度分為十二辰次以行歲氣者也
凡二十四氣生于天行每期三百六十日以周天度又
餘五日四分日之一不足為氣嬴除其四分不足之小
數則每期餘五日六期餘三十日為一月整數故曰周
天氣者六期為備列宿分十二辰次即十二野之分星
是謂地紀斗建左旋而日躔右轉每月三十度即得三
十日總十二月亦得三百六十日以合天度而月與日
會推其平行得二十九日六時二刻十四分有竒十二
交會則每歲虚六日不足為朔虚并不足餘分五歲共
虚三十日亦為一月整數故曰終地紀者五歲為周凡
此氣嬴朔虚即置閏之數故五六合者以每歲二十四
氣計之歲三十得七百二十氣則氣嬴得一百五十日
而朔虚得一百八十日者即此可推合之得三百三十
日應置一十一閏是謂一紀六十歲得千四百四十氣
則氣嬴得三百日而朔虚得三百六十日者即此可推
合之得六百六十日應置二十二閏是謂一周迨數周
之後氣嬴及朔虚餘分所積必有二十九期即得十一
閏者以起下紀故曰太過不及斯以見矣大抵甲子甲
午周則起癸巳癸亥癸巳癸亥周則起壬辰壬戌而循
環不已焉此即史稱積餘分以置閏配甲子而設蔀之
法也盖置閏之法十九年必有七閏以成章者其緯也
三十年必有十一閏六十年必有二十二閏以成周紀
而其終必有二十九期十一閏以起下蔀者其經也此
皆氣朔嬴虚之所積自然而然非智巧所能安排舊來
歷家不詳周紀之說而分蔀以求歷元各出意見其誤
甚矣今逐章逐紀詳具歴年之下閱者審焉
又史稱帝乃因五量治五氣起消息察發歛以作調歴
歲紀甲寅日紀甲子而時節定今按五量起于黃鐘之
龠積數于九而因之以治五氣殆用九九之數推筭氣
運歟嘗觀後天八卦巽齊東南則陽盛極而隂胎乾戰
西北則隂盛極而陽胎盖艮坤者隂陽闔闢之樞而巽
乾者動静互根之紐是以列之于四隅所以主四立而
司啟閉也故黃帝内經以斗柄所建辰巳戌亥為天地
之門戸而以天五之迭至主之如甲巳之歲正月建丙
寅則戊巳加於斗建辰巳之月為黅天之氣而木氣承
之若甲乙加于斗建戌亥之月是也乙庚之歲正月建
戊寅則庚辛加于斗建辰巳之月為素天之氣而火氣
承之若丙丁加于斗建戌亥之月是也蒼天元天之類
即此可以類推此五氣五運之說也然則所云起消息
察發歛以作調歷殆後世司歷家年神歲德之類所由
權輿歟每歲十二月以甲寅為紀即寅建為正也每日
十二時以甲子為紀即子半為朔也必稱甲者今推癸
亥為黃帝元年歲首建甲寅元日建甲子與太昊元年
正同可見古帝王躬膺歷數其敬天勤民所以協時月
正日者多推本受命之元年月正元日以起數緣其時
無年號故以此示與民更始俾之共禀正朔于不越耳
又史稱是歲己酉朔旦日南至而獲神策得寳鼎今考
漢武帝元鼎五年六月得鼎后土祠旁其冬辛巳朔旦
冬至齊人公孫卿稱與黃帝等卿有札書内稱黃帝得
寳鼎神策問于鬼臾蓲蓲對以是歲己酉朔旦冬至得
天之紀終而復始於是黃帝迎日推策後率二十歲得
朔旦冬至凡二十推三百八十年黃帝仙登于天卿因
所忠欲奏之所忠視其書不經疑其妄卿因嬖人奏之
武帝大悅召問卿對以受此書申功申功與安期生通
受黃帝言有此鼎書今申功已死是鼎書乃卿所偽造
史遷目擊其事紀述甚明而編史者亦采入黃帝紀謬
矣又史稱帝命大容作承雲之樂是為雲門中春之月
乙夘之辰日在奎始奏之今莫知何年仲春亦莫知乙
夘仲春何日但推黃帝時冬至日在危三度仲春不得
在奎其說固不確耳
少昊金天氏史稱黃帝子在位八十四年今推癸卯是
其元年
顓頊高陽氏史稱昌意子黃帝孫繼少昊即帝位在位
七十八年今推丁夘是其元年竹書紀年顓帝十三年
初作歷家大紀外紀諸編皆稱帝作歷以孟春斗杓建
寅之月為歷元是歲正月朔旦立春五星會于天歷營
室冰凍始泮蟄蟲始發雞始三號今按冰泮蟄發是察
物以驗氣之至否與堯典之孳尾希革月令之東風解
凍土潤溽暑相似也又推得帝之十三年歲次己夘正
月建丙寅朔日亦得丙寅其日夘初一刻三分交立春
又按雞能時夜立春時日出夘正三刻則夘初一刻正
雞三號之始也又推得是年天正冬至日在危初度立
春日在壁九度五星是否會營室不能知也在竹書但
云十三年作歷象不及元旦立春在外紀等書雖云正
月元旦立春未指何年正月愚不自揣分五運以推日
至尤屬懸空推筭無所依傍即本今推古上及數千年
亦惟據編史家所紀各帝在位年數接筭之乃於此元
旦立春不惟年月日皆合而時刻亦合此豈有絲毫遷
就以求合者哉故愚於此編頗自信其不妄者頼有此
類及春秋傳所紀辛亥己丑兩日南至之類為之證據
故標之為提要云
又按顓帝歷是以孟春斗杓建寅之月為歷元所推日
月五星行度皆由立春起筭凡後代歷家稱歷元者盖
始于此故顓帝為歷宗非顓帝始以建寅為正月史文
甚明周静軒乃謂五帝以來歷法未正顓帝始以建寅
之月為歲首舛甚矣
帝嚳高辛氏史稱橋極子少昊孫佐顓帝受封于辛代
高陽氏為天子在位七十年今推乙酉是其元年史稱
帝撫萬民而利誨之歷日月而迎送之明鬼神而敬事
之今按日月迎送盖堯典之寅賓寅餞已創始于此而
周禮之書迎暑夜迎寒月令之迎春東郊迎秋西郊一
切典禮殆亦師此義而推廣增修之耳
帝摯史稱帝嚳子立九年而廢諸侯尊堯為天子今推
乙未是其元年
帝堯陶唐氏邵子經世定為甲辰元年在位百載又居
喪二載今按堯典曰日中星鳥以殷仲春日永星火以
正仲夏宵中星虚以殷仲秋日短星昴以正仲冬自日
中宵中日永日短觀之可見當時紀晝夜之時刻分秒
必極詳明然以懸象著明之常分觀之黃道不易古之
日猶今之日不待考而後知也至于日至日躔雖各有
歲差而其故可求故授時歷說本星昴之類推之堯時
冬至日在虚七度今推得堯元年冬至日在虚八度六
十九年後冬至日在虚七度盖舊法于天周多五度四
分度之一而按宿分度亦多互異與今新法頗不合然
本新法推古源流可合自是確不可易縱分度分宫或
與天行小有未符大約不過分秒之差斷不至于懸遠
故此編推筭悉遵為法式焉既知冬至日所在之宿而
夏至二分以及中星悉可推矣
帝舜有虞氏經世定為丙戌元年在位五十載舜典在
璇璣玉衡以齊七政正當堯老舜攝之時殆承黃帝盖
天之制而增修之益加精密焉此後世渾天氣象之祖
也或問子推天行分為五運歲實歲差既各有定數焉
用璣衡答曰子何不思之甚也愚所推節氣治歷之一
事耳若日月有朔望薄蝕五星有遲留伏匿黃赤二道
經緯交錯紛然不齊使無璣衡曷從窺測以齊之須知
堯典之歷象固不外日月星辰而以節氣為主故承言
欽若昊天敬授人時下文遂詳言東作西成南訛朔易
而終之以置閏其不析言五日四分日之一不足而但
曰期三百有六旬有六日與易稱七日來復相似自一
隂至交一陽積實當言六日而稱七日者子半交午半
也歲實之餘氣稱六日者如上年甲子冬至則下年己
巳冬至也此可見歲實之積時刻分秒古人確有定數
灼然共知不待𤨏述且如十九年七閏羲和豈不熟悉
而堯必諄諄告戒者以定四時成歲為重也假如應閏
二月而置于四月後則誤季春為孟夏而四時不定矣
應閏十一月而置于正月後則誤今年之丑建為明年
之寅建而歲不成矣先後一二月之間上悖天行下亂
人事匪細故也况失誤之甚者乎至於舜典之璣衡非
不重節氣而所主在朔望薄蝕遲留伏匿之故承之曰
以齊七政二典之文原相備也大抵齊七政以授人時
其歸則一而其事之測騐各有條理現今時憲天文刻
漏各有專官分掌其事而統于監正職是故耳且聖人
之為天下後世慮至深遠矣當其既竭耳目之力方圓
平直五音之理已了然于心必繼之以規矩凖繩恊六
律正五音而後不可勝用故曰智者創物巧者述焉自
古上智少而中材多又况天至高星辰至遠節氣之至
無形可見無聲可聞非騐諸儀器確有徵據任其職事
者何以昭法守頒之庶民者何以堅信從不寕惟是古
聖作法非不大備矣迨周衰法弛延及秦人滅裂聖制
置閏則概用後九月而漢初亦踵其弊月吉不識定朔
則日食多在晦且在二日此人之失非天之變也而京
房小術遂妄為之說曰凡日食不以晦朔者名曰薄漢
書紀日食且述其言而傳之以惑後世又如商周改正
而陋識之士妄以為四時月數俱改由是作長歷者信
之堅指春秋之春王正月為夏時十一月作三統者附
會之更誣指太甲元祀之十二月乙丑為元旦冬至凡
此横議貿亂莫可窮詰皆由上無道揆則下無法守而
邪說遂乘之以浸作也自漢太初之後夏時雖行而下
逮魏晉數百年間歷術未覩其真劉宋元嘉以來由唐
及宋漸次講求古制至元明而益密猶未盡善欣逢
聖人御宇灼知天地之化育而範圍之乃盡復五帝三王
之典則故雖愚之𦕈聞寡見亦得遵今推古因流遡源
庶幾一得之見或有合於天行之自然者而已而子乃
曰焉用璣衡何不思之甚歟
夏后氏大禹繼舜有天下經世定為丙子元年傳十七
世各有在位年數享國四百三十九歲已詳于歴年今
按歲首建寅五帝皆然而後世獨稱夏正者帝降稱王
自禹始故夏商周稱三王又稱三代商周皆改建因近
舉三代而于寅正曰夏時其實夏正得天百王所同確
論不可易也其夏小正一書仰測天象俯驗物類所以
察四時之變者至詳矣即如春正月啟蟄雉震呴大戴
注云正月必雷雷不必聞唯雉聞之盖三陽氣至雷雖
未出地發聲而已動于地下故土氣震發蟄蟲為之昭
蘇所以古稱啟蟄為正月中雨水為二月節自月令及
漢初其紀時皆然也啟蟄即今之驚蟄雨水即月令仲
春之月始雨水盖凍釋為水所謂春露既濡也及劉歆
作三統歷乃移雨水為正月中驚蟄為二月節彼誤以
驚蟄為雷始發聲蟄蟲啟戸而出耳
唐大衍歷議云開元歷推得夏時立春日在營室之末
昏東井二度中古㦄以參右肩為距方當南正故小正
曰正月初昏斗柄懸在下魁枕參首所以著參中也季
春日在昴十一度半去參距星十八度故曰三月參則
伏立夏日在井四度昏角中南門右星入角距西五度其
左星入角距東六度故曰四月初昏南門正昴則見五月
節日在輿鬼一度半參去日道最遠以渾儀度之參體始
見其肩股猶在濁中房星正中故曰五月參則見初昏大
火中八月參中則曙失傳也辰伏則參見非中也十月初
昏南門見亦失傳也定星方中則南門伏非昏見也竊思
小正作于大禹禹在位僅八年其時冬至日在虚六度則立
春當在壁四度季春節當在畢二度立夏當在井六度
五月節當在輿鬼之末此緣大衍之列宿分度與今新法多
寡不同因而推筭小有參差故錄歷議以備參考
夏書胤征乃季秋月朔辰弗集于房月不繫年朔不著
日難以推考先儒據仲康肇位四海之文以為元歲于
理近是今推仲康元年歲次壬戌其年正月甲寅朔應
閏三月季秋月朔似是庚辰或以為庚戌朔則失閏矣
陶氏古今錄夏孔甲八年九月歲次甲辰采牛首山鐵
以鑄劍按經世紀年甲辰孔甲即位之三年也且陶氏
錄以歲次甲辰叙于九月之下殊屬倒亂意者歲次二
字乃衍文歟今推孔甲八年歲次己酉其年正月丁夘
朔應閏八月甲辰盖九月十二日始誌以備考
商王成湯在侯位之十有八年伐夏而有天下經世定
為歲次乙未傳二十八世各有在位年數享國六百四
十四祀已詳于歷年求諸經史有商一代無日至可稽
索隠云孤竹君殷湯三月丙寅所封今考史記湯既絀
夏命還亳維三月王自至於東郊告諸侯羣后毋不有
功于民勤力乃事云云未載孤竹受封事且商以十二
月為歲首今推乙未歲十二月建丁丑壬子朔正月建
戊寅壬午朔則三月内無丙寅日殆亦影附史記而為
之說歟且其文月不繫年果殷湯何年之三月歟此當
闕疑
商書伊訓篇惟元祀十有二月乙丑伊尹祠于先王奉
嗣王祇見厥祖按經世紀年定太甲元祀歲次戊申蔡
氏書傳十二月即太甲改元之首月此可為商正建丑
但以季冬十二月為歲首而不改四時月數之明證今
推戊申歲首十二月建癸丑朔日乙丑十七日辛巳夘
正一刻四分交大寒本天行證之蔡傳所見甚確矣若
如改時改月數之說自丑建為一月數之則此十二月
乃子建也推之于前當屬湯崩年之季月縱遷就以乙
丑為晦日而不得稱太甲元祀推之于後則當為太甲
元祀之季月而其月内亦不得有乙丑若如孔氏踰月
即位改元之說不但亂世之事伊尹所不為蘇氏已辨
其舛而且戊申為太甲二祀則在位之歲次亦亂或見
劉歆三統歴說指乙丑為太甲元祀十二月朔旦冬至
遂以為崩年改元之證今推其年子月辛亥日戌正初
刻冬至在乙丑前十五日若以為在元祀之季月今推
其月丁巳日丑正初刻冬至亦在乙丑前九日皆相去
懸遠又不但月内不得有乙丑朔旦而已盖歆之妄誕
欺世若此益以見蔡傳所言確不可易但傳稱乙丑不
繫朔非朔日也此盖說經之慎耳
孟子曰湯崩太丁未立外丙二年仲壬四年史記湯崩
太子太丁未立而卒乃立太丁之弟外丙即位二年崩
立外丙之弟仲壬即位四年崩伊尹乃立太丁之子太
甲太甲元年作伊訓今本伊訓及太甲三篇觀之桐宫
者湯之葬所其地在今山西榮河縣百祥村古今稱湯
陵不聞别有附葬太甲上篇曰營于桐宫密邇先王其
訓其為營廬于湯之葬所事辭明顯盖使嗣王廬于墓
側以密邇先王竦其哀慕之心也繼言王徂桐宫居憂
其為往居湯喪更為明顯若謂往湯之葬所營廬居仲
壬之喪於事情文理皆不得為通順也中篇首云惟三
祀十有二月朔伊尹以冕服奉嗣王歸于亳其為太甲
既終湯喪之明年正朔尤無可疑且就諸篇中及覆伊
尹告太甲之言一曰惟我商王布昭聖武代虐以寬兆
民允懷即承言今王嗣厥德罔不在初再曰先王顧諟
天之明命天監厥德用集大命惟尹躬克左右厥辟宅
師即承言肆嗣王丕承基緒三曰先王惟是𢡟敬厥德
克配上帝即承言今王嗣有令緒當復政告歸之際又
追述夏王弗克庸德惟尹躬暨湯咸有一德克享天心
爰革夏正云云即承言今嗣王新服厥命惟新厥德而
子篇終又歎息言之曰嗚呼七世之廟可以觀德無非
勉其繼太祖為太宗以紹德垂不祧之緒是信經則湯
崩之後無外丙立二年仲壬立四年之事如有其事成
湯肇造丕基嗣世二君皆不永年而繼以太甲之敗度
是即國步艱難商運之不幸阿衡忠誨正宜兼此陳辭
垂泣以道而絶不齒及何哉且丙壬相繼即位雖不永
年未聞顛覆典刑之咎商人七世之廟湯為太祖何得
竟祧丙壬躋太甲為太宗即如魯閔公即位二年耳魯
人躋僖公兄先于弟孔子猶譏其逆祀今太甲即克庸
德以姪繼叔為之後者為之子而子先父食不亦名不
正言不順乎且就紀年推之湯崩之後增入外丙二祀
仲壬四祀則太甲元祀歲次甲寅今推其年歲首十二
月壬辰朔月内無乙丑則伊訓之文轉啟疑端矣大抵
孟子之外丙二年仲士四年當以程子古人謂歲為年
之解為確商人世次當以經世紀年為正史遷于有商
一代有世表無年表不過依傍孟子繆為之說惟其擇
焉不精故文勝滅質耳蔡傳主吳氏之說以伊訓有祇
見厥祖之文遂謂湯已祔廟且謂此書初不廢外丙仲
壬之事竊謂湯有天下亦必如周人行追王上祀之禮
丕新七廟即如濬哲大禘之詩所稱元王桓發相土烈
烈尊則先王親則厥祖也今嗣王即位改元禮應告廟
見祖而居憂不祭故伊尹先攝祀事以祠于先王而後
奉嗣王祇見厥祖於伊尹攝祀稱先王從其尊也於嗣
王祇見稱厥祖從其親也文義明晰典禮分曉見祖禮
畢伊尹乃明言烈祖之成德以訓于王烈祖指湯而言
若商頌稱嗟嗟烈祖有秩斯祜申錫無疆是也今不繹
其文義察其典禮而以厥祖亦指成湯且以為此書不
廢外丙仲壬之事究竟茫如捕風且本之以尚論其世
尤多齟齬不合不可從也
周自武王為西伯之十有三年歲次己夘始克商而有
天下傳三十世享國八百六十七年周書泰誓惟十有
三年春大會于孟津武成惟一月壬辰旁死魄越翼日
癸巳王朝步自周于征伐商舊解春一月建子壬辰月
二日今本新法推之此年周正十一月建甲子朔日癸
巳三十日壬戌丑初二刻十分冬至十二月癸亥朔二
十九日辛夘午初二刻十四分大寒一月壬辰朔三十
日辛酉丑正一刻雨水二月壬戌朔三十日辛卯寅初初
刻十二分春分閏二月壬辰朔三月辛酉朔申正初刻
六分糓雨四月辛夘朔二日壬辰申正三刻十四分小
滿十七日丁未二十日庚戌設如舊說一月建子則月
内不得有壬戌冬至若遷就以壬戌冬至屬之則月首
不得有壬辰癸巳若如劉歆三統歷以為己未晦冬至
則先壬戌四日本大衍授時諸歷推之皆與天行懸遠
不合也即此揆之周正不改四時月數事理既極昭然
且節氣有長短古法不用平氣推筭亦即此可見盖用
平氣則壬戌冬至必是壬辰大寒當閏十一月而不閏
二月矣或問一月建寅蔡傳已言之何以不稱正月壬
辰既是朔日何以稱旁死魄竊謂周人初改次一為歲
首故寅建稱一月著月數起于一即周禮稱正歲之義
也魄者月之體闇虚無光得日之光而明迨明盡而魄
亦滅謂之晦故曰死魄朔之為言蘇也合朔之後死而
復蘇明猶未生故曰旁死魄若以朔為死魄失其義矣
且先記壬辰旁死魄後言癸巳伐商蔡傳謂猶後世言
某日必先言某朔是也若先言二日殊無謂矣凡月大
二日月小三日曰哉生明日月相望謂之望常在十五
或十六日望後曰哉生魄至於下弦魄體浸長逾半曰
既生魄若二十二或二十三日是也此即歷家定月大
小必詳晦朔弦望之古法故史家用之以紀事且此篇
叙事以大告武成為主自一月壬辰旁死魄至既生魄
羣后百工受命于周乃史家撮叙克商事定以為下文
之緣起故先叙癸巳于征閱一百二十日届四月哉生
明後自商至豐乃偃武修文放牛歸馬示天下之或有
弗服者於是丁未祀廟以成功告祖庚戌柴望以成功
告天及于百神所謂大告武成也至二十二日既生魄
凡新封之庶邦冡君暨百工咸朝見新王祇受周命故
自王若曰嗚呼羣后以下乃宣命之正文所以遠述先
王建邦啟土至於文王誕膺天命惟大統未集故兹承
志伐商底商之罪以告皇天后土及名山大川於時神
人順應天下大定散財發粟大賚四海萬姓悅服而大
統既集矣故今列爵分土惟五惟三建官位事惟賢惟
能所期羣后百工相與重民五教惟食喪祭惇信明義
崇德報功庶垂拱而天下治此即奉天承運布告天下
咸使聞知之新命惟宣命在武成告祖告天之後故文
内於公劉以下統稱先王而自稱曰有道曾孫周王發
體統然也讀者不察既生魄與哉生魄時義各異又不
詳審其通篇之意理血脉遂指為簡編錯亂紛紛改竄
不亦異乎
成王元年歲次丙戌下逮平王四十八年戊午歲凡三
百九十三年其中經史所載月日推之皆合者詳具歷
年其紀日至者惟前漢志稱魯獻公十五年正月甲寅
朔旦冬至殷歷以為乙夘唐大衍元授時諸歷說皆取
之今考魯獻公十五年即周夷王十二年戊寅歲也本
新法推之其年天正壬子月乙夘朔旦酉正初刻六分
冬至與殷歷合其正月建甲寅其月朔旦亦值甲寅其
日酉正三刻十一分交雨水非冬至也盖漢人皆謂周
改夏正十一月為正月故紀載舛誤惟殷歷以為乙夘
之說必有所本耳
春秋之世魯僖公五年傳稱春王正月辛亥朔日南至
其年即周惠王二十二年丙寅歲也今推丙寅歲天正
戊子月辛亥朔旦申正二刻四分冬至與傳紀日合昭
公二十年傳稱王二月己丑日南至其年即周景王二
十三年己夘歲也今推己夘歲天正甲子月辛酉朔二
十九日己丑夘正二刻三分冬至亦與傳紀日合有周
一代日至可稽者惟以上三事傳以辛亥朔日南至繫
于王正月己丑日南至繫于王二月盖由分傳附經者
移就周正而為之說詳于後及其本年
周正以十一月為歲首蔡氏書傳辨之明矣或嫌其引
證無多難為確據今按史記歷書云夏正以正月殷正
以十二月周正以十一月秦滅六國頗推五勝自以為
得水德之瑞而正以十月其紀述亦極明曉盖月數古
今所同而紀歲者或以正月為正或以十二月為正或以十一
月為正或以十月為正言各尊所建頒正朔故白正以某月非
改首月之數為正月也凡稱建者以斗建而言商周改
建不但不改四時月數而於斗杓建寅仍通稱正月即
如周禮凌人正歲十有二月令斬冰即詩稱二之日鑿
冰冲冲也必繫以正歲者從寅起數以順歲星是謂正
月猶一日之稱元日與三正之正字同義異也左傳襄
公三十年二月晉絳縣老人稱臣生之歲正月甲子朔
今推其年天正丙子月丙寅朔春王正月甲子朔乃文
公十一年乙巳歲也即此可證寅稱正月周人未嘗改
則商可例知己又按史記及前漢書秦二世二年冬十
月秦兵圍沛公于豐十一月章邯追敗楚軍于澠池春
正月趙將張耳陳餘立趙歇為王夏六月項梁立楚懷
王孫心為楚之懷王秋七月大霖雨此一年也三年冬
十一月楚次將項籍矯殺宋義春二月沛公擊昌邑夏
四月沛公攻潁川秋七月南陽守齮降八月沛公入武
關九月子嬰殺趙高夷三族又一年也漢王劉邦元年
冬十月沛公至霸上子嬰降春正月項籍尊楚懷王為
義帝二月項籍自立為西楚霸王夏四月諸侯罷兵就
國五月齊田榮擊走齊王郝秋七月使彭越擊殺濟北
王安八月漢王還定三秦此又一年也可證孟春稱正
月秦人亦未之改而曲說之士乃指史記所紀月歲皆
由太初正歷後追改之彼何所考據而云然不過見史
記作於太初元年之後臆度而謬為之說耳余嘗作春
秋春王正月建寅辨引証凡五十餘事見鄙著春秋深
中兹不重載
舊說相沿多稱春秋再失閏今本經傳所紀月日推之
自桓王二年暨莊王六年二十八年間失兩閏焉夫十
九年七閏古法相沿歷家豈不熟知而至于失兩閏此
豈司歷推筭不精失之哉桓王失道號令不行于天下
頒朔每不至于諸侯故其間有上年應閏而置于下年
者皆由失頒于前補置于後又或失而不補積漸遂至
于再失當是時列侯之會盟征伐朝聘繼好無月不有
而頒朔不至莫知閏在何月則其逐月紀事但依每年
十二月之常例書之豈列侯皆不知其年應閏何月哉
彼固外假尊王之名以為不敢擅置而失閏之實則又
以為怠棄時政過在王朝非侯氏之咎也春秋于歲首
正月無事則二三月必書王以尊正統其于四時閱時
無事必書首月以成歲功獨桓王十一年至莊王二年
不書王者十有四年闕秋冬者二年其取義示人不亦
深切著明歟自莊王六年以後前失既補迄于春秋之
終閏法不大差殊閒或失之旋失旋補雖情事大略亦
類桓莊而不致久懸若夫應閏之年或早數月或遲數
月此則司歷之過求諸唐宋以來往往有之不獨衰周
為然也今逐閏詳于歷年閱之自見
左傳終于哀公二十七年即周貞定王元年也自此至
七國嬴秦之間求諸史策及傳記不惟無日至可稽即
日之繫月者苦不多得其有可引據者備錄于歷年以
便考惜見聞不博未免遺漏耳自秦有天下至漢武帝
太初元年以前置閏概用後九月本屬非法但于十九
年七閏之例亦不甚差則前此可知也
前後漢四百二十有餘年史稱武帝元鼎五年己巳歲
十一月辛巳朔旦冬至太初元年丁丑歲天正十一月
甲子朔旦冬至章帝二年乙酉歲十一月壬辰日南至
初閉關梁靈帝熹平三年甲寅歲天正冬至丁丑日乃
張衡銅儀測候所推凡漢時冬至見于史册傳紀可據
者惟此四事其由後人推論非當時見諸授民時之實
者不錄焉今推章帝乙酉歲十一月十七日壬辰戌初
一刻二分冬至與史紀日合餘皆不合嘗稽自劉宋元
嘉歷以後諸家歷說每云于冬至測晷知兩漢暨魏晉
間節氣皆後天三日故唐一行以麟德開元二歷推太
初元年天正冬至當在辛酉日元授時推之頗同今推
其年冬至得辛酉日未正一刻六分與諸歷紀合則後
天三日之言確矣元鼎五年之辛巳熹平三年之丁丑
其後天亦大略相同已各具于本年竊嘗據其合者以
推其不合者漢承秦弊正歷始自太初今由太初丁丑
歲天正甲子朔旦子正初刻一分起數下距元和乙酉
歲十一月十七日壬辰戌初一刻二分止共一百八十
九年連閏積六萬九千零二十八日九時五刻十三分
均攤于一百八十九年每年得歲實三百六十五日二
時六刻三分四十八秒又由太初丁丑歲天正甲子朔
旦子正初刻一分起數上距春秋魯昭公二十年己夘
歲天正月二十九日己丑夘正二刻三分内三十一秒
止共四百一十八年連閏積一十五萬二千六百七十
四日八時五刻十二分三十秒均攤于四百一十八年
每年得歲實三百六十五日三時零四十七秒夫節氣
之行于天歲差自有常分豈有六百餘年閒歲實之前
長後短相懸一至于此况自漢武太初元年上遡陶唐
為時甚遠今推堯時兩冬至相距每年歲實得三百六
十五日二時七刻十分三十秒若昭公己夘歲在陶唐
千有八百三十餘年之後乃下逮太初其間四百餘年
歲實反較堯時而加增又由太初下逮明季為時尤遠
今推崇禎年間每年歲實得三百六十五日二時七刻
四分三十秒若元和乙酉歲在明季千有八百五十餘
年之前乃上距太初其間一百八十餘年歲實反較明
季而太減若如一行所推辛酉日而以未正一刻六分
交冬至上下推筭不惟歲實之分數有常而歲氣逓差之
數亦歷歷可據由是觀之太初歷術不本春秋傳所紀
辛交己丑兩冬至就近推測以求其實而誤解舊聞歲
紀甲寅日紀甲子之說虚託上古茫茫不可知之太初
甲寅歲甲子朔旦冬至為歷元荒渺已極史遷因之著
歷術甲子篇不過紙上浮言最難&KR1088;信其後劉歆三統
著論華而不實亦猶乎是至於影附商書指太甲元祀
十一月乙丑為朔旦冬至則作偽又有甚焉又按章帝
紀元和二年二月始行四分歷則其年十一月壬辰日
南至今推之而可合者殆由張盛楊岑等測驗較密故
頗得其實但四分歷亦行之不久遂廢耳
自宋元嘉歷以後及北宋間凡史書所紀冬至日頗多
今推之而可合者亦多南宋以及元明間紀日至益多
而推之可合者亦益多偶有不合或數時或數刻不至
大相懸遠已各具于本年矣大抵自顓頊十三年丁夘
歲正月丙寅朔旦夘初一刻立春以後至昭公己夘歲
天正月己丑日冬至以前史紀節氣雖極少而本新法
兼歲差推之可得其合自元嘉歷以後至於明季史紀
日至雖漸詳而本新法兼歲差推之亦可得其合惟秦
漢以下元嘉二十二年以上六百五六十年史紀日至
既少而推之又不合則其歷術之乖謬大可見矣
史家編年紀月而日必繫月常例也今惟冬至紀日日
食紀朔晦及因事紀朔晦者則悉登之亦不及悉登其
所紀之事至于二十一史中凡日之繫月推之不合者
不可勝數或由編史者紀錄之誤或由繙刻者傳寫之
訛今不能詳志于歴年之下閱者就每年正月朔日推
之則其訛誤自可得而見耳
歷家推筭合朔得定朔為是泥平朔為非此編于每年
正月必紀朔日者所以揭史家逐月紀日之綱于歲首
以便閱者推考又可以推冬至日辰或在上旬或在中
旬或在下旬則本年及次年或應閏或不應閏可即此
而易見也但愚不精于歷術未能推定朔而平朔之數
載在歷書人人可學而知因本平朔推而紀之盖逐月
推筭拘拘平朔自不足用至于無閏之年三百五十四
日間或五日有閏之年三百八十四日間或三日本有
常分就此推歲首朔日自可百不失一惟五日者或七
八年或三四年或逾年三日者或數年或十數年或數
十餘年每錯出不齊今之所推極知未能脗合天行然
每年正月朔日其已見史册者既據史以登之則其餘
縱不能悉合或亦若志目中眉不致大差耳
此編遵今推古惟以冬至為主其餘節氣雖載在史册
皆所不登緣其與今新法不合故也盖新法維太陽之
行黃道其于周天度分計平行則終歲之間每日如一
計實行則每節每氣之間日日不等故于日躔十二宮
次驗其行度之盈縮以定二十四節氣之長短乃總節
氣之長短計之得歲實若干此萬古不易之定理即萬
世不易之定法也舊法取歲實之數均攤于每節每氣
各得十五日二時四刻十四分有竒殊于天行未覩其
真今近舉元明間之節氣見于傳記可據者論之
宏簡錄元至元三十一年甲午歲正月一日壬子立
春二月二日癸未驚蟄三月三日癸丑清明四月四
日甲申立夏五月五日甲寅芒種六月六日乙酉小
暑七月七日乙夘立秋八月八日乙酉白露九月九
日丙辰寒露十月十日丙戌立冬十一月十一日丁
巳大雪十二月十二日丁亥小寒今推本其年天正
冬至刻分以起筭而用舊法平推之每節每氣各十
五日二時四刻十四分三十五秒有竒
十一月癸丑朔十五日丁夘夘初一刻七分内一秒冬至
十二月壬午朔巳正一刻六分小寒
正月壬子朔亥初初刻五分立春
二月壬午朔二日癸未辰初二刻四分驚蟄
三月辛亥朔三日癸丑酉正初刻四分清明
四月辛巳朔四日甲申寅正二刻三分立夏
五月庚戌朔五日甲寅申初初刻二分芒種
六月庚辰朔六日乙酉丑初二刻一分小暑
七月己酉朔七日乙夘午初三刻立秋
八月戊寅朔八日乙酉亥正一刻白露
九月戊申朔九日丙辰辰正三刻十四分寒露
十月丁丑朔十日丙戌戌初一刻十三分立冬
十一月丁未朔十一日丁巳夘初三刻十二分大雪
十二月丙子朔十二日丁亥申正一刻十一分小寒
再用新法推之
十一月癸丑朔(十五日丁夘夘初一刻七分内一秒冬至同前二十九日辛巳亥正一刻五)
(分小寒)
十二月壬午朔三十日辛亥巳初三刻五分立春
正月壬子朔三十日辛巳寅正三刻驚蟄
二月壬午朔
三月辛亥朔午初二刻九分清明
四月辛巳朔二日壬午夘正三刻十分立夏
五月庚戌朔四日癸丑午正二刻十三分芒種
六月庚辰朔五日甲申夜子初一刻八分小暑
七月己酉朔八日丙辰辰正三刻三分立秋
八月戊寅朔十日丁亥巳正二刻五分白露
九月戊中朔十一日戊午子正二刻十一分寒露
十月丁丑朔十二日戊子丑正一刻九分立冬
十一月丁未朔十一日丁巳酉初三刻二分大雪
十二月丙子朔十二日丁亥寅正初刻十一分小寒
又王敬哉冬夜箋記明萬歷二十二年甲午歲中氣
正月一日雨水二月二日春分三月三日榖雨四月
四日小滿五月五日夏至六月六日大暑七月七日
處暑八月八日秋分九月九日霜降十月十日小雪
十一月十一日冬至十二月十二日大寒今推其年
天正十一月三十日庚辰丑正一刻一分内一秒冬
至又考歷學新說稱其月二十九日己夘夜半前冬
至與今所推先一時二刻兹就己夘夜子初三刻一
分起筭而用舊法平推之每節每氣各得十五日二
時四刻十四分三十三秒有竒
十一月辛亥朔二十九日己夘夜子初三刻一分内一
秒冬至
閏月辛巳朔
十二月庚戌朔巳正初刻大寒
正月庚辰朔戌正二刻十四分雨水
二月庚戌朔二日辛亥辰初初刻十三分春分
三月己夘朔三日辛巳酉初二刻十三分榖雨
四月己酉朔四日壬子寅正初刻十一分小滿
五月戊寅朔五日壬午未正二刻十分夏至
六月戊申朔六日癸丑丑初初刻九分大暑
七月丁丑朔七日癸未午初二刻八分處暑
八月丙午朔八日癸丑亥正初刻八分秋分
九月丙子朔九日甲申辰正二刻七分霜降
十月乙巳朔十日甲寅戌初初刻六分小雪
十一月乙亥朔十一日乙酉夘初二刻五分冬至
十二月甲辰朔十二日乙夘申正初刻四分大寒
再用新法推之
十一月辛亥朔三十日庚辰丑正一刻一分内一秒冬
至
十二月辛巳朔二十九日己酉午正一刻四分大寒
正月庚戌朔三十日己夘寅初初刻五分雨水
二月庚辰朔三十日己酉寅初二刻九分春分
閏月庚戌朔
三月己夘朔申正二刻十一分榖雨
四月己酉朔二日庚戌酉初二刻三分小滿
五月戊寅朔五日壬午丑正二刻一分夏至
六月戊申朔六日癸丑未初二刻四分大暑
七月丁丑朔八日甲申戌初二刻八分處暑
八月丙午朔十日乙夘申正一刻八分秋分
九月丙子朔十日乙酉夜子初三刻十二分霜降
十月乙巳朔十一日乙夘戌正初刻十三分小雪
十一月乙亥朔十一日乙酉辰正初刻五分冬至
十二月甲辰朔十一日甲寅酉正初刻八分大寒
此上兩年一記初節一記中氣乃元明間所授人時兹
以新法推之自上年冬至距下年冬至歲實無異每月
朔日皆仍其舊而中間節氣前却迥異以致置閏遲早
亦復不同此由舊法于天周三百六十度外增五度四
分度之一以配歲餘則所分十二躔次既不合乎天度
太陽不由中氣改躔又不測其每日實行以定節氣而
但均歲實以平列之尤不協乎天行其法未知始自何
時大抵秦廢古制置閏既概用後九月則以天度配歲
氣節氣概用平推亦可想見漢承秦弊不求正歷至于太
初雖改建正朔而歷術未覩其真故弊法相沿迄元明
而未革我
朝擇行新法惟就近實測順天以求合既默契夫欽若敬
授之心源而晰理極精立法盡善初不假遡歷元于太
古而本之以上考古初實與五帝三王之建法若合符節
即如史稱顓帝十三年作歷以孟春之月為元是歲正
月朔旦立春雞始三號今本唐堯甲辰元載由帝摯帝
嚳顓頊在位年數逆推得十三年歲次己夘因以新法
所定現今每年冬至時日刻分為本而加歲差以推之
其年天正冬至在壬午日子正三刻三分由此起數歷
小寒大寒積四十四日二時一刻十四分于正月丙寅
朔旦夘初一刻二分交立春設如舊法平推雖數起冬
至之刻分如一而立春乃在丁夘日午正二刻不惟與
雞始三號無涉且後天一日有四時不得在朔旦又書
稱武王十三年一月壬辰旁死魄癸巳于征伐商四月
丁未祀廟庚戌柴望故先儒皆謂其年閏二月今遵新
法加歲差推得其年天正月三十日壬戌丑初二刻十
分冬至由此起數歴小寒大寒立春雨水驚蟄積八十
九日零六刻五分于二月辛夘晦寅初初刻五分交春
分又積閏月内春分清明三十日六時四刻二分于三
月朔日辛酉申正初刻七分交榖雨若用舊法平推壬
戌日丑初冬至即壬辰日午正大寒應閏十一月而不
得閏二月則一月又安得有壬辰癸巳乎即此證之可
知新法上同乎古法惟其實測與天合符故若昊授時
先聖後聖其揆一也慨自周道傷于厲極于幽史記稱
申侯與犬戎攻幽王弑之于驪山犬戎盡取周賂且奪
岐豐當是時宫廟黍離則雖有古傳歷象璣衡亦遭燹
毁而平王倉卒播遷則疇人子弟流離分散又勢所不
免下至春秋之世王綱日頽治歷明時之道不復講求
古法遂浸以失傳矣然而日南至之紀于春秋傳者若
僖公丙寅歲之辛亥昭公己夘歲之己丑迄今如法推
之猶可坐致且求諸列國若魯梓慎謂火出于夏為三
月于商為四月于周為五月可以見古人推筭恒星歲
差之法晉史墨因十二月辛亥朔日食追數日月在辰
尾庚午之日日始有謫又傳紀十一月乙亥朔食譏辰
在申為司歷之過可以見古人推筭日食去交分若干
日時及加時在晝之法魯祝史論日食用幣因當時失
閏而以六月朔為過分未至可以見古人推筭節氣必
測太陽實行之法傳因失閏紀先王之正時必履端于
始舉正于中歸餘于終可以見古人以閏定時成歲之
法絳縣人自謙不知紀年而言臣生之歲正月甲子朔
至其季三之一亦可以見古人歲紀甲寅日紀甲子之
法凡此皆識大識小之在人者是以古法雖廢猶存什
一未至若暴秦之滅裂也夫秦人盡舉古法而滅裂之
其志在舞智以愚黔首耳越二千餘年以來累代歷術
漸求漸密而餘弊未殄伏遇
大聖人應運以興革弊法而維新之於是分至啟閉各協
其時而五氣和日月星辰悉循其軌而羣生遂用釐百
工恪共者允矣咸熙乎庶績用頒正朔遵行者惟曰欲
至于萬年此率土臣民無疆之慶也伯政素不精于歷
學此集推算已往日至悉遵新法推之惟二百十六期
遞減二十秒之說乃從前推節氣差者所未發似乎千
慮之一得然非新法至精至當而周天仍如舊法多五
度四分度之一且度不定為六十分分不定為六十秒
日躔差仍依舊法為黃道西移而不知為恒星東行日
法仍為百刻每刻不定為十五分每分不定為六十秒
節仍用平推而無短長之别則曷由引伸以起悟此猶
之規矩為方圓之至雖拙工用之亦可以熟思而生其
明巧也要之治歷明時之道務在理明器精隨時測騐
追合天行非恃有定之法以御無窮之數惟以之求己
然之跡尚可無差故甲子運無事實可徵但渾舉其大
綱而壬子運則逐回詳列之名曰全史日至源流云
全史日至源流卷首下
