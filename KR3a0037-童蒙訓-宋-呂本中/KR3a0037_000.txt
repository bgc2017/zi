童蒙訓儒家類
提要
(臣)等謹案童蒙訓三卷宋吕本中撰本中有
春秋集解已著錄是書其家塾訓課之本也
本中北宋故家及見元祐遺老師友傳授具
有淵源故其所記多正論格言大抵皆根本
經訓務切實用於立身從政之道深有所禆
中間如申顔李潛田腴張琪侯無可諸人其
事蹟史多失傳賴此猶可以考見大略固不
僅為幼學啟迪之資矣考朱子答吕祖謙書
有舍人文所著童蒙訓極論詩文必以蘇黃
為法之語此本無之其他書所引論詩諸說
亦皆不見於書内故何焯跋疑其但節錄要
語而成已非原本然刪削舊文不過簡其精
華除其枝蔓不應近語錄者全存近詩話者
全汰以意推求當時殆以商㩁學問者為一
帙品評文章者為一帙有内編外編之分傳
其書者輕詞華而重行誼但刻其半亦未可
定也其書初刻於長沙龍溪譌舛頗甚嘉定
乙亥婺州守邱夀雋重校刊之有樓昉所為
跋後紹定己丑眉山李&KR1033;守郡得本於提刑
吕祖烈復鋟木於玉山堂今所傳本即明人
依宋槧翻雕行欵字畫一仍其舊最為善本
今亦悉從之焉乾隆四十二年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
