九章錄要卷三
松江屠文漪撰
方田法
古九章一曰方田以御田疇界域今其書不𫝊特據
所見近世之書芟其繁謬補其缺遺以意隸之云爾
方田長方田求積步方田謂正方四面等者法以方
自乘得積長方謂兩長兩廣各等者法以長乘廣
方長帶偏斜求積似方與長方而稍偏斜者長不等
則并兩長半之廣不等則并兩廣半之然後以長乘
廣如偏斜甚者須裁令方正分别算之勿用此法
又有方長田一邊斜者假如東長四十步西長四十
一步南廣三十步北廣三十九步於法應得積一千
三百九十七步四分步之一也然此乃謂四面俱偏
斜者耳若止是西邊一面偏斜則從北廣東頭向西
量之盡三十步止即向南直量之其長亦當四十步
是田之大體本係長方獨北廣西頭盈九步句九股
四十則弦四十一以斜弦為西長并東長而半之豈
不謬乎法當并兩廣半之以長四十步乘之得積一
千三百八十步斯不誤矣
三廣求積三廣謂中及兩邊廣各不等者法倍中廣
并入邊兩廣以四除之以中長乘之其中長亦須於
兩三處量之如有不等者并而分之以為之長(并三則三)
(分四則四分)邊長似斜弦之處勿量也按田形不可窮
盡善算者以意推之法無預設或贅為四廣五廣之
法固已迂矣且其法云四廣并而四除之五廣并而
五除之尤甚謬誤四廣須倍其中之兩廣并邊兩廣
以六除之五廣須倍其中之三廣并邊兩廣以八除
之乃合又按廣形亦有須辨者如三廣而中廣近
一邊不居正中者是也即須分别算之
句股求積法以句乘股半之或以半句乘股或以半
股乘句按句股須量其弦以互求法推之與法合
者是也若弦太長或太短即以三角算三角法兼可
施之勾股勾股法不可施之三角
三角求積法以一面之長乘中廣半之假如三面
長等者是真三角也率長七而中廣六不待量也不
然則量中廣處須令如兩句股乃合(三角率長七中廣六則中廣微)
(強然所較甚微即依率算之可也)
四角斜方求積法以中長乘中廣半之假如中廣
兩角未必相對則中廣直徑不能與中長如十字矣
但各自量之令如四句股者仍并兩句為一中廣以
乘中長如上法
以上諸形皆屬方之類故長廣必直即遇斜弦其弦
亦直如有一處彎曲若弧與眉之狀者别從圓之類
求之乃無失也
員田求積法以周自乘以十二除之或以徑自乘復
以三乘之以四除之或以周乘徑或以半周乘半徑
以四除之按員物率周三而徑一然田員豈能中
規其小偏者不妨以規員之法施之但將周徑並量
參互折中亦可無誤若偏甚則勿以員論也(員率周三徑一)
(則周微強然所較甚微亦依率算之)
環田求積環田謂於員内減員者法并内外周半之
以徑乘之半環倣此(其徑勿據一處慮廣狹不等)
弧矢求積弧矢謂員田之半若張弓者法并弦長矢
徑半之以矢徑乘之不及員之半者法亦如之過半
者勿得用也凡矢徑半弦是員之半矢長則過矢短
則不及(不及員之半者如縱破長員之半若從而益之有可以成員之理者也過員之半者如横)
(截長員之半無可以成員之理者也弧矢之法詳見少廣章本與員法相會合故惟有可員之理者乃得)
(用之)
棗核長員求積棗核謂兩頭尖中廣處員者長員謂
兩頭亦員者法半中廣并入中長以半廣乘之
按二者雖不全員然是兩弧合并故其法即弧矢
法而倍之也此法亦可施之員田但員法不可施
之於此耳(舊法棗核乃四角斜方右一條新增)
横截長員求積形似弧矢而矢徑半弦有餘者固不
可用弧矢法而可以弧矢法變通求之蓋横截長員
之半與縱破長員之半其積正等此之矢徑乃彼之
半弦此之弦長乃彼之二矢也法四除弦并入矢徑
以半弦乘之(右一條新增)
蛾眉牛角求積蛾眉謂兩邊之長相隨而彎者牛角
則横截蛾眉之半也眉有中廣無横廣角有一頭横
廣無中廣其實同耳法并兩長半之以半廣乘之但
牛角横廣一頭須略似方形若太偏斜則横廣未足
為準恐據以下算必浮於實積此又不可不知以
上諸形皆屬員之類若應員處乃直者别從方之類
求之
畝步互求二百四十乘畝得步二百四十除步得畝
九章錄要卷三
