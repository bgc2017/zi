九章錄要卷九
松江屠文漪撰
盈朒法
古九章七曰盈朒亦曰盈不足以御隱襍互見
盈不足例假如衆人分帛每人六匹盈七匹每人八
匹不足九匹問人數帛數各幾何法以盈不足數相
并為人實以分數互乘盈不足數相幷為帛實乃以
分數相減之較為法除人實得人數八除帛實得帛
數五十五按盈不足數及分數互乘盈不足數俱
相并若遇兩盈兩不足即相減惟以分數相減之較
為法則諸例皆同都不用并也
又按右例若止求人數以乘分數而以盈不足數加
減算之亦得帛數即不用互乘之法可也以下諸例
倣此
又如田形長方欲於中截分一段截長七步不足七
步截長九步盈十一步問原闊步及所截積步各幾
何法以盈不足數相幷為原闊之實以截長數互乘
盈不足數相幷為截積之實俱以截長之較為法除
之得原闊步九截積步七十
又如絹一匹作帳摺成六幅比舊帳長六寸摺成七
幅比舊帳短四寸問舊帳幅新絹各長幾何法先以
幅數各乘長短數以為盈不足數(六幅共盈三十六寸七幅共朒二十)
(八寸不以六寸四寸為盈朒數也)然後以盈不足數相并為舊帳幅
實以幅數互乘盈不足數相并為新絹實俱以幅數
之較為法除之得舊帳幅長六尺四寸新絹長四丈
二尺
又如井不知深(謂水面以上至井口非謂水深也)將繩摺作三股入
井汲水餘繩四尺摺作四股入井餘繩一尺問井深
繩長各幾何法先以股數各乘餘繩數以為兩盈數
(與上帳幅例同)然後以兩盈數相減為井實以股數互乘兩
盈數相減為繩實俱以股數之較為法除之得井深
八尺繩長三丈六尺
又如官米不知其數甲乙二等戶並輸乙戶所輸當
甲戶十之八令甲等八戶乙等五戸輸之不足三石
令甲等六戶乙等八戸輸之不足一石問二等戶輸
米則例及官米總數各幾何法先以甲乙二等衰各
乘戶數依問所列并之以為輸數(此兼用衰分之法甲衰十乘八戶乙)
(衰八乘五戶并得一百二十甲衰十乘六戶乙衰八乘八戶并得一百二十四為輸數不以原戶數為輸)
(數也)然後以兩不足數相減為則例之實以輸數互乘
兩不足數相減為總米之實乃以輸數之較為法除
則例實以二等衰各乘之得二等戸輸米則例甲每
戶五石乙每戶四石(按以法除則例之實當得則例之數而此條乃不同者前旣以)
(甲戶乘衰作十數乙戶乘衰作八數則此除得之數僅得甲戶十之一乙戶八之一故須以二等衰各乘)
(之而後二等則例皆得也)又以輸數之較為法除總米實得官米
總六十三石
按右三條其法不異於前兩條但中間復帶細數須
相乘者故微有不同耳若帶分盈朒雖亦大略相類
而自為一法别起例於後
又如長方田中欲截分一段截長三十八步不足二
十五步截長四十步適足問原闊步及所截積步各
幾何法以不足數為原闊之實以適足之截長數乘
不足數為截積之實俱以截長之較為法除之得原
闊十二步半截積五百步(一盈一適足者倣此)
帶分盈不足例假如將銀買物用銀三分之二盈三
兩用五分之三不足一兩問銀數物價各幾何法先
以分子互乘分母以為用銀數(分子二乘分母五則以十為用數不以二)
(為用數分子三乘分母三則以九為用數不以三為用數)然後以盈不足數相并
以兩分母相乘之數乘之為銀實(分子旣互乘分母以為用數則盈不)
(足亦必累乘兩分母以為銀實也)以用銀數互乘盈不足數相并為
物價實俱以用銀數之較為法除之得總銀六十兩
物價三十七兩
又如衆人買物每六人共出銀九兩盈三兩每四人
共出銀七兩盈六兩問人數物價各幾何法如前先
以銀率互乘人率以為出銀數然後以兩盈數相減
以兩人率相乘之數乘之為人實以出銀數互乘兩
盈數相減為物價實俱以出銀數之較為法除之得
人數一十二物價兩數一十五
按右例似與帶分有别而實則同也六人共銀九兩
即是六分之九零分法原有子數多於母數者也所
用算術旣無少異宜附帶分之條或别立名目重出
一條徒滋學者之惑殆未深知其理之一耳又按
第一例旣以用銀數互乘盈不足得數若再以用銀
數與乘得之數又互換而乘之(前用銀數十互乘不足一兩仍得十用銀)
(數九互乘盈三兩得二十七今再以用銀數十互乘二十七得二百七十用銀數九互乘十得九十也)
相并以兩分子相乘之數除之以為銀實(第二例亦然此姑就)
(第一例言之)於算亦通而叠用互乘數目紛紜非法之良
宜從芟削者也(右二條新訂)
又如將銀買米用銀三分之一買十石不足三兩用
九分之四買十二石不足二兩問銀數及米每石價
各幾何法先以分子互乘分母及石數以為用銀數
以兩不足數互乘石數以為兩不足數然後以兩不
足數相減以兩分母相乘之數乘之為銀實以用銀
數互乘兩不足數相減以兩石數相乘之數除之為
米價實俱以用銀數之較為法除之得總銀三十六
兩米每石價一兩五錢
按右例於帶分之外更有石數不齊須用乘除故其
法頗繁宜依所問列左右二行左分子一乘右分母
又乘右石數得一百零八為左用銀數左不足三乘
右石數得三十六為左不足數右亦如之然後再用
互乘庶無淆亂之患按用銀數互乘兩不足得數
即以為米價實(不用兩石數相乘之數除也)以用銀數之較為法
除之却再以十石除之則得十二石之總價以十二
石除之則得十石之總價
又按用銀數旣互乘兩不足得數再與乘得數互換
乘之相減以兩石數相乘之數除之又以兩分子相
乘之數除之以為銀實其法亦通然知之則可用之
則迂矣(右一條新增)
又如穀不知數取三分之一賣銀八兩不足一石取
九分之四賣銀十兩適足問總穀幾何每銀一兩直
榖幾何法如前先以分子互乘分母及兩數以為出
榖數以適足之兩數乘不足數以為不足數然後以
不足數以兩分母相乘之數乘之為穀實以適足之
出穀數乘不足數以兩兩數相乘之數除之為銀直
實俱以出穀數之較為法除之得總穀四十五石每
銀一兩之直穀二石
按右例旣得總穀石數但取適足銀數以原母乘之
原子除之即得總穀所直之銀而銀一兩所直之穀
可知矣此法最捷(右一條新訂)
又按此章諸例皆可以借徵法求之别著一條於第
十二篇中餘可反隅而得也
九章錄要卷九
