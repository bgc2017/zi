九章錄要卷七
松江屠文漪撰
商功法
古九章五曰商功以御功程積實
塹堵求積尺凡築城墻堤塹之類上下廣不等者法
并上下廣折半以高乘之復以長乘之得積
塹堵求積又法堤塹之類亦有兩頭之上廣之下廣
之高各不等者法倍東高加入西高以東頭上下廣
并而乘之折半又倍西高加入東高以西頭上下廣
并而乘之折半并二數以長乘之以六除之或不用
兩度折半者則以十二除之(右一條新訂)
方臺求積法同粟米章方窖
長方臺求積法同長方窖
員臺求積法同員窖
長員臺求積法同長員窖
方錐求積法同粟米方尖堆
方錐改方臺求各數法假如方錐下方二十四尺高
三十二尺今改方臺上方六尺問高幾何
一率二十四(原下方尺數無減)
二率三十二(原高尺數)
三率一十八(今上下方較尺數)
四率二十四(今高尺數)
又如前例問截去幾何
一率二十四(下方)
二率三十二(原高)
三率六(今臺上方即今截下方)
四率八(今所截之高)
右二例若求今高以減原高亦得所截之高求截高以減
原高亦得今高而必備其法者庶各得所求不須借徑也
又如前例今高二十四尺問上方幾何
一率三十二(原高)
二率二十四(下方)
三率八(今高減原高為所截之高)
四率六(今截下方即今臺上方)
右例亦可以今高列三率求得四率為今上下方較
以減下方而得上方也
員臺改員錐求各數假如員臺下周七十二尺上周
一十八尺高二十四尺今改員錐問高幾何
一率五十四(原上下周較)
二率二十四(原高)
三率七十二(今下周無減)
四率三十二(今高)
又如前例問增高幾何
一率五十四(原上下周較)
二率二十四(原高)
三率一十八(原臺上周即今增下周)
四率八(今所增之高)
又如前例今高三十二尺問上周
一率二十四(原高)
二率五十四(原上下周較)
三率三十二(今高)
四率七十二(今上下周較以減下周適盡知為員錐也)
右例亦可以今所增之高列三率求得四率為所增
上下周較以減原上周適盡而知為員錐也
又右六法方減員增特互舉以見例而法則相通且
方或以周算員或以徑算亦皆同耳
塹堵增減求數法假如築墻上廣二尺下廣六尺高
二十尺今已築至上廣三尺六寸問高幾何
一率四十(原上下廣較化寸數)
二率二十(原高尺數)
三率二十四(今上下廣較化寸數)
四率一十二(今高尺數)
又如前例今欲築至高二十四尺問上廣幾何
一率二十(原高尺數)
二率四十(原上下廣較化寸數)
三率二十四(今高尺數)
四率四十八(今上下廣較寸數以減下廣得一十二寸為今上廣)
塹堵以直高求斜高以斜高求直高法以上下廣較
半之為勾直高為股斜高為弦以勾股法互求之(右一)
(條新增)
功程遲速例假如乙匠製造四十五日而畢加甲匠
則十八日而畢問獨用甲匠須幾日法以十八日減
四十五日得二十七日為乙匠未畢之工知甲匠十
八日當乙二十七日也列率求之
一率二十七
二率一十八
三率四十五
四率三十
又如甲匠製造六十日而畢乙匠則百日而畢問兩
匠并營須幾日法以六十日除百日得甲匠一日之
工當乙匠一日又三分日之二并乙匠一日得二日
又三分日之二以除百日得三十七日又二分日之
一為并營日數或以百日除六十日得乙匠一日之
工當甲匠五分日之三并甲匠一日得一日又五分
日之三以除六十日亦得三十七日又二分日之一
(右一條新增)
方尖堆物求積(自此以下皆隙積之法隙積謂積之有隙者如累棋及積酒罌之類與前積尺)
(法不同)假如方尖堆下廣十二問積幾何法置下廣
十二别以下廣加一枚為十三而乘之得一百五十
六又以下廣加半枚為十二有半而乘之得一千九
百五十以三除之得積六百五十
方平堆物求積法以下廣依尖堆法求積别以上廣
減一枚為下廣依尖堆法求積兩尖堆積相減得平
堆積(此以平堆先作尖算乃減上虛尖成平也)
長方平尖堆求積(旣云尖又云平者上廣只一故謂之尖上長不止於一故又謂之平也)
假如長方平尖堆下廣十長十二問積幾何法以
長廣較半之得一又加半枚得一有半并長得十三
有半以廣乘之得一百三十五又以廣加一枚為十
一而乘之得一千四百八十五以三除之得積四百
九十五又法先以廣長較加一枚得上長而算之
(上廣只一不必言)假如平尖堆下廣八長十三問積幾何此
可知上廣一而長六也乃倍下長加上長得三十二
以下廣乘之得二百五十六又以下廣乘之得二千
零四十八并二百五十六得二千三百零四以六除
之得積三百八十四
長方平堆求積法倍上長加下長以上廣乘之又倍
下長加上長以下廣乘之并二數加上下長較(上下廣較)
(同)以高乘之(上下長較加一數得高上下廣較亦同)以六除之得積
按此法長方平尖堆及方尖堆方平堆皆可用之蓋
一法而兼四法可云居要者也
三角尖堆求積假如三角尖堆下廣八問積幾何法
置下廣八别以下廣加一枚為九而乘之得七十二
又以下廣加二枚為十而乘之得七百二十以六除
之得積一百二十
三角平堆求積法以上廣自乘又以下廣自乘又以
上廣乘下廣又倍下廣加上廣并四數以高乘之(上下)
(廣較加一數得高)以六除之得積按此法亦可用之三角
尖堆
九章錄要卷七
