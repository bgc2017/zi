九章錄要卷四
松江屠文漪撰
粟米法
古九章二曰粟米以御交質變易
方倉窖求積尺法以方自乘復以高乘之(窖則當以深乘只言)
(高者統於倉也深亦高也)得積
長方倉窖求積法以長乘廣復以高乘之
員倉窖求積法以員周自乘復以高乘之以員周率
十二除之或以徑自乘復以高乘之以員徑率三乘
之四除之
長員倉窖求積法半中廣并入中長以半廣乘之復
以高乘之(此法亦可用之員倉窖而員法不可用之長員右一條新增)
方平堆求積(凡窖形上下之大小不等者亦倣此法下三條同)法以上方自
乘又以下方自乘又以上方乘下方并三數以高乘
之以三除之(因并三數故須三除也)
長方平堆求積法倍上長加下長以上廣乘之又倍
下長加上長以下廣乘之并二數以高乘之以六除
之(并二數中凡有六數故用六除此法亦可用之方平堆也)
員平堆求積法以上周自乘又以下周自乘又以上
周乘下周并三數以高乘之以三十六除之(并三數應三除)
(員周率十二除故用三十六除也)
或以上徑自乘又以下徑自乘又以上徑乘下徑并
三數以高乘之以四除之(并三數應三除員徑率三乘四除以三乘當三除並)
(省之故只用四除也)
長員平堆求積法先半中廣并入中長以為長半中
廣以為廣(上下之中廣中長俱依此法並不用原廣原長)然後倍上長加下
長以上廣乘之又倍下長加上長以下廣乘之并二
數以高乘之以六除之(此法亦可用之員平堆而不如前法之捷右一條新增)
方尖堆求積法以下方自乘復以高乘之以尖率三
除之
長方尖堆求積法以下廣乘下長復以高乘之以尖
率三除之(右一條新增)
長方平尖堆求積(既云尖又云平者無上廣而有上長從横頭視之則尖從縱之旁面視之)
(則平故曰平尖)法倍下長加上長以下廣乘之復以高乘
之以六除之(此用六除者何也試從上長兩頭盡處向下直截之而以兩頭合成尖堆别算)
(其義自見蓋下長多於上長之數乃尖堆之下長所當以下廣乘之而用尖率三除者也其與上長相等)
(之下長所當以下廣乘之而折半者也今既統下長之全數而倍之則為尖堆之下長者有二二用六除)
(猶一用三除也為上長相等之下長亦二又加上長成三三用六除猶一用折半也)
按此與平堆異者以其無上廣故用平堆法之半而
亦以六除之此與尖堆異者以其有上長而尖堆既
無上長可加則但倍下長以乘下廣以六除之於法
亦通乃知數之相準而法之可以相推有如此者(右一)
(條新增)
員尖堆求積法以下周自乘復以高乘之以員周率
并尖率三十六除之(員周率十二尖率三故其率三十六)或以下徑自
乘復以高乘之以員徑率并尖率四除之(尖率應三除員徑率)
(三乘四除亦以三乘三除相當省之故只用四除)
長員尖堆求積法半下中廣并入中長以半廣乘之
復以高乘之以尖率三除之(右一條新增)
倚壁員尖堆求積員尖之半也法以下周自乘復以
高乘之以倚壁率十八除之
内角員尖堆求積員尖四之一也法以下周自乘復
以高乘之以内角率九除之
外角員尖堆求積員尖四之三也法以下周自乘復
以高乘之以外角率二十七除之
按右三條算家沿習有此然必先取周徑較量果恰
得員尖二之一四之一四之三而後其法可施耳如
或不然則當以長員法及尖堆率參酌求之又方尖
亦宜有倚壁内外角之法通於算理者自可意推也
凡平堆尖堆法所云以高乘之者並指直高而言
非謂斜高也如直高不便量者量斜高以求直高而
算之(法見商功章)又凡平堆尖堆斜高之處雖不據以
立算然亦必如句股之弦乃合於法彎曲者則否
方倉以積與方求高與高求方法以方自乘數除積
得高以高除積開方得方
長方倉以積及高與廣求長與長求廣法以高長相
乘數除積得廣以高廣相乘數除積得長(若以積與長廣求高)
(其理易見不復贅)
員倉以積與周徑求高與高求周徑算周者以員周
率十二乘積算徑者以員徑率四乘三除積乃用方
倉法
長員倉以積及高與廣求長與長求廣法以高與半
廣相乘數除積減半廣得長以高除積以長為帶縱
開平方除之得半廣倍之得廣(其方員長方員尖堆但加尖率三乘餘並)
(同上四法不復贅)
方平堆以積及高與上方求下方與下方求上方法
以三乘積以高除之乃減上方自乘數以上方為帶
縱開平方除之得下方減下方自乘數以下方為帶
縱開平方除之得上方
員平堆以積及高與上周徑求下周徑與下周徑求上
周徑算周者以三十六乘積算徑者以四乘積並
再以高除之乃減上周自乘數以上周為帶縱開平
方除之得下周餘倣此
石尺互求舊法立方二尺五寸為一石(立方一尺者二有半也)
故以二又二之一乘石得尺以二又二之一除尺得
石然斛尺各隨時地不同須臨算較量損益其法未
可一概也
竹席圍米求積假如竹席大小相等原用兩席合作
圍貯米二十石今用三席合作圍問貯米幾何法以
原席二自乘得四為一率原米石數為二率今席三
自乘得九為三率求得四率四十五為今貯米石數
九章錄要卷四
