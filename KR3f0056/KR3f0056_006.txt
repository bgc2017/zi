九章錄要卷六
松江屠文漪撰
少廣法
古九章四曰少廣以御積冪方員
開平方法平方開除先列實視實有幾位(凡實之大數從千起)
(者四位從萬起者五位蓋實尾雖止於十而無以下小數亦存一虚位止於百而無以下小數亦存兩虚)
(位一定不可易也)即知須幾開而盡(凡經再開者開得平方大數從十起三開者百)
(四開者千或實尾一開虚擬而未經開者即開得數終於十而無以下小數也)率實兩位而
一開逆從實尾向左數之(尾在右也)至實首則一位亦一
開也其開之法有三曰方曰廉曰隅(方法亦謂之商意中商量而定)
(之也隅即次商三商而又自有隅法)初開視實首位以起方法實首一
位開者(一位之實多不過九)取三及以下數自乘兩位開者(兩位)
(之實少不下十一)取三及以上數自乘所取以自乘之數初
商也列實首之左(亦有不列於左而即借實首位列之者說詳於後)自乘所
得數用以減實是為初開餘實須再開則用廉法廉
法者倍前方法以之除實得次商相隨列初商之右
即以次商為隅法自乘得數用減實訖(於廉法下一位減之觀後)
(假例自明)是為再開自三開以後俱倣此
(或問廉隅之義曰初開已成平方形矣再開欲增廣其前方則不必四邊俱加而但於兩邊各加一廉其)
(長如前方之數廉有二故倍之也此未及廉之廣以除實得次商次商乃廉之廣數而所加二廉其長各)
(如前方之數則二廉相會之一角猶缺一小平方其四邊皆與廉之廣等故又以次商為隅法而自乘以)
(足之也)
假如實一萬五千一百二十九列甲乙丙丁戊五位
此須三度開而實首只甲一位開也甲數一則取一
為初商列甲之左而以一自乘仍得一即於甲位去
一此初開也再開倍前方一得二(前方是一百倍之為二百而此且勿)
(論也但謂之一謂之二可耳)為廉法以二除乙之五(乙丙兩位為再開之位而)
(廉法當於乙位除隅法當於丙位除也)則於乙減四存一於甲空位列
二為次商而以隅二自乘得四於丙位減之則去乙
之一加丙一為七此再開也三開倍前方一十二得
二十四(前方一下復有二則且謂之一十二矣不計其為一百二十也雖更多亦然)為廉
法先以二除丙之七(丁戊兩位為三開之位則廉法當於丁位除而廉法有二十四)
(即二當於丙位除四乃於丁位除也)則於丙減六存一於乙空位列三
為三商次以四與三相乘得一十二於丙丁兩位減
之(廉之四當於丁位除而與商乘得一十二即一又當於丙位除矣隅法亦然)則並去丙
之一丁之二又以隅三自乘得九於戊位減之適盡
得方一百二十三
又如實四十五萬九千六百八十四列甲乙丙丁戊
己六位此亦須三度開而實首乃甲乙兩位開也甲
乙數四十五(甲四乙五并而計之則曰四十五而不必問其為四十五萬也)且取六
為初商列甲之左而以六自乘得三十六於甲乙兩
位減之則去甲之四加乙五為九此初開也再開倍
六得一十二為廉法先以一除乙之九則於乙減七
存二於甲空位列七為次商(不用實者以八開之則不足也)次以
二與七相乘得一十四於乙丙兩位減之則減乙二
為一丙九為五又以隅七自乘得四十九於丙丁兩
位減之則去丙之五加丁六為七此再開也三開倍
六十七得一百三十四為廉法先以一除乙之一(戊己)
(兩位為三開之位則廉法之一當於丙位除而乙位當列三商矣今乙位有實則亦以除丙之法除之蓋)
(乙丙同除猶實首之兩位并開也除同而所以除不同假使乙位空而丙位有一則以廉一除丙當去丙)
(之一而列一於乙為三商今以除乙之一則為見一無除改作九而下添一也三商在乙位自不可易耳)
則改乙一為九加丙空為一而其下實不足除即又
減乙九為八為三商而加丙一為二(乙之一丙之十也試列十於丙)
(而以廉一除之與此同則除乙猶之除丙耳)次以三與八相乘得二十四
於丙丁兩位減之則去丙之二減丁七為三次以四
與八相乘得三十二於丁戊兩位減之則去丁之三
減戊八為六又以隅八自乘得六十四於戊己兩位
減之適盡得方六百七十八
又如實六百七十六列甲乙丙三位此只須兩度開
而實首係甲一位開也甲數六且取二為初商列甲
左而以二自乘得四即於甲減四存二此初開也再
開倍二得四為廉法以四除甲之二則改甲二為五
又以四除乙之七則於乙減四存三於甲加一為六
為次商(此甲乙同除如前第二例第三開之乙丙同除也前例只是以廉一除丙之十此例只是)
(以廉四除乙之二十七合觀二例其義益明)乃以隅六自乘得三十六減
乙丙實並盡得方二十六
開方得數審空位例假如實六十五萬四千四百八
十一列甲乙丙丁戊己六位此須三度開而實首係
甲乙兩位開也甲乙數六十五且取八為初商列甲
左而以八自乘得六十四於甲乙兩位減之則去甲
之六減乙五為一此初開也再開倍八得一十六為
廉法先以一除乙之一而其下實不足除知再開值
空位矣(丙丁為再開之位則廉之六當於丙位除一當於乙位除而除得次商當在甲位今若去)
(乙之一而列一於甲為次商即丙位無六可除此當為見一無除改作九而下添一然則商乃在乙位而)
(甲位空矣可知無次商宜便接三開也)三開倍八十得一百六十(前方八下)
(有空位則謂之八十也若更有空位亦遞進之)為廉法仍先以一除乙之一
(戊己為三開之位則廉法當於戊位除而廉法有一百六十即六當於丁位除一當於丙位除今乙位有)
(實又須以除丙之法除之蓋除乙猶之除丙其說已詳前二例矣三商自當在乙位也)則改乙
一為九為三商而加丙四為五次以六與九相乘得
五十四於丙丁兩位減之則並去丙之五丁之四又
以隅九自乘得八十一於戊己兩位減之適盡得方
八百零九
開方初商列位法凡初商列於實首位之左者為多
而不盡然也須知實首兩位開而初商數不滿五者
必當借實首甲位列之何也實首甲一位開則乙丙
為次開之位而乙屬廉丙屬隅也廉法於乙位除即
除得次商當在甲位而初商不得不列甲之左矣實
首兩位開則丙丁為次開之位而丙屬廉丁屬隅也
廉法於丙位除而初商係五倍之為十遇十進位乃
當於乙位除即除得次商亦當在甲位而初商不得
不列甲之左矣(五以上更不必言)若實首既以兩位開而初
商係四倍之為八只當於丙位除然則除得次商當
在乙位而初商當列甲位又何疑乎(四以下更不必言)且如
實二千四百零一列甲乙丙丁四位當取四為初商
而減甲乙實一十六則先去甲之二加乙四為八乃
以初商四列甲位再開倍四得八為廉法以除乙之
八則改乙八為九為次商加丙空為八而以隅九自
乘得八十一減丙丁實並盡得方四十九倘以初商
四列甲左竟似四百零九其誤甚矣蓋開得商數中
間應有空位與否信手布算即自然而見本不煩擬
議也但審定初商位置則無空者不致誤而成空而
以後俱任其自然之數可耳
又按右例若以初商列甲左次以廉八除乙之八或
去乙之八列一於甲為次商而以隅一自乘減丁之
一亦盡乃得方四十一豈非誤之尤甚者乎蓋丙丁
為次開之位而廉法止有八則當於丙位除除得次
商當在乙位雖乙位有實而以除丙之法除乙然次
商畢竟仍在乙位斷無進到甲位之理不辨於此且
致大誤故詳論之而初商若便列在甲位亦自無此
弊矣
開方餘實命分法開方餘實僅及所開方數一倍以
下則命分命分者倍方加一數以命之(倍方者廉法加一數者隅)
(法)假如實五十五開得方七而餘實六即倍七又加
一數得一十五以為母而以六為子命之曰一十五
分之六并整為七零一十五分之六也
開方求零分密法開方餘實欲除令盡即所得方數
必帶零分而若以所命之分為方數試以自乘見積
頗朒於原實則法猶疎也且如實二十開得方四而
餘實四依命分法為九之四并整為四又九之四乃
化整俱為零曰九之四十母子各自乘以見方積母
得八十一(此原實一之方積也蓋一實而縱横俱分為九則其中應有方積八十一矣)子
得一千六百(此總方積也)以母積除子積歸整得實一十九
又八十一之六十一則朒於原實八十一之二十當
更有法以開之其法倍九之四十(倍之為廉法也)為九之八
十以除朒八十一之二十得七百二十之二十約為
三十六之一與前方九之四十相并得三百二十四
之一千四百四十九約為三十六之一百六十一以
母除子歸整得方四又三十六之一十七仍化整俱
為零母子各自乘以見方積母得一千二百九十六
子得二萬五千九百二十一以母積除子積歸整得
實二十又一千二百九十六之一雖盈於原實一千
二百九十六之一然比之朒於原實八十一之二十
則其法已密矣
又法如實二十開得方四而餘實四但倍方為分母
不復加隅而以餘實為子曰八之四約為二之一并
整為四又二之一乃化整俱為零曰二之九母子各
自乘以見方積母得四子得八十一以母積除子積
歸整得實二十又四之一則盈於原實四之一亦更
有法以開之其法倍二之九為一之九(本欲倍其子而半其母則)
(子自倍矣不須更用約法)以除盈四之一得三十六之一與前方
二之九相減(此與前法正同而盈朒并減有辨蓋前方朒於原實則以廉法除所朒之數而)
(與之相并前方盈於原實則以廉法除所盈之數而與之相減也)得七十二之三百
二十二約為三十六之一百六十一以下各數並與
前法同(按二法所得數其歸正同蓋偶同耳他處則往往小異也)
右二法開方自乘得積並盈於原實一千二百九十
六之一必欲除盡依法再開之以四又三十六之一
十七復化為三十六之一百六十一倍之為一十八
之一百六十一以除盈一千二百九十六之一得一
萬一千五百九十二之一與前方三十六之一百六
十一相減得四十一萬七千三百一十二之一百八
十六萬六千二百七十六約為一萬一千五百九十
二之五萬一千八百四十一以母除子歸整得方四
又一萬一千五百九十二之五千四百七十三仍化
整俱為零母子各自乘以見方積母得一億三千四
百三十七萬四千四百六十四子得二十六億八千
七百四十八萬九千二百八十一以母積除子積歸
整得實二十又一億三千四百三十七萬四千四百
六十四之一此則盈於原實為數甚微矣欲除盡依
法再開
又法開方不盡實則增開數以求之凡增一開者化
實之一為百而開得方數當十而一增二開者化實
之一為萬而開得方數當百而一假如實二十四化
為二千四百開之得四十九是為一十之四十九以
母除子歸整得方四又一十之九仍化整俱為零自
乘以見方積得一百之二千四百零一以母積除子
積歸整得實二十四又一百之一乃盈於原實一百
之一也或增二開三開者倣此
零分開方法原實係整數而開之帶零分者前法已
詳矣若原實先係零分而欲開方者法以母自開得
數為母子自開得數為子其大端也如實九之四開
得方三之二是已更有開得數復成零分乃須分别
算之如實九之二十母開得三子開得四又九之四
化為九之四十(此只依命分之數聊示其法耳未及密率也)此當用整除
零分法以三乘九為母以四十為子得方二十七之
四十也如實二十之九母開得九之四十子開得三
此當用零分除整法以四十為母以九乘三為子得
方四十之二十七也又如實七之二十母開得二又
五之三化為五之一十三子開得九之四十此當用
零分除零分法以一十三乘九為母以五乘四十為
子得方一百一十七之二百也蓋原實之母本法也
原實之子則實也故右三例用法分别如此前零分
篇中於開方法未詳兹乃盡其變云
長方以積與長廣較求長廣法以四乘積并較實開
方得長廣和和較相并半之得長相減半之得廣
長方以積與長廣和求長廣法以四乘積減和實開
方得長廣較按四乘積者以四長方兩縱兩横列
四隅合為大平方則四邊各兼長廣之數而中央不
滿者正較自乘之小平方故知和實中有四積一較
實也(二法亦見句股章彼以八乘積者句股之積半長方積也)右二法可該下文
縱方七法而七法更不可不講者蓋變化無窮之用
出焉固非右二法所能及矣具詳於左
帶縱并方廉開平方法長方以積與較求廣者其長
之積多於廣當加法以帶除其長積名帶縱并方廉
開平方依常列實定開位以較為帶縱初開稍朒其
商以帶縱并之為方法(常法以方與商為一此以方與商為二)乃以乘
商減實再開倍前商亦以帶縱并之為廉法以除實
得次商其隅法如常
假如長方積八百六十四列甲乙丙三位其長廣較
一十二求廣者初商得二列甲左而以縱并商得三
十二(須知初商之二是二十故并縱得三十二也凡商與縱并者以十隨十以百隨百并之相減亦)
(然)為方法乃以方法乘商以三乘二得六(此處只作二與三且)
(勿論其為二十與三十可也)於甲位減之(依常法商二自乘當於甲位減今與方法三相)
(乘亦同也)則減甲八為二次以二乘二得四於乙位減之
(六於甲位減則四當於乙位減故初開而減及次開之廉位也)則減乙六為二此初
開也再開倍前商二得四并縱得五十二(倍商是四十也倍)
(商不倍縱)為廉法先以五除甲之二(倍商之四當於乙位除因帶縱首之一而)
(成五亦同除得次商當在甲位今甲位有實故以除乙之法除甲而次商仍在甲位非因五十而進一位)
(也此五只作五若倍商四縱首六并成一十乃當進一位耳)則改甲二為四為次
商次以二乘四得八於丙位減之(五於乙位除則二當於丙位除故廉)
(法而減及隅位也)則減乙二為一加丙四為六又以隅四自
乘得一十六減乙丙兩位實盡得廣二十四(并較得長三十)
(六)
又如實二十三萬零四百列甲乙丙丁戊己六位(戊己)
(為虚位)帶縱七百二十初商得二(若商三則并縱首之七為一十又與商乘)
(得三十而實首只二十三不足除故用二)列甲左(不列甲位者帶縱故也)而以縱并
商得九百二十為方法乃以方法乘商以九乘二得
一十八於甲乙兩位減之則去甲之二加乙三為五
次以二乘二得四於丙位減之則減乙五為四加丙
空為六此初開也再開倍前商二得四并縱得一千
一百二十為廉法先以一除乙之四(倍商之四當於丙位除因并縱)
(首之七而成一十一則此一當進而於乙位除除得次商當在甲位矣初商不列甲位正為此也)則
去乙之四於甲空位列四為次商次以一乘四得四
於丙位減之則減丙六為二次以二乘四得八於丁
位減之則減丙二為一加丁四為六又以隅四自乘
得一十六減丙丁實並盡得廣二百四十(并較得長九百六十)
又如實一萬九千四百四十列甲乙丙丁戊五位帶
縱七十二初商得一列甲左而以縱并商得一百七
十二為方法乃以方法乘商以一乘一仍得一於甲
位減之則去甲之一次七仍得七於乙位減之則減
乙九為二次二仍得二於丙位減之則減丙四為二
此初開也再開倍前商一得二并縱得二百七十二
為廉法先以二除乙之二而其下實不足除知再開
值空位矣(倍商之二當於乙位除除得次商當在甲位今若去乙之二而列一於甲為次商即)
(丙丁兩位無七與二可除當為見二無除改作九而下添二然則商乃在乙位矣既退一位知是三商非)
(次商也)三開倍前商一十得二十(此一與二皆百也謂之十者依常法)并
縱得二百七十二為廉法仍先以二除乙之二(倍商之二)
(十當於丙位除乙位有實故以除丙之法除乙也)則改乙二為九加丙二為
四而其下實又不足除即又減乙九為八為三商而
加丙四為六次以七乘八得五十六於丙丁兩位減
之則去丙之六加丁四為八次以二乘八得一十六
於丁戊兩位減之則減丁八為六加戊空為四又以
隅八自乘得六十四減丁戊實並盡得廣一百零八
(并較得長一百八十)
又如實一萬六千一百二十八列甲乙丙丁戊五位
帶縱七十二此當減一開而實首取三位并開之(若初)
(商一則并縱得一百七十二而乙丙兩位無七與二可除也)初商得九(此當借列實首甲位)
而以縱并商得一百六十二為方法乃以方法乘商
以一乘九得九於乙位減之(初商之九當於丙位減因并縱首之七而成一)
(十六則此一當進而於乙位減)則去甲之一加乙六為七次以六乘
九得五十四於乙丙兩位減之則減乙七為一加丙
一為七次以二乘九得一十八於丙丁兩位減之則
減丙七為五加丁二為四此初開也再開倍前商九
得一十八并縱得二百五十二為廉法先以二除乙
之一(倍商之一十八當於丙丁兩位減并縱首七而成二十五其位亦同今乙位有實故以除丙之)
(法除乙也)則改乙一為五又以二除丙之五則於丙減二
存三於乙加一為六為次商次以五乘六得三十於
丙位減之則去丙之三次以二乘六得一十二於丁
戊兩位減之則減丁四為三戊八為六又以隅六自
乘得三十六減丁戊實並盡得廣九十六(并較得長一百六十)
(八)
又如實一十六萬六千四百六十四列甲乙丙丁戊
己六位帶縱一千零八十八初商得一(初商是百而縱乃至千故)
(只可用一)列甲左而以縱并商得一千一百八十八為方
法乃以方法乘商以一乘一仍得一於甲位減之(方一)
(百之一當於乙位減此是縱首一千之一故進一位)則去甲之一次一仍得一
於乙位減之則減乙六為五次八仍得八於丙位減
之則減乙五為四加丙六為八次八仍得八於丁位
減之則減丙八為七加丁四為六此初開也再開倍
前商一得二并縱得一千二百八十八為廉法先以
一除乙之四(倍商之二當於丙位減此是縱首之一故進一位也下三開倣此)則於
乙減三存一於甲空位列三為次商次以二乘三得
六於丙位減之則減丙七為一次以八乘三得二十
四於丙丁兩位減之則去乙之一加丙一為九減丁
六為二次以八乘三得二十四於丁戊兩位減之則
去丁之二減戊六為二又以隅三自乘得九於丁位
減之則減丙九為八加丁空為一此再開也三開倍
前商一十三得二十六并縱得一千三百四十八為
廉法先以一除丙之八則於丙減六存二於乙空位
列六為三商次以三乘六得一十八於丙丁兩位減
之則去丙之二加丁一為三次以四乘六得二十四
於丁戊兩位減之則去丁之三加戊二為八次以八
乘六得四十八於戊己兩位減之則減戊八為三加
己四為六又以隅六自乘得三十六減戊己實並盡
得廣一百三十六(并較得長一千二百二十四)
帶縱減積開平方法長方積較求廣或於實内減長
積以就其方名帶縱減積開平方列實定位以較為
帶縱初開亦稍朒其商先以帶縱乘商減實乃以商
自乘減實再開倍前商為廉法約計當得次商若干
亦先以帶縱乘商減實乃以廉法除實合次商其隅
法如常
假如長方積八百六十四列甲乙丙三位較一十二
初商得二列甲左而先以縱乘商以一乘二得二於
甲位減之(此縱之一商之二皆十也依常法商二自乘於甲位減今以縱一乘商二亦同蓋凡)
(十與十百與百相乘皆於本位減必相乘又得十乃進一位若商係十而乘縱之百則當進一位商係百)
(而乘縱之十則當退一位次商三商其理不殊各以所商應除之位為本位而進退之也負縱益積倣此)
則減甲八為六次以二乘二得四於乙位減之則減
乙六為二乃以商二自乘得四於甲位減之則又減
甲六為二此初開也再開倍前商二得四為廉法約
計次商當得四(約計減積之餘尚有商廉相乘及隅自乘之數也)亦先以縱
乘商以一乘四得四於乙位減之(次商即再開之隅隅本位在丙然隅)
(四只是四數而所與乘之縱一則是一十故進一位也若以比初開所除之位則為退一位至三開即比)
(再開又退一位矣)則減甲二為一加乙二為八次以二乘四
得八於丙位減之則減乙八為七加丙四為六乃以
廉四除甲之一則改甲一為二加乙七為九又以四
除乙之九則於乙減八存一於甲加二為四為次商
又以隅四自乘得一十六減乙丙實並盡得廣二十
四
又如實一萬九千四百四十列甲乙丙丁戊五位帶
縱七十二初商得一列甲左而先以縱乘商以七乘
一仍得七於乙位減之則減乙九為二次二仍得二
於丙位減之則減丙四為二乃以商一自乘得一於
甲位減之則去甲之一此初開也再開倍前商一得
二為廉法約計次商不足除知再開值空位(乙位實二試擬)
(一為次商而以縱首之七相乘當比初開退一位於丙位減之則丙實只有二必減及於乙而廉已不足)
(除未暇論其他矣故知再開值空位也)三開倍前商一十得二十為廉
法約計三商當得八亦先以縱乘商以七乘八得五
十六於丙丁兩位減之則減乙二為一加丙二為六
丁四為八次以二乘八得一十六於丁戊兩位減之
則減丁八為六加戊空為四乃以廉二除乙之一則
改乙一為五又以二除丙之六則去丙之六於乙加
三為八為三商又以隅八自乘得六十四減丁戊實
並盡得廣一百零八按積較求廣雖有二法只如
一法耳前法并縱於方廉以除實此法分縱與方廉
先後減實異而不異也分作兩度減固不如并作一
度除之便然必備識諸法而後可以盡其變化之用
不容廢云
負縱減方廉開平方法長方以積與較求長者其廣
之積少於長當損其法之長名負縱減方廉開平方
列實定開位以較為負縱初開稍盈其商以負縱減
之為方法乃以乘商減實再開倍前商亦以負縱減
之為廉法以除實得次商其隅法如常假如長方
積八百六十四列甲乙丙三位較一十二求長者初
商得三列甲左而以負縱減商得一十八為方法乃
以方法乘商以一乘三得三於甲位減之則減甲八
為五次以八乘三得二十四於甲乙兩位減之則減
甲五為三乙六為二此初開也再開倍前商三得六
減負縱得四十八為廉法先以四除甲之三則改甲
三為七於乙加二為四而其下實不足除即又於甲
減一存六為次商而於乙加四為八次以八乘六得
四十八於乙丙兩位減之則減乙八為三加丙四為
六又以隅六自乘得三十六減乙丙實並盡得長三
十六(減較得廣二十四)
又如實一萬九千四百四十列甲乙丙丁戊五位負
縱七十二初商得一列甲左而以負縱減商得二十
八為方法乃以方法乘商以二乘一仍得二於乙位
減之(商係百而乘方之十故退一位也)則減乙九為七次八仍得八
於丙位減之則減乙七為六加丙四為六此初開也
再開倍前商一得二減負縱得一百二十八為廉法
先以一除甲之一則改甲一為九於乙加一為七而
其下實不足除即又於甲減一存八為次商而於乙
加一為八次以二乘八得一十六於乙丙兩位減之
則減乙八為七去丙之六次以八乘八得六十四於
丙丁兩位減之則減乙七為六加丙空為四去丁之
四又以隅八自乘得六十四減乙丙實並盡得長一
百八十(減較得廣一百零八)
負縱益積開平方法長方積較求長或益積以補廣
而就其方名負縱益積開平方列實定位以較為負
縱初開亦稍盈其商先以負縱乘商益實乃以商自
乘減實再開倍前商為廉法約計當得次商若干亦
先以負縱乘商益實乃以廉法除實合次商其隅法
如常
假如長方積八百六十四列甲乙丙三位較一十二
初商得三(此當列甲左第二位因有益積故也初開畢不妨從甲左第二位移入甲左凡縱方)
(諸例其商位每不可拘善算者自了然於心手之間耳)而先以負縱乘商以一
乘三得三於甲位加之則於甲左空位列一而減甲
八為一次以二乘三得六於乙位加之則加甲一為
二減乙六為二乃以商三自乘得九於甲位減之則
去甲左之一加甲二為三此初開也再開倍前商三
得六為廉法約計次商當得六亦先以負縱乘商以
一乘六得六於乙位加之則加乙二為八次以二乘
六得一十二於乙丙兩位加之則加乙八為九丙四
為六乃以廉六除甲之三則改甲三為五又以六除
乙之九則於乙減六存三於甲加一為六為次商又
以隅六自乘得三十六減乙丙實並盡得長三十六
又如實一十六萬六千四百六十四列甲乙丙丁戊
己六位負縱一千零八十八此當增一開(負縱至千而依實位)
(初商只是百數無是理也)初商得一列甲左第二位而先以負縱
乘商以一乘一仍得一於甲左空位加之(甲左空位是商千應)
(除之本位也商千乘縱千當於本位加)則列一於甲左次八仍得八於
乙位加之則加甲一為二減乙六為四次八仍得八
於丙位加之則加乙四為五減丙六為四乃以商一
自乘得一於甲左空位減之則去甲左之一此初開
也再開倍前商一得二為廉法約計次商當得二亦
先以負縱乘商以一乘二得二於甲位加之則加甲
二為四次以八乘二得一十六於乙丙兩位加之則
加乙五為七去丙之四次以八乘二得一十六於丙
丁兩位加之則加丙空為二去丁之四乃以廉二除
甲之四則去甲之四於甲左空位列二為次商又以
隅二自乘得四於乙位減之則減乙七為三此再開
也三開倍前商一十二得二十四為廉法約計三商
當得二亦先以負縱乘商以一乘二得二於乙位加
之則加乙三為五次以八乘二得一十六於丙丁兩
位加之則加丙二為三丁空為六次以八乘二得一
十六於丁戊兩位加之則加丁六為八減戊六為二
乃以廉二除乙之五則於乙減四存一於甲空位列
二為三商次以四乘二得八於丙位減之則去乙之
一加丙三為五又以隅二自乘得四於丁位減之則
減丁八為四此三開也四開倍前商一百二十二得
二百四十四為廉法約計四商當得四亦先以負縱
乘商以一乘四得四於丙位加之則加丙五為九次
以八乘四得三十二於丁戊兩位加之則加丁四為
七戊二為四次以八乘四得三十二於戊己兩位加
之則加戊四為七己四為六乃以廉二除丙之九則
於丙減八存一於乙空位列四為四商次以四乘四
得一十六於丙丁兩位減之則去丙之一減丁七為
一次以四乘四得一十六於丁戊兩位減之則去丁
之一減戊七為一又以隅四自乘得一十六減戊己
實並盡得長一千二百二十四按積較求長二法
不同論負縱以并方廉為便而使負縱多初商少乃
宜用益積也别擬取捷之術凡負縱減商而商不足
則以所負商數為負方(亦可稱餘負縱也)以負方乘商益積
即初開畢矣自再開以後減廉固無礙耳
帶縱負隅益積開平方法長方以積與和求廣者用
和為帶縱(此與用較為帶縱又别用較為帶縱者以縱并方廉而乘商減實用和為帶縱者直)
(以縱乘商減實耳然且患縱多積少而須益積及減縱二法矣)則已兼長廣而積有
長廣相乘無廣自乘故置負隅法以益積而以帶縱
開之名帶縱負隅益積開平方列實定開位以和為
帶縱别置一算為負隅初開稍朒其商以乘負隅(一為)
(負隅則可不必置算亦不必乘而必言置算言乘者此法施之他處即負隅或不止於一也觀後各例自)
(見)為方法先以方法乘商益實乃以帶縱乘商減實
再開倍前商以乘負隅為廉法約計當得次商若干
以乘負隅為隅法先以廉法乘商益實又以隅法乘
商(隅乘商云者因有負隅之乘故又分隅與商為二也然負隅若止於一則直云商自乘或隅自乘亦)
(可耳)益實乃以帶縱除實合次商
假如長方積八百六十四列甲乙丙三位其長廣和
六十求廣者初商得二(此當列甲左第二位)而以乘負隅仍得
二為方法先以方二乘商二得四於甲位加之則於
甲左空位列一而減甲八為二乃以縱六乘商二得
一十二於甲左及甲兩位減之則去甲左之一甲之
二此初開也再開倍前商二得四以乘負隅仍得四
為廉法約計次商當得四以乘負隅仍得四為隅法
先以廉四乘商四得一十六於甲乙兩位加之則加
甲空為二減乙六為二又以隅四乘商四得一十六
於乙丙兩位加之則加乙二為四去丙之四乃以縱
六除甲之二(以縱除與以廉除其位同此縱之六與廉之四皆十也以十隨十當於廉本位)
(乙位除之除得次商當在甲位今甲位有實則甲乙同除也至此宜將初商仍移入甲左矣)則改
甲二為三於乙加二為六又以六除乙之六則去乙
之六於甲加一為四為次商得廣二十四
帶縱負隅減縱開平方法長方積和求廣或減負隅
於縱而以餘縱開之名帶縱負隅減縱開平方列實
定位以和為帶縱别置一算為負隅初開亦稍朒其
商以乘負隅為方法以方法減縱乃以餘縱乘商減
實再開倍前商以乘負隅為廉法約計當得次商若
干以乘負隅為隅法以廉法減縱又以隅法減縱乃
以餘縱除實合次商
假如長方積八百六十四列甲乙丙三位和六十初
商得二列甲左而以乘負隅仍得二為方法以方法
減縱餘四十乃以縱四乘商二得八於甲位減之則
去甲之八此初開也再開倍前商二得四以乘負隅
仍得四為廉法約計次商當得四以乘負隅仍得四
為隅法以廉法減縱餘二十又以隅法減縱餘一十
六乃以縱一除乙之六則於乙減四存二於甲空位
列四為次商次以六乘四得二十四減乙丙實並盡
得廣二十四
又如實一十六萬六千四百六十四列甲乙丙丁戊
己六位帶縱一千三百六十初商得一列甲左而以
乘負隅仍得一為方法以方法減縱餘一千二百六
十乃以縱乘商以一乘一仍得一於甲位減之則去
甲之一次二仍得二於乙位減之則減乙六為四次
六仍得六於丙位減之則去丙之六此初開也再開
倍前商一得二以乘負隅仍得二為廉法約計次商
當得三以乘負隅仍得三為隅法以廉法減縱餘一
千一百六十又以隅法減縱餘一千一百三十乃以
縱一除乙之四則於乙減三存一於甲空位列三為
次商次以一乘三得三於丙位減之則去乙之一加
丙空為七次以三乘三得九於丁位減之則減丙七
為六加丁四為五此再開也三開倍前商一十三得
二十六以乘負隅仍得二十六為廉法約計三商當
得六以乘負隅仍得六為隅法以廉法減縱餘一千
一百又以隅法減縱餘一千零九十四乃以縱一除
丙之六則去丙之六於乙空位列六為三商次以九
乘六得五十四於丁戊兩位減之則去丁之五減戊
六為二又以四乘六得二十四減戊己實並盡得廣
一百三十六按積和求廣二法以減縱法為優蓋
初開以後欲約得續商之數比益積為差易但先以
廉減縱而以餘縱求之如第一例餘實六十四且作
四與十六相乘之數而餘縱二十析之亦得四與十
六兩數即四為次商為隅法以再減餘縱得一十六
而以縱除實正得次商矣如第二例直以廉減餘之
縱約餘實得次商三商雖得商後須再以隅減縱而
縱多商少隅減之餘與廉減之餘當不至大相懸也
然此特謂積和求廣之本法止以一為負隅者若施
之他處負隅不止於一則因續商有負隅之乘理當
小異不得僅如右二說且開除往往遇負積更須參
用下文翻法耳
帶縱負隅減縱翻法開平方法長方以積與和求長
者積有長廣相乘無長自乘法當損廣以益長故以
和為帶縱别置一算為負隅初開稍盈其商以乘負
隅為方法以方法減縱以餘縱乘商減積而積常不
足則翻以所負積數為積再開倍前商以乘負隅為
廉法以廉法減縱而縱又常不足亦翻以所負縱數
為縱既隅積縱三者俱負乃以負縱除負積得次商
又以次商乘負隅為隅法以乘商減負積名帶縱負
隅減縱翻法開平方
假如長方積三千四百五十六列甲乙丙丁四位和
一百二十求長者初商得七(此雖列甲左而除得次商乃在乙位則又當借)
(列甲位也)而以乘負隅仍得七為方法以方法減縱餘五
十乃以縱五乘商七得三十五於甲乙兩位減之而
積不足四十四則去甲之三乙之四丙之五丁之六
而列四於丙列四於丁為負積此初開也再開倍前
商七得一十四以乘負隅仍得一十四為廉法以廉
法減縱而縱不足二十即以負縱二除丙之四則去
丙之四於乙空位列二為次商又以次商乘負隅仍
得二為隅法以乘商二得四減丁位負積適盡得長
七十二
又如實一十六萬六千四百六十四列甲乙丙丁戊
己六位帶縱一千三百六十此當增一開初商得一
(若初商九百或八百商愈少則負積且愈多故知當為一千也)列甲左第二位而以
乘負隅仍得一為方法以方法減縱餘三百六十乃
以縱乘商以三乘一仍得三於甲位減之(商千之位在甲左商)
(千乘縱百則退一位故當於甲位減)以六乘一仍得六於乙位減之而
積不足一十九萬三千五百三十六則去甲之一乙
之六丙之六丁之四戊之六己之四而列一於甲列
九於乙列三於丙列五於丁列三於戊列六於己為
負積此初開也再開倍前商一得二以乘負隅仍得
二為廉法以廉法減縱而縱不足六百四十即以負
縱六除甲之一(倍商之二是千也依常法當於甲位除除得次商當在甲左此負縱之六)
(是百也則當於乙位除而甲位有負積故甲乙同除除得次商乃在甲位蓋非次商應列之位特因負縱)
(數朒故耳)則於乙加四為十三又以六除乙之十三則於
乙減六存七於甲加一為二為次商(此當於再開畢後移列甲左蓋)
(三開則負縱亦盈至千與常法倍商數等矣)次以四乘二得八於丙位減
之則減乙七為六加丙三為五又以次商乘負隅仍
得二為隅法以乘商二得四於乙位減之則減乙六
為二此再開也三開倍前商一十二得二十四以乘
負隅仍得二十四為廉法以廉法減縱而縱不足一
千零四十即以負縱一除乙之二則去乙之二於甲
空位列二為三商次以四乘二得八於丁位減之則
減丙五為四加丁五為七又以三商乘負隅仍得二
為隅法以乘商二得四於丁位減之則減丁七為三
此三開也四開倍前商一百二十二得二百四十四
以乘負隅仍得二百四十四為廉法以廉法減縱而
縱不足一千零八十即以負縱一除丙之四則去丙
之四於乙空位列四為四商次以八乘四得三十二
於丁戊兩位減之則去丁之三減戊三為一又以四
商乘負隅仍得四為隅法以乘商四得一十六減戊
己負積並盡得長一千二百二十四按積和求廣
初開後必有餘積(若遇負積即初商是長非廣也此亦指一為負隅者而言)求長
則初開常負積其大凡也若求長用益積法則初開
所負之積不妨於再開所益積内減之(再開所負於三開所益減)
但欲約次商患其茫然無緒可尋故只倣減縱法蓋
減縱則縱常不足因即以負縱除負積而得商此翻
法所以為良也其間更有變例不可不知者别詳於
左
一求長而初開後乃有餘積此其初商必與求廣相
同者也既有餘積則以廉減縱亦必有餘縱(若積餘縱負乃)
(是商數過盈非所求之長當改商就朒)且如實一萬九千四百四十和
二百八十八初商得一百(求廣求長同)而餘積六百四十
再開以廉減縱餘八十八約餘積為八與八十相乘
之數而餘縱析之亦得八與八十兩數此若求廣即
再開為空位以八為三商以再減餘縱得八十而以
除積正得三商為廣一百零八若求長即以八十為
次商以再減餘縱得八而以除積正得次商為長一
百八十蓋只用減縱法而廣長皆得可不須翻法也
又如實二萬零九百四十四和二百九十初商得一
百而餘積一千九百四十四再開以廉減縱餘九十
約餘積一千九百(其下小數且置不算也)為四十與五十相乘
之數則朒為三十與六十相乘之數則盈而餘縱析
之亦得四十與五十兩數及三十與六十兩數此若
求廣則取盈數(宜有餘積也)以三十為次商(廣不合有一百六十故不)
(用六)以再減餘縱得六十而以除積一千八百得次商
仍餘積一百四十四三開以廉減縱餘三十約餘積
為六與二十四相乘之數而餘縱析之亦得六與二
十四兩數即以六為三商以再減餘縱得二十四而
以除積正得三商為廣一百三十六若求長則取朒
數(宜負積也)以五十為次商(長不合止一百四十故不用四)以再減餘縱
得四十而以除積二千合次商積負五十六三開以
廉減縱縱負一十以負縱除負積四十得四為三商
而以隅四自乘得一十六減負積盡為長一百五十
四蓋始終用減縱法以得廣始於減縱終於翻法以
得長非可執一云(右一條及下四條所舉假例皆以一為負隅故例中不言負隅之乘)
(取省文便覽也又自此以下凡積縱商廉諸數百則曰百千則曰千而不復著甲乙之位非前後互異正)
(取參觀以相發明耳)
一負積當以負縱除而以廉減縱適盡者約負積得
次商以乘負隅為隅法以乘商減負積(既無負縱則獨用隅法減)
(負積也或以負隅除負積以常法平方開之亦可)如實八百六十四初商三
十而負積三十六再開以廉減縱適盡即約負積得
次商六為隅法自乘得三十六減負積盡為長三十
六又如實九千三百七十五和二百初商一百而負
積六百二十五再開以廉減縱適盡即約負積得次
商二十為隅法自乘得四百減負積三開以廉減縱
縱負四十乃以負縱除負積二百得五為三商而以
隅五自乘得二十五減負積盡為長一百二十五(負積)
(六百二十五常法開平方亦得二十五平方再開廉法之四十猶翻法三開負縱之四十也蓋縱廉相減)
(負縱即是餘廉而在負隅法中方廉隅皆負也縱乃正也以相減則負縱固是餘負廉也)
一以廉減縱有餘縱不可以除負積者約計當得次
商若干以乘負隅為隅法再減餘縱縱負則以負縱
除負積合次商(負縱與隅法皆所用以除負積者也無負縱則獨用隅法有餘縱則以隅)
(法相減)如實一千六百六十六和八十三初商四十而
負積五十四再開以廉減縱餘三即約九為次商以
再減餘縱縱負六乃以負縱除負積合次商為長四
十九也
一以廉減縱有餘縱不可以除負積再以隅減縱適
盡者此為有商無除(隅與縱相減並盡既無負縱即無餘隅矣無可用以除負積者)
(也)而其負積則續商以除之如實五萬五千五百七
十五和四百八十初商二百而負積四百二十五再
開以廉減縱餘八十即以八十為次商(若以九十為次商則減縱)
(而縱負一十矣然以一十除負積欲合次商之九十當有負積九百乃足除耳今只四百二十五是負積)
(又負於法不得行也)以再減餘縱適盡無可除三開以廉減縱
縱負八十乃以負縱除負積四百得五為三商而以
隅五自乘得二十五減負積盡為長二百八十五
一以廉減縱有餘縱再以隅減縱仍有餘縱者以餘
縱乘商益負積(餘縱以減積負縱以減負積然則餘縱當以益負積矣)而續商
以除之如實一萬六千一百二十八和二百六十四
初商一百而負積二百七十二再開以廉減縱餘六
十四即以六十為次商(不以七十為次商者猶前例不可以九十為次商也)以
再減餘縱仍餘四則以餘縱乘商得二百四十以益
負積得五百一十二三開以廉減縱縱負五十六乃
以負縱除負積四百四十八得八為三商而以隅八
自乘得六十四減負積盡為長一百六十八
右自帶縱并方廉開平方至此凡有縱方七法六法
所以御平方之變而翻法又所以通縱方之窮也此
外更有隅算開平方一法其以商廉相乘與負隅同
而負隅則以益積及減帶縱隅算則以除積而并帶
縱蓋隅有正負猶縱有正負也(若以一為隅算則與無隅算同商廉固即)
(是隅算之一也)以此八法為綱領而錯綜變化其用不窮矣
隅算法前未有例於後見之云
平方以斜徑求方法以斜徑自乘為實以二為隅算
開方假如方田斜徑七十步求方者以斜徑自乘
得四千九百為實以二為隅算初商四十以乘隅算
得八十為方法以方法乘商得三千二百減實再開
倍前商得八十以乘隅算得一百六十為廉法以廉
法除實一千四百四十得九為次商又以次商乘隅
算得一十八為隅法以隅法乘商得一百六十二減
實不盡九十八倍商加隅仍乘隅算以命分為一百
九十八之九十八約為九十九之四十九得方四十
九零九十九之四十九也按斜徑自乘之實倍方
積故以二為隅算開之(或不用隅算以斜徑實半之開方亦得)舊說率
方五斜徑七然方五則斜七而強斜七則方五而弱
未可為密率不若方斜積率方一斜二無黍絲差也
平方以方求斜徑法倍方積開方
大小兩方以共積及兩方互乘數求大小方法倍兩
方互乘數減共積開方得兩方較乃以兩方互乘數
為實以較為帶縱用帶縱并方廉開之(言并方廉而或用減積可)
(知不待言也他倣此)得小方或以較為負縱用負縱減方廉開
之得大方
又法倍兩方互乘數并共積開方得兩方和乃以兩
方互乘數為實以和為帶縱一為負隅用帶縱負隅
減縱開之得小方或用翻法開之得大方(按此蓋以句股法通)
(之大方股也小方句也共積弦實也兩方互乘數句股相乘長方積也故倍互乘數則與共積相并减而)
(開方可得和與較也或和或較但得其一即以互乘數為實用縱方開之自見大小方矣若兼求和與較)
(以見大小方不用縱方之法亦可耳)
大小兩方以共積及兩方較求大小方法以較實減
共積餘為實以二為隅算倍較為帶縱用隅算帶縱
并方廉開之得小方或倍較為負縱用隅算負縱減
方廉開之得大方假如大小兩方田共積七千五
百九十二步兩方較二十八步求大方者以較自乘
得七百八十四以減共積得六千八百零八為實以
二為隅算倍較得五十六為負縱初商七十以乘隅
算得一百四十為方法先以負縱乘商得三千九百
二十益實乃以方法乘商得九千八百減實再開倍
前商得一百四十以乘隅算得二百八十為廉法約
計次商當得四以乘隅算得八為隅法先以負縱乘
商得二百二十四益實乃以廉法除實一千一百二
十合次商又以隅法乘商得三十二減實盡得大方
七十四(此以隅算負縱益積法為例餘可類推)
大小兩方以共積及兩方和求大小方法以和實減
共積餘為實以二為負隅倍和為帶縱用帶縱負隅
減縱開之得小方或用翻法開之得大方(按右二條但倍共積)
(以減較實開方得兩方和以減和實開方得兩方較兼和較以見大小方最為便易然欲倣此意而推之)
(三方以上則格而難通矣若以較和實減共積為實倍較和為帶縱負縱則推之三方以上總用此法不)
(過遞增其隅算負隅之數及中方以較較為縱微不同耳合下二條觀之乃知法之妙也)
大小三方以共積及三方之兩較求各方法以兩較
實減共積餘為實以三為隅算而視其較若係大與
小中與小之兩較則倍兩較為帶縱用隅算帶縱并
方廉開之得小方係大與中大與小之兩較則倍兩
較為負縱用隅算負縱減方廉開之得大方或係大
與中中與小之兩較而大與中之較盈於中與小之
較(可知中方近小方也)則倍兩較之較為帶縱用隅算帶縱并
方廉開之大與中之較朒於中與小之較(中方近大方也)則
倍較較為負縱用隅算負縱減方廉開之大與中之
較中與小之較等則直用隅算開之得中方
大小三方以共積及三方之兩和求各方法以兩和
實減共積餘為實以三為負隅倍兩和為帶縱用帶
縱負隅減縱開之得中方及小方或用翻法開之得
大方(按并兩和實其數自多雖以共積減之猶多也以此為實則除之常有餘實矣并兩和又倍之)
(其數亦復不少以此為縱則減之常有餘縱矣故舉大與中與小之兩和往往只用負隅減縱法即得大)
(方不須翻法也惟大方與中小二方盈朒迥殊者乃間用翻法耳)
右四條以較求方以和求方其法兩兩相對由二方
以推之三方更推之多方皆可以一理貫也但較有
帶縱負縱之分和則惟有帶縱而已又中方以較較
為縱與大小方固殊而以和和為縱則與大小方不
異故以較求者其緒繁以和求者其術簡也且如甲
乙丙丁戊五方舉甲與戊乙與戊丙與戊丁與戊之
四較即先求戊方以四較實減共積餘為實以五為
隅算倍四較為帶縱用隅算帶縱并方廉開之求甲
方者用負縱(若四較皆以甲方為主即先求甲方也甲大戊小)並如右法至
於求乙丙丁三方者當倍較較為縱而欲得較較固
自有說假使求乙方即并乙與丙與丁與戊之三較
而以甲與乙之較減之餘則較較也蓋以大於乙之
較與小於乙之較相減既得較較且可知乙方為近
大方為近小方而較較為帶縱為負縱矣(乙下於甲一等似近)
(大方而較較當為負縱然使并乙與丙丁戊之三較不及甲與乙一較之數即乙近小方而當為帶縱也)
(等并三較與一較之數者但用隅算開之)丙丁倣此其以和求者只如
右法云
三廣田以積與三廣之兩較及長廣較求長廣法以
中廣與長之較為帶縱(必以中廣為主此算三廣之定法既稱長廣則中廣必)
(朒於長故直稱帶縱而下文立法皆就帶縱言之也然亦或有中廣反盈於長者自當為負縱耳)以
中廣與南北廣之兩較并而四除之為旁縱(長既有縱廣不)
(當又稱縱而廣之有較亦縱也故謂之旁縱)而中廣朒則為旁帶縱中廣
盈則為旁負縱又有不同旁帶縱者用雙帶縱并方
廉兼減積開之(帶縱法以并方廉為便而兩縱分屬長廣兩邊則初開未可皆并入方故)
(兼用減積法至再開或減積或并廉者廉固統長廣兩邊不妨并兩縱也)旁負縱者用帶
縱并方廉兼負縱益積減廉開之(帶縱既用并方廉法而兩縱分屬長)
(廉兩邊則初方不可一并一減故負縱必用益積法至再開或益積或減廉者廉統長廣兩邊不妨且并)
(且減也)得中廣假如三廣田積二千四百六十五步
中廣朒於南廣八步朒於北廣三十六步朒於長六
十七步求三廣及長者以長廣較六十七為帶縱以
兩廣較并而四除之得一十一為旁帶縱初商一十
并帶縱得七十七為方法先以方法乘旁帶縱得八
百四十七減積乃以方法乘商得七百七十減積再
開倍前商得二十并帶縱得八十七為廉法約計次
商當得八為隅法先以隅法乘旁帶縱得八十八減
積乃以廉法除積六百九十六合次商又以隅八自
乘得六十四減積盡得中廣一十八(各加較得南廣二十六北廣五)
(十四長八十五)或再開以旁帶縱并入廉法得九十八以除
積七百八十四得八為次商而以隅法減積盡尤簡
捷
又如三廣田積二千四百六十五步中廣盈於南廣
一十五步盈於北廣九步朒於長五十步求長廣者
以長廣較五十為帶縱以兩廣較并而四除之得六
為旁負縱初商三十并帶縱得八十為方法先以方
法乘旁負縱得四百八十益積乃以方法乘商得二
千四百減積再開倍前商得六十并帶縱得一百一
十為廉法約計次商當得五為隅法先以隅法乘旁
負縱得三十益積乃以廉法除積五百五十合次商
又以隅五自乘得二十五減積盡得中廣三十五(各加)
(減較得南廣二十北廣二十六長八十五)或再開以旁負縱減廉法得一
百零四以除積五百二十得五為次商而以隅法減
積盡尤便(按右條之法亦可以縱為旁縱以旁縱為縱也雖縱有帶負之分而帶縱兼旁負縱)
(者易為負縱兼旁帶縱於算亦通然長廣之較自當為縱廣與廣之較自當為旁縱理固如此耳且如下)
(文各條例中其法更加隅算及負隅者縱與旁縱斷不可移易也)
方長帶偏斜田以積及四邊之三較求長廣法以一
邊為主若主東一邊即以東長與南北廣之兩較俱
盈俱朒者并而半之一盈一朒者相減而以所餘盈
朒之數半之為縱以東西之較半之為旁縱其為帶
縱負縱並以東一邊之盈朒分之先求東長如前三
廣田法假如偏斜田積四千一百四十八步東長
盈於南廣十步朒於北廣四步朒於西長八步求各
長廣者以東與南北兩較相減得盈六半之得三為
負縱以東西較半之得四為旁帶縱初商六十減負
縱得五十七為方法先以方法乘旁帶縱得二百二
十八減積乃以方法乘商得三千四百二十減積再
開倍前商得一百二十減負縱得一百一十七并旁
帶縱得一百二十一為廉法以廉法除積四百八十
四得四為次商而以隅四自乘得一十六減積盡得
東長六十四(各加減較得南廣五十四北廣六十八西長七十二)
又如偏斜田積一萬一千四百步東長盈於南廣一
百三十步盈於北廣一百一十步朒於西長二十步
求長廣者以東與南北兩較相并半之得一百二十
為負縱以東西較半之得一十為旁帶縱初商一百
(此因負縱多而初商少兼用益積法)先以負縱乘旁帶縱得一千二百
益積(凡帶縱皆用之減積也此旁帶縱何以益積蓋以方法相乘則減積耳方法之中有商有帶縱)
(方也商也帶縱也皆正也兩正相乘宜減積一正一負相乘宜益積也)次以商乘旁帶
縱得一千減積又以負縱乘商得一萬二千益積乃
以商自乘得一萬減積再開倍前商得二百減負縱
得八十并旁帶縱得九十為廉法以廉法除積七千
二百得八十為次商而以隅八十自乘得六千四百
減積盡得東長一百八十(南廣五十北廣七十西長二百)
又如偏斜田積八千一百步東長盈於南廣一百二
十五步盈於北廣一百一十五步盈於西長一十六
步求長廣者以東與南北兩較相并半之得一百二
十為負縱以東西較半之得八為旁負縱初商一百
先以負縱乘旁負縱得九百六十減積(凡負縱皆用之益積此旁)
(負縱何以減積蓋一正一負相乘宜益積則兩負相乘又宜減積也兩負如無負也)次以商乘
旁負縱得八百益積又以負縱乘商得一萬二千益
積乃以商自乘得一萬減積再開倍前商得二百減
負縱得八十又減旁負縱得七十二為廉法以廉法
除積五千零四十得七十為次商而以隅七十自乘
得四千九百減積盡得東長一百七十(南廣四十五北廣五十五)
(西長一百五十四)按右三例第一例以負縱減方廉兼帶
縱減積并廉也其第二例第三例亦是負縱兼旁縱
而初開以負縱減商商皆不足當以所負商數各二
十為負方第二例以負方乘旁帶縱得二百益積又
以負方乘商得二千益積第三例以負方乘旁負縱
得一百六十減積又以負方乘商得二千益積即初
開各畢矣前著例頗詳者欲使其中條理顯然而捷
徑自出也
三廣田以積與三廣和兩廣較及長廣較求長廣法
以四乘積為實以和為帶縱一為隅算(凡三廣必倍中廣并邊兩)
(廣而四除之以為廣今四乘積則可以當四除矣乃以三廣和為帶縱而猶少一中廣即以一隅算并縱)
(隅算固所求之中廣也)以中廣與長之較為旁帶縱(如中廣反盈於長則)
(為負也)用隅算雙帶縱并方廉兼減積開之得中廣(以加)
(長廣較得長以減三廣和得南北二廣和欲知南北各廣數以兩廣較推之其較非必南北之較而皆可)
(以次第推也為按此以長廣較為旁縱者和不得為旁縱也凡和帶縱必加隅算及負隅而隅算負隅)
(勢不得在旁也此隅算只一猶與無隅算同縱與旁縱可以互換非負隅之比負隅雖只一其縱亦不可)
(移耳)
方長帶偏斜田以積與三邊和及長較廣較求長廣
法以二乘積為實以和為帶縱一為負隅(以三邊和為帶縱非)
(有二長即有二廣故以二乘積而有二長者一為負隅以求廣因以減縱中之廣有二廣者一為負隅以)
(求長因以減縱中之長)以長較或廣較半之為旁縱(求長則取長較求廣)
(則取廣較)其為帶縱負縱以所求一邊之盈朒分之乃用
帶縱負隅減縱兼旁縱開之得一邊長廣假如偏
斜田積四千一百四十八步東南北三邊和一百八
十六步東長朒於西八步南廣朒於北一十四步求
各長廣者以二乘積得八千二百九十六為實以一
為負隅以和一百八十六為帶縱以東西較半之得
四為旁帶縱初商六十以乘負隅仍得六十為方法
以方法減縱餘一百二十六先以餘縱乘旁帶縱得
五百零四減實乃以餘縱乘商得七千五百六十減
實再開倍前商得一百二十以乘負隅仍得一百二
十為廉法約計次商當得四以乘負隅仍得四為隅
法以廉法減縱餘六十六又以隅法減縱餘六十二
乃先以隅法乘旁帶縱得一十六益實(在負隅法中方廉隅皆負)
(也旁帶縱以正而與負乘故宜益實也)而以餘縱減實二百四十八合
次商得東長六十四(以減和更以廣較推之得南廣五十四北廣六十八以長較見)
(西長七十二)或再開以旁帶縱乘負隅仍得四(凡縱不與隅算及負)
(隅二者相乘而旁縱自再開以後欲與廉縱相并減則必與二者相乘也前以隅法乘之而益積隅法固)
(已先乘負隅矣)以減縱餘五十八(帶縱而乘負隅故以減縱)而以除實二
百三十二合次商亦便
又如偏斜田積三千二百五十步東南北三邊和一
百七十四步東長朒於西一十二步南廣朒於北六
步此須用帶縱負隅減縱翻法(倍積為實則除實宜有餘實一長二廣為)
(縱則減縱宜有餘縱而或須用翻法者必其田狹長之甚也)而兼旁縱開之以二
乘積得六千五百為實以一為負隅以和一百七十
四為帶縱以東西較半之得六為旁帶縱初商一百
(若商八十或九十則負積愈多而八十且有餘縱無以置之九十雖有負縱其數甚少不能除盡負積故)
(定商一百)以乘負隅仍得一百為方法以方法減縱餘七
十四先以餘縱乘旁帶縱得四百四十四減實乃以
餘縱乘商得七千四百減實實負一千三百四十四
再開倍前商得二百以乘負隅仍得二百為廉法以
廉法減縱縱負二十六約計次商當得二十以乘負
隅仍得二十為隅法先以隅法乘旁帶縱得一百二
十減負實乃以負縱除負實五百二十合次商又以
隅法乘商得四百減負實三開倍前商得二百四十
以乘負隅仍得二百四十為廉法以廉法減縱縱負
六十六約計三商當得四以乘負隅仍得四為隅法
先以隅法乘旁帶縱得二十四減負實乃以負縱除
負實二百六十四合三商又以隅法乘商得一十六
減負實盡得東長一百二十四(南廣二十二北廣二十八西長一百三十)
(六)或再開以旁帶縱乘負隅仍得六以并負縱得三
十二以除負實六百四十得二十為次商而以隅法
減負實四百三開以旁帶縱乘負隅仍得六以并負
縱得七十二以除負實二百八十八得四為三商而
以隅法減負實盡尤便按算術固不能盡言即如
偏斜田設舉積及東南和東北和東西較則并兩和
為帶縱以二為負隅而依前半較為旁縱倍積為實
開之得東長或舉積及東南和東北和東西和則以
四乘積為實以東西和除之得南北和而并東南和
東北和以南北和減之半其餘得東長如三廣田舉
積與三廣之兩較及長廣和則以和為帶縱一為負
隅并兩較而四除之為旁縱以開積得中廣神而明
之法隨問變豈可限也兹因偏斜田而引伸其說凡
諸條例莫不皆然請以俟通人之自悟焉
長方以重長重廣共步及積求長廣法以共步為帶
縱而求長則以長數(重幾長則為幾數也下廣數同)為負隅以廣數
乘積為實求廣則以廣數為負隅以長數乘積為實
用帶縱負隅減縱及翻法開之(不論求長求廣但負隅數少乘積數多者)
(積與縱常有餘往往用帶縱負隅減縱法負隅數多乘積數少者積與縱常不足往往用翻法惟田形狹)
(長之甚者則不然臨算當自知之不可預定耳)假如長方積八百六十四
步二長五廣共一百九十二步為帶縱以五乘積得
四千三百二十為實(五乘積則得長乘廣之數五而可以五廣為帶縱也)以二
為負隅(實中無長自乘之數而帶縱有二長故以二為負隅不益實即減縱也)用帶縱
負隅減縱開之得長三十六或以二乘積得一千七
百二十八為實以五為負隅用翻法開之得廣二十
四更有重長重廣重和重較共步及積求長廣者
如積八百六十四步一和二較三長四廣共二百八
十八步法先約一和得一長一廣并三長四廣得四
長五廣又以二較益廣為長共得六長三廣乃如前
求之若重較數多既益廣盡為長而尚有餘較者此
則不可求長但可求廣(原積無長乘較之數故不可求長原積有廣自乘及廣乘)
(較之數各一故可求廣)且如積八百六十四步一和六較三長
四廣共三百三十六步約一和三長四廣得四長五
廣又以六較之五益廣為長共得九長而餘一較則
以九長減較為廣乃得九廣十較而以十乘積得八
千六百四十為實以一為隅算(十乘積則得廣自乘及廣乘較之數各十)
(而帶縱少一廣故以一為隅算并縱也)以共步為帶縱用隅算帶縱并
方廉開之得廣二十四
長方以長廣母子分數之共步及積求長廣法以長
母乘廣子為廣率為廣數以廣母乘長子為長率為
長數以兩母相乘為總率以乘共步為帶縱乃如前
重長重廣例求之假如長方積八百四十步五分
長之二四分廣之一共二十步求長廣者以五乘一
得五為廣率為五廣以四乘二得八為長率為八長
以五與四乘得二十為總率以乘共步得四百為帶
縱而此帶縱之數凡有八長五廣也乃以八乘積得
六千七百二十為實以五為負隅用帶縱負隅減縱
開之得廣二十四或以五乘積得四千二百為實以
八為負隅用翻法開之得長三十五
長方匿原積以長乘重長重廣積步及較或以廣乘重
長重廣積步及較求長廣法以乘積為實并長廣
數為隅算而長乘求長則以廣數乘較為負縱用隅
算負縱減方廉開之廣乘求廣則以長數乘較為帶
縱用隅算帶縱并方廉開之若廣乘求長則以廣數
乘較為負縱又以較為旁負縱用隅算雙負縱減方
廉兼益積開之長乘求廣則以長數乘較為帶縱又
以較為旁帶縱用隅算雙帶縱并方廉兼減積開之
假如長方匿其原積而以廣乘六長三廣得六千
九百一十二步其長廣較一十二步求長者以乘積
六千九百一十二為實以九為隅算以三乘較得三
十六為負縱又以較一十二為旁負縱初商三十以
乘隅算得二百七十減負縱得二百三十四為方法
先以方法乘旁負縱得二千八百零八益實乃以方
法乘商得七千零二十減實再開倍前商得六十以
乘隅算得五百四十減負縱得五百零四為廉法約
計次商當得六以乘隅算得五十四為隅法先以隅
法乘旁負縱得六百四十八益實乃以廉法除實三
千零二十四合次商又以隅法乘商得三百二十四
減實盡得長三十六或再開以旁負縱乘隅算得一
百零八以減廉法得三百九十六以除實二千三百
七十六得六為次商而以隅法減實盡尤捷右法
更有以長乘重長重廣重和重較或以廣乘之而以
其積步及較求長廣者並先約和較為長廣不待言
矣若以較益廣盡為長而尚有餘較如前九長一較
之比者别自有法且如九長一較法以九為隅算而
長乘求長則以一乘較為帶縱廣乘求廣則以十乘
較為帶縱(九廣十較也)廣乘求長則以一乘較為帶縱又
以較為旁負縱長乘求廣則以十乘較為帶縱又以
較為旁帶縱依例開之
長方匿原積以長乘重長重廣積步及和或以廣乘重
長重廣積步及和求長廣此與前一條相似而不
同以長乘者但可求長以廣乘者但可求廣(隅算及負隅無)
(旁加者勢不能也故長乘不便於求廣廣乘不便於求長矣)法亦以乘積為實而
長乘求長則以廣數乘和為帶縱廣乘求廣則以長
數乘和為帶縱又以長廣數相減餘數為隅算不足
數為負隅求長取長求廣取廣為之乃用隅算帶縱
并方廉或用帶縱負隅減縱及翻法開之如六長三
廣長乘求長則以三乘和為帶縱以三為隅算(六長三廣)
(相減長餘三以為隅算之數蓋并三長於帶縱得六長三廣也)廣乘求廣則以六乘
和為帶縱以三為負隅(六長三廣相減廣不足三以為負隅之數蓋減三廣於帶)
(縱亦得六長三廣也)開之是也右法長廣所乘若更兼重和
重較者先約和較為長廣而約得餘較如前九長一
較之比亦别有法且如九長一較長乘求長則以一
乘和為負縱以十一為隅算(減一長一廣於隅算得九長一較也)廣乘
求廣則以十乘和為帶縱以十一為負隅(減十一廣於帶縱亦)
(得九長一較也)依例開之
九章錄要卷六
