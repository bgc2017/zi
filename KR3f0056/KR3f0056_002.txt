九章錄要卷二
松江屠文漪撰
零分法
几數不能有整而無零分有法以通之則零不異於
整也知此而零分皆可相并減相乘除乃能盡九章
之術故備論於左
竒零命分約法以法除實除得數為整數餘實少於
法除之不可乃成竒零或原實先少於法則無整而
但有零矣(假如以尺計物是亦以法除實也物不滿尺是亦實少於法也)凡此皆須
命分而母子數多者必當約之其法有三一曰以實
除法假如法一百六十八實一十四則以實除法適
盡得一十二是為一十二分之一也一曰減法除實
假如法一百六十八實一百四十則以實減法餘二
十八乃以餘法除實適盡得五是為六分之五也一
曰以通數並除法實列法實兩數以少減多更互相
減至兩數相等即為通數假如法一百六十八實三
十五依前互相減得七為通數因以除實盡得五亦
以除法盡得二十四是為二十四分之五也又如二
百五十分之二百一十約為二十五分之二十一是
亦以十為通數也二十四分之一十約為一十二分
之五是亦以二為通數也(前兩法之一十四與二十八亦即是通數之易得者)
(耳蓋三法小異而理則同)亦有不可約者即以法為母實為子命
分
整帶零分化整為零分法凡以法除實務得數歸整
值餘實少於法不得已而命分乃有整帶零分此固
然也而此特謂歸整命分之後其數可定不復與他
數相并減相乘除者耳若更有他數須與之相并減
相乘除則無論未歸整者且當以法為母實為子而
勿急於歸整(必歸整無零分方可歸整也)即遇整帶零分已成之
數亦必化整為零分何也數或零或整皆可與他數
相并減乘除若本數自兼零整則難用整法又難用
零分法故必須化之而不能化零為整但可化整為
零其法以原母為母以原母乘整得數并原子為子
如有數七零五分之三則化為五分之三十八是也
零分與整相并法零分并整則成整帶零分矣若更
須與他數相并減乘除者亦以原母為母以原母乘
整得數并原子為子如前法
零分與整相減法零整相減者法亦以原母為母以
原母乘整得數減原子為子如甲數七乙數五分之
三相減得五分之三十二是也(歸整則為六又五分之二)
零分相并法諸數皆零分欲相并者法以諸母累乘
得數為共母以諸子各累乘他母得數為諸子(本子與本)
(母不相乘之或諸子各乘共母而以本母除得數為諸子亦可)乃相并為子假如
甲數五分之二乙數七分之四丙數八分之三則以
三母累乘得二百八十為共母以甲子累乘乙丙二
母得一百一十二為甲子以乙子累乘甲丙二母得
一百六十為乙子以丙子累乘甲乙二母得一百零
五為丙子并之得三百七十七為子凡得二百八十
分之三百七十七是也(歸整為一又二百八十分之九十七)
右法亦有可省者如甲數五分之四乙數三分之一
丙數一十五分之七即以丙母一十五為共母而以
甲子乘乙母得一十二為甲子以乙子乘甲母得五
為乙子(丙子即用原數)并之得二十四為子凡得一十五分
之二十四仍約為五分之八是也(歸整為一又五分之三)
零分相減法零分相減者依并分法累乘為共母為
諸子而減之為子如甲數五分之二乙數七分之四
内減丙數八分之三得二百八十分之一百六十七
是也
零分與整相乘法零分數整數相乘者以原母為母
以原子乘整得數為子如甲數七乙數五分之三相
乘得五分之二十一是也(歸整為四又五分之一)
零分除整法以零分數為法除整數者以原子為母
以原母乘整得數為子如乙數五分之三除甲數七
得三分之三十五是也(歸整為一十一又三分之二)
整除零分法以整數為法除零分數者以整乘原母
得數為母以原子為子如甲數七除乙數五分之三
得三十五分之三是也
零分相乘法兩零分數相乘者以兩母相乘得數為
母以兩子相乘得數為子如甲數九分之八乙數五
分之三相乘得四十五分之二十四仍約為一十五
分之八是也(或兩母同或兩子同者亦必相乘)
右法亦有可省者以兩母相乘以甲子除之為母即
竟以乙子為子如右例兩母相乘以乙子除之為母
則以甲子為子得一十五分之八不須更約是也
零分除零分法以法除實而法實兩數俱係零分者
以法子乘實母得數為母以法母乘實子得數為子
如甲數九分之八除乙數五分之三得四十分之二
十七是也(若兩母相同者竟以法子為母實子為子兩子相同者反以實母為母法母為子也)
右法亦有可省者以法子乘實母以法母除之為母
即竟以實子為子如甲數九分之八除乙數二十七
分之一十三得二十四分之一十三是也
零分自乘法零分數自乘者以母自乘得數為母以
子自乘得數為子如有數三分之五自乘得九分之
二十五是也(歸整為二又九分之七)
零分開方法零分開平方除者以母自開得數為母
以子自開得數為子如有數九分之二十五開方得
三分之五是也(歸整為一又三分之二舉按此因論零分法而及開方故聊大略而已)
(其詳在少廣章中)
零分求分釐小整數法實少於法除之不足不能成
整而為零分若求分釐小整數則以母除子即得如
八分兩之三除得三錢七分五釐一十六分兩之一
除得六分二釐五毫是也蓋其初以兩計故三不可
以八除而析為錢為分釐則可除矣至除盡而止亦
有終不可盡者仍當就最後小數命分如七分石之
二除得二斗八升五合七勺一抄四撮二圭八粟又
七分粟之四是也(或欲還原子即以原母乘之如八乘三錢七分五釐得三兩為八分)
(兩之三七乘二斗八升五合七勺一抄四撮二圭八粟并七分粟之四得二石為七分石之二是也)
分釐數命分法據分釐小整數欲以大數命分者法
以分釐數依其下最小數化之為子以所用大數亦
依最小數化之置一算為母(其為伯千及萬億則因乎所化之數而只置一)
(算也)乃以法約之如六錢六分二釐五毫欲以兩命分
則以六千六百二十五為子(六千六百二十五毫也)以一萬分
為母(一兩為一萬毫也)乃約為八十分兩之五十三是也亦
有不可約者即以所立之母子命分
九章錄要卷二
