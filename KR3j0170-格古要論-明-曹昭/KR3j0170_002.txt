格古要論卷中
明曹昭撰
古琴論
斷紋琴
古琴以斷紋為證不歴數百年不斷然斷紋有數等有
蛇腹斷其紋横截琴面相去或寸許或寸半有細紋斷
如髮千百條或有底面皆斷者又有梅花斷其紋如梅
花頭此最為古然雖古而有斷紋不清實脆透者又有
病者亦不為竒也
偽斷紋
用琴於冬日内曬或以猛火烘琴極熱以雪罨激裂之
然漆色還新
古琴色
古琴歴年既久漆光盡退其色如烏木此最竒古也
唐宋琴
唐時雷文張越二家製琴得名其龍池鳳沼間有鉉餘
處悉窪令關聲而不散宋時置官局製琴其琴俱有定
式長短大小如一故曰官琴但有不如式者俱是野斵
然偽斵者多宜仔細辨之
百衲琴
嘗見一琴列子樣者其面用闊一寸許桐木條以漆膠
成斷紋尤多彈之聲如常亦無節病
古琴隂陽材
古琴隂陽材蓋桐木面日者為陽背日者為隂不論新
舊桐木置之水上陽面浮隂必沉反覆不易陽材琴旦
濁而暮清晴濁而雨清隂材琴旦清而暮濁晴清而雨
濁此可驗也
純陽琴
底面俱用桐木謂之純陽琴古無此製近世為之取其
暮夜隂雨彈之聲不沉然不能達遠聲不實也
古琴樣
古琴惟夫子列子二樣合古製若太古琴以一段木為
之近有雲和樣其樣不一皆非古製也
琴卓
琴卓須用維摩樣高二尺八寸可入漆於卓下闊可容
三琴長過琴一尺許卓面郭公磚最佳瑪瑙石南陽石
永石者尤好如用木者須用堅木厚一寸許則好再三
加灰漆以黑光之
古硯論
端溪下嵒舊坑石
端溪石出肇慶府端溪下嵒舊坑卵石色黑如漆細潤
如玉有眼眼中有暈六七眼相連排星斗像此嵒慶歷
間坑已竭又有一種卵石去臕方得材色青黑細潤如
玉有青花如筯頭大似碧石青瑩或有白點如粟排星
斗像水濕方見皆扣之無聲磨墨亦無聲此二種石最
貴下嵒止有一坑出此漆黑青花二種石其色未嘗紫
也别無新坑
端溪中嵒舊坑新坑石
端溪中嵒舊坑亦卵石色紫如嫩肝細潤如玉有眼小
如綠豆或有綠絛紋或有白絛紋竪而圓者為眼横而
長者為絛扣之無聲磨墨亦無聲此種石亦貴外有黃
臕包絡久用鋒鋩不退北宋時此坑取亦竭矣中嵒新
坑石色淡紫眼如鸜鵒眼中有暈嫩者扣之無甚聲磨
墨微有聲久用鋒鋩退乏石有枯潤潤者亦難得此石
比下嵒低三等矣
端溪上嵒舊坑新坑石
端溪上嵒舊坑新坑石皆灰色紫而麄燥眼如雞眼大
扣之磨墨皆有聲久用光如鏡面舊坑矟勝新坑惟端
石有眼古云無眼不成端其眼有活眼淚眼死眼活眼
勝淚眼淚眼勝死眼又云眼多石中有病
類端石
辰沅州出一種石色深黑質麄燥或有小眼端溪人販
歸刻作端溪樣稱為黑端辰沅州人自製者多作犀牛
八角等樣又有一種&KR2352;石出九溪&KR2352;溪表淡青内深
紫而帶紅有極細潤者久用則光如鏡面或有金線及
黃脉相間者號為紫袍金帶
歙溪龍尾舊坑新坑石
歙溪石出歙縣龍尾溪舊坑亦卵石色淡青黑無紋細
潤如玉水濕微紫或隠隠有白紋成山水星月異像乾
則否大者不過四五寸多作月硯就其材也或有純黑
者此石最貴不減端溪下嵒南唐時始開至宋取盡矣
龍尾溪新坑色亦青黑質麄燥有極大者盈二三尺
歙溪羅紋刷絲金銀間刷絲眉子新舊坑石
四品舊坑皆青黑色紋細而潤如玉羅紋如細羅紋刷
絲如髮密金銀間刷絲亦細密眉子如甲痕或如蠶大
亦南唐時開至北宋無矣貴重不減龍尾舊坑四品新
坑質並枯燥紋亦麄眉子或長二三寸刷絲每條相去
一二分羅紋如羅紋大者盈二三尺
金星舊坑新坑石
金星舊坑新坑石淡青色並麄燥大者盈尺久用退乏
銀星舊坑新坑石
銀星舊坑新坑石並麄燥淡青黑色有星處不堪磨墨
多側取為硯久用退乏如鏡面大者盈尺
萬州金星石
萬州懸崖金星石質亞端溪下嵒色漆黑細潤如玉水
濕金星則現乾則否極發墨久用不退乏非歙也
洮河石
洮河綠石色綠如藍潤如玉發墨不減端溪下嵒出臨
洮大河深水底甚難得今有綠石硯名洮石者多是&KR2352;
石之表或長沙山谷石也&KR2352;石潤而光不受墨
銅雀硯
銅雀臺瓦入水經年之久故滋潤發墨世多偽者
未央硯
未央宫瓦亦注水經久不涸好事者以為硯
珍竒論
玉器
玉出西域於闐國有五色利刀刮不動温潤而澤摹之
靈泉應手而生凡看器物白色為上黃色碧色亦貴更
碾琢竒巧敦厚者尤佳有瑕玷皵動夾石及色不正欠
温潤者價低白玉其色如酥者最貴但飡色(即飯湯色)油
色及有雪花者皆次之黃玉如粟者為貴謂之甘黃
玉焦黃者次之碧玉其色青如藍黑者為貴或有細
墨星者色淡者次之墨玉其色黑如漆又謂之墨玉
價低西蜀亦有赤玉其色紅如雞冠者好人間少見
綠玉深綠色者為佳色淡者次之甘青玉其色淡
青而帶黃菜玉非青非綠色如菜葉玉之最低者
古玉
古玉器物白玉上有紅如血謂之血古又謂之屍古最
佳青玉上有黑漆古有渠古有甄古者價低嘗見菜玉
聯環上儼然黃土一重並洗不去此土古也
沙子玉
此玉罕得比之白玉此玉粉紅潤澤多作刀靶環子之
類少有大者
罐子玉
雪白罐子玉係北方用藥於罐子内燒成者若無氣眼
者與真玉相似但比真玉則微有蠅脚久遠不潤且脆甚
石類玉
有茅山石白而有光有水石冷白色或有水路或有飯
糝色者好者與眞玉相似雖刀刮不動終有石性不温
潤宜細驗之
瑪瑙器
瑪瑙多出北方南蕃西蕃亦有非石非玉堅而且脆快
刀刮不動凡看碗盞器皿要樣範好碾得薄不夾石者
為佳其中有人物鳥獸形者最佳有錦紅花者謂之錦
紅瑪瑙有漆黑中一線白者謂之合子瑪瑙有黑白相
間者謂之截子瑪瑙有紅白雜色如絲相間者謂之纏
絲瑪瑙此幾種皆貴有淡水紅者謂之漿水瑪瑙有紫
紅花者謂之醬斑瑪瑙有海蟄色者兔面花者皆價低
凡器物刀靶事件之類看景好碾琢工夫及紅多者為
上古云瑪瑙無紅一世窮
柏枝瑪瑙
漿水瑪瑙色内有花紋如柏枝故謂之柏枝瑪瑙亦可
愛
水晶
古云千年冰化為水晶其性堅而脆刀刮不動色白如
冰清明而瑩無纖毫瑕玷擊痕者為佳凡器皿碗盞素
者為好但碾花者必有節病出處多倭水晶第一南水
晶白北水晶黑信州水晶濁
硝子
假水晶用藥燒成者色暗青有氣眼或有黃青色者亦
有白者但不潔白明瑩
玻瓈
出南蕃有酒色紫色白色者與水晶相似器皿皆多碾
雨點花兒者是眞其用藥燒者入手輕有氣眼與琉璃
相似
圓塊玉瑪瑙水晶
玉水晶瑪瑙大小圓塊有外面便見玉者為好亦有外
好而内反不佳者必用玉匠仔細辨驗
犀角
出南蕃西蕃雲南亦有成株肥大花兒好及正透者價
高成株瘦小分兩輕花兒不好者但可入藥用其紋如
魚子相似謂之粟紋每粟紋中有眼謂之粟明此謂之
山犀器物要滋潤粟紋綻花兒好其色黑如漆黃如栗
上下相透雲頭雨脚分明者為佳有通天花紋犀備百
物之形者最貴有重透者(黑中有黃花黃中有黑花)有正透者(黑中黃花)
(古云通犀)此二等亦貴有倒透者(黃花有黑)此等次之有花如椒
豆斑者色深又次之有黑犀無花純黑者但可車象棋
等物不甚直錢凡犀帶多有角地上貼好犀作面夾
成一片者可驗底面花兒大小遠近更於側向尋合縫
處可見眞偽又有原透花兒不齊整用藥染成黑者則
無雲頭雨脚黃黑連處純黑而不明但有粟紋不圓者
必是原透花兒不居中用湯煮軟攅打端正者不是生
犀宜一一驗之凡器皿須要雕琢工夫及樣範好宜頻
頻看之不可見日恐燥不潤故也
毛犀
其色與花斑皆類山犀而無粟紋其紋理似竹故謂之
氂犀此非犀也不為竒
骨篤犀
出西蕃其色如淡碧玉稍有黃其紋理似角扣之聲清
如玉摩刮齅之有香燒之不臭能消瘇毒及能辨毒藥
又謂之碧犀此等最貴
珊瑚樹
生大海山陽處水底海人以鐡網取之其色如銀朱鮮
紅樹身高大枝柯多者為勝但有髓眼及淡紅色者價
輕此物貴賤並隨眞珠枝柯有朽斷者用釘梢定鎔紅
蠟粘接宜仔細看如有零碎材料每兩直價
琥珀
出南蕃西蕃乃楓木之精液多年化為琥珀其色黃而
明瑩潤澤其性若松香色紅而且黃者謂之明珀有香
者謂之香珀鵝黃色者謂之蠟珀此等價輕深紅色者
謂之血珀此出高麗倭國其中有蜂蟻松枝者甚可愛
此物於皮膚上揩熱用紙片些少離寸許則自然飛
起假者以羊角染色為之
蠟子
出南蕃西蕃性堅有紅蠟紫蠟亦有酒色者俱明瑩有
大如指面者亦有小者多儘大儘貴古云蠟重一錢價
直十萬可相嵌釧鐲碗盞戒指用自然生成者好碾琢
者不佳假造用藥燒成者内有氣眼
猫睛
出南蕃性堅黃如酒色睛活者中間一道白横搭轉側
分明與猫兒眼睛一般者為好若睛散及死而不活者
或青黑色者皆不為竒大如指面者尤佳小者價輕宜
相嵌用
馬價珠
青珠兒出西蕃諸國色青如翠道地有指面大轉身青
者多做管索兒用亦有當三折二錢大者顔色好者直
價如馬故謂之馬價珠但夾石粉青有油烟及色老者
價低土蕃回鶻國珠兒顔色不甚好多似好靛石或云
凡遇灰塵迷眼以珠兒拂之則明也
碧靛子
碧石出南蕃西蕃青綠色好者頗與馬價珠相類有黑
綠色者低皆不甚直錢又謂之比靛子宜相嵌用
石榴子
出南蕃類瑪瑙顔色紅而明瑩如石榴肉相似故謂之石
榴子宜相嵌用
鋪絨線
此石顔色純綠明瑩如鋪絨線相似宜相嵌絛環等用
不甚直錢
金星石
出金坑色青如頭澱無金星不夾石者好有金星褐色
者不中皆不甚直錢凡器物須看碾得竒巧為佳
南珠
出南海蚌中南蕃者好廣西者易黃要身分圓及色白
而精光者價高以大小粒數等分兩定價古云一圓二白
又云一顆圓十顆錢
北珠
出北海亦論大小分兩定價看身分圓轉身青色披肩
結頂者價高如骨色粉白油黃渾色者價低
硨磲
形似蚌極厚大色白有紋理不甚直錢
玳瑁
出南蕃大海中白多黑少價高黑斑多者不為竒有黃
紫者用龜筒夾玳瑁黑點兒宜細驗之
龜筒
出南蕃海中其色似玳瑁而無斑
鶴頂
出南蕃大海中有魚頂中魫紅如血故名鶴魚今用龜
筒夾鶴魚魫為梳故名鶴頂梳
象牙
出南蕃西蕃及廣西交趾皆有南蕃者長大廣西交趾
者短小新鋸開粉紅色者為佳
江猪牙
出南蕃如棗色紋理麄細與象牙相似世傳多年龍牙
多作刀靶扇柄假者以白象牙用藥煮成
花羊角
多出北地黑身白花者高白身黑花者低作刀靶染油
不滑凡刀靶鸂鶒木為最花羊角次之他物不及
龍涎
出大食國無香有脉色白者如百藥煎而膩理黑者亞
之如五靈脂而光澤能發衆香故用以合香
金剛鑚
出西蕃深山之高頂人不可到乃鷹隼打食在上同肉
喫於腹中却於野地鷹糞中獲得看大小定價如辨眞
偽於炭火中燒紅入釅醋中浸之假者疎而易碎眞者
乃硬而可用如失去和灰土掃在乳鉢内擂之響者是
也
鸚鵡杯
即海螺出廣南土人雕磨類鸚鵡或用銀相足作酒杯
故謂之鸚鵡杯鸕鷀杓亦海螺俱不甚直錢
鬼功石
嘗有戒指嵌瑪瑙一塊面上碾成十二支生肖其紋細
如髮似非人功故謂之鬼功石又曰鬼國石
鬼功毬
嘗有象牙圓毬兒一箇中直通一竅内車數重皆可轉
動故謂之鬼功毬或云宋内院中作者
天生聖像
嘗有降眞香節内及木節中生成眞武像有石中及蚌
中生成觀音像此乃天地造化眞世之竒寶也
金鐵論
金
出南蕃西蕃雲南高麗等處沙中南蕃瓜子金麩皮金
皆生金也雲南葉子金西蕃回回錢此熟金也其性柔
而重色赤足色者面有椒花鳳尾及紫霞如和銀者性
柔石試色青火燒不黑和氣子者(即紅銅又名張公又名身子)石試
有聲而落屑色赤而性硬火燒黑色古云金怕石頭銀
怕火其色七青八黃九紫十赤以赤色為足色金也
紫金
古云半兩錢即紫金今人用赤銅和黃金為之然世未
嘗見眞紫金也
金詐藥
用燔硝綠礬鹽留窰器内入淨水調和火上煎色變則
止然後刷上金器物烘乾留火内略燒焦色急入淨水
刷洗如不黃再上然只在外也
銀
出信處等州山中足色者成錠面有金花次者綠花又
次者黑花故謂之花銀蜂窠内有倒滴而光澤火燒色
不改又次者松紋假金花以密陀僧為之若面有黑斑
而不光澤者必有黑鉛在内九成者火燒後死白邊帶
灰色
鑌鐵
出西蕃面上自有旋螺花者有芝蔴雪花者凡刀劍器
打磨光淨用金絲礬礬之其花則見價直過於銀古云
識鐵強如識金假造者是黑花宜仔細看驗刀子有三
絶大金水總管刀一也西蕃鸂鶒木靶二也韃靼樺皮
鞘三也嘗有鑌鐵剪刀一把製作極巧外面起花鍍金
裏面嵌銀回回字者
定鐵
出甘肅北方青黑色性最堅燥北方多用此鐵作利刀
其價低於鑌鐵多矣
格古要論卷中
