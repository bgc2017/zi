提要
蘇氏演義二卷雜家類二(雜考之屬)
(臣)等謹案蘇氏演義二卷唐蘇鶚撰鶚字德
祥武功人光啟中登進士第仕履無考嘗撰
杜陽襍編及此書襍編世有𫝊本此書久佚
今始據永樂大典所引裒輯成編雜編特小
說家言此書則於典制名物具有考證書中
所言與世傳魏崔豹古今注馬縞中華古今
注多相出入已考正於古今註條下然非永
樂大典幸而僅存則豹書之偽猶可考見縞
書之剿襲竟無由而證明此固宜亟為表章
以明真贋况今所存諸條為二書所未刺取
者尚居強半訓詁典核皆資博識陳振孫書
錄解題稱其考究書傳訂正名物辨証訛謬可
與李涪刊誤李濟翁資暇集邱光庭兼明書
並驅良非溢美尤不可不特錄存之以備參
稽也原書十卷今掇拾放佚所得僅此古書
已失愈遠愈稀片羽吉光彌足珍貴是固不
以多寡論矣乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
