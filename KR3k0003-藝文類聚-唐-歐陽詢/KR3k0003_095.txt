藝文類聚卷九十五唐歐陽詢撰
獸部下(象狐)(犀兔)(兕猨)(駮猴貔獼)(熊然鹿果)(麞狌狌)
(貂鼠)
象
爾雅曰南方之美者有梁山之犀象焉
山海經曰巴蛇食象三歲而出其骨
左傳曰象有齒以焚其身
孟子曰周公驅犀象而遠之天下大悅
萬歲歷曰成帝咸康六年臨邑王獻象一知跪拜御者
使從之
吴志曰賀齊為新都郡守孫權出祖道作樂舞象權謂
齊曰今定天下都中國使殊俗貢珍百獸率舞非君而
誰
江表傳曰孫權遣使詣獻馴象二頭魏太祖欲知其斤
重咸莫能出其理鄧王冲尚幼乃曰置象大船上刻其
所至秤物以載之校可知也太祖大悅又曰魏文帝遣
使於吴求象牙羣臣以非禮欲不與孫權勅付之
蜀將諸葛亮討賊還成都孫權遣勞問之送馴象二頭
與劉禪
吴時外國傳曰扶南王盤況少而雄桀聞山林有大象
輙生捕取之教習乘騎諸國聞而伏之
博物志曰昔日南有四象各有雄雌其一雌死百有餘
日其雄泥土著身獨不飲酒食肉長吏問其所以輙流
涕焉
法顯記曰迦維羅衞國從佛生處東行五由旬有國名
藍莫此國皇得佛一分舍利還歸起塔塔邊有池池中
有龍常守護此塔晝夜供養乃有羣象以鼻取水灑地
取雜花香而供養諸國道人来欲禮拜塔遇象大怖依
樹自翳見象如法供養道人太息悲感即捨大戒還作
沙彌自挽水平治處所使得淨潔
異苑曰會稽張茂嘗夢大象以問萬推曰君當為大郡
而不能善夫象者大獸取其音獸者守也象以齒焚其
身後必為人所殺茂永昌中為吴興太守值王敦問鼎
執正不移敦遣沈充殺之
贊晉郭璞贊曰象實魁梧體巨貌詭肉兼十牛目不踰
豕望頭如尾動若丘徙
犀
爾雅曰犀似豕
戰國策曰張儀為秦破縱連横說楚王楚王遣車百乘
獻駭雞之犀夜光之璧於秦王
韓詩外傳曰太公使南宫适至義渠得駭雞犀以獻紂
漢書曰元始二年黃支國獻犀牛又曰尉佗獻文帝犀
角十又曰烏弋國出犀牛
蜀王本紀曰江水為&KR0675;蜀守李冰作石犀五枚二枚在
府中一枚在市橋下二在水中以厭水精因曰石犀里
抱朴子曰通天犀有白理如線者以盛米置羣雞中雞
欲往啄米至輙驚却故南人名為駭雞也得其角一尺
以上刻為魚而䘖以入水水常為開方三尺可得氣息
水中以其角為义導者得煮毒藥為湯以此义導攪之
皆生白沫無復毒勢
劉欣期交州記曰犀出九德縣其毛如豕蹄有三甲頭
如馬有二角鼻上角長額上角短
南州異物志曰玄犀處自林麓食惟棘刺體兼五肉或
有神異表靈以角含精吐烈望若華燭置之荒野禽獸
莫觸
贊晉郭璞犀贊曰犀之為状形兼牛豕力無不傾吻無
不靡以賄嬰灾因乎角掎
序晉傅咸犀鉤序曰世稱雞駭之犀聞之父常侍曰犀
之美者有光雞見影而驚故曰駭雞有以此鈎見遺者
乃為之銘
兕
爾雅曰兕似牛
說文曰兕如野牛青皮堅厚可以為鎧嶓冡之山其獸
多兕
毛詩曰酌彼兕觥
戰國策曰楚王遊於雲夢有狂兕忽至王彎弓而射之
應發而殪仰天而歎曰樂矣今日之遊萬歲千秋之後
誰與樂此
論衡曰太師尚父為周司馬將帥伐紂到孟津之上杖
鉞把旄號其衆曰倉兕夫倉兕水中之獸也善覆人船
因神以化令汝急度
贊晉郭璞山海圖贊曰兕惟壯獸似牛青黑力無不傾
自焚以革皮充武備角助文德
駮
爾雅曰駮如馬倨牙食虎豹
山海經曰中曲之山有獸焉其状如馬而白身黑尾一
角虎牙爪音如鼓其名曰駮是食豹可以禦兵
贊晉郭璞贊曰駮惟馬類實畜之英驤首騰旄嘘天雷
鳴氣無不凌吞虎辟兵
貔
爾雅曰貔白狐其子豰
說文曰貔豹屬出貉國
尚書曰如虎如貔
禮記曰前有摯獸則載貔貅
毛詩曰獻其貔皮赤豹黃羆
贊晉郭璞貔贊曰書稱猛士如虎如貔貔盖豹屬亦曰
執夷白狐之云似是而非
熊
說文曰熊獸似豕山居冬蟄
本草經曰熊脂一名熊白味甘微溫無毒止風痺
六韜曰文王囚羑里散宜生得黃熊而獻之於紂
周書曰成王時不屠國獻青熊
毛詩曰維熊維羆男子之祥
詩義疏曰熊能攀緣上高樹見人則顛倒投地而下冬
入穴而蟄始春而出
左傳曰晉靈公使宰夫胹熊蹯不熟殺之寘諸畚載以
過朝又曰鄭子產聘于晉晉侯有疾韓宣子曰寡君寝
疾於今三月並走羣望有加而無瘳今夢黃熊入於寝
門其何厲鬼也對曰以君之眀子為大政其何厲之有
昔堯殛鯀于羽山其神化為黃熊實為夏郊三代祀之
晉為盟主其或者未之祀乎韓子祀夏晉侯有間
孟子曰魚我所欲熊掌亦我所欲二者不得兼舍魚取熊
掌義我所欲生亦我欲二者不得兼舍生取義
史記曰趙簡子病不知人五日寤而曰我之帝所見一
熊欲攫我帝命我射之中熊熊死後有當道者曰帝令
主君滅二卿熊其祖也
漢書曰孝元帝馮昭儀上幸虎圈鬭獸後宫皆坐熊出
圈攀檻欲上殿昭儀乃當熊而立及左右格殺熊上問
人情驚懼汝何故前當昭儀對曰夫猛獸得人而止妾
恐熊至御座故身當之耳帝嗟嘆以此倍敬重之
東觀漢記曰安帝永初九年永昌獻象牙熊子
建武故事曰咸和七年左右啓以米飴熊上曰此無益
而費於榖且是惡獸所不宜畜使遣打殺以肉賜左右
直人
抱朴子曰玉策記稱熊夀五百歲則能化
續搜神記曰晉升平中有人入山射鹿忽墮一坎窅然
深絶内有數頭熊子湏臾有一大熊来入瞪視此人人
謂必&KR0675;已良久出蔵得果栗分與諸子末後作一分以
著此人前人飢久於是冐死取噉之既轉相狎習熊每
旦覓食果還輙分此人此人賴以支命後熊子大其母
每負將出子既盡人分死坎中窮無出路熊母尋復還
入坐人邊人解其意便抱熊之足於是跳出遂得無他
異苑曰邵陵高平黃秀以元嘉三年入山經月不還其
兒根生尋覓不見秀蹲空樹中從頭至腰毛色如熊問
其何故答曰天譴如此汝但自去生哀慟而歸逾年伐
山人見形盡為熊矣又曰熊獸藏於山穴穴裏不得見
穢及傷殘則合穴自死人欲捕者便令一人卧其蔵内
餘伴執仗隠在崖側熊輙共輿出人不致傷損傍人仍
將騁其矛又有居大樹孔中東土呼熊為子路以物擊
樹云子路可起於是便下不呼則不動也
啓梁劉孝威謝熊白啓曰竊以館有射熊之名臺無走
狗之號上林絶胡人之搏禁地無張京之犯而突出羽
川来攀御檻光踰厚璧殆獲朱公之價色麗燭銀將堪
穆王之寳
鹿
爾雅曰鹿牝麀其子麛其迹速絶有力&KR0034;(音肩)
毛詩曰野有死鹿又曰鹿鳴宴嘉賓也呦呦鹿鳴食野
之苹
國語曰周穆王征犬戎得四白鹿
穆天子傳曰天子賜曹奴之人黃金之鹿又曰天子射
鹿于林中
韓子曰夫馬似鹿者千金
史記曰趙高欲為亂恐羣臣不聽乃先設驗持鹿於二
世曰馬也二世笑曰丞相誤耶謂鹿為馬問左右或言
馬以阿趙高或言鹿者高因隂中言鹿者以法又曰高
祖詔捕蒯通至問曰若教淮隂侯反乎對曰然秦失其
鹿天下共逐之狗固吠非其主
東方朔傳曰武帝時有殺上林鹿者下有司收殺之朔
時在旁曰是故當死者三陛下以鹿殺人一當死天下
聞陛下重鹿賤人二當死匈奴有急湏鹿觸之三當死
列仙傳曰蘇躭與衆兒俱戲獵常騎鹿鹿形如常鹿遇
險絶之處皆能超越衆兒問曰何得此鹿騎而異常鹿
耶答曰龍也
謝承後漢書曰鄭宏為臨淮太守行春有兩白鹿隨車
夾轂而行宏怪問主簿黃國鹿為吉凶國拜賀曰聞三
公車轓畫作鹿眀府當為宰相宏果為太尉
范曄後漢書曰雲南縣有神鹿兩頭能食毒草
古今注曰眀帝永平中三角鹿出江陵孝和帝永元中
豫章徐沔得白鹿高丈九寸
三輔決錄曰辛繕字公文少治春秋詩易隠居弘農華
隂弟子受業者六百餘人所居旁有白鹿甚馴不畏人
魏略曰成公英先隨韓約後降太祖從行出獵有三鹿
走過公前命英射之三發三中皆應弦而倒
魏志曰文帝獵失鹿帝大怒據胡牀拔刀收吏將欲斬
之蘇則諫乃止
魏末傳曰初眀帝為平原王王母甄后妬文帝殺之故
不立為太子常從帝獵見鹿子母帝射殺鹿母語眀帝
射其子對曰陛下既已殺其母臣不忍復殺其子因涕
泣帝放弓矢歎曰此語一何痛哉由是帝立太子意定
矣
抱朴子曰鹿夀千歲滿五百歲則色白
神仙傳曰魯女生者餌术絶糓入華山後故人逢女生
乘白鹿從玉女數十人又曰沈羲道嘗於路逢白鹿車
一乘龍車一乘從數十人騎迎羲道
廣州先賢傳曰丁茂字仲慮交阯人也至孝母終負土
治冢列植松柏白鹿遊乎左右
瀨鄉記曰老子乘白鹿下託於李母也
序袁山松白鹿詩序曰荆門山臨江皆絶壁峭峙壁立
百餘丈亘帶激流禽獸所不能履北岸有一白鹿鹿泅
過江行人見之乘力競逐謂至山下必得鹿忽然若飛
超岡而去于今此壁謂之白鹿上詩曰白鹿乃在上林
西苑中射工尚復得白鹿脯腊之黃鵠摩天極高飛後
宫尚得烹煮之
表魏陳王曹植獵表曰於七月伏鹿鳴塵四月五月射
雉之際此正獵樂之時
晉殷仲堪上白鹿表曰巴陵縣清水山得白鹿一頭白
者正色鹿者景福嘉義
牋宋孝武帝在彭城參佐慶獲白鹿牋曰伏承獲白鹿
於彭城之東山皓質玉映育性馴和
麞
春秋運斗樞曰樞星散為麞
說文曰麕麞也
爾雅曰麕牡麌牝麋其子麆其迹解絶有力豜
毛詩曰野有死麕惡無禮也
穆天子傳曰天子賜曹奴之鹿白銀之麕
吕氏春秋曰使麕疾走馬弗及也而得之者時顧也
建武故事曰咸和六年計貢合集於樂堂有野麕走至
堂前左右逐之於池中而獲之焉
論衡曰都尉王子鳳時麕入府中其後遷為丹陽太守
晉起居注曰咸寧中白麞見魏郡後諸州各送白麞
晉中興書曰中興所在獻白麕
蕭廣濟孝子傳曰蕭國遭喪有鵠遊其庭至暮而去麞
暮入其門與犬馬旅至旦而去
詩魏文帝詩曰巾車出鄴宫校獵東橋津重罝施密網
䍐罼飄如雲彎弓忽高馳一發連雙麕
表晉王述上白麞表曰所領阮藻之江寧縣界得白麞
一頭毛色潔素於其類信斯誠嘉祥也
啓陳徐陵謝賚麕啟曰臣昨既陪羽獵仍宴上林固謝
長卿之文彌慙子雲之賦預割鮮禽已同監浦頻蒙大
臠更異梁王詰旦歸来猶為飽飫虞衡所獻復降命恩
賜細君以為歡非屠門而大嚼
兔
爾雅曰兔子嬎其迹迒絶有力欣
春秋運斗樞曰玉衡星散而為兔又曰行失瑶光則兔
出月
毛詩曰有兔斯首炮之燔之又曰肅肅兔罝施于中逵
周易参同契曰燕雀不生鳳狐兔不乳馬
莊子曰蹄者所以在兔得兔而忘蹄
韓子曰宋人有耕者田中有株兔走觸折頸而死因釋
耕守株冀復得兔為宋國所笑
史記曰李斯出獄與其中子俱執顧謂其子曰吾欲與
汝復牽黃犬俱出上蔡東門逐狡兔其可得乎又范睢謂
秦昭王曰夫以秦而治諸侯譬若縱韓盧而搏蹇兔也
謝承後漢書曰方儲幼喪父負土成墳種竒樹千株白
兔遊其下
張璠漢記曰梁冀起兔苑於河南移檄所在調發生兔
刻其毛以為識
抱朴子曰兔夀千歲滿五百歲則色白
論衡曰儒者言月中有兔夫月水也兔在水中則死夫
兔月氣也
張衡靈憲曰月者隂精之宗積而成獸象兔蛤
序晉王廙白兔賦序曰丞相琅邪王始受旄節作鎮北
方仁風所被廻面革心昔周旦翼成越裳重譯而獻白
雉著在前典歷代以為美談今在我王匡濟皇維而有
白兔之應可謂重規累矩不忝先聖也
詩古歌詩曰採取神藥山端白兔𢷬蝦蟇丸奉上陛下
一玉柈
頌張浚白兔頌曰其毛春素纖毫秋黑點綴五采漸染
粉墨盖久隠時見應世德也徐疾備體達消息也姿質
皓朗民之則也被白含文好無極也秦失鹿於近郊晉
得兔於遠境
表晉桓溫賀白兔表曰臣聞至德通玄則禎祥降靈和
所感則異物生今白兔見于春榖縣皓質純素皦然殊
觀
梁簡文帝上白兔表曰瑞表丹陵祥因舊沛四靈可邁
既驗玉衡之精千歲變采有符眀月之状豈殊丹岫之
羽來止帝梧庶比素質之禽得遊君囿
周庾信上白兔表曰光鮮越雉色麗秦狐月德符徵金
精表瑞
狐
山海經曰青邱之國有狐九尾
說文曰狐妖獸鬼所乘也有三德其色中和小前大後
死則丘首
易曰田獲三狐
毛詩曰狐裘逍遥又曰狐裘豹褎
禮記曰天子狐白之裘諸侯青卿大夫狐腋
穆天子傳曰天子獵於渗澤得白狐
管子曰代出狐白之皮裘狐應隂陽之變六月而一見
公卿買之代人㤀其難得喜其貴價必相率而求之取
此物者因令齊載金錢買之代各求狐白皮代王聞之
果去其農處山林求狐二十四月不得一狐離支聞而
伐之代王即將其士卒服於齊
慎子曰廊廟之材非一木之枝狐白之裘非一狐之腋
韓子曰翟人獻豐狐玄豹之皮於晉文公文公受皮而
歎曰以皮之美自為罪也
漢書曰陳勝吴廣次所旁叢祠中夜篝火詐狐鳴曰大
楚興陳勝王
名山記曰狐者先古之滛婦也其名曰紫化而為狐故
其怪多自稱阿紫
白虎通曰狐死首丘不忘本也九尾狐見者九妃得其
所子孫繁息於尾眀後當盛也
贊晉郭璞九尾狐贊曰青邱竒獸九尾之狐有道祥見
出則銜書作瑞於周以標靈符
猨
山海經曰堂庭之山發爽之山其上多白猨
吕氏春秋曰荆王有神白猨王自射之則搏樹而嬉使
養由基射之始調弓矯矢未發猨擁樹而號
淮南子曰楚王亾其猿而林木為之殘
漢書曰李廣猨臂善射
吴越春秋曰越王問范蠡手戰之術范蠡曰臣聞越有
處女國人稱之願王請問手戰之道於是王乃請女女
將北見王道逢老人自稱袁公袁公問女聞子善為劍
願得一觀之處女曰妾不敢有所隠也唯公所試公即
挽林内之竹似枯槁末折墮地女接取其末袁公操其
本而刺處女處女應即入之三入因舉杖擊袁公袁公
則飛上樹化為白猨
抱朴子曰猿夀五百歲則變為玃千歲則變為老人又
曰周穆王南征一軍皆化君子為猨為鶴小人為蟲為
沙
張載論曰白猿玄豹蔵於櫺檻何以知其接垂條於千
仞
宜都山川記曰峽中猿鳴至清諸山谷傳其響泠泠不
絶行者歌之曰巴東三峽猨鳴悲猨鳴三聲淚霑衣
詩梁沈約石塘瀨聽猿詩曰噭噭夜猿鳴溶溶晨霧合
不知聲遠近唯見山重沓既歡東嶺唱復佇西巖答
陳蕭詮賦得夜猿啼詩曰桂月影纔通猿鳴迥入風隔
巖還嘯侣臨潭自響空挂藤疑欲飲吟枝似避弓别有
三聲淚霑裳竟不窮
賦晉傅玄猨猴賦曰余酒酣耳熱懽顔未伸遂戲猴而
縱猿何&KR0008;畋之驚人戴以赤幘襪以朱巾先装其面又
丹其唇揚眉蹙額若愁若瞋或長眠而抱勒或嚄咋而
&KR3130;齗或顒卬而踟蹰或悲嘯而吟呻既似老公又類胡
女或低眩而擇蝨或抵掌而胡舞
贊晉郭璞白猨贊曰白猨肆巧由基撫弓應眄而號神
有先中數如循環其妙無窮
獼猴
楚辭曰獼猴兮熊羆慕類兮以悲
韓子曰燕王徵巧術人請以棘刺之端為母猴母猴成
巧人曰人主欲觀之必半歲不入宫不飲酒食肉雨霽
日出視之晏隂之間而棘刺之母猴乃可見也燕王曰
寡人不能觀也
漢書曰韓生勸項羽都關中羽曰吾聞富貴不還故鄉
如衣錦夜行乃燒宫室都彭城韓生曰人言楚人沐猴
而冠果然又曰長信少府檀長卿為沐猴與狗鬭盖寬
饒奏免之
賦後漢王延夀王孫賦曰原天地之造化實神偉之屈
竒道玄微以密妙信無物而弗為有王孫之狡獸形陋
觀而醜儀顔状類乎老公軀體似乎小兒眼睚&KR0008;以眩
䘏視&KR0008;睫以䀗睳鼻&KR2737;齁以䶋&KR2435;耳聿役以適知口嗛
呥以䶨齺脣&KR3150;㗩以&KR2863;&KR0008;齒崖崖以齴齴嚼&KR3096;&KR3598;而囁
唲儲粮食於兩頰稍委輸於胃脾踡兔蹲而狗踞聲歷
鹿而喔咿或嗝嗝而&KR2203;&KR2203;又&KR0008;&KR0034;其若啼緣百仞之高
木攀窈褭之長枝背牢落之峻壑臨不測之幽谿尋柯
條以宛轉或捉腐而登危或羣跳而電透或瓜懸而瓠
垂歸鎻繫於庭廐觀者吸呷而忘疲
晉阮籍獼猴賦曰夫獼猴直其微者也猶累於下陳體
多似而匪類貌乖殊而不純外察慧而無度故人面而
獸心性偏凌而干進似韓非之囚秦揚眉額而驟眒似
巧言而偽真整衣冠而偉服懷項王之思歸躭嗜慾而
眄視有長卿之妍姿沐蘭湯而滋穢匪宋朝之媚人終
嗤弄而處紲雖近習而不親
果然
吴錄地理志曰九真胥浦縣有獸名果然猨狖類也色
青赤有文居樹上此郡及日南皆有之
南方草物状曰果然獸生在山林上民人以弓毒射之
剝取皮皮文青赤白色縫相連作席出九真日南郡
南州異物志曰交州以南有果然獸其鳴自呼身如猨
犬面通身白色其體不過三尺而尾長四尺餘反尾度
身過其頭視其鼻仍見兩孔仰向天其毛長柔細滑澤
色以白為質黑為文視如蒼頭鴨脅邊班文集十餘皮
可得一褥繁文麗好細厚温煖
賦魏鍾毓果然賦曰果然似猴象猨黑頬青身肉非嘉
餚唯皮為珍
啓梁張纉謝皇太子賚果然褥啓曰伏以狐裘熊席徒
負舊名玄豹青&KR0968;未能適體嚴冰在節朔飈結宇吹綸
愧暖挟纊慙溫但勤非伏寝恩重夜覆道媿經眀坐叨
重席仰榮俯媿進退在顔
猩猩
山海經曰有獸人面名曰狌狌又曰猩猩知人名其為
獸如豕而人面
爾雅曰猩猩小而好啼
禮記曰猩猩能言不離禽獸
廣志曰猩猩似狟聲如小兒啼不聞其言出交阯封溪
縣
荀卿子曰猩猩能言笑亦二足無尾而君子啜其羹食
其胾故人非以二足無毛以知禮也
吕氏春秋伊說曰肉之美者猩猩之脣
淮南子萬畢術曰歸終知来猩猩知往(歸終神獸)
括地圖曰猩猩人面豕身知人名
蜀志曰封溪縣有獸曰猩猩體似猪面似人音作小兒
啼聲既能人語又知人名人以酒取之猩猩覺初暫嘗
之得其味甘而飲之終見羈纓也
華陽國志曰永昌郡有猩猩能言其血可以染朱罽
南方草物状曰猩猩之獸生在野状如㹠子民人捕取
交阯武平興古有之
贊晉郭璞猩猩贊曰能言之獸是謂猩猩厥状似猴號
音苦嚶自然知往頗識物情
貂
說文曰貂鼠屬也而大黃黑出丁零國
廣志曰貂出扶餘挹婁
東觀漢記曰建武二十五年烏桓獻貂豹皮詣闕朝賀
魏略曰扶餘國出貂豽
魏書曰鮮卑有貂鼲子皮毛柔軟故天下為名裘
魏志曰烏丸傳挹婁國出好貂今所謂挹婁貂是也
江表傳曰遼東太守遣使詣孫權送貂皮千枚欲舉國
歸吴
啓梁簡文謝勅賚貂坐褥席啓曰東瀛美毳不著馬彪
之儀北朔文茵豈問張敞所記隂炭既重寒井猶冰特
降殊私温華曲被雖狐白千金織成十種李頒漢被楊
降曹氈不足以髣髴洪慈連類聖澤
鼠
爾雅曰鼢鼠鼸鼠鼷鼠鼶鼠鼬鼠鼩鼠鼭鼠鼥鼠鼫鼠
鼤鼠鼨鼠鼮鼠鼯鼠夷&KR0008;
方言曰蝙蝠自關而東謂之服翼或謂之飛鼠或謂老
鼠或謂之仙鼠自關而西秦隴之間謂蝙蝠北燕謂之
蟔蟙
說文曰鼠穴蟲之總名也象形凡鼠之屬皆從鼠鼨鼠
出胡地可作裘鼫五伎鼠也能飛不能上屋能緣不能
窮木能浮不能渡谷能穴不能掩身能走不能先人
易曰艮為鼠
毛詩曰相鼠刺無禮也衞文公正其羣臣而刺在位不
承先君之禮儀也相鼠有皮人而無儀人而無儀不死
何為又曰碩鼠碩鼠無食我黍
詩義疏曰樊光謂即爾雅鼫鼠也許慎云鼫鼠五伎鼠
也今之河東有碩鼠大能人立前兩脚於頭上跳舞善
鳴食人禾稼逐則走入樹空中亦有五伎或謂雀鼠其
形大故叙云石鼠也魏今河東河北縣也詩言其方物
宜謂此鼠非今大鼠又不食禾苗本草又謂螻蛄為石
鼠亦五伎古今方士名蟲鳥物異名同故記也
左傳曰齊矦將與臧紇田紇聞之見齊矦與之言伐晉
對曰多則多矣抑君似鼠夫鼠晝伏夜動不穴於寝廟
畏人故也今君聞晉之亂而伐焉寧將事之非鼠而何
乃弗與田
晏子春秋曰景公問晏子治國何患對曰社鼠者不可
燻不可灌君之左右出賣寒熱入則比周此之謂社鼠
也
尹文子曰鄭人謂玉未理者為璞周人謂鼠未腊者為
璞
莊子曰百鳥高飛以避矰弋之患鼷鼠深穴於神邱之
下以避薰鑿之患又曰惠子相梁莊子往見之或謂惠
子曰莊子欲代子相於是惠子恐搜於國中三日三夜
莊子見之曰南方有鳥其名鵷雛子知之乎夫鵷雛發
南海飛至北海非梧桐不止非竹實不食非醴泉不飲
於是鴟得腐鼠鵷雛過之仰而視之曰嚇今子欲以梁
國嚇我耶
賈誼書云鄙諺曰欲投鼠而忌器此善喻也近器尚憚
况貴大臣之近於帝王乎
列子曰虞氏者梁富人也登高樓臨大路設樂陳酒擊
博其上而遊侠相隨行樓下博者射中而笑鳶墮腐鼠
而中遊侠遊侠相與語曰虞氏富久矣常有輕人之志
乃辱我以腐鼠請滅其家乃攻於虞氏大滅之此謂類
而非我
淮南子萬畢術曰狐目狸腦鼠去於其穴被髮向北呪
殺巫鼠
史記曰李斯少時為郡中吏見吏厠中鼠食不絜人犬
數驚之入倉見鼠食積粟居犬廡下無人犬之憂乃歎
曰人賢不肖如鼠在所自處耳又曰張湯杜陵人也其
父為長安丞出外湯為兒守舍而鼠盗肉其父還怒乃
笞湯湯掘遂得盗鼠及餘肉劾鼠掠治傅爰書訊鞫論
報并取鼠與肉具獄磔堂下其父見之視其文辭如老
獄吏
東方朔神異記曰北方有曾冰萬里厚百丈有磎鼠在
冰下出焉其形如鼠食草木肉重萬斤可以作脯食之
已熱其毛長可八尺可以為蓐卧之可以却寒其皮可
以蒙鼓其聲千里有美尾可来鼠
京房易飛候曰鼠舞國門厥咎亾鼠舞於庭厥咎誅死
漢書左馮翊韓延夀有罪下獄楊惲上書訟延夀郎中
邱常謂惲曰聞君侯訟韓馮翊當得活惲曰事何容易
硜硜者未必全也我不能自保真人所謂鼠不容穴坐
銜寠藪也又曰蘇武使匈奴匈奴徙武北海上無人處
使牧羝羊羝羊生乳乃歸武至海上廪食不至乃掘野
鼠草實而食之
廣志曰白猨長尾白腹善緣登若家鼠小異者鼢鼠深
目而短尾苗鼠者野鼠也小而短尾天鼠以皮為裘今
常名其裘為天鹿裘黃鼠在田野間為羣害榖麥善走
凡狗不得唯鼠狼能得之
竇氏家傳曰竇攸治爾雅舉孝廉為郎世祖與百寮大
會靈臺得鼠身如豹文熒熒光澤世祖異之問群臣莫
知唯攸對曰名鼮鼠詔問何以知之攸曰見爾雅詔案
視書如攸言賜帛百疋詔諸侯子弟從攸受爾雅
魏略曰大秦國出辟毒鼠
魏志曰公子倉舒早慧時軍國多事用刑嚴重太祖馬
鞍在庫為鼠所齧庫吏懼罪必死議欲面縛首罪猶慮
不免冲謂曰待三日中然後自歸冲於是以刀穿單衣
如鼠齧者謬為失意貌有愁色太祖問之冲對曰世俗
以為鼠齧衣者其主不吉今衣見齧是以憂戚太祖曰
此妄言耳無所苦也俄而庫吏以齧鞍聞太祖太祖笑
曰兒衣在側尚齧况馬鞍懸柱乎一無所問又曰臧洪
傳曰洪為袁紹所圍粮乏乃掘鼠而食
博物志曰鼠食巴豆三年重三十斤
列異傳曰中山王周南正始中為襄邑長有鼠衣冠出
廳事語曰爾某日當死周南不應至期復出冠幘絳衣
語曰爾日中當死復不應入復更出日適中鼠曰周南
汝不應死我復何道遂顛蹷而死即失衣冠視如常鼠
也
晉陽秋曰太興中衡陽區純作鼠市四方丈餘開四門
門有一木人縱四五鼠於中欲出門木人輙以椎椎之
抱朴子内篇曰玉策記稱鼠夀三百歲滿一百歲者則
色白善憑人而卜名曰仲能知一年中吉凶及千里外
事也
晉太康地記曰鳥鼠山在隴西首陽縣西南鼠尾短形
如家鼠入山四尺鼠在内鳥在外為牝牡
梁州記曰聟水北聟鄉山有仙人唐公房祠有一碑廟
北有大坑碑云是其舊宅處公房舉宅登仙故為坑焉
山有易腸鼠一月三吐易其腸束廣微所謂唐鼠者也
劉欣期交州記曰竹鼠如小狗子食竹根出封溪縣
秦州記曰乞伏虜乾歸未移枹罕金城見鼠有數萬頭
將諸小鼠各銜馬屎羣移而度洮麗二水悉止枹罕自
是二年而乾歸徙焉
異苑曰西域有鼠王國鼠大如狗中者如兔小者如常
鼠頭悉白然帶以金枷商估有經過其國不先祈祀者
則齧人衣裳世得沙門呪願便獲無他衆僧釋道安昔
至西方親見如此俗諺云鼠得死人目精則為王
幽眀錄曰吴北寺終祚道人卧齋中鼠從坎出言終祚
後數日必當死終祚呼奴令買犬鼠云亦不畏此也但
令犬入此戶必死湏臾犬至果然終祚乃下聲語其奴
曰眀市雇十擔水来鼠已逆知之云止欲水澆取我我
穴周流無所不至竟日澆灌了無所獲密令奴更借三
十餘人鼠云吾上屋居奈我何至時處在屋上奴名周
鼠云阿周盗二十萬錢叛後試開庫實如所言也奴亦
叛去終祚當為商賈閉其戶而謂鼠曰汝欲使我富耳
今遠行勤守吾房中勿令有所零失也時桓玄在南州
禁殺牛甚急終祚載數萬錢竊買牛皮還東貨之得二
十萬還室猶閉一無所失怪亦絶遂大富
述異記曰宋南譙王劉義宣鎮荆州府吏蔡鐵善卜宣
射得一白鼠置函中乃召鐵使卜函中何物謂中者當
厚賞否即加重罰鐵兆成笑曰具已知矣公曰状之鐵
曰兊色之鼠背眀戶彎弧射之絶左股鼠孕三雄而兩
雌若不見信剖腹而立知公乃使剖鼠腹皆如鐵言即
賜錢一萬
地鏡圖曰黃金之見為火及白鼠
風角要占曰長吏居官厭盗賊法七月以生鼠九枚置
籠中埋于地秤九百斤土覆坎深各二尺五寸築之合
堅固
雜五行書曰停部取停部地土塗竈水火盗賊不經塗
屋四角鼠不食蠶塗倉而鼠不食稻以塞埳百日鼠種
絶
贊晉郭璞鼮鼠贊曰有鼠豹采厥號為鼮漢朝莫知郎
中能名賞以束帛雅業遂盛又鼯鼠贊曰鼯之為鼠食
烟棲林載飛載乳乍獸乍禽皮籍孕婦人為大任又鼷
鼠贊曰小鼠曰鼷實有螫毒乃食郊牛不恭是告厥譴
惟眀徵乎其覺又鼫鼠贊曰五能之鼠伎無所執應氣
而化翻飛鴽集詩人歌之無食我粒又飛鼠贊曰或以
尾翔或以髯凌飛鳴鼓翰儵然皆騰用無常所唯神斯
憑
藝文類聚卷九十五
