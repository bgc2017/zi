藝文類聚卷六十唐歐陽詢撰
軍器部(牙彈)(劒矟)(刀)(匕首)(鋏)(弓)(箭)(弩)
牙
兵書曰牙旗者將軍之精凡始竪牙必以剛日剛日者
謂之上尅下也立牙之日吉氣來應大勝之徵
黃帝出軍訣曰始立牙之日旗幡指敵或從風而舉暉
暉終日不絶繞竿勇氣奔逸又曰將軍出兵有所討伐
引兵出城門望見白雲及白水者舉白牙旗五色牙旗
隨天氣四時
魏志曰典韋初為張邈士屬趙寵牙門旗長大莫能勝
韋一手建之寵異其才力
吳志曰陸遜為右都督會丹陽賊帥費棧扇動山越權
遣遜討棧棧支黨多所往兵少遜乃益施牙幢分付鼓
角夜潜出谷間鼔譟而前應即破散
抱朴子曰軍所始舉牙立旗風氣和調幡校飄飄終日
不息者其軍有功也
賦吳胡綜大牙賦曰黃武八年黃龍見夏口孫權稱號
因瑞改元作黃龍大牙常在軍中進退視其所向命綜
為賦曰狼狐垂象實惟兵精聖人觀法是效是營始作
器械爰求厥成明明大吳實天生德乃律天時制其神
軍取象太一五將三門疾則如電遲則如雲進止有度
約而不煩四靈既布黃龍處中周制日月實曰太常傑
然特立六軍四望
祭文後漢滕輔祭牙文曰恭脩太牢絜薦遐靈推轂之
任實討不庭天道助順正直聰明
晉袁宏祭牙文曰天生五材治道所司廢一不可靜亂
輔時
晉顧愷之祭牙文曰維某年某月日錄尚書事豫章公
裕敢告黃帝蚩尤五兵之靈兩儀有政四海有王奉命
在天世德重光烈烈高牙闐闐伐鼔白氣經天簡揚神
武
宋王誕伐廣固祭牙文曰敬建崇牙顯兹威靈使鳴金
輟釁無戰有寕皇風幽被凱旆歸旌
宋鄭鮮之祭牙文曰絜牲先事薦兹敬祭崇牙既建義
鋒增厲人鬼一揆三才同契惟兹靈鑒庶必有察逆順
幽辨忠孝顯節使凶醜時殱主寕臣悅振旅上京凱歸
西蕃神器增暉四境永安
劒
釋名曰劒檢也所以防檢非常也
集韻曰鐔劒口也
字林曰瑑劒鼻也
龍魚河圖曰流州在西海中上多積石名為昆吾石冶
其石成鐵作劒光明四照洞如水精又曰劒名飛揚
管子曰葛天盧之山發而出金蚩尤受而制之以為劒
鎧矛戟
山海經注曰汲郡冡中得銅劒一枚長三尺五寸今所
名干將劒明古者通以錫銅為兵器又曰君子之國其
人衣冠帶劒
周官曰鄭之刀宋之斤魯之削吳越之劒遷乎其地而
不能為良地氣然也
管子曰羽劒珠飾者斬生之斧也
吳越春秋曰越王允常聘歐冶子作名劒五枚一曰純
鉤二曰湛盧三曰豪曹或曰盤郢四曰魚腸五曰巨闕
秦客薛燭善相劒王取純鉤示之薛燭矍然望之曰沉
沉如芙蓉始生於湖觀其文如列星之行觀其光如水
之溢塘觀其文色煥煥如冰將釋見日之光王曰客有
賣此劒者有市之鄉三十駿馬千疋千戶之都二其可
與乎薛燭曰不可臣聞王之造此劒赤堇之山破而出
錫若耶之谿涸而出銅吉日良時雨師灑道雷公發鼔
蛟龍捧罏天帝壯炭太一下觀於是歐冶子因天地之
精造為此劒取湛盧視之薛燭曰善哉銜金鐵之英行
氣託靈服此劒者可以折衝伐敵人君有逆謀則去之
允常以魚腸湛盧豪曹獻吳王僚後闔閭為一女殺生
以送死湛盧之劒惡其無道乃去如楚昭王寐而得之
召風胡子問之此劔值幾何對曰赤堇之山已合若耶
之谿深而不測羣神上天歐冶子已死雖有傾城量金
珠玉猶不可與况駿馬萬戶之都乎
越絶書曰楚王召風胡子而問之曰寡人聞吳有干將
越有歐冶子寡人願請此二人作鐵劒乃令風胡子之
吳見歐冶子干將使之作為鐵劒曰泰阿晉鄭聞而求
之不得興師圍楚於是王引泰阿之劒登城而麾之三
軍破敗士卒迷惑千里流血猛獸歐瞻江水折揚晉
鄭之頭畢白
列子曰衛孔周其祖得殷帝之寳劒童子服之却三軍
之衆其一曰含光視之不可見運之不知其所觸泯然
無際經物而物不覺二曰承影將旦昧爽之交日夕昏
明之際北面察之淡焉若有物在莫識其狀其觸物也
寂無有聲而物不疾三曰霄練方晝見其影不見光驢
騞然而過隨合覺疾而不血刃此三寳傳之十三世矣
又曰宋王有蘭子者以技干宋元君弄七劒迭躍之五
劒常在空中元君大驚立賜金帛又曰周穆王征西戎
西戎獻昆吾之劒赤刃切玉如泥
莊子曰昔趙文王喜劒莊子曰臣聞大王喜劒臣有三
劒惟王所用有天子劒有諸侯劒有庶人劒天子之劒
以燕谿石城為鋒齊代為鍔晉衛為脊周宋為鐔韓魏
為鋏統以渤海帶以常山此劒一用匡諸侯天下服矣
諸侯之劒以智勇士為鋒以精廉士為鍔以賢良士為
脊以忠聖士為鐔以豪傑為鋏此劒一用如雷霆之震
也庶人之劒蓬頭突鬢垂冠曼胡之纓短後之衣瞑目
而語難相擊於前此無異鬪雞一旦命以絶矣今大王
有天子之位而好庶人之劒臣竊為大王薄之
荀卿子曰桓公之慈太公之闕文王之琢莊君之忽闔
閭子干將莫耶巨闕辟閭皆古良劒也
尸子曰水試斷鵠鴈陸試斷牛馬所以觀良劒也
呂氏春秋曰楚人有涉江者其劒自舟中墜於水遂刻
其舟曰是吾劒之所從墜也舟止從其所契刻者入水
求之舟已行矣而劒不行求劒若此不亦惑乎又曰荆
有佽飛者得寳劒於江干遂還反涉江至於中流而兩
蛟夾繞其船佽飛攘臂祛衣拔寳劒赴江刺蛟殺之荆
王聞之任以執圭
史記曰吳季札之初使北過徐徐君好季札劒口不敢
言季札知之為使上國未獻還至徐徐君已死乃解其
寳劒擊徐君塚樹而去又曰秦昭王臨朝歎息應侯進
曰臣聞主憂臣辱主辱臣死今大王中朝而憂臣敢請
其罪王曰吾聞楚之鐵劒利而倡優拙夫鐵劒利則士
勇倡優拙則思慮遠矣以遠思慮而御勇士恐楚之圖
秦又曰高祖送徒驪山到豐而夜徑澤中令一人行前
行前者還報曰前有大蛇當徑願還高祖曰壯士行何
畏乃前拔劒斬蛇又曰高祖擊英布時為流矢所中高
祖問醫曰病可治於是高祖慢罵之曰吾從布衣提三
尺劒取天下此非天命乎命乃在天雖扁鵲何益又曰
陳平間行仗劒亡渡河船人見其美丈夫獨行疑其亡
將腰中有金寳因之欲殺平平恐解衣佐刺船船人知
其無乃止
說苑曰經侯往過魏太子左帶玉具劒右帶環佩左光
照右右光照左
異苑曰晉惠帝元康三年武庫火燒孔子履高祖斬白
蛇之劒咸見此劒穿屋飛去莫知所向
漢書曰雋不疑字曼倩帝使暴勝之為直指使者素聞
不疑賢遣吏請與相見不疑冠進賢冠帶&KR0008;具劒(&KR0008;磊落壯)
(大貌)又曰陸賈常乘安車駟馬從歌鼔琴瑟侍者十人寳
劒值百金其遊漢庭名聲藉甚(言狼藉其盛)
漢武内傳曰西王母帶分景之劒上元夫人帶流黃擇
精之劒
東觀漢記曰世祖時有獻名馬寳劒值百金馬以駕鼔
車劒以賜騎士
吳越春秋曰伍子胥過江解其劒與漁父曰此劒中有
七星北斗其值百金
典論曰建安二十四年二月壬午魏太子丕造百辟寳
劒長四尺二寸淬以清漳厲以礛諸飾以文玉表以通
犀光似流星名曰飛景
雷次宗豫章記曰吳未亡恒有紫氣見斗牛之間張華
聞雷孔章妙逹緯象乃要宿問天文孔章曰惟牛斗之
間有異氣是寳物之精在豫章豐城張華遂以孔章為
豐城令至縣掘深二丈得玉匣長八尺開之得二劒其
夕斗牛氣不復見孔章乃留其一匣而進之劒至光耀
煒曄煥若電發後張華遇害此劒飛入襄城水中孔章
臨亡戒其子恒以劒自隨後其子為建安從事經淺瀨
劒忽於腰間躍出遂視見二龍相隨焉
文士傳曰魏文帝愛楊脩才脩誅後追憶脩脩曾以寳
劒與文帝文帝後佩之告左右曰此楊脩劒也
沈約宋書曰世祖賜謝莊以與豫州刺史魯爽别後爽
反叛世祖因宴集問劒所在荅曰昔以與魯爽别竊為
陛下杜郵之賜上甚悅當時以為知言
詩宋鮑照詩曰雙劒將别離先在匣中鳴雌沉吳江裏
雄飛入楚城吳江深無底楚闕有崇扃一為天地别豈
直限幽明神物終不隔千祀儻還并
梁吳筠詠寳劒詩曰我有一寳劒出自昆吾谿照人如
照水切玉如切泥鍔邊霜凜凜匣上風凄凄寄語張公
子何當來見携
銘後漢士孫瑞劒銘曰天生五材金德惟剛從革庚辛
含景吐商辯物利用勳伐彌彰暨彼良工歐冶干將爰
造寳劒巨闕墨陽上通皓靈獲兹休祥剖山竭川虹蜺
消亡曜威燿武震動遐荒楚以定霸越以取強
晉裴景聲文身劒銘曰器以利顯實以名舉長劒耿介
體文經武陸斷玄犀水截輕羽九功斯象七德是輔
晉張協泰阿劒銘曰泰阿之劒世載其美淬以清波礪
以越砥如玉斯曜若影在水不運自肅率土從軌
啓梁簡文帝謝勑賚方諸劒等啓曰纔發紫函彫竒溢
目始開泥檢麗飾交陳巳匹丹霞之暉乍比青雲之制
身文且貴器用惟宜寒暑兼華左右相照
梁沈約為東宫謝勑賜孟嘗君劒啓曰田文重氣徇名
四豪莫及寳劒雄身故能威陵秦楚人高事遠遺物足
竒謹加玩服以深存古之懷
刀
字林曰琫佩刀下飾也天子以玉諸侯以金琕佩刀上
飾也
太公兵法曰刀子之神名曰脫光
禮記曰割刀之用鸞刀之貴貴其義也
論語曰子之武城聞弦歌之聲夫子莞爾而笑曰割雞
焉用牛刀
楚辭曰鉛刀進御遥棄泰呵
孔叢子曰秦王得西戎利刀以之割玉如割木焉
漢書曰龔遂為渤海太守民有帶持刀劒者使賣劒買
牛賣刀買犢曰何為帶牛而佩犢
班固與弟超書曰竇侍中遺仲叔楚勝陵錯横刀玉&KR0008;
早削一枚金錯半垂刀一枚
東觀漢記曰馬嚴為陳留太守建初中嚴病遣功曹史
李龔奉章詣闕上召見龔問疾病形狀以黃金十斤葛
縳佩刀書刀革帶付龔賜嚴又曰賜鄧遵金對鮮卑緄
帶一具金錯五十辟把刀墨再屈環横刀金鏡屈尺八
佩刀各一
魏武帝令曰往歲作百辟刀五枚適成先以一與五官
將其餘四吾諸子中有不好武而好文學將以次與之
典論曰昔者周魯寳赤刀孟勞又曰平造百辟寳刀名
靈寳其二采似丹霞名曰含章其三鏗似崩霜名曰素
質
費禕别傳曰孫權以手中常所執寳刀贈之
蜀志曰初孫權以妹妻先主妹才捷剛猛有諸兄風侍
婢百餘人皆親執刀侍立先主每入心常慄慄
物理論曰古有阮師之刀天下之所寳貴也初阮之作
刀受法於金精之靈七月庚辛見金神於冶監之門其
人光色燁燿向而再拜神執其手曰子可教也既致之
閑宴設饌而問焉神教以水火之齊五精之陶用隂陽
之候取剛軟之和
陸機晉書曰王濬之在郡也夢懸四刀於其上甚惡之
濬主簿李榖拜賀曰夫三刀為州而見四益一也明府
其臨益州乎
聖證論曰昔國家有優曰史利漢氏舊優也云梁冀有
火浣布切玉刀一朝以為誕而不信也正始初得火浣
布乃信
晉中興書曰初魏徐州刺史吕虔有佩刀工相之以為
必三公可服此刀虔謂别駕王祥曰苟非其人刀或為
害卿有公輔之量故以相與
蒲元傳曰君性多竒思於斜谷為諸葛亮鑄刀三千口
刀成自言漢水鈍弱不任淬用蜀江爽烈是謂大金之
元精天分其野乃命人於成都取江水君以淬刀言雜
涪水不可用取水者捍言不雜君以刀畫水言雜八升
取水者叩頭云於涪津覆水遂以涪水八升益之以竹
筒内鐵珠滿中舉刀斷之應手虛落因曰神力今屈耳
環者乃是其遺範
賦魏陳王曹植寳刀賦曰建安中魏王命有司造寳刀
五枚以龍熊鳥雀為識太子得一余及余弟饒陽侯各
得一焉有皇漢之明后思潜逹而玄通飛文藻而博致
揚武備以禦凶然後礪以五方之石鑑以中黃之壌規
圓景以定環攄神功而造像陸斬犀革水斷龍角輕擊
浮截刃不纖流踰南越之巨闕超西楚之泰阿寔真精
之攸御永天祿而是荷
銘後漢溤敬通刀陽銘曰脩爾甲兵用戒不虞見危致
命臨事而懼文不可匿武不可黷文武孔純荷天之禄
又刀隂銘曰温温穆穆配天之威苗裔無疆福報永綏
後漢李尤錯佩刀銘曰佩之有錯抑武揚文豈為麗好
將戒有身又金馬書刀銘曰巧冶煉剛金馬託形貢文
錯鏤兼勒工名
魏文帝露陌刀銘曰於鑠良刀胡煉亶時譬諸麟角靡
所任兹不逢不若永世寳持
曹植寳刀銘曰造兹寳刀既礱既礪匪以尚武予身是
衛麟角匪觸鸞距匪蹷
魏王粲刀銘曰相時隂陽制兹利兵和諸色劑考諸濁
清陸剸犀兕水截鯢鯨君子服之式章威靈
魏何晏斬猛獸刀銘曰徒搏不兵作戒宣邱用造斯器
螭獸是劉制禽允良昏明亶時永釐厥後蠲民之災
晉張協文身刀銘曰寳刀既成窮理盡妙繁文波迴流
光電照又把刀銘曰奕奕名金昆吾遺璞裁為把刀利
亞切玉時文斯偃含精内燭威助雖化武不可黷
晉裴景聲文身刀銘曰良金百鍊乙名展巧寳刀既成
窮理盡妙文繁波流迴光靈照在我皇世戢不可耀
啓梁簡文帝謝勑賚善勝威勝刀啓曰冰鍔含彩雕琰
表飾名均素質神號脫光五寳初成曹丕先荷其一二
勝今造愚臣揔被其恩錫韓非之書未足為比給博山
之筆方此更輕
梁劉孝儀為晉安王謝東宫賜玉環刀啓曰苗峰珍鋌
利極鈎芒謹當擁以雄身藉而安體不令北海小雍孤
擅穿滕之寄廬江佩刀獨表不欺之驗
匕首
通俗文曰匕首劒屬其頭類匕故曰匕首短而便用
說苑曰秦王以五十里封鄢陵之君辭不受使唐且謝
秦秦王怒曰嘗見天子之怒乎一怒伏尸百萬流血千
里唐且曰大王嘗聞布衣韋帶之士怒乎一怒伏尸二
人流血五步即按其匕首起曰今將是矣王變色曰先
生就坐寡人喻矣秦破韓滅魏鄢陵獨以五十里存者
徒用先生故也
諸葛故事曰成都作匕首五百枚以給騎士
典論曰昔周魯寳雍狐之戟屈盧之矛孤父之戈徐氏
匕首凡斯皆上世名器君子雖有文事必有武備矣又
曰魏太子造百辟匕首二其一理似堅冰名曰清剛其
二曜似朝日名曰揚文
神仙傳曰有書生姓張就李仲文學隐術久無所得患
之張懷匕首所之仲文笑曰我寕可殺
銘晉張載匕首銘曰先民造制戒豫惟詳匕首之設應
速用近既不忽備亦無輕忿利以形彰功以道隱
鋏
戰國策曰馮諼為孟嘗客彈劒鋏而歌曰長鋏歸來乎
食無魚
銘晉張協長鋏銘曰五才並建金作明威長鋏陸離弭
凶防違素刃霜厲溢景横飛又短鋏銘曰器用多品詭
制殊觀亦有短鋏清暉載爛昔在先朝戢兵静亂惟皇
寳之優而弗玩
弓
釋名曰弓穹也張之穹隆然其末曰簫言簫邪又謂之
弭以骨為之滑弭弭也中央曰弣弣撫也所撫持也
山海經曰少皡生般是始弓矢(世本云牟夷作矢揮作弓弓矢一器作者兩人)
(於義有疑此言般作之是也)
龍魚河圖曰弓之神名曰曲張
爾雅曰弓有緣謂之弓無緣者謂之弭以金者謂之銑
以蜃者謂之珧以玉者謂之珪
方言曰弓藏謂之鞬或謂之韇
說文曰角端獸狀似豕角善為弓出胡休夕國
易曰弦木為弧剡木為矢弧矢之利以威天下
廣雅曰繁弱鉅黍弓也
周官曰司弓掌六弓四弩八矢之法辯其名物而掌其
守藏與其出入中春獻弓弩中秋獻矢箙(箙盛矢器)天子之
弓合九而成規諸侯合七而成規大夫合五而成規士
合三而成規又曰弓人為弓取六材必以其時六材既
聚巧者和之幹者以為遠也角者以為疾也筋者以為
深也膠者以為和也絲者以為固也漆者以為受霜露
也凡取幹之道七柘為上檍次之檿桑次之橘次之木
瓜次之荆次之竹為下
毛詩曰彤弓天子賜有功諸侯也
左傳曰顔高之弓六鈞(顔高魯人也三十斤為鈞)又曰分魯公以大
路大旂夏后氏之璜封父之繁弱
郭璞毛詩拾遺曰象弭魚服毛云弭弓反末以象骨為
之盖俗說之誤也
左傳曰左執鞭弭弭者弓之别名謂以象牙為弓今西
方有以犀角及器角為弓者
列子曰紀昌學射於飛衛飛衛曰爾先學不瞬而後能
又使學視小如大紀昌以氂懸虱在牖南面而望之三
年之後如輪覩物皆山邱也乃以燕角之弧朔蓬之幹
射之貫虱之心而懸不絶
楚辭曰帶長劒挾素弓
荀卿子曰天子彫弓諸侯彤弓大夫黑弓禮也
戰國策曰楚人有好以弱弓微繳加歸鴈之上者頃襄
王聞而召問之對曰見鳥六雙王何不以聖人為弓以
勇士為繳時張而射之此六雙者可得而囊載也
家語曰楚共王出遊亡其烏號之弓(烏號良弓名也)左右請求
之王曰楚人失弓楚人得之又何求焉
孔叢子曰楚王張繁弱之弓載忘歸之矢以射蛟兕於
雲夢
列女傳曰晉平公使工為弓三年乃成射不穿一札公
怒將殺工其妻見公曰妾之夫造此弓亦勞矣幹生泰
山之阿一日三覩隂三覩陽傅以燕牛之角纏以荆麋
之筋糊以河魚之膠此四者天下之選也而不穿一札
是君不能射也妾聞射之道左手如拒石右手如附支
右手發箭左手不知公以其儀而穿七札弓工立得出
賜金三鎰
闕子曰宋景公使弓工為弓九年來見公曰為弓亦遲
對曰臣不得見公矣曰臣之精盡於弓矣獻弓而歸三
日而死公張弓登臺東西而射矢踰孟霜之山集彭城
之東其餘力逸勁飲羽於石梁
淮南子曰淇衛箘簵(箘簵箭竹也出於淇地銜箭羽)飾以金銀錫雖有
薄縞之幨然獨不能穿也若假之筋角之力弓弩之勢
則貫兕甲而終於革楯矣
新序曰楚熊渠夜行見寢石彎弓射之沒矢飲羽下視
知石也却復射之矢摧無迹
東觀漢記曰蓋延字巨卿身長八尺彎弓三百斤
張璠漢記曰陳球為零陵太守州兵朱蓋等反球守城
弦大木為弓羽矛為矢機發之遠射千餘人斬朱蓋等
風俗通曰烏號弓者柘桑之枝枝條暢茂烏登其上垂
下著地烏適飛去從後撥殺取以為弓因為烏號耳
箭
釋名曰矢指也其有所指向迅疾也又謂之箭箭進也
其本曰足矢形似木木以下為本以根為足其末曰括
括會也與弦相會也
說文曰矢弓弩矢也象鏑括羽之形
世本曰夷牟作矢
太公兵法曰箭之神名續長
易曰弦木為弧剡木為矢
周官曰庭氏掌射國中之妖鳥若不見其鳥獸則以救
日之弓救月之矢夜射之
禮記曰故男子生桑弧蓬矢六以射天地四方天地四
方者男子之所有事也故必先有志於其所有事
六韜曰䧟堅陣敗強敵大黃參連弩飛鳬電影自副飛
鳬赤莖白羽以鐵為首電影青莖赤羽以銅為首
國語曰仲尼在陳有隼集于陳侯之庭而死楛矢貫之
石弩其長尺有咫陳惠公使人以隼如仲尼之館問之
仲尼曰此肅慎之矢也昔武王克商通道于九夷八蠻
肅慎氏貢楛矢石弩以分大姬配虞胡公而封諸侯於
陳
孟子曰矢人豈不仁於函人哉矢人惟恐不傷人函人
惟恐傷人
魯連子曰齊田單破燕軍復齊城唯聊城不下燕將守
數月魯仲連乃為書著之於矢以射城中遺燕將燕將
得書泣三日乃自殺
韓子曰智伯將伐趙趙㐮子召張孟談曰奈無箭何孟
談曰董安于之治晉陽公宫之垣皆以楛楚其楛高十
尺於是登而試之其堅則幹之勁不能適也君曰奈無
金何孟談曰董安于之治晉陽宫舍之堂皆以銅為柱
質君登而用之有餘金矣
漢書曰李陵擊匈奴一日五十萬矢皆盡虜攻急陵歎
曰復人數十矢可以脫矣
東觀漢記曰耿弇與張步戰矢中弇眼以佩刀摧之左
右無知者
三齊略記曰城東南五十里有蒲臺高八十丈秦始皇
所頓處時在臺下縈蒲繫馬夾道數百步到今蒲生猶
索蒲似水楊而勁堪為箭也
贊梁昭明太子弓矢贊曰弓用䈥角矢製良工亦以觀
德非止臨戎楊葉命中猨墮張空
銘後漢李尤弧矢銘曰弦木為弧剡木為矢弧矢恊并
八極同紀
晉嵇令木弓銘曰烏號之朴豐條足理弦鳴走括截飛
駭止射隼高牆出有擬議既用禦武亦以招士
晉李充良弓銘曰弓矢之作爰自曩時鄉村載禮招命
在詩力稱顔高功發由基不争之美亦以詳疑
啓齊王融謝武陵王賜弓啓曰殿下摛藻蕙樓暢藝蘭
苑敷繢玉於風筵疉連珠於月兔園掩秀鄴水漸竒融
揖譲未工濫升飲之賞操弧反矢奉招賢之錫文韜鏤
景逸幹稍雲玩溢百齡佩流千載
弩
尚書帝令驗曰王弩發驚天下
釋名曰弩怒也有勢怒之鉤弦者牙以齒牙也牙外曰
郭為牙郭也含括之口曰機言機之巧也亦言如門戶
之樞機開闔有節
史記曰龐㳙追孫臏臏量其暮當至馬陵道狹可伏兵
乃斫大樹白而書之曰龐涓死此樹下令萬弩夾道而
伏期日暮見火舉而俱發龐涓夜至斫木下見白書乃
鑚火燭之萬弩俱發龐涓自知智窮乃自刎曰遂成竪
子之名
史記曰項羽伏弩射中漢王傷胷乃捫足曰虜中吾指
古史考曰黃帝作弩
戰國策曰蘇秦為楚合從元戎以鐵為矢長八寸一弩
十矢俱發
吳志曰甘寧招合輕薄少年為之渠帥羣聚相隨挾持
弓弩負毦帶鈴民聞鈴聲即知是寕也
晉陽秋曰初高祖勒兵闕下經曹爽門爽帳下督嚴世
引弩將射高祖孫謙止之曰事未可知三注三止高祖
車乃過
日南傳曰南越王尉他安陽王有神人臯通安陽王治
神弩一張一發大死三發殺三萬人
華陽國志曰鄧芝征涪陵見元猨抱子在樹上引弩射
之中猨母其子為拔箭以木葉塞創芝乃歎曰吾違物
之性其將死矣投弩水中
會稽典錄曰鍾離牧謂朱育曰大皇帝以中國多騎欲
得騎而當之然吳神鋒弩射三里貫洞至四馬騎敢近
之乎
南越志曰龍川嘗有銅弩牙流出水皆以銀黃雕鏤取
之者祀而後得父老云越王弩營處也
太公兵法曰弩之神名遠望
文子曰狡兔得而獵犬死高鳥得而強弓藏
風俗通曰汲令應彬請主簿杜宣飲酒北壁上懸赤弩
照於杯中其形如蛇宣畏惡之然不敢不飲因得病彬
後知之思惟必懸弩所為也使致宣於故處設酒杯中
猶有蛇因謂之此壁上弩影耳非有他怪宣意解病即
愈
議蔡邕幽州刺史議曰幽州突騎冀州強弩天下精兵
國家瞻核四方有事未嘗不取辦於二州也
銘後漢李尤弩銘曰放自近古發意所覩前聖制弓後
世建弩機牙發矢執破醜虜充獲雖屢猶不可常㤀戰
者危極武者傷
彈
韓詩外傳曰楚莊王將興師伐晉敢諫者罪至死孫叔
敖進諫曰臣之國中有榆其上有蟬蟬方奮翼悲鳴欲
飲清露不知螳蜋方欲食蟬而又不知黃雀在後黃雀
方欲食螳蜋不知童子挾彈丸在榆下童子欲彈黃雀
不知前有深坑後有掘株也皆貪前之利不顧後害也
楚國不征而晉國以寕孫叔敖之力也
左傳曰晉靈公從臺上彈人觀其避丸
吳越春秋曰陳音對越王云弩生於弓弓生於彈彈生
於古之孝子古者人民質朴死裹以白茅投之中野孝
子不忍父母為禽獸所食則作彈以守之故古人歌之
斷竹續竹飛土逐宍
張璠漢記曰班超使于外願將三十六人以為蒿矢彈
丸之用
東方朔記曰東方朔對驃騎難曰以珠彈不如泥丸各
有所用也
太玄經曰明珠彈於飛宍其復不復
世說曰前軰人忌日惟不飲酒作樂王世將以忌日送
客至新亭主人欲作音樂王便起去持彈往衛洗馬墓
下彈鳥
蕭子顯齊書曰桓崇祖善彈彈鳥毛盡而鳥不死海鵠
羣翔崇祖登城樓彈之無不折翅
詩晉桓玄南林彈詩曰散帶躡良駟揮彈出長林歸翮
赴舊棲喬木轉翔禽落羽尋絶響屢中轉應心
賦晉夏侯孝若繳彈賦曰張弱弓理繁繳望大羣以送
丸審追放而必獲
銘後漢李尤彈銘曰昔之造彈起意弦木以丸為矢合
竹為樸漆飾以霑不用筋角丸彈之利以弋鳬鶩晉靈
驕悖羣臣是彈樂其如躍趨如避丸
矟
通俗文曰矛丈八者謂之矟
後魏書曰于栗磾築壘於河上親自守焉裕甚憚之遺
栗磾書假道西上題書曰黑矟公麾下栗磾以聞太宗
太宗因授黑矟將軍
靈鬼志曰河間王顒既敗於關中有給使陳安者常乘
一赤馬俊快非常雙持二刀皆長七尺馳馬運刀所向
披靡關西為之歌曰壟上健兒字陳安頭細面狹腸中
寬丈八大槊左右盤
詩晉傅玄詩曰彎我繁弱弓弄我丈八矟一舉覆三軍
再舉殄戎貊
書晉庾翼與燕王書曰今致朱漆銏三十張絳碧書幡
黑毦副也
序梁簡文帝馬槊譜序曰馬槊為用雖非遠法近代相
傳矟已成藝鄧蔍榮魏后之廷武而猶質種馬入丹陽
之寺雄而未巧聊以餘暇復撰斯法搜採抑揚斟酌煩
簡至春亭落景秋臯晚静嚴霜盡降密雲初晴纖驪沃
若天馬半漢盼金精而轉態交流汗血爱連乾而息影
不畏衣香雕衢與白刃同暉翠毦與紅塵俱動足使武
夫憤氣觀者衝冠巴童留玩不待輕舟之楫越女踟蹰
無假如臯之箭
藝文類聚卷六十
