藝文類聚卷二十唐歐陽詢撰
人部四(聖忠)(賢孝)
聖
尚書曰睿作聖又曰聖作則
莊子曰以德分人謂之聖
白虎通曰才稱萬人曰傑倍傑曰聖
風俗通曰聖者聲也通也言其聞聲知情通於天地條
暢萬物也
家語曰聖者德合天地變通無方也
易曰備物致用立成器以為天下利莫大乎聖人又曰知進
退存亾而不失其正者其唯聖人乎
禮記曰大哉聖人之道洋洋乎發育萬物峻極於天又曰譬
如天地之無不持載無不覆幬譬如四時之錯行如日
月之代明又曰唯天下至聖為能聰明叡智足以有臨
也發強剛毅足以有執也齋莊中正足以有敬也文理
密察足以有别也
毛詩序曰周公攝政遠則四國流言近則王不知周大夫
美不失其聖也又曰思齊文王所以聖也
大戴禮曰聖人有國則日月不食星辰不孛又曰哀公
問曰何謂聖人孔子對曰所謂聖人者智通乎大道應
變而不窮測物之情性者也
論語曰太宰問於子貢曰夫子聖者與何其多能也子
貢曰固天縱之將聖又多能也
禮記曰聖人能以天下為一家中國為一人者非意之
也必知其利逹於其患然後能為之又曰國有聖人而
不能用欲以求治是猶却步而求及前人也
六韜曰聖人與天下之人皆安樂又曰聖人守無窮之
府用無窮之才天下仰之而治
管子曰聖人若天然無私覆若地然無私載也私者亂
天下也
老子曰聖人無常心以百姓心為心善者吾善之不善
者吾亦善之
文子曰聖人同死生愚人亦同死生聖人之同死生
明於分理也愚人之同死生不知利害所在也又曰
聖人以仁義為凖䋲中繩之謂君子不中繩之謂小
人
列子曰龍叔謂文摯曰吾有疾子能已乎文摯即命龍
叔背明而立文摯從後向明而望之既而曰嘻吾見子
之心矣方寸之地虚矣幾聖人也子心六孔流通一孔
不逹今聖智為病者或由此乎又曰商太宰見孔子曰
丘聖者與答曰聖則丘何敢曰三王聖者與答曰三王
善任智勇者聖則丘弗知曰五帝聖者與答曰五帝善
任仁義者聖則丘弗知曰三皇聖者與答曰三皇善因
時者聖則丘弗知商曰然則孰者為聖孔子曰西方聖
者不治而不亂不言而自信不化而自行蕩蕩乎民無
能名焉又曰庖犧女媧神農夏后蛇身人面牛首此非
人之狀而有大聖之德
孟子曰觀於海者難為水遊於聖人之門者難為言
莊子曰夫卜梁倚有聖人之才者而無聖人之道我有
聖人之道而無聖人之才吾教之其果為聖人也又曰
堯辭封人曰我以汝為聖人曰夫聖人鶉居而鷇食鳥
行而無迹天下有道則與物皆昌天下無道則修德就
閒千歲厭世去而上仙乘彼白雲至于帝鄉三患莫至
身常無殃則何辱之有
孫卿子曰神固謂之聖人聖人者道之管也天下之道
管此矣又曰天下無二道聖人無兩心神人無功聖人
無名聖人者天下利噐
淮南子曰聖人不貴尺璧而重寸隂故禹之趍時也履
遺而弗取冠挂而弗顧又曰唯聖人為能知權言而必
信期而必當天下之高行也又曰孔子不黔突墨子不
煖席是故聖人蒙耻辱以千世主者非以貪禄慕位欲
事天下之利除萬民之害也神農憔悴堯瘦臞舜微黑
禹腁胝由此觀之則聖人之憂勞百姓亦甚矣又曰古
者聖人勞形盡慮為民興利除害嬴天下之憂而任海
内之事聖人之憂民如此其切也
揚子法言曰或問孔子之時諸侯有知孔子聖者與曰
知之若知之則曷為不用曰不能曰知聖而不能用可
得聞乎曰用之則棄其所習逆其所從彊其所劣捐其
所能非天下之至聖孰能用之
韓詩外傳曰辟土植榖者后稷也决江疏河者禹也聽
獄執中者臯陶也然而有聖名者堯也
神異經曰西南大荒中人身長十丈其腹圍九丈踐龜
蛇戴朱鳥左手憑青龍右手憑白虎知河海斗斛識山
石多少知天下鳥獸言語識土上人所道知百榖可食
識草木鹹苦名曰聖一曰哲一名通一名無不達
尚書大傳曰天無别風淮南雨中國有聖人
姚信士緯曰聖人高不可極深不可測窮神知化獨見
先識仁若春陽信若影響此所禀於天也
說苑曰聖人之於百姓也其猶赤子乎飢者食之寒者
衣之將之養之育之長之惟恐其不至於大也
頌後漢張超尼父頌曰巖巖孔聖異世稱傑量合乾坤
明参日月德被八荒名充遐外終於獲麟遺歌魯衛
晉孫楚尼父頌曰皇矣尼父聖哲之傑德比天地明齊
日月周室陵遲大道蕪穢禮樂崩阻姦雄㒺世乃養門
徒廣延俊乂垂訓列國頌聲魯衛威震夹谷義厭陳蔡
德之休明幽而彌泰超美三代風馳雲邁
贊晉陸機孔子贊曰孔子叡聖配天弘道風扇玄流思
探神寳明發懷周興言謨老靈魄有行言觀蒼昊清歌
先誠丹書有造
晉湛方生孔公贊曰文王既沒微言將墜邈哉孔公龍
見九二闡化繫象素王洙泗𤼵揮中葉道映周季
碑後漢禰衡魯夫子碑曰受天至精純粹睿哲崇高足
以長世寬容足以廣包幽明足以測神文藻足以辯物
然而敏學以求之下問以諏之虛心以受之深思以詠
之愍周道之廻遹悼九疇之乖悖故發憤㤀食應聘四
方魯以大夫之位任以國政之權譬若飛鴻鸞於中庭
騁騏驥於閭巷也是以期月之頃五教克諧移風易俗
邦國肅焉無思不服懿文德以紆餘綴三五之紀綱流
洪曜之休赫曠萬世而揚光夫大明以動天則也廣大
無疆地德也六經混成洪式也備此三者聖極也合吉
凶於鬼神遂殂落於夢寐是以風烈流行無所不通故
立石銘勛以示昭明辭曰煌煌上天篤降若人邈矣悠
哉千祀一鄰明德宏監情性存存奕奕純嘏稽憲乾坤
曜彼靈祗以訓黎元終日乾乾配天之行在險而正在
困而亨窮達之運委諸穹蒼日月則隂天地不光聖叡
殂崩大猷不綱
論後漢孔融聖人優劣論曰荀愔等以為聖人俱受乾
坤之醇靈禀造化之和氣該百行之高善偹九德之淑
懿極鴻源之深閭窮品物之情類曠蕩出於無外沉微
淪於無内噐不克周不充聖極荀以為孔子稱大哉堯
之為君也唯天為大唯堯則之是為覆盖衆聖最優之
明文也孔以堯作天子九十餘年政化洽於民心雅頌
流於衆聽是以聲德發聞遂為稱首則易所謂聖人久
於其道而天下化成百年然後勝殘去殺必世而後仁
者也故曰大哉堯之為君也堯之為聖也明其聖與諸
聖同但以人見稱為君爾
梁沈約辯聖論曰聖人盖人中之含明德盡照精粹凝
玄者或三聖並時或千載寂蔑聖人遺情忘已常以兼
濟為念若不登九五之位則其道不行非以黃屋玉璽
為尊貴也文王造周而未集武王集之而未成周公雖
無王禄而父兄二聖之烈不可以終若不表示聖功制
禮作樂則太平之基不著二聖之美不彰孔子當無禄
之運值自晦之時而云河不出圖洛不出書吾已矣夫
欲以聖德示天下垂来世當仲尼在世之時世人不言
為聖人也伐樹削迹于七十君而不一值或以為東家
丘或以為喪家犬若不高歎鳳鳥稱夢周公樂正雅頌
各得其所則當世安知其聖人乎
賢
詩序曰丘中有麻思賢也又曰南山有臺樂得賢也得
賢則能為邦家立太平之基矣
春秋繁露曰氣之清者為精人之清者為賢治身者以
積精為寳治國者以積賢為道
尚書曰所寳惟賢則邇人安又曰野無遺賢
論語曰賢者避世其次避地其次避色其次避言又曰
見賢思齊焉見不賢而内自省也又曰賢哉回也一簞
食一瓢飲回也不改其樂又曰臧文仲其知柳下惠之
賢而不與立也又曰賢賢易色
京房易飛候曰視四方常有大雲五色具而不雨其下
有聖賢人隠
家語曰孔子讀史至楚復陳喟然曰賢哉楚莊王輕千
乘之國而重言之信非申叔時之忠弗能見其義非莊
王賢弗能受其訓又曰哀公問孔子曰當今之君孰者
最賢孔子曰有衛靈公乎公曰吾聞其閨門無别而子
賢之何也對曰靈公之弟曰公子渠牟其智足以治千
乘靈公任之有大夫史鰌以道去衛而靈公却舍琴瑟
不御臣以此賢之不亦可乎
國語曰臼季使舍於冀野冀缺耨其妻饁之敬相待如
賓歸而進之曰得賢人敢以告文公曰子何以知其賢
也對曰臣見其不㤀敬也使為下軍大夫
列子曰治國之難在於知賢而不在自賢
尹文子曰尹文子見齊宣王宣王歎國寡賢尹文子曰
使國悉賢孰處王下王曰國悉不肖可乎尹文子曰國悉不
肖孰理王朝王曰賢與不肖皆無可乎尹文子曰不然有賢
有不肖故王尊于上臣卑於下賢賢退不肖所以有上下也
申子曰千里有賢者是比肩而立也
孫卿子曰古之賢人食則餰粥不足衣則短褐不完然
而非禮不進非義不受
吕氏春秋曰公孫枝獻百里奚於繆公三月請屬事焉
公曰買之五羊之皮而屬事無乃為天下笑乎枝曰信
賢而任之君之明也議賢而下之臣之忠也夫誰笑之
又曰賢者遺人以仁又曰得地千里不如得一賢也又
曰魏文侯過叚干木之閭而式其僕曰君胡式曰干木
賢者也吾安敢不式
韓子曰晉平公問叔向曰吾羣臣孰賢對曰趙武賢武
立如不勝衣言如不出口然其所舉者數十人皆令德
也
黃石公三略曰傷賢者殃及三世蔽賢者身當其害達
賢者福流子孫嫉賢者名不存
韓詩外傳曰聖人求賢者以自輔又曰魏文侯問孤卷
子曰父子兄弟君臣賢足恃乎對曰父賢不過堯而丹
朱放子賢不過舜而瞽瞍拘兄賢不過舜而象傲弟賢
不過周公而管叔誅臣賢不過湯武而桀紂伐君欲治
亦從身始人何可恃
物理論曰賢人為德體自然也故語曰黃金累千不如
一賢
頌漢王褒聖主得賢臣頌曰夫賢者國家之噐用也所
任賢則趨舍省而功施普噐用利則用力少而就效衆
故工人之用鈍噐也勞筋苦骨終日矻矻及巧冶鑄干
將之璞清水淬其鋒越砥歛其鍔水斷蛟龍陸剸犀革
使離婁督繩公輸削墨雖崇臺五層延袤百丈而不溷
者工用相得也故服絺綌之凉者不苦盛暑之欝燠襲
貉狐之煖者不憂至寒之凄愴何則有其具者易其備
賢人君子亦聖王之所以易海内也君人者勤於求賢
而逸於得人人臣亦然昔賢者之未遭遇也圖事揆策
則君不用其謀陳見悃誠則上不然其信進仕不得施
效斥逐又非其愆是故伊尹勤於鼎爼太公困於鼓刀
百里自鬻寗子飯牛及其遇明君遭聖主也運籌合上
意諫諍則見聽進退得關其忠任職得行其術剖符錫
壤而光祖考𫝊之子孫以資說士故世必有聖智之君
而後有賢明之臣詩曰思皇多士生此王國故世平主
聖俊乂將自至若堯舜禹湯文武之君獲稷契臯陶伊
尹吕望之臣明明在朝穆穆布列故聖主必待賢臣而
宏功業俊士亦俟明主以顯其德上下俱欲歡然交欣
千載一會論說無疑翼乎如鴻毛遇順風沛乎若巨魚
縱大壑其得意如此則胡禁不止曷令不行化溢四表
横被無窮遐夷貢獻萬祥必臻是以聖王不徧窺望而
視已明不殫傾耳而聽已聰
贊晉夏侯湛顔子贊曰知彰知微體深研機明象介石
量同聖師探賾㒺滯在言靡遺仰諸惟高瞻之攸希
左丘明贊曰世亂讒勝君子道憂丘明達聖致志春秋微
言逃難旁行不流庶幾斯文希志訓猷
晉戴逵顔回贊曰神道天絶理非語象不有伊人誰憐
誰仰際盡一時照無二朗契彼玄迹冥若影響
晉孫楚顔回贊曰束身勵行宗事聖道鑚仰孜孜視予
猶考
碑後漢禰衡顔子碑曰禀天地之純和鍾岳瀆之休靈
睿哲之姿誕自初育英絶之才顯乎嬰孩在束修之齒
入宣尼之室德行邁於三千仁風横於萬國知微知彰
聞一覺十用行舍藏與聖合契名為四友之冠實盡䟽
附之益爾乃安陋巷挹清流甘簞瓢以充飢雖屢空而
不憂于是河不出圖周祚未訖仲尼無舜禹之功先生
包元凱之烈其辭曰亞聖德蹈高蹤遊洙泗肅禮容偹
懿體心彌冲秀不實振芳風配聖饋圖辟雍紀德行昭
罔窮
論魏高貴鄉公顔子論曰心不違仁行無二過用行舍
藏與同進退聽承聖言罔有不喻叙之於易以章殊異
死則悲慟謂天喪已所以殷勤至于此者聖人嘉美良
才之效也設使天假之年後孔子沒焉知其不光明聖
道闡揚師業有卓爾之美乎千慮之所得愚者有焉願
後之君子詳覧之焉爾
忠
說苑曰逆命利君謂之忠
孝經曰進思盡忠退思補過將順其美匡救其惡
左傳曰晉獻公使荀息傅奚齊對曰臣竭其股肱之力
加之以忠貞其濟君之靈也不濟則以死繼之公曰何
謂忠貞對曰公家之利知無不為忠也送往事居耦俱
無猜貞也又曰晉懷公命無從亾人狐突之子毛及偃
從重耳在秦弗召懷公執突曰子来則免對曰子之能
仕父教之忠策名委質貳乃辟也父教子貳何以事君
乃殺之又曰楚子滅若敖氏其孫葴尹克黃使於齊聞
亂其人曰不可以入矣葴尹曰君天也天可逃乎遂歸
復命自拘司敗又曰季文子卒無衣帛之妾無食粟之
馬無藏金玉無重噐備君子是以知季文子之忠於公
室也相三君矣而無積可不謂忠乎又曰楚子囊將死
遺言謂子庚曰必城郢君子謂子囊忠將死不忘衛社
稷可不謂忠乎忠民之望也
家語曰孔子曰晏子於君爲忠臣於行爲恭敏
晏子曰梁丘㩀問晏子曰子事三君君不同心而子俱
從焉仁人固多心乎對曰一心可以事百君百心不可
以事一君
韓詩外傳曰有大忠有次忠有下忠若周公于成王可
謂大忠管仲于桓公可謂次忠子胥于夫差可謂下忠
矣又曰狄人殺衛懿公盡食其肉獨舍其肝弘演使還
哭畢呼天因自出其肝内懿公之肝齊桓公聞之曰弘
演可謂忠矣
史記曰項籍圍漢王于滎陽漢將紀信曰事已急請為
王王可間出紀信乘黃屋左纛曰城中食盡漢王降楚
軍皆呼萬歲漢王與數十騎出項王燒殺紀信
說苑曰楚莊王立三年不聽朝令于國曰諫者死蘇從
曰處君之高爵食君之厚禄愛死不諫非忠也乃諫又
曰卑身賤體進賢不觧數稱往古之行事以厲王意庶
幾有益以安國家如此者忠臣也
漢書曰非劉氏不王高祖制詔御史長沙王吴芮忠其
定著令又曰王莽遣使者即拜龔勝以印綬就加勝身
勝推不受曰吾受漢家厚恩無以報豈以一身事二
姓哉語畢遂不復飲食積十四日死
東觀漢記曰光武指王常謂羣臣曰此家率下江諸將
輔翼漢室心如金石真忠臣也是日遷常為漢忠將軍
續漢記曰隂識拜特進極言正議至與賓客語不及國
事常慕仲山甫夙夜匪觧又曰温序為護軍校尉行部
至隴而為隗囂將荀宇等所劫欲生降序序大怒以節
撾殺人賊趨欲殺序宇止之曰義士欲死節賜劍令自
裁序受劍銜鬚著口中歎曰無令鬚汙血遂伏劍
謝承後漢書曰漢安元年選遣八使廵行風俗餘人受
命之部而張綱獨埋輪于洛陽都亭曰豺狼當道安問
狐狸遂奏大將軍梁冀無君之心十五事皆臣子所切
齒者也
魏志曰王修為大農郎中令時嚴才反攻掖門修聞變
將官屬出至宫門太祖在銅雀臺望見之曰彼来者必
王叔治也相國鍾繇謂修曰舊京城有變九卿各居其
府修曰居府雖舊非赴難之義也又曰典韋拜都尉太
祖引置左右將親兵數百人常繞帳韋性忠至謹重常
晝夜立侍終日夜宿帳左右稀歸私寢
蜀志曰初諸葛亮自表後主成都有桑八百薄田十五
頃子孫衣食自有餘至于臣在外任随身衣食悉仰于
官若臣死之日不使内有餘帛外有贏財及卒如其所
言
周處别傳曰胡賊為亂以處為建威將軍以兵五千受
夏侯俊節度處遂進軍大戰仰天歎曰古者良將受命
鑿凶門以出盖有進無退我為大臣以身殉國不亦可
乎遂戰死
贊梁元帝忠臣傳記託篇贊曰太真英挺投袂勤王伯
猷蹈節身殞名揚嶷嶷景倩主亾與亾嗟乎尚矣惟國
之良又忠臣傳陳争篇贊曰子政鏗鏗誠存社稷朱雲
折檻遂其婞直又忠臣傳執法篇贊曰設官分職咸曰
師師彼其之予邦之直司豺狼當路安問狐狸昏明有
世直道無時
表梁元帝上忠臣傳表曰資父事君寔曰嚴敬求忠出
孝義兼臣子是以冬温夏凊盡事君之節進思將美懷
出奉之義羲軒改物殷周受命三能十亂九棘五臣靡
不夙夜在公忠為令德若使縉雲得姓之子姬昌魯衛
之臣是知理合君親孝忠一體性與率由因心致極臣
連華霄漢憑輝日月三握再吐夙奉紫庭之慈春詩秋
禮早蒙丹扆之訓宣帝褒德麟閣畫充國之形顯宗念
功雲臺圖仲華之象
牋梁王筠答湘東王示忠臣傳牋曰竊以孝實天經忠
為令德百行攸先一心靡忒昔淮南鴻烈事無的准沛
王通論義止儒術東平獲譽良為片言臨淄見稱文辭
小道孰若理冠君親義兼臣子謹當宣示遐邇光揚德
音
序梁元帝忠臣傳序曰夫天地之大德曰生聖人之大
寳曰位因生所以盡孝因位所以立忠事君事父資敬
之理寕異為臣為子率由之道斯一忠為令德竊所景
行且孝子烈女逸民咸有别傳至于忠臣曾無述製今
將發箧陳書偹加論討又忠臣傳死節篇序曰自非識
君臣之大體鍳生死之宏分何以能滅七尺之軀殉一
顧之感然平路康衢從容之道進危塗險徑忠貞之節
興登平路者易為功涉險塗者難為力從容之用世不
乏人忠貞之槩時難屢有
孝
爾雅曰善事父母曰孝
孝經曰夫孝天之經也地之義也民之行也又曰夫孝
始於事親中於事君終於立身又曰愛親者不敢惡於
人敬親者不敢慢於人愛敬盡於事親而德教加於百
姓刑于四海盖天子之孝也
禮記曰曾子曰孝有三大孝尊親其次弗辱其下能養
又曰公明儀問於曾子曰夫子可以為孝乎曾子曰孝
者先意承志諭父母於道参直養者也安能為孝乎又
曰先王之孝也色不忘乎目聲不絶乎耳心志嗜欲不
忘乎心又曰生則敬養死則敬享
詩曰哀哀父母生我劬勞無父何怙無母何恃出則銜
恤入則靡至父兮生我母兮鞠我撫我畜我長我育我
顧我復我出入腹我欲報之德昊天罔極
論語曰三年無改於父之道可謂孝矣又曰孟懿子問
孝子曰無違樊遲曰何謂也子曰生事之以禮死葬之
以禮祭之以禮又曰孟武伯問孝子曰父母惟其疾之
憂
尸子曰曾子每讀喪禮泣下霑襟常以一夕五起視衣
之厚薄枕之高卑
韓詩外傳曰曾子曰往而不可還者親也故孝欲養而
親不待是故椎牛而葬不如雞豚之逮親存也初吾為
吏禄不及釡尚欣欣而喜者非以為多也樂其逮親也
既沒之後吾嘗南遊於楚得尊官焉堂高九尺車嘗百
乘然猶圵嚮而泣涕者非為賤也悲不逮吾親也故家
貧親老不擇官而仕
說苑曰曾子常有為不中曾晳怒援木擊之曾子有頃
乃蘇退鼓瑟而歌孔子聞之告門人曰参来勿内也昔
舜事瞽瞍索而使之未嘗不在側索而殺之未嘗可得
小箠則受大箠則走今子委身以待暴怒殺身以陷父不
義不孝孰大乎又曰韓伯瑜有過其母笞之泣母曰他
日未嘗泣今何泣對曰他日得笞嘗痛今母之力不能
痛是以泣也又曰閔子騫兄弟二人母死其父更娶復
有二子子騫為其父御車失轡父持其手衣甚單父則
歸呼其後母兒持其手衣甚厚温即謂其婦曰吾所以
娶汝乃為吾子今汝欺我去無留子騫前曰母在一子
單母去四子寒其父默然故曰孝哉閔子騫一言其母
還再言三子温
列女傳曰老莱子孝養二親行年七十嬰兒自娱著五
色采衣嘗取漿上堂跌仆因卧地為小兒啼或弄烏鳥
於親側
漢書曰淳于緹縈齊人淳于意五女無男坐事當刑緹
縈最小涕泣随父到長安上書曰妾父為監齊中皆稱
廉平今坐事當刑妾乞沒為官婢以贖父罪文帝詔免
意罪并除肉刑又曰文帝母薄太后疾文帝侍養數年
衣不觧𢃄親供粢盛坐罪不及父母下哀矜之詔又曰
金日殫母教誨兩子甚有法度上聞而嘉之母病死詔
圖畫於甘泉宫署曰休屠王閼氏日殫每見畫常拜之
涕泣
東觀漢記曰長沙義士古初父喪未葬鄰人火起及初
舍下棺不可移初冐火伏棺上俄而火滅又曰趙咨至
孝躬率子孫耕農為養盗嘗夜往劫之咨恐母驚懼乃
先至門迎盗因請為設食謝曰老母八十疾病湏養居
貧乞置衣糧妻子餘物無所惜諸盗皆慚歎跪曰所犯
無狀干暴賢者言畢奔走又曰黃香父為郡五官貧無
奴僕香躬執勤苦盡心供養冬無被袴而親極滋味暑
即扇牀枕寒即以身温席
續漢書曰申徒蟠九歲喪父哀毁過禮服除不進肉十
餘年每忌日輙三日不食
郭林宗别傳曰茅容耕於野避雨樹下衆皆夷踞相對
獨容危坐愈恭林宗行見而異之與言因請寓宿既而
日夕容殺雞為饌林宗謂為已設既而以供其母自以
菜蔬供客同飯林宗起拜曰卿賢乎我哉
汝南先賢傳曰薛苞好學篤行喪母以至孝聞父娶後
妻而憎苞分之令出苞日夜號泣不能去至被敺杖不
得已廬於舍外旦入而掃父怒又逐之乃廬於里門昏
晨不廢積歲餘父母慙而還之
蜀志曰先主在樊率其衆南行諸葛亮與徐庶並從為
曹公所追破獲庶母庶辭先主而指其心曰本欲與將
軍共圖王覇之業以此方寸心今已失母方寸亂矣無
益於事請於此别遂詣曹公
吴書曰顧悌以孝悌廉正聞於鄕黨每得父母書洒掃
整衣服設几案舒書其上拜跪讀之每句應諾畢復再
拜父有疾耗之問臨書垂泣哽噎父終水漿不入口五
日孫權為作布衣一襲強令悌釋服悌雖以公義自割
猶以為不見父喪常畫壁作棺象設神坐於下每對之
哭泣服未闋而卒
晉中興書曰吴隠之少有孝行遭母憂哀毁過禮太常
韓康伯鄰居隠之每哭康伯母輙輟事流淚悲不自勝
蕭廣濟孝子傳曰媯皓父昆被劾入臺皓年十六髠頭
詣闕通章不省皓不飲食懷石腰中詣公卿輙出石置
地叩頭流血覆面莫不傷懷遂奏理昆罪
師覺授孝子傳曰程曾年七歲喪母哀號哭泣不異成
人祖母憐之嚼肉食之覺有味便吐去
宗躬孝子傳曰吴坦之隠之兄也母葬夕設九飯祭坦
之每臨一祭輙號慟斷絶至七祭吐血而死又曰張景
胤六歲喪母母遺物悉散施唯留一畫扇每感思輙開
匣流涕父邵為吴興太守暴疾報至天雪水涸便徒跣
上岸左右捉履靺逐𤼵都晝夜三日半至郡入郭奉諱
氣絶吐血久乃蘇又曰華寳八歲義熙中父從軍語寳
曰吾還當營婚冠值咸陽喪亂吉凶兩絶寳年六十遂
不冠娶舉言流涕又曰何子平事母至孝為揚州從事
月俸得白米輙貨市粟麥人或問之答曰尊老在東不
辦常得米何容獨食白粲母喪年將六十有孺子之慕
晝夜號呌暑避清凉冬不衣絮又曰桑虞喪父年十四
毁瘠過禮日食百粒以糁藜藿
續搜神記曰吴猛性至孝小兒時在父母邊卧時夏月
多蚊䖟而終不搖扇云懼蚊䖟去我及父母父母終行
服墓次蜀賊縱暴焚燒邑屋𤼵掘丘隴民人迸竄猛在
墓側號慟不去賊為之感愴遂不犯
荀氏家傳曰荀顗年踰耳順而母年九十色養烝烝以
孝聞在喪憔悴貌不可識若嬰孺之號哀慟傍人
詩魏王粲思親詩曰穆穆顯妣德音徽止思齊先姑志
侔姜姒躬此勞瘁鞠予小子小子之生遭世罔寧烈考
勤時從之於征奄遘不造隠憂是嬰咨予靡及退守祧
祊
晉孫綽表哀詩曰天地之德曰生生之所恃者親親存
則歡泰情盡親亾則哀悴理極故老莱婆娑於膝下曾
閔泣血於終年哀悼之思至矣自然之性篤矣余以薄
祐夙遭閔凶越在九齡嚴考即世未及志學過庭無聞
天覆既淪俯憑坤厚殖根外氏頼以成訓然以不才不
能負荷仁妣宏母儀之德邁榮寒之操雕琢固頑勉以
道義庶幾砥礪犬馬之報豈悟一朝復見孤棄上天極
禍怨痛莫訴皆由惡積咎深不能通感自丁荼毒載離
寒暑茵帷塵寂棟宇寥怳仰悲軌迹長自矜悼不勝哀
號作詩一首敢冒諒闇之譏以申㒺極之痛詩曰茫茫
太極賦授理殊咨生不辰仁考夙徂微微冲弱𦕈𦕈偏
孤叩心昊蒼痛貫黃墟肅我以義鞠我以仁嚴邁商風
恩洽陽春昔聞鄒母勤教善分懿矣慈妣曠世齊運嗟
予小子譬彼土糞俯愧陋質仰沗高訓悠悠玄運四氣
錯序自我酷痛載離寒暑寥寥空堂寂寂響戸塵蒙几
筵風生棟宇感昔有恃望晨遲顔婉孌懷袖極願盡歡
奈何兹妣歸體幽埏酷矣痛深剖髄摧肝
晉夏侯湛離親詠曰剖符兮南荆辭親兮遐征𤼵軔兮
皇京夕臻兮泉亭撫首兮内頋按轡兮安步仰戀兮後
塗俯歎兮前路既感物以永思兮且歸身乎懷抱苟違
親以從利兮匪曾閔之攸寳視微榮之𤨏𤨏兮知吾志
之愈小獨申愧於一心兮慙報德之彌少
賦魏陳思王曹植懷親賦曰濟陽南澤有先帝故營遂
停馬住駕造斯賦焉獵平原而南騖覩先帝之舊營步
壁壘之常制識旌麾之所停在官曺之典列心髣髴於
平生廻驥首而永逝赴修塗以尋遠情眷眷而顧懷魂
須臾而九反
晉陸機祖德賦曰咨時文之懿祖膺降神之靈曜栖九
德以宏道振風烈以增劭彼劉公之矯矯固雲網之逸
禽既憑形以傲物諒傅翼而栖林伊我公之秀武思無
幽而弗昶形鮮烈於懷霜澤温惠乎挟纊牧希世之洪
捷固山谷而為量西夏坦其無塵帝命赫而大壮登具
瞻於大階濯長纓乎天漢觧我衣以高揖正端冕而大
觀戢靈武於既曜恢時文於未煥騰絶風以逸騖庶遐
蹤于公旦又述先賦曰仰先后之顯烈懿暉祚之允輯
應遠期於已曠昭前光於未戢抱朗節以遐慕振竒迹
而峻立在虐臣之貪禍據西山而作違招長轂于河畔
飲冀馬乎江湄頓雲網而潜泳揮神戈而外臨敵罔隆
而弗夷逆無微而不禽茂德韡其既休元勲曄而荐舉
襲衮服于太階配三台乎其所是故其生也榮雖萬物
咸被其仁其亡也哀雖天網猶失其綱嬰國命以逝止
亮身沒而吴亡又思親賦曰悲桑梓之悠曠愧烝嘗之
弗營指南雲以寄欵望歸風而效誠年歲俄其聿暮明
星爛而將清迴颷肅以長赴零雪紛其下頽羡纖枝之
在幹悼落葉之去枝在顧復之遺㤀感明發之所懷居
辭安而厭苦養引約而摧豐㤀天命之晚慕願鞠子之
速融兄瓊芳而蕙茂弟蘭發而玉暉感瑰姿之晚就痛
慈景之先違天步悠長人道短矣異途同歸無早晚矣
晉劉柔妻王氏懷思賦曰超離親而獨寄與憂憤而長
俱雖亮分以自勉曾無聞乎湏臾思遥遥而忡惙疾結
滯乎肌膚憶昔日之懽侍奉膝下而怡裕集同生而從
容常欣泰以逸豫何運遇之偏否獨遼隔於修路何恒
鳥之將分猶哀鳴以告離况遊子之眷慕孰殷思之可
靡於是仲秋蕭索蓐收西御寒露宵零落葉晨布羡歸
鴻之提提振輕翼而高舉志眇眇而遠馳悲離思而嗚
咽彼邁物而推移何予思之難泄聊覧翰以寄懷悵辭
鄙而增結
宋謝靈運孝感賦曰舉高牆于楊潭眇投迹于炎州貫
廬江之長路出彭蠡而南浮于時月孟節季歲亦告暨
離鄕眷壤改時懷氣戀丘墳而縈心憶桑梓而零淚孟
積雪而抽筍王斵冰以鱠鮮荑葇葉于枯木起春波于
寒川顧微心之庸褊謝精靈于昭晰擁永慕而莫從曾
遐感而靡徹
梁武帝孝思賦曰念過隙之倏忽悲逝川之不停踐霜
露而悽愴懷燧榖而涕零仲由念枯魚而永慕吾丘感
風樹而長悲雖一志而捨生奉二親而何期至如獻歲
𤼵揮春日載陽木散百華草列衆芳對樂時而無歡乃
觸目而感傷朱明啟節白日朝臨木低甘果樹接清隂
不娱悅於懷抱唯罔極而纏心寒冰已結寒條已折旅
鴈鳴而哀哀朔風鼓而烈烈無一息而緩念與四時而
長切蒹葭蒼蒼白露為霜涼氣入衣凄風動裳心無廹
而自切情不觸而獨傷靈蛇銜珠以酬志慈烏返哺以
報親在蟲鳥其猶爾况三才之令人
頌後漢蔡邕祖德頌曰昔文王始受命武王定禍亂至
于成王太平乃洽祥瑞必降夫豈后德之隆漸浸之所通
也是以易嘉積善有餘慶詩稱子孫其保之非特王道
然也賢人君子修仁履德者其亦有焉昔我烈祖暨于
予考世載孝友重以明德率禮莫違是以靈祗降之休
瑞兔馴擾以昭其仁木連理以象其義斯乃祖禰之遺
靈盛德之所貺也豈是童蒙孤稚所克任哉穆穆我祖
世篤其仁其德克明惟懿惟醇宣慈惠和無競伊人巖
巖我考莅之以莊增崇丕顯克構其堂是用祚之休徵
惟光厥徵伊何於昭于今園有甘棠别榦同心墳有擾
兔宅我柏林神不可誣偽不可加析薪之業畏不克荷
矧貪靈貺以為已華惟予小子豈不是欲于有先功匪
榮伊辱
晉庾峻祖德頌曰思文我祖降兹嶽靈綿綿之迹時惟
初生天難忱斯駿命靡常世祚中衰官族消亾念昔底
績帷乃舊章烈祖勤止其德允荒漢后不辟公族剥亂
難起蕭牆政由豎官監彼天眚我不于時縱德遺寵顯
志遁思均樂公侯逸豫無期烈祖底戒營兹垣墉曾孫
篤之永世攸同
贊晉夏侯湛閔子騫贊曰聖既擬天賢亦希聖蒸蒸子
騫立體忠正干禄辭親事親盡敬勉心景迹擢辭流詠
梁元帝孝德傳皇玉篇贊曰天子之孝曰聖與仁重瞳
表德参漏通神皇矣高祖連鑣舜禹天經地義重規沓
矩道踰七十聲超三五又孝德傳天性篇贊曰生之育
之長之畜之顧我復我答施何時欲報之德不可方思
㳙塵之孝河海之慈廢書歎息泣下漣洏
序梁元帝孝德傳序曰夫天經地義聖人不加原始要
終莫踰孝道能使甘泉自涌鄰火不焚地出黃金天降
神女感通之至良有可稱
藝文類聚卷二十
