藝文類聚卷三十六唐歐陽詢撰
人部二十(隠逸)
隠逸上
周易曰遯世無悶又曰天地閉賢人隠又曰不事王侯
高尚其事又曰賁于丘園束帛戔戔
禮記曰儒有上不臣天子下不事諸侯又曰季春之月
聘名士禮賢者
論語曰逸民伯夷叔齊虞仲夷逸朱張柳下惠少連
莊子曰古之所謂隠士者非伏其身而不見也非閉其
言而不出也非藏其知而不發也時命大謬也又曰刻
意尚行離世異俗此山谷之士避世之人也就藪澤處
閒曠釣魚閒處無為而已矣此江海之士避世之人也
閒暇之所好也
魏隸高士傳曰廣成子在崆峒之上黃帝問曰吾欲取
天地之精以養萬物為之奈何廣成子蹷然而起曰至
道之精窈窈冥冥無視無聽抱一以静我守其一以處
其和故千二百歲而形未嘗衰得吾道者上為皇而下
為王失吾道者上見光而下為土吾將去汝入無窮之
間遊無極之野則日月參光與天地為常又曰黃帝將
見大隗于具茨之山方眀為御昌㝢參乘黃帝曰異哉
請問天下小童曰予少遊六合之内適有瞀病有長者
教予乘日之車遊於襄城之野今病少損將復遊六合之
外為天下者予奚事焉夫為天下亦奚異牧馬哉去其
害馬而已黃帝再拜稱天師而退又曰善卷者舜以天
下讓之卷曰予立宇宙之中冬衣皮毛夏衣絺葛日出
而作日入而息逍遥天地之間何以為天下哉遂入深
山莫知其所終又曰石戶之農不知何許人與舜為友
舜以天下讓之石戶夫負妻携子以入海終身不返又
曰伯成子高者唐虞之時為諸侯至禹去而耕禹往趍
而問之子高曰昔堯治天下至公無私不賞而民勸不
罰而民畏今子賞而不勸罰而不威德自此衰刑自此
作夫子盍行乎無落吾事俋俋乎耕而不顧又曰魯連
好竒偉倜儻嘗遊趙難新垣衍以秦為帝秦軍為却平
原君欲封連連三辭平原君乃以千金為連夀連笑曰
所貴於天下之士者為人排患釋難也即有取之商賈
之事耳及燕將守聊城田單攻之不能下連乃為書射
城中遺燕將燕將見書泣三月乃自殺城降田單欲爵
連連曰吾與於富貴而詘於人寧貧賤輕世而肆意又
曰閭丘先生齊宣王獵於社山社山父老十三人相與
勞王王賜父老不税先生獨不謝曰願得夀得富得貴
夫選良吏平法度則臣得夀矣賑之以時則臣得富矣
令少敬長則臣得貴矣又曰田生菅床茅屋不肯仕宦
惠帝親自往不出屋又曰鄭仲虞不仕漢章帝自往終
不肯起曰陛下何惜不為上世君令臣得為偃息之民
天子以尚書禄終其身世號白衣尚書又曰韓福者以
行義修潔昭帝時以德行徵病不進元鳳元年詔賜帛
五十匹遣長吏時以存問常以八月賜羊酒不幸死者
賜複衾一祠以中牢自是至今為徵士之故事福終身
不仕卒于家又曰班嗣世在京師家有賜書内足於財
父黨揚子雲以下莫不造門桓君山從借莊子嗣報曰
今吾子貫仁義之羈絆係聲名之韁繅伏孔氏之軌躅
馳顔閔之極藝何大道為自眩曜也昔有學步邯鄲
者匍匐而歸耳其行已持論如此遂終于家又曰尚長
字子平禽慶字子夏二人相善慶隠避不仕王莽長通
易老子安貧樂道好事者更饋遺輙受之自足還餘如
有不取也舉措必於中和司空王邑辟之連年乃欲薦
之於莽固辭乃止遂求退讀易至損益卦喟然歎曰吾
知富貴不如貧賤未知存何如亡爾為子嫁娶畢敕家
事斷之勿復相關當如我死矣是後肆意與同好遊五
岳名山遂不知所在又曰巢父堯時隠人年老以樹為
巢而寢其上故人號為巢父堯之讓許由也由以告巢
父巢父曰汝何不隠汝形藏汝光非吾友也乃擊其膺
而下之許由悵然不自得乃遇清泠之水洗其耳拭其
目曰嚮者聞言負吾友遂去終身不相見又曰許由字
武仲堯舜皆師之與齧缺論堯而去隠乎沛澤之中堯
舜乃致天下而讓焉曰十日並出而爝火不息其光也
不亦難乎夫子為天子則天下治我由尸之吾自視缺
然許由曰吾將為名乎名者實之賓吾將為賓乎乃去
宿于逆旅之家旦而遺其皮冠巢父聞由為堯所讓以
為汙乃臨池水而洗其耳池主怒曰何以汙我水由乃
退而遯耕於中岳潁水之陽箕山之下又曰壤父者堯
時人年八十而擊壤於道中觀者曰大哉帝之德也壤
父曰吾日出而作日入而息鑿井而飲耕地而食帝何
德於我哉又曰子支伯者舜以天下讓支伯支伯曰予
適有幽憂之病方且治之未暇治天下也遂不知所之
又曰被裘公者吳人也延陵季子出遊見道中遺金顧
而覩之謂公曰取彼金公投鑣瞋目拂手而言曰何子
居之高視之卑吾被裘而負薪豈取遺金者哉季子大
驚既謝而問其姓名曰吾子皮相之士何足語姓名哉
又曰叚干木者治清節遊西河守道不仕魏文侯就造
其門干木踰牆而避之文侯以客禮出過其廬則式其
僕問之文侯曰干木不趣勢隠處窮巷聲馳千里敢勿
式乎文侯所以名過齊桓公者能尊叚干木敬卜子夏
友田子方也又曰莊周少學老子梁惠王時為蒙縣漆
園吏以卑賤不肯仕楚威王以百金聘周周方釣于濮
水之上曰楚有龜死三千歲矣今巾笥而藏之於廟堂
之上此龜寧生而掉尾塗中耳子往矣吾方掉尾於塗
中後齊宣王又以千金之幣迎周為相周曰子不見郊
祭之犧牛乎衣以文繡食以芻菽及其牽入太廟欲為
孤豚其可得乎遂終身不仕
續晉陽秋曰謝敷隠居會稽山初月犯少微星一名處
士星時戴逵名重於敷時人憂之俄而敷死故會稽士
人嘲吳人云吳中高士求死不得
世說曰郄超每聞欲高尚隠退者輙為辦百萬資并為
造立居宇在剡為戴公起宅甚精戴始往居與所親書
曰近在剡如入官舍又為傅約亦辦百萬傅隠事差互
故不果述又曰支道林因人就深公買印山深公曰未
聞巢由買山而隠
袁淑真隠傳曰鬼谷先生不知何許人也隠居韜智居
鬼谷山因以為稱蘇秦張儀師之遂立功名先生遺書
責之曰若二君豈不見河邊之樹乎僕御折其枝波浪
盪其根上無徑尺之隂身被數千之痕此木豈與天地
有仇怨所居然也子不見嵩岱之松柏華霍之檀桐乎
上枝干於青雲下根通於三泉千秋萬歲不受斧斤之
患此木豈與天地有骨肉哉盖所居然也又曰鶡冠子
或曰楚人隠居幽山衣被履空以鶡為冠莫測其名因
服成號著書言道家馮諼常師事之後顯於趙鶡冠子
懼其薦已也乃與諼絶
詩魏阮瑀詩曰四皓潜南岳老莱竄河濱顔回樂陋巷
許由安賤貧伯夷餓首陽天下歸其仁何患處貧苦但
當守眀真
晉張華招隠詩曰隠士託山林遁世以保真連惠亮未
遇䧺才屈不申又詩曰棲遲四野外陸沉惜當時循名
奄不著藏器待無期羲和策六龍弭節越崦嵫盛年俛
仰過忽若振輕絲
晉張載招隠詩曰出處雖殊塗居然有輕易山林有悔
恡人間實多累鵷雛翔穹冥蒲且不能視鸛鷺遵臯渚
數為矰所繫隠顯雖在心彼我共一地不見巫山火芝
艾豈相離去来損時俗超然辭世偽得意在丘中安事
愚與智
晉張協詩曰結宇窮嵐曲耦耕幽藪隂荒庭寂以閑山
岫峭且深淒風起東谷有渰興南岑雖無箕畢期膚寸
自成霖澤雉登壟雊寒猿擁條吟溪壑無人迹荒楚欎
蕭森投耒脩岸垂時聞樵採音重基可擬志回淵可比
心養真尚無為道勝貴陸沉遊思竹素園寄心翰墨林
晉左思招隠詩曰杖策招隠士荒塗横古今巖穴無結
構丘中有鳴琴白雪傍隂崗丹葩耀陽林非必絲與竹
山水有清音何事待嘯歌灌木自悲吟又招隠詩曰經
始東山廬果下自成榛前有寒泉井聊可瑩心神
晉陸機招隠詩曰駕言尋飛遁山路欎盤桓芳蘭振蕙
葉玉泉涌微瀾嘉卉獻時服靈术進朝飱朝採南澗蘂
夕息西山足輕條象雲構密葉成翠幄結風佇蘭林回
芳薄秀木又詩曰尋山求逸民穹谷幽且遐清泉盪玉
渚文魚躍中波
晉閭丘沖招隠詩曰大道曠且夷蹊路安足尋經世有
險易隠顯自存心嗟哉巖岫士歸来從所欽
晉王康琚招隠詩曰登山招隠士褰裳躡遺蹤華條當
圜室翠葉代綺窗
晉辛曠贈皇甫謐詩曰顒顒朝士亦孔其依莫不遲想
載渴載飢我弓我旄禮亦無違企望高岡来儀来歸其
暉伊何與帝同心眀眀天子如日之臨臨照四方探賾
幽深山無逸民水無潜龍爰彼九臯克量德音茂哉先
生皇實是欽
宋謝靈運越嶺行谿詩曰猿鳴誠知曙幽谷光未顯巖
下雲方合花上露猶泫逶迤傍㟪㠗迢遰陟陘峴蘋萍
泛深沉蒲菰冐清淺企石挹飛泉攀林摘葉卷想見山
阿人蘿薜若在眼
梁武帝逸民詩曰如壠生木木有異心如林鳴鳥鳥有
異音如江游魚魚有浮沉巖巖山高湛湛水深事迹易
見理相難尋
梁劉孝標始居山營室詩曰自昔厭諠囂執志好栖息
嘯歌棄城市歸来事耕織鑿戶闚嶕嶢開軒望嶃崱激
水簷前溜脩竹堂隂植香風鳴紫鸎高梧巢綠翼泉脉
洞杳杳流波下不極髣髴玉山隈響像瑶池側夜誦神
仙記且吸雲霞色將馭六龍輿行從三鳥食誰與金門
士撫心論胷臆
梁范雲荅句曲先生詩曰終朝吐祥霧薄晚孕竒煙洞
澗生芝草重崖出醴泉中有懷真士被褐守沖玄石戶
栖十秘金壇謁九仙乘鵷方履漢轡鶴上騰天
梁吳筠詩曰山際見来煙竹中窺落日鳥向巖上飛雲
從窗裏出又詩曰綠竹可充食女蘿可代裙山中自有
宅桂樹籠青雲又詩曰具區窮地險稽山萬里餘奈何
梁隠士一去無還書
梁任昉荅劉居士詩曰君子之道亦有其四高行絶俗
盛德出類才同文錦學非書肆望之可階即之難至識
精天理躔象少微人與俗異道與人違庭飛熠燿室滿
伊威行無轍迹理絶心機又荅何微君詩曰散誕羈鞿
外拘束名教裏得性千乘同山林無朝市勿以耕蠶貴
空笑易農士宿昔仰高山超然絶塵軌壺已等藥命管
亦齊符璽無為歎獨遊若終方同止又贈徐徵君詩曰
促生悲永路早交傷晚别自我隔容徽於焉徂歲月情
非山河阻意似江湖悦東臯有儒素杳與榮名絶曾是
違賞心曷用箴余缺眇焉追平生塵書廢不閱信此伊
能已懷抱豈暫輟何以表相思貞松擅嚴節
梁庾肩吾贈周處士詩曰九丹開石室三徑没荒林仙
人翻可見隠士更難尋籬下黃花菊丘中白雪琴方欣
松柏酒自和遊山吟又尋周處士弘讓詩曰試遂赤松
遊披林對一丘梨紅大谷晚桂白小山秋石鏡菱花發
桐門琴曲愁泉飛疑度雨雲積似重樓王孫若不去山
中定可留又賦得嵇叔夜詩曰山林重眀滅風月臨囂
塵著書惟隠士談玄止谷神鴈重翻傷性蠶寒更養身
廣陵餘故曲山陽有舊鄰俗儉寧妨患才多反累身寄
言山吏部無以助庖人
周眀帝贈韋居士詩曰六爻貞遯世三辰少光微潁陽
去猶遠滄洲遂不歸風動秋蘭佩香飄蓮葉衣坐石窺
仙洞乘槎下釣磯嶺松千仞直巖泉百丈飛儻能同四
隠来參余萬機
周王褒贈周處士詩曰我行無歲月征馬屢盤桓崤曲
三危阻關重九折難猶持漢使節尚服楚臣冠巢禽疑
上幕驚羽畏虚彈飛蓬去不已客思漸無端壯志與時
歇生年隨事闌百齡悲促命數刻念餘歡雲生隴坻黑
桑疎薊北寒鳥道無蹊徑清溪有波瀾思君化羽翮要
我鑄金丹又和趙王隠士詩曰鳬鵠均長短鵬鷃共逍
遥清襟藴秀氣虚席滿風飇斷絃維續葛獨酌止傾瓢
菖蒲九重節桑薪七過燒
周庾信奉和趙王隠士詩曰洛陽徵五隠東都别二賢
雲氣浮函谷星光集潁川灞陵採樵路成都賣卜錢鹿
裘披稍裂藜牀坐欲穿阮籍唯長嘯嵇康訝一絃澗險
無平石山深足細泉低松猶百丈少鶴已千年野鳥繁
絃轉山花燄火然雖無亭長識終見野人船又窮秋寄
隠士詩曰王倪逢齧缺桀溺遇長沮藜牀負日卧麥隴
𢃄經鋤自然曲木几無名科斗書聚花聊飼雀穿池試
養魚小村治澁路低田補壊渠秋水牽沙落寒藤抱樹
疎空枉平原騎来過仲蔚廬
陳周弘正還草堂尋處士弟詩曰四時易荏苒百齡倏
將半故老多零落山僧盡凋散宿樹倒為查舊水侵成
岸幽尋屬令弟依然歸舊館感物自多傷况乃春鸎亂
陳周弘讓無名詩曰行行訪名岳處處必留連遂至一
巖裏灌木上參天忽見茅茨屋曖曖有人烟一士開門
出一士呼我前相看不道姓焉知隠與仙
陳伏知道賦得招隠詩曰招隠訪仙楹丘中琴正鳴桂
叢侵石路桃花隔世情薄暮安車近林喧山鳥驚
陳張正見賦得落落窮巷士詩曰揚雲不邀名原憲本
遺榮草長三徑合花發四鄰眀塵隨幽巷淨嘯逐遠風
清門外無車轍自可絶公卿
陳江揔夏日還山庭詩曰獨於幽栖地山庭暗女蘿澗
漬長低篠池開半卷荷野花朝暝落盤根歲月多停樽
無賞慰狎鳥自經過又春夜山庭詩曰春夜芳時晚幽
庭野氣深山疑刻削意樹接縱横隂戶對忘憂草池驚
旅浴禽樽中良得性物外知余心
隋王由禮賦得巖穴無結構詩曰巖間無結構谷處極
幽尋葉落秋巢廹雲生石路深早梅香野徑清澗響丘
琴獨有栖遲客留連芳杜心
賦後漢張衡歸田賦曰遊都邑以永久無眀略以佐時
徒臨川以羡魚俟河清乎未期感蔡子之慷慨從唐生
以決疑諒天道之微昧追漁父以同嬉於是仲春令月
時和氣清原隰欎茂百草滋榮王雎鼓翼倉庚哀鳴交
頸頡頏關關嚶嚶於焉逍遥聊以娛情于時曜靈俄景
繼以望舒極盤遊之至樂雖日夕以忘劬感老氏之遺
誡且廻駕乎蓬廬彈五絃之妙旨詠周孔之圖書揮翰
墨以奮藻陳三皇之軌模苟縱心於域外焉知榮辱之
所拘
魏陳王曹植潜志賦曰潜大道以遊志希往昔之遐烈
矯貞亮以作矢當苑囿乎呈藝驅仁義以為禽必信忠
而後發退隠身以滅迹惟出世而取容且摧剛而和謀
接處肅以静恭亮知榮而守辱匪天路以為通
晉張華歸田賦曰隨隂陽之開闔從時宜以卷舒冬奥
處以城邑春遊放於外廬歸郏鄏之舊里託言静以閒
居育草木之藹蔚因地勢之丘墟豐蔬果之林錯茂桑
麻之紛敷用天道以取資行藥物以為娛時逍遥於洛
濱聊相佯以縱意目白沙與積礫玩衆卉之同異揚素
波以濯足泝清瀾以蕩思低徊住留棲遲罨藹存神忽
微遊精域外藉纖草以為茵援垂隂以為盖瞻高鳥之
凌風臨鯈魚於清瀨眇萬物而遠觀脩自然之通會以
退足於一壑故處否而忘泰
晉陸機幽人賦曰世有幽人漁釣乎玄渚彈雲冕以辭
世披宵褐而延佇是以物外莫得窺其奥舉世不足揚
其波勁秋不能凋其葉芳春不能發其華超沉冥以絶
緒豈世網之能加又應嘉賦曰友人有作嘉遁賦與余
者作賦應之號曰應嘉云傲世公子體逸懷遐意邈澄
霄神夷静波仰羣軌以遥企頓駿翮以婆娑寄冲氛於
大象解心累於世羅襲三閭之竒服詠南榮之清歌濯
下泉於浚澗泝凱風於卷阿指千秋以厲響俟寂寞之
来和懷前修之彷彿覿幽人之所過抱玄景以獨寐含
芳風而寤語發蘭音以清唱操玉懷而喻予於是葺宇
中陵築室河曲軌絶千途而門瞻百族假妙道以達觀
考賁龜而貞卜苟形骸之可忘豈投簮其必谷方介丘
於尺阜託雲林乎一木佇鳴條以招風聆哀音其如玉
窮覧物以盡齒將弭迹於餘足
晉陸雲逸民賦曰富貴者是人之所欲而古之逸民輕
天下細萬物而欲專一丘之懽擅一壑之美豈不以身
重於宇宙而恬貴於紛華哉天地不易其樂萬物不干
其志然後可以妙有生之極固無疆之休乃為賦曰世
有逸人棲遲乎一丘委天形以外心淡浩然其何求杖
短策而遂往乃枕石而漱流静芬響於詠言滅絶景於
無質相荒土而卜居度山阿而考室曾丘翳薈穹谷重
深叢木振穎葛藟垂隂潜魚泳沚嚶鳥来吟仍蔬圃於
芝薄即蘭堂於芳林靡飛飊以赴節揮天籟以興音假
樂土於神造詠幽人於鳴琴
晉孫承嘉遯賦曰有嘉遁之玄人含貞光之凱邁靡薜
荔於苑柳蔭翠葉之雲盖揮脩綸於洄瀾臨峥嶸而式
墜淅清風以長嘯詠九韶而忘味若乃御有撫生應物
宅心曜華春圃凋葉秋林振藻揚波清景玄隂形猶與
以徒靡神曠寂而難尋渾無名於域外和丘中以草音
於是混心齊物遨翔容與薄言采薇收蘿中野朝觀夷
陸夕步蘭渚仰弋鳴鴈俯釣魴鱮遊無方之内居無形
之域詠休遁之貞亨察天心而觀復委性命於玄芒任
吉凶而靡錄
宋謝靈運逸民賦曰觀夫唯舍唯用其見也則如遊龍
其潛也則如隠鳳來無所從去無所至有酒則舞無酒
則醒不眀不晦不昧不類蕭條秋首兀坐春中弄琴眀
月酌酒和風御清風以遠路拂白雲而峻舉指寰中以
為期望繫外而延佇又入道至人賦曰爰有名外之至
人乃入道而館真荒聰眀以削智遁支體以逃身於是
卜居千仞左石窮懸幽庭虚絶荒帳成煙水縱横以觸
石日參差於雲中飛英眀於對溜積氤氲而為峯推天
地於一物横四海於寸心超埃塵以貞觀何落落此胷
襟又辭祿賦曰荷賞延之渥恩在弱齡而覃惠蒙聖達
之眷顧得乘閑以沉泄雖鑣羈之有名恒遊奬而匪滯
解龜紐於城邑反褐衣於丘窟判人事於一朝與世物
乎長絶自牽綴於朱絲奄二九於斯年服纓佩於兩官
執鞭笏於宰蕃
梁簡文帝玄虚公子賦曰有玄虚之公子輕滅喧俗保
此大愚居榮利而不染豈聲色之能拘廻還四始出入
三墳心溶溶於玄境意飄飄於白雲追寂圃而逍遥任
文林而佚宕忘情於物我之表縱志於有無之上不為
山而自高不為海而彌廣
梁陸倕思田賦曰歲律忽其云暮庭草颯以萎黃風飀
飀以吹隟燈黯黯而無光獨展轉而不寐何增歎而自
傷於是蜘蹰徙倚顧景興懷魂煢煢以至曙綴予想於
田莱彼五畝其焉在乃爰泊乎江隈出郭門而東鶩入
溆浦而南廻爾乃觀其水陸物産原隰形便林藪挺直
丘陵帶面臨九曲之廻江對千里之平甸風去蘋其已
開日登桑而先見聽啁唽之寒雞弄差池之春燕臨場
圃以築館對櫺軒而鑿池集游泳於階下引朝𣲖於堂
垂瞻巨石之前却玩激水之推移雜青莎之靃靡拂細
柳之長枝感風燭與石火嗟民生其如寄苟有胷而無
心必行難而言易幸少私而寡欲兼絶仁以棄智忽學
步而舉趾又追飛而厲翅瞻鹿囿而竊高仰疆臺而慕
義歴四時於遊水馳三稔於申臂望歸流而載懷情鬱
悒其何寘
宋陶潛歸去来曰歸去来兮田園將蕪胡不歸既自以
心為形役奚惆悵而獨悲悟已往之不諫知来者之可
追實迷途其未遠覺今是而昨非舟遥遥以輕颺風飄
飄而吹衣乃瞻衡宇載欣載奔僮僕歡迎稚子候門携
幼入室有酒盈樽引壺觴以自酌眄庭柯以怡顔倚南
窗以寄傲審容膝之易安策扶老以流憩時矯首以遐
觀雲無心以出岫鳥倦飛而知還農人告余以春及將
有事於西疇或命巾車或掉孤舟既窈窕以尋壑亦﨑
嶇而經丘木欣欣以向榮泉涓涓而始流善萬物之得
時感吾生之行休已矣乎寓形宇内復幾時曷不委心
任去留胡為乎遑遑欲何之富貴非吾願帝鄉不可期
懷良辰以孤往或植杖而耘耔登東臯以舒嘯臨清流
而賦詩聊乘化以歸盡樂夫天命復奚疑
梁沈約八詠守山東曰守山東山東萬嶺鬱青葱兩谿
共一瀉水潔望如空岸側青莎被巖間丹桂叢上瞻既
隠軫下睇亦冥濛遠林響咆獸近樹聒鳴蟲路出若然
右澗吐金華東萬仞倒危石百丈注懸潨掣曳寫流電
奔飛似白虹洞井含清氣漏穴吐飛風玉竇膏滴瀝石
室乳空籠余平生之所愛欻暮年而此逢欲一去而不
還恨鄒衣之未褫秩滿撫白雲淹留事芝髓
頌晉潘岳許由頌曰邈哉許公執真履貞辭堯天下抱
樸隠形川停岳峙澹泊無營棲遲高山與世靡争虚薄
忝任来宰斯城愧無惠化豹産之政峩峩治所樂慕景
名登基逍遥来過墓庭通於時憲頃筐不盈恨無旨酒
奠公之靈死而不朽公有其榮聊述雅美揚公馨聲
晉孫綽聘士徐君墓頌曰晉南昌相太原縣君白漢故
聘士徐君之靈惟君風軌英邃德音徽遠奕世芳流衆
人宗仰在昔古人有言聞伯夷之風者懦夫有立志仰
先生之道豈無青雲之懷哉余以不才忝宰兹邑遐宗
有道思揖遠風乃與友人殷浩等束帶靈墳奉瞻祠宇
雖玉質幽潛而目想令儀雅音永寂而心存高範徘徊
墟壠仰眄松林哀有形之短命悼令德之長泯憮然有感
悽然增傷夫諷謠生於情託雅頌興乎所欽匪於詠述
孰寄斯懷頌曰巖巖先生邁此英風含真獨暢心夷體
冲高蹈域表淑問顯融昂昂五賢赫赫八俊雖曰休眀
或嬰險吝豈若先生保兹玉潤超世作範流光遐振墳
塋壘落松竹蕭森薈叢蔚蔚虚宇愔愔遊獸戱阿嚶
鳥鳴林嗟乎徐君不聞其音徘徊丘側悽焉流襟何以
舒藴援翰託心
陳江揔莊周畫頌曰玉潔蒙縣蘭薰漆園丹青可久
雅道斯存夢中化蝶水外翔鯤出俗靈府師心妙門垂
竿自若重聘忘言悠哉天地共是籠樊
贊後漢蔡邕焦君贊曰猗歟焦君常此玄墨衡門之下
栖遲偃息泌之洋洋樂以忘食鶴鳴九臯音亮帝側乃
徵乃用將受袞職昊天不弔賢人遘慝不惟一志并此
四國如何穹蒼不詔斯惑惜哉朝廷喪兹舊德恨矣學
士將何法則
魏陳王曹植許由巢父池主贊曰堯禪許由巢父是恥
穢其溷聽臨河洗耳池主是讓以水為濁嗟此三士清
足厲俗又卞隨贊曰湯將伐桀謀於卞子既克讓位隨
以為恥薄於殷世著自汙已自投潁水清風邈矣又商
山四皓贊曰嗟爾四皓避秦隠形劉項之争養志弗營
不應朝聘保節全貞應命太子漢嗣以寧
晉夏侯湛范蠡贊曰悠悠范子求仁在已進報危國退
弘妙理身與勲偕名與身否逸羣遠遊永齊終始又魯
仲連贊曰峩峩先生有邈其節流仁憂亂抗道自絜隨
事抑揚與時開闔在幽能泰處悶惟悦又莊周贊曰邁
邁莊周騰世獨遊遁時放言齊物絶尤垂釣一壑取戒
犧牛望風寄心託志清流
晉孫楚莊周贊曰莊周曠蕩高才英儁本道根貞歸於
大順妻亡不哭亦何所懽慢弔鼓缶放此誕言殆矯其
情近失自然又榮啓期贊曰榮公温雅既怡既懌濁以
徐清寂然澹泊援琴自娛詠此三樂眉夀無疆惟德之
宅又原壤贊曰壤之譸張絶滅禮教實交仲尼同機合
奥聖以之臧俗以之笑獨恊區外孰知其妙
晉左九嬪巢父惠施贊曰泱泱長流沔沔清波思文巢
惠載詠載歌垂綸一壑萬象匪多神乎暢矣緬同基阿
晉庾闡孫登贊曰靈巖霞蔚石室鱗搆青松標空蘭泉
吐漏籠薈可遊芳津可潄玄谷蕭寥鳴琴獨奏先生體
之寂坐幽岸凝冰結樸熙陽靡煖潜真内全飛榮外散
凌崖高嘯希風朗彈道有冥廢運有昏消達隠不巖玄
跡不標或曰先生晦德逍遥嵇子秀達英風朗烈道携
薰芳鮮不玉折兆動初萌妙鑒竒絶翹首丘冥仰想玄
哲
晉戴逵閒遊贊曰昔神人在上輔其天理知溟海之禽
不以籠樊服養櫟散之質不以斧斤致用故能樹之於
廣漠棲之於江湖載之以大猷覆之以玄風使夫淳樸
之心静一之性咸得就山澤樂閒曠自此而箕嶺之下
始有閒遊之人焉降及黃綺逮于臺尚莫不有以保其
太和肆其天真者也且夫巖嶺高則雲霞之氣鮮林藪
深則蕭瑟之音清其可以藻玄瑩素疵其皓然者舍是
焉故雖援世之彦翼教之傑放舞雩以發詠聞乘桴而
懍厲况乎道乖方内體絶風塵理楫長謝歌鳳逡巡盪
八疵於玄流澄雲崖而頥神者哉然如山林之客非徒
逃人患避爭門諒所以翼順資和滌除機心容養淳淑
而自適者爾况物莫不以適為得以足為至彼閑遊者
奚往而不適奚待而不足故蔭映巖流之際偃息琴書
之側寄心松竹取樂魚鳥則澹泊之願於是畢矣然竒
趣難均玄契罕遇終古皆孤栖於一巖獨玩於一流苟
有情而未忘有感而無對則綴斤寢絃之歎固已幽結
於林中驟感於遐心為日久矣我故遂求方外之美略
舉養和之具為雜贊八首暢其所託始欣閑遊之遐逸
終感嘉契之難會以廣一往之詠以抒幽人之心云爾
茫茫草昧綿邈玄世三極未鼓天人無際萬器既判靈
樸乃翳實有神宰忘懷司契冥外旁通潜感莫滯揔順
巢卨兼應夷惠緬矣遐風超哉絶步顧揖百王仰怡泰
素矜其天真外其囂務詳觀羣品馳神萬慮誰能高佚
悠然一悟又尚長贊曰尚叟冲順庸行昏世和龍婉約
玄識罔滯瞻彼崇高俄為塵翳亦有同好潜莊夙契超
超增翥眇眇偕逝跡絶青崖影滅雲際
晉庾亮翟徵君贊曰夫所謂至人者體包傑量神凝域
表該落萬動玄心獨融故能虬驤慶霄而不紲豢龍之
轡鳳鳴瑶林而不屈伶倫之籠豈必欣太清而樂瓊藹
哉顧蹄涔不足以濯神鬚翳薈不足以翔雲翮是故藐
姑有綽約之廬箕阜有高嘯之宇唐勲表於玄庭夏功
忘於虚室晉徵士南陽翟君禀逸韻於天陶含冲氣於
特秀體虚任而委順恢昭曠而高蹈先生載營抱一泊
然獨處神栖飇藹之表形逸巖澤之隅雖束帛仍降軺
冕屢招而弓旌屈於匪石帝命慙於虚復矣是以高風
振宇宙遠詠冠當時方將表大庭於絶代恢玄解以釋
紛仰朝霞而晞翼陵扶搖以獨翔景命不延卒于尋陽
之南山哲人其萎高軌孰倣余欽若人之風常問道於
無何之廬賓想玄珠主以瞻授沐道霑淳固以實而歸
矣自昔之違于兹七稔何悟先生忽焉升遐感至德之
長泯悼仁風之永翳標爾其傷澘然增欷乃援翰詠跡
以宣来葉其辭曰卓哉先生逸韻遐超虯盤玉津鳳戢
瓊條滌耳夏鼎高揖唐朝洪崖邈矣玄跡載劭淳風沐
世飛芳九霄
晉方湛北叟贊曰樂為憂根禍為福始數極則旋往復
迭起世人迷之横生欣恥滔滔北叟獨亮玄理喪馬弗
希折肱愈喜淡哉一生無泰無否
宋陶潛張長公贊曰達哉長公蕭然何事世路皆同而
我獨異斂轡朅来閑養其志寢疾窮年誰知斯意又周
妙珪贊曰美哉周子稱疾閑居寄心清商恬然自娛翳
翳衡門洋洋泌流日玩羣書顧眄寡疇飲河既足自外
皆休緬懷千載託契孤遊又魯二儒贊曰易大隨時迷
變則愚芬芬若人特為貞夫德不百年汙我詩書逝焉
不顧被褐幽居又夷齊贊曰二子讓國相隨海隅天人
革命絶景窮居採薇高歌慨想黃虞貞風淩俗爰感懦
夫又尚長禽慶贊曰尚子昔薄宦妻孥共早晚貧賤與
富貴讀易悟益損禽生善周遊周遊日已遠去矣尋名
山上山豈知反
宋范泰張長公贊曰長公秉心獨逸世表量物難同審
已彌了情雖高邃跡無抗矯靡當夷惠孰識多少又高
鳳贊曰遐哉玄古邈矣皇羲自兹已降顯默參差智為
世駭才為物竒跡出無泯潜躍俱馳曖曖若人孰測其
為戢曜幽壑採真重崖冲情莫亮汙跡示疵輕俗無際
肆志莫羈又吳季子札贊曰延州高遠棄國師誠優遊
大邑觀風上亰仁懷邦壤道暢聖眀鑒徹昔代樂察未
形嬴博遠死解劒在生夫子戾止爰詔作名
齊王儉竟陵王山居贊曰升堂踐室金暉玉朗亹亹大
韶遥遥閑賞道以德弘聲由業廣義重實歸情深虚往
濠梁在兹安事遐想
梁沈約高士贊曰余之所謂高士者悠悠皆是請試言
之聖人莅天下則賢人贊務卨益臯陶是也自中智以
下莫有不學以從政佐國安民者也易曰聖人之大寳
曰位非學則不得也學所以行其志孝悌慈仁信義是
也雖誦先王之典謨而不行其志聖人之大寳亦不可
得也要湏學行兼有然後取之悠悠之徒莫不攘袂而
議進取怒目而争權利悦愚諂闇苟得忘廉若斯人者
豈入國士之塗動衣冠之眄藉此而登高位未或有也
贊曰亦有哲人獨執高志避世避言不友不事恥從汙
禄靡惑守餌心安藜藿口絶炮胾取足落毛寧懷組織
如金在沙顯然自異猶玉在泥湼而不緇身標遠迹名
重前記有美高尚處知若無劣哉羣品事静心驅苟能
立志争此匹夫進忘隕穫退守恬愉曰仁與義其徑不
迂為之則至非物所拘宦成名立陟彼高衢又銷聲贊
曰寂矣栖魂非海非樊若人焉往斯理空存天標已曖
絶羽孤騫堯逢豈讓札值奚言
周庾信五月披裘負薪畫贊曰披裘當夏俗外為心雖
逢季子不拾遺金禽巢欲遠魚穴惟深消聲滅跡何必
山林又張良遇黃石公畫贊曰張良取履跪授無辭兵
書一卷長者之朝昔稱韓相今為漢師穀城餘石還歸
舊祠又榮啓期三樂畫贊曰榮期三樂惟人與年夫子
相遇即以為賢性靈造化高風自然雅音雖古獨有鳴
絃
箴晉庾凱幽人箴曰有物混成先天地生乃剖乃判二
儀既分高卑以陳貴賤攸位榮辱相換乾道尚謙人神
同符危由忽安溢緣釋虚苟識妙膏厥美有腴韓信耽
齊殞首鍾室子房辭留高迹卓逸貴不足榮利不足希
華繁則零樂極則悲歸數眀白勢豈容違人徒知所以
進而忘所以退穰侯安寵襄公失愛始乘夷道終嬰其
類羲和升而就翳望舒滿而就虧盈挹之分自然之規
悠悠庶人如何弗疑幽人守虚仰鑚玄遠敢草斯箴敬
咨黻冕
晉江逌逸民箴曰至人應務是統是營乃制上下以牧
羣生君位孰在匪聖伊眀賢愚相奉臣主以成如彼百
節各役天形率分委質仰應一情心膂有位股肱有經
豈以處下為戚為榮各安其所舉體用平夫設爵列土
懸弓垂旌卑尊之級貴賤之名匪以恣物之役實大猷
而是經處遁之士奚眷于時行矣先覺捐俗長辭眀乎
憂患故超爾不疑解髮靈崖被褐絃絲飄飄臺上輕舉
高之穆穆二仲携策相期盤幽隠寂與物無治凡厥後
来順乃所往鑒兹俗累戒于顛蕩無殉外物心煩披養
無棄恬曠憂勤是掌林人司箴敢進善黨
誌梁陶隠居尋山誌曰倦世情之易繞乃杖策而尋山
既㳂幽以達峻實窮阻而備艱𦕈来心其未巳方際夕
乎雲根欣夫得志者忘形遺形者存神於是散髮解帶
盤旋巖上心容曠朗氣宇條暢玄雖遠其必存累無大
而必忘害馬之弊既去解牛之刀乃王荆門晝掩蓬戶
夜開室迷夏草徑惑春苔庭虚月映琴響風哀夕鳥依
簷暮獸争来時復歴近壟尋遠巒坐盤石望平原日負
障以共隠月披雲而出山風下松而含曲泉縈石而生
文草靃靃以拂露塵颯颯而来羣捫虚蘿以入谷傍洪
潭而比清照石壁以端色攀桂枝而齊貞函扈蘭而佩
蕙及春鴂之未鳴且含懷以屏氣待惠風而舒情遂乃
陵巖峭至松門背通林面長源右連山而無際左憑海
而齊天草泫泫以垂露柳依依而近蟬鳥雙雙以赴水
鷺軒軒而歸田
梁劉孝標山栖誌曰夫鳥居山上曾巢木末魚潜川下
窟穴沙泥豈好異哉盖性然也故有忽白璧而樂垂綸
負玉鼎而要卿相行藏紛糾顯晦蹖駁無異火炎水流
圓動方息斯則廟堂之與江海蓬戶之與金闕並然其
所然悦其所悦余每思濯清瀨息椒丘寤寐永懷其来
尚矣所居東陽郡金華山山川秀麗膏澤坱欎若其羣
峯疊起接漢連霞喬林布濩春青冬綠廻溪映流則千
仞洞底膚寸雲合必千里雨散所住三面山皆周繞有
象郛郭南則平野蕭條極目通望東西帶二澗則四時
飛流泉瀾清澍滴瀝生響白波跳沫洶湧成音楓楮椅
櫪之樹栢梓桂樟之木分形異色千族萬種結朱實苞
綠裏搖白蔕抽紫莖橚矗苯䔿梢風鳴籟垂柯簷戶布
葉房櫳中谷澗濱華葩攅列至於青春受謝萍生泉動
則都梁含馥懷香送芬長樂負霜宜男泫露芙蕖紅菙
照水臯蘇縹葉從風憑軒永眺蠲憂忘疾歲始年季農
隟時閑濁醪初熟濟縹清新則有田家野老提壺共至班
荆林下陳樽置爵酒酣耳熱屢舞嚾呶盛論箱庾高談
穀稼不求於世不迕萬物莫辨榮辱匪知毁譽浩蕩天
地之間心無怵惕之警
訓魏繁欽川里先生訓曰處則抗區外之志出則規非
常之功實哲士之高趣雅人之遠圖故吕尚垂翼北海
以待鷹揚之任黃綺削迹南山以集神器之贊
譏魏麋元譏許由曰潜居默静隠於箕山身在布衣而
輕天下世人歸其高行學者以為美談夫際會之間矯
時所譽至乃抽簮散髮背時逆命隠于山林之中以此
自高非以勸智能之士入通達之教故譏而責之曰太
上貴德其次立功世殊時異不得而同故伯禹過門而
不入稷契刻節而奮庸股肱帝室作民王公今子生聖
眀之世得觀雍熙之治則當攄不朽之功暢不羈之志
龍飛鳳起修攝君司佐天理物幹成王事若子以堯為
闇主則歴代載其功以民為貪亂則比屋可封若夫世
濁時昏上無賢君忠臣不出小人聚羣即當揆煩理亂
跨騰風雲光顯時主拔濟生民何得偃蹇藏影蔽身夫
道不虚行士不徒生生則幹時為國之楨故伊尹干湯
周公相成興治濟世以致太平生有顯功没有美名人
生於世貴能立功何得逃位矯世絶蹤丹朱不肖朝有
四凶堯放求賢遜位于子度才處分不能則已何所感
激臨河洗耳山居巢處執心不傾辭君之禄忘君之榮
居君之地避君之庭立身若此非子之貞欲言子智則
不仕聖若欲言子高則鳥獸同羣無功可紀無事可論
銘晉虞播阮籍銘曰峩峩先生天挺無欲玄虚恬澹混
齊榮辱盪滌穢累婆娑止足胎胞造化韜光緼韣鼓棹
滄浪彈冠嶠岳頥神太素簡曠世局澄之不清混之不
濁翺翔區外遺物度俗隠處巨室反真歸樸汪汪川原
邁迹圖籙
藝文類聚卷三十六
