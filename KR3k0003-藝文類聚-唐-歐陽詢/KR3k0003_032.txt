藝文類聚卷三十二唐歐陽詢撰
人部十六(閨情)
閨情
毛詩曰自伯之東首如飛蓬豈無膏沐誰適為容又
曰角枕粲兮錦衾爛兮予美忘此誰與獨旦又曰我
徂東山滔滔不歸我來自東零雨其濛鸛鳴于垤婦
歎于室又曰采綠刺怨曠也幽王之時多怨曠者終
朝采綠不盈一匊予髮曲局薄言歸沐終朝采藍不
盈一襜五日為期六日不詹又曰静女其姝俟我於
城隅愛而不見搔首踟蹰又曰燕爾新婚如兄如弟
又曰未見君子憂心忡忡亦既見止亦既覯止我心
則降又曰未見君子憂心惙惙亦既見止亦既覯止
我心則悦
左傳晉叔向曰昔賈大夫惡娶妻而美三年不言不笑
御以如臯射雉獲之其妻始笑而言又晉文公謂季隗
曰待我二十五年不來而後嫁季隗曰我二十五年矣
又如是而嫁則就木焉
說苑曰齊王起九重之臺募國中能畫者賜之錢有敬
君居常飢寒其妻妙色敬君工畫臺貪賜畫臺去家日
久思憶其妻畫像向之而笑傍人見以白王王召問之對
曰有妻如此去家日久心常念之竊畫其像以慰離心
不悟上聞
漢張敞為婦畫眉帝知問之敞曰閨房之内夫婦之私
有過此者又李夫人得幸武帝而卒上憐憫焉圖畫其
像於甘泉宮初李夫人病篤上自臨候之夫人蒙被謝
曰妾久寢病形貌毁壊不可以見帝上曰夫人病亦甚
殆將不起一見我屬託兄弟豈不快哉夫人曰尊官在
帝不在一見上復言欲必見之夫人遂轉面向壁歔欷
上不悦而起夫人姉妹譲之曰獨不可一見上屬託兄
弟耶夫人曰不見帝者乃欲深託兄弟也夫以色事人
者色衰則愛㢮上所戀戀念我以平生容貌也今見我
毁壊顔色非昔必且畏惡我尚肯思復錄其兄弟哉
風俗通曰有張伯偕仲偕兄弟形貌絶相類仲偕妻新
粧竟忽見伯偕乃戲問曰今日粧飾好不伯偕應之曰
我伯偕也妻乃趨避之須臾又見伯偕猶以為仲偕告
云向大錯誤伯偕曰我故伯偕也
世說曰王渾妻鍾夫人每嘗卿渾渾曰詎可爾妻曰憐
卿愛卿是以卿卿我不卿卿誰當卿卿又曰荀奉倩妻曹
氏有豔色妻常病熱奉倩乃出中庭取冷還以身熨之
妻亾人弔不哭而神傷無幾奉倩亦卒又曰孫楚妻亾
至祥仍為詩以悼之王武子見其文曰未知文生於情
情生於文見此使人增伉儷之重
湘州記曰舜廵狩蒼梧而崩二妃不從思憶舜以淚染
竹竹盡為斑
詩古詩曰青青河畔草欝欝園中柳盈盈樓上女皎皎
當牎牖峩峩紅粉粧纖纖出素手昔為娼家女今為蕩
子婦蕩子行不歸空牀難獨守又曰上山採蘼蕪下山
逢故夫長跪問故夫新人復何如新人雖云好未若故
人姝顔色似相類手爪不相如新人從門入故人從閤
去新人工織縑故人工織素織縑日一匹織素五丈餘
持縑將比素新人不如故又曰蘭若生春陽涉冬猶盛
滋願言追昔愛情款感四時美人在雲端天路隔無期
後漢焦仲卿妻劉氏為姑所遣時人傷之作詩曰孔雀
東南飛五里一徘徊十三能織綺十四學裁衣十五彈
箜篌十六學誦詩十七嫁為婦心中常苦悲君既為府
吏守節情不移雞鳴入機織夜夜不得息三日斷五疋
大人故言遲非為織作遲君家婦難為妾有繡腰𥜗葳
蕤金縷光紅羅複斗帳四角垂香嚢交文象牙簟宛轉
素絲繩鄙賤雖可薄猶中迎故人
魏陳王曹植詩曰攬衣出中閨逍遙步兩楹閒房何寂
寥綠草被階庭空穴自生風百鳥翩南征春思安可忘
憂戚與君并佳人在遠道妾身單且煢歡會難再遇芝
蘭不重榮人皆棄舊愛君豈若平生寄松為女蘿依水
如浮萍齎身奉衿帶朝夕不墮傾儻終顧眄恩永副我
中情又曰明月照高樓流光正徘徊上有愁思婦悲歎
有餘哀借問歎者誰云是宕子妻君行踰十年孤妾常
獨棲君若清路塵妾若濁水泥浮沉各異勢會合何時
諧願為西南風長逝入君懷君懷時不開妾心將何依
又曰西北有織婦綺縞何繽紛明晨秉機杼日晏不成
文太息終長夜悲嘯入青雲妾身守空房良人從行軍
自期三年歸今已歷九春孤鳥繞樹翔噭噭鳴索羣願
為南流景馳光見我君
魏徐幹室思詩曰浮雲何洋洋願因通我辭一逝不可
歸嘯歌久踟蹰人離皆復會我獨無反期自君之出矣
明鏡暗不治思君如流水何有窮已時
晉潘岳内顧詩曰静居懷所歡登城望四澤春草欝青
青桑柘何奕奕芳林振丹榮淥水激素石初征冰未泮
忽焉袗絺綌漫漫三千里迢迢遠行客馳情戀朱顔寸
陰過盈尺夜愁極清晨朝悲終日夕山川自悠永願言
良不獲别嶺訴歸期雲沉不可釋
晉陸機為陸思遠婦作詩曰二合兆嘉偶女子禮有行
潔已入德門終遠母與兄如何躭時寵遊宦忘歸寧雖
為三載婦顧景媿虚名歲暮饒悲風洞房凉且清拊枕
循薄質非君誰見榮離君多悲心寤寐勞人情敢忘桃
李陋側想瑶與瓊又擬青青河畔草詩曰靡靡江蘺草
熠熠生河側皎皎彼姝女婀娜當軒織粲粲嬌容姿灼
灼美顔色良人遊不歸偏棲獨隻翼空房來悲風中夜
起歎息又擬蘭若生春陽詩曰嘉樹生朝陽凝想封其
條執心守時信歲寒終不凋美人何其曠的的在雲霄
晉張華情詩曰北方有佳人端坐鼓鳴琴終晨撫管絃
日久不成音憂來結不解我思存所欽又情詩曰君居
北海陽妾在江南陰懸邈極修途山川阻且深承懽注
隆愛結分投所欽䘖恩守篤義萬里託微心又詩曰遊
目四野外逍遥獨延佇蘭蕙緣清渠繁華蔭綠渚佳人
不在兹取之欲誰與巢居知寒風穴處知陰雨不曾遠
别離安知慕儔侶
宋孝武帝擬空思詩曰自君之出矣金翠闇無精思君
如日月廻還晝夜生
宋江夏王義恭擬詩曰自君之出矣笥錦廢不開思君
如清風曉夜嘗徘徊
宋顔師伯擬詩曰自君之出矣芳帷低不舉思君如廻
雪流亂無端緒
齊王融秋胡詩曰日月共為照松筠俱以貞佩紛甘自
遠結鏡待君明且協金蘭好方愉琴瑟情佳人忽千里
空閨積思生
梁簡文帝詠人棄妾詩曰昔時嬌玉步含羞花燭邊豈
言心愛斷銜啼私自憐但覺歡成怨非關醜易妍獨鵠
罷中路孤鸞死鏡前又春宵詩曰花樹含春藂羅帳夜
長空風聲随篠韻月色與池同綵牋徒自襞無信往雲
中又曉思詩曰晨禽爭學囀朝花亂欲開罏煙入斗帳
屏風隠鏡臺紅粧幾盡淚蕩子何當來又冬曉詩曰冬
朝日照梁含怨下前牀帷褰竹葉帶鏡轉菱花光會是
無人見何用早紅粧又秋閨夜思詩曰非關長信别詎
是良人征九重忽不見萬恨滿心生夕門掩魚鑰宵牀
悲畫屛廻月臨階度吟蟲繞砌鳴初霜隕細葉秋風吹
亂螢故粧猶累日新衣製未成欲知妾不寐城外搗砧
聲又倡樓怨節詩曰朝日斜來照戶春鳥争飛出林片
光片影皆麗一聲一囀煎心上林紛紛花落淇水漠漠
苔浮年馳節流易盡何為忍意含羞又春别詩曰别觀
蒲萄帶實垂江南荳蔲生連枝無情無意又如此有心
有恨徒别離又詩曰可憐淮水去來潮春隄楊柳覆河
橋淚痕未燥詎終朝行聞玉佩已相要又詩曰桃紅李
白若朝粧羞持憔悴比新芳不惜暫住君前死愁無西
國更生香
梁元帝寒閨詩曰烏鵲夜南飛良人行未歸池水浮明
月寒風送搗衣願織廻文錦因君寄武威又閨怨詩曰
蕩子從遊宦思妾守房櫳塵鏡朝朝掩寒牀夜夜空若
非有懽悦何事久西東知人相望否淚盡夢啼中又代
舊姬閨怨詩曰寧為萬里隔乍作死生離那堪眼前見
故愛逐新移未展春花落遽被涼風吹怨黛舒還歛啼
紅拭復垂誰能巧為賦黃金妾不貲又别詩曰昆明夜
月光如練上林朝花色如霰花朝月夜動春心誰忍相
思今不見又詩曰試看機上蛟龍錦還瞻庭裏合歡枝
映日通風影珠幔飄花拂葉度金池不聞離人當重合
唯悲合罷會成離又詩曰門前楊柳亂如絲直置佳人
不自持適言新作裂紈詩誰悟今成織素辭又詩曰日
暮徙倚渭橋西正見流月與雲齊若使月光無近遠應
照離人今暝啼又詩曰别罷花枝不共攀别後書信不
相關欲覓行人寄消息依常潮水暝應還又詩曰三月
桃花合面脂五月新油好煎澤莫復臨時不寄人漫道
江中無估客
梁武陵王蕭紀夜夢詩曰昨夜夢君歸賤妾下鳴機極
知意氣薄不著去時衣故言如夢裏頼得鴈書飛
梁范雲擬古詩曰自君之出矣羅帳咽秋風思君如蔓
草連延不可窮
梁王僧孺為何遜舊姬擬上山采蘼蕪詩曰出戶望蘭
薰褰簾正逢君歛容裁一訪新人詎可聞新人含笑近
故人含淚隠妾意在寒松君心逐朝槿又為姬人怨詩
曰自知心裏恨還向影中羞廻持昔慊慊變作今悠悠
還君與妾扇歸妾與君裘絃斷猶可續心去最難留又
為人傷近而不見詩曰嬴女鳳皇樓漢姬柏梁殿詎勝
仙將死音容猶可見獨我一心人同鄉不異縣異縣不
成隔同鄉更脉脉脉脉如牛女幽幽寄一語又作寵姬
詩曰及君高堂還值妾妍粧罷曲房褰錦帳廻廊步珠
屣玉釵時可挂羅襦詎難解再顧連城易一眄千金買
又詠姬人詩曰窈窕守容華但歌有情曲轉眄非無以
斜眉幸相矚不減許飛瓊多勝劉璧玉何因送款款半
飲杯中醁
梁蕭子顯春别詩曰翻鸎度燕雙比翼楊柳千條共一
色但看陌上擕手歸誰能對此空中憶又詩曰幽宮積
草自芳菲黃鳥芳樹情相依争風竟日常聞響重花疊
葉不通飛當知此時動妾思暫使罷袂拂君衣又詩曰
銜悲攬涕别心知桃花李花任風吹本知人心不似樹
何意人别似花離
梁劉緩閨怨詩曰别後春池異荷盡欲生冰箱中翦刀
冷臺上面脂凝纖腰轉無力寒衣怨不勝又秋閨詩曰
樓上起秋風絶望秋閨中燭溜花行滿香然奩欲空徒
交兩行淚俱浮粧上紅
梁吳筠閨怨詩曰胡笳屢悽斷征蓬未肯還妾坐江之
介君戍小長安相去三千里參差書信難四時無人見
誰復重羅紈又閨怨詩曰春草可攬結妾心正斷絶綠
鬢愁中改紅顔啼裏滅非獨淚如珠亦見珠成血願為
飛鵠鏡翩翩照離别又古意詩曰賤妾思不堪採桑渭
城南帶減連枝繡髮亂鳳皇簮花舞依長薄鵝飛愛淥
潭無由報春信流涕向春蠶
梁庾肩吾春宵詩曰征人别來久年芳復臨牖燭下夜
縫衣春寒偏著手願及歸飛鴈因書向高柳又冬曉詩
曰鄰雞聲已傳愁人竟不眠月光侵曙後霜明落曉前
縈鬟起照鏡誰忍插花鈿
梁劉孝綽春宵詩曰春宵猶自長春心非一傷月帶園
樓影風飄花樹香誰能對雙燕暝暝守空牀又冬曉詩
曰冬曉風正寒偏念客衣單臨粧罷鉛黛含淚剪綾紈
寄語龍城下詎知書信難又古意詩曰燕趙多佳麗白
日照紅粧蕩子十年别羅衣雙帶長春樓怨難守玉階
悲自傷對此歸飛燕銜泥繞曲房差池入綺幕上下傍
雕梁故居猶可念故人安可忘徒然顧枕席誰與同衣
裳空使蘭膏夜炯炯對繁霜
梁何遜閨怨詩曰曉河沒高棟斜月半空庭牎中度落
葉簾外隔飛螢含情下翠帳掩涕閉金屛昔期今未反
春草寒復青思君無轉易何異北辰星又詠倡婦詩曰
曖曖高樓暮華燭帳前明羅帷雀釵影寳瑟鳳雛聲夜
花枝上發新月霧中生誰念當牎牖相望獨盈盈
梁費昶長門怨詩曰向夕千悲起百恨何嗟及愁思且
歸牀羅襦方掩泣綘樹搖風軟黃鳥弄聲急金屋貯嬌
時不言君不入
梁劉孝儀閨怨詩曰本無金屋寵長作玉階悲一乖西
北麗寧復城南期永巷愁無歇應門閉有時空勞織素
巧徒為團扇詞匡牀終不共何由横自私
梁劉孝威春宵詩曰花開人不歸節暖衣須變廻釵挂
反鐶拭淚繩春線今夜月輪圓胡兵必應戰又冬曉詩
曰妾家邊洛城慣識曉鍾聲鍾聲猶未盡漢使報應行
天寒硯水凍心悲書不成
梁劉孝先春宵詩曰夜樓明月弦露下百花鮮情多意
不設啼罷未歸眠燉煌定若遠一信動經年又冬曉詩
曰晨霞影翠帷思婦織霜絲經寒牽杼澁釧冷調梭遲
乍廢倡樓粉貪赴遠人期
梁王筠閨情詩曰月出宵將半星流曉未央空閨易成
響虛室自生光嬌羞悦人夢猶言君在傍又向曉閨情
詩曰北斗行欲沒東方稍已晞晨雞初下棲曉露上霑
衣衾裯徒有設信誓果相違詎忍開朝鏡羞恨掩空扉
又春遊詩曰叢蘭已飛蝶楊柳半藏鵶物色相煎蕩微
步出東家既同翡翠翼復如桃李花欲以千金笑廻君
流水車
梁陸罩詩曰自憐斷帶日偏恨分釵時留步惜餘影含
意結愁眉徒知今異昔空使怨成思欲以别離意獨向
蘼蕪悲
梁鮑泉寒閨詩曰行人消息斷空閨静復寒風急朝機
燥鏡暗晚粧難從來腰自小衣帶就中寬
梁鄧鏗閨怨詩曰暫别猶添恨何忍别經時藂桂頻銷
葉庭樹幾攀枝君言妾貌改妾畏君心移終須一相見
併得兩心知又月夜閨中詩曰閨中日已暮樓上月初
華樹陰緣砌上牎影向牀斜開屏為密書卷帳照垂花
誰能當此夕獨處類倡家
梁蕭子暉春宵詩曰夜夜妾偏栖百花含露低蟲聲繞
春岸月色思空閨倩語長安驛辛苦寄遼西又冬曉詩
曰步欄光欲通曙鳥向西東燭滅傳餘氣帷香開曉風
繁花無處盡還銷寒鏡中
梁劉邈秋閨詩曰螢飛倚窗外妾思霍將軍燈前量獸
錦簷下織花紋墜露如輕雨長河似薄雲秋還百種事
衣成不暇熏
梁蕭子雲春思詩曰春風蕩羅帳餘花落鏡奩池荷正
卷葉庭柳復垂簷竹柏君自改團扇妾方嫌詎能憐故
素終為泣新縑
梁何思澄古意詩曰故交不可忘猶如蘭桂芳新知雖
可悦不異茱萸香妾有鳳皇曲非無陌上桑薦君君不
御抱瑟自悲涼
梁朱越賦得蕩子行未歸詩曰坐樓愁出望息意不思
春無奈園中柳寒時已報人捉梳羞理鬢挑朱懶向唇
何當上路晚風吹還騎塵
陳陰鏗南征閨怨詩曰湘水舊言深征客理難尋獨愁
無處道長宵不自禁逢人憎解佩從來懶聽音唯當有
夜鵲南飛似妾心又秋閨怨詩曰獨眠雖已慣秋來只
自愁火籠恒暖脚行障鎮牀頭眉含黛俱歛啼將粉共
流誰能無限别唯守一空樓
陳李爽山家閨怨詩曰山中多早梅荆扉達曙開竹巾
君自折荷衣誰為裁行雲無處所人住在陽臺
陳張正見山家閨怨詩曰王孫春好遊雲鬢不勝愁離
鴻暫罷曲别路已經秋山中桂花晚勿為俗人留又賦
得佳期竟不歸詩曰良人萬里向河源倡婦三秋思柳
園路遠寄詩空織錦宵長夢反欲驚魂飛蛾屢繞帷前
燭衰草還侵階上玉銜啼拂鏡不成粧促柱繁絃還亂
曲時忿年移竟不歸偏憎信急夜縫衣流螢映月明空
帳疎葉從風入斷機自對孤鸞向影絶終無一鴈帶書
飛
陳徐湛賦得班去趙姬升詩曰班姬與飛燕俱侍漢王
宮不意恩情歇偏將衰草同香飛金輦外苔上玉階中
今日悲團扇非是為秋風
陳江總賦得空閨怨詩曰蕩妻怨獨守盧姬傷獨居瑟
上調絃落機中織素餘自羞淚無燥翻覺夢成虚復嗟
長信閤寂寂往來疎又為姬人怨服散詩曰天寒海水
慣相知空牀明月不相宜庭中芳桂憔悴葉井上疎桐
零落枝寒燈作花羞夜短霜鴈多情恒結伴非為隴水
望秦川直置思君腸自斷薄命夫壻好神仙逆愁高飛
向紫煙金丹欲成猶百鍊玉酒新熟幾千年妾家邯鄲
好輕薄特忿仙童一丸藥自悲行處綠苔生何悟啼多
紅粉落莫輕小婦狎春風羅襪也得步河宮雲車欲駕
應相待羽衣未去幸須同不學蕭史還樓上會逐姮娥
戲月中又閨怨詩曰寂寂青樓大道邊紛紛白雪綺窗
前池上鴛鴦不獨宿帳中蘇合還空然屏風有意障明
月鐙火無情照獨眠遼西水凍春應少薊北鴻來路幾
千願君關山及早度念妾桃李片時妍又詩曰蜘蛛作
絲滿帳中芳草結葉當行路紅臉脉脉一生啼黃鳥飛
飛有時度故人雖故昔經新新人雖新復應故
賦梁元帝蕩婦秋思賦曰蕩子之别十年倡婦之居自
憐登樓一望唯見遠樹含煙平原如此不知道路幾千
天與水兮相逼山與雲兮共色山則蒼蒼入漢水則涓
涓不測誰復堪見鳥飛悲鳴隻翼秋何月而不清月何
秋而不明况乃倡樓蕩婦對此傷情於時露萎庭蕙霜
封階砌坐視帶長轉看腰細重以秋水文波秋雲似羅
日黯黯而將暮風騷騷而渡河妾怨廻文之錦君思出
塞之歌相思相望路遠如何鬢飄蓬而漸亂心懷愁而
轉歎愁縈翠眉歛啼多紅粉漫已矣哉秋風起兮秋葉
飛春花落兮春日暉春日遲遲猶可至客子行行終不
歸
梁江淹倡婦自悲賦曰日自趙東來舞漢宮瑤席金陳
桂枝嬌春素壁翠樓明月徒秋歌聲忽散倡人復愁君
王更衣露色未晞侍青鑾以雲徙夹丹輦以霞飛願南
山之無隟指夀陵以同歸俄而綠衣坐奮白華卧進屑
骨不憐抵金誰恡九重以閉高門自蕪青苔積兮銀閤
澁網羅生兮玉梯虚度九冬而廓處經十秋而分居傷
營魄之已盡畏松柏之無餘去柏梁以掩袂出桂柱而
歛眉視朱殿以再暮撫巔華而一疑
周庾信蕩子賦曰蕩子辛苦逐征行直守長城千里城
隴水恒冰合關山唯明月况復空牀起怨倡婦生離紗
窗獨掩羅帳長垂新筝不弄長笛羞吹常年桂苑昔日
蘭閨羅敷總髮弄玉初笄新歌子夜舊舞前溪别後關
情無復情奩前明鏡不須明合歡無信寄廻紋織未
成遊塵滿牀不用拂細草横階隨意生前日漢使著章
臺聞道夫壻定應廻手巾還欲燥愁眉即剰開逆想行
人至迎前含笑來
書後漢秦嘉與妻書曰不能養志當給郡使随俗順時
僶俛當去知所苦故爾未有瘳損想念悒悒勞心無已
當涉遠路趨走風塵非志所慕慘慘少樂又計往還將
彌時節念發同怨意有遲遲欲暫相見有所屬託今遣
車往想必自力
秦嘉妻徐淑荅書曰知屈珪璋應奉臧使策名王府觀
國之光雖失高素皓然之業亦是仲尼執鞭之操也自
初承問心願東還迫疾惟宜抱歎而已日月已盡行有
伴例想嚴裝已辦發邁在近誰謂宋遠企予望之室邇
人遐我勞如何深谷逶迤而君是涉高山巖巖而君是
越斯亦難矣長路悠悠而君是踐冰霜慘烈而君是履
身非形影何得動而輒俱體非比目何得同而不離於
是詠萱草之喻以消兩家之恩割今者之恨以待將來
之歡今適樂土優游京邑觀王都之壯麗察天下之珍
妙得無目玩意移往而不能出耶
嘉重報妻書曰車還空反甚失所望兼敘遠别恨恨之
情顧有悵然間得此鏡既明且好形觀文彩世所希有
意甚愛之故以相與并寳釵一雙好香四種素琴一張
常所自彈也明鏡可以鑒形寳釵可以耀首芳香可以
馥身素琴可以娱耳
妻又報嘉書曰既惠音令兼賜諸物厚顧慇懃出於非
望鏡有文彩之麗釵有殊異之觀芳香既珍素琴益好
惠異物於鄙陋割所珍以相賜非豐恩之厚孰肯若斯
覽鏡執釵情想髣髴操琴詠詩思心成結勅以芳香馥
身喻以明鏡鑒形此言過矣未獲我心也昔詩人有飛
蓬之感班婕妤有誰榮之歎素琴之作當須君歸明鏡
之鑒當待君還未奉光儀則寳釵不列也未侍帷帳則
芳香不發也
梁何遜為衡山侯與婦書曰昔人邀遊洛汭會遇陽臺
神仙髣髴有如今别離帳前微笑涉想猶存而幄裏餘
香從風且歇掩屏為疾引領成勞鏡想分鸞琴悲别鶴
心如膏火獨夜自煎思等流波終朝不息始知萋萋萱
草忘憂之言不實團團輕扇合歡之用為虚路邇人遐
音塵寂絶一日三秋不足為喻聊陳往翰寧寫款懷遲
枉瓊瑶慰其杼軸
周庾信為上黃侯世子與婦書曰昔仙人道引尚刻三
秋神女將梳猶期九日未有龍飛劒匣鶴别琴臺莫不
銜怨而心悲聞猿而下淚人非新市何處尋家别異邯
鄲那應知路想鏡中看影當不含啼欄外將花居然俱
笑分杯帳裏却扇牀前故是不思何時能憶當學海神
逐潮風而來往勿如織女待填河而相見
陳伏知道為王寬與婦義安主書曰昔魚嶺逢車芝田
息駕雖見妖婬終成揮忽遂使家勝陽臺為歡非夢人
慙蕭史相偶成仙輕扇初開欣看笑靨長眉始畫愁對
離粧猶聞徙佩顧長廊之未盡尚分行幰冀迥陌之難
廻廣攝金屏莫令愁擁恒開錦幔速望人歸鏡臺新去
應餘落粉燻罏未徙定有餘煙淚滴芳衾錦花長濕愁
随玉軫琴鶴恒驚已覺錦水丹鱗素書稀遠玉山青鳥
仙使難通綵筆試操香牋遂滿行雲可託夢想還勞九
重千日詎想倡家單枕一宵便如蕩子當令照影雙來
一鸞羞鏡勿使窺窗獨坐姮娥笑人
藝文類聚卷三十二
