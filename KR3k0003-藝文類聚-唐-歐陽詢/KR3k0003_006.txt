藝文類聚卷六唐歐陽詢撰
地部(地巖)(野峽)(關石)(岡塵)
地
神農書曰湛濁為地
黃帝素問曰積隂為地故地者濁隂也
蔡邕月令章句曰總丘陵原隰阪險曰地
春秋元命苞曰地者易也言養物懷任交易變化含吐
應節故其立字土力於乙者為地
河圖括地象曰地廣東西二萬八千南北二萬六千有
君長之州州有九阻中土之文德及而不治
山海經曰帝令竪亥步自東極至於西極五億十萬九
千八百八步竪亥左手把筭右手指青丘北
孝經援神契曰計九州之別壤山陵之大川澤所注萊
洹所生鳥獸所聚九百一十一萬八千二十四頃磽埆
不墾者千五百萬三千頃
易曰立地之道曰柔與剛又曰在地成形又曰坤地也
禮記曰孟冬之月地始凍仲春之月地始坼又曰今夫
地一撮土之多及其廣厚載華嶽而不重振河海而不
泄萬物載焉
周官曰大司徒掌天下土地之圖知九州之地域廣輪
之數辯五地之物
樂聲儀曰下元者地氣也為始萬物生育長養蓋藏之
主也
春秋元命苞曰地所以右轉者氣濁精少含隂而起遲
故轉右迎天佐其道
爾雅曰東至泰遠西至邠國南至濮鉛北至祝栗謂之
四極孤竹北戶西王母日下謂之四荒九夷八狄七戎
六蠻謂之四海
老子曰地得一以寧地無以寧將恐發
墨子曰禽子問天與地孰仁墨子曰翟以地為仁太山
之土則封禪焉培塿之側則生松栢下生黍苗莞蒲水
生黿鼉龜魚民衣焉食焉家焉死焉地終不責德焉故
翟以地為仁
孔子家語曰子夏曰商聞山書曰地東西為緯南北為
經山為積德川為積形高者為生下者為死丘陵為牡
谿谷為牝
啓梁昭明太子謝勑賚地圖啓曰漢氏輿地形兹未擬
晉世方丈比此非妙疋之長樂唯書古賢儔之未央止
圖將帥未有洞該八藪混觀六合域中天外指掌可求
地角河源戶庭不出豈問千秋目識烏桓之地脫逢莊
武方著博物之書
論晉裴秀禹貢九州按感圖論曰圖書之設由來尚
矣自古垂象立制而頼其用三代置其官仲掌其職
暨漢祖屠咸陽丞相蕭何盡收秦之圖籍今秘書既
無古今之地圖又無蕭何所得秦圖書唯有漢氏所
畫輿地及諸雜圖各不設分率又不考正准望亦不
備載名山大川其所載列雖有麤形皆不精審不可
依據或稱外荒迂誕之言不合事實於義無取今制
地圖之體有六一曰分率所以辯廣輪之度也二曰
准望所以正彼此之體也三曰道里所以定所由之
數也四曰高下五曰方邪六曰迂直此六者各因地
而制形所以校夷險之故也有圖象而無分率則無
以審遠近之差有分率而無准望雖得之於一隅必
失之於他方雖有准望而無道里則施於山海絶隔
之地不能以相通有道里而無高下方邪迂直之校
則徑路之數必與遠近之實相違失准望之正故必
以此六者參而考之然後遠近之實定於分率彼此
之實定於准望徑路之實定於道里度數之實定於
高下方邪迂直之筭故雖有峻山巨海之隔絶域殊
方之迥登降詭曲之因皆可得舉而定者准望之法
既正則曲直遠近無所隱其形也
野
爾雅曰邑外謂之郊郊外謂之牧牧外謂之野
說文曰野郊外也
山海經曰大樂之野夏后啓於此舞九代馬(事具獸部馬篇)
又曰都廣之野后稷葬焉爰有黍稷百榖自生鸞自歌
鳳自舞靈夀寳華草木所聚
尚書曰大野既豬東原底平
毛詩曰我行其野蔽芾其樗婚姻之故言就爾居
左傳曰辛有適伊川見被髮祭於野者曰不及百年此
其戎乎其禮先亡矣又曰晉文公過衛出於五鹿乞食
於野人野人與之塊公子欲鞭之子犯曰天賜也稽首
受而載之又曰禆諶能謀謀於野則獲謀於邑則否
鄭國有難子産載以如野謀四國之事
穆天子傳曰曠原之野飛鳥之所解羽
莊子曰黃帝將見大隗于具茨之山方明為御昌宇參
乘至於襄城之野七聖皆迷無所問塗適遇牧馬童子
乃問塗焉(事具帝王部)又曰北門成問黃帝曰帝張咸池之
樂於洞庭之野吾始聞之而懼後聞之而怠卒聞之而
惑蕩蕩默默乃不自得
楚辭曰獨不見鸞鳳之高翔于大皇之野循四極而廻
周見盛德而俯下
韓詩外傳曰孔子出遊少原之野有婦人哭甚哀問之
婦人曰向刈蓍新亡吾簮是以哀也非傷亡簮不忘故
也(事具草部)
帝王世紀曰炎帝戮蚩尤於中冀名其地曰絶轡之野
幽明錄曰桓温北征姚襄在伊水上許遜曰不見得襄
而有大功見襄走入太玄中問曰太玄是何等也答曰
南為丹野北為太玄必西北走也果如言
贊晉郭璞都廣之野贊曰都廣之野珍怪所聚爰有羔
榖鸞歌鳳舞后稷託終樂哉斯土
關
周官曰司關掌國貨之節以聮門市凡貨不出於關舉
其貨罰其人國凶札則無關門之征
禮記曰仲夏之月關市無索又曰古者關譏而不征蔡
邕月令章句曰關在境所以察出禦入
左傳曰臧文仲不仁者三廢六關
孟子曰古之為關也將以禦暴也今之為關也將以為
暴也
燕丹子曰燕丹去秦夜到關關門未開丹為雞鳴衆雞
皆鳴遂得逃歸
史記曰秦昭王囚孟嘗君孟嘗君變姓名夜半至函谷
關關法雞鳴出客孟嘗君恐追至客居下坐者能為雞
鳴於是羣雞皆鳴遂出關
戰國策曰中山與燕趙為王齊閉關不通中山之使且
言曰我萬乘之國也中山千乘國也何侔名於我乎
楚漢春秋曰沛公西入武關居於㶚上遣將軍閉函谷
關無内項王項王大將亞父至關不得入怒曰沛公欲
反耶即令家𤼵薪一束欲燒關門關門乃開
列仙傳曰關令尹喜周大夫也善内學老子西遊先見
其氣知真人當過物色而遮之果得老子與俱之流沙
漢書曰秦王子嬰誅滅趙高遣將將兵距嶢關沛公欲
擊之張良曰秦尚強未可輕願先遣人益張旗幟於山
上為疑兵使酈食其陸賈往說秦將啗以利秦將果欲
連和因而攻之又曰景帝四年春復置諸關用傳出入
又曰武帝三年冬徙函谷於新安又曰終軍初從濟南
嘗詣博士入關關吏與軍繻軍問以此何為吏曰為復
傳還當以合符軍曰大丈夫西遊終不復傳還棄繻去
後軍為謁者使行郡國建節東出關關吏識之曰此使
者乃前棄繻生也
東觀漢記曰隗囂將王元謂囂曰請以一丸泥為大王
東封函谷關此萬世一時也又曰郭丹初之長安從宛
人陳兆買入關符以入函谷關既入封符乞人曰不乘
使者車不出關丹自從入關後不歸家十二年後奉使
乃出關竟如本心又曰李恂餉遺無所受處新安關下
拾橡實為食
吳越春秋曰伍子胥與太子建子勝俱奔吳夜行晝伏
出到昭關關吏欲執之胥因詐曰上之所以索我者以
我有美珠也今我已亡之矣我將告子欲取之關吏因
舍焉
吳書陸凱奏曰臣愚以西陵國之關首宜重其備備重
則敵不敢輕輕備則為敵所侮
何禎集曰以正始六年為弘農太守表省崤關曰易稱
王公設險以守其國孟軻云古者關譏而不征關險之
設所由尚矣
叚國沙州記曰龍涸北四十里有白馬關關甚嶮峻使
十人固險雖萬夫亦不能前
詩陳周弘正入武關詩曰武關設地險遊客好邅廻將
軍天上落童子棄繻來揮汗成雲雨車馬漾塵埃雞鳴
不可信未曉莫先開
賦後漢李尤函谷關賦曰爾廼周覽以汎觀歴衆關以
遊目惟迂闊之顯麗羌莫盛乎函谷施雕礱以作好建
峻敞之堅重殊中外以隔別翼巍巍之高崇命尉臣以
執鑰綂羣類之所從嚴固守之猛厲操戈鉞而普聰蕃
鎮造而惕息侯伯過而震惶惟函谷之初設險前有姬
之苗流睢背魏而西逝託衾衣以免搜大漢承弊以建
德革厥舊而運修准令宜以就制因兹勢以立基蓋可
以詐非司邪括執㗋咽季末荒戍墮關有年天閔羣黎
命我聖君稽符皇乾孔適河文中興再受二祖同勲永
平承緒欽明奉循十羅三關下列九門
銘後漢李尤函谷關銘曰函谷險要襟帶㗋咽尹從李
老留作二篇孟嘗離秦奔騖東征夜造稽疑譎以雞鳴
范睢將入自盛以嚢元鼎革移錯之新安舍彼西阻東
即高原長墉重關閒固不踰簡易易從與乾合符
岡
爾雅曰山脊曰岡
毛詩曰陟彼高岡我馬玄黃
地理志曰秦望氣者云東南有天子氣使赭衣徒鑿雲
陽縣北岡改名曲阿又曰天門零陽縣有半石岡岡上
有石名仙人樓
山謙之丹陽記曰句容縣東三十里有龍岡岡頂有龍
沸潭周十三丈聞人聲水便沸動常日則不動
劉禎京口記曰城北四十餘里有小岡高二丈許有人
鼻形著岡西頭有口在上而鼻在下方圓數尺狀如燋
土古老相傳因名下鼻今無復鼻厥口猶在
王韶之始興記曰郡西南有芙蓉岡高若玉山鄰枕郊
郭可四十餘里又曰含淮縣白鹿城南有白鹿岡晉咸
和中縣令張魴有德惠白鹿羣遊岡上因以為名
雷次宗豫章記曰洪井西有鸞岡舊說洪崖先生乘鸞
所憩之處也
顧徵廣州記曰四會縣有金岡行人往往見金於岡側
裴氏廣州記曰城北有馬鞍岡秦時瞻氣者言南方有
天子氣始皇發民鑿破北岡地中出血鑿處猶在增城
縣有雲母岡日出照之晃曜
武昌記曰城北有岡高數丈名為鳳闕其處顯敞升闕
以望川澤多所遠瞻吳黃龍元年有鳳皇集此岡故謂
之鳳闕鳳闕南十里有金牛岡古老相傳云有金牛出
此岡岡今半崩坑深數丈牛踐岡邊遺跡尚存
王孚安城記曰萍鄉西津里南五里山名玉女岡天氣
當雨水輙先涌出石間而有五色玄黃百姓謂之玉女
披衣
鄧德明南康記曰陳蕃墓在青龍岡土人傳云昔見一
物龍形而通身純青數出此岡頂故因以為名青龍也
又曰贑縣有馬脊岡其形如馬脊故以為名也衡山記
曰衡山有曾青岡出曾青可合仙藥有靈夀岡多靈夀
木
圖墓書曰冡前左右有小岡如投筭相連數里名為導
引岡葬之出冨貴又曰經言葬遇沈岡遠至二十年皆
絶世無後葬遇浮岡隨世沈浮著土必安終無災厄葬
遇飛岡奕世冨貴亦出神仙
詩宋謝靈運入華子岡麻源第三谷詩曰南州實炎德
桂樹凌寒山銅陵映碧澗石磴寫紅泉既枉隱淪客亦
栖肥遁賢遂登羣峰首邈若騰雲煙羽人絶髣髴丹丘
徒空筌圖牒復磨滅碑板誰聞傳莫辨百代後安知千
載前且申獨往意乘月弄潺湲
賦宋傅亮登龍岡賦曰靜潜處以永念聊駕言以寫憂
蒙旭露而夙軫稅余轡於龍丘南臨平隰西際荒疇比
宇連甍幽榛四周眺江都之廣澨究川陸之廻修羡翔
羽之嬉林樂綠蘋之在流乘清漪以汎濫翳稠枚而命
仇信遂生之有所何怵廹於人尤
巖
晉中興書徵拜傅說曰咸和四年廬山西大巖崩俄而
郭默害江州刺史伏誅
尋陽記曰赤山崖峻璧上多靈巖生仙菜村人恒採之
也
嵩高山記曰少室山大巖中有一石室云有自然經書
自然飲食室前有一石柱象承露盤上有石脂滴滴流
下服之一合夀與天地同畢
盛弘之荆州記曰平樂縣有山臨水巖間有兩目如人
眼極大瞳子白黑分明名為目巖又曰始興機山東有
兩巖相向如鴟尾石室數十所經過皆聞有金石絲竹
之聲
鄭緝之東陽記曰北山有春草巖根竹巖仙姥巖間不
生蔓草盡出龍鬚尤多藥物
詩梁丘遲夜𤼵密巖口詩曰弭棹纔假寐擊汰已爭先
敞朗朝霞澈驚明曉魄懸萬尋仰危石百丈窺重泉叢
枝上點點崩溜下填填
峽
續漢書曰虞詡為武都太守下辯東三十里有峽中有
大石鄣塞水流春夏輒濆溢敗壊城郭詡使人燒石以
水灌之石皆罅裂因鐫去遂無沈溺之害
庾仲雍荆州記曰巴楚有明月峽廣德峽東突峽今謂
之巫峽&KR0008;歸峽歸鄉峽
袁山松宜都記曰自西陵泝江西北行三十里入峽口
其山行周廻隱映如絶復通高山重嶂非日中夜半不
見日月也
鄧德明南康記曰雩都峽去縣百里兩邊傍江江廣三
十餘丈高嶺稠疊連巖石峙其水常自激涌奔轉如輪
春夏洪潦經過阻絶
王韶之始興記曰梁鮮二水口下流有滇陽峽長二十
餘里山嶺紆鬱叢流曲勃中宿縣有貞女峽峽西岸水
際有石如人形狀似女子是曰貞女父老相傳秦世有
女數人取螺於此遇風雨晝昏而一女化為此石
賦梁蕭子範建安城門峽賦曰原夫城門之所都廼設
險於閩區艱難過於身勢襟要甚於飛狐長湍一流而
沸涌層山兩判而盤紆對巘雙分干霄帶雲怪石隨波
而隱見枯槎横出而不羣顧瞻左右重巒接阜其間如
礪其絶如斗千乘馳輪匹夫可守巃崧呀呷䠞浪楊華
鴈門飲羽西施浣紗瓌詭豐隆質狀不同班黃糅采玄
紫潜通水奔湍其如電聲疾烈其如風樹低柯而翠鬱
潭隱日而青空
隋江總貞女峽賦曰倦辛苦於嶺表遂沈淪於海外迹
飄颻於轉蓬情繚繞於懸旆駭兹峽之珍怪佇竒峯而
曬矚或邐迤而四成乍㠑嵬而五曲含照曜之燭銀渧
潺湲之膏玉山蒼蒼以墜葉樹索索而搖枝澄碧源之
見底聳翠璧以臨危
石
物理論曰土精為石
尚書曰青州厥貢鉛松怪石
周官曰大司寇以嘉石平罷民有罪者坐諸嘉石以肺
石達窮民凡煢獨老幼欲復於上而未達者立於肺石
(注曰嘉石文石也肺石赤石也)
毛詩曰漸漸之石維其高矣
穆天子傳曰天子升于采石之山於是取采石焉鑄以
成器于黑水之上
尸子曰昔者武王崩成王少周公旦踐東宫履乘石祀
明堂假為天子七年(乘石王所登上車之石也)
列子曰天亦物也物有不足故昔者女媧氏鍊五色之
石以補其闕
隨巢子曰禹産於崑石啓生於石(王韶之云啓生而母化為石)
吕氏春秋曰石可破也不可奪其堅
史記曰王剪代李信擊荆荆兵數挑戰終不出久之剪
使人問軍中戲乎對曰方投石超距剪曰士卒可用矣
又曰張良見老人出一編書曰讀是則為王者師後十
二年見我濟北榖城山下黃石即我也良後果得黃石
寶而祠之及死并葬黃石伏臘祠之
韓詩外傳曰楚熊渠子夜行見寢石以為伏虎彎弓而
射之没金飲羽下視知其石也因復射之矢摧無迹(漢書)
(載李廣亦如之)
十洲記曰流洲在西海中上多積石名為昆吾石冶
成鐡作劒光明照洞如水精狀割玉物如切泥土焉
闞子曰宋之愚人得燕石於梧臺之東歸而藏之以為
寶周客聞而觀焉主人齋七日端冕玄服以𤼵寶革匱
十重緹巾十襲客見之掩口而笑曰此特燕石也其與
瓦甓不殊
應劭漢官儀曰馬伯弟登泰山見石二枚其一是武帝
時石用五車載不能上因置山下為屋號曰五車石其
一是紀號石刻文字紀功德立壇上
博物志曰桃林在弘農湖城縣休牛之山有石焉曰帝
臺之椹也五色而文狀如鶉卵
神仙傳曰白石生者恒煑白石為粮就白石山居故號
白石先生
遊名山志曰芙蓉渚有聳石頭如初生芙蓉色皆青白
三齊略記曰始皇作石橋欲過海看日出處時有神人
能驅石下海石去不速神輙鞭之皆流血至今悉赤陽
城山石盡起立薿薿東傾狀如相隨行
王韶之南康記曰湘源有長瀨其傍石或像人形或似
牛羊其土人名人形者為令史
鄧德明南康記曰雩都縣有金雞石
武昌記曰盤龍石舊傳云有龍盤於此石積日方去
庾仲雍荆州記曰歸鄉縣有屈原宅女嬃廟𢷬衣石猶
存
荆州圖副曰宜都有石穴穴有二石相去一丈俗云其
一為陽石其一為隂石水旱為災鞭陽石則雨鞭隂石
則晴
異苑曰永康王曠井上有一洗石時見赤氣後有二胡
人寄宿忽求買之曠怪所以未及度錢子婦孫氏覩二
黃鳥闘於石上疾往掩取變成黃金胡人不知索市愈
急既得撞破石内空叚有二鳥處
幽明錄曰宜都建平二郡之界有倚石如二人像攘袂
相對俗謂二郡督郵爭界於此又曰宫亭湖邊傍山間
有石數枚形圓如鏡明可以鑑人謂之石鏡
詩陳隂鏗詠石詩曰天漢支機罷仙嶺博棋餘零陵舊
是鷰昆池本學魚雲移蓮勢出苔駮錦文䟽還當榖城
下別自解兵書
陳周弘正詠石鯨應詔詩曰石鯨何壯麗獨在天池隂
騫鰭類横海半出似浮深吞航本無日吐浪亦難尋聖
帝遊靈沼能懷躍藻心
賦陳張正見石賦曰連山蔽虧巨石嶔﨑上興雲而蔚
薈下激水而推移舒丹霞於九折混白露於三危鎮方
城於濮水固天闕於湯池開五嶽之靈圖集九老之仙
都韜神弓於射的産利劔於昆吾魚躍湘鄉之水鴈浮
平固之湖隨山鵲之金印碎驪龍之寶珠奄藹披衣氤
氲翠微精衛取而填海天孫用以支機隨西王而不落
傍東武而俱飛
贊晉郭璞礠石贊曰礠石吸鐵琥珀取芥氣有潜通數
亦冥會物之相感出乎意外
塵
山海經曰黑水之南有玄蛇食塵大人之國有大青蛇
頭方食塵
禮記曰凡為長者糞之禮必加箒於箕上以袂拘而退
其塵不及長者又曰前有塵埃則載鳴鳶
毛詩曰無將大車維塵冥冥
左傳曰晉楚戰於城濮狐毛設二旆而退之欒枝使輿
曳柴而偽遁(曳柴起塵作衆走)
老子曰和其光同其塵
莊子曰野馬也塵埃也生物之以息相吹者也
楚辭曰安能以皓皓之白蒙世俗之塵埃哉
淮南子曰地不滿東南故水潦塵埃歸焉
謝承後漢書曰范丹字史雲所居單陋有時絶粮閭里
歌之曰甑中生塵范史雲也
應璩與曹公牋曰昔漢光武與戴子高有撫塵之好
蔡邕勸學曰蚓無爪牙軟弱不便穿穴洞地食塵飲泉
博物志曰徐州人謂塵土為蓬塊吳人謂塵土為埃坱
李康遊山序曰蓋人生天地之間也若流電之過戶牖
輕塵之栖弱草
郭子曰庾公名位漸重足傾王公時庾亮在石頭王公
在城忽風起揚塵王公以扇拂之曰元規塵汚人
詩晉傅玄飛塵篇曰飛塵穢清流朝雲蔽日光秋蘭豈
不芬鮑肆亂其芳河决潰金堤一手不能障
梁簡文帝詠梁塵詩曰依帷蒙重翠帶日聚輕紅定為
歌聲起非關團扇風
梁徐摛賦得廉塵詩曰朝逐珠胎卷夜傍玉鉤垂恒交
羅袖拂不分秋風吹
州部(冀州豫州)(揚州雍州)(荆州益州)(青州幽州)(徐州并州)(兖州交州)
春秋說題辭曰州之言殊也合同類異其界也
說文曰堯遭洪水民居水中高土故名曰州一曰州疇
也疇其土而生之也
物理論曰九州變易交錯不同禹貢有梁州無并州周
官有并州無梁州爾雅有營州無青州漢興武帝開拓
三方立十三州通并梁之數而增交益焉
風俗通曰周禮五黨為州州疇也州有長使之相周足
也
河圖括地象曰天有九部八紀地有九州八柱
尚書大傳曰古之處師八家三鄰而為明三明而為里
五里而為邑十邑而為都十都而為師州有十二師焉
張衡靈憲圖曰崑崙東南有赤縣之州風雨有時寒暑
有節苟非此土南則多暑北則多寒東則多隂故聖王
不處焉
史記曰鄒衍著書云中國於天下八十一分居其一分
耳中國名赤縣赤縣内自有九州禹之叙九州是也不
得為州數中國外如赤縣州者有九乃謂九州也有神
海環之如一區中者乃為一州如是者九乃有大瀛海
環其外天地之際焉
冀州
爾雅曰兩河間曰冀州
周官曰河内曰冀州其山鎮曰霍山其澤藪曰楊紆其
川漳其浸汾潞其利松栢
春秋元命苞曰昴畢間為天街散為冀州分為趙國立
為常山
淮南子曰往古之時四極廢九州裂於是女媧殺黑龍
以祭冀州
釋名曰冀州取地以為名也其地有險有易帝王所都
亂則冀治弱則冀強荒則冀豐也
賦漢班彪冀州賦曰夫何事於冀州聊託公以遊居歷
九州而觀風亦哲人之所娛望常山之峩峩登北嶽而
高遊建封壇於岱宗瘞玄玉於此丘徧五嶽與四瀆觀
滄海以周流
箴漢揚雄冀州箴曰洋洋冀州鴻原大陸嶽陽是都島
夷被服潺湲河流表以碣石三后攸降列為侯伯隆周
之末趙魏是宅翼土麋沸炫沄如湯更盛更衰載從載
横漢興定制改列藩王故治不忘亂安不忘危牧臣司
冀敢告在階
揚州
尚書禹貢淮海惟揚州厥貢瑶琨篠簜厥苞橘柚
周官曰東南曰揚州其山鎮曰會稽其澤藪曰具區其
川三江其浸五湖其利金錫竹箭
春秋元命苞曰牽牛流為揚州分為越國立為揚山續
漢書曰張禹拜揚州刺史當濟江行部土人皆以江有
子胥之神難於濟涉禹厲聲云子胥若其有靈知吾志
在理察枉訟豈危我哉令鼓楫而過歴行部邑吏民希
見者人懷喜悦
益部耆舊傳云嚴遵為揚州刺史行部聞道傍女子哭
聲不哀問所哭者誰對云夫遭燒死遵勑吏舁尸到與
語訖語吏云死人自道不燒死攝女令人守尸云當有
枉吏白有蠅聚頭所遵令披視得鐵錐貫頂考問淫殺
夫
箴漢揚雄揚州箴曰夭矯揚州江漢之滸彭蠡既瀦陽
鳥攸處橘柚羽貝瑤琨篠簜閩越北垠沅湘攸往翩彼
昭王南征不旋人咸躓於垤莫躓於山太伯遜位其吳
紹類夫差一誤太伯無祚周室不匡句踐入覇當周之
隆越裳重譯春秋之末矦甸叛逆元首不可不思股肱
不可不孳堯崇屢省舜盛欽謀牧臣司揚敢告執籌
荆州
尚書禹貢曰荆及衡陽惟荆州厥貢羽毛齒革惟金三
品杶榦栝栢礪砥砮丹惟箘簵楛苞匭菁茅厥篚玄纁
璣組九江納錫大龜
釋名曰荆州取名於荆山也荆警也警南蠻數為寇逆
其民有道後服無道先強常警備之也
春秋元命苞曰軫星散為荆州分為楚國荆之為言強
也陽盛物堅其氣急悍也
元康地記曰荆州於古蠻服之地也秦滅楚置郡縣漢
武分為交州至魏晉而荆州所部郡國二十
周官曰正南曰荆州其山鎮曰衡山其澤藪曰雲夢其
川江漢其浸穎湛其利丹銀齒角
沈約宋書曰朱修之為荆州刺史百城士民贈貺一毫
無所受去鎮之日秋毫無犯計在州以來内外燃油及
私牛馬食費以私錢六十萬禆之
箴漢揚雄荆州箴曰杳杳巫山在荆之陽江漢朝宗其
流湯湯雲夢塗泥包匭菁茅金玉砥礪象齒元龜貢篚
百物世世以饒戰戰慄慄至桀荒溢我在帝位若天有
日不順庶國孰敢余奪亦有成湯果秉其鉞放之南巢
號之以桀南巢茫茫多楚與荆風飄以悍氣銳以剛有
道後服無道先強世雖安平無敢逸豫牧臣司荆敢告
執御
青州
尚書禹貢曰海岱惟青州厥貢鹽絺海物惟錯岱畎絲
枲鉛松怪石
春秋元命苞曰虛危之精流為青州分為齊國立為萊
山
太康地記曰青州東方少陽其色青其氣清歲之首事
之始也故以為名周之建國表齊東海居於青州故吳
季札觀樂于魯聞齊之詩云泱泱乎大國之風也其表
東海者乎
周官曰正東曰青州其山鎮曰沂山其澤藪曰望諸其
川淮泗其浸沂沭其利蒲魚
王隱晉書曰苟晞為青州刺史役煩賦重民不堪命日
斬千人流血成川號云屠伯
箴漢揚雄青州箴曰茫茫青州海岱是極鹽鐵之地鉛
松怪石羣水攸歸萊夷作牧貢篚以時莫怠莫違昔在
文武封吕於齊厥土塗泥在丘之營五矦九伯是討是
征馬殆其銜御失其度周室荒亂小白以覇諸侯僉服
復尊京師小白既没周卒陵遲嗟兹天王附命下土失
其法度喪其文武牧臣司青敢告執矩
徐州
尚書禹貢曰海岱及淮惟徐州厥貢惟土五色嶧陽孤
桐泗濱浮磬淮夷蠙珠暨魚厥篚玄纖縞
春秋元命苞曰天弓星主司弓弩流為徐州別為魯國
徐之為言舒也言隂牧内安詳也
箴漢揚雄徐州箴曰海岱伊淮東海是渚徐州之土邑
于蕃宇大野既瀦有羽有蒙孤桐蠙珠泗沂攸同降周
任姜鎮於琅邪姜氏絶苗田氏攸都事猶細微不慮不
圖禍如丘山本在萌牙牧臣司徐敢告僕夫
兖州
尚書禹貢曰濟河惟兖州厥貢漆絲厥篚織文浮于濟
漯達于河
春秋元命苞曰五星流為兖州兖之言端也言隄精端
故其氣纖殺分為鄭國
周官曰河東曰兖州其山鎮曰岱山其澤藪曰大野其
川河泲其浸盧維其利蒲魚
箴漢揚雄兖州箴曰悠悠濟河兖州之㝢九河既導雷
夏攸處草繇木條漆絲絺紵濟漯既通降丘宅土成湯
五徙卒都于亳盤庚北度牧野是宅箕子歔欷厥居為
墟牧臣司兖敢告執書
豫州
尚書禹貢曰荆河惟豫州厥貢漆枲絺紵厥篚纖纊錫
貢磬錯浮于洛達于河
春秋元命苞曰鉤鈐星別為豫州豫之為言序也言隂
陽分布各得處也
周官曰河南曰豫州其山鎮曰華山其澤藪曰圃田其
川滎洛其浸波溠其利林漆絲枲
箴漢揚雄豫州箴曰郁郁荆河伊洛是經榮嶓枲漆惟
用攸成田田相拏廬廬相距夏殷不都成周攸處豫野
所居爰在鶉墟四隩咸宅㝢内莫如母曰我大莫或余
敗母曰我強靡克余亡王赧為極實絶周祀牧臣司豫
敢告柱史
雍州
尚書禹貢曰黑水西河惟雍州厥貢惟球琳琅玕浮于
積石至于龍門西河
春秋元命苞曰東井鬼星散為雍州分為秦國東距殽
阪西有漢中南含高山北阻居庸得東井動深之萌其
氣險也
春秋文燿鉤曰華岐以北龍門積石南至三危之野雍
州屬魁星
太康地記曰雍州兼得梁州之地西北之位陽所不及
隂氣雍閼故取名焉
周官曰正西曰雍州其山鎮曰嶽山其澤藪曰弦蒲其
川涇汭其浸渭洛其利玉石
箴漢揚雄雍州箴曰黑水西河横截崑崙邪指閶闔盡
為雍垠上侵積石下礙龍門蓋安不忘危盛不諱衰牧
臣司雍敢告贅衣
益州
春秋元命苞曰觜參流為益州益之言隘也謂物類並
决其氣急切决列也
揚雄蜀本紀曰蜀始王曰蠶叢次曰伯雍次曰魚鳬又
曰武都人有女蜀王納以為妃疾卒葬于成都作石鏡
一枚以表其墓
十州志曰蜀王杜宇自號望帝左思蜀都賦曰外負銅
梁宕渠内函要害膏腴
箴漢揚雄益州箴曰巖巖岷山古曰梁州華陽西極黑
水南流秦作無道三方潰叛義兵征暴遂國于漢拓開
疆宇恢梁之野列為十二光羡虞夏牧臣司梁是職是
圖經營盛衰敢告士夫
幽州
周官曰東北曰幽州其山鎮曰醫無閭其澤藪曰貕養
其川河泲其浸菑時其利魚鹽
春秋元命苞曰箕星散為幽州分為燕國幽之為言窈
也言風出入窈冥敏勁易曉故其氣躁急
釋名曰幽州在北幽昧之地也
箴漢揚雄幽州箴曰蕩蕩平川惟冀之别伊昔唐虞實
為平陸周末荐臻廹于獯鬻六國擅權燕趙本都東限
穢貊羡及東胡強秦北排蒙公城壃大漢初定分狄之
荒元戎屢征如風之騰義兵涉漠偃我邊萌既定且康
復古虞唐盛不可不圖衰不可不忘隄潰蟻穴器漏箴
芒牧臣司幽敢告侍旁
并州
春秋元命苞曰營室流為并州分為衛國之鎮立為明
山并之為言誠也精舍交并其氣勇抗誠信也
太唐地記曰并州不以衛水為號又不以恒山為名而
云并者蓋以其在两谷之間乎韓魏趙謂之三晉即并
冀二州是其地也
周官曰正北曰并州其山鎮曰恒山其澤藪曰昭餘祁
其川虖沲嘔夷其浸淶易其利布帛
箴漢揚雄并州箴曰雍別朔方河水悠悠北辟獯鬻南
界涇流盡兹朔土正直幽方自昔何為莫敢不來貢莫
敢不來王周穆遐征犬戎不享爰貊伊德侵玩上國宣
王命將攘之涇北宗幽罔識日用爽蹉既不爼豆又不
干戈犬戎作難斃於驪阿太上曜德其次曜兵德兵俱
顛靡不悴荒牧臣司并敢告執綱
交州
苗恭交廣記曰漢武帝元鼎中開拓土境北開朔方南
置交阯刺史建安二年南陽張津為刺史交阯太守士
爕表言伏見十二州皆稱曰州而交獨為交阯刺史何
天恩不平乎若普天之下可為十二州者獨不可為十
三州詔報聽許拜津交州牧加以九錫彤弓彤矢禮樂
征伐威震南夏與中州方伯齊同自津始也
太康地記曰交州本屬揚州取交阯以為名虞之南極
也周有天下越裳氏慕聖人之德重九譯貢白雉秦滅
六國南開百越置桂林象郡以趙佗為龍川令因秦之
末自擅南裔漢高革命加以王爵始變椎髻襲冠冕焉
箴漢揚雄交州箴曰交州荒裔水與天際越裳是南荒
國之外爰自開闢不羈不絆周公攝祚白雉是獻昭王
陵遲周室是亂越裳絶貢荆楚逆叛大漢受命中國兼
該南海之宇聖武是恢稍稍受羈遂臻黃支杭海三萬
來牽其犀盛不可不憂隆不可不懼泉竭中虛池竭瀨
乾牧臣司交敢告執憲
郡部(河南郡宣城郡)(京兆郡會稽郡)
風俗通曰周制天子方千里分為縣縣有四郡故左氏
傳曰上大夫受縣下大夫受郡至秦始皇初置三十六
郡以監縣
應劭漢官儀曰秦用李斯議分天下為三十六郡凡郡
或以列國陳魯齊吳是也或以舊名長沙丹陽是也或
以山陵太山山陽是也或以川源西河河東是也或以
所出金城城下有金酒泉泉味如酒豫章樟樹生庭中
鴈門鴈之所育是也
苗恭十四州記曰秦兼天下始皇二十六年廢五等之
爵立郡縣之官以公國為大郡侯伯為小郡大郡曰守
小郡曰尉郡之言君也今之郡字君在其左邑在其右
君為元首邑以載民故取名於君而謂之郡也
箴後漢劉騊駼郡太守箴曰有嬴駈除焚典紀舊蕩滅
蕃畿罷侯置守奏發閭左陳涉奮威楚築乾溪靈王不
歸征遐由近可不肅祗守臣司境敢告執機
河南郡
應劭漢官儀曰河南尹所治周地秦兼天下置三川守
河雒伊也漢更名河南孝武皇帝增云太守世祖中興
徙都雒陽故號為尹尹正也
謝承後漢書曰華崧為河南尹優賢養民興教崇化至
其剪治強宗威烈不虧遂見譖毁又曰羊陟遷河南尹
下車計日受俸嘗食乾飯茹菜禁斷豪右囑託書疏不
與交通斷理冤徒進用善士節操者旌表異行
魏志云司馬芝為河南尹抑強撫弱私請不行芝為教
與羣下曰蓋君能設教不能使吏必不犯也吏能犯教
而不能使君必不聞也夫設教而犯君之劣也犯教而
聞吏之禍也君劣於上吏禍於下此政事所以不理也
可不各勉之哉
傅子曰傅嘏為河南尹治以德教為本然持法有恒簡
而不可犯見理識情獄訟不任檟楚而得其實不為小
惠有所薦達及有大益於民皆隠其端迹若不由己又
曰樂廣為河南尹郡中前廳多怪病後人皆於廊下督
郵傳中治事無敢在廳事者唯廣處之白日戶自閉二
子凱横等懾怖廣使掘墻孔得狸乃絶
箴後漢崔駰河南尹箴曰茫茫天區畫冀為京商邑翼
翼四方是營唐虞商周河洛是居成王郟鄏以處鶉墟
諸夏勁強是從是横徹我墻屋而師尹不匡覇奪其權
宗器以分圖籍遷齊九鼎入秦
京兆郡
漢書曰趙廣漢為京兆尹以和顔接士事善推功歸之
下曰某掾屬所為非二千石所及吏皆輸寫心腹無所
隠匿又曰張敞守京兆尹尹自趙廣漢誅後皆不稱職
京師寢廢長安市偷盗尤多百賈苦之敞既視事求問
長安偷盗首長數人居皆温厚出從僮僕閭里以為長
者敞皆召既見責問因貸其罪乃署吏令致諸偷以自
贖為置酒小偷皆來賀之飲醉偷長隂以赭汙其衣裾
吏坐門閱赭汙者輙收之一日捕得數百人由是枹鼓
希鳴市無偷盗又曰王駿為京兆尹成帝欲大用之故
試以政事先是京兆有趙廣漢張敞王尊王章王駿皆
有名京師稱曰前有趙張後有二王
碑後漢蔡邕京兆尹樊陵碑曰於顯哲尹誕德孔彰膺
帝休命謂篤不忘爰納忠式規悟聖皇欽崇園邑大孝
允光九命車服昭示采章軒軺四牡承祀蒸嘗多士時
貢繇役永息進路孔夷民清險棘同體諸舊兆萌蒙福
惠垂無疆守以罔極
宣城郡
陶氏家傳云陶汪晉咸康中為宣城内史君從父猷先
為之君到郡乃招隠逸廣開學舍以此教民民有向方
者則辟為掾吏百姓歌之曰人當勤學得主簿誰使為
之陶明府
晉中興書曰桓彝少孤家貧而性度高豁不以簞瓢屑
意年在弱冠便有知人之鍳為宣城太守百姓懷之
沈約宋書曰羊玄保為黃門郎善奕棋棋品第三太祖
亦好奕數蒙引見嘉其温謹與太祖賭郡戲勝以補宣
城太守
詩齊謝眺始之宣城郡詩曰簮髮逄嘉惠教義承君子
心跡若未并憂歡將十祀幸霑雲雨慶方轡參多士振
鷺徒追飛羣龍難隸齒烹鮮止貪競共理属廉恥伊余
昧損益何用祗千里解劒北宫朝息駕南川涘寧希廣
平詠聊慕華隂市又宣城郡内登望詩曰借問下車日
匪直望舒圓寒城一以眺平楚正蒼然山積陵陽阻溪
流春榖泉威紆距遥甸巉嵒帶遠天切切隂風暮桑柘
起寒烟悵望心已極惝怳魂屢遷結髮倦為侣平生早
事邊誰規鼎食盛寧要狐白鮮方棄汝南詔言稅遼東
田
會稽郡
司馬彪續漢書曰任延拜會稽南部都尉時年十九迎
吏見其少皆驚會稽多名士延到官皆聘請高行俊乂
尊待師友之禮及掾吏貧乏輒分俸禄以賑給之
晉中興書曰諸葛恢為會稽太守臨行上為置酒謂之
曰會稽晉之關中足食足兵在於太守以君有蒞任之
方是以相屈四方分崩當匡振否運治之所先君為言
之恢陳謝因對曰今天下喪亂之餘風俗凌遲宜尊五
美屏四惡進忠實之士退浮華之黨中宗深納之又曰
王彪之為鎮軍將軍會稽内史加散騎常侍居郡八年
豪強歛跡亡戶出者三萬餘口又曰王述作會稽太守
外白請諱答曰惟祖惟考四海所知過此無所復諱
啓齊謝眺為王敬則謝會稽太守啓曰臣本布衣不謀
遠大折衝之勤不舉爕理之義何階常恐覆餗是貽咎
徵斯應陛下繼歷勝綂日月重光得以桓珪衮服拜奉
歲時視濯獻牲鞠躬郊廟而鴻恩妄假復授龜符玉節
邁於雙璜表東侔於四履臨邊三事既謝張温穎川再
撫亦慙黃霸
藝文類聚卷六
