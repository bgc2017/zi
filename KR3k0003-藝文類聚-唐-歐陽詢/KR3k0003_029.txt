藝文類聚卷二十九唐歐陽詢撰
人部十三(别上)
别上
毛詩曰出宿于泲飲餞于禰又曰顯父餞之清酒百壺
又曰燕燕于飛差池其羽之子于歸遠送于野又曰有
女仳離慨其歎矣
禮記曰嫁女之家三夜不息燭思相離也
家語曰孔子去周而老子送之曰吾聞富貴者送之以
財仁者送之以言吾雖不能富貴而竊仁者之號請送
子以言乎凡當世之聰明深察而近於死者好議人者
也博辯閎大而危其身者好發人之惡者也孔子曰敬
受教
楚辭曰離别也騷愁也言已放逐離别中心愁思又曰
悲莫悲兮生别離樂莫樂兮新相知又曰憭慄兮若在
遠行登山臨水送將歸又曰超北梁兮永辭送美人兮
南浦
吕氏春秋曰吳起魏武侯送之曰何以治西河對曰以
忠信
吳越春秋曰句踐伐吳乃命國中與之訣而國人悲哀
皆作離别之聲又曰羣臣送句踐至於江上臨水祖道
大夫種為祝句踐舉杯垂涕
孔叢子曰子高遊趙平原君客有鄒文李節者與相友
善及將還魯諸故人訣既畢文節送行三宿臨别文節
流涕交頥子高徒抗手而已分背就路其徒問曰先生
與彼二子善彼有戀戀之心未知後會何期悽愴流涕
而先生厲聲高揖無乃非親親之謂乎子高曰始吾謂
二子丈夫爾乃今知其婦人也人豈鹿豕也哉而常羣
聚乎
漢書曰武帝平陽公主家衛子夫得幸主因奏子夫送
入宫子夫上車主拊其背曰去矣即貴願無相忘又曰
疏廣與兄子受並為皇太子師傅廣謂受曰吾聞知足
不辱知止不殆功遂身退天之道也遂上䟽乞骸骨上
許之公卿大夫故人邑子遂為設祖道共帳東都門外
送者車數百輛辭訣去及道路觀者皆曰賢哉二大夫
或歎息為之下泣又曰李廣利將兵擊匈奴丞相為祖
道至渭橋又曰竇皇后弟廣國曰姊去我西時與我訣
於傳舍中沐我又曰成帝遣定陶王之國王辭去上與
相對泣而訣
東觀漢記曰陳遵使匈奴過辭於王丹丹謂遵曰俱
遭世反覆唯我二人為天地所遺今子當之絶域無
以相贈贈子以不拜遂揖而别遵甚喜又曰東平王
蒼與諸王朝京師月餘還帝臨送歸宫悽然懷思乃
遣使手詔諸國曰辭别之後獨坐不樂因就車歸伏
軾而吟瞻望永懷實勞我心誦及採菽以增歎息又
曰肅宗遣諸王歸國帝特留東平王蒼賜以秘書列
圖道術秘方至八月飲酎畢有司復奏遣蒼乃許之
手詔賜蒼曰骨肉與天性誠不以遠近親疎然數見
顔色情重昔時中心戀戀惻然不能言於是車駕祖
送流涕而訣復賜乘輿服御珍寶鞍馬錢布以億萬
計又曰光武遣馮異討赤眉車駕送至河南賜以乘
輿七尺具劒勑異曰念自修整無為郡縣所笑異頓
首受命
謝承後漢書曰范丹與王奐親善奐後為漢陽太守丹
於道候别之奐曰行路倉卒非陳闊之所可共到前亭
宿息以叙分隔丹曰今子遠適千里會面無期如其相
追將有慕貴之譏矣便起告違拂衣而去奐瞻望弗及
丹長逝不顧
吳志曰魯肅代周瑜過吕蒙酒酣蒙問肅曰君受重任
與關羽為鄰將何計略以備不虞肅應曰臨時施宜蒙
因為畫五策肅於是越席就之拊其背曰吕子明吾不
知卿才略所及至於此也遂拜蒙母結友而别又曰劉
繇亡於豫章孫策命太史慈往安撫之左右皆曰慈必
北去不還策曰子義捨我當復與誰餞送昌門把腕别
曰何時能還答曰不過六十日果如期而反
吳錄曰孫權祖朱桓桓奉觴曰臣當遠去願一捋陛下
鬚無所恨權憑几前席桓進捋鬚
魏志曰曹休為鎮南將軍假節都督軍事車馬臨送下
輿執手而别
蜀志曰宗豫聘吳孫權捉豫手涕泣而别曰君每銜命
結二國之好今君年長孤亦老矣恐不復相見
管輅别傳曰諸葛樂與輅别戒以二言卿性樂酒雖温
克然不可保寧當節之卿有水鏡之才所見者妙禍如
膏火不可不慎
許邁别傳曰邁好飬生遣妻歸家東遊采藥於桐廬山
欲斷榖以山近人不得專一移入臨安自以無復反乃
改名遠遊書與婦别
語林曰有人詣謝公别謝公流涕此人了不悲既去左
右曰向客殊自密雲謝公曰非徒密雲乃自旱雷爾
世說曰張敷從彭城還傅亮下船與别張不起授手着
舫戶外傳遂不執手熟視張面云查故是梨中不臧者
便去
世說曰阮藉嫂嘗歸家籍相見與别人或譏之籍曰禮
豈為我軰設耶
廣州記曰尉他築臺以朝朔望構起華館以送陸賈
沈約宋書曰張敷音儀詳緩與人别執手曰念相聞餘
響久之不絶又曰殷仲文還姑熟祖送傾朝桓謙要參
軍王弘同行荅曰餞離送别必在有情下官與殷風馬
不接無緣扈從謙貴其言
詩古詩曰行行重行行與君生别離相去萬餘里各在
天一涯道路阻且長會面安可知胡馬依北風越鳥巢
南枝相去日已遠衣帶日已緩浮雲蔽白日遊子不顧
反思君令人老歲月忽已晚棄捐勿復道努力加飡飯
又曰明月何皎皎照我羅牀幃憂愁不能寐攬衣起徘
徊客行雖云樂不如早旋歸又曰涉江採芙蓉蘭澤多
芳草採之欲遺誰所思在遠道還顧望舊鄉長路漫浩
浩同心而離居憂傷以終老又曰庭中有竒樹綠葉發
華滋攀條折其榮將以遺所思馨香盈懷袖路遠莫致
之此物何足貴但感别經時
漢李陵贈蘇武别詩曰晨風鳴北林熠燿東南飛願言
所相思日暮不垂幃明月照高樓想見餘光輝玄鳥夜
過庭髣髴能復飛褰裳路踟蹰彷徨不能歸浮雲日千
里安知我心悲思得瓊樹枝以解長渴饑又贈蘇武别
詩曰良時不再至離别在湏臾屏營衢路側執手野踟
蹰仰視浮雲馳奄忽交相踰風波一失路各在天一隅
長當從此别且復立斯湏欲因晨風發送子以賤軀
漢蘇武别李陵詩曰骨肉緣枝葉結交亦相因四海皆
兄弟誰為行路人况我連枝樹與子同一身昔為鴛與
鴦今為參與辰昔在常相近邈若胡與秦惟念當離别
思情日已新鹿鳴思野草可以喻嘉賓我有一樽酒欲
以贈遠人願子留斟酌慰我平生親
又贈蘇武别詩曰嘉會難再遇三載為千秋臨河濯長
纓念别悵悠悠遠望悲風至對酒不能酬行人懷往路
何以慰我愁獨有盈觴酒與子結綢繆
又蘇武詩曰黃鵠一遠别千里顧徘徊胡馬失其羣思
心常依依何况雙飛龍羽翼臨當乖幸有弦歌曲可以
喻中懷請為遊子吟泠泠一何悲絲竹厲清聲慷慨有
餘哀長歌正激烈中心愴以摧欲展清商曲念子不能
歸俛仰内傷心淚下不可揮願為雙黃鵠送子俱遠飛
又贈蘇武詩曰攜手上河梁遊子暮何之徘徊岐路側
恨恨不能辭行人難久留各言長相思安知非日月弦
望自有時努力崇明德皓首以為期又贈蘇武别詩曰
陟彼南山隅送子淇水陽爾行西南遊我獨東北翔轅
馬顧悲鳴五步一彷徨雙鳬相背飛相違日已長遠望
雲中路想見來珪璋萬里遙相思何益心獨傷隨時愛
景曜願言莫相忘又贈蘇武詩曰爍爍三星列拳拳月
初生寒凉應節至蟋蟀夜悲鳴晨風動喬木枝葉日夜
零遊子暮歸思塞耳不能聽遠望正蕭條百里無人聲
遠處天一隅苦困獨零丁親人隨風散瀝滴如流星願
得萱草枝以解飢渴情又贈蘇武别詩曰鍾子歌南音
仲尼歎歸歟戎馬悲邊鳴遊子戀故廬陽鳥歸飛雲蛟
龍樂潛居人生一世間貴與願同俱身無四凶罪何為
天一隅與其苦筋力必欲榮薄軀不如及清時策名於
天衢
漢蘇武别李陵詩曰雙鳬俱北飛一鳬獨南翔子當畱
斯館我當歸故鄉一别如秦胡會見何詎央愴恨切中
懷不覺淚霑裳願子長努力言笑莫相忘又别李陵詩
曰征夫懷往路起視夜何其參辰皆已没去去從此辭
行役在戰場相見未有期握手一長歎淚為生别滋努
力愛春華莫忘歡樂時生當復來歸死當長相思
魏文帝代劉勲出妻王氏詩翩翩牀前帳可以蔽光輝
昔將爾同去今將爾共歸緘藏篋笥裏當復何時披
魏陳王曹植詩曰門有萬里客問君何鄉人褰裳起從
之果得心所親挽裳對我泣太息前自陳本是朔方士
今為吳越民行行將復行去去適西秦又詩曰微隂翳
陽景清風飄我衣遊魚潛淥水翔鳥薄天飛𦕈𦕈客行
士徭役不得歸始出嚴霜結今來白露晞遊子歎黍離
處者歌式微慷慨對嘉賓悽愴内傷悲又送應氏詩曰
願得展嬿婉我友之朔方親昵並集送置酒此河陽山
川迥且遠别促會日長又離友詩曰凉風肅兮白露滋
木感氣兮條葉辭臨淥水兮登重基折秋華兮采靈芝
尋永歸兮贈所思感離隔兮會無期伊欝悒兮情不怡
魏應瑒别詩曰朝雲浮四海日暮歸故山行役懷舊土
悲思不能言悠悠涉千里未知何時旋又别詩曰浩浩
長河水九折東北流晨夜赴滄海海流亦何抽遠適萬
里道歸來未有由臨河累太息五内懷傷憂
魏徐幹為挽船士與新娶妻别詩曰與君結新婚宿昔
當别離凉風動秋草蟋蟀鳴相隨冽冽寒蟬吟蟬吟抱
枯枝枯枝時飛揚身體忽遷移不悲身體移當惜歲月
馳月馳無窮極會合安可知願為雙黃鵠比翼戲清池
晉孫楚答弘農故吏民詩曰昔我先矦邁德垂化康哉
之詠實由是佐惟余忝辱弗克負荷每歴貴邦仰瞻泰
華追慕先軌感想哀嗟詵詵臣故爰及羣士皓首老成
率彼邑里闡崇高義長幼以齒又征西官屬送别詩曰
晨風飄岐路零雨被芳草傾城遠相送餞我千里道乖
離即長衢惆悵盈懷抱
晉潘岳北芒送别王世胃詩曰朱鑣既揚四轡既整駕
言餞行告離芒嶺情有遷延日無餘影廻轅南翔心焉
北騁又金谷集詩曰王生和鼎實石子鎮海沂親友各
言邁中心悵有違何以叙離思攜手遊郊畿朝發晉京
陽夕次金谷湄回谿縈曲阻峻坂路威夷淥池泛淡淡
青柳何依依玄醴染朱顔但訢杯行遲投分寄石友白
首同所歸
晉潘尼送盧弋陽景宣詩曰楊朱焉所哭岐路重别離
屈原何傷悲生離情獨哀知命雖無憂倉卒意低廻歎
氣從中發灑淚隨襟頽九重不常鍵閶闔有時開愧無
紵衣獻貽言取諸懷又皇太子集應令詩曰聖朝命方
岳爪牙思比鄰皇儲延篤愛設餞送遠賓誰應今日宴
具惟廊廟臣置酒宴猷庭擊鼓靈沼濱羽觴飛&KR0812;醁芳
饌備竒珍巴渝二八奏妙舞鼓鐸振長袂生廻飄曲裾
揚輕塵
晉王浚從幸洛水餞王公歸國詩曰聖主應期運至德
敷彛倫神道垂大教玄化被無垠欽若崇古制建侯屏
四鄰皇輿廻羽蓋高會洛水濱臨川講妙藝縱酒釣潛
鱗八音以迭奏蘭羞備時珍古人亦有言為國不思貧
與蒙廟庭施幸得厠大鈞羣僚荷恩澤朱顔感獻春賦
詩盡下情至感暢人神長流無舍逝白日入西津奉辭
慕華輦侍衛路無因馳情繋帷幄乃心戀軌塵
晉陸機祖道畢雍孫劉邊仲潘正叔詩曰皇儲延髦俊
多士出幽遐適遂時來運與子遊承華執笏崇賢内振
纓曾城阿畢劉贊文武潘生莅邦家感别懷遠人願言
歎以嗟又於承明作與弟士龍詩曰牽世纓時網駕言
遠徂征飲餞豈異族親戚弟與兄分塗長林側揮袂萬
始亭南歸憩永安北邁頓承明又送顧公直詩曰伐鼓
五嶺表揚聲萬里外高山何足陵巨海猶縈帶又擬庭
中有竒樹詩曰芳草忽已茂佳人竟不歸感物戀所歡
採此當遺誰
晉王濬祖道應令詩曰侯誰在矣東宫詵詵曰保曰傅
弘道惟新前疑協衡顧問翼輪豈伊張仲專美前津渙
乎唐德欽在四鄰齊軌上葉永垂清塵
晉左思贈妹九殯悼離詩曰欝欝岱青海瀆所經隂精
以靈為祥為禎峩峩令妹應期誕生如蘭之秀如芝之
榮總角岐嶷齓齠夙成比德古烈異世同聲惟我惟妹
寔惟同生早喪先妣恩百常情女子有行實遠父兄骨
肉之恩固有歸寧何悟離拆隔以天庭自我不見于今
二齡穆穆令妹有德有言才麗漢班明朗楚樊默識若
記下筆成篇行顯中閨名播外藩何以為贈勉以列圖何
以為言申以詩書相去在近上下欷歔含辭滿胷欝煩
不舒
晉張華祖道征西應詔詩曰赫赫大晉奄有萬方陶以
仁化曜以天光二跡陜西實在我王内飪玉鉉外惟鷹
揚四牡揚鑣玄輅振綏庶寮羣后餞飲洛湄感離歎悽
慕德遲遲又祖道趙王應詔詩曰崇選穆穆利建明德
於顯穆親時惟我王禀姿自然金質玉相光宅舊趙作
鎮冀方休寵曲錫備物煥彰𤼵軔上京出自天邑百寮
餞行縉紳具集軒冕峩峩冠蓋習習戀德惟懷永歎弗
及
晉陸雲餞太尉王公還京邑詩曰聖澤既渥嘉會愔愔
庭旅鐘鼓堂有瑟琴飛轡清暉扶桑移隂視景祗慕揮
𬒮霑襟戀彼同棲悲爾異林我有旨酒以歌以吟又贈
兄詩曰行矣怨路長惄焉傷别促指途悲有餘臨觴勸
不足我若西流水子如東峙岳慷慨逝言感徘徊居情
育安得攜手俱契闊成騑服悠遠塗可極别促怨會長
銜恩戀行邁興言在臨觴南津有絶濟北渚河無梁神
往同逝感形留悲參商
晉左九嬪感離詩曰自我去膝下倏忽踰再朞邈邈浸
彌遠拜奉將何時披省所賜告尋玩悼離詞髣髴想容
儀歔欷不自持何時當奉面娛目於書詩何以訴辛苦
告情於文辭
晉殷仲文送東陽太守詩曰昔人深誠歎臨水送將離
如何祖良遊心事孱在斯虛亭無留賓東川緬逶迤
晉何敬祖洛水祖王公應詔詩曰穆穆聖王體此慈仁
友于之至通于明神遊宴綢繆情戀所親薄言餞之于
洛之濱嵩崖巖巖洪流湯湯春風動衿歸鴈和鳴我后
饗客鼓瑟吹笙舉爵惟别聞樂傷情嘉宴既終白日西
歸羣司告旋鑾輿整綏我皇重離頓轡驂騑臨川永歎
酸涕霑頥崇恩感物左右同悲
宋孝武與廬陵王紹别詩曰連歲矜離心今兹幸良集
信宿窮晨暮開顔披所戢未盡歡晤懷已傷岐路及舳
艫引江介飛旌背爾邑悄擾徒旅戒團欒流景入遲遲
分手念泫泫登路泣
宋平王代收就長路詩曰聳轡高陵曲揮袂廣川濆黃
塵昏白日悲風起浮雲蕭條萬里别契闊三秋分時往
從朝露年來驚夕氲徘徊去芳節依遲從遠軍
宋謝靈運相送方山詩曰祇役出皇邑指期憩甌越解
纜及流潮悽舊不能發柝柝就衰林皎皎明秋月含情
易為盈遇物難可歇又荅謝惠連詩曰懷人行千里我
勞盈十旬别時花灼灼别後葉蓁蓁
宋謝惠連西陵獻康樂詩曰哲兄感此别相送越埛林
飲餞野亭館分𬒮澄湖隂悽悽留子言眷眷浮客心廻
塘隱艫枻遠望絶形音又與孔曲阿别詩曰悽悽乘蘭
秋言餞千里舟塗届雲陽邑邑宰有昔遊行人雖念路
為爾暫淹留又夜集歎乖詩曰詩人詠踟蹰騷首歌離
别誠哉曩日歡展矣今夕切吾生赴遙令質明即行轍
在貧故宜言贈子保温惠曷用書諸紳久要亮有誓
宋顔延之為皇太子侍宴餞衡陽南平二王應詔詩曰
太儀在御皇聖居貞旁緝民紀仰緯天經物資感變神
以瑞形川無遁寶山不閟靈亦既戒装皇心載遠夕悵
亭臯晨儀禁苑神行景騖𤼵自靈閫對宴感分瞻秋悼
晚
宋鮑照詩曰輕鴻戲江潭孤鴈集洲沚邂逅兩相親同
念共無已風雨好東西一隅頓千里追憶栖宿時聲容
滿心耳揚翮不能翔徘徊煙霧裏又送盛侍郎詩曰北
臨出塞道南望入鄉津高墉宿寒霧平野起秋塵
齊王儉後園餞從兄豫章詩曰兹夕竟何夕念别開曾
軒光風轉蘭蕙流月汎虛園
齊王融奉辭鎮西應教詩曰未學謝能筭高義幸知遊
霤庭參辯奭梁苑豫才鄒徘徊歲光晚搖落江樹秋風
旗縈别浦霜琯迾遙州又蕭諮議西上夜集詩曰徘徊
將所憂惜别在河梁衿䄂三春隔江山千里長寸心無
遠近邊地有風霜勉哉勤歲暮敬矣慎容光山中殊未
懌杜若空自芳
齊謝眺别王僧孺詩曰花樹雜為錦月池皎如練如何
當此時别離言與宴非君不見思所悲思不見又與江
水曹詩曰山中上芳月故人清樽賞遠山翠百重廻流
映千丈花枝聚如雪垂藤散猶網别後能相思何嗟異
風壤又懷故人詩曰芳洲有杜若可以贈佳期望望忘
超遠何由見所思我行未千里山川已間之離居方歲
月故人不在兹清風動簾夜孤月照忩時安得同携手
酌酒賦新詩又離夜詩曰玉繩隱高樹斜漢映曾臺離
堂華燭盡别幌清琴哀翻潮尚知恨客思𦕈難裁山川
不可夢况乃故人杯又將發石頭上烽火樓詩曰徘徊
戀皇邑躑躅曬曾阿陵高墀闕近眺迥風雲多荆吳阻
山岫江海合瀾波歸飛無羽翼其如别離何又新亭渚
别范雲詩曰洞庭張樂地瀟湘帝子游雲去蒼梧野水
還江漢流停驂我悵望輟棹子夷猶廣平聽方籍茂陵
方見求心事俱已矣江上徒離憂
齊虞義送友人上湘詩曰濡足送征人褰裳臨水路共
盈一樽酒對之愁日暮漢廣雖容舠風悲未可渡佳期
難再得願但論心故沅水日生波芳洲行墜露共知邱
壑改同無金石固
齊劉繪送别詩曰春滿方解籜弱柳向低風相思將安
寄悵望南飛鴻
齊張融别詩曰白雲山上盡清風松下歇欲識離人悲
孤臺見明月
梁簡文帝示晉陵弟詩曰零雨岐路悲送歸臨水節時
事雖為舛離憂等閑别又餞臨海太守劉孝儀蜀郡太
守劉孝勝詩曰碣石臨東海峨眉距西候兩杜昔夾河
二龍今出守方無夜犬驚向息神牛闘凉風繞輕幕麥
雨交新溜念此一銜觴懷離在惟舊又餞廬陵内史王
修應令詩曰餞行臨上節開筵命羽觴廻池瀉飛棟濃
雲垂畫堂疎槐未合影仄日暫流光園梅歛新豔階蕙
結初芳又餞别詩曰行樂出南皮宴餞臨華池籜解篁
開節花闇鳥迷枝窗隂隨影度水色帶風移徒命銜杯
酒終成憫别離又送别詩曰行行異泝海依依别路岐
水苔隨纜聚岸柳拂舟垂石菌生懸葉江槎流卧枝燭
盡悲宵去酒滿惜將離又傷離新體詩曰傷離復傷離
别後情欝紆悽悽隱去棹憫憫愴還途慼慼意不申轉
顧獨霑襟前驅經御宿後騎歴河漘胡香翼還幰清笳
送後塵落日斜飛蓋餘暉承畫輪柳影長横路槐枝深
隱人桂宫夕掩銅龍扉甲館宵垂雲母幃朧朧月色上
的的夜螢飛草香襲余𬒮露灑霑人衣帶堞淩城雲亂
聚排枝度葉鳥争歸盌中浮蟻不能酌琴間玉徽調别
鶴别鶴千里别離聲絃調軫急心自驚試起登南樓還
向華池遊前時篠生今欲合近日栽荷尚不抽猶是銜
杯共賞處今兹對此獨生愁樓高望曖曖山川自分態
偃師雖北連轘轅已南背遠聽寂無聞遥瞻目有閡含
毫意不迷長歎情無頼
梁昭明春日宴晉熙王詩曰百六鍾期數三七厄時中
國難悲如燬親離歎數窮藩哲遊沮夢揚化撫邊戎幸
兹同宴醑引滿愛樽空
梁范雲之零陵郡次新亭詩曰江干遠樹浮天末孤煙
起江天自如合烟樹還相似滄流未可源高飄去何已
又别詩曰洛陽城東西長作經時别昔去雪如花今來
花似雪又送沈記室夜别詩曰桂水澄夜氛楚山清曉
雲秋風兩鄉怨秋月千里分寒芝寧共採霜猿行獨聞
捫蘿正憶我折桂方思君又别詩曰孤煙起新豐候鴈
出雲中草低金城霧木下玉門風别君河初滿思君月
屢空折桂衡山北摘蘭沅水東蘭摘心焉寄桂折意誰
通
梁江淹貽袁常侍詩曰昔我别楚水秋月麗秋天今君
客吳坂春日媚春泉幽冀生碧草沅湘含翠煙鑠鑠霞
上景懵懵雲外山涉江竟何望留滯空採蓮又臨秋怨
别詩曰四時煎日夜玉露催紫榮始懷未及歎春意秋
方驚凉草散螢色衰樹歛蟬聲承君客江潭先愁鴻鴈
鳴吳山饒離𬒮楚水多别情金碧堅不滅桂華蘭有英
但見一葉落哀恨方未平又擬古雜體詩曰遠與君别
者乃至鴈門關黃雲蔽千里遊子何時還送君如昨日
簷前露已團不惜蕙草晚所悲道里寒君行在天涯妾
身長别離願一見顔色不異瓊樹枝莵絲及水萍所寄
終不移
梁宗夬詩曰别酒正參差乖情將陸離悵焉臨桂苑愍
默瞻華池輕雲流惠采時雨亂清漪𦕈𦕈追蘭徑悠悠
結芳枝眷言終何託心寄方在斯
梁蕭琛别詩曰落日總行轡薄别在江干遊客無淹期
晨川有急瀾分手信云易相思誠獨難之子兩特達伊
余日盤桓俟我式微歲共賞階前蘭
梁任昉詩曰離燭有窮輝别念無終緒岐言未及申離
目已先舉揆景巫衡阿臨風長楸渚浮雲難嗣音徘徊
悵誰與儻有關外驛聊訪狎鷗鷺
梁丘遲侍宴樂遊苑餞徐州刺史應詔詩曰詰旦闔閭
開馳道聞鳳吹輕荑承玉輦細草藉龍騎風遲山尚響
雨息雲猶積巢空初鳥飛荇亂新魚戲寔惟北門重匪
親孰為寄參差别念舉肅穆恩波被小臣信多幸投生
豈酬義
梁沈約侍宴謝朏宅餞東歸應詔詩曰皇情悵東&KR0008;羽
旆拂南㕓夏雲清朝景秋風揚早蟬飲和陪下席論道
光上筵又侍宴樂遊苑餞徐州刺史應詔詩曰沃若動
龍驂參差凝鳳管金塘草未合玉池泉將滿又侍宴樂
遊苑餞吕僧珍應詔詩曰丹浦非樂戰負重切君臨我
皇藴至德忘已用堯心愍兹區宇内魚鳥失飛沉推轂
二崤道揚旆九河隂超乘盡三屬選士皆百金戎車出
細柳餞席遵上林命師誅後服授律緩前禽函轘方解
帶嶢武稍披衿伐罪芒山曲弔民伊水潯將陪告成禮
待此未抽簮又别范安詩曰平生少年日分手易前期
及爾同衰暮非復别離時勿言一樽酒明日難共持夢
中不識路何以慰相思又送友人别詩曰君東我亦西
銜悲涕如霰浮雲一南北何由展言宴方作異鄉人贈
子同心扇遥裔發海鴻連翩出簷燕春秋更去來參差
不相見又别謝文學詩曰漢池水如帶巫山雲似蓋一
望沮漳水寧思江海會以我徑寸心從君千里外
梁王筠侍宴餞川王北伐應詔詩曰金版韜英玉牒藴
精帝德乃武王威有征軒習弧矢夏陳干戚周騖戎車
漢馳羽檄我皇俊聖千年鍾武德洞十門威加八柱金
正圯德水行失道胡馬南牧戎徒西保荐食伊瀍整居
灃鎬金闕揚塵銅臺茂草命彼膳夫爰詔恊律樂武出
車弦操别日玉饌駢羅瓊漿泛溢聖德温温賓儀秩秩
梁蕭子顯侍宴餞陸倕應令詩曰儲皇餞離送廣命傳
羽觴侍遊追曲水閑宴等清漳新泉已激浪初卉始含
芳雨罷葉增綠日斜樹影長
梁劉孝綽侍宴餞庾於陵應詔詩曰皇心眷將遠悵餞
靈芝側是日青春獻林塘多秀色芳卉疑綸組嘉樹似
雕飾遊絲綴鶯領光風送綺翼下輦朝既盈留宴景將
昃高辯競談端竒文爭筆力伊臣獨無伎何由奉吹息
又侍宴餞張惠紹應詔詩曰滄池誠自廣蓬山一何峻
麗景花上鮮油雲葉裏潤風度餘芳滿鳥集新條振餞
言班俊造光私奬輶吝徒然謬反隅何以窺重仞又應
令詩曰鮮雲積上月凍雨晦初陽廻風飄淑氣落景換
新光竹萌始防露桂挺已含芳瑶階變杜若玉沼發攅
蔣聖衿惜岐路曲宴闢闌堂又江津寄劉之遴詩曰與
子如黃鵠將别復徘徊經過一柱觀出入三休臺共摛
雲氣藻同舉霞文杯佳人每曉遊禁門恒晚開欲寄一
言别高駕何由來又發建興渚示陸劉二黃門詩曰扁
舟去平樂還顧極川梁猶聞棗下吹尚識杏間堂洛橋
分曲渚官寺隱廻塘客行裁跬步即事已多傷况復千
餘里悲心未遽央又侍離宴詩曰轘轅東北望江漢西
南永羽旗映日移鐃吹臨風警令王愍追送纜舟餞俄
頃掩𬒮望征雲銜杯惜餘景首燕徒有心局步何由騁
梁吳筠送吕外兵詩曰白雲浮海際明月落河濱送君
長歎息徒使淚霑巾又别夏侯故章詩曰白馬黃金羈
青驪紫絲鞚新知關山别故人河梁送置此一函書為
余達雲夢又酬别詩曰故人杯酒别天清明月亮露下
寒葭中風起秋江上衣染潺湲泣棹犯參差浪匕首直
千金七寶雕華装生離何用表頼此持相餉又别王謙
詩曰嚴光不遂世流轉任飛蓬欲還天台嶺不狎甘泉
宫離歌玉絃絶别酒金巵空儻遺故人念僕在東山東
又贈搖郎詩曰星漢正參差佳人不在斯宿昔暫乖阻
何異遠分離露染蘼蕪葉日照芃蘭枝風光已飄薄雲
采復逶迤勞夢無人覺默默心自知又贈别詩曰客子
慘無歡送别江之干白雲方𦕈𦕈黃鳥尚關關糺紛巫
山石合沓洞庭瀾行衣侵曉露征舠犯夜湍無因停合
浦見此去珠還又贈别詩曰樹響浹山來猿聲繞岫急
旅帆風飄揚行巾露霑濕深浪闇蒹葭濃雲没城邑不
見别離人獨有相思泣又贈别詩曰君留朱門裏我至
廣江濆城高望猶見風多聽不聞流蘋方繞繞落葉尚
紛紛無由得共賞山川間白雲
梁何遜與胡興安夜别詩曰居人行轉軾客子暫維舟
念此一筵笑分為兩地愁露濕寒塘草月映清淮流方
抱新離悵獨守故園秋又從鎮江州與遊故别詩曰歷
稔共追遊一旦辭羣匹復如東流水未有西歸日夜雨
滴空階曉燈暗雕室相悲各罷酒何時更促膝
梁庾肩吾侍宴餞湘東王詩曰陳王從遊士高宴入承
華並載同連璧雕文類簡沙落猨時動樹墜雪暫搖花
念此離筵促方愁别路賖又侍宴餞湘州刺史張續詩
曰洞庭資善政層城送遠離九歌揚妙曲八桂動芳枝
雨足飛春殿雲峯入夏池郢路方遼遠湘山轉蔽虧何
當好風日極望長沙垂又餞張孝總應令詩曰層臺臨
廻漲耿耿青烟上欲送分符人翻似河隄望寒雲暗積
水秋雨蒙重嶂别念動神衿華文切離貺慙無寡和曲
難陪郢中唱又應令詩曰江上早寒生蕭條鐃管清别
筵開帳殿離舟卷幔城前山黃葉起對岸白沙驚臨渦
同極望竊吹愧才輕又侍宴餞東陽太守范子雲詩曰
東部資良守比宫敦獻酬新枝漸接樹故凍欲含流早
花少餘雪春寒極晚秋徒嗟白岸遠空想赤松遊又新
林送劉之遴詩曰旆轉黃山路舟纜白馬津送輪時合
幰分驂各背塵常山喜臨代隴頭悲望秦欲持漢中策
還以贈征人
梁朱超道别席中兵詩曰數年共遊息一旦各聯翩莫
論行近遠終是隔山川長波漫不極高岫欝相連急風
亂還鳥輕寒靜暮蟬扁舟已入浪孤帆漸逼天停車對
空渚長望轉依然
梁劉顯發新林浦贈同省詩曰廻首望歸途山川邈離
異落日懸秋浦歸鳥飛相次感物傷我情惆悵懷親懿
梁劉孺侍宴餞新安太守蕭幾應令詩曰芝殿延薄景
畫室寫油雲玄覽多該洽聖思究前聞微密探精義優
游妙典墳飲餞參多士言贈賦新文
梁王僧孺送殷何兩記室詩曰掩䄂出南浦驅車送上
征飄飄曉雲駃瀁瀁旦潮平不肖余何惜無貲是勿輕
儻有還書便一言訪死生
梁張纉侍宴餞東陽太守蕭子雲詩曰仲月發初陽輕
寒帶春序淥池觧餘凍丹霞霽新雨良守謁承明徂舟
戒蘭渚皇儲惜將邁金樽留宴醑
周王襃入關故人送别詩曰百年餘古樹千里闇黃塵
關山行就近相看成遠人又别裴儀同詩曰河橋望行
旅長亭送故人沙飛似軍幕蓬卷若車輪邊衣苦霜雪
愁貌損風塵行路皆兄弟千里念相親又别陸才子詩
曰解纜出南浦征棹且凌晨還看分手處唯餘送别人
中流搖蓋影邊江落騎塵平湖開曙日細柳𤼵新春滄
波不可望行雲聊共因又别王都官詩曰連翩憫流水
悽愴惜離羣東西御溝水南北會稽雲河橋兩隄絶横
岐數路分山川遙不見懷䄂遠相聞
周庾信應令詩曰望别非新館開舟即舊灣浦喧征棹
發亭空送客還路塵猶向水征帆獨背關又和保法師
曰秦關望楚路㶚岸想江潭幾人應落淚看君馬向南
又和侃法師詩曰客遊經歲月羈旅故情多近學衡陽
鴈秋分俱渡河又和侃法師詩曰廻首河隄望眷眷嗟
離絶誰言舊國人到在他鄉别又寄王琳詩曰玉關道
路遠金陵信使疎獨下千行淚開君萬里書又别周弘
正詩曰扶風石橋北函谷故關前此中一分手相逄知
幾年黃鵠一反顧徘徊戀愴然自知悲不已徒勞減瑟
絃
陳周弘正隴頭送征客詩曰朝霜侵漠草流沙度隴飛
一聞流水曲行住兩霑衣又荅林法師詩曰客行七十
歲歲暮遠徂征寒雲結不解隴水凍無聲君看日近遠
為忖長安城
陳徐陵新亭送别應令詩曰鳳吹臨伊水時駕出河梁
野燎村田黑江秋岸荻黃隔城聞上鼓廻洲隱去檣神
襟愛遠别流睇極清漳又别毛永嘉詩曰願子厲清規
歸來振羽儀嗟余今老病此别恐長離白馬君來哭黃
泉我詎知徒勞脫寶劒空挂隴頭枝
陳張正見征虜亭送新安王應令詩曰鳳吹臨南浦神
駕餞東平亭廻漳水乘旆轉洛濱笙地凍班輪響風嚴
羽蓋輕燒田雲色暗古樹雪花明岐路一廻首流襟動
眷情又秋日别庾正員詩曰征途愁轉旆連騎慘停鑣
朔氣凌疎木江風送上潮青雀離帆遠朱鳶别路遥唯
有當秋月夜夜上河橋
陳隂鏗送始興王詩曰良守别承明枉道暫逄迎去帆
收錦䋏歸騎指蘭城紛糺連山暗潺湲𣲖水清桂晚花
方白蓮秋葉始輕背飛傷客念臨岐憫聖情分風不得
遠何由送上征又江津送劉光禄不及詩曰依然臨送
渚長望倚河津鼓聲隨聽絶帆勢與雲鄰泊處空餘鳥
離亭已散人林寒正下葉鉤晚欲收綸如何相背遠江
漢與城闉又廣陵岸送北使詩曰行人引去節送客艤
歸艫即是觀濤處仍為郊贈衢汀洲浪已息䢴江路不
紆亭嘶背櫪馬檣轉向風烏海上春雲雜天際晚帆孤
離舟對零雨别渚望飛鳬定知能下淚非但一楊朱
陳江總贈洗馬袁朗别詩曰賈誼登朝日終軍對奏年
校文升廣内撫劒入崇賢竒才殊豔逸將别愛留連驅
車命鐃管拱坐面林泉池寒稍下鴈木落久無蟬霧侵
山扉月風開石路煙高談無與慰遲爾報華篇又别袁
昌州詩曰河梁望隴頭分手路悠悠徂年驚若電别日
欲成秋黃鵠飛飛遠青山去去愁不言雲雨散更似東
西流又賦得携手上河梁應詔詩曰早秋天氣凉分手
關山長雲愁數處黑木落幾枝黃鳥歸猶識路流去不
知鄉秦川心斷絶何處是河梁又别袁昌州詩曰客子
歎途窮此别異西東關山嗟墜葉岐路憫征蓬别鶴聲
聲遠愁雲處處同又别賓化侯詩曰分岐泣世道念别
傷邊秋斷山時結霧平海若無流驚鷺一羣起哀猨數
處愁是日送歸客為情自可求又别永新侯詩曰送君
張掖郡分悲函谷關欲知腸斷絶浮雲去不還
藝文類聚卷二十九
