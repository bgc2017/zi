藝文類聚卷三十九唐歐陽詢撰
禮部中(巡狩燕會)(籍田封禪)(社稷親蠶)(朝會)
巡狩
白虎通曰王者必制巡狩之禮何尊天重民也所以
五年一巡狩何五歲再閏天道大備王者恩亦當竟
也所以至四嶽者盛德之山四方之中能興雲致雨
也
禮曰天子五年一巡狩二月東巡狩至于岱宗柴而望
祀山川覲諸侯問百年者就見之命太師陳詩以觀民
風命市納賈以觀民之好惡
易曰先王以省方觀民設教
尚書曰歲二月東巡狩至於岱宗
傳曰天子非展義不巡狩(注云巡狩所以布德展義)
周禮曰職方氏掌天下之圖王巡狩則戒于四方攷職
事無不敬戒
風俗通曰廵者循也狩者守也道德太平恐遠近不同
化幽隠有不得所者故自躬親行之
白虎通曰廵狩所以時出何當承宗廟故不踰也以夏
之中月同律度得其中也
越絶書曰禹廵狩大越見耆老納詩書審銓衡平斗斛
漢書曰元封五年冬行南廵至于盛唐望祠虞舜于九
疑登天柱山自尋陽浮江親射蛟江中獲之舳艫千里
薄樅陽而出作盛唐樅陽之歌
東觀漢記曰章帝東廵至岱宗祀五帝於汶上
黃帝太一察推曰欲先知廵之年當視太一與白在四
維之歲為狩
蔡邕獨斷曰廵狩校獵還公卿以下陳雒陽亭前街上
乘輿到公卿以下拜天子下車公卿親識顔色然後還
宮古語曰在宮帷下唯此時施行
摯虞新禮儀曰魏元氏廵狩故事新禮守方岳柴望告
至設壝諸侯之覲者乃摯皆如儀而不建旗臣虞謹按
覲禮天子各建其旗旗章所以殊爵命視等威也詩稱
君子至止言觀其旂宜定新禮建旗如舊
三齊略記曰堯山在廣固城西七里堯廵狩所登遂以
為名山頂立祠祠邊有柏樹枯而復生不知幾代樹也
詩隋虞世南和幸江都詩曰南國行周化稽山秘夏圖
百王豈殊軌千載協前謨肆敬遵時豫順動悦來蘇安
流進畫舳戒道翼金吾龍旂煥辰象鳳吹溢川塗封唐
昔敷錫分陜被荆吳沐道咸知讓慕義久成都冬律初
飛管陽鳥正銜蘆嚴颷肅林薄曖景澹江湖鴻私浹幽
遠厚澤潤凋枯虞琴起歌詠漢筑動巴歈多幸霑行葦
無庸類散樗
隋虞世基和幸江都詩曰廵遊光帝典征吉乃文先澤
國翔宸駕水府汎樓船七萃縈長薄三翼亘通川夙興
大昕始求衣昧旦前澄瀾浮曉色遥林卷宿烟晨霞稍
含景落月漸虧弦廻塘響歌吹極浦望旌旃方陪覲東
后登封禪肅然
賦漢揚雄甘泉賦曰孝成帝時客有薦雄文似相如者
上方祀甘泉泰畤雄從上甘泉故述斯賦惟漢十世將
郊上玄乃命羣僚星陳而天行詔招搖與太隂兮伏鉤
陳使當兵八神奔而警蹕兮飛蒙茸而走陸梁焱駭雲
迅奮以方攘半散照爛粲以成章於是帥爾隂閉霅然
陽開流星旄以電燭兮咸翠蓋而鸞旗臨高衍之嵱嵷
超紆譎之清澄據軨軒而周流忽軮軋而無垠翠玉樹
之青葱璧馬犀之璘㻞歴倒景而絶飛梁浮蠛蠓而撇
天曳彩虹之流離颺翠氣之宛延排玉戶而颺金鋪發
蘭蕙與芎藭靡薜荔而為席折瓊枝以為芳吸青雲之
流霞飲若木之露英集乎禮神之囿登乎頌祗之堂攀
璇璣而下視行遊目乎三危玉女亡所眺其清矑宓妃
曾不得施其娥眉於是欽柴宗祈燎薰皇天樵蒸焜上
配黎四施選巫咸兮呌帝閽開天庭兮延羣神於是事
畢功弘廻車而歸登長平兮雷鼓磕度三巒兮偈棠梨
雲飛揚兮雨霶霈于胥德兮麗萬世亂曰崇崇圜邱隆
隠天兮增宮參差駢嵯峨兮上天之縡杳旭卉兮聖皇
穆穆信厥對兮來祗郊堙神所依兮輝光炫燿降厥福
兮子子孫孫長無極兮又幸河東賦曰其三月將祭后
土上乃帥羣臣横大河湊汾隂既祭畢登歴觀陟西嶽
以望八荒迹殷周之墟眇然以思唐虞之風雄以為臨
川羡魚不如歸而結網還上河東賦以勸焉其辭曰伊
年暮春將瘞后土禮靈祗謁汾隂於東郊乃撫翠鳳之
駕馳先景之乘掉奔星之流旃攫天狼之威弧奮電鞭
驂雷輜鳴洪鍾建五旂羲和司日顔倫奉輿樂往昔之
遺風喜虞舜之所耕瞰帝唐之嵩高兮眽隆周之大寧
叱風伯於南北呵雨師於西東參天地而獨立廓蕩蕩
其無䨇
頌後漢班固東廵頌曰竊見廵狩岱宗上稽帝堯中述
世宗遵奉世祖禮儀備具動自聖心是以明神屢應休
徵仍降不勝狂簡之情謹上岱宗頌一篇曰若稽古在
漢迪哲聿修厥德憲章丕烈翿六龍較五輅齊百僚陶
質素命南重以司歷厥中月之六辰備天官之列衛盛
輿服而東廵又南廵頌曰惟漢再命系葉十一帝典協
景和則天經郊高宗光六幽通神明既禘祖於西都又
將祫于南庭是時聖上連天官之法駕憑列宿而贊元
後漢崔駰東廵頌曰伊漢中興三葉於皇維烈允廸厥
倫矩坤度以範物規乾則以陶鈞於是考上帝以質中
緫列宿於北辰開太微敞禁庭延儒林以咨詢岱嶽之
事于時典司耆耉載華抱實徵爾而造曰盛乎大漢世
增其德此神人之所慶幸海内之所想思頌有喬山之
征典有徂嶽之廵時邁其邦民斯攸勤不亦宜哉乃命
太僕訓六騶閑路馬戒師徒於是乘輿登天靈之威路
駕太乙之象車升九龍之華旗建掃電之旌旄裒胡耉
之元老賞孝行之畯農
後漢馬融東廵頌曰允廸在昔紹烈陶唐殷天衷克搖
光若時則運瓊衡敷六典經八成肆類乎上帝實柴乎
三辰禋祀乎六宗祗燎乎羣神遂發號羣司申戒百工
卜筮稱吉蓍龜襲從南征有時馮相告祥清夷道而後
行曜四國而揚光展聖義於廵狩喜圻畤而詠八荒指
宗嶽以為期固岱神之所望散齋既畢越異良辰棫槱
增構烈火燔燃暉光四煬焱爛薄天蕭香肆升青煙習
雲珪璋峩峩犧牲潔純鬱鬯宗彛明水玄樽空桑孤竹
咸池雲門六八匝變神祇並存
誥後漢張衡東廵誥曰惟二月初吉帝將狩于岱嶽展
義省方觀民設教率羣賓備法駕以祖于東門届于靈
宮是日也有鳳䨇集于臺壬辰祀上帝于明堂帝曰咨
予不材為天地主慄慄翹翹百僚萬幾心之謂矣孰朕
之勞上帝有靈不替朕命誕敢不祗承凡庶與祭於壇
墠之位者曰懷爾邦君寔願先帝載厥大宗以左右朕
躬羣臣曰帝道横被旁行海表一人有韙萬民賴之從
廵助祭者兹惟嘉瑞乃歌曰皇皇者鳳通玄知時萃于
山趾與帝邀期吉事有祥惟漢之祺帝曰朕不敢當亦
不敢蔽天之吉命
籍田
說文曰帝籍千畝者使民如借故謂之籍
詩序曰載芟春籍田而祈社稷也
周官曰上春詔王后帥六宮之人而生穜稑之種而獻
之于王又曰甸師率其屬而耕耨王藉以時入之以供
粢盛
禮記曰孟春之月天子乃以元日祈榖于上帝天子親
載耒耜帥三公九卿諸侯大夫躬耕帝籍天子三推三
公五推卿諸侯九推庶人終畝反乃執爵於太寢命曰
勞酒又曰天子耕於南郊諸侯于東郊又曰天子為籍
千畝冕而朱紘躬執耒以事天地山川以為醴酪粢盛
於是乎取之敬之至也諸侯百畝冕而青紘
梁五禮籍田儀注曰其田東去宮八里遠十六里為千
畝天子耒耜一具九卿耒耜九具立方壇以祠先農
應劭漢官儀曰天子升壇公卿耕訖嗇夫下種籍田千
畝亦曰帝籍亦曰親耕亦曰王籍又曰東耕之日親率
公卿戴青幘載青車駕蒼馬公卿以下車駕如常法
五經要義曰天子籍田千畝孟冬啟蟄既郊之後率公
卿大夫而親耕焉所以先百姓而致孝敬
國語曰宣王即位不籍千畝虢文公諫曰夫民之大事
在農上帝之粢盛於是乎出民之蕃庶於是乎生先時
九日太史告稷曰陽氣俱蒸土膏其動即以告王王即
御事王耕一墢班三之庶人終乎千畒王不聽師敗于
姜戎也
論衡曰立春東耕為土象人男女各二執耒鉏錢或立
土牛象人土牛未畢而耕也從氣應時示帥下也
漢書文帝詔曰夫農天下之本其籍田朕親率耕以給
宗廟粢盛
東觀漢記曰永平十三年二月耕籍田畢賜觀者食有
一諸生前言善哉文王之遇太公也上書版曰生非太
公予亦非文王
詩宋顔延之侍東耕詩曰題封經地域辰角麗天蔀浮
藹起青壇沈腴發紺耦草木薦同穗黃冠獻嘉夀
宋謝莊侍東耕詩曰肅鑣奉晨發恭𢃄廁朝聞仙鄉降
朱藹神郊起青雲隂臺承寒綵陽樹迎初薰觀德欣臨
籍瞻道樂遊汾
梁武帝籍田詩曰寅賓始出日律中方星鳥仁化洽孩
蟲德令禁胎夭耕籍乘月映遺滯指秋杪年豐廉讓多
歲薄禮節少
梁簡文帝和詩曰禮經聞往說觀寶著遐篇豈如春路
動祈榖重民天三春潤蓂莢七月待鳴蟬鰩魚顯嘉瑞
銅雀應豐年不勞鄭國雨無榮鄴令田
陳張正見從籍田應衡陽王教作詩曰帝京惟赤縣神
居應紫微塗山萬國仰滄海百川歸東郊事平秩仲月
祀靈威含光開早扇閶闔啟朝扉(其一)洛城鍾漏息靈臺
雲霧卷森森虎戟前藹藹鑾旂轉屬車遊絳闕風烏度
丹巘帳殿幸金輿旌門擁玉輦(其二)玉輦帶非煙金輿映
綠川雨師清遠路風伯靜遥天分渠通沃野激水入公
田草發青壇外花飛蒼玉前(其三)蒼玉臨珪璧青壇躬帝
籍冒橛乃三推齊衡均百辟蘭場儼芝駕桂圃芳瑶席
山禽韻管絃野獸和鍾石(其四)鍾石既相和江海復無波
梁客簮裾盛陳王文雅多修塗參弱駘喬木間輕蘿幸
承温吹末擊壤自為歌(其五)
賦晉潘岳籍田賦曰伊晉之四年正月皇帝親率羣后
籍于千畒之甸禮也於是乃使甸師清畿野廬掃路封
人壝宮掌舍設枑青壇蔚其嶽立翠幕黕以雲布沃野
墳腴膏壤平砥清洛濁渠引流激水葱犗服于縹軛紺
轅綴於黛耜儼儲駕於廛左俟萬乘之躬履襲春服之
萋萋接游車之轔轔森奉璋以階列望皇軒而肅震若
湛露之晞朝陽似衆星之拱北辰於是前驅魚麗屬車
轔萃閶闔洞啟參塗方駟常伯陪乘太僕秉轡后妃獻
穜稑之種司農撰播植之器天子乃御玉輦蔭華蓋衝
牙錚鎗綃紈綷縩表朱玄於離坎飛青鎬於震兑中黃
曄以發暉方綵紛其繁會震震填填以幸乎籍田蟬冕
熲以灼灼碧色肅其芊芊似夜光之剖荆璞若松栢之
依山巔於是我皇乃降靈壇撫御耦三推而舍庶人終
畝貴賤以班或五或九躡踵側肩掎裳連袂黃塵為之
四合陽光為之潜翳動容發音而觀者莫不抃舞乎康
衢謳吟乎聖世有邑老田父進而稱曰蓋損益隨時理
有常然高以下為基民以食為天九土之宜弗任四人
之務不一展三時之弘務致倉廪之盈溢固堯湯之用
心而存救之要術若乃廟祧有事祝宗諏日黍稷馨香
旨酒嘉栗古人有言曰昔者明王以孝治天下其或繼
之者希矣逮我皇晉實光斯道儀刑孚于萬國愛敬盡
于祖考
宋任豫籍田賦曰瞻望圭景咫尺三川緬彼帝籍百有
餘年映至德於盛位儷列晷於微辰紆汾陽以昧旦信
堯心而禹勤史奉載耜之禮民奏舉趾之歌膏壤千畝
與式既同區勢平易畎陌修通提携邱澤眺嶺面松
陳江揔勞酒賦曰在陽春之仲序覽具物之芳菲帥公
卿而播百榖親耒耜而命三推開青壇於迥甸列翠幕
於清沂乃遵執爵之典爰降食苹之讌豁朱鳥之高牎
啓黃龍之抗殿奏帝鴻之萬舞動鈞天之九變顧曲私
之亭育遞寒暑而徂遷謬陳力而策駘豈酬恩於暮年
文齊謝朓為隨王粲東耕文曰榖躔星景穡表蜡先八
政奚首六府兹宣弊嗟非國登頌有年一夫或怠望歲
誰天
梁元帝祭東耕文曰三農九榖為政所先萬箱億庾是
曰民天繫稱斵耜書美厥田花開杏樹凍解新泉當使
黍稷莫莫民翳胥樂甘雨祈祈遂及我私我私之熟表
裏禔福禔福中田歲取十千是藨是蓘登頌有年
啟梁元帝慶東耕啟曰伏惟陛下敬授民時造幄籍圃
漢之元鳳未足捧羈晉之太始非堪扶轂但承明侍從
即事末由周南留滯伏深戀仰
論魏陳王曹植籍田論曰春耕于籍田郎中令侍寡人
焉顧而謂之曰昔者神農氏始嘗萬草教民種植今寡
人之興此田將欲以擬乎治國非徒娛耳目而已也夫
營疇萬畝厥田上下經以大陌帶以横阡此亦寡人之
封疆也日殄沒而歸館晨未昕而即野此亦寡人之先
下也菽雚特疇禾黍異田此亦寡人之政理也及其息
沸涌庇重隂懷有虞撫素琴此寡人之所習樂也蘭蕙
荃蘅植之近疇此亦寡人之所親賢也藜蓬臭蔚棄之
乎遠疆此亦寡人之所遠佞也若年豐歲登果茂菜滋
則臣僕小人咸取驗焉又曰封人有能以輕鑿修鉤去
樹之蝎者樹得以繁茂中舍人曰不識治天下者亦有
蝎乎寡人告之曰昔三苗共工鯀驩兜非堯之蝎與問
曰諸侯之國亦有蝎乎寡人告之曰齊之諸田晉之六
卿魯之三桓非諸侯之蝎與然三國無輕鑿修鉤之任
終於齊簒魯弱晉國以分不亦痛乎曰不識為君子者
亦有蝎乎寡人告之曰固有之也富而慢貴而驕殘仁
賊義甘財悦色亦君子之蝎乎天子勤耘以收一國大
夫勤耘以收世祿君子勤耘以顯令德夫農者始於種
終於穫澤既時矣苗既美矣棄而不耘則故為荒疇蓋
豐年者期於必收譬修道亦期於沒身也
社稷
孝經緯曰社土地之主也土地闊不可盡敬故封土為
社以報功也稷五榖之長也榖衆不可徧祭故立稷神
以祭之
禮記曰夫聖王之制禮也法施於民則祀之以勞定國
則祀之能禦大災則祀之能扞大患則祀之是故厲山
氏之有天下也其子曰農能殖百榖夏之衰也周棄繼
之故祀以為稷共工氏之霸九州也其子曰后土能平
九州故祀以為社又曰社祭土而主隂氣也君南向於
北墉下荅隂之義也(牆謂之墉北墉社内地也)日用甲用日之始也
(國中之神莫貴於社)天子太社必受霜露風雨以逹天地之氣也
是故喪國之社屋之不受天陽也薄社北墉使隂明也
社所以神地之道也地載物天垂象取財於地取法於
天是以尊天而親地也又曰王為羣姓立社曰大社
自立社曰王社諸侯為百姓立社曰國社自為立曰侯
社大夫以下置社
左傳曰魏獻子問於蔡墨曰社稷五祀誰氏之五官也
對曰少皡有四叔曰重曰該曰脩曰熙實能金木及水
使重為句芒該為蓐收脩及熙為玄冥此其三祀也顓
頊氏有四子曰黎為祝融共工氏有子曰句龍為后土
此其二祀也后土為社稷田正也有烈山氏之子曰柱
為稷自夏以上祀之周棄亦為稷自商以來祀之又曰
宋使邾文公用鄫子於次睢之社欲以屬東夷司馬子
魚曰古者六畜不相為用小事不用大牲况敢用人乎
祭祀以為人民神之主用人其誰饗之
尚書曰海岱及淮惟徐州厥貢惟土五色王者封五色
土以為社建諸侯則割方色土立社燾以黃土苴以白
茅茅取其潔黃取王者覆四方也又曰湯既勝夏欲遷
其社不可湯承堯舜禪之後順天應人逆取順守而有
慙德故革命創制改正易服變置社稷而後代無及句
龍者故不可而止又曰越翼日戊午乃社于新邑牛羊
豕各一注云告社稷用大牢也
周書曰諸侯受命于周乃建立大社于國中其壝東青
土南赤土西白土北驪土中央燾以黃土將建諸侯鑿
取方一面之土苴以白茅以土封之故曰列土于周也
周官曰小宗伯掌建國之神位右社稷大宗伯掌以血
祭祭社稷又曰封人設王之社壝為畿封而樹之
公羊傳曰日有食之鼓用牲于社求乎隂道也以朱絲
營社或曰脅之或曰暗恐犯之故營也
尚書逸篇曰北社惟松惟栢南社為梓西社為槐
白虎通曰王者所以有社稷何為天地報功也社稷所
以有樹何所以表功也
淮南子曰禹勞天下故死而為社周棄作稼穡死而為
稷又曰夫窮鄉之社叩甕拊缶相和而歌曰以為樂也
常試為之擊建鼓撞巨鐘乃始知夫甕缶之足羞也夫
至道之諭亦學者之建鼓也蕪鄉之社易為黍肉蕪國
之稷易為求福
莊子曰匠石之齊至于曲轅見櫟社樹其大蔽牛其高
臨山千仞而後有枝其可以為舟者旁十數觀者如市
論語曰哀公問社於宰我宰我對曰夏后氏以松殷人
以柏周人以栗
論衡曰亡國之社屋其上棧其下絶於天地夫春秋藩
社周以為戒
漢書曰高祖時天下已定詔御史宜於豐治枌榆社嘗
以春羊彘祀之又曰社者土地宗廟王者所居稷者百
榖之主所以奉宗廟共粢盛人所食以生活也王者莫
不尊重親祭者為之主禮
毛詩曰乃立冡土又曰以御田祖以祈甘雨
漢書曰漢興禮儀稍定已有官社未立官稷遂於官社
後立官稷以夏禹配饗官社后稷配食官稷徐州牧歲
貢五色土各一斗又曰陳平既娶張氏女資用益饒游
道日廣里中社平為之宰分肉食甚均里父老曰善陳
孺子之為宰平曰嗟乎使平得宰天下亦如此肉矣又
曰欒布吳軍時以功封為俞侯燕齊之間皆為立社號
曰欒公社又曰周之正月受社牲之首以出種于帝籍
蠶人受社雍祭以沐蠶種上辛乃射里社于帝郊以祈
來年之豐
漢舊事曰天子太社以五土為壇封諸侯者取其土苴
以白茅授之各以其所封方色立社於其國故曰受茅
土
搜神記曰中興初有應嫗者生四子而盡見神光照社
初探試之乃得黃金自是諸子宦學並有芳名至瑒七
世顯
戴延之西征記曰洛陽建春門外迎道北有白社董威
輦所住也去門二里白社有牛馬市即嵇公臨刑處也
伍輯之從征記曰臨沂厚邱間有次睢里社常以人祭
襄公使邾子用鄫子處相承雇貧人命齋潔祭時縛着
社前如見牲犧魏初乃止
荆州圖記曰鄭縣東百步有縣故城縣南里名伍伯村
有白榆連理樹異根合條高四丈餘土民奉為社
湛方生盟文曰仰惟先王建社之義俯從詩人匍伏之
儀遂藝樹立壇結誓明神
賦晉張華朽社賦曰高柏橋南大道傍有古槐樹蓋數
百年木也余少居近之後去行路遇之則已朽意有緬
然輙為之賦因以言衰盛之理云爾伊兹槐之挺植于
京路之東隅得託尊於田主據爽塏以高居垂重隂于
道周臨大路之通衢饗春秋之祈報應豐胙於無射歴
漢京之康樂踰喪亂之横逆朱夏當陽蓊藹蕭森征夫
雲會行旅歸心輶軒停蓋輕輿託隂吉人向風而袪袂
王孫清嘯而啟襟晞甘棠之廣覆褊喬木之無隂
頌魏陳王曹植社頌曰於惟太社官名后土是曰句龍
功著上古德配帝皇實為靈主克明播植農正日舉尊
以作稷豐年是與義與社同方神北宇建國承家莫不
脩叙
宋何承天社頌曰余以永初三年八月大社聊為此文
實惟隂祗稷為榖元率育萬類恊靈昊乾霸德方將世
號共工厥有才子寔曰句龍稱物平賦百姓喜雍唐堯
救災決河流江棄亦播植作乂萬邦克配二祀以報勤
庸勤庸伊何厚載生民倉廪既實神節斯因人亦有言
物用思人矧乃大德功被陶鈞豈伊百世萬代不泯蒸
哉帝王肇建皇極體國經野設官分職峩峩二社列幹
比殖歲云其秋晷漏均程牲牢既潔嘉薦惟馨
朝會
禮記曰天子無事與諸侯相見曰朝
周禮曰春見曰朝夏見曰宗秋見曰覲冬見曰遇時見
曰會殷見曰同又曰王執鎮圭(以四鎮山為飾)公執桓圭侯執
信圭(信即身也圭上作人身)伯執躬圭(亦身)子執榖璧(榖以養人璧上作榖)男
執蒲璧(蒲者所以為席以安人璧上作蒲草)孤執皮帛卿執羔大夫執鴈
士執雉庶人執騖工商執雞又曰春朝諸侯而圖天下
之事注云圖考績也
傳曰凡朝以正班爵之義會以訓上下之則又曰宣十
四年孟獻子言於公曰臣聞小國之免於大國也聘而
獻物於是庭實旅百朝而獻功注云獻其國若征伐之
功於牧伯也又曰子産相鄭伯如楚僑聞大適小有五
美宥其罪戾赦其過失救其災患賞其德刑教其不及
又曰薳啓疆對楚子曰朝聘有圭享頫有璋小有述職
大有廵功又曰叔向曰明王之制使諸侯歲聘以志業
間朝以講禮再朝而會以示威再會而盟以著昭明志
業於好講禮於等示威於衆昭明於神又曰莊公如齊
觀社非禮也曹劌諫曰夫禮所以整民也故會以訓上
下之則制財用之節朝以正班爵之義帥長幼之序
孟子曰諸侯朝天子曰述職一不朝則貶其爵二不朝
則削其地三不朝則六師移之
摯虞決疑要注曰漢制會於建始殿晉制大會於太極
殿小會於東堂會則五時服庭設金石虎賁旄頭文衣
繡尾又曰宴之與會威儀不同也會隨五時朝服庭設
金石旄頭之衣鶡尾以列陛讌則服常服設絲竹之樂
宿衛列仗會於太極殿小會於東堂
白虎通曰凡臣見君必有贄贄者質也致已質誠也公
侯以玉為贄者取其燥不輕濕不重也大夫以鴈為贄
者取其飛成行立成列也士以野雞使其不可誘之以
食脅之以威畢死不可畜也又諸侯相聘為相尊敬也
朝聘天子更以所尊考禮正刑一德以尊天子也又曰
聘者緣臣子欲知其君父無恙又當奉土地所生珍物
以助祭是以皆行聘禮又曰朝備文德而明禮義也
春秋說題辭曰諸侯執政各來朝講文德禮讓制法四
方
尚書曰既月乃日覲四嶽羣牧注云既盡也覲見也言
舜盡正月乃日見羣牧
榖梁傳曰滕侯薛侯來朝天子無事諸侯朝正也考禮
修德所以尊天子也
尚書曰六年五服一朝又六年王乃時廵考制度于四
嶽諸侯各朝于方嶽大明黜陟注云覲四方諸侯各於
其方嶽之下大明考績
漢書曰漢王已并天下諸侯共尊為皇帝於是叔孫通
就其儀漢七年長樂宮成諸侯羣臣朝十月皇帝輦出
房百官執戟傳警引諸侯王以次奉賀觴九行謁者言
罷酒御史舉不如儀者引去竟朝置酒無敢諠譁失禮
上曰吾乃今日知為皇帝之貴也拜通為太常
漢官儀曰正月旦天子幸德陽殿臨軒公卿大夫百官
各陪位朝賀蠻貊胡羌朝貢畢見屬郡計吏皆陪覲宗
室諸劉雜會皆冠兩梁冠皂單衣既定上壽計吏中庭
北向坐大官上食賜羣臣酒食作九賓撤樂又曰大將
軍三公朝會天子為起住入太常住車曰皇帝為羣公
起天子坐方前進又曰尚書令御史中丞司隸朝會各
獨席故京師曰三獨坐
魏志曰黃初元年郭淮奉使賀文帝踐祚而道路疾故
計遠近為稽留及羣臣懽會帝責之曰昔禹會諸侯於
塗山防風後至便行大戮今溥天同慶而最留遲何也
對曰臣聞五帝先教導民以德夏后氏衰始用刑辟今
臣遭虞舜之世是以自知免於防風之戮也帝悦
晉起居注曰武帝太康元年詔曰江表初平天下同其
歡豫王公卿士各奉禮穪慶其於東堂小會設樂使加
於常五月庚寅御臨軒大會於太極殿前四方賀使國
子太學生司徒吏副將以上及吳降將吏皆與會詔引
歸命侯孫皓上殿稽顙陳恩謝罪稱萬歲又曰太常張
華止按舊事拜公建始殿因以小會今拜公於太極殿
亦宜因以小會蓋所以崇宰輔也又曰穆帝升平二年
正月朔朝會是日賜衆客醁醽酒
東宮舊事曰正會儀太子着遠遊冠絳紗襮登輿至承
華門設位拜二傅二傅交禮畢不復登車太傅訓道在
前少傅訓從在後太子入崇賢門樂作太子登殿西向
坐
詩魏陳王曹植應詔詩曰命彼掌徒肅我征旅朝發鸞
臺夕宿蘭渚經彼公田樂我稷黍西濟關谷或降或升
騑驂倦路載寢載興將朝聖皇匪敢燕寧前驅舉燧後
乘抗旌長懷永慕憂心如酲
梁簡文帝守東平中華門開詩曰脂車向馳道揔轡息
中華落關猶待漏文戟未通車薄雲初啟雨曙色始成
霞壍流鋪紫若城風泛橘花絃誦終無取顧已自懷嗟
梁何遜早朝詩曰詰旦鐘聲罷隠隠禁門通蘧車響北
闕鄭履入南宮宿霧開馳道初日照相通風胥徒紛繹
騶御或西東
周王褒入朝守門開詩曰鳳池通複道嚴駕早凌晨鐵
符行警曙銀棨未開闉壍暗城無影晴新路不塵屯兵
引畫劔騎吹動班輪徒知御睿藻抽辭殊未申
陳江揔荅王均早朝守建陽門開詩曰金兔猶懸魄銅
龍欲啟扉三條息行火百雉照初暉御溝槐影出仙掌
露光晞
表陳王曹植請赴元正表曰欣豫百官之美想見朝覲
之禮耳存九成目想率舞又謝得入表曰不世之命非
所致思有若披浮雲而曬白日出幽谷而登喬木目希
庭燎心存泰極
燕會
周官曰以饗燕之禮親四方之賓客言四方之賓客來
聘王為設饗燕之禮
詩序曰鹿鳴燕羣臣嘉賓也棠棣燕兄弟湛露天子燕
諸侯也又曰伐木燕朋友故舊也自天子至於庶人未
有不須友以成也親親以睦友賢不棄故舊不遺則民
德歸厚矣
左傳曰魯文公即位衛侯使大夫寗武子聘於魯魯文
公與武子燕為賦湛露及彤弓之詩又曰衛侯燕苦成
叔寗惠子相苦成叔傲寗子曰苦成叔家其亡乎古之
為饗食也以觀威儀省禍福今夫子傲取禍之道也
韓詩曰不脱屨而即席謂之禮跣而上坐謂之燕能飲
者飲不能飲者已謂之醧閉門不出謂之湎
禮記曰奠酬而升歌發德也注云以詩之義明賓主之
禮又曰諸侯宴禮俎豆牲醴薦皆有等差所以明貴賤
也
漢書曰高祖十二年擊黥布還過沛留置酒悉召故父
老諸母樂飲道舊故為笑樂上留帳飲三日召沛中兒
百二十人上擊筑歌大風
東觀漢記曰建武三年幸舂陵祠園廟大置酒與父老
故人相樂十九年幸汝南頓正令舍大置酒賜吏民復
南頓田租一年
魏書曰文帝為魏王南征次譙大饗六軍及父老設樂
技百戲
世說曰過江諸人每至暇日輒相要出新亭藉卉飲宴
周侯中坐而歎曰風景不殊舉目有山河之異皆相視
流淚唯丞相愀然作色曰當共戮力王室剋復神州何
至作楚囚對泣耶
沈約宋書曰鄭鮮之為人通率在高祖坐言無所隠時
人甚憚焉尤為高祖所狎上嘗於内殿宴飲朝貴畢集
唯不召鮮之坐定謂羣臣曰鄭鮮之必當自來俄而外
云尚書郎鄭鮮之詣門求啟事高祖大笑引入
詩古詩曰今日良宴會歡樂難具陳彈筝奮逸響新詩
妙入神齊心同所願含意俱未申人生寄一世奄忽如
颷塵何不策高足先據要路津無為守窮賤轗軻長苦
辛
魏陳王曹植公宴詩曰公子敬愛客終宴不知疲清夜
遊西園飛蓋相追隨明月澄清景列宿正參差秋蘭被
長坂朱華冒綠池潜魚躍清波好鳥鳴高枝神颷按丹
轂輕輦隨風移又侍太子坐詩曰白日曜青春時雨靜
飛塵寒冰辟炎景凉風飄我身清醴盈金觴肴饌縱横
陳齊人進竒樂歌者出西秦翩翩我公子機巧忽若神
又與丁廙詩曰嘉賓填城闕豐膳出中厨吾與二三子
曲宴此城隅秦筝發西氣趙瑟揚東嘔肴來不虚歸觴
至反無餘
魏應瑒公宴詩曰開館延羣士置酒于斯堂辯論釋常
結援筆興文章穆穆衆君子好合同歡康促坐褰重帷
傳滿騰羽觴
魏劉楨公宴詩曰永日行游戲歡樂猶未央遺思在玄
夜相與復翺翔輦車飛素蓋從者盈路傍月出照園中
珍樹鬱蒼蒼清川過石渠流波為魚防芙蓉散其花菡
萏溢金塘珍鳥宿水裔仁獸游飛梁投翰長歎息綺麗
不可忘
魏王粲公宴會詩曰昊天降豐澤百卉挺葳蕤涼風徹
烝暑清雲却炎暉高會君子堂並坐蔭華榱嘉肴充圓
方旨酒盈金罍常聞詩人語不醉且無歸願我賢主人
與天享巍巍克符周公業奕世不可追
魏陳琳宴會詩曰凱風飄隂雲白日揚素暉良友招我
遊高會宴中闈玄鶴浮清泉綺樹煥青蕤
晉武帝華林園詩曰習習春陽帝出乎震天施地生以
應仲春思文聖皇順時秉仁欽若靈則敬御嘉賓洪恩
普暢慶及衆臣(其一)其慶惟何錫以帝祉肆覲羣后有客
戾止外納要荒内延卿士簫管詠德八音咸理凱樂飲
酒莫不宴喜(其二)
晉陸機擬今日良宴會詩曰閒夜命歡友置酒迎風館
齊童梁甫吟秦娥張女彈哀音繞棟宇遺響入雲漢人
生能幾何為樂常苦晏譬彼司晨鳥揚聲當及旦又皇
太子賜宴詩曰明明隆晉茂德有赫思媚上帝配天光
宅誕育皇儲儀刑在昔徽言時宣福祿來格勞謙降貴
肆敬下臣肇彼先驅翻成嘉賓又侍皇太子宣猷堂詩
曰篤生我后克明克秀體暉重元承規景數茂德沖深
天姿玉裕三正迭紹洪聖啟運自昔哲王先天而順羣
辟崇替降及近古黃暉既渝素靈承祜三后始基世武
丕承協風傍駭天晷仰澄自彼河汾奄齊七政時文惟
晉世篤其聖明明隆晉茂德有赫
晉王讃侍皇太子宴始平王詩曰亹亹聖胤繼明重體
樂此棠棣其甘如薺我有嘉賓以洽百禮煌煌同族藹
藹王僚惟中惟外如瓊如瑶湛湛朝雲德靡不覆玄黃
所綴文成綵繡政以神和樂以安奏一人有慶萬邦是
祐又侍皇太子祖道楚淮南二王詩曰於明聖晉仰統
天緒易以明險簡以知阻研彼羣慮俾侯授土郁郁二
王祗承皇命睹離鑒親觀禮知盛皇儲降會延于公姓
瞻彼行役並憩同林分塗殊軌靡不廻心
晉陸雲侍大將軍宴詩曰茫茫宇宙天地交泰王在華
堂式宴嘉會玄暉峻朗翠雲崇靄冕弁振纓藻服垂帶
祁祁臣僚有來雍雍薄言載考承顔下風俯覿前客仰
瞻玉容天錫難老如嶽之崇
宋鮑昭侍宴覆舟山應詔詩曰繁霜飛玉闥愛景麗皇
州清蹕式馳路羽蓋竚宣遊神居既崇盛巖險信周流
禮俗陶德聲昌會溢民謳
梁王僧孺侍宴景陽樓詩曰金鋪鑠可鏡桂棟儼臨雲
霑觴均飲德服道驗朝聞詎論禹無間非恥堯為君小
臣亦何者短翮屢追羣又侍宴詩曰麗景屬春餘清隂
澄夏首交枝隠脩徑廻流影遥阜徒為轢輕筠移鑾拂
高柳去矣勞茂績勉哉報嘉誘小臣良不才涓塵愧所
守何用勝彫斵譬木良如朽又侍宴詩曰廻輿避暑宮
下輦迎風館散漫輕煙轉霏微商雲散蔓草亘巖垂高
枝起天半廻風稍驚水落光漸斜岸妙儛駐行雲清歌
入曾漢晬顔暢有懌德音良已粲
梁庾肩吾侍宴詩曰沐道逢將聖飛觴屬上賢仁風開
美景瑞氣動非煙秋樹翻黃葉寒池墮黑蓮承恩謝命
淺念報在身前又侍宴詩曰副君時暇豫曾城聊近游
清池寫飛閣疎樹出龍樓北陸冰方壯西園春欲周梅
心芳屢動蒲節促難抽徒然頒並命無以厠應劉又侍
宣猷堂宴湘東王詩曰陳王驂駕反副后西園遊並命
登飛閣列坐對芳洲桂巖逢暮序菊水値窮秋竹徑簫
聲發相門琴曲愁徒奉文成誦空知思若抽
梁劉孝綽侍宴詩曰清宴延多士鴻漸濫微薄臨焱出
蕙樓望辰躋菌閣上征切雲漢晚眺周京洛城寺鬱參
差街衢紛漠漠禁林寒氣晚方秋未搖落皇心重發志
賦詩追並作自昔承夭寵於兹被人爵選言非綺綃何
以儼金雘又侍宴詩曰兹堂乃峭嶠伏檻臨曲池樹中
望流水竹裏見攅枝欄高景難蔽岫隠雲易垂邂逅逢
休幸朱蹕曳青規邱山不可荅葵藿空自知又侍宴集
賢堂應令詩曰北閣時見啟西園又已闢宮屬引鴻鷺
朝行命金碧伊臣獨何取隆恩徒自昔布武登玉墀委
坐陪瑶席綢繆參宴笑淹留奉觴醳壺人告漏晚煙霞
起將夕反景入池林餘光映泉石又陪徐僕射晚宴於
兒宅詩曰夫君追宴憙十日遞來過築室華池上開軒
臨芰荷方塘交密篠對霤接繁柯景移林改色風去水
餘波洛城雖半日愛客待驪歌
梁江淹擬魏帝遊宴詩曰置酒坐飛閣逍遥臨華池神
飄自遠至左右芙蓉披綠竹夾清水秋蘭被幽崖月出
照園中冠佩相追隨肅肅廣殿隂雀聲愁北林衆賓還
城邑何用慰我心
陳徐陵侍宴詩曰園林才有熱夏淺更勝春嫰竹猶含
粉初荷未聚塵承恩豫下席應阮獨何人
陳江揔賦得置酒殿上詩曰三清傳旨酒柏梁奉歡宴
霜雲動玉葉凍水疎金箭羽籥響鐘石流泉灌金殿盛
時不再得光景馳如電
封禪
禮記曰昔先王因天事天因地事地因名山升中于天
(中成也祭天告以成功也)
河圖真紀曰王者封太山禪梁父易姓奉度繼崇功
河圖會昌符曰漢太興之道在九伐之王封于太山刻
石著紀禪于梁甫退省考功
春秋含兹子曰天子所以昭察以從斗樞禁令天下係
體守文宿思以合神保長久天子受符以辛日立號
史記曰齊桓公欲封禪管仲曰古封太山禪梁父七十
二家夷吾所記十有二焉無懷氏封泰山禪云云顓頊
封泰山禪云云神農封泰山禪云云炎帝封泰山禪云
云黃帝封泰山禪亭亭帝嚳封泰山禪云云堯封泰山
禪云云舜封泰山禪云云禹封泰山禪會稽湯封泰山
禪云云周成王封泰山禪社首皆受命然後得封禪古
之封禪鄗上之黍北里之禾所以為盛江淮之間一茅
三脊所以為籍東海致比目之魚西海致比翼之鳥然
後有不召而自至者十有五焉又曰秦始皇既并天下
即帝位徵齊魯儒士博士七十人至泰山下議曰古者
封禪為蒲車惡傷山之土石草木始皇上泰山立石頌
始皇德明其得封也封藏皆秘代不得而記也始皇上
泰山中坂遇風雨休於樹下因封其樹為五大夫又曰
封禪則不死黃帝是也儒者皮弁薦紳射牛封太山如
郊太一之禮又曰李少君上言云縱遠方竒獸飛禽及
白雉以加祀皆至太山其夜若有光晝有白雲起封中
白虎通曰天以高為尊地以厚為德故增太山之高以
報天附梁父之厚以報地也又曰易姓而王必升封太
山何報告之義也又曰或曰封者金泥銀䋲或曰石泥
金䋲封之以印璽
孝經序金决曰封乎太山考績燔燎禪乎梁父刻石紀
功
尚書中候曰昔古聖王功成道洽符瑞出乃封太山今
比目之魚不至鳳皇不臻未可以封鄭玄注云比目東
方異氣所生名鰈
司馬相如封禪書曰然猶躡梁父登太山建昭號施尊
名俾萬代得激清流揚微波飛英聲騰茂實
封禪儀注曰持禮三十人上發壇上十石函蓋尚書令
北向跪藏玉牒畢持禮覆石函尚書令封上石檢亦洽
以金䋲泥雜用四方土各依其色
張華議曰海内符瑞之應備物之盛未有若今之盛宜
禮中岳封泰山發德號
漢官儀曰封禪太山既武帝封處累其石登壇置玉牒
書封石此中復封石檢又曰元封封禪書有白氣夜有
光下天闕石門又曰有玉龜又曰建武二十二年東廵
狩二月九日到魯十九日國家居亭百官布野此日上
山雲氣成宮闕百姓皆見
漢書曰元封元年四月癸卯上還登封太山應劭云成
功治定告成於天有金策石函金泥玉檢之封又曰倪
寬對策云其封太山禪梁父昭姓考功此帝王之盛節
續漢書曰上以用石功難又欲及二月封故詔梁松因
故封石空檢更加封而已松上疏争之以為承天之敬
尤宜章明今因舊封竄寄玉牒故石下恐非重命之義
又曰建武三十二年上許梁松等奏乃求元封時故事
議封禪所施用有司奏當刻玉璽一枚方寸三分玉版
方五寸又曰上御輦升山日中後到山上即位于壇南
北面帝升壇尚書令奉玉牒檢皇帝以寸三分璽親封之
吳志曰孫皓天璽元年陽羡山有石室所在表為天瑞
乃遣司空董朝周處等封禪國山
宋書曰江夏王義恭表云佳氣降雰於宫榭珍露呈
味於禁林宜修封太山瘞玉岱趾
太康地記曰奉高者以事東嶽帝王禪代之處也故明
堂在縣南四里漢武立太壇於東山以登天下示增高
親蠶
禮記祭義曰古者天子諸侯必有公桑蠶室近川而為
之築宮仞有三尺棘牆而外閉之
祭統曰王后蠶於北郊以供純服夫人蠶於北郊以供
冕服(純音緇也)
五禮先蠶儀注曰親蠶前二日太祝令質明以太牢祀
先蠶皇
皇后親蠶儀注曰皇后躬桑始將一條執筐受桑
周遷古今輿服雜事曰蠶始生后食之三灑而止
晉元康義曰皇后採桑壇蠶宮西南
董巴輿服志曰漢皇后桑於東郊苑中者又曰太皇太
后入廟服紺上皂下蠶青上縹下簮以玳瑁長一尺端
為華勝上為鳳皇
禮記曰季春之月后妃齋戒躬桑以勸蠶事孟夏之月
蠶事既畢后妃獻繭又曰蠶事既登分繭稱絲以供郊
廟之服又曰后妃獻繭乃收繭税以桑為均貴賤長幼
如一
東觀漢記曰明德馬皇后置織室蠶於濯龍中數往來
觀視
漢書曰孝元王皇后為太后幸蠶館率皇后及列侯夫
人桑于北郊
藝文類聚卷三十九
