藝文類聚卷十一唐歐陽詢撰
帝王部一(總載帝王有巢氏)(天皇氏燧人氏)(地皇氏犧人皇氏太昊庖氏)
(帝女媧氏氏少昊金天)(炎帝神農氏顓頊高陽氏)(黃帝軒轅氏帝嚳高辛氏)
(帝堯陶唐氏帝禹夏后氏)(帝舜有虞氏)
總載帝王
尚書刑德攷曰帝者天號也王者人稱也天有五帝以
立名人有三王以正度天子爵稱也皇者煌煌也
春秋演孔圖曰正氣為帝間氣為臣秀氣為人
禮斗威儀曰帝者得其根核王者得其英華覇者得其
附枝故帝道不行不能王王道不行不能覇覇道不行
不能守其身
管子曰明一者皇察道者帝通德者王謀得兵勝者覇
吕氏春秋曰始生之者天也養成之者人也能養天之
所生而為天子
春秋考耀文曰王者往也神所輸向人所樂歸
春秋繁露曰德侔天地者稱皇帝天祐而子之號稱天
子
董子曰古之人造文字者三畫而連其中謂之王三畫
者天地與人也連中者通其道也取天地與人之才而
參之非王者其孰能當是故王者必法天以大仁覆育
萬物既化而生之又養而成之
韓詩外傳曰君者何曰羣也敢羣天下萬物而除其害
者謂之君
白虎通曰帝王者號也號者功之表也所以表功明德
號令臣下者也德合天地者稱帝仁義合者稱王别優
劣也又曰接上稱天子者明以爵事天也接下稱帝王
者明位號天下至尊之稱
漢雜事曰古者天子稱皇其次稱王秦承百王之末為
漢驅除自以德兼三皇五帝故并為號
帝王世紀曰孔子稱天子之德感天地洞八方是以化
合神者稱皇德合天地者稱帝仁義合者稱王
蔡邕獨斷曰上者尊位所在也太史令司馬遷記事當
言帝則依違之但言上不敢泄瀆者尊號言尊尊之義
也乘輿出於律文曰敢盗乘輿服御物謂天子所服食
者也天子至尊不敢泄瀆言之故託於乘輿也天子以
天下為家不以京師宫室為常處當乘輿行天下故謂
之車駕天子自謂行在所今雖在京師言在行所也廵
狩天下所奏事處皆為宫在長安則曰長安宮在泰山
則曰泰山宫唯當時所在
禮記曰天子者與天地參德配天地兼利萬物與日月
並明明照四海而不遺微小其在朝廷則道仁聖禮義
之序燕處則聽雅頌之音行步則有環珮之聲升車則
有鸞和之音居處有禮進退有度百官得其宜萬事得
其序
六韜曰王者之道如龍之首高居遠望深視而審聽神
其形而散其精若天高而不可極若川深而不可測故
可怒而不怒臣乃為虎可殺而不殺大賊乃發兵勢不
行敵國乃強
管子曰黃帝立明堂之議上觀於賢也堯有衢室之問
下聽於民也舜有告善之旌而主不蔽也禹立諫鼓於
朝而備訊也湯有總街之廷觀民非也武王有靈臺之
宫賢者進也此古聖帝明王所以有而勿失得而勿止
也
尸子曰孔子曰商汝知君之為君乎子夏曰魚失水則
死水失魚猶為水也孔子曰商知之矣
莊子曰赫胥氏之時民居不知所為行不知所之含哺
而熙鼓腹而遊又曰昔容成氏大庭氏栢皇氏軒轅氏
尊盧氏伏羲氏當是時也結繩而用之甘其食美其服
樂其俗安其居鄰國相望雞狗之音相聞民至老死不
相往來若此時則至治也
孫卿子曰人主者守至約而詳事至狹而切垂衣裳不
下簟席之上而海内之民莫不願得以為帝王
吕氏春秋曰五帝先道而後德故德莫盛焉三王先德
而後事故事莫功焉五覇先事而後兵故兵莫強焉
韓子曰明王制其臣下者二柄而已矣二者刑德也殺
戮之謂刑慶賞之謂德
淮南子曰帝者體太一王者法隂陽覇者則四時君者
用六律體太一者牢籠天地彈壓山川含吐隂陽申洩
四時紀綱八極經緯六合覆露照𨗳普汜而無私翾飛
蠕動莫不仰德而生法陰陽者承天地之和形萬類之體
含氣化物以成形類則四時者春生夏長秋收冬藏取
與有節出入有時開闔張歛不失其序喜怒剛柔不雜
其理用六律者生之與殺也賞之與罰也予之與奪也
非此無道又曰人主者以天下之目視以天下之耳聽
以天下之智慮以天下之力動是故號令能下究而臣
情得上聞百官修道羣臣輻湊喜不以賞賜怒不以罪
誅
潜夫論曰太古之時兆黎初載未有上下而自順序天
未事焉君未設焉末後矯處或相凌虐為萌巨害於是
天命聖人使司牧之勿令失性四海蒙利草木被德恭
儉奉戴謂之天子
箴晉潘尼乘輿箴曰皇極肇建兩儀既分彛倫未序萬
邦糺紛國事明主家奉嚴君各有攸尊德用不勤煌煌
四海藹藹萬乘匪賢焉倚匪哲焉憑左輔右弼前疑後
承一日萬機業業競競夫出其言善則千里是應而莫
余違亦喪邦有徵辛作琁室而夏興瑤臺糟丘酒池象
箸玉杯叔世道衰末俗化淺躭樂逸遊荒淫沈湎不式
古訓而好是佞辯不遵正路而覆車是踐滅敗之效載
在前典匪唯凌夷厥世用殄故曰樹君如之何將民是
司牧視之猶傷知其寒燠故能撫之斯柔而敦之斯睦
無遠不懷靡思不服夫豈厭縱一人而玩其耳目内迷
聲色外荒馳逐不修政事而終於顛覆
論漢賈誼過秦論曰秦孝公據崤函之固擁雍州之地
君臣固守以窺周室有席卷天下包舉宇内囊括四海
之意并吞八荒之心當是時也商君佐之内立法度務
耕織修守戰之具外連衡而鬭諸侯諸侯恐懼會盟而
謀弱秦不愛珍器重寳肥饒之地以致天下之士合從
締交相與為一當此之時齊有孟嘗趙有平原楚有春
申魏有信陵此四君者皆明智而忠信寬厚而愛人尊
賢重士約從離横兼韓魏燕楚宋衛中山之衆嘗以什
倍之地百萬之師叩關而攻秦秦人開關延敵九國之
師遁逃而不敢進秦無亡矢遺鏃之費天下諸侯已困
矣及至秦始皇奮六世之餘烈振長策而御宇内吞二
周而亡諸侯履至尊而制六合執敲扑以鞭笞天下威
振四海南取百越之地以為桂林象郡百越之君俛首
係頸委命下吏乃使蒙恬北築長城而守藩籬却匈奴
七百餘里胡人不敢南下而牧馬士不敢彎弓而報怨
然後踐華為城因河為池據億丈之城臨不測之谿以
為固良將勁弩守要害之處信臣精卒陳利兵而誰何
天下已定始皇自以為關中之固金城千里子孫帝王
萬世之業也始皇既沒餘威振于殊俗然而陳涉甕牖
繩樞之子甿隸之人而遷徙之徒也材能不及中人率
罷散之卒將數百之衆轉而攻秦山東豪俊蜂起而亡
秦族矣且夫天下非小弱也雍州之地崤函之固自若
也陳涉之位非尊於齊楚燕趙韓魏宋衞中山之君也鋤
耰棘矜非錟於鉤戟長鎩也謫戍之衆非抗於九國之
師也深謀遠慮行軍用兵之道非及曩時之士也然而
成敗異變功業相反試使山東之國與陳涉度長絜大
比權量力則不可同年而語矣然秦以區區之地致萬
乘之權招八州而朝同列百有餘年矣然後以六合為
家崤函為宫一夫作難而七廟隳身死人手為天下之
笑者何也仁義不施而攻守之勢異也
魏王粲難鍾荀太平論曰聖莫盛於堯而洪水方割丹
朱淫虐四族凶佞矣帝舜因之而三苗畔戾矣禹又因
而防風為戮矣此三聖古之所大稱也繼踵相承且二
百年而刑罰未嘗一世而乏也然則此三聖能平三聖
能平則何世能致之乎孔子稱曰唯上智與下愚不移
不移者丹朱四凶三苗之謂也當紂之世殷罔不小大
好草竊姦宄周公遷殷頑民于洛邑其下愚之人必有
之矣周公之於三聖不能踰也三聖有所不化矣有所
不移矣周公之不能化殷之頑民所可知也苟不可移
必或犯罪罪而弗刑是失所也犯而刑之刑不可錯矣
孟軻有言盡信書不如無書有大而言之者刑錯之屬
也豈億兆之民歴數十年而無一人犯罪一物失所哉
謂之無者盡信書之謂也
魏曹冏六代論曰昔者夏殷周歴世數十而秦二世而
亡何則三代之君與天下共其民故天下同其憂秦王
獨制其民故傾危而莫救先王知獨治之不能久也故
與人共治之知獨守之不能固也故與人共守之兼親
疎而兩用參同異而並進是以輕重足以相鎮親疎足
以相衛兼并路塞逆節不生及其衰也桓文率禮包茅
不貢齊師伐楚宋不城周晉戮其宰王綱弛而復張諸
侯傲而復肅二覇之後浸以陵遲吳楚憑江負固方城
雖心希九鼎而畏廹宗姬姦情散於胸懷逆謀消於脣
吻斯豈非信重親戚任用賢能枝葉碩茂本根賴之至
於王赧降為庶人猶枝幹相持得居虛位海内無主四
十餘年秦據勢勝之地騁譎詐之術征伐關東蠶食九
國至於始皇乃定天位曠日若彼用力若此非深根固
蔕不拔之道乎漢祖奮三尺之劔騁烏合之衆五年之
中而成帝業自開闢已來其興功立勲未有若漢之易
者也夫伐深根者難為功摧枯朽者易為力理勢然也
漢鍳秦之失封植子弟及諸吕擅權圖危劉氏而天下
所以不傾動百姓所以不易心者徒以東牟朱虛受命
於内齊代吳楚作衛於外向使高祖踵亡秦之法忽先
王之制則天下已𫝊非劉氏有也大魏之興觀五代之
存亡而不用其長策覩前車之傾覆而不改其轍跡子
弟王空虛之地君有不使之民宗室竄於閭閻不聞邦
國之政權均匹夫勢齊凡庶内無深根不拔之固外無
磐石宗盟之助非所以安社稷為萬世之業也
晉陸機辨亡論曰昔漢氏失御姦臣竊命禍基京畿毒
徧宇内皇綱㢮紊王室遂卑於是羣雄蜂駭義兵四合
吳武烈皇帝慷慨下國電𤼵荆南權略紛紜忠勇伯世
威稜則夷羿震盪兵交則醜虜授馘遂掃清宗祊蒸禋
皇祖于時雲興之將帶州飈起之師跨邑雖兵以義合
同盟戮力然皆包藏禍心阻兵怙亂或師無謀律喪威
稔寇忠規武節未有如此其著者也武烈既沒長沙桓
王逸才命世弱冠秀發招攬遺老與之述業神兵東驅
奮寡犯衆攻無堅城之將戰無交鋒之虜誅叛柔服而
江外底定飭法修師則威德翕赫將北伐諸華誅鉏干
紀旋皇輿於夷庚反帝座乎紫闥挾天子以令諸侯清
天步而歸舊物戎車既次羣凶側目大業未就中世而
殞用集我太皇帝以竒蹤襲於逸軌睿心因乎令圖從
政咨於故實播憲稽乎遺風而加之以篤固申之以節
儉疇咨俊茂好謀善斷束帛旅於丘園旌命交乎塗巷
故豪彦尋聲而嚮臻志士希光而景騖異人輻輳猛士
如林謀無遺諝舉不失策故遂割據山川跨制荆吳而
與天下爭衡矣故魏人請好漢氏乞盟遂躋天號鼎跱
而立於是講八代之禮蒐三皇之樂告類上帝拱揖羣
后虎臣毅卒循江而守長棘勁鎩望飈而奮庶尹盡規
於上四民展業於下化協殊裔風衍遐圻乃俾一介行
人撫廵外域巨象逸駿擾扵外閑明珠瑋寳耀於内府
珍瑰重跡而至竒玩應響而赴輶軒騁於南荒衝輣息
於朔野齊民免干戈之患戎馬無晨服之虞而帝業固
矣爰及末葉羣公既喪然後黔首有瓦解之志皇家有
土崩之釁歷命應化而微王師躡運而𤼵卒散於陣民
奔於邑城池無藩籬之固山川無溝阜之勢軍未浹辰
而社稷夷矣雖忠臣𤼵憤烈士死節將奚救哉夫曹劉
之將非一世所選向時之師無曩日之衆戰守之道
抑有前符險阻之利俄然未改而成敗貿理古今詭趣
何哉彼此之化殊授任之才異也又辨亡論下曰昔三
方之王也魏人據中夏漢氏有岷益吳制荆揚而掩交廣
曹氏雖功濟諸華虐亦深矣其民怨矣劉公因險飾智功
已薄矣其俗陋矣吳桓王基之以武太祖成之以德聰
明睿達懿度深遠矣其求賢如弗及恤民如稚子接士
盡盛德之容親仁罄丹府之愛拔吕蒙於戎行擢潘濬
於係虜推誠信士不恤人之我欺量能授器不患權之
我逼地方幾萬里帶甲將百萬其野沃其民練其器利
其財豐東負滄海西阻險塞長江制其區宇峻山帶其
封域國家之利未有巨弘於兹者矣借使中才守之以
道善人御之有術敦率遺典勤民謹政循定策守常險
則可以長世永年未有危亡之患易曰湯武革命順乎
天太玄曰亂不極則治不形言帝王之因天時也古人有
言曰天時不如地利易曰王侯設險以守其國言為國
之恃險也又曰地利不如人和在德不在險言守險之
由人也吳之興也參而由焉孫卿所謂合其參者也及
其亡也恃險而已又孫卿所謂捨其參者也夫四州之
萌非無衆也大江之南非乏俊也山川之險易守也勁
利之器易用也先攻之策易循也功不興而禍遘何哉
所以用之者失也故先王達經國之長規審存亡之至
數謙已以安百姓敦惠以致人和寬冲以誘俊乂之謀
慈和以結士民之愛是以其安也則黎元與之同慶及
其危也則兆庶與之共患安與衆同慶則危不可得也
危與下共患則其難不足恤也夫然故能保其社稷而
固其土宇麥秀無悲殷之思黍離無愍周之感矣
晉干寳晉紀總論曰昔高祖宣皇帝以雄才碩量應運
而仕至於百姓與能大象始構矣世宗承基太祖繼業
始當非常之禮終受備物之錫至于世祖遂享皇極正
位居體聿修祖宗之志思輯戰國之苦腹心不同公卿
異議而獨納羊祜之策至于咸寧之末遂排羣議而仗
王杜之決汎舟三峽介馬桂陽役不二時江湘來同掩
唐虞之舊域班正朔扵八荒太康之中天下書同文車
同軌牛馬被野餘糧棲畝行旅草舍外閭不閉雖太平
未洽亦百代一時矣二十餘年而河洛為墟戎羯稱制
二帝失尊山陵無所何哉樹立失權託付非才四維不
張而苟且之政多也夫天下者大器也器大者不可以
小道理勢重者不可以爭競擾古先哲王知其然也是
以扞其大患而不有其功禦其大災而不尸其利是以
感而應之悦而歸之如晨風之鬱北林魚龍之趨淵澤
也然後設禮文以理之斷刑罰以威之故衆悦其教而
安其俗君子勤禮小人盡力廉恥篤於家閭邪僻銷於
胸懷又况可奮臂大呼聚之以干紀作亂之事乎加之
朝寡醇德之士鄉乏不二之老風俗淫僻趣向失所學
者以莊老為宗而黜六經談者以虛薄為辨而賤名檢
當官者以望空為高而笑勤恪劉頌屢言治道傅咸每
糾邪正皆謂之俗吏若夫文王日昃不暇食仲山甫夙
夜匪懈者蓋共嗤黜以為灰塵而相詬病矣由是毀譽
亂於善惡之實情慝奔於貨欲之塗選者為人擇官官
者為身擇利其婦女莊櫛織絍皆取成於婢僕未嘗知
女功絲枲之業中饋酒食之事也故皆不恥淫佚之過
不拘妬忌之惡有殺戮妾媵有黷亂上下父兄不之罪
天下莫之非人况責之聞四教於古修貞順於今以輔
佐君子者哉禮法刑政於此大壊如室之斯構而去其
鑿契如水斯積而决其隄防如火斯畜而離其薪燎也
國將亡本必先顛其此之謂乎
天皇氏
顔峻始學篇曰天地立有天皇十三頭號曰天靈治萬
八千歲
洞冥記曰一姓十三人也
徐整三五歷紀云歲起攝提元氣肇有神靈一人有十
三頭號天皇
春秋緯曰天皇地皇人皇兄弟九人分九州長天下也
遁甲開山圖曰天皇被跡在桂州崑崙山下
地皇氏
顔峻始學篇曰地皇十一頭治八千歲
帝系譜曰地皇治一萬八千歲以火德王
遁甲開山圖曰地皇興於熊耳龍門山
人皇氏
顔峻始學篇曰人皇九頭兄弟各三百歲依山川土地
之勢裁度為九州各居其一方因是而區别
榮氏曰人皇兄弟九人生於刑馬山身九色
有巢氏
顔峻始學篇曰上古皆穴處有聖人教之巢居號大巢
氏皇甫謐以為有巢在女媧之後
遁甲開山圖曰石樓山在琅琊昔有巢氏治此山南
燧人氏
尚書大傳曰燧人為燧皇以火紀官
禮含文嘉曰燧人始鑚木取火炮生為熟令人無腹疾
遂天之意故為燧人
太昊庖犧氏
易曰古者庖犧氏之王天下也仰則觀象於天俯則觀
法於地觀鳥獸之文與地之宜近取諸身遠取諸物於
是始作八卦以通神明之德以類萬物之情結繩而網
罟以畋以漁蓋取諸離
禮含文嘉曰伏羲德洽上下天應以鳥獸文章地應以
龜書伏羲乃則象作易
帝王世紀曰太昊帝庖犧氏風姓也蛇身人首有聖德
都陳作瑟三十六絃
贊魏陳王曹植庖羲贊曰木德風姓八卦創焉龍瑞名
官法地象天庖廚祭祀罟網魚畋瑟以像時神德通玄
帝女媧氏
淮南子曰往古之時四極廢九州裂天不兼覆地不周
載猛獸食精民(精善也)鷙鳥攫老弱於是女媧鍊五色石
以補蒼天斷鼇足以立四方極(鼇大龜也)蒼天神四極正淫
水涸冀州平狡蟲死精民生背方州抱圓天
帝王世紀曰帝女媧氏亦風姓也作笙簧亦蛇身人首
一曰女希是為女皇其末諸侯共工氏任知刑以強伯
而不王
贊魏陳王曹植女媧贊曰古之國君造簧作笙禮物未
就軒轅纂成或云二皇人首蛇形神化七十何德之靈
炎帝神農氏
易曰神農氏作斵木為耜揉木為耒耒耨之利以教天
下蓋取諸益日中為市致天下之貨交易而退各得其
所蓋取諸噬嗑
周書曰神農之時天雨粟神農耕而種之作陶冶斤斧
為耜鉏耨以墾草莽然後五榖興以助菓蓏實
春秋命歷序曰有神人名石年蒼色大眉戴玉理(玉理猶玉)
(英神農也)
吕氏春秋曰神農教曰士有當年不耕者則天下或受
其饑矣女有當年不績者則天下或受其寒矣故夫親
耕妻親績
賈誼書曰神農以為走禽難以久養民乃求可食之物
嘗百草察實鹹苦之味教民食榖
帝王世紀曰炎帝神農氏姜姓也人身牛首長於姜水
有聖德都陳作五絃之琴始教天下種榖故號神農氏
諸侯夙沙氏叛不用命箕文諫而殺之炎帝退而修德
夙沙之民自攻其君而歸炎帝
贊魏陳王曹植神農贊曰少典之胤火德承木造為耒
耜𨗳民播榖正為雅琴以暢風俗
黃帝軒轅氏
易曰黃帝垂衣裳而天下治蓋取乾坤也
左傳曰郯子曰黃帝以雲紀官故為雲師而雲名
河圖挺佐輔曰黃帝修德立義天下大治乃召天老而
問焉余夢見兩龍挺白圖以授余於河之都天老曰河
出龍圖雒出龜書紀帝錄列聖人之姓號興謀治太平
然後鳳皇處之今鳳皇以下三百六十日矣天其受帝
圖乎黃帝乃袚齋七日至於翠媯之川大鱸魚折溜而
至乃與天老迎之五色畢具魚汎白圖蘭葉朱文以授
黃帝名曰錄圖
龍魚河圖曰黃帝時有蚩尤兄弟八十一人並獸身人
語銅頭鐡額食沙石子造立兵杖刀戟大弩威振天下
誅殺無道不仁慈萬民欲令黃帝行天下事黃帝仁義
不能禁蚩尤黃帝仰天而歎天遣玄女下授黃帝兵信
神符制伏蚩尤帝因使之主兵以制八方蚩尤沒後天
下復擾亂黃帝遂畫蚩尤形像以威天下天下咸謂蚩
尤不死八方萬邦皆為弭伏
春秋内事曰軒轅氏以土德王天下始有堂廡高棟深
宇以避風雨
列子曰黃帝喜天下之戴已也養正命娛耳目乃喟然
歎曰養一已治萬物其患如此於是放萬機舍宮寢退
而閒居大庭之館齋心服形三月不親政事晝寢而夢
遊於華胥華胥氏國不知距齊國幾千里(齊中國)蓋非舟
車足力之所及神遊而已其國入水不溺入火不熱乘
空如履實寢虚若處牀黃帝既寤怡然自得又二十八
年天下大治幾若華胥國矣
淮南子曰黃帝治天下而力牧太山稽輔之使強不得
掩弱衆不得暴寡人民保命而不夭歲時熟而不凶百
官正而無私輔弼公而不阿道不拾遺市不預賈城郭
不閉邑無盗賊人相讓以財狗彘吐菽粟於道路而無
忿爭之心於是日月精明星辰不失其行風雨時節五
榖登熟虎豹不妄噬鷙鳥不妄搏鳳皇翔於庭麒麟遊
於郊青龍進駕飛黃伏皂(飛黃出西方其狀如狐背上有角乘之夀一千歲皂歴也)
諸北儋耳之國莫不獻其貢職(皆北極之夷國)
史記封禪書曰黃帝得僊上天羣臣葬其衣冠
帝王世紀曰黃帝有熊氏少典之子姬姓也生夀丘長
于姬水龍顔有聖德受國於有熊居軒轅之丘故因以
為號治五氣設五量及神農氏衰黃帝修德撫民諸侯
咸去神農而歸之黃帝於是乃擾馴猛獸與神農氏戰
于版泉之野三戰而克之又徵諸侯使力牧神皇直討
蚩尤氏擒之于涿鹿之野使應龍殺之于凶黎之丘凡
五十二戰而天下大服有妃生二十五子黃帝在位百
年而崩年百一十歲矣或𫝊以為仙或言夀三百歲葬
于上郡陽周之橋山
抱朴子曰黃帝生而能言役使百靈可謂天授自然體
之者猶復不敢端坐而得道故陟王屋而受丹經到鼎
湖而飛流珠登崆峒而問廣成之具茨而事大隗適東
岱而奉中黃入金谷而諮子心論𨗳養而質玄素二女
精推步則訪山稽力牧講占候則詢風后著體侯則受
雷岐審攻戰則納五音之策窮神姦則記澤之辭相地
理則書青烏之說救傷殘則綴金冶之術故能畢記秘
要窮盡道真遂升龍以高濟與天地乎罔極
頌晉牽秀黃帝頌曰邈矣黃軒應天載靈通幽遠覽觀
象設形誕敷厥訓彛倫攸經德從風流化與雲征皇猷
允塞地平天成爰登方岳封禪勒成紛然鳳舉龍騰太
清違兹九土陟彼高冥民斯攸慕涕泗沾纓遐而不墜
式頌德聲
贊魏陳王曹植黃帝贊曰少典之孫神明聖哲土德承
火赤帝是滅服牛乘馬衣裳是制氏雲名官功冠五列
又黃帝三鼎贊曰鼎質文精古之神器黃帝是鑄以像
太一能輕能重知凶識吉世衰則隠世和則出
晉曹毗黃帝贊曰軒轅應玄期幼能聰百神體鍊五靈
妙氣含雲露津摻石曾城岫鑄鼎荆山濱豁焉天扉闢
飄然跨騰鱗儀轡灑長風褰裳躡紫宸
周庾信黃帝見廣成畫贊曰治身紫府問政青丘龍湖
鼎沒丹竈珠流疎雲即雨落木先秋至道須極長生可
求
少昊金天氏
左傳曰郯子曰我高祖少昊摯之立也鳳鳥適至故紀
於鳥為鳥師而鳥名焉
帝王世紀曰少昊帝名摯字青陽姬姓也降居江水有
聖德邑于窮桑以登帝位都曲阜故或謂之窮桑即圖
䜟所謂白帝朱宣者也故稱少昊號金天氏在位百年
而崩
贊陳思王曹植少昊贊曰祖自軒轅青陽之裔金德承
土儀鳳帝世官鳥號名殊職别系農正扈氏各有品制
顓頊高陽氏
史記曰帝顓頊高陽者静深有謀疏通知事北至幽陵
南至交趾西濟流沙東至蟠木動静之物大小之神日
月所照莫不砥屬
帝王世紀曰帝顓頊高陽氏黃帝之孫昌意之子姬姓
也母曰景僕蜀山氏女為昌意正妃謂之女樞金天氏
之末女樞生顓頊於若水首戴干戈有聖德父昌意雖
黃帝之嫡以德劣降居若水為諸侯及顓頊生十年而
佐少昊二十而登帝位平九黎之亂以水事紀官南正
重司天以屬神北正黎司地以屬民於是民神不雜萬
物有序始都窮桑徙商丘命飛龍效八風之音作樂六
英以祭上帝世有才子八人號八凱顓頊在位七十八
年年九十一歲歲在鶉火而崩葬東郡頓丘廣陽里
贊魏曹植帝顓頊贊曰昌意之子祖自軒轅始誅九黎
水德統天以國為號風化神宣威暢八極靡不祇虔
帝嚳高辛氏
史記曰帝嚳高辛氏者黃帝之曾孫也父曰蟜極蟜極
父曰玄囂玄囂父曰黃帝自玄囂與蟜極不得在位帝
嚳生而神靈自言其名日月所照風雨所至莫不從助
帝王世紀曰帝嚳高辛氏姬姓也有聖德年十五而佐
顓頊四十登位都亳以人事紀官故以勾芒為木正祝
融為火正蓐收為金正玄冥為水正后土為土正是五
行之官分職而治諸侯於是化被天下遂作樂六莖以
康帝位世有材子八人號曰八元亦納四妃卜其子皆
有天下元妃有台氏女曰姜嫄生后稷次有娀氏女曰
簡翟生卨次陳豐氏女曰慶都生放勛次娵訾氏女曰
常儀生摯帝嚳在位七十年年百五歲而崩葬東郡頓
丘廣陽里
贊魏陳思王曹植帝嚳贊曰祖自軒轅玄囂之裔生言
其名木德帝世撫寧天地神聖靈察教弭四海明並日
月
帝堯陶唐氏
尚書堯典曰若稽古帝堯曰放勛欽明文思安安允恭
克讓光被四表格于上下克明俊德以親九族九族既
睦平章百姓百姓昭明協和萬邦黎民於變時雍
論語曰大哉堯之為君也巍巍乎唯天為大唯堯則之
蕩蕩乎民無能名焉巍巍乎其有成功也煥乎其有文
章
春秋元命苞曰堯眉八采是謂通明歷象日月琁璣玉
衡
尚書中候曰帝堯即政榮光出河休氣四塞龍馬銜甲
赤文綠色甲似龜背五色有列星之分斗政之度帝王
錄紀興亡之數
大戴禮曰宰我曰請問帝堯孔子曰其仁如天其智如
神就之如日望之如雲富而不驕貴而不豫
淮南子曰人之所以樂為天子者以其窮耳目之欲而
適躬體之便也今高臺曾榭人之所麗也而堯采椽不
斵斥題不枅(言梁柱相斥䟭不着枅櫨)珍怪竒味人之所美也而堯
糲粱之飯藜藿之羹文錦狐白人之所好也而堯布衣
掩形鹿裘禦寒養生之具厚不加以增之以大任重之
憂故舉天下而𫝊之舜若釋負然
帝王世紀曰帝堯陶唐氏祁姓也母慶都孕十四月而
生堯於丹陵名曰放勛鳥庭河勝或從母姓伊氏年十
五而佐帝摯受封於唐為諸侯身長十尺嘗夢天而上
之故二十而登帝位都平陽置敢諫之鼔命羲和四子
羲仲羲叔和仲和叔分掌四時方嶽之職故名曰四嶽
也諸侯有苗氏處南蠻而不服堯征而克之于丹水之
浦乃以尹夀許由為師䕫放山川谿谷之音作樂大章
天下大和百姓無事有五十老人擊壤於道觀者歎曰
大哉帝之德也老人曰吾日出而作日入而息鑿井而
飲耕田而食帝何力於我哉於是景星曜於天甘露䧏
於地朱草生於郊鳳皇止於庭嘉禾孳於畝醴泉湧於
山焦僥民來貢沒羽厨中自生肉脯其薄如翣形搖鼓
自生風使食物寒而不臰名曰翣脯又有草夾階而生
隨月生死王者以是占日月之數惟盛德之君應和而
生故堯有之名曰蓂莢始封稷契咎繇褒進伯禹納舜
于大麓後年二月又率羣臣刻璧為書東沈洛水言天
命當𫝊舜之意今中候運衡之篇是也凡堯即位九十
八年年百一十八歲乃殂百姓如喪考妣三載四海遏
密八音葬于濟隂之成陽西北是為榖林堯取富宜氏
女曰女皇生丹朱又有庶子九人皆不肖故以天下命
舜曰咨爾舜天之歷數在爾躬允執其中四海困窮天
祿永終及堯三年喪畢舜踐天子位
符子曰堯曰余坐華殿之上森然而松生於棟余立櫺
扉之内霏焉而雲生於牖雖面䨇闕無異乎崔巍之冠
蓬萊雖背墉槨無異乎廻巒之縈崑崙余安知其所以
安
贊魏陳王曹植帝堯畫贊曰火德統位父則高辛克平
共工萬國同塵調適隂陽其惠如春巍巍成功配天則
神
帝舜有虞氏
尚書舜典曰慎徽五典五典克從納于百揆百揆時叙
賓于四門四門穆穆納于大麓烈風雷雨弗迷帝曰咨
爾舜詢事考言乃言底可績三載汝陟帝位
禮記曰子曰舜其大智也與好察邇言隠惡而揚善執
其兩端用其中於民其斯以為舜乎又曰昔舜作五絃
之琴以歌南風
論語曰無為而治者其舜也與夫何為哉恭已正南面
而已矣
孝經援神契曰舜龍顔重瞳大口手握襃(重瞳象電多精光也大口)
(象斗屋口也握襃手中有衰字喻從勞苦起受衰飾致大位也)
雒書靈准聽曰有人方面日衡重華(日衡衡有骨表如日者也)握石
推懷神珠(推讀鍾鑪錘平輕重者也握石鍾謂知琁璣之道也懷神珠喻有聖智也)
舜受終鳳皇儀黃龍感朱草生蓂莢孳西王母授益地
圖(西王母得益地之圖来獻)
孟子曰雞初鳴而起孳孳為善者舜之徒也雞初鳴而
起孳孳為利者蹠之徒也(蹠盗蹠)又曰堯之扵舜使其子
九男事之妻以二女焉百官牛羊倉廩備以養舜於畎
畝之中而後舉加諸上位又曰舜聞一善言見一善行
若決江湖沛然莫之能禦也
尸子曰舜一徙成邑再徙成都三徙成國堯聞其賢徵
之草茅之中與之語禮樂而不逆與之語政至簡而行
與之語道廣大而不窮於是妻之以媓媵之以娥九子
事之而託天下焉
韓子曰歴山農者侵畔舜往耕朞年而耕者讓畔河濱
漁者爭&KR0008;舜往漁朞年而漁者讓長東夷之陶者苦窳
舜往陶朞年而器以牢
吕氏春秋曰舜有子九人不予其子而授禹至公也
帝王世紀曰帝有虞氏姚姓也目重瞳故名重華字都
君有聖德始遷於負夏販於頓丘債於𫝊虚家本冀州
每徙則百姓歸之堯於是見舜於貳官設饗禮迭為賓
主南面而問政堯乃試以五典遂舉八凱使佐后土以
揆百事舉八元使布五教于四方舜於是有大功二十
故夢眉長與髮等堯乃賜舜以昭華之玉老而命舜代
已攝政舜東廵狩登南山觀河渚受圖書襃賜羣臣尊
任伯禹稷契臯繇伯益地有苗氏負固不服禹請征之
舜曰我德不厚而行武非道也吾前教由未也乃修教
三年執干戚而舞之有苗請服立誹謗之木申命九官
十二牧三載一考績三考黜陟幽明禹為司空功被天
下棄為后稷播時百榖契為司徒敬敷五教臯繇為士
典刑惟明倕為共工莫不致力益為朕虞庶物繁植伯
夷為秩宗三禮不闕䕫為樂正神人以和龍為納言出
内惟允於是俊乂在官羣后德讓百僚師師以五采章
施于五色為服以六律五聲八音協治治用之和蒸民
乃粒萬邦作乂庶績咸熙乃作大韶之樂簫韶九成鳳
皇來儀擊石拊石百獸率舞故孔子稱韶盡美矣又盡
善也景星曜於房羣瑞畢致地出乘黃舜於是德被天
下薦於天使禹攝政有苗氏叛南征崩于鳴條殯以瓦
棺葬于蒼梧九疑山之陽是為陵零謂之紀市在今營
道下有羣象為之耕
贊魏陳王曹植帝舜贊曰顓頊氏族重瞳神聖克協頑
聲應唐涖政除凶舉俊以齊七政應歷受禪顯天之命
晉夏侯湛虞舜贊曰有虞愔愔揖讓鼓琴垂拱臨民詠
彼南音世澄道玄天下混心民思王度如玉如金
晉庾闡虞舜像贊并序曰夫至道玄妙非器象所載靈
化潜融非軌迹所𫝊故道資冲樸則謂之三皇德被羣
生則號稱舜禹是以先王因其會通制為准極功格於
天則配于上帝法施於民則載在祀典然後名教彰於
至治王道煥乎無窮故兹堂之構也有自來矣然樹寢
所以栖神而寢非神之所期立像所以表德而像非德
之所存若乃廢其軌景洞其玄真雖冥照之鑒獨朗天
下惡乎注其耳目哉遂乃顯圖靈像廓其廟壇俾天光
焜於宇宙南風散乎五絃豈謂神道之妙可寄之於有
涯哉蓋亦暢悠悠者之心也其辭曰玄像焜燿萬物含
靈飛龍在天陽德文明神道雖寂務由機生擁琴高詠
寄和五聲玄風既暢妙盡無名民鑒其朗孰測窈冥
周庾信舜干戚畫贊曰平風變律擊石來儀先齊七政
更服三危朱干獨舞玉戚空麾南風一曲恭已無為
碑後魏温子昇舜廟碑曰懷山不已龍門未闢大道御
世天下為公感夢長人明敭仄陋釐降二女結友九男
執耜歴山耕夫所以讓畔施罟雷澤漁父於是讓川亦
既登庸以之納錄九官咸事百揆時叙有大功於當世
集歷數而在躬受文祖之命致昭華之玉班五瑞於羣
后禋六宗於上玄舞干戚而遠夷賓棄金璧而幽靈應
青雲浮洛榮光塞河符瑞必臻休祥咸萃以君人之大
德為帝王之稱首陟方之駕遂往蒼梧之窆不歸爰自
先民實存舊廟既緝葯房遂鎮瑶席龍駕帝服蓋依稀
於慕舜交鼓亘瑟實髣髴於聞韶其辭曰虹氣降靈姚
墟誕聖樹隂未徙帝圖已定乃賓四門以齊七政天眷
功高民歸德盛治既蕩蕩化亦巍巍南風在詠西環有
歸疑山永逝湘水長違靈宮肅肅神館微微
文宋顔延之為湘州祭虞帝文曰惟哲化神繼天作聖
藏器漁陶致身愛敬是以二妃嬪德九子觀命在麓不
迷御衡以正唐歷既終虞道乃光咨堯授禹素俎采堂
百齡厭世萬里陟方敬詢故老欽咨聖君職奉西湘虔
屬南雲神之聽之匪酒伊葷
帝禹夏后氏
尚書大禹謨曰受命于神宗率百官若帝之初(從舜初授帝政)
(事奉行之)
論語曰子曰禹吾無間然矣菲飲食而致孝乎鬼神惡
衣服而致美乎黻冕卑宮室而盡力乎溝洫
禮含文嘉曰禹卑宮室垂意於溝洫百榖用成神龍至
靈龜服玉女敬養天賜
春秋元命苞曰禹之時民大樂其駢三聖相繼故夏者
大也
左傳曰禹會諸侯於塗山執玉帛者萬國
尚書中候曰伯禹曰臣觀河伯面長人首魚身出水曰
吾河精也授臣河圖
尚書琁璣鈐曰禹開龍門𨗳積石
玄圭出刻曰延喜玉受德天賜佩(禹功既成天出玄圭以賜之占者以德佩)
(禹有治水功故天佩以玄圭)
吕氏春秋曰禹南濟乎江黃龍負舟(事具祥瑞部)
淮南子曰禹沐淫雨櫛疾風決江䟽河鑿龍門闢伊闕
乘四載隨山刊木平治水土定七百國又曰禹為水以
身解於陽肝之河(解禱也陽肝河在秦)
吳越春秋曰禹案黃帝中經見聖人所記曰在九疑山
東南天柱號曰宛委承以文玉覆以盤石其書金簡青
玉為字編以白銀皆瑑其文禹乃東廵登衡山求之赤
繡文衣男子自稱玄夷蒼水使者來候禹令齋三日更
求之禹乃三日齋登宛委山取得書得通水之理遂周
行天下使益疏記之名山海經也
鬻子曰禹飯一饋而七起曰吾不恐四海之士留於道
路也恐其留吾門也是以四海之士皆至禹當朝廷門
可以羅雀
帝王世紀曰伯禹夏后氏姒姓也生於石坳虎鼻大口
兩耳參漏首戴鈎鈐胷有玉斗足文履已故名文命字
高密身長九尺二寸長於西羌西羌夷人也其父既放
䧏在匹庶有聖德夢目洗於河西四嶽師舉之舜進之
堯堯命以為司空繼鯀治水乃勞身涉勤不重徑尺之
璧而愛日之寸隂手足腁胝故世𫝊禹病偏枯足不相
過至今巫稱禹步是也又納禮賢人一沐三握髮一食
三起堯美其績乃賜姓姒氏封為夏伯故謂之伯禹天
下宗之謂之大禹年百歲崩于會稽因葬會稽山隂縣
之南山今山上有禹冢井祠下有羣鳥芸田又曰禹葬
衣衾三領桐棺三寸葛以繃之下不及泉上不通臰既
葬收餘壤為壠若參耕之畝
符子曰禹讓天下於竒子竒子曰君言佐舜勞矣鑿山
川通河漢首無髮股無毛故舜也以勞報子我生而逸
不能為君之勞矣
贊魏陳王曹植夏禹贊曰吁嗟夫子拯世濟民克卑宫
室致孝鬼神蔬食薄服紼冕乃新厥德不回其誠可親
亹亹其德温温其仁尼稱無間何德之純又禹治水
贊曰嗟夫夏禹實勞水功西鑿龍門疏河道江梁岐既
闢九州以同天賜玄圭奄有萬邦又禹渡河贊曰禹濟
于河黃龍負船舟人並懼禹歎仰天予受大運勤功恤
民死亡命也龍乃弭身
周庾信禹渡江贊曰三江初鑿九谷新成風飛鷁涌水起
龍驚樂天知命無待憂生危舟遂靜亂楫還平
藝文類聚卷十一
