藝文類聚卷九唐歐陽詢撰
水部下(壑谷)(四瀆澗)(濤浦)(泉渠)(湖井)(陂水)(池津)(溪橋)
壑
山海經曰東海之外有大壑
列子曰渤海之東不知幾億萬里有大壑實惟無底之
谷
莊子曰諄芒東之大壑遇苑風於東海濱苑風曰子將
之大壑奚為曰夫壑之為物注焉而不滿取焉而不竭又
曰藏舟於壑藏山於澤謂之固矣然而夜半有力者負
之而走昧者不知也
離騷曰降望大壑
賦梁簡文帝大壑賦曰渤海之東不知幾億大壑在焉
其深無極悠悠既凑㴞㴞不息觀其浸受壮其吞匿歴
詳衆水異導殊名江出濯錦漢吐珠瑛海逢時而不通
河遇聖而知清嗟乎使夫懷山之水積天漢之流駛彭
潜與渭濕俱臻四瀆與九河同至余乃知巨壑之難滿
尾閭之為異
四瀆
爾雅曰江河淮濟為四瀆四瀆者發源注海者也
桓譚新論曰四瀆之源最高而長從高注下其流激浚
故為平地災害
博物志曰四瀆濟出王屋山其江河淮所出已具别卷
碑周王褒四瀆祠碑銘曰靈祠岳立貝闕雲浮寂寥詭
怪髣髴神遊姬嬴分國河渭合流桃花春水靈草孤洲
潼鄉河曲汾隂睺壤亂流不度龍門難上河魚送迎江
妃来往水開通跡山臨高掌智以藏往神以知来榮光
離合雲氣徘徊水仙遺操津吏餘杯波息川后浪靖瞻
臺
濤
廣雅曰陽侯濤大波也
吳越春秋曰吴王賜子胥劍遂伏劒而死吴王乃取子
胥之尸盛以鴟夷之器投之江海子胥因隨流揚波成
濤激岸隨潮来往
論衡曰儒書言吴王夫差殺伍子胥煑之於鑊盛以嚢
投之於江子胥恚恨臨水為濤溺殺人夫言吴王殺伍
子胥投之於江實也言其恨恚臨水為濤者虛也衞葅
子路而漢烹彭越子胥勇猛不過子路彭越然二士不
能𤼵怒於鼎鑊之中子胥亦然自先入鼎鑊後乃入江
在鑊之時其神豈怯而勇於江水哉何其怒氣前後不
相副也
博物志曰東海中有牛魚其形如牛剝其皮懸之潮水
至則毛起潮去則伏
詩晉蘇彦於西陵觀濤詩曰洪濤奔逸勢駭浪駕丘山
訇隠振宇宙漰礚津雲連
梁徐昉賦得觀濤詩曰雲容雜浪起楚水漫吴流漸看
遥樹沒稍見遠天浮漁人迷舊浦海鳥失前洲不測滄
溟曠輕鱗幸自游
賦晉顧愷之觀濤賦曰臨浙江以北眷壮滄海之宏流
水無涯而合岸山孤映而若浮既藏珍而納景且激波
而揚濤其中則有珊瑚明月石帆瑶瑛彫鱗采介特種
竒名崩巒填壑傾堆漸隅岑有積螺嶺有懸魚謨兹濤
之為體亦崇廣而宏浚形無常而參神斯必来以知信
勢剛凌以周威質柔弱以協順
晉曹毗觀濤賦曰伊山水之遼迴何秋月之淒清瞻滄
津之騰起觀雲濤之来征爾其勢也發源溟池迴衝天
井灑拂滄漢遥櫟星景伍子結誓於隂府洪湍應期而
来騁汩如八風俱臻隗若崑崙抗嶺
晉伏滔望濤賦曰若夫金祗理轡素月吉望宏濤於是
欝起重流於是電驤起沙渟而迅邁觸横門而剋壯灌
江津而砰礚鼓赤岸而激揚欝律烟騰隗兀連罡重疊
巘而天竦洄湍澼而起漲
泉
爾雅曰泉一見一否為瀐濫泉正出正出涌出也沃泉
懸出懸下出也氿泉仄出仄出㫄出也
論語撰考䜟曰水名盗泉仲尼不嗽
吕氏春秋曰太公釣於滋泉
淮南子曰崑崙四水者帝之神泉以和百藥以潤萬物
東觀漢記曰耿恭為校尉居疎勒匈奴来攻城中穿井
十五丈無水恭曰聞二師將軍拔佩刀刔山而飛泉出
今漢德神靈豈有窮乎乃正衣冠向井拜為吏請禱有
頃井泉濆出
應卲漢官儀曰酒泉城下有金泉泉味如酒故曰酒泉
吳郡錄曰始興有始興山山出温泉
天門零縣有温泉丹陽江乘縣有湯山出温泉二所可
以㵸鷄
廣志曰温泉西者在新豐北者在廣平有美泉出溉種
出榖香美在汲郡
新成縣有冷泉水冷如冰在湖縣有鹽泉煑則為鹽有
醴泉用之愈疾
晉安帝紀曰吳隠之性廉操為廣州刺史界有一水謂
之貪泉古老云飲此水者廉士皆貪隠之始踐境先至
水所酌而飲之因賦詩以言志若使夷齊飲終當不易
心清操逾厲
宣城記曰臨城縣南四十里有盖山百許步有姑舒泉
昔有舒女與其父析薪於此泉女因坐牽挽不動乃還
告家比還唯見清泉湛然女母曰吾女好音樂乃作絃
歌泉涌洄流有朱鯉一雙今人作樂嬉戲泉即涌出
漢水記曰漢水有温泉方圓數十步冬夏常沸涌望見
白氣衝天能差百病
江乘地記曰東南三十五里有湯泉半冷半温共同一
壑
盛弘之荆州記曰新陽縣惠澤中有温泉冬月未至數
里遥望白氣浮蒸如烟上下采映狀若綺䟽又有車輪
雙轅形世傳昔有玉女乘車自投此泉人人時見女子
姿儀光麗往来倏忽又曰夷道縣句將山下有三泉傳
云本無此泉居者皆苦遠汲人人多賣水與之有一女
子孤貧繿縷無以貿易有一乞人衣麄貎醜瘡痍竟體
村人見之無不穢惡唯女子獨加哀矜割飯飴之乞人
食畢曰我感姬行善欲思相報為何所須女荅曰何恩
可報且今所須之物非君能得因問所須女子曰正願
此山下有水可汲乞人乃取腰中書刀刺山下三處即
飛泉涌出因便辭去忽然不見
括地圖曰負丘之山上有赤泉飲之不老神宫有英泉
飲之眠三百歲乃覺不知死
十洲記曰瀛洲有玉膏山出泉如酒味名為玉酒
詩北齊劉逖浴湯泉詩曰驪岫猶懷玉新豐尚有家神
井堪銷&KR0146;温泉足蕩邪紫苔生石岸黃沫擁金沙振衣
殊未已翻然停使車
賦後漢張衡温泉賦曰陽春之月百草萋萋余在遠行
顧望有懷遂適驪山觀温泉浴神井風中巒壯厥類之
獨美思在化之所原覧中域之珍無斯水之神靈控湯
谷於瀛洲濯日月乎中營蔭高山之北延處幽屏以閒
清於是殊方交涉駿奔来臻士女曄其鱗萃紛雜遝其
如絪
晉傅咸神泉賦序曰余所居庭前有涌泉在夏則冷涉
冬而温温則水物冬生冷則冰可以過每夏遊之不知
歲之有暑耳惟兹神泉厥理難原在冬則温既夏而寒
混混洋洋載清載瀾遂乃壇以文石樹之柳杞密葉雲
覆重蔭蔽沚氣泠泠以含凉風肅肅而恒起於時朱明
紀運旭日馳光鬱鬱隆暑赫赫太陽盥玉體於素波身
凄焉而自清不知天時之有署忽謂繁霜之隕庭逮至
旻秋既逝司寒騁節六合蕭條嚴風凛冽河洛輟流太
隂凝結彼溰溰而含凍此灼灼而含熱綠竹猗猗荇藻
青青是託斯茂是殖斯榮
碑周王襃温湯碑曰原夫二儀開闢雷風以之通響五
材運行水火因而並用炎上作苦既麗純陽之德潤下
作鹹且協凝隂之度至於遷陵熱溪沉魚涌浪炎洲燒
地穴鼠含烟火井飛泉垂天遠扇焦源沸水衝流迸集
甘川浴日跳波邁椒丘之野湯谷揚濤激水疾龍門之
箭故以地伏硫黃神泉愈疾云云其銘曰挺此温谷驪
岳之隂白礬上徹丹沙下沉華清駐老飛流瑩心谷神
不死川德愈深
周庾信温湯碑曰咸池浴日先應綠甲之圖砥柱浮天
始受玄夷之命仁則滌蕩埃氛義則激揚清濁勇則負
山餘力弱則鴻毛不勝仲春則榆筴同流三月則桃花
共下其色變者流為五雲之漿其味美者結為三危之
露烟青於銅浦色白於鉛溪非神鼎而長沸異龍池而
獨涌灑胃湔腸興羸起瘠秦皇餘石仍為鴈齒之階漢
武舊陶即用魚鱗之瓦山間湧水實表忠誠室内江流
彌彰純孝豈若醴泉消疾聞乎建武之朝神水蠲痾在
乎咸康之世嵩山三仙之館不孤擅於天池華隂百丈
之泉豈獨高於蓮井
湖
說文曰湖大陂也揚州浸有五湖水澤所仰以溉灌也
越絶書曰太湖周三萬六千頃
神異經曰北方荒外有石湖其水冰
淮南子曰夫歴陽之都一夕反而為湖歴陽淮南國名
昔有老嫗常行仁義有兩書生過之謂曰此國當沒為
湖視東城門閫有血便走上山勿反顧也自爾此嫗數
往視門閫吏問之姥對如其言暮門吏殺雞以血塗門
明日嫗早往視門血便走上山國沒為湖
風俗通曰越滅吳范蠡乘舟於五湖
語林曰褚公與孫綽遊曲阿後湖狂風忽起舫欲傾褚
公已醉乃曰此舫人皆無可以招天譴者唯有興公多
塵滓正當以厭天欲耳便欲捉擲水中孫遽無計唯大
啼曰季野卿念我
述異記曰桓冲為江州刺史乃遣人周行廬山冀覩靈
異既陟崇巘有一湖匝生桑樹有大羣白鵝湖中有敗
艑赤鱗魚
劉道真錢塘記曰明聖湖在縣南去縣三里父老相傳
湖有金牛
鄭緝之東陽記曰北山有湖故老相傳云其下有居民
曰徐公者常登嶺至此處見湖水湛然有二人共博於
湖間自稱赤松子安期先生有一壺酒因酌以飲徐公
徐公醉而寐其側比醒不復見二人而宿草攅蔓其上
家人以為死也喪服三年服竟徐公方反今其處猶為
徐公湖
裴氏廣州記曰廬山頂有湖廣數頃有楊梅山桃止得
於上飽噉不得持去
秦州記曰武都山前有湖冬夏無增减義熙初有白龍
於此湖升天
鄧德明南康記曰平固縣覆笥山上有太湖周數十里
靈果異物皆不可識又有石鴈浮在湖中每至秋天石
鴈飛鳴如候時也
風土記曰陽羡縣東有太湖中有包山山下有洞穴潜
行地中云無所不通謂之洞庭地脉也
荆山記曰巴陵南有青草湖周迴百里日月出沒其中
湖南有青草山故因為名
詩晉李顒涉湖詩曰旋經義興境弭棹石蘭渚震澤為
何在今唯太湖浦圓徑縈五百𦕈目緬無覩高天淼若
岸長津雜如縷
宋孝武濟曲阿後湖詩曰宵登毗陵路旦過雲陽郛平
湖曠津濟菰渚迭明蕪和風翼歸采夕氛晦山嵎驚瀾
翻魚藻頳霞照桑榆
宋謝靈運石壁還湖中作詩曰昏旦變氣候山水含清
暉清暉能娛人遊子澹忘歸出谷日尚早入舟陽已微
林壑歛暝色雲霞收夕霏芰荷迭映曖蒲稗相因依披
拂趨南逕愉悦偃東扉
宋謝惠連汛南湖至石帆詩曰軌息陸塗初枻鼓川路
始漣漪繁波漾參差層峯峙蕭疎野趣生逶迤白雲起
登陟苦䟦涉䁹&KR0008;樂心耳即翫翫有竭在興興無己
梁元帝泛蕪湖詩曰桂潭連菊岸桃李映成蹊石文如
濯錦雲飛似散珪橈度菱根反船去荇枝低颿隨迎雨
燕鼓逐伺潮雞
梁范雲治西湖詩曰史氏導漳水西門溉河潮圖始未
能悦克終良可要擁鍤勸年首㮛爵勞春朝平臯草色
嫩通林鳥聲嬌已集故池騖行蒔新田苗何吁畚築苦
方驩魚稻饒
陳隂鏗渡青草湖詩曰洞庭春溜滿平湖錦颿張源水
桃花也湘流杜若香冗去茅山近江連巫峽長帶天澄
迥碧映日動浮光行舟逗遠樹渡鳥息危檣滔滔不可
測一葦詎能航
陳劉刪汎宫亭湖詩曰迴艫乘派水舉帆逐分風滉瀁
疑無際飄揚似度空檣烏排鳥路船影沒河宫孤石滄
波裹匡山苦霧中寄言千金子安知萬里蓬
賦吳楊泉五湖賦曰乃天地之元源隂陽之所徂上值
箕斗之精與雲漢乎同模受三方之灌溉為百川之巨
都居揚州之大澤苞吳越之具區南與長江分體東與
巨海合流太隂之所毖玄靈之所遊追湖水而往還通
蓬萊與瀛洲爾乃詳觀其廣深之所極延袤之規方邈
乎浩浩澷乎洋洋西合乎濛汜東苞乎扶桑日月於是
出入與天漢乎相望左有苞山連以醴瀆岝頟崔嵬穹
窮紆曲右有平原廣澤蔓延㫄薄原隰陂阪各有條格
茹蘆菼薍隠軫肴錯衝風之所去零雨之所薄
陂
毛詩曰彼澤之陂有蒲與荷
史記曰高祖母曰劉媪常息大澤之陂夢與神遇
淮南子曰譬若同陂而溉田其受水均也
續漢書曰郭泰入汝南交黃叔度至南州先過袁奉高
不宿而去從叔度累曰或以問泰泰曰袁奉高之器譬
諸軌濫雖清而易挹也叔度之器汪汪若萬頃之陂澄
之而不清撓之而不濁不可量也
魏略曰明帝出次摩陂有龍見於井中帝出觀因改摩
陂為龍陂
漢宫殿疏曰鴈騖陂盖地六頃承昆明池下流
抱朴子曰葛仙公每飲酒醉常入家門前陂水中卧竟
日乃出
汝南先賢傳曰鄭敬去吏隠居於蟻陂之陽以漁釣自
娛彈琴詠詩常方坐於陂側
襄陽耆舊記曰宜城縣東北角有熨斗陂
詩魏文帝於玄武陂作詩曰兄弟共行遊驅車出西城
野田廣開闢川渠互相經黍稷何欝欝流波激悲聲菱
芡覆緣水芙蓉發丹榮柳垂重隂綠向我池邊生乘渚
望長洲羣鳥讙譁鳴萍藻泛濫浮澹澹隨風傾
銘晉張載洪池陂銘曰開源東注出自城池魚鼈熾殖
水鳥盈涯菱藕狎獦秔稲連畦漸臺中起列館參差惟
水泱泱厥大難訾
池
毛詩曰東門之池可以漚麻又曰王在靈沼於牣魚躍
六韜曰殷君喜為酒池迴船糟丘
穆天子傳曰天子西征至于玄池天子三日休于玄池
之上乃奏廣樂而歸是曰樂池又曰天子觴西王母于
瑶池之上西王母為天子謠
韓詩外傳曰齊景公出弋昭華之池也
漢書曰賈山奏事吳王曰吳有諸矦之位而實冨於天
子游曲臺臨上路不如朝夕之池深壁高壘副以闕城
不如長江之固江淮之險又曰太液池中有蓬莱方丈
瀛洲象神山也
魏志曰黃初三年穿靈芝池
逸士傳曰堯譲天子於許由許由逃巢父聞之而洗耳
於池
顧子曰與子華遊東池子華曰水有四德池為一焉沐
浴羣生澤流萬世仁也揚清激濁滌蕩塵穢義也弱而
難勝勇也導江疏河變盈流謙智也顧子曰我得女於
池上矣
華陽國志曰滇池縣有澤水周迴二百里所出深廣下
流淺狭似如倒流故俗曰滇池長老傳言池中有神馬
與家馬交則生駿駒世稱滇池駒日行五百里
襄陽記曰峴山南習有大魚池依范蠡養魚法種楸芙
蓉菱芡山季倫每臨此池輒大醉而歸恒曰此我高陽
池也城中小兒歌之曰山公何所往来至高陽池日夕
倒載歸酩酊無所知
王羲之書曰張芝臨池學書池水盡黑寡人躭之若是
未必後之
續述征記曰大梁西南七十里尉氏縣有蓬池
梁州記曰明月池南二里有七女池
詩魏文帝芙蓉池詩曰乘輦夜行遨逍遥步西園雙渠
相灌溉嘉木繞通川卑枝拂羽盖修條摩蒼天丹霞夾
明月華星出雲間遨遊快心意保已終百年
魏陳王曹植詩曰逍遥芙蓉池翩翩戲輕舟南陽棲雙
鵠北柳有鳴鳩
梁武帝首夏泛天池詩曰薄遊朱明節泛漾天淵池舟
檝互容與藻蘋相推移碧沚紅菡萏白沙青漣漪新枝
拂舊石殘花落故池葉軟風易出草密路難披
梁簡文帝山池詩曰日暮芙蓉水聊登鳴鶴舟飛艫飾
羽毦長㡢覆緹紬停輿依柳息住盖影空留古樹横臨
沼新藤上挂樓魚游向闇集戲鳥逗楂流
梁庾肩吾山池應令詩曰閬苑秋光暮金塘牧潦清荷
低芝盖出浪湧燕舟輕逆湍留棹唱帶谷聚笳聲野竹
交臨浦山桐迥出城水逐雲峯闇寒隨殿影生
梁王臺卿山池詩曰歴覧周仁智登臨歡豫多穿渠引
金谷闢道出銅駞長橋時跨水曲閤乍臨波巖風生竹
樹池香出芰荷石幽銜細草林末度横柯
梁鮑至山池詩曰望園光景暮林觀歇雰埃荷疎不礙
擑石淺好縈苔風光逐㮄轉山望向橋開樹交樓影沒
岸暗水光来
後魏温子升春日臨池詩曰光風動春樹丹霞起暮隂
嵯峩暎連璧飄颻下散金徒自臨濠渚空復撫鳴琴莫
知流水曲誰辯游魚心
周庾信奉和山池詩曰樂官多暇豫望苑暫迴輿鳴笳
陵絶浪飛盖歴通渠桂亭花未落桐門葉半疎荷風驚
浴鳥橋影聚行魚日落含山氣雲歸帶雨餘又晚讌昆
明池詩曰春餘足光景趙李舊經過上林柳腰細新豐
酒泛多小船行釣鯉新盤待摘荷蘭臯徒税駕何處有
凌波又奉和初濬池成清晨臨泛詩曰千金高堰合百
頃浚源開翻逢積草浪更識昆明灰虎嘯風還急鷄鳴
潮即来時看青雀舫遥逐桂舟迴
周王襃玄圃濬池詩曰長洲春水滿臨汎廣川中石壁
如明鏡飛橋類飲虹垂楊夾浦綠新桃緣逕紅對樓還
泊岸迎波暫守風漁舟釣欲滿蓮房採半空於兹臨北
闕非復坐墻東又山池落照詩曰竹館掩荆扉池光晦
晚暉孤舟隠荷出輕棹染苔歸浴禽時侣竄驚羽忽單
飛
徐陵山池應令詩曰畫舸圖仙獸飛艎挂采斿㮄人事
金漿釣女飾銀鈎細萍時帶檝低荷乍入舟猨啼知谷
晚蟬噎覺山秋又奉和山池詩曰羅浮無定所鬱島屢
遷移不覺因風雨何時入後池樓臺非一勢臨翫自多
竒雲生對戶石猨挂入櫩枝
陳隂鏗經豐城劔池詩曰清池自湛淡神劔久遷移無
復連星氣空餘似月池夾篠澄深淥含風結細漪唯有
蓮華萼還想匣中雌
陳江總秋日昆明池詩曰玄沼蕭條望遊人意緒多終
南雲影落渭北雨聲過蟬噪金堤柳鷺飲石鯨波珠来
照似月織處寫成河詎知臨水歎非復採蓮歌
隋薛道衡遊昆明池詩曰霸陵因静退靈沼暫徘徊新
船木蘭檝舊宇豫章材荷心宜露泫竹徑重風来魚潜
疑刻石沙闇似沉灰
賦晉張載濛汜池賦曰麗華池之湛淡開重壤以停源
激通渠於千金承瀍洛之長川挹洪流之汪濊包素瀨
之寒泉既乃北通醴泉東入紫宫左面九市右帶閬風
周□建乎其表洋波迴乎其中幽瀆傍集潜流獨注仰
承河漢吐納雲霧緣以采石殖以嘉樹水禽育而萬品
珍魚産而無數蒼苔汎濫修條垂幹綠葉覆水玄蔭珍
岸紅蓮煒而秀出繁葩赩以煥爛遊龍躍翼而上征翔
鳳因儀而下觀想白日之納光覩洪暉之皓旰於是天
子乘玉輦時遨遊排金門出千秋造綠池鏡清流翳華
盖以逍遥攬魚釣之所收纖緒挂而鱣鮪来芳餌沉而
鰋鯉浮豐夥踰於巨壑信可樂以忘憂
晉郭璞鹽池賦曰水潤下以作鹹莫斯鹽之最靈傍峻
岳以發源池茫爾而海渟嗟玄液之潜洞羌莫知其所
生狀委蛇其若漢流漫漫以漭漭吁鑿鑿以粲粲色皜
然而雪朗揚赤波之煥爛光旰旰以晃晃隆陽映而不
燋洪涔沃而不長磊崔&KR2619;確鍔剡棋方玉潤膏津雪白
凌岡粲如散璽煥若布璋爛然漢明晃爾霞赤望之絳
承即之雪積翠塗内映頳液外羃動而愈生損而滋益
若乃煎海鑠泉或凍或漉所贍不過一鄉所營不過鍾
斛飴戎見軫於西隣火井擅竒乎巴濮豈若兹池之所
産帶神邑之名嶽吸靈潤於河汾摠膏液乎澮涑
宋謝莊悦曲池賦曰北山兮黛柏南谿兮頳石頳岸兮
若虹黛樹兮如畫暮雲兮十里朝霞兮千尺步東池兮
夜未久卧西忩兮月向山引一息於䰟内擾百緒於眼
前
銘陳江總芳林園天淵池銘曰歲次執徐月維大吕爰
命梓匠廣修畚鍤摽置舊趾開浚昔基東西彌望雲霧
之所澄蕩南北紆縈虹霓之所引曜曉川漾璧似日御
之在河宿夜浪浮金疑月輪之馳水府前瞰萬雉列榭
參差却拒三襲危巒聳峭瓌鳥異禽自學歌舞神木靈
卉不知搖落但叔皮覧海序螭蛟之泛濫吉甫臨舟美
檉松之蓊茸尚復著在吟詠緘彼緹緗况我君門盛事
未紀謬頒待詔謹製銘云石溝溜密蘭渚潮平九華閣
道百丈層盈液搖殿色殿寫波明
表晉江逌諫鑿北池表曰伏承當鑿北池及立閣道雖
湫阨陋小用功甚微又役不擾民賦不及外至簡至約
誠不可加然於愚懷實有眷眷
谿
爾雅曰水注川曰谿山瀆無所通曰谿
管子曰桓公北征孤竹至卑耳之谿
俗說曰郗僧施青溪中汎到一曲之處輙作詩一篇&KR1180;
益夀見詩笑曰青溪之曲復何窮盡
武昌記曰樊山東有小谿夏時懷袖恒有寒氣故謂之
寒谿
裴氏廣州記曰管谿周圓丈餘水極沸涌如猛火煎油
聲
荆州記曰酈縣北五十里有菊谿源出縣西北五十里
石澗山東南流會專水兩岸多甘菊
盛弘之荆州記曰桂陽郡西南宿山水出注大谿號曰
横谿水甚深冬夏不乾俗謂之貪泉飲者輙冐於財賄
詩梁任昉泛長谿詩曰徇禄聚歸粮依隠謝羇勒絶物
甘離羣長懷忽去國長谿永東舍震區窮水域道遇垂
綸叟聊訪問津惑弭檝申九言無為累牽纆長泛滄浪
水平明至曛黑又落日汎舟東谿詩曰黝黝桑柘繁芃
芃麻麥盛交柯谿易隂反景澄餘映吾生雖有待樂天
庶知命不學梁甫吟唯識滄浪詠田荒我有役秩滿余
謝病
賦宋謝靈運長谿賦曰潭結緣而澄清瀨揚白而戴華
飛急聲之瑟泊散輕文之漣羅始鏡底以如玉終積岸
而成沙
谷
爾雅曰水注谿曰谷
毛詩曰葛之覃兮施于中谷維葉萋萋又曰伐木丁丁
鳥鳴嚶嚶出自幽谷遷于喬木又曰皎皎白駒在彼空
谷
老子曰谷得一以盈谷無以盈將恐竭
韓子曰昔齊桓公入山問父老此為何谷荅曰臣舊畜
牛生犢以子買駒少年謂牛不生駒遂持而去傍隣謂
臣愚遂名為愚公谷
韓詩外傳曰孔子南遊適椘至於阿谷之隧有處子佩
璜而浣者孔子抽觴以授子貢曰以觀其辭
劉向别錄曰方士傳言鄒衍在燕燕有谷地美而寒不
生五榖鄒子居之吹律而温氣至而榖生今名黍谷
漢武故事曰上微時行至柏谷舍於逆旅逆旅翁罵之
因從乞漿翁曰止有溺無漿也
博物志曰夏桀之時為長夜宫於深谷之中男女雜處
三旬不出聽政其後大風揚沙一夕填此谷
周景式廬山記曰石門是一大谷谷中有修林萬頃偉
木千尋日月之光罕照焉
戴延之西征記曰梓澤去洛城六十里梓澤金谷也中
朝賢逹所集賦詩猶存是石崇居處
賦晉胡濟瀍谷賦曰嘉高岡之崇峻兮臨玄谷以遠覧
仰高丘之崔嵬兮望清川之澹澹爾乃涉重險陟榛薄
倚春木臨幽壑深谷豁以窈藹高峯鬱而岝㠋
澗
釋名曰澗間也言在兩山間也
說文曰澗山夾水也從水間聲
爾雅曰山夾水曰澗
韓宣子曰董安于為趙上地守行石阜山見深澗峭如
墻深百仞問其鄉左右曰人嘗有入此乎曰無有有嬰
兒狂聾人入此乎曰無有有牛馬犬入此乎曰無有安
于歎曰吾能治矣使吾法之無改猶入澗之必死則民
莫之犯也
漢書曰沛公與項籍臨廣武澗而語數籍以十罪
石崇金谷序曰余有别廬在河南界金谷澗中或高或
下有清泉茂樹衆果竹木草藥之屬
異苑曰苻堅為慕容冲所襲堅馳騧馬墯而落澗追兵
幾及計無由出馬即踟蹰臨澗垂控與堅堅不能及馬
又跪而授焉堅援之得登岸而走
詩梁劉孝威賦得曲澗詩曰澗流急易轉溪竹闇難開
近樓俄已失前州忽復迴石岸生寒蘚沉根漬水苔菱
舟失道去歸鳬迷逕来
宋徐諼華林北澗詩曰摠長潭兮括遠源下沉溜兮起
輕泉迴溪浚兮曲沼阻衝波激兮瀨淺淺貫九谷兮積
靈芝飛清濤兮潔澄連
浦
說文曰浦水濱也
風土記曰大水小口别通為浦
楚辭曰出漵浦而邅迴又曰望美人兮南浦
述征記曰興浦舊魏步道吳揭水灌之今絶道為浦
顧微廣州記曰溪浦口有蒲母養龍裂斷其尾因呼龍
掘人時見之則土境大豐而利涉也
劉禎京口記曰縣城東南大路過長堽五里得屠兒浦
者昔諸屠兒居此小浦因以為名也
伏滔北征記曰廣陵西一里水名公路浦袁術自九江
東奔袁譚於下邳由此浦渡因名也
詩梁簡文帝入漵浦詩曰泛水入迴塘空枝度日光竹
垂懸掃浪鳬疑遠避檣
梁丘遲旦𤼵魚浦潭詩曰魚潭霧未開赤亭風已颺櫂
歌𤼵中流鳴鞞響沓嶂村童忽相聚野老時一望詭怪
石異象危絶峯殊狀森森荒樹齊浙浙寒沙漲藤垂島
異陟崖傾嶼難傍
表宋王弘廣陵前浦開表曰伏聞廣陵前浦榛蕪歴久
近復開除清源虛䆳含明内鍳瑞以數致象以類應夫
如是者鸞響鳳儀可停屬而須矣
渠
史記曰韓聞秦之好興事欲罷之無令東伐乃使水工
鄭國間說秦令鑿涇水自中山西抵瓠口為渠並比山
東注路三百里欲以溉田中作而覺欲殺鄭國鄭國曰
始臣為間然渠成亦秦之利也卒使就渠渠就而用注
四萬餘頃收皆畆一鍾於是關中為沃野秦以富強因
命曰鄭國渠
漢書曰張掖郡有千金渠
地理書曰榮陽有浪蕩渠
頌後漢蔡邕京兆樊惠渠頌曰洪範八政一曰食周禮
十職一曰農生民之本於是乎出豐殖財用於是乎在
陽陵縣東厥地汙泥嘉榖不殖光和五年京兆尹樊君
勤恤民隠乃命立新渠曩之毒田化為甘壌相與謳談
斐然成章謂之樊惠渠其歌曰我有長流莫或閼之我
有溝澮莫有逹之田疇斥鹵莫修莫治飢饉困瘁莫恤
莫思
井
盛弘之荆州記曰隨郡北界有九井相傳神農既育九
井自穿又云浚一井則衆井水皆動又曰江陵縣東北
十里天井臺東臨天井井周迴二里許中有潜室人時
見之輒有兵寇
戴延之西征記曰太極殿上有金井金博山鹿盧交龍
負山於井上有金師子在龍下
潯陽記曰盆城灌嬰所築孫權經此城自摽井地令人
掘之正得故井銘曰穎隂矦所開云三百年當塞塞後
不滿百年當為應運者所開權忻悦以為已瑞井甚深
大江中風浪此井輒動常當之
嵩高山記曰少室山有雲母井
異物志曰廬陵城中有一井中有二色水半青半黃黃
者灰汁取作糜粥皆作金色土人名灰汁為金因名為
金井
異苑曰句容縣有延陵季子廟廟前井及瀆恒自涌沸
故曰沸井于今猶然又曰臨卭有火井漢室之隆則炎
赫彌熾暨桓靈之際火勢漸微諸葛亮一瞰而更盛
詩梁范雲詠井詩曰乃鑒長林曲有浚廣庭前即源以
為浪因方自成圓兼冬積温水疊暑泌寒泉不甘未應
竭既涸斷来翾又悲故井詩曰因舊未嘗改緣甘故先
竭歴稔久無禽一朝見開渫泌泉既斯涌短綆將安設
已獲丁氏利方見管公緤
賦晉郭璞井賦曰益作井龍登天鑿后土洞黃泉潜源
存溱潏潏涓涓爾乃冠玉檻甃鱗錯鼓鹿盧揮勁索飛
輕祛之繽紛手争騖而牙弱長縲委蛇以曾縈瑶甕龍
騰而灑激乃回澄以静映状冏然而鏡灼挹之不損停
之不溢莫察其源動而愈出信潤下而德施壮邑移以
不改獨星陳於丘墟兮越百代而猶在守虚静以玄澹子
不東流而注海
晉孫椘井賦曰若行潦之滓濁靡清流以自娛乃喟爾
而有感率鄰左之數夫脉厥土以興作登甘醴扵玄虚
渴人来翔行旅是賴轍耕息肩不期而會沈黃李浮朱
柰雜狸首之班如飛清塵以洮汰枕玄石以盥𠻳喜遨
怡以緩帶
晉江逌井賦曰穿重壤之十仞兮構玉甃之百節營之
不日既汲既渫潜流炤炤寒泉冽冽挹之不損滀之不
充納而不處其有興而不匱其豐先王借象以辨
義君子擬淡以自綏神龍来蟠以育鱗列仙一嗽而
雲飛
贊晉卞敬宗溝井贊曰爰有邃井冽彼下泉引流重壤
合耀青天藴甘澄㓗湛爾終年圖象懷惻寄旨嘉荃
銘後漢李尤井銘曰井之所尚寒泉冽清法律取象不
槩自平多取不損少取不盈執憲若斯何有邪傾
冰
易坤卦曰初六履霜堅冰至象曰履霜堅冰至隂始凝
也
毛詩曰誕寘之寒冰鳥覆翼之又曰二之日鑿冰冲冲
三之日納扵陵隂二日夏之十二月三日夏之正月鑿
取冰冲冲聲貎陵隂冰室也
漢書曰晁錯上書曰夫胡貉之地積隂之處也木皮三
寸冰厚六尺
孫盛雜語曰王祥字休徵性至孝後母苛虐欲危害祥
祥色養無怠盛寒之月後母曰吾思生魚祥脱衣將剖
冰求之有少處冰解下有魚出因以奉養
楚辭曰魂兮歸来北方不可以止增冰峩峩飛雪千里
鄧析書曰明君之御民若乘奔而無轡履冰而負重也
孫卿子曰冰生於水而寒於水
淮南子曰見一葉之落知歲之將暮睹瓶中之冰而知
天下之寒以近諭遠也
左傳曰古者日在北陸而藏冰西陸朝覿而出之其藏
冰也深山窮谷固隂沍寒於是乎取之
老子曰渙若冰將釋
史記曰周紀曰姜嫄為帝嚳元妃出里見巨人跡而履
之身動如孕暮而生子以為不祥棄於冰之上鳥以翼
覆薦之
論衡曰夫㸐一炬火㸑一鑊水終日不熱也倚一尺冰
置庖厨中終夜不寒也何則微小之感不能動大也今
鄒衍之歎不過如一炬尺冰而皇天巨大不徒鑊水庖
厨也一夫仰歎天為降霜何天之易感霜之易降也
吳越春秋曰越王念吳欲復怨非一旦也苦思勞心夜
以接日冬寒則抱冰夏熱則握火愁心苦志懸膽於戶
出入嘗之不絶於口
魏子曰危殆之國治不益之民是猶薄冰當白日聚毛
過猛火也
博物志曰削冰令圓舉以向日以艾承其影則有火出
束晳集曰君聞薄冰凝池非登廟之寶零露垂林非綴
冕之飾必將採素璧於層山探圓珠於重泉也
賦晉顧愷之冰賦曰激厲風而貞質仰和景而融暉清
流離之光徹邈雲英之巍巍爾乃連綿絡幕乍結乍無
義剛有拆照壺則虚託形超象比朗玄珠若乃上結薄
映下鏡長泉靈葩隨流含馨揚鮮
晉庾倏冰井賦曰嘉隂陽之博施美天地之廣宣萬物
雜而無越不易類以相干或專陽負暑或固隂沍寒塗
雖殊而同歸信協德而俱延於是孟冬之月羣隂畢升
霜雪紛其交淪流波結而成凌啟南墉之重隩將却熱
以藏冰納遠宫之䆳宇静幽淡以清徵抱堅精之玄素
發川靈而長凝於是寒往暑来四時代序帝將攘患炎
災是禦爾乃擕我同類援我蒸徒將涉寒藪害氣是除
攀靈艦而增舉爰自託於城隅仰瞻重搆俯臨隂穴淒
清驚冷觱𤼵栗烈餘寒嚴悴凄若霜雪
啓梁沈約謝勑賜冰啓曰竊惟司寒輟響𦕈自前代凌
室曠官歴兹永久聖功闡物逸典偹甄窮深既採園池
靡用有籍羔秬無災霜雹
津
說文曰津水渡也濮小津也
論語曰長沮桀溺耦而耕孔子過之使子路問津焉
長沮曰夫執輿者為誰子路曰孔丘曰是知津矣
列女傳曰趙簡子南擊楚津吏醉卧不能渡簡子召欲
殺之津吏女子持檝而前曰妾父聞君東渡不測之水
恐風波之起故禱九江三淮之神不勝巫祝杯酌餘瀝
醉至於此妾願以鄙軀易父之死簡子將渡少一人乃
備員檝遂與渡中流𤼵激棹之歌簡子悅以為夫人
續漢志曰河東大陽縣有茅津北屈縣有採桑津
銘後漢李尤孟津銘曰洋洋河水赴宗於海經自中州
龍圖所在黃函白神赤符以信昔有周武集會孟津魚
入王舟乃往克殷
橋
說文曰橋水橋也東楚謂橋為圯
紀年曰周穆王三十七年伐楚大起九師至於九江比
黿鼉為梁
燕丹子曰燕太子丹質於秦秦王遇之無禮乃求歸秦
王為機發之橋故以陷丹丹過之無虞
戰國策曰豫讓欲為智伯報讎趙襄子當出伏於橋下
至橋馬驚曰必是豫讓也求之果是
史記曰秦昭王四十九年初作河橋又曰文帝行出中
渭有一人從橋下走出乘轝馬驚使騎捕之屬廷尉廷
尉張釋之治問曰縣人来聞蹕匿橋下見車騎即走耳
張廷尉奏一人犯蹕當罰金
黃圖曰秦始皇兼天下都咸陽端門四達以則紫宫渭
水貫都以象天漢横橋南渡以法牽牛
論衡曰高麗國有侍婢自云有氣如雞子来下我故有
身後生子曰東明東明善射王恐害其國欲殺之東明
走至掩水以弓擊水魚鱉浮而為橋梁
蘇子曰微生與婦人期不来水至抱梁柱而死
王隠晉書曰杜豫啓建河橋宇冨平津衆論以為周所
都經聖賢而不作者必不可作故也豫曰昔造舟為梁
則河橋之謂也遂作橋成上從百官臨會舉杯勸豫曰
非君橋不立也豫荅詔曰非陛下之明臣亦不獲奉成
聖制也衆咸稱善
詩梁簡文帝賦得橋詩曰浮梁既衝嶮通波信可陵乘空
寫渭石跨岸擬河冰斜闌隠濁霧布影入清澠方知歌
綠水無待㮄蒼鷹又詠壊橋詩曰虹飛亘林際星渡斷
山隅斜梁懸水跡畫柱脱輕朱又石橋詩曰惠子臨濠
上秦王見海神寫虹便欲飲圖星逼似真
梁蕭若静石橋詩曰連延過絶澗迢逓跨長津已數逢
仙客兼曾度獵人
梁徐摛壊橋詩曰匝欄生闇蘚覆版沒魚衣岸曲斜梁
岨何時香步歸
周庾信看治渭橋詩曰大夫參下位司職渭之陽冨平
移鐡鏁甘泉運石梁跨虹連絶岸浮龜續斷航春洲鸚
鵡色流水桃花香
周王襃和治渭橋詩曰東流仰天漢南度似牽牛長堤
通角道飛梁跨造舟使者開金堰太守擁河流廣陵候
濤水荆峡望陽侯波生從故舶沙漲涌新洲天星識辯
對撿玉應沉鈎
陳隂鏗賦得渡岸橋詩曰畫橋長且曲傍嶮復憑流寫
虹晴尚飲圖星晝不收跨波連斷岸接路上危樓欄高
荷不及池清影自浮何必横南渡方復似牽牛
太宗文皇帝賦得浮橋詩曰曲岸非千里橋斜異七星
暫低逢輦度還高值浪驚水搖文鷁動䌫轉錦花縈遠
近隨輪影輕重應人行
梁庾肩吾石橋詩曰秦王金作柱漢帝玉為欄仙人飛
往易道士出歸難
張文琮賦橋詩曰造舟浮渭日鞭石表秦初星文遥瀉
漢虹勢尚凌虚已授文成履空題武騎書别有臨濠上
棲偃獨觀魚
後周宗羈登渭橋詩曰仲山朝飲馬還坐渭橋中南瞻
臨别館北望盡離宫四面衣裾合三條冠盖通蘭香想
和季雲起憶成公圮上相知早雞鳴幸共同
藝文類聚卷九
