藝文類聚卷七十四唐歐陽詢撰
巧藝部(射蒲)(書壺畫塞圍棋鈎彈棋維博象樗投藏四戲)
射
世本曰逢蒙作射
山海經曰軒轅國在窮山際其不夀者八百歲人面蛇
身尾交首不敢西射畏軒轅之丘
禮記曰士使之射不能則辭以疾懸弧之義又曰射有
似乎君子失諸正鵠反求諸其身又曰孔子射於矍相
之圃蓋觀者如堵
左傳曰晉將戰潘尫之黨與養由基蹲甲而射之徹七
札焉
列子曰甘蠅古之善射者彀弓而獸伏鳥下
尸子曰荆莊王命養由基射蜻蛉王曰吾欲得之養由
基援弓射之拂左翼王大喜又曰鴻鵠在上鞟弩以待
若發善否問二五弗知非二五難計也欲鴻之心亂也
莊子曰以十鈞射者見天而不見雲以七鈞射者見鵠
而不見鶬以五鈞射者見鶬而不見雀
老子曰天之道其猶張弓乎高者抑之下者舉之有餘
者損之不足者與之
韓詩外傳曰楚熊渠子夜行見寢石以為伏虎彎弓射
之沒金飲羽下視知其石也因復射石矢摧無跡渠子
見其誠心金石為之開而況於人乎
史記曰李廣為右北平太守出獵見草中石以為虎而
射之中沒鏃視之石因復射之終不復入廣所居郡聞
有虎自射之及居右北平射虎虎騰傷廣廣亦竟射殺
之廣為人長猨臂其善射亦天性也雖子他人學者莫
能及又曰匈奴大入上郡天子使中貴人從勒習兵擊
匈奴中貴人將騎從見匈奴三人與戰三人還射傷中
貴人殺其騎將盡中貴人走廣廣曰是必射鵰者也
淮南子曰越人學遠參天而發鏑在五步内今學者欲
學古而不知變是越人射也
漢書曰匈奴畏郅都之威刻木象都之狀交弓射之莫
之能一中
魏書曰文帝共上常獵為虎所逐顧射應聲而倒太祖
壯其摰勇使將武騎
吳志曰太史慈猨臂善射弦不虚發嘗從孫策討麻保
賊賊緣樓上行罵以手持樓棼慈引弓射之矢貫手著
棼圍外萬人莫不稱善其妙如此
典論曰文帝自序曰少好弓馬逐禽輒十里射出百步
後濊貃貢良弓代獻名馬時歲暮春和風扇物弓慘手
柔草淺獸肥於鄴西獵終日獲麞鹿九雉兔二十
詩梁元帝落日射熊詩曰促宴引枚鄒中園觀獸侯日
度堋隂廣風横旗影浮移竿標入箭疊鼓送爭籌附枝
時可息言從清夜遊
周庾信北園射堂詩曰軒堂聊可習仙的不難登轉箭
初辭筈横弓先望堋驚心一鴈落連臂兩猨騰直知王
濟巧誰見魏舒能空心不死樹無葉未枯藤擇賢方至
此傳巵欣得朋
書
淮南子曰昔倉頡作書而天雨粟鬼夜哭
家語曰宓子賤仕魯為單父宰恐君聽用讒人使己不
得行其政故請君近吏二人與俱至官令二吏書輒掣
其肘書不善則從而怒之二吏患焉辭歸魯宓子曰書
甚不善勉而歸矣二吏歸報於君曰宓子使臣書而掣
搖臣肘書惡而又怒臣邑吏皆笑所以去之而來也君
以問孔子孔子曰宓子齊君子也其才任霸王之佐屈
節治單父將以自試意者其以此諫乎公悟太息歎曰
寡人亂宓子之政而責其善者數矣
漢書曰元帝多才藝善史書(應劭曰周宣王太史史籀所作大篆也)鼓琴
瑟吹洞簫又曰宣帝時中郎將張彭祖少與帝微時同
席硯書及帝即尊位彭祖以舊恩封陽都侯又曰陳遵
太率常醉然事亦不廢長八尺餘長頭大鼻容貎甚偉
略涉傳記贍於文辭性善書與人尺牘主皆藏弆以為
之榮
後漢書曰張奐長子芝字伯英最知名芝及弟昶字文
舒並善草書至今稱傳之又曰顯宗問班固卿弟子安
在固對與官寫書受直以養老母帝乃除超為蘭臺令
史
三輔決錄曰趙襲燉煌太守先是杜伯度崔子玉以工
草書稱於前世襲與羅暉亦以能草頗自矜夸故張伯
英書與襲同郡大僕朱賜書曰上比崔杜不足下方羅
趙有餘
王隠晉書曰索靖燉煌人精草法武帝愛之時尚書令
衛瓘世號得伯英之筋一臺二妙天下為希
賦晉陽泉草書賦曰惟六書之為體美草法之最竒杜
垂名於古昔皇著法乎今斯字要妙而有好勢竒綺而
分馳解隸體之細微散委曲而得宜乍楊柳而奮發似
龍鳳之騰儀應神靈之變化象日月之盈虧書蹤竦而
值立衡平體而均施或斂束而相抱或婆娑而四垂或
攅翦而齊整或上下而參差或隂岑而高舉或落籜而
自披其布好施媚如明珠之陸離發翰攄藻如春華之
楊枝提墨縱體如美女之長眉其滑澤肴易如長溜之
分歧其骨梗強壯如柱礎之不移斷除弓盡如工匠之
盡規其芒角㟏岈如嚴霜之傅枝衆巧百態無畫不竒
宛轉翻覆如絲相持
齊王僧虔書賦曰情憑虚而測有思沿想而圖空心經
於則目像其容手以心麾毫以手從風搖挺氣妍孊深
功爾其隸明敏婉蠖絢蒨趍將摛文斐縟託韻笙簧儀
春等愛麗景依光沉若雲鬱輕若蟬揚稠必昴萃約實
箕張垂端整典裁邪製方或具美於片巧或雙兢於兩
傷形綿靡而多態氣陵厲其如芒故其委貎也必妍獻
體也貴壯跡乘規而騁勢志循檢而懷放
勢後漢蔡邕篆書勢曰體有六篆妙巧入神或象龜文
或比龍鱗紆體放尾長翅短身揚波震激鷹跱鳥震延
頸脅翼勢似凌雲
晉衛恒四體書勢曰弘農張伯英轉精其巧家之衣帛
必先書後染臨池學書池水盡黑下筆必為楷則號怱
怱不暇草寸紙不遺仲將謂之草聖
晉索靖書勢曰蓋草書之為狀也婉若銀鈎漂若驚鸞
舒翼未發若舉復安蟲蛇蚴虬或往或還頽阿郍以羸
形歘奮亹而桓桓及其逸遊眄嚮乍正乍邪騏驥暴怒
逼其轡海水窊隆揚其波玄熊對踞于山岳飛燕相追
而差池舉而察之又似和風吹林偃草扇樹枝條從風
轉相比附窈嬈廉苫随體散布紛擾擾以綺靡中持疑
而猶豫玄螭狡獸嬉其間騰猨飛鼬相奔趣陵魚奮尾
駭龍反據投空自竄張設牙距
晉劉邵飛白書勢曰鳥魚龍蛇龜獸仙人蛟脚偃波楷
隸八分世施常妙索草鍾真爰有飛白之麗貎豔勢珍
若乃敷拆毫芒纖手和會素幹冰解蘭墨電𢮓直准箭
馳屈擬蠖勢繁節參譚綺靡循殺有若煙雲拂蔚交紛
刻繼韓盧接飛宋鵲遊逝
啓梁庾肩吾謝東宫古跡啓曰竊以仙巖遺傳入握成
塵孔壁藏文随開已蠧石書有暗厨盡猶飛豈有跡經
四代年踰十紀芝英雲氣之巧未損松鉛鵲反鸞驚之
勢不侵蒲竹必使酒肆來人池流色變將損北海之績
還代西河之簡
梁元帝上東宫古跡啓曰施宜八分之巧元帝三體之
妙史籀李斯之篆梁鴻曹喜之書莫不總華桂宫盈滿
甲館竊以鸞驚之勢既聞之於索靖鷹跱之巧又顯之
於蔡邕是以遊霧重雲傳敬禮之法鳥頡魚頏表揚泉
之賦頗好六文多慙三禮尚方大篆既其牢落柱下方
書何曾髣髴空慕河間之聚書竟徵東平之獻表齊攸
尺牘顧已缺然北海楷隸終成難擬
書梁簡文帝答湘東王上王羲之書曰試筆成文臨池
染墨疏密俱巧真草皆得似望城扉如瞻星石不營雲
飛之散何待曲辱之丹方當奉彼廷中置之帳裏乍楷
銅鈎時懸欹案戢意之深良不能已
畫
韓子曰客為齊王畫者問之畫孰最難對曰狗馬最難
孰最易曰鬼魅最易狗馬人所知也旦暮於前不可類
之故難鬼魅無形無形者不可覩故易
漢書曰上至平城為匈奴所圍七日乏食陳平使畫工
圖美女間遣人遺閼氏云漢有美女姿質若是將欲獻
單于閼氏以為然從容言於單于乃始得出又曰甘露
三年單于始入朝上忽思股肱之美圖畫其人於麒麟
閣又曰金日磾母教誨二子甚有法度上聞而嘉之病
死詔圖畫於甘泉宫曰休屠王閼氏日磾見畫嘗拜向
之涕泣又曰元帝宫人既多乃令畫工圖之欲有呼者
輒披圖召焉其中常者悉皆行貨賂王昭君姿容甚麗
志不可苟求工遂毁其狀後匈奴來和求美女於帝帝
以昭君充行既召見而惜之名字已去不欲中改於是
遂行
范煜後漢書曰永平初馬援女立為皇后顯宗圖畫建
武中名臣列將於雲臺以椒房故獨不及援東平王蒼
觀圖言於帝曰何故不圖伏波像帝笑而不言
風俗通曰門戶鋪首謹按百家書云公輸班之水見蠡
曰見汝形蠡適出頭般以足畫圖之蠡引閉其戶終不
可得開般遂施之門戶云人閉藏如是固周密矣
魏陳思王畫贊序曰蓋畫者鳥書之流昔明德馬后美
於色厚於德帝用嘉之嘗從觀畫過虞舜廟見娥皇女
英帝指之戲后曰恨不得如此為妃又前見陶唐之像
后指堯曰嗟乎羣臣百僚恨不得為君如是帝顧而笑
故夫畫所見多矣
世說曰晉陵顧愷之善畫絶世好寫起人形欲圖殷荆
州仲堪曰我形惡卿不煩爾愷曰明府正當為眼耳若
明點瞳子飛白拂上使如輕雲之蔽月又曰顧長康畫
人或數年不點目睛人問何事如此曰四體妍蚩本無
關於妙處傳神寫照正在阿堵中又曰顧愷之畫裴叔
則頰上益三毛看畫者定覺益毛有神明殊勝向未安
時顧謝幼輿在巖裏人問所以顧云一丘一壑自謂過
人此子自宜置於丘壑之中又曰顧長康道畫云手揮
五絃易目送歸鴻難
晉傅咸畫像賦曰先畫卞和之像者雖具其事在素定
見其泣血殘刖之形情以悽然辭曰惟年命之遒短速
流光之有經疾没世而不稱貴立身而揚名既銘勒於
鍾鼎又圖像於丹青覽光烈之攸畫覩卞子之容形泣
泉流以雨下灑血面而瀐纓痛兩趾之雙刖心惻悽以
傷情雖髮膚之不毁覺害仁以偷生向厥趾之不刖孰
夜光之見明人之不同爰自在昔臧知柳而不進和殘
軀以證璧
贊梁元帝職貢圖贊曰北通玄兔南漸朱鳶交河悠遠
合浦迴邅兹海無際隂山接天遐哉鳥穴永矣雞田
啓梁元帝謝上畫蒙勅褒賞啓曰臣簿領餘暇竊愛丹
青雲臺之像終微髣髴宣室之圖更難議擬成蠅罕術
畫馬疎文人非世將恩深晉帝之賞跡愧景山寵踰魏
皇之詔又謝東宫賚陸探微畫啓曰工踰畫馬巧邁圖
龍試映玉池即看魚動還傍金屏復疑蠅集史遷暫覩
懸識留侯之貎漢帝一瞻便見王嬙之像
圍棋
左傳曰太叔文子謂寗喜曰視君不如奕棋其何以免
乎奕者舉棋不定不勝其耦而況置君而弗定乎
博物志曰堯造圍棋丹朱善棋
說文曰奕圍棋也
尹文子曰以智力求者喻如奕奕進退取與攻劫放舍
在我者也
蜀志曰魏軍次于興平假費禕節率衆往御光禄大夫
來敏至禕許别求圍棋于時羽檄交馳嚴駕已訖禕與
敏留意對戲色無厭倦敏曰聊觀試君耳信可人必能
辦賊者禕至敵遂退
魏志曰王粲觀人圍棋局壊粲復為之棋者不信以帊
蓋局使更以他局為之用相比校不誤一道
博物志曰桓譚蔡邕善音樂馮翊山子道王九真郭鄷
等善棋太祖皆與爭能
晉中興書曰陶侃為荆州見佐史博奕戲具投之於江
曰圍棋堯舜以教愚子博殷紂所造諸君並國器何以
此為
語林曰王中郎以圍棋是坐隠支公以圍棋為手談
世說曰殷仲堪在都嘗往看棋諸從在瓦官寺前宅上
于時袁羌與人共在窗下圍棋仲堪在裏問袁易義袁
應答如流圍棋不輟袁意傲然殊有餘地殷撰辭致難
每有往復
賦後漢馬融圍棋賦曰略觀圍棋法於用兵三尺之局
為戰鬭場陳聚士卒兩敵相當怯者無功貪者先亡先
據四道保角依傍緣邊遮列往往相望離離馬目連連
鴈行踔度間置徘徊中央收取死卒無使相迎當食不
食反受其殃離亂交錯更相度越守規不固為所唐突
深入貪地殺亡士卒狂攘相救先後并沒計功相除以
時早訖事留變生拾棋欲疾營或窘乏無令詐出深念
遠慮勝乃可必
晉曹攄圍棋賦曰昔班固造奕旨之論馬融有圍棋之
賦擬軍政以為本引兵家以為喻蓋宣尼之所以稱美
而君子之所以遊慮也既好其事而壯其辭聊因翰墨
述而賦焉其辭曰局則鄧林之木魯班所造雉方砥平
素質玄道犀角象牙是錯是礪内含光潤形亦應制於
是二敵交行星羅宿列雲會中區網布四裔合圍促陣
交相侵伐用兵之象六軍之際也張甄設伏挑敵誘寇
縱敗先鋒要勝後復尋道為場頻戰累鬭夫保角依邊
處山營也隔道相望夾水兵也二鬭共生皆目并也持
棋合連理形也覽斯戲以廣思儀羣方之妙理訝竒變
之可嘉思孫吳與白起世既平而功絶局告成而巧止
當無為之餘日差見玩於君子
晉蔡洪圍棋賦曰命班爾之妙手制朝陽之柔木取坤
象於四方位將軍乎五岳然後畫路表界立質朱文曲
直有正方而不圓筭塗授卒三百惟羣任巧於無主譬
採菽乎中原於是攄妙思奮玄籌玩服色尚騂駒旅進
旅退二騎迭驅翻翻馬合落落星敷各嘯歌以發憤運
變化以相符乍似戲鶴之于霓又類狡兔之繞丘散象
乘虚之飛電聚類絶貫之積珠然後枕以大羅繕以城
郭綴以懸險經以絶落眇望翼舒翺翔容奕彎掌南指
情實西射揚塵奄迹雖動詳悉或臨局寂然惟棋是陳
静昧無聲潛來若神抑舒之役成子之賢也或聲手俱
發諠譁操擾色類不定次措無已再衰三竭銳氣已朽
登軾望轍其亂可取也爾乃心鬭犇競勢使揮謙攜手
詆欺朱顔妒嫌然局不弘席子不盈捲秉二儀之極要
握衆巧之至權若八卦之初兆遂消息乎天文屈則尺
蠖舒則龍翻崔嵬雲起巃嵸浪傳崟岑山結杳如霧分
静若清夜之列宿動若流彗之互奔殿未結而筭了隸
首不得窺其門局覆亂而不惑斫桑不足識其源或設
死而稱枉臯陶不能治其怨或巧逸以樂胥后夔不足
以之讃亂云勢貎多矣孰能究傳遠求近取予一以貫
梁武帝圍棋賦曰圓奩象天方局法地枰則廣羊文犀
子則白瑤玄玉方目無斜直道不曲爾乃建將軍布將
士列兩陣驅雙軌徘徊鶴翔差池燕起用忿兵而不顧
亦憑河而必危癡無戒術而好鬭非智者之所為運疑
心而猶豫志無成而必虧今一棋之出手思九事而為
防敵謀斷而計屈欲侵地而無方不失行而致寇不助
彼而為強不讓他以增地不失子而云亡落重圍而計
窮欲佻巧而行促劇疎勒之屯邅甚白登之困辱或龍
化而超絶或神變而獨悟勿膠柱以調瑟專守株而待
兔或有少棋已有活形失不為悴得不為榮若其苦戰
未必能平用折雄威致損令名故城有所不攻地有所
不爭東西馳走左右周章善有翻覆多致敗亡雖畜銳
以將取必居謙以自牧譬猛獸之將擊亦俛耳而固伏
若局勢已勝不宜過輕禍起於所忽功墜於垂成至如
玉壺銀臺車廂井欄既見知於曩日亦在今之可觀或
非劫非持兩懸兩生局有衆勢多不可名或方四聚五
花六持七雖涉戲之近事亦臨局而應悉或取結角或
營邊鄙或先點而亡或先撇而死故君子以之遊神先
達以之安思盡有戲之要道窮情理之奥秘
梁宣帝圍棋賦曰引如征鴻赴沼布若羣鵲依枝類林
麓之隠隠匹星漢之離離蜂起百塗從横萬制或無厭
而反失或先羸而後濟
奕旨後漢班固奕旨曰北方之人謂棋為奕弘之說之
舉大略局必方正象地則也道必正直神明德也棋有
白黑隂陽分也駢羅列布效天文也四象既陳行之在
人蓋王政也或虚設豫置以自衛護蓋象庖犧網罟之
制隄防周起障塞漏决有似夏后治水之勢一孔有閼
壊頹不振有似瓠子汎濫之敗作伏設詐突圍横行田
單之竒要厄相劫割地取賞蘇張之姿三分有二而不
誅周文之德逡巡儒行保角依旁却自補續雖敗不亡
繆公之智中庸之方上有天地之象次有帝王之治中
有五霸之權下有戰國之事覽其得失古今略備
奕勢魏應瑒奕勢曰蓋棋奕之制所尚矣有像軍戎戰
陣之紀旌旗既列權慮蜂起駱驛雨集魚鱗鴈峙奮維
闡翼固衛邊鄙或飾遁偽旋卓轢軿列羸師延敵一乘
虚絶歸不得合兩見擒滅淮隂之謨拔旗之勢也或匡
設無常尋變應危寇動北壘備在南麾中棋既捷四表
自虧亞夫之智耿弇之竒也或假道四布周爰繁昌雲
合星羅侵逼郊場師弱衆寡臨據孤亡披掃彊禦廣略
土疆昆陽之威官渡之方也挑誘既戰見欺敵對紛拏
相救不量進退羣聚俱隕力行唐突瞋目恚憤覆局崩
潰項將之咎楚懷之悖也時或失謬收奔攝北還自保
固完聚補塞見可而進先負後剋燕昭之賢齊頃之德
也長驅馳逐見利忘害輕敵寡備所喪彌大臨疑猶豫
筭慮不詳苟貪少獲不知所亡當斷不斷還為所謀項
羽之失吳王之尤也持棋相守莫敢先動由楚漢之兵
相拒索鞏也
銘後漢李尤圍棋銘曰詩人幽憶感物則思志之空閒
翫弄遊意局為憲矩棋法隂陽道為經緯方錯列張
啓梁任孝恭謝示圍棋啓曰隠雷自天昆蟲已聽浮隂
在漢柱礎先霑笑古人之不工知前事之已拙既妙藉
手傳乃事因辭見微而能顯婉以成章孝恭人實下愚
才歸末品效嚬醜反學步蹇歸文業未彰武功已墜内
愧齊竽外羞魯服濫出簪纓非增後車之數謬頒計食
空貴長安之米
序梁沈約棋品序曰奕之時義大矣哉體希微之趣含
竒正之情静則合道動必適變若夫入神造極之靈經
武緯文之德故可與和樂等妙上藝齊工支公以為手
談王生謂之坐隠是以漢魏名賢高品間出晉宋盛士
逸思爭流雖復理生於數研求之所不能涉義出乎幾
爻象未之或盡聖上聽朝之餘因日之暇迴景紆情降
臨小道以為凝神之性難限入玄之致不窮今撰錄名
氏随品詳書俾粹理深情永垂芳於來葉
彈棋
魏文帝典論曰余於他戲弄之事少所喜惟彈棋略盡
其妙乃為之賦昔京師少工有二焉合鄉侯東方世安張
公子予嘗恨不得與彼數子者對
世說曰彈棋始自魏宫内裝奩戲也文帝於此技亦特
好用手巾拂之無不中有客自云能帝使為之客著葛
巾拂棋妙踰於帝
詩周王褒彈棋詩曰投壺生電影六博值仙人何如鏡
奩上自有拂輕巾隔澗疑將别隴頭如望秦握筆徒思
賦辭短竟無陳
賦後漢蔡邕彈棋賦曰榮華灼爍萼不&KR1661;&KR1661;於是列象
棋雕華麗豐腹斂邊中隠四企輕利調博易使騁馳然
後抵掣兵棋夸驚或風飄波動若飛若浮不遲不疾如
行如留放一弊六功無與儔
魏文帝彈棋賦曰惟彈棋之嘉巧邈超絶其無儔苞上
智之弘略允貫微而洞幽局則荆山妙璞發藻揚暉豐
腹高隆庳根四頽平如砥礪滑若柔荑棋則玄木北幹
素樹西枝洪纖若一修短無差象籌列植一據雙螭滑
石霧散雲布四垂然後直叩先縱二八次舉緣邊間造
長邪迭取爾乃詳觀夫變化之理屈伸之形聯翩靃繹
展轉盤縈或暇豫安存或窮困側傾或接黨連興或孤
據偏停于時觀者莫不虚心竦踊咸側息而延佇或雷
抃以大噱或戰悸而不能語
魏丁廙彈棋賦曰文石為局金碧齊精隆中夷外緻理
肌平卑高得適既安且貞棋則象齒選乎南藩禮密身
重腹隠頭騫&KR0008;悍說敏不輕不軒列數二八取象宫軍
微章采列爛焉可觀於是二物既設主人延賓粉石霧
散六師列陳跡行王首左右相親成列告誓三令五申
事中軍政言含禮文號令既通兵棋啓路運若迴飈疾
似飛兔前中却儛賈其餘怒風馳火燎令牟取五恍哉
忽兮誠足慕也若夫氣竭力殘弱膽怯心進不及敵中
路為擒仁而不武春秋所箴剛優勁勇忿速輕急推敵
阻隧我廢彼立君子去是過猶不及
晉夏侯惇彈棋賦曰嫌深宇以舒情遘衆藝以廣娛觀
竒巧之瓌麗律彈棋之妙殊局則崑山之寳華陽之石
或煩蜿龍藻或分帶班駮或發色玄黃或皦的鱗白悉
魯匠之精能傾工心於雕錯形方隆而應矩焜煜霞以
倏鑠爾乃延良人洽坐際隆局施輕棋列徐正控往來
必有中而告憩相形投巧左撫右拔揮纖指以長邪因
偃掌而發八陵超踰落歸趣援勢紛交騖而踖合乘流
密以遙曳若乃釋正彈循亂湯滑石周散勢縱横捭撥
捶撇應無方侈若天星之列閃若流電之光或擗拍散
爛揮霍便娟或奮振唐唐頽水參連棋單局匱等分紀
殘勝者含和負者喪顔惜情娛之未遂恨白日之微遄
實機藝之端首固君子之所歡也
序梁簡文帝彈棋論序曰觀夫模穹蒼而挺質寫博厚
而成形峙五岳而摽竒停四海而為量協日月之數應
律吕之期總玄黃之武略校孫吳之應變語其用心壯
哉之戲也爾乃觀壯士之出師望兵棋之式道上昇則
搏翼穹天赴下則建瓴高屋乘危則棧山航海歴險則
束馬懸車完五憶霸國之勲全六想陳平之智反八均
高陽之數四角思漢后之歌飛九同晉侯之琴徘徊異
鄴中之輦牽牛覺乘槎之來織女擬雲軿之去故古人
或言之禮樂或比之仁讓或喻以修身或齊諸道德良
有旨也
啓梁元帝謝東宫賜彈棋局啓曰繹本慙遊藝彌愧拂
巾鳳峙鷹揚信難議擬鳥跂星懸曾何彷彿蓮花未易
玉屑不工緣邊之法庶遵細柳之陣徘徊之勢方希明
月之樓子桓有錫聞於邃古季緒蒙賜即事可傳
博
說文曰博局戲六箸十二棋也古者鳥曹作博
山海經曰休與之山其上有石焉名曰帝臺之棋五色
而文狀如鶉卵
穆天子傳曰天子與井公博三日而決
列子曰虞氏者梁之富人置高樓大路設酒擊博樓上
尹文子曰博盡關塞之宜得周通之路而不能制齒之
大小在遇者也
家語曰哀公問孔子曰吾聞君子不博有諸孔子曰有
之為其兼行惡道也
說苑曰晉靈公驕奢造九層之臺謂左右敢諫者斬孫
息聞之求見公曰子何能孫息曰臣能累十二棋加九
雞子其上公曰吾少學未嘗見也子為寡人作之孫息
即正顔色定志意以棋子置上加雞子其上左右慴息
靈公俯伏氣息不續公曰危哉孫息曰公為九層之臺
三年不成危甚於此
論吳韋昭博奕論曰蓋聞君子恥當年而功不立疾沒
世而名不稱故曰學如不及猶恐失之是以勉精厲操
晨興夜寐不遑寧處若寗越之勤董生之篤漸漬德義
之淵栖遲道藝之域且以西伯之聖姬公之才猶有日
&KR0628;待旦之勞況在臣庶而可以已乎歴觀古今功名之
士皆積累殊異之迹勞神苦體契闊勤思平居不墮其
業窮困不易其素是以卜式立志於耕牧王霸受道於
囹圄終有榮顯之福以成不朽之名今世之人不務經
術好習博奕廢事弃業忘寢與食窮日盡明繼以脂燭
當以臨局交事雌雄未決人事曠而不修賓旅闕而不
接雖有太牢之饌韶夏之樂不暇存也然其所志不出
一枰之上所務不過方罫之間勝敵無封爵之賞獲地
無兼土之實伎非六藝用非經國立身者不階其術徵
進者不由其道求之於戰則非孫吳之倫考之於道藝
則非孔氏之門以變詐之務則非忠信之事以劫殺為
名則非仁者之意而空妨日廢業終無補益何異設木
而擊之置石而投之哉且君子之居室也勤身以致養
其在朝也竭命以納忠故孝友之行立貞純之名彰方
今聖朝乾乾務在得人博選良才旌簡旄俊設呈試之
科垂金爵之賞誠千載之嘉會百世之良遇也
樗蒲
異苑曰昔有人乘馬山行遥岫裏有二老翁相對樗蒲
遂下馬以策拄地而觀之自謂俄頃視其馬鞭漼然已
爛顧瞻其馬鞍骸枯朽既還至家無復親屬一慟而絶
博物志曰老子入胡作樗蒲
庾翼集參軍于瓉陳節戲事曰夫嬉戲都名動相剥非
為治之本自今樗蒲擲馬諸不急戲宜一斷之翼答曰
今唯許其圍棋餘悉斷
賦後漢馬融樗蒲賦曰昔有玄通先生遊于京都道德
既備好此樗蒲伯陽入戎以斯消憂枰則素㫋紫罽出
乎西鄰緣以繢繡紩以綺文杯則搖木之幹出自崑山
矢則藍田之石卞和所工含精玉潤不細不洪馬則玄
犀象牙是磋是礲杯為上將木為軍副齒為號令馬為
翼距籌為策動矢法卒數於是芬葩貴戚公侯之儔坐
華榱之高殿臨激水之清流排五木散九齒勒良馬取
道里是以戰無常勝時有逼遂臨敵攘圍事在將帥見
利電發紛綸滂沸精誠一呌十盧九雉磊落踸踔并來
猥至先名所射應聲粉潰勝貴歡悦負者沉悴
投壺
禮記曰投壺之禮主人奉矢司射奉中使人執壺主人
請曰某有枉矢哨壺請以樂賓
神仙傳曰玉女投壺天為之笑
東觀漢記曰祭遵薨博士范升上疏曰遵為將軍取士
皆用儒術對酒娛樂必雅歌投壺又建為孔子立後奏
置五經大夫雖在軍旅不忘爼豆
魏略曰邯鄲淳字淑作投壺賦千餘言奏之文帝以為
工賜帛千匹
古歌曰上金殿者玉樽延貴客入門黃金堂東厨具肴
膳椎牛烹猪羊主人前進酒琴瑟為清商投壺對彈棋
博奕並復行
何劭王弼傳曰弼性好弘理樂遊宴解音律善投壺
賦魏邯鄲淳投壺賦曰古者諸侯間於天子之事則相
朝也以正班爵講禮獻功於是乃崇其威儀恪其容貎
繁登降之節盛揖拜之數機設而弗倚酒澄而弗舉肅
肅濟濟其性敬焉敬不可久禮成於飫乃設大射否則
投壺植兹華壺鳬氏所鑄厥高二尺盤腹修頸飾以金
銀文以彫鏤象物必具距筵七尺傑焉植駐矢維二四
或柘或棘豐本纖末調勁且直執笇奉中司射是職曾
孫侯氏與之乎皆得然後觀夫投者閒習察妙巧之所
極駱驛聯翩爰夏兔發翻翻集集不盈不縮應壺順入
何其善也每投不空四矢退效既入躍出荏苒偃仰僶
俛趨下餘勢振掉又足樂也擬議於此命中於彼動之
如志靡有違也譬諸為政羣職罔弛左右畢投效竒數
鈞列置功笇稱善告賢三載考績幽明始分也比投不
釋增是自遂雖往有功義所不貴春秋貶翬亦猶是類
也若乃撮矢作驕累掇聯取一往之納二巧無與耦斯
乃絶倫之才尤異之技者也柯列葩布匪罕匪綢雖就
置猶弗然矧迥絶之所投惟兹巧之妙麗亦希世之寡
儔調心術於混冥適容體於便安紛縱竒於施舍顯必
中以微觀悦與坐之耳目樂衆心而不倦瓌瑋百變惡
可窮讃
塞
說苑曰塞行棋相塞謂之塞也
管子曰秋行五政一曰秋禁二曰博塞
穆天子傳曰天子與井公塞也
莊子曰臧與榖相與牧羊問臧奚事挾策讀書問穀奚
事博塞以遊事業不同亡羊均也伯夷死於首陽之下
盜跖死於東陵之上所死不同殘生均也
漢書曰吾邱夀王以格五召待詔(孟康曰乘五閣不得行故云格五也)
賦後漢邊孝先塞賦曰可以代博奕者曰塞其次也試
習其術以驚睡救寐免晝寢之譏而已然而徐核其困
通之極乃亦精妙而足美也故書其較略舉其指歸以
明博奕無以尚焉曰始作塞者其明哲乎故其用物也
約其為樂也大猶土鼔塊枹空桑之瑟質樸之化上古
所耽也然本其規模制作有式四道交正時之則也棋
有十二律吕極也人操厥半六爻列也赤白色者分隂
陽也乍亡乍存像日月也行必正直合道中也趨隅方
折禮之容也迭往迭來剛柔通也周則復始乾行健也
局平以正坤德順也然則塞之為義盛矣大矣廣矣博
矣質象于天隂陽在焉取則于地剛柔分焉施之于人
仁義載焉考之古今王霸備焉覽其成敗為法式焉
藏鈎
風土記曰義陽臘日飲祭之後叟嫗兒童為藏鈎之戲
分為二曹以效勝負若人偶即敵對人竒即人為遊附
或屬上曹或屬下曹名為飛烏以齊二曹人數一鈎藏
在數手中曹人當射知所在一藏為一籌三籌為一都
辛氏三秦記曰昭帝母鉤弋夫人手拳而有國色先帝
寵之世人藏鉤法此也
賦晉庾闡藏鉤賦曰歎近夜之藏鉤復一時之戲望以
道生為元帥以子仁為佐相思蒙籠而不啓目烱冷而
不暢多取決於公長乃不咨於大匠鈎運掌而潛流手
乘虚而密放示微迹而可嫌露疑似之情狀輒爭材以
先叩各銳志於所向意有往而必乖策靡陳而不喪退
怨歎於獨見慨相顧於惆悵夜景煥爛流光西驛同明
誨其夙退對者催其連射攘袂以發竒探意外而求迹
竒未發而妙待意愈求而累僻疑空拳之可取手含珍
而不摘督猛炬而增明從因朗而心隔壯顔變成衰容
神材此為愚蒙
四維
賦東晉李秀四維賦曰四維戲者衛尉摰侯所造也畫
紙為局截木為棋取象元一分而為二准隂陽之位擬
剛柔之策而變動云為成乎其中世有哲人黃中通理
探賾索隠開物建始造四維之妙戲邈衆藝之特竒盡
盈尺之局乃擬象乎兩儀立太極之正統班五常之列
位剛柔異而作配趍舍同而從類或盤紆詰屈連延駱
驛或間不容息舍棋則獲圍成未合驕棋先出九道並
列專都獨畢
象戲
周武帝造象戲
王褒為象經序曰一曰天文以觀其象天日月星是也
二曰地理以法其形地水木金土是也三曰隂陽以順
其本陽數為先本於天隂數為先本於地是也四時以
正其序東方之色青其餘三色例皆如之是也五曰筭
數以通其變俯仰則為天地日月星變通則為水火金
木土是也六曰律吕以宣其氣在子取未在午取丑是
也七曰八卦以定其位至震取兑至離取坎是也八曰
忠孝以惇其教出則盡忠入則盡孝是也九曰君臣以
事其禮不可以貴凌賤直而為曲不可以卑畏尊隠而
無犯是也十曰文武以成其務武論七德文表四教是
也十一曰禮儀以制其則居上不驕為下盡敬進退有
度可法是也十二曰觀德以考其行定而後求義而後
取時然後言樂然後笑是也或升進以報德義以遷善
或黜退以貶過事在懲惡或以沉審為貴正其瞻視或
以徇齊為功明其糾察得失表於隆替在賤必申怠敬
彰於勸沮處尊思屈片言崇於拱璧一德踰於華衮
賦周庾信象戲賦曰觀夫造作權輿皇王厥初法凝隂
於厚德仰冲氣於清虚於綠簡既開丹局直正理洞研
幾原窮作聖若叩洪鍾如懸明鏡白鳳遙臨黃雲高映
可以變俗移風可以莅官行政是以局取諸乾仍圖上
玄月輪新滿日暈初圓摸羽林之華蓋寫明堂之璧泉
坤以為輿剛柔卷舒若方鏡而無影似空城而未居促
成文之畫亡靈龜之圖馬麗千金之馬符明六甲之符
於是搢笏當次依辰就席迴地理於方珪轉天文於圓
璧分荆山之美玉數藍田之珉石南行赤水之符北使
玄山之策居東道而龍青出西關而馬白既舒玄象聊
定金枰昭日月之光景乘風雲之性靈取四方之正色
用五德之相生從月建而左轉起黃鍾而順行隂翻則
顧兔先出陽變則靈烏獨明況乃豫遊仁夀行樂徽音
水影搖日花光照林乍披圖而久玩或開經而熟尋雖
復成之於手終須得之於心乃有龍燭銜花金罏浮氣
月落桂垂星斜柳墜猶豫樞機嫌疑涇渭顧望迴惑心
情怖畏應對坎而衝離忽當申而取未
藝文類聚卷七十四
