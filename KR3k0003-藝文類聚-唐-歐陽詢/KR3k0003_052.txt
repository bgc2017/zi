藝文類聚卷五十二唐歐陽詢撰
治政部上(論政)(善政)(赦宥)
論政
釋名曰政正也下所取正也
禮記曰聖人南面而聽天下所宜先者五一曰治親二
曰報功三曰舉賢四曰使能五曰存愛(察有仁愛者也)五者一
得於天下民無不足不贍者
大戴禮曰德法者御民之銜勒也吏者轡也刑者策也
天子御者内史太史左右手也古者以法為銜勒以官
為轡以刑為策以人為手故御天下數百年而不解惰
管子曰國有四維一維絶則傾二維絶則危三維絶則
覆四維絶則滅傾可正危可安覆可起滅不可得復也
四維一曰禮二曰義三曰廉四曰恥又曰堯舜之民非
生而治桀紂之民非生而亂故治亂在上又曰聖君設
度量置儀法如天地之堅如列星之固如日月之明如
四時之信然正令往而民從之
晏子曰景公問治國何患對曰患社鼠社有鼠不可灌
人君之左右出則賣重寒熱入則矯謁收利
老子曰治大國若烹小鮮
書曰懍乎若朽索之馭六馬
商君書曰凡人主所以勸民者官爵也國之所興者農
戰也令民求官爵皆不以農戰而以巧言虚道也此為
勞民勞民者其國必無力無力者其國必削又曰善治
者使盜跖可信不能治者使伯夷可疑
韓子曰夫堯生在上位雖十桀紂不能亂者勢治也桀
紂亦生在上雖有十堯舜而不能治者勢亂也
史記曰齊威王召即墨大夫而語之曰自子之居即墨
也毁日至然吾使人視即墨田野闢民人給官無留事
是子不事吾左右以求譽也封之萬家召阿大夫語之
曰自子之守阿譽日聞矣然使使視阿田野不闢民貧
苦是子以幣享吾左右以求譽也是日烹阿大夫及左
右嘗譽者於是齊國震懼人不敢飾非
陸賈新語曰君子為治也混然無事寂然無聲官府若
無人亭落若無吏郵無夜行之卒鄉無夜召之征耆老
甘味於堂丁男耕芸於野
淮南子曰治國者若耨田去害苗而已今沐者墮髮而
猶為之不已以其所去者少所利者多也又曰盛國之
道工無偽事農無遺力士無謟行官無失法譬若設網
者引其綱而萬目張又曰張琴瑟者小絃絙而大絃緩
(絙者急也)立事者賤者勞而貴者逸也舜為天下彈五絃之
琴歌南風之詩周公肴膳不撤於前鐘鼓不解於懸而
四夷服贏秦政晝決獄夜理書(政秦始皇名也)御史冠蓋相接
於道戍五嶺以備越(五嶺鐔城之嶺九疑之塞番禺之都南野之界射干之水)桀修
城以守胡然姦邪萌生而亂愈滋又曰太清之始天覆
以德地載以樂四時不失其序風雨不降其虚日月淑
清而揚光五星循軌而不失行鳳麟至蓍龜兆甘露下
竹實滿流黃出朱草生(滿成也流黃土精也朱草生於庭皆瑞應也)逮至衰
世松柏箘簵宛而夏槁江河三川絶而不流夷羊在牧
(夷羊土神也殷之將亡見於南郊也)飛蛩滿野(蛩蟬蔑蒙屬)又曰楚王問詹何
曰治國奈何詹何曰何明於治身不明於治國楚王曰
寡人得奉宗廟社稷願學所以守之詹何對曰臣未嘗
聞身亂而國治者也故本身不敢對以末楚王曰善
說苑曰政有三品王者之政化之霸者之政威之強國
之政脇之夫此三者各有所施而化之為貴矣化之不
變而後威之威之不變而後刑之夫至於刑則非王者
之所貴也
新序曰臧孫行猛政子貢非之曰夫政猶張琴瑟也大
絃急則小絃絶矣是以位尊者德不可以薄官大者治
不可以小地廣者制不可以狹民衆者政不可以苛獨
不聞子産相鄭乎其掄材惟賢抑惡而揚善故有大略
者不問其所短有德厚者不非其小疵其牧民之道養
之以仁教之以禮因其所欲而與之從其所好而勸之
賞之疑者從重罰之疑者從輕
議晉潘岳九品議曰天生蒸民而樹之君使司牧之勿
失其性君不獨治於是乎建牧立監陳其輔佐故曰天
工人其代之然則高官厚禄非明崇賢所以興治卑位
下役非為鄙愚所以供職雖或開榮辱之門有爭競之
弊而百王莫之能易者此道不可以二故也方今天下
隆平四海攸同薦賢逹善各以類進夫觀民宣化為治
之本雖實小邑猶須其人又中正之身優劣懸殊苟知
人者智則不知者謬矣莫如逹官各舉其屬萬嶽九列
朝所取信郡守雖輕有刺史薦舉之當否實司其事考
績累名施黜陟焉進賢受賞不進賢甘戮沮勸既明
人自為謀庶公道大行而私謁息矣
論後漢崔寔政論曰自堯舜之帝湯武之王皆賴明哲
之佐博物之臣故臯陶陳謨而唐堯以興伊箕作訓而
殷周以隆及繼體之君欲立中興之功者曷嘗不賴賢
哲之謀乎凡天下之所以不治者常由世主承平日久
俗漸弊而不悟政浸衰而不改是以受命之君每輒創
制中興之主亦匡時失俗人拘文牽古不逹權制竒偉
所聞簡忽所見焉可與論國家之大事哉孝宣皇帝明
於君人之道審於為政之理故嚴刑峻法破姦宄之膽
海内清肅天下謐如嘉瑞並集屢獲豐年薦勲祖廟享
號中宗筭計見效優於孝文元帝即位多行寬政卒以
墮損威權始奪遂為漢室基禍之主治國之道得失之
理於斯可以鑒矣昔孔子作春秋褒齊桓懿晉文歎管
仲之功夫豈不美文武之道哉誠逹權救弊之理也故
聖人能與世推移而俗士苦不知變以為結繩之約可
復治亂秦之緒干戚之舞足以解平城之圍文帝乃除重
刑非輕之也以嚴致平非以寬致太平也
後漢王符潛夫論曰夫為國者以富民為本以正學為
基民富乃可以教學正乃得以義民貧則背善學淫則詐
偽明君之法務此二者以為太平之基致休徵之隆夫
富民者以農桑為本以遊業為末百工者以致用為本
以巧飾為末商賈者以通乏為本以鬻貨為末三者守
本則民興富國之所以為國者以民也治國之日舒以
長故其民閒暇而力有餘亂國之日促以短故其民困
務而力不足所謂治國之日舒以長者非能請羲和而
令安行也乃君明察而百官理民安静而力有餘故視
日長也所謂亂國之日促以短者非能謁羲和而令疾
驅也乃君暗則百官亂而姦宄興細民懷賄而趨走故
視日短也
魏王粲儒吏論曰士同風於朝農同業於野雖官職務
殊地氣異宜然其致功成利未有相害而不通者也至
乎末世則不然矣執法之吏不闚先王之典搢紳之儒
不通律令之要彼刀筆之吏豈生而察刻哉起於几案
之下長於官曹之間無温裕文雅以自潤雖欲無察刻
弗能得矣竹帛之儒豈生而迂緩也起於講堂之上遊
於鄉校之中無嚴猛斷割以自裁雖欲不迂緩弗能得
矣先王見其如此也是以博陳其教輔和民性逹其所
壅袪其所蔽吏服雅訓儒通文法故能寬猛相濟剛柔
自克也
表魏武帝陳損益表曰陛下即祚復蒙試用遂受上將
之任統頷二州内參機事實所不堪昔韓非閔韓之削
弱不務富國強兵用賢任能臣以驅驅之質而當鐘鼎
之任以闇鈍之才而奉明明之政顧恩念責亦臣竭節
授命之秋也謹條遵奉舊訓權時之宜十四事奏如左
庶以蒸螢增明太陽言不足採
魏陳王曹植降江東表曰臣聞士之羨永生者非徒以
甘食麗服宰割萬物而已將有以補益羣生尊主惠民
使功存於竹帛名光於後嗣今臣文不昭於俎豆武不
習於干戈而竊位藩王尸禄東夏消損天日無益聖朝
淮南尚有山竄之賊吳會猶有潛江之虜使戰士未獲
歸於農畆五兵未得戢於武庫蓋善論者不恥謝善戰
者不羞走夫凌雲者泥蟠者也後申者先屈者也是以
神龍以為德尺蠖以昭義昔湯事葛文王事昆夷固仁
者能以大事小若陛下遣明哲之使繼能陸賈之蹤者
使之江南發愷悌之詔張(日)月之信開以降路權必奉
聖化斯不疑矣
善政
禮記曰哀公問政子曰文武之政布在方策其人存則
其政舉其人亡則其政息
左氏傳曰鄭人遊於鄉校以論執政然明謂子産毁鄉
校如何子産曰何為夫人朝進夕退而遊焉以議執政
之善否其所善者吾則行之其所惡者吾則改之是吾
師也又曰子産知然明問為政焉曰視民如子見不仁
者誅之如鷹鸇之逐鳥雀也子産喜以語子太叔且曰
他日吾見篾之面而已今吾見其心矣子太叔問政於
子産子産曰政如農功日夜思之思其始而成其終其
過鮮矣又曰鄭子産有疾謂子太叔我死子必為政唯
有德者能以寬服民其次莫如猛夫火烈民望而畏之
故鮮死者水懦民狎而玩之則多死焉疾數月而卒太
叔為政不忍猛而寬鄭國多盜取人於萑蒲之澤太叔興徒
兵攻萑蒲之盜盡殺之仲尼曰善哉政寬則民慢慢則
糾之以猛猛則民殘殘則施之以寬寬以濟猛猛以濟
寬政是以和
論語曰子貢問政子曰足食足兵民信之矣子貢曰必
不得已而去於斯二者何先曰去食自古皆有死民無
信不立又曰季康子問政於孔子孔子對曰政者正也
子帥以正孰敢不正又曰季康子問政於孔子曰如殺
無道以就有道何如孔子曰子為政焉用殺子欲善而
民善矣君子之德風小人之德草草上之風必偃又曰
或謂孔子曰子奚不為政子曰書云孝乎惟孝友于兄
弟施於有政是亦為政奚其為為政
家語曰子路治蒲三年孔子過之入其境曰善哉由乎
恭敬以信矣入其邑曰善哉由乎忠信以寬矣至其庭
曰善哉由乎明察以斷矣子貢問曰夫子未見由之政
而三稱其善可得聞乎孔子曰入其境田疇治草萊闢
溝洫深此恭敬以信故其民盡力也入其邑牆屋完固
樹木甚茂此其忠信而寬故其民不偷也至其庭甚清
閒諸下用命此其明察以斷矣又曰哀公問政於孔子
孔子對曰政之急者莫大乎使民富且夀也公曰為之
奈何孔子曰省力役薄賦歛則民富矣敦禮教遠罪戾
則民夀矣公曰寡人欲行夫子之言恐吾國貧孔子曰
詩云愷悌君子民之父母未有其子富而父母貧也又
曰衛靈公問孔子曰有語寡人為國家者謹之於廟堂
之上則政治矣何如孔子曰其可也愛人者則人愛之
惡人者則人惡之又曰哀公問於孔子曰寡人欲國小
則能守大則能攻其道何如孔子曰使君朝廷有禮上
下和親天下百姓皆君之民也將誰攻焉苟違此道民
叛如歸皆君之讐也將誰與守公曰善哉於是廢澤梁
之禁以惠百姓
管子曰凡為國之道必先富民民富則易治也貧則難
治也奚以知然民富則安鄉安鄉則重家重家則敬上
畏罪敬上畏罪則易治也貧則危鄉危鄉則輕家輕家
則凌上犯禁凌上犯禁則難治也昔者七十九代之君
法制不一號令不同然而俱王天下何也必國富而粟
多也又曰政之所行在順民心政之所廢在逆民心民
惡憂勞我佚樂之民惡貧賤我富貴之民惡危墜我存
安之民惡滅絶我生育之又曰凡牧民者欲民之正欲
民之正也則微邪不可不禁也微邪者大邪之所生也
微邪不禁而求大邪之亡傷固不可得也
鄧析書曰夫水濁則無掉尾之魚政苛則無逸樂之士
孟子曰為高必因丘陵為下必因川澤為政必因先王
之道
莊子曰至德之世山無蹊隧澤無舟梁鳥鵲之巢可攀
援而闚也
孫卿子曰夫一仞之牆民不能踰百仞之山童子升而
遊焉凌遲故也今仁義之凌遲久矣能謂民弗踰焉
商君書曰古者民聚生而羣處故求有上也然則天下
之樂有上將以為治也今有主而無法其害與無主同
有法而不勝其亂與無法同也
韓子曰故言毛嬙而西施之美無益君面用脂澤粉黛
則倍其初言先王仁義無益於治必賞罰則國治賞罰
法度者國之脂澤粉黛又曰勢者君之馬也威者君之
輪也勢固則輿安威定則策勁臣從則馬良民和則輪
利為國有失於此覆輿奔馬折策敗輪矣輿覆馬奔策
折輪敗載者安得不危
新序曰魯君使宓子賤為單父宰子賤辭去因請善書
者使書憲法魯君與之至單父使書子賤從旁引其肘
書醜則怒之欲好書則又引之書者患之辭去歸以告
魯君魯君曰子賤苦吾擾之使不得施其善政也乃命
有司無得擅徵發單父單父大理
碑梁裴子野丹陽尹湘東王善政碑曰皇上建顯號垂
鴻名廣大配乎天地光革象乎日月長駕遠撫横逸乎
都外策鏡區域充塞乎無垠上冠九垓旁濟八表制禮
以告成功作樂以彰治定福應允臻祥慶符合六府孔
修九官咸事於往歲也有司奏以湘東王為宣惠將軍
丹陽尹既而下車為政振民育德循名責實舉無遺慮
若夫據饋累起求賢如不及卑身折節用人若由已玉
帛旅於丘園辟書交乎塗路求餘論於故府想遺風於
舊哲延儒生於東閣命文學於後車重門洞唘列筵廣
置四民總至獄訟殷集王兼而治之綽有餘裕上弘其
禮下悦其風虚往實歸人得所至由是百吏仰成具僚
歛衽千里之間有懷必亮躬親勸課賦政授時辨相物
宜務盡地利由是仍歲有秋餘糧栖畆是以搢紳先生
愀然相顧遂造象魏拜而陳之有詔報曰纖介之善春
秋必書吏民歸美難用抑絶於是二三君子歡得所奏
乃擇工良匠追石名山撰德選辭興事篆刻俾萬代之
下知斯文之在斯銘曰茫茫禹迹經唘萬方平秩肇定
曰若我皇并包九域畫野分疆猗歟帝子日就月將疏
爵分品奄有瀟湘君王先唘既表南國肇允神童翻飛
上德導逹玄微優游翰墨行成師範文為麗則帝曰爾
諧出康庶績勿替敬典大猷允廸我王顯允洵美且麗
夙夜乾乾有隆無替光贊大朝庇民濟世京邑翼翼永
承嘉惠
陳徐陵為司空徐州刺史侯安都德政碑曰巖巖天柱
大矣周山之峯桓桓地軸壯哉崑崙之阜三光懸而不
墜九土鎮以無疆承乾合德之君則天體元之后所以
並咨四鎮咸建五臣業配蒼祗功成㝢縣至於流名雅
頌著美風詩年代悠然寂寥無紀其能繼兹歌詠者司
空侯使君乎自文昭武穆祚土開家濮水盛其衣簪滎
波分其緒秩仁義之道夷門美於大梁儒雅之風司徒
重於強漢自通人許劭託命於江湖高士袁忠寄身於
交越俱違建安之難獨處衡山之陽祖天資秀傑世載
雄豪卓富擬於公侯班佃必於旌鼔父光禄大夫邑里
開通德之門州縣無抗禮之客自茫茫禹迹赫赫宗周
家滅驪戎國亡夷羿我高祖武皇帝迎河圖於浪泊括
地象於炎洲南興涿鹿之師北問共工之罪天生宰輔
堯年致白虎之祥神賜英賢殷帝感蒼龍之傑公亦觀
時佇聖嘯咤風雲跪開黃石之書高詠玄池之野沉吟
梁甫自比管仲之才惆悵莘郊久負伊生之歎自羯虜
侵華羣蠻縱軼後臯桂部之地四戰五逹之郊郡境賢
豪將謀禦難長者僉論推公主盟義士雄民星羅霧集
公既膺五聘方唘六韜率是驍徒仍開嶺嶠自大討瀟
湘同茲樊酈下軍違命上策不宣敗我王師受拘勍盜
大陳格于文祖咸秩具神率土依風羣靈禀朔公亦忠
為令德天纂之謀吳帳斯開衛門無擁雖復季孫還魯
隨武濟河國慶民歡相儔匪若即授使持節開府儀同
三司丹陽尹昔光武不尤於馮異穆公深禮於孟明終
報王官之師遂舉咸陽之地斯乃聖主之宏略而名臣
之遠圖者焉皇帝以陶唐唘國致玉版於河宗顓頊承
家佐金天於江水經綸草昧定鼎之業居多締構權輿
斷鼇之功相半固以英聲馳於海外信義感於寰中主
器攸歸當璧斯在公於是抗表長信清宫未央從億兆
以同心引公卿而定策馳輕軒於軨轕奉侍駕於中都
七廟之基於焉永固萬邦之本由此克寧乃後司空公
南徐州刺史於是鎮之以清静安之以惠和望杏敦耕
瞻蒲勸穡室歌千耦家喜萬鍾陌上成隂桑中可詠春
鶊始囀必具籠筐秋蟀載吟競鳴機杼或肅拜靈肅躬
瞻舞雩去駕擁於風塵還旌阻於飄沐京坻歲積非勞
楚堰之泉倉廩年豐無用秦渠之水雖復東過小縣夏
雨逐其輕輪南渡滄江秋濤弭其張蓋固不得同年而
語矣若夫聽採民訟昏曉必通召引軒櫺躬親辯決立
受符於前案無留詣於後曹接務高城之中非異甘棠
之下欣欣美俗濟濟都塵以賈琮郭賀之風行建武永
平之化於是州民散騎常侍王瑒等拜表宫闕請揚兹
美化樹彼高碑民欲天從允彰絲誥銘曰鬱鬱三象茫
茫九州綿天慘沴浹地&KR1050;劉赫矣高祖爰清國讐元勲
佐命力牧風后亦既旋歸邦家有暉宫亭蠡浦奮翅高
飛電卷勍寇風行國威文身被髮作貢來綏我皇纂武
攀號東序謁渭同周迎門惟呂流矢為暴攙搶斯舉喋
喋蒼黎峗峗刀俎自我徂征妖氛克平爰驅大彘實翦
長鯨北震巢浦南俘灌城青羌卷介赤狄迴兵蹈舞難
踰歌謠靡宣曰我黎庶俱祈上玄山移兩越海變三田
公為上相復倍斯年又廣州刺史歐陽頠德政碑曰弱
水導其洪源軒臺表其增殖懿哉少府師儲皇於二京
盛矣司徒傳儒宗於九世廣陵邕邕族擅江右渤海赫
赫名重洛陽若夫岳鎮龍蟠星懸鶉火衡山誕其高德
湘水降其清輝千仞孤標萬頃無度年當小學志冠成
童因孝為心欲仁成體屯騎府君早棄榮禄易簀之日
幾將毁終不杖之言深非通制遺貲巨萬富擬猗頓裁
變槐榆並賑宗戚南茨大麓北眺清湘得性於橘洲之
間披書於杏壇之上三冬文史五經縱橫頻致嘉招確
乎難拔既而帝唘黃樞神亡赤伏天地崩霣川冢沸騰
羣悍酋豪更為禍亂朝披羽檄夜炤爟烽浴鐵蔽於山
原摐金駭於樓堞公疲兵屢出獨據胡牀勍賊重圍尚
凭書几揚灰既散駕棒將揮咸剋凶梁以保衡服常以
二主蒙塵三光掩曜出入逾於嘗膽殷憂獨其撫心不
治第宅深符去病志梟羣醜彌同越石自禹珪既錫堯
玉已傳物變謳謠風移笙管商周之際孤竹尚其哀歌
曹劉之間蘇子猶其狂哭況番禺連帥實謂宗枝迷我
天機自窺梁鼎以公威名本重逼統前軍乾數難違剥
象終悔高祖永言惟舊彌念竒功即訓皇家深弘朝紀
檻車才至輿櫬已焚祝史祅於夷吾擅場延於井伯綢
繆安樂造次訏謀爰珥豐貂允光金蟪但八桂之土蠻
夷不賓九疑之陽兵凶歲積以公昔在衡臯深留夙愛
仁恩可以懷猛獸威名可以懼啼兒乃授持節散騎常
侍衡州刺史我皇帝從唐侯以胤國屈唘筮而登家一
恭寶祚開定江沔三改璇衡苞羅湘峽昔中宗屈申於
處仲高祖遺恨於平城漢武承基方通沙塞晉明紹運
裁平姑孰方其盛業綽有光前踐祚之初進公位征南
將軍廣州刺史又都督東衡州二十州諸軍事宜公乃
務是民天敦其分地火耕水耨彌亘原野賊盜皆偃工
賈競臻鬻米商鹽盈衢滿肆新垣既築外戶無扃脂脯
豪家鍾鼎為樂揚祛洒汗振雨流風市有千金之租田
多萬箱之詠僧釋慧羨等來朝絳闕備唘丹誠乞於大
路康莊式刊豐琰庶樊卿寶鼎復述台司之功羊叟高
碑更紀征南之德於是跪開黃素爰登紫泥鑒此誠祈
皆如所奏乃詔庸臣為其銘曰赫赫宗陳桓桓鼎臣千
乘建學五典攸因盛德斯遠公門日新崇高惟嶽貺甫
生申去衡移廣遷征自鎮悠悠銅界藐藐金鄰莫遠非
督無思不賓三江靡浪五嶺奚塵式歌式舞仁哉至仁
公其饗福於萬斯春又晉陵太守王勵德政碑曰若夫
睢陵世傳已詳載德之華徐州先賢亦著清風之美偉
哉文獻光唘中興郭莖表其深源何籌慚其遠慶豈惟
桓氏之鳴玉張家之珥貂袁姓之朱衣楊宗之華轂又
有佽飛遮列班弓夾門濯龍俯望緹騎盈道奕世如此
何其盛哉君以藍田美玉大海明珠灼灼美其聲芳英
英照其符彩風神雅淡識量寬和既有崔琰之鬚眉非
無鄭玄之腰帶爛爛如高巖下電騷騷若長松裏風勢
利無擾於胸衿行藏不槩於懷抱家門雍睦孝友為風
上交不謟下交不凟脱貂救厄情靡矜吝釋馬窮途唯
濟危殆至於網羅圖籍脂粉藝文學侣揖其精微詞宗
稱其妙絶出為仁武將軍晉陵大守五雞三彘勤䘏有
方問羊知馬鈎距兼設濟北移樹累政之所未治汝南
爭水連年之所無斷一朝明決曾不留滯四民商販咸
用殷阜康哉寶運美矣良臣冑自灃水源于洛濱公侯
世及宰輔相因曰我民秀山川降神風情穆穆孝友恂
恂學則經笥文為世珍高風遠矣曠代難倫鼎鉉虚職
台階未臻安知霜霰遽夭松椿碣石斯表民情既陳徒
然下拜何報陽春
周王襃上庸公陸騰勒功碑曰在昔洞庭彭蠡三苗有
遠竄之君太室陽城九州無同姓之國是知周衛設險
所務非山川河岳作固所寶惟休德至於三峽蹇産九
折崢嶸高峰尋雲深谷無景秦開漢閉雖阻荷戟之虞
魏塞晉通終因束馬之利我大周開闢宇宙混同文軌
御六氣於天樞頓八紘於地絡彭濮未恭卭笮不討外
憑劒道之難内負銅梁之阨大將軍上庸公仗國威靈
奉辭伐罪長戟萬隊巨艦千舳板楯酋豪斯榆君長歴
稔逋寇累代稽誅廓清江源蕩滌巴濮若夫荆門千里
蜀置永安之宫巴水三廻吳阻夷陵之縣巫峽使君之
灘淪波洽沒建平督郵之道棧徑威紆路阻蠻陬途橫
夷落擅彊專險輕法侮吏天子爰詔有公奉命天討
星言載塗指日遄邁冊授公大將軍信州刺史韓信召
拜軍中致設壇之禮衛青出征臨河聞後距之令夫鍾
鼎大禮之器昭德必書金石不朽之質庸勲斯樹某等
乃建碑于某地敢作頌云遐觀命氏𦕈求世禄龍圖紀
河鴻漸于陸霸楚傳姓命吳唘族君子篤生降靈惟岳
朝陽擢彩荆山曜璞巴庸自擅彭濮稱王南泊𤏡道西
通夜郎内憑玉壘外阻銅梁介視荒服斗絶邊疆赫赫
南仲堂堂方叔天子命我遐征越逐竇氏車騎去病冠
軍封山刊石鐫銘刻勲遠隔年代懸感風雲盛德必祀
千載斯文
陳江總吳興郡廬陵王德政碑曰卓爾吾王天人可擬
早成夙智謙懷虛己偃息流略翺翔文史三雍雅對九
師名理好古如斯學兼之矣睢陽肇構碣石初開賜田
待士牓道求材剖符彭國述職琅臺去謠曙鼓留歌暮
來
表梁劉孝儀為雍州柳津請留刺史晉安王表曰楚備
寶臣秦兵不入齊多君子魏珠恥照足使文公懼而側
席孟軻歎而廢寢敢言借寇之願切望申耿之恩陛下
昔在潛龍因茲或躍固以陋膴膴於周原包葱葱之佳
氣昔次君出撫近駕斑輪喬卿在政遥授衮服焉馮熊
軾而督盜御龍章而行部無虧燮理有光司牧
教梁簡文帝圖雍州賢能刺史教曰冀州表朱穆之象
太丘有陳寔之畫或有留愛士氓或有傳芳史籍昔越
王鎔金尚思范蠡漢軍染畫猶高賈彪矧彼前賢寧忘
景慕可並圖象廳事以旌厥善
赦宥
易曰雷雨作解君子以赦過宥罪
周官曰國君過市刑人赦
尚書曰象以典刑流宥五刑鞭作官刑朴作教刑眚災
肆赦怙終賊刑又曰五刑之疑有赦五罰之疑有赦
論語曰赦小過舉賢才
管子曰凡赦者小利而大害也久而不勝其禍無赦者
小害而大利也久而不勝其福故赦者犇馬之委轡也
漢書曰宣帝元年詔曰迺者鳳皇集泰山陳留甘露降
未央宮其赦天下
史記曰陶朱公中子殺人囚於楚朱公曰殺人死職也
使少子往視之裝黃金千鎰長男請行公不許長男曰
長子家督也今不遣是吾不肖欲自殺不得已乃為一
封書及金令遺故所善莊生莊生乃見王曰某星犯某
宿宜以德報王乃使使封三錢之府長男為王當赦弟
固當出見莊生曰弟今自赦固辭去乃取金莊生恥為
兒子所賣乃入見王曰陶朱公子多賂王左右今赦恐
失望王遂殺之載喪而歸
東觀漢記曰吳漢疾篤車駕親臨問所欲言對曰臣愚
無所識知唯願慎無赦而已
謝承後漢書曰學中諸生與李膺等更相褒重莫不畏
其貶議時河内張成善說風角推占當赦遂教子殺人
李膺為河南尹督之促收捕既而逢宥獲免膺愈憤竟
案殺之初成以方伎交通宦官帝亦頗信其占成弟子
牢脩因上書誣告膺等多養太學遊士交結諸郡生徒
更相驅馳共為部黨於是天子震怒班下郡國逮捕黨
人
續漢書曰建武二年詔曰其赦天下惟殘賊用刑戮深
刻獄多冤人朕甚愍之自今已後有犯者將正厥辜
袁山松後漢書曰賈彪字偉節遊京師與郭林宗等為
談論之首一言一行天下以為凖的黨事起彪謂同志
曰吾不西行大難不解即入關設方略天子為之大赦
華陽國志曰諸葛亮時有言公惜赦者亮答曰治世以
大德不以小惠故匡衡吳漢不願為赦先帝亦言吾周
旋陳元方鄭康成間每見唘告治亂之道悉矣曾不語
赦也若劉景升父子歲歲赦宥何益於治
蜀志曰孟光字孝裕延熙九年秋大赦光衆責大將軍
費禕曰夫赦者偏枯之物非明世所宜有也衰弊窮極
必不得已然後乃可權而行之耳
裴頠集曰臣聞感神以政應變以誠故桑榖之異以勉
己而消漢末屢赦猶凌遲不反由此言之上協宿度下寧
萬國唯在賢能慎厥庶政殆非孤赦所能增損也
郭子曰孫秀降晉武帝厚存寵之妻以姨妹蒯氏室家
甚穆妻嘗妬秀乃罵為貉子秀大不平之遂出不復入
蒯氏自悔責請救於帝時大赦羣臣咸見既出帝獨留
秀從容語曰天下曠蕩蒯夫人可得從其例否秀免冠
謝遂為夫婦如初
風角書曰春甲寅日風高去地三四丈鳴條以上常從
申上來為大赦期六十日應也
賦後漢崔寔大赦賦曰惟漢之十一年四月大赦滌惡
棄穢與海内為始亹亹乎思隆平之道也寔就而賦焉
以為五帝異制三王殊事然其承天據地興設法制一
也陛下以苞天之大承前聖之迹朝乾乾於萬機夕&KR1050;
敬以厲惕然猶痛刑之未錯厥將大赦所以創太平之
迹旌頌聲之期新邦家而更始垂祉美乎將來此誠不
可奪也方將披玄雲照景星獲嘉禾於疆畆數蓂莢於
階庭攔麒麟之肉角聆鳳皇之和鳴農夫歡於時雨女
工樂於機聲雖羲皇之神化尚何斯之太寧
詔後魏温子昇孝莊帝殺尒朱榮詔曰蓋天道忌盈人
倫疾惡疏而不漏刑之無捨是以吕霍之門禍譴所伏
梁董之家咎徵斯在爾朱榮爰自晉陽同憂王室義旗
之建大會孟津與其樂推其誠鴻業論其所由乃有勲
效但致遠恐泥終之實難習未崇朝豺聲已露既位極
宰衡地踰齊魯容養之至豈復是過但心如猛火山林
無以供其暴意等漏巵江河無以充其溢既見金革稍
寧方隅漸泰不推天功謂為己力與奪任情臧否肆意
無君之迹日月已甚乃有裂冠毁冕之心將為拔本塞
源之事天既厭亂人亦悔禍將而有聞罪無攸縱是而
可懷孰不可忍並以伏辜自貽伊戚元惡既除人神慶
泰便可大赦天下又遷都拜廟鄴宫赦文曰建國所先
理屬於宗廟立事為大禮歸於禋祀大丞相渤海王神
武命世重匡頽歷導塞源於將竭扶神器於己傾立天
地之大功成人臣之重義朕以沖昧猥當樂推關路多
虞衿帶難固瞻言往事取則前修乃襲去酆用追遷亳
定鼎鄴都卜世惟永民用子來功成不日今清廟初興
閟宮始就靈祗萃止祖考來格神光夜照香氣朝聞令
月吉辰躬展誠敬時和氣婉景麗雲柔四表來庭萬國
在位哀樂相交感慶兼集固宜觀象雷雨布寬大之恩
取類澤風申肆𤯝之令可大赦天下
北齊邢子才為受禪登極赦詔曰典德而稱化刑以禮
不言而信先春後秋故知惻隱之心天地一揆弘宥之
道今古同風朕以寡薄功烈無紀昔先獻武王值魏世
不造四海幅裂九鼎行出祭器無歸乃驅御侯伯大號
燕趙拯厥顛墜俾亡若存文襄王外挺武功内資明德
纂成先業闢土服遠年逾二紀世歴兩都獄訟有適謳
歌斯在魏帝俯遵歷數念在褰裳遠取唐虞終同脱屣
實幽憂未已志在陽城而羣公卿士誠守逾功遂屬代
終居於民上如涉深冰有睠終朝始發晉陽九尾呈祥
升壇告天赤雀效祉惟爾文武不二之臣股肱爪牙之
將左右先王光隆大業永言誠烈共茲休慶然三皇存
教非易可免七名改呪庸可庶幾思共億兆同始茲日
教梁陸倕豫章王拜後赦教曰夫議獄緩死著在令圖
疑罪惟輕聞諸雅誥是以虞經惻隱流涕冬決鍾意垂
仁哀矜寒送吾以虚薄夙頒寵章光宅襟險奄有全粤
非有沛獻矜嚴空紆青組東平智思徒舉赤惟思所以
仰述皇猷導揚弘澤遵彼下車譬茲解網
藝文類聚卷五十二
