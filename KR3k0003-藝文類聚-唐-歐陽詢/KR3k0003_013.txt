藝文類聚卷十三唐歐陽詢撰
帝王部三(魏武帝晉元帝)(魏文帝晉成帝)(吳大帝晉康帝)(晉武帝晉穆帝)
(晉簡文帝宋武帝)(晉孝武帝宋孝武帝)
魏武帝
魏志曰太祖武皇帝沛國譙人諱操字孟德漢相曹參
之後也時曹騰為中常侍大長秋養子嵩嗣父嵩官至
太尉太祖少機警有權數而任侠放蕩不治行業故世
人未之竒也唯梁國喬玄南陽何顒謂太祖曰天下將
亂非命世之才不能濟也能安之者其在君乎初桓帝
時有黃星見於楚宋之分遼東殷馗善天文言後五十
歲當有真人起於梁沛之間其鋒不可當也至是凡五
十年而公破袁紹天下莫敵矣
誄魏陳王曹植武帝誄曰於惟我王承運之衰神武震
發羣雄殄夷拯民于下登帝太微德美旦奭功越彭韋
九德光備萬國作師寢疾不興聖體長歸華夏飲淚黎
庶含悲神翳功顯身沉名飛敢揚聖德表之素旗乃作
誄曰於穆我王胄稷胤周賢聖是紹元懿允休先矦佐
漢實惟平陽功成績著德昭二皇民以寧一興詠有章
我王承統天姿時生年在志學謀過老成奮臂舊邦飜
身上京表與我王兵交若神張陳背誓傲帝虐民擁徒
百萬虎視朔濱我王赫怒戎車列陳武卒虓闞如雷如
震攙搶北掃舉不浃辰紹遂奔北河朔是賓振旅京室
帝嘉厥庸乃位丞相總攝三公光受上爵臨君魏邦九
錫昭備大路火龍玄監靈蔡探幽洞微下無偽情姦不
容非敦儉尚古不玩珠玉以身先下民以純樸聖性嚴
毅平修清一唯善是嘉靡疏靡昵怒過雷霆喜踰春日
萬國肅虔望風震慄既總庶政兼覽儒林躬著雅頌被
之瑟琴茫茫四海我王康之微微漢嗣我王匡之羣桀
扇動我王服之喁喁黎庶我王育之光有天下萬國作
君虔奉本朝德美周文以寬克衆每征必舉四夷賓服
功踰聖武翼帝王世神武鷹揚左鉞右旄威凌伊呂年
踰耳順體愉忠肅乾乾庶事氣過方叔宜並南嶽君國
無窮如何不弔禍鍾聖躬棄離臣子背世長終兆民號
咷仰愬上穹既以約終令節不衰既即梓官躬御綴衣
璽不存身唯紼是荷明器無飾陶素是嘉既次西陵幽
閨啟路羣臣奉迎我王安厝窈窈玄宇三光不入潜闥
一扄尊靈永蟄聖上臨穴哀號靡及羣臣陪臨佇立以
泣去此昭昭於彼冥冥永棄兆民下君百靈千代萬乘
曷時復形
策文魏文帝為武帝策文曰痛神曜之幽潜哀鼎俎
之虛置舒皇德而詠思遂腷臆以莅事矧乃小子夙
遭不造煢煢在疚嗚呼皇考産我曷晚棄我曷早羣
臣子輔奪我哀願猥抑奔墓俯就權變卜葬既從大
隧既通漫漫長夜窈窈玄宮有晦無明曷有所窮鹵
簿既整三官駢羅前驅建旗方相執戈棄此宮庭陟
彼山阿
魏文帝
魏志曰文皇帝諱丕字子桓武帝太子也為五官中郎
將嗣丞相為魏太子太祖崩繼位為丞相魏王延康元
年受禪于漢為帝初帝自許昌南征諸軍兵並進孫權
臨江拒守帝幸廣陵收城臨江觀兵戎卒十餘萬旌旗
數百里
江表傳曰魏文帝出廣陵欲伐吳臨大江歎曰吴據洪
流且多粮榖魏雖武騎千隊無所用之乃還
吳錄曰魏文帝至廣陵臨江觀兵見波濤洶湧歎曰此
固天之所以隔南北也遂歸
誄魏陳王曹植文帝誄曰天震地駭崩山隕霜陽精薄
景五緯錯行哀殊喪考思慕過唐擗踊郊野仰愬穹蒼
考諸先紀尋之哲言生若浮寄德貴長傳朝聞夕逝死
志所存皇雖殪沒天禄永延何以述德表之素旃何以
詠功宣之管絃乃作誄曰元光幽昧道究運遷乾廻歷
數簡聖授賢乃眷大行屬以黎元龍飛踐祚含契上玄
五行定紀改號革年明明赫赫授命自天風偃物化德
以禮宣詳惟聖質岐嶷幼齡研幾六典學不過庭潜心
無内抗志高明才秀藻朗如玉如瑩聽察無響視覩未
形其剛如金其勁如瓊如冰之潔如砥之平爵功無重
戮違無輕心鏡萬機鍳照下情宅土之中率民以漸道
義是圖弗營厥險六合通同齊契共檢導下以純民由
樸儉紼冕崇麗衡紞惟新尊肅禮容瞻之若神方牧妙
舉欽於恤民虎將荷節鎮彼四隣朱旗所勦九壤披震
疇克不若孰敢不臣懸旌海表萬里無塵回回凱風祁
祁甘雨稼惟歲豐登我稷黍家佩惠尹戶蒙慈父在位
七載九功仍舉將承太和絶跡三五宜作物師長為神
主夀終金石等筭東父如何奄忽摧身后土俾我煢煢
靡聸靡顧嗟嗟皇穹胡寧忍予明鑒吉凶體達存亡深
垂典制申之嗣皇聖上虔奉是順是將乃啟玄宇基于
首陽擬跡榖林追堯纂唐合山同阪不樹不疆塗車芻
靈珠玉靡藏百神警侍賓于幽堂於是侯大隧之致功
陳元辰之淑禎潜華體於梓宮憑正殿於居靈悼晏駕
之既俟感容車之速征浮飛魂於輕霄就黃墟以藏形
背三光之昭晣歸窀穸之冥冥嗟一往之不返痛閟闥
之長扃
章魏陳王曹植慶文帝受禪章曰陛下以聖德龍飛順
天革命允荅神符誕作民主乃祖先后積德累仁世濟
其美以暨于先王王勤恤民隠劬勞戮力以除其害經
營四方不遑啟處是用隆兹福慶光啟于魏陛下承統
纉戎前緒克廣德音綏静内外紹先周之舊跡襲文武
之懿德保大定功海内為一豈不休哉又慶文帝受禪
上禮章曰陛下以明聖之德受天顯命良辰即祚以臨
天下洪化宣流洋溢宇内是以溥天率土莫不承風欣
慶執贄奔走奉賀闕下况臣親體至戚懷觀踴躍
表魏文帝讓授禪表曰臣聞堯禪重華舉其克諧之德
舜受文命采其齊聖之美猶下咨四岳上觀琁璣今臣
德非虞夏行非二后而承歷數之詔應選授之命内自
揆撫無德以稱且許由疋夫猶拒帝位善卷布衣而逆
虞詔臣雖鄙蔽敢忘守節
魏辛毗等勸進表曰古先聖王所以受天命而不辭者
誠急於荅皇天之意副四海之望不得已也
魏桓階等勸進表曰臣等以為天命不可稽神器不可
黷昔周武中流有白魚之應不待濟而大號以建舜受
禪大麓桑陰未移而已陟帝位所以祗承天命者若此
之速也故無固譲之義不以守節為貴必信於神靈而
符合於天地也
吳大帝
吳志曰孫權字仲謀漢以孫策遠修貢職遣使者劉琬
加錫命琬語人曰吾觀孫氏兄弟雖各才秀明達然皆
祿祚不終唯中弟孝廉形貌竒偉骨體不恒有大貴之
表又最夀策薨以事授權
江表傳曰堅為下邳丞時權生方頥大口目有精光堅
異之以為貴象及堅亡策起事江東權常随從性度弘
朗仁而多斷好侠養士
吳歷曰曹公出濡須權數挑戰乃自乘船從濡口而入
公見舟船器仗徒伍整肅喟然歎曰生子當如孫權彼
劉景升子若㹠犬耳
吳志曰孫權屈身忍辱任才尚計有勾踐之英竒人之
傑矣故能自擅江表鼎峙之業性嫌忌果於殺戮既於
末年彌以滋甚至于讒說殄行胤嗣廢斃豈所以貽厥
孫謀以燕翼子者哉其後葉陵遲遂致覆國未必不由
此也
誄晉陸機吳大帝誄曰我皇明明固天寔生體和二合
以察三精濯暉育慶懷詳載榮率性而和因心則靈厥
靈伊何克聖克仁茂對四象克配乾坤齊明日月考祥
鬼神誕自幼沖叡哲宿照甄化無形探景絶曜巍巍聖
姿文武既俊有覺德徽兆民欣順將熙景命經營九圍
登跡岱宗班瑞舊圻上玄匪惠早零聖暉神廬既考史
臣獻貞龍輴啟殯霄載紫庭辰旒飛藻凶旗舉銘崇華
熠爍翠蓋繁纓千乘結駟萬騎重營簫鼓振響和鑾流
聲動軫閶闔永背承明顯步萬官幽驅百靈随化太素
即宮杳冥億兆同慕泣血如零
晉武帝
王隱晉書曰世祖武皇帝文帝太子也文帝初開晉國
立為世子拜撫軍大將軍嗣相國文帝崩魏帝命上為
相國晉王十一月受禪於魏有獻雉頭裘者上曰異服
竒伎典制所禁也因於殿前燒裘上與羊祐張華謀伐
吳朝士莫知也潜乃籌量虛實為戰備孫皓面縳輿櫬
降有司奏晉德隆茂光被四表吳會既平六合為一宜
勒封岳以彰聖德詔曰此盛德之事所宜未議
帝譜曰世祖武皇帝諱炎字安世
誄晉潘岳世祖武皇帝誄曰粤若稽古宣皇誕受休命
作我晉室赫赫文皇配天並日大行龍飛創制改物沉
恩汪濊流澤洋溢上齊七政下綏萬邦四門穆穆五典
克從惟清緝熙於變時雍愛盡事親教加百姓于喪過
哀在祭餘敬后蠶冕服躬籍粢盛六代畢奏九功咸詠
行敦醇樸思貫玄妙莅政端位臨朝光曜胄子入學辟
雍宗禮國老恂恂貴遊濟濟莫孝匪子莫悌匪弟化自
外明訓法以禮獷彼吳楚稱亂三代世歷五偽年幾百
載邊陲虔劉王化阻閡羽檄星馳鉦鼓日戒帝御羣師
奉辭奪旅腹心庭爭爪牙疑沮天監獨照聖策乃舉朝
服濟江止戈曜武野無交兵役不淹月僣號歸命稽顙
晉闕邪界蠻流傍納百越表閭旌善德音爰發虞人獻
箴周書垂誥酒懼其彝獸戒其冐于我大行縱心所好
動不踰矩性與道奥厭厭酣飲樂不辨顔桓桓振旅田
無遊盤我德如風民應如蘭靡不夙夜無敢宴安務農
望歲時或不稔小心翼翼恤民以甚御坐不怡撤膳賑
廪西流垂精南金抑拖永言孝思天經地義問誰贊事
英彦髦士問誰翼侍博物君子潜明神鑒從衆屈已道
濟羣生為而不恃先天弗違後天奉時萬物熙熙懷而
慕思顒顒縉紳不謀同辭巖巖岱宗想望翠旗恭惟大
行功成不居議寢封禪心栖冲虚策告不足太平有餘
七十二君方之蔑如思樂天德等夀嵩華如何寢疾背
世登遐遷幸梓宮孤我邦家龜筮既襲吉日惟良永指
太極寧神峻陽羣后擗踊長訣輼輬聖靈斯顧豈伊不
傷家無遠邇邦靡小大四海供職同軌畢會茫茫原野
亭亭素蓋縞輅解駕白虎弭旆龍輴即定玄闥載扄如
天斯崩如地斯傾哀哀庶寮煢煢自愍彼蒼者天胡寧
斯忍聖君不返我獨旋軫
哀策文晉張華武帝哀策文曰感大饗之無虧哀罇爼
之虚設叩龍輴以長呌痛靈暉之潜逝其辭曰欽惟皇
考體道之真德侔乾坤齊曜三辰應期登禪協于天人
上虔郊祀下惠兆民憲章唐虞允得其津搜揚仄陋故
老是賓百揆時序盛業日新恩從雲翔威猶霆震江海
靜波岷岳無塵四夷率服莫不來臣肅慎奉貢越裳效
珍化此弊俗歸之至淳昔在上聖咸享百年哀哀皇考
用不是臻遘厲彌侵景命殞顛舍此昭晣即彼幽玄仰
瞻靡怙廓若無天終制尚儉率由典度華幕弗陳器必
陶素不封不樹所在惟固貽法來世是則是慕大隧既
啟吉日將征鍾鼓雷震白虎抗旌龍螭驤首良駟悲鳴
倡者振鐸挽夫齊聲背此崇殿將適下庭玄宮窈窕脩
夜冥冥光燈永戢幽闥長扄仰訴皇穹零淚屏營云誰
能忍寄之我情結心墳隴永憑聖靈
論晉干寳晉武革命論曰帝王之興必俟天命苟或代
謝非人事也文質異時興建不同故古之有天下者栢
皇栗陸以前為而不有應而不求執大象也羲黃世及
以一民也堯舜内禪體文德也漢魏外禪順大名也湯
武革命應天人也高光爭伐定功業也各因其運而天
下随時随時之義大矣哉古者敬其事則命以始今帝
王受命而用其終豈人事乎其天意乎
晉元帝
晉中興書曰中宗元皇帝諱睿字景文世祖咸寧二年
生于洛陽初誕有神光之異一室盡明所籍藁如始刈
及長白毫生日角之左眼有精曜惟侍中譙國嵇紹少
而異之謂其友曰琅琊王毛骨非常殆非人臣之相惠
帝幸臨漳中宗從駕是時中宗叔父東安王繇為成都
王穎所害懼禍及謀出奔其夜月明禁衛甚嚴不能得
去有頃天暴風雨晦暝徼者四散中宗因得脱及遷鎮
建業以顧榮為軍司馬禮接名豪設官分職隠恤士庶
百姓歸心焉初性好酒王導深以為誡乃命左右進觴
躬引覆之自是不復飲也愍帝為胡賊劉粲所没中宗
素服出次舉哀三日於是百僚稱上尊號帝固讓百僚
又固請中宗慨然流涕曰吾本琅琊王諸賢見逼不已
乃呼私奴命駕將反國羣臣不敢復逼乃求依魏晉故
事為晉王許之愍帝崩于平陽百僚更上尊號是日即
皇帝位
晉陽秋曰太安中童謠曰五馬浮渡江一馬化為龍永
嘉大亂王室淪覆唯琅琊西陽汝南南頓彭城五王獲
濟至是中宗登祚先是五鐸見于晉陵靈數玄感若合
符契
策文晉郭璞元皇帝哀策文曰永惟殿宇之廓寂悲彛
奠之莫歆感鸞輅之晏駕哀衮裘之委衿痛聖躬之遐
往長淪景於太陰乃作策曰王之不極百六作艱鴞集
瓊林鯨躍神淵懷愍失據海覆岳巔蠢蠢六合罔不倒
懸靈慶有底見龍在田誰其極哉我后先天大人承運
重明繼作撫征淮海駿命再廓仁風㫄靡神化潜鑠處
冲思挹居簡行約聖敬日邁玄心逾漠用物與能總攬
羣略林無滯才山無遺錯恩靡不懷化靡不被茫茫海
域欵塞慕義萬里同塵罔匪王隸熙熙遺黎莫知其寄
括終宇宙混同天地曰功永年曰德慶隆奈何氛厲奄
集聖躬大業未恢皇齡未中天&KR0579;其景崑頽其崇煢煢
小子藐藐孤冲靡天何戴靡地何憑恍惚極慕若存若
終蔑焉無聞廓焉長寂聆音靡晞聸顔失覿窮號曷訴
叩心誰告何悲之哀何痛之酷嗚呼我皇逢天之戚嗚
呼哀哉𦕈然升遐即安玄室煌煌火龍赫赫朱韠終焉
永潜曷其有出明訓長絶小子何述望阜增欷臨崩慟
慄哀兼陟方痛過遏密靈爽安之反真復質永合元漠
終始得一
令晉元帝荅劉琨等令曰今方岳牧伯之任股肱腹心
之臣萬邦之内九服之外咸見翼戴以隆天威是用辭
不獲已而居王位尋覽所陳宏旨優遠孤方當匡復帝
祚豈可猥居極位昔有夏克復賴靡艾之勲周宣中興
由申邵之佐二公鎮御幽朔忠以衛上建功極難實憑
遠略夷難雪耻於是乎在
表晉劉琨勸進元帝表曰否泰之運古今迭有宗子有
明德曷常不由多難以隆中興故獫狁殘周以啟宣王
巨猾竊漢乃發光武陛下天授至德聦明神武勞謙恭
已卑以自牧體伯禽經營之誠行公旦吐握之事上崇
勤王之義下垂庇民之量收羅俊乂任賢以能綏爰陕
東化流無外戎狄荒服請事率職重譯納貢不遠萬里
功高德邵遐邇歸心况陛下道邁大宗勲莫與二且以
親以賢義實兼之是以琨敢緣天文人事徵祥之應昧
死上事以奉尊號願陛下無常心以羣心為心忘其身
以萬物為公則宗廟蒸嘗不替於今逆虜逋寇一討而
滅無負於天下無愧於七后矣又表曰臣聞台宿在天
實承辰極股肱雖卑同體元首臣負乘前朝過充三吏
國之崇替有與憂喜臣聞德合兩儀者固以四海為公
智周萬物者不以一身為私舜禹揖讓以陟帝位湯武
征伐以濟時難彼四王者遘會不同登受有異至夫外
已存物憂世遺躬其致一也期於愛民治國應變合道
以為天下利而已矣况宗廟是陛下之宗廟百姓是大
晉之百姓耶陛下若忽七廟之重拒天人之心絶而不
繼困而不拯則宗廟不歆其禋祀羣生無所措其手足
矣况臣班具臣之列荷累世之恩上懷國家之統俯絶
烏鳥之情者哉昔伍員發怒手撻平王之墓灌夫慷慨
身搴吳濞之旗皆能宣其臣節攄其私忿戮尸斬將存
亡罔恨臣誠無若人之才實有此人之憤苟得上憑天
威展其微效雖隕九泉猶以明白又表曰陛下之躬執
謙光允恭克讓俛從吏議示總萬機布曠蕩之詔開自
新之路海隅漸惠朔南暨聲有生之倫咸被嘉慶陛下
量包宇宙明侔三辰靈祗稽應華戎同戴加以王室中
微邦基將絶遺民元元屬命陛下陛下以德則無所與
讓言事固所負荷誠宜遺小禮存大務援據圖錄居正
宸極上副祖宗之心下一兆庶之望臣聞必也正名前
聖大之春秋傳曰名以出信名苟不正則事有不從信
苟不立則禮義或愆乃載籍之明誠開塞之所由也又
表曰臣聞天生蒸民樹之以君所以對越天地司牧黎
元聖帝明王鑒其若此知天地不可以無饗故屈其身
以奉之知黎元不可以無主故不得已而臨之社稷時
難則戚藩定其傾郊廟或替則宗哲纂其祀所以弘振
遐風式固萬世自元康已來艱禍繁興永嘉之際氛厲
彌昏宸極失御登遐醜裔國家之危有若綴旒天不悔
禍大灾荐臻國未亡難寇害尋興逆胡劉曜縱逸西都
主上幽劫復沉虜庭神器流離再辱荒逆臣每覽史籍
觀之前載厄運之極古今未有在食土之毛舍氣之類
莫不叩心絶氣行號巷哭况臣荷寵二世位厠鼎司承
問震惶精爽飛越臣聞昏明迭用否泰相濟天命無改
歷數有歸或多難以固邦國或隱憂以啟聖明是以齊
有無知之禍而小白為五伯之長晉有驪姬之難而重
耳以主諸候陛下玄德通於神明聖姿合於兩儀應命
世之期紹千載之運符瑞之表天人有徵中興之肇圖
䜟垂典自京畿殞喪九服崩離陛下撫寧江左奄有舊
吳柔服以德伐叛以刑抗明威以懾不類杖大順以肅
宇内純化既敷則率土宅心義風既暢則遐方企踵昔
少康之隆夏訓以為美談宣王之興周詩以為休詠况
茂勲格于皇天清暉光于四海蒼生顒然莫不欣戴聲
教所加願為臣妾者哉且宣皇之胤唯有陛下億兆攸
歸曾無與二天祚大晉必將有主主晉祀者非陛下而
誰是以邇無異言遠無異望謳歌者無不吟詠徽猷獄
訟者無不思于聖德天地之際既交華裔之情允洽一
角之獸連理之木以為休徵者蓋有百數冠帶之倫要
荒之衆不謀而同辭者動以萬計是以臣等敢考天地
之心因凾夏之趣昧死上尊號願陛下存舜禹至公之
情狹巢由矯抗之節以社稷為務不以小行為先以黔
首為憂不以克讓為事上以慰宗廟乃顧之懷下以釋
普天傾首之望臣聞尊位不可久虚萬機不可久曠虚
之一日則尊位以殆曠之浹辰則萬機以亂陛下雖欲
逡巡其若宗廟何其若百姓何
晉成帝
晉中興書曰顯宗成皇帝諱衍字世根肅祖長子也即
位後蘇峻及祖約阻兵作逆詔庾亮卞壼距之戰于青
谿壼等敗績壼死之亮奔江州共陶偘温嶠率衆下討
峻臨陣斬之
策文晉成帝哀策文曰宸極寥廓聖靈遐之哀備物之
虚在痛永往之無期乃命史官述德寄辭其辭曰五德
代興素靈啟曜離光疊燿三辰重照明明我皇含貞挺
妙玄秀夙達履德罔違鳳棲遐邈神宇凝夷文明外潤
仁簡内綏舉無遺中鑒無幽微韻隆汾陽道作垂拱靜
恭清穆冥功日用亹亹神軌固天攸縱爰在陽九皇綱
中替姦豎肆逆牢羅失衞升降艱難協應神契靈祚既
保顯揚天命雰霧朝晞兩儀開鏡訓諮阿衡虛已納正
九功潛流七德將表方振宏羅稜威電掃芟蕩神衢一
我王道昊天不弔降兹大悔天傾其儀地覆其載大業
未究神爽遷背哀貫三靈痛流萬代爰初不豫大漸在
躬啟手歸全神氣夷冲凝哉達識體正履終衮龍既襲
玉容斯幽登醪虚設觴爵靡酬墳牘莫啟聖跡誰修冥
冥我皇神焉何遊撫膺遐呌迸涕交流三筮告期將歸
陵墟陛殞羽翼庭納龍輿玉輪動運錫鸞鳴衢錫旆徘
徊六驥踟蹰輕雲蔭軌流風翼車哀哀同軌唯唯輓夫
長號永慕泣涕漣洳大塊獨運終歸其始我后永往寧
神千祀悠悠上天煢煢惟已𦕈然靡憑廓焉無恃目範
令儀徽音在耳
晉康帝
晉中興書曰康皇帝諱岳字世同成皇帝崩上即位憂
哀不忍言政一委中書監庾冰
策文晉康帝哀策文曰感廣厦之空寂悲爼奠之虚陳
痛皇神之邈遠哀靈景之長泯仰瞻宸極俯憑鸞軒五
情摧裂號慟煩冤遂命國史述德銘勲事以言顯功以
名存其辭曰招拒降靈篤生我皇岐嶷妙哲幼有珪璋
含貞發曜蘭風載芳厥初肇建宗國是胤祇承師友執
心淑愼徽猷愷悌金質玉潤固天所啟應兹靈運入繼
皇祚龍騰鳳迅因假任物惟精委順穆穆我皇風流凝
廣聰鑒遐照思心内朗應變無方從善如響矩儀可慮
法物可象覆幬羣生靡物不養如何一旦神遊靈爽仰
攀擗踊觸物咸想卜吉有期將即玄冥太常既建千乘
列庭皓皓輿服翩翩素旌笳簫寥咧輓夫齊聲六驥躊
躇蕭蕭悲鳴是用增哀雨泣霑纓痛貫五内哀切三情
道隆名貴德享彌光灼灼皇猷終焉允臧垂美兆祀芳
風休揚
晉穆帝
晉中興書曰孝宗穆皇帝諱聃字彭子康帝子也崩時
年十九
策文晉穆帝哀策文曰欽明文思允恭克讓忽若布衣
忘其矜尚體有示無德克神王冕旒兩楹委政元輔内
倚公旦外仗尚父郁哉惟文赫斯惟武西廓岷河北清
伊渚園陵聿修舊京式敘方振長慧風掃天宇休牛歸
馬卷旗卧鼔俾我烝民擊壤容與昊天不弔奄背率土
哀同遏密痛方割鉅日月不居神道之幽三辰吉良五
謀同休祖載華庭晏駕崇丘俯執饋奠仰攀龍輈岌岌
黼翣飄飄素斿感想平昔人懷崩抽號聲如震灑涕成
流
晉簡文帝
晉中興書曰太宗簡文帝諱昱字道方中宗少子也
晉陽秋曰桓温始以雄盛入輔係以廢立帝雖登祚内
不自安初熒惑入太微尋廢海西公至是熒惑猶在太
微帝惡之謂郄超曰命之脩短大所不計故無復往日
事耶超云大司馬温方内固社稷外布經略非常之事
臣以百口保之超假還東帝謂之曰致意尊公家國之
事遂至於此由吾不能以道匡樹思患豫防媿歎之深
言何能喻又誦庾闡詩云士痛朝危臣哀主辱泣下沾
衣漣如相續
續晉陽秋曰帝弱而惠異中宗深器焉及長美風姿好
清言舉心端詳器服簡素與劉惔王蒙等為布衣之遊
策文晉簡文帝哀策文曰同軌畢至内外成列素旗宿
懸輼輬首轍執祖行於前殿奉靈輿而遷逝悲神宇之
長違痛聖儀之幽翳攀龍輴以號慕撫素膺以泣血爰
命史臣敘述聖德揚徽音於飛旌寫哀心于翰墨乃作
策曰淳曜發暉皇歷攸膺聖祖啟運哲王遐承蒸哉元
后光我中興天基徙搆朝陽再升皇矣聖考合一履中
道心玄玄文明内融湛湛神儀穆穆靈風望之凝秀即
之深冲爰在初齡至性自然水鏡一世堂室重玄愔愔
素庭翳若丘園遂阿王室婉跡經綸時有汙隆道無屈
伸如彼平流泯矣其津大過之時皇德不競天人革心
謳歌徒詠時惟伊霍輔運以政欽若昊天祇此明命龍
飛九五饗兹萬國居宗舉契允恭玄默綢繆哲輔虚已
仗德天明方曜離暉翳朗玄化誰陶蒼生曷仰四運忽
其遥邁日月飄以飛沉將寧神於玄宇遷玉輅於中林
背華殿之昭晰即幽隧之重深奉神櫬以永訣邈終天
而莫尋神恍惚其若寄泣横墜以流襟
晉孝武帝
晉中興書曰烈宗孝武皇帝諱昌明中宗第三子也
策文晉王珣孝武帝哀策曰同軌畢至百司胥亞法物
夕陳輼輬夙駕親執饋奠長號永夜懼鼔刻之遄盡哀
良辰之莫借悲宫宇之寥廓痛聖儀之幽化夫至德無
名固理絶稱謂然視史陳辭亦臣子所貴寄窮情於翰
墨庶遺塵之髣髴其辭曰惟皇作極五德迭胤康實復
夏武亦隆晉亹亹太宗希夷其韻鏡之者玄撫之者順
於穆皇考嗣徽絶軌前聖後哲契合一揆心去其伐行
遺其美廢華任誠捨筌存旨惟深通志羣方咸秩惟幾
成務能事斯畢未若我皇至則不疾恢恢天網疏而莫
失居有以虛宰多以少簡則可從易則不擾信及豚魚
澤被億兆湛然司契坐一八表園陵既衞威靈赫赫子
來既構寢廟奕奕武曰止戈戎不極役文教聿脩有耻
且格跡有遠邇感無高深道之所被改色革音皓獸馴
苑素羽棲林殊柯通理異蔕同根方融玄液陶鑄斯民
雲韶候奏比屋思淳積祐莫應天罰奄臻太山頽搆洪
瀆竭津何殃之甚何酷之殷自罹旻凶二氣代變霜繁
廣除風迴高殿帷幕空張肴爼虚薦極聽無聞詳視罔
見人神道殊吉凶有禮龜筮參謀埏隧告啟史臣考吉
警者在陛攀援忪忪惟兄及弟龍輿肅以引邁前騼紛
以抗旒城闕儼以整列馳道亘以通修感平昔之所幸
豈斯路之復由輓哀唱以翼衡駟悲鳴而顧輈違華宇
之晰晰即永夜之悠悠奉靈櫬而長訣緬終天而莫收
訢穹蒼以呌踊洞五内其若抽儻性命之可贖甘人百
於山丘茫茫大運靡始不終哲王遺世貴在道融昭哉
我皇萬代流風良史式述德音永隆
宋武帝
徐爰宋書曰武皇帝彭城縣綏興里人夜生有神光之
異室内盡明是夕甘露降于墓樹少嘗遊下邳遇一沙
門于逆旅舍沙門言及中原多故因云江表尋復喪亂
能拯之者其惟君乎其意甚切至初高祖患手創積年
未瘳沙門因出懷中黃散一裹留之沙門既去高祖追
而望之倏忽不見以散治創一傳而愈餘散寶錄之每
被金創輙用有驗高祖舉目瞻睞常見二龍在焉始尚
微小及貴龍形漸長光色轉明左右侍者亦數見徵異
晉陵人韋藪少以占相為事其言多驗嘗相高祖曰君
當位至方伯久之又曰君相轉進貴不可言唯願富貴
無相忘高祖北征至洛陽常有紫雲見於軍上
沈約宋書曰帝諱裕字德輿小字寄奴初為冠軍孫無終司
馬桓玄簒帝位遷天子於潯陽桓修入朝高祖從至京
邑玄見高祖語司徒王謐曰昨見劉裕風骨不恒蓋人
傑也上清簡寡欲嚴整有法度未嘗視珠玉輿馬之飾
後庭無絲竹之音寧州嘗獻琥珀枕光色甚麗將北征
以琥珀治金創上大悦命𢷬碎分賜諸將平關中得姚
興從女有盛寵以之廢事謝晦諫即時遣出宋臺建有
司奏東西堂施局脚牀銀塗釘上不許使用直脚釘用
鐵孝武帝大明中壊上所居陰室其處起玉燭殿與羣
臣觀之牀頭有土障壁上挂葛燈籠麻繩拂侍中袁顗
盛稱上儉素之德故能光有天下克成大業者焉
誄宋謝靈運武帝誄曰九有同悲四海等哀矧伊下臣
思戀徘徊敢遵前典式述聖徽乃作詩曰舜潜歷巖高
晦泗渚龍德而隱風積乃舉皇之遁世屯難方阻眷此
區寰閔爾淪胥太元之季權戚携薄隆安之初主相蒙
弱嶽牧糾虔朝廷紛錯妖横乘隟蛟噴鯨躍既擾奥區
遂斥帝㕓亂離斯瘼不後不先實賴明哲授手康旃紀
度廽薄餘分成閏舊晉中微偽楚籍釁躡彼潜機整此
英陣推亡必朽固存斯振盧循負險肆慝遐嶺殄我江
豫迫我臺省民既搖蕩國將遷鼎來騶歸轅式固皇境
宏危濟險弭難釋殆虎騎騖隰舟師漲海傾穴尋窠窮
幽測昧昔去洛汭息肩江沚世更十君年踰百祀國絶
興復家成桑梓荒默莫恤頽國誰耻夏典載禹九道是
行商詔述湯兼攻是并勤彼周流協此經營仗鉞伐鼓
赫赫明明乃勅衆師竟執戎昭誨以三略惠以六韜雲
撤周京席卷秦郊復禮前塋雪愧舊朝既清西關將旋
東道中憩徐豫兼應燕趙業盛曩代惠侔大造澤及四
海功格八表悠悠聲教綿綿川陸北獻氈裘南貢金竹
髽首冠弁穿胸歛服寒穴欣日巢栖玩屋匪惟遐譚靈
物偕就孰是人事自天所祐甘露芝草祥雲瑞宿嘉禾
連木素鳥皓獸昔之所感謳頌同音今之所應幽顯一
心宋克虞德晉猶唐欽曰總八紘于兹三齡四維開張
九流昭明敦儉務素欽賢愛萌制規作訓闡校修經禮
樂已甄雲雨未宏將陟井陘薄掃白登北朔渴望飛旌
衡輣東岱靈遲玉牒金縢天地不仁蒼生寡福已荷一
遇棄我何速梁顛太頽甘殞以贖同軌畢至率土咸哀
殊方均服欒欒素縗灑淚成雨響呌如雷史臣考卜高
山開基貞龜無遠遷靈有期嗣皇擗摽羣后崩悲孰云
不戚痛百在兹惟祖之夕流火始變秋月未永飛漏急
箭鳴簫哀噭金觴虛奠列駕長隧發輦華殿華殿既謝
長隧是幸雙蓋躊躇六閑引領攀援容貌眷戀俄頃哀
哀百僚長辭含鯁奉教百朝執鞭王始從履五牧年歷
十祀天光下濟謬蒙眷齒愧微刀筆頗預遊止垂幕侍
講接筵飡理修曙朗夕登臺泛沼匪月匪日無晏無早
如何一旦緬邈穹昊徽容未遠聖靈超然收淚即路含
戚何言風霜蕭瑟山海蒼茫地苦情矜節速心傷孰是
幽哀實戀我皇情思如環萱蘇豈忘
議宋顔延之武帝謚議曰以為聖哲同風功美殊稱蓋
出乎道者無方故刑于物者不一伏惟道塞人神信通
期運愛敬所禀因心則遠英粹之照正性自天體苞潜
躍慮周卷舒龍德在陰雖艱貞而不悶因時而惕故有
來其必亨在晉之季皇塗荐阻欃槍干紀琁璣失馭天
鑒靈武民屬聖明不假十室之資不籍百乘之賦首義
馳風一鼓靜亂滌除泰階消殞薄蝕斯亮登庸之基經
綸之始者也内難雖弭外圖未輯河華海岱負固相望
荆濮燕亳侯服交侵眷言帝畿思康王路戎不再駕遺
珉即序斥堠之所未羈亭徼之所不譯莫不飾誠請罪
欵塞來賓故能洒掃中嶽致廟九山神道會昌寶命既
集損之而益後身愈先既而儀形帝載揖讓天歷改玉
乎文祖班瑞于神宗貫革寢機文武搢笏故宸居兩楹
坐一八表國訓成均之學家沾撫辜之仁大美配天必
終之以儉德道固萬葉猶申之以話言允所謂教思無
窮樹之長世取高上代顧邈前王矣
宋孝武帝
沈約宋書曰帝諱駿字休龍小字道民文帝第三子也
元凶弑逆舉義兵克定京邑乃踐帝位年三十五崩在
位八年
策文宋謝莊孝武帝哀策文曰應門洞望馳道南除菆
塗已撤欝鬯將虛哀子嗣皇帝擗摽池綍周遑旌軫攀
七緯之崩淪慟三靈之徂盡百神慕而行雲沉萬國哀
而素霜霣衣冠緬邈弓劒不追敢諝謳頌髣髴希夷其
辭曰樞電皇根月瑶國緒胤裔丹陵蟬聯華渚二后在
天大行纂武克睿克聖重規襲矩昭昭金式明明玉温
望雲其遠就日其尊雨零露湛冬暖春暄聲芳納麓道
昭賓門上德無稱至功不器怊悵四始優遊六位綴響
蘭深縃言瓊秘悠哉梁踐𦕈焉汾肆敬業開寓離經作
翰鴻起荆河鸞遊楚漢泗濱霑明江區承奐陜左清郊
棠陰虛館地維不紐乾綱弛機羲庭薄蝕紫路流飛泣
血𣲖涘顧瞻川沂孝貫樞極義震寰圍誓鉞皇郊詔師
牧甸七景締華五雲卷煽雪怨園邑掃耻瀛縣啟聖宸
蓋集寶龍見王室多故國步方蹇淮濟裂冠江荆毁冕
東楚亂常西華汩興動算揮圖爰戡爰剪浹宙斯澄綿
區咸鏡修風曉逸德星夕映溽露飛甘舒雲結慶禎被
動植信汩翔泳缺禮克宣墜章必搆方堂饗極圓流肆
胃南聳郊宫北清靈囿瑶軒春藉翠華冬狩經緯窮文
克定盡武鄗上呈祥介丘載佇在盈念冗成功弗處榮
鏡中世舄奕前古睿業初遠鴻化方亭丹雲承日素景
媵星玉几去襲綴衣在庭辭重陽之昭昭降大夜之冥
冥氣貿炎凉史詔龜筮文物空嚴鑾和虛衛動蜃輅之
逶迤顧璧羽之容裔出國門分天地向幽途異身世龍
旌鬱而青槐遠驚葭亂而白楊翳觀初霜之變條聽秋
風之下蔕橋山絙雲糓秋虧日輦道結寒松庭盡密芝
蓋迫軨上驤眷轡萬㝢肅其北&KR3063;靈阿閴其深隘南維
有時傾離光不常鏡騰英聲與茂實方流華於舞詠
藝文類聚卷十三
