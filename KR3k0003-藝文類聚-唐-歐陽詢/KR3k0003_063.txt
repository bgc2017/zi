藝文類聚卷六十三唐歐陽詢撰
居處部三(門堂)(樓城)(櫓館)(觀)
門
釋名曰門捫也在外為人所捫摸障衛也
爾雅曰閍謂之門正門謂之應門
易曰重門擊柝以待暴客
周官曰掌舍掌王會同之舍設梐柢再重設車宫轅門
為壇壝宫棘門為帷宫設旌門無宫則供人門
毛詩曰衡門之下可以栖遲又曰乃立臯門臯門有伉
乃立應門應門將將
詩義問曰横一木作門而上無屋謂之衡門
左傳曰楚子囊鄭子耳圍于桐門又曰王叔之宰曰蓽
門圭竇之人而皆淩其上其難為土矣又曰鄭大水龍
鬭于時門之外
魯連子曰先生見孟嘗君於杏唐之門
楚辭曰望長楸而太息涕淫淫其若霰過夏首而西浮
顧龍門而不見
越絶書曰楚門春申君時造楚人從入故號楚門
史記曰金馬門者宦者署門也門傍有銅馬故謂之曰
金馬門
賈誼書曰天子宫門曰司馬門又曰高帝瓜分天下以
王有功之臣擇良日立諸侯洛陽上東門之外
說苑曰于公築治廬舍謂匠人曰為我高門我治獄未
嘗有冤後世必有封侯者令容高蓋駟馬及後果封為
西平侯
漢書曰元帝為太子謹愼初居桂宫上急召太子出龍
樓門不敢絶馳道又曰太液池南有璧門又曰陳平家
貧以席為門然門外多長者車轍
吳越春秋曰子胥為吴造大城陵門八象天八風水門
八法地八窗
范曄後漢書曰孔融云鄭君里門四方所由觀禮其廣
令容高車結駟名為通德門
漢宫殿名曰長安有宣平門覆盎門萬秋門横門東都
有宣德門元成門青綺門章義門仁壽門&KR0008;石門
魏書曰文帝初在東宫集諸儒於朝肅城門内講論大
義侃侃無倦
古今地名曰河南有鼎門九鼎所定
華陽國志曰蜀城十里有昇仙橋送客觀司馬相如初
入長安題其門曰不乘赤車駟馬不過汝下
吳地記曰閶闔門者吴王闔閭所作也名為閶闔門高
樓閣道後由此出伐楚改曰破楚門
世說曰楊修為魏武主簿作相國門始搆榱桷魏武自
看使人題門作活字便去楊修見即令壊之既竟曰門
中活闊字王嫌門大也
銘後漢李尤門銘曰門之設張為宅表會納善閉邪擊
柝防害又中東門銘曰中東處仲月值當卯倉庚有聲
隼鷹匿爪除去桎梏獄訟勿考又開陽城門銘曰開陽
在孟位月惟已清明冠節大陽進起又津城門銘曰津
名自定位月在未温風鬱暑鷹鳥習鷙又廣陽門銘曰
廣陽位孟厥月在申凉風從時白露已分又雍城門銘
曰雍門處中位月在酉盲風寒濁燕歸山阜又夏城門
銘曰夏門值孟位月在亥隂陽不通蝃蝀匿彩迎冬北
壇從隂所在又穀城門銘曰榖門北中位當于子太隂
主刑殺伐為首
晉摰虞門銘曰禄無常家福無定門人謀鬼謀道在則
尊
文後魏温子昇閶闔門上梁祝文曰維王建國配彼太
微大君有命高門啓扉良辰是簡穆卜無違雕梁乃架
綺翼斯飛八龍杳杳九重巍巍居宸納祜就日垂衣一
人有慶四海攸歸
樓
爾雅曰狹而修曲曰樓
說文曰樓重屋也樔澤中守竹樓也
黃帝占軍氣決曰諸將軍氣如城樓
史記曰方士言武帝曰黃帝為五城十二樓以候神人
帝乃立神明臺井幹樓高五十丈輦道相屬
十洲記曰崑崙山有十二玉樓
漢書曰甘延夀少以良家子善騎射嘗超踰羽林亭樓
由是遷為郎
吳越春秋曰范蠡為句踐立飛翼樓以象天門
東觀漢記曰上至廣阿止城門樓上披輿地圖指示
鄧禹曰天下郡國如是我乃始得一處卿言天下不足
定何也
吳志曰劉基美容姿孫權愛敬之權暑時嘗於船中宴
樓上作雷雨權以蓋自覆又命覆基餘人不得也
虞氏家記曰吳小城白門蓋吳王闔閭所作也至秦始
皇守宫吏燭鷰窟失火燒宫而此樓故存
晉宫閣名曰總章觀儀鳳樓一所在觀上廣望觀之南
又别有翔鳳樓
瀨鄉記曰老子廟有皇天樓九柱樓静念樓皆畫仙人
雲氣
袁彦伯羅山疏曰仰望石樓眇然在雲中
世說曰凌雲樓樓觀極精巧先稱平衆材輕重當宜然
後造構乃無錙銖相負揭臺雖高峻恒随風搖動魏明
帝登臺懼其勢危則以大材扶持之樓即便頽壊論者
謂輕重力偏故也
幽明錄曰鄴城鳳陽門五層樓去地二十丈長四十丈
廣二十丈安金鳳皇二頭於其上一頭飛入漳河清浪
見在水底一頭今猶存
述異傳曰荀瓌字叔偉寓居江陵憩江夏黃鶴樓上望
西南有物飄然降自雲漢俄頃已至乃駕鶴之賓也鶴
止戶側仙者就席羽衣虹裳賓主歡對辭去跨鶴騰空
眇然煙滅
詩古詩曰西北有高樓上與浮雲齊交疏結綺窗阿閣
三重階
宋文帝登景陽樓詩曰崇堂臨萬雉曾樓跨九成瑶軒
籠翠幌組幕翳雲屏階上曉露潔林下夕風清蔓藻嬛
綠葉芳蘭媚紫莖極望周天險留察浹神京交渠紛綺
錯列植發華英
梁武帝登北顧樓詩曰歇駕止行警迴輿暫遊識清道
廵丘壑緩步肆登陟鴈行上差池羊腸轉相逼歴覽窮
天步矖矚盡地域南城連地險北顧臨水側深潭下無
底高岸長不測舊嶼石若構新洲花如織
梁簡文帝奉和登北顧樓詩曰舂陵佳麗地濟水鳳皇
宫况此徐方域川岳邁周灃皇情愛歴覽遊陟擬崆峒
聊驅式道候無勞㐮野童霧崖開早日晴天歇晚虹去
帆入雲裏遥星出海中又登烽火樓詩曰聳樓排樹出
却堞帶江清陟峯試遠望欎欎盡郊京萬邑王畿曠三
條綺陌平亘原横地險孤嶼𣲖流生悠悠歸棹入眇眇
去帆驚水烟浮岸起遥禽逐霧征又水中樓影詩曰水
底罘罳出萍間反宇浮風生色不壊浪去影恒留
梁沈約登玄暢樓詩曰危峰帶北阜圓鼎出南岑中有
凌風樹廻望川之隂岸險每增减湍平互淺深水流本
三𣲖臺高乃四臨上有離羣客各有慕歸心落暉映長
浦煥景燭中潯雲生嶺乍黑日下溪半隂信美非吾土
何事不抽簮
梁劉孝綽登陽雲樓詩曰吾上陽臺上非夢高唐客迴
首望長安千里懷三益顧惟慙入楚降私等申白西阻
水潦收昭丘霜露積龍門不可見空慕淩寒栢
梁王臺卿詠水中樓影詩曰飄颻似雲度亭亭如蓋浮
熟看波不動還是映高樓
賦魏王粲登樓賦曰登兹樓以四望聊暇日以銷憂覽
斯宇之所處實顕敞而寡仇接清漳之通浦倚曲沮之
長洲北彌陶牧西接昭丘雖信美而非吾土曾何足以
少留馮軒檻以遥望向北風而開襟平原遠而極目蔽
荆山之高岑路逶迤而修迥川既漾而濟深昔尼父之
在陳有歸與之歎音鍾儀幽而楚奏莊舄顯而越吟人
情同於懷土豈窮逹之異心惟日月之逾邁俟河清其
未極冀王道之一平假高衢而騁力步棲遲而徙倚白
日忽其西匿風蕭瑟而竝興天慘慘而無色獸狂顧以
求羣鳥相鳴而鼓翼原野閴其無人征夫行而未息循
階除而下降氣交憤於胸臆夜參半而不寐悵盤桓以
反側
晉孫楚登樓賦曰有都城之百雉加曾樓之五尋從明
王之登遊聊暇日以娱心鳴鳩拂羽於桑榆游鳬濯翅
於素波牧豎吟嘯於行陌舟人鼓枻而揚歌百僚雲集
促坐華臺嘉肴滿俎旨酒盈杯談三墳而詠五典釋聖
哲之所裁
晉棗據登樓賦曰懷離客之遠思情慘憫而惆悵登兹
樓而逍遥聊因高以遐望感斯州之厥域實帝王之舊
疆挹滹沱之濁河懷通川之清漳原隰開闢蕩臻夷藪
桑麻被野黍稷盈畆禮儀既度民繁財阜懷桑梓之舊
愛信古今之同情鍾儀慘而南音莊舄感而越聲豈吾
人之狹隘能去心而無營情戚戚於下國意乾乾於上
京
晉郭璞登百尺樓賦曰在青陽之季月登百尺以高觀
嘉斯遊之可娛乃老氏之所歎撫凌檻以遥想乃極目
而肆運情眇然以思遠悵自失而潜愠瞻禹臺之隆崫
竒巫咸之孤峙美鹽池之滉汙察紫氛而霞起異傅巖
之幽人神介山之伯子揖首陽之二老招鬼谷之隠士
嗟王室之蠢蠢方構怨而極武哀神器之遷浪指綴旒
以譬主雄戟列於廊版戎馬鳴乎講柱寤苕華而增怪
歎飛駟之過戶陟兹樓以曠眺情慨爾而懷古
銘宋鮑照凌煙樓銘曰瞰列江楹望景延除積清風路
含彩烟途俯窺淮海俛眺荆吳我王結駕藻思神居宜
此萬春修靈所扶
櫓
釋名曰櫓露上無覆屋也
孫子兵法曰攻城之法修櫓枌榅其器械三月而後成
陸機洛陽記曰洛陽城周公所制東西十里南北十三
里城上百步有一樓櫓外有溝渠
賦晉歐陽建登櫓賦曰登兹櫓以遐眺闢曾軒以高眄
仰天塗之綿邈俯平原之曠衍嘉蒼春之令節悦和風
之微扇傍觀八隅周覽四垂面孤立之峻峙岨曲岸之
修崖植榆楸以成列插垂柳之差差寓目忽以終日情
亹亹而忘疲
觀
釋名曰觀者於上觀望也
列子曰岱輿山上臺觀皆金玉仙聖飛相來往
史記曰公孫卿謂武帝曰仙人好樓居於是上令長安
作飛廉桂觀甘泉則作延夀觀
漢書曰甘露二年冬十二月上幸蒷陽宫屬玉觀又曰
孝成皇帝元帝太子也生甲觀畫堂
三輔黃圖曰武帝起鳷鵲觀神明觀集靈觀陽禄觀
漢宫殿名曰長安有臨仙觀渭橋觀仙人觀霸昌觀蘭
池觀平樂觀九華觀豫章觀三章觀昆明觀走馬觀華
光觀封巒觀走狗觀天梯觀瑶臺觀流渠觀相思觀長
平觀宜春觀華池觀射熊觀迎風觀露寒觀
魏志曰明帝置崇文觀徵善屬文者以充之
陸機洛陽地記曰宫中有臨高陵雲宣曲廣望閬風萬
世修齡總章聽訟凡九觀皆高十六七丈以雲母著窗
裏日曜之煒煒有光輝
華延儁洛陽記曰洛陽城十八觀皆施玄檻鐵籠疏雲
母幌
華山記曰南嶺東巖北面有二小山一山有雙石竪生
號曰石門一山石孤崖特秀上有客觀涉之遠者眺千
里
詩陳江緫侍宴玄武觀詩曰詰曉三春暮新雨百花朝
星宫移渡漢天駟動行鑣旆轉蒼龍闕塵飛飲馬橋翠
觀迎斜照丹樓望落潮鳥聲雲裏出樹影浪中搖歌吟
奉天詠未必待聞韶
賦後漢崔駰大將軍臨洛觀賦曰濱曲洛而立觀營高
壌而作廬處崇顕以閒敞超絶鄰而特居列阿閣以環
匝表高臺而起樓步輦道以周流臨軒檻以觀魚於是
迎夏之首末春之垂桃枝夭夭楊柳猗猗既乃日垂西
陽中曜内光㢮銜縱策逸如奔颺
後漢李尤平樂觀賦曰乃設平樂之顕觀章秘瑋之竒
珍習禁武以講捷厭不羈之遐鄰徒觀平樂之制鬱崔
嵬以離婁赫巖巖其崟嶺紛電影以盤紆彌平原之博
敞處金商之維陬大厦累而鱗次承岧嶤之翠樓過洞
房之轉闥歴金環之華鋪南切洛濱北陵倉山龜池泱
漭果林榛榛天馬沛艾鬛尾布分爾乃太和隆平萬國
肅清殊方重譯絶域造庭四表交會抱珍遠并雜還歸
誼集于春正翫屈竒之神怪顕逸才之捷武百僚于時
各命所主方曲既設秘戲連叙逍遥俯仰節以鞀鼓戲
車高橦馳騁百馬連翩九仞離合上下或以馳騁覆車
顛倒烏獲扛鼎干鈞若羽吞刃吐火燕躍鳥峙陵高履
索踊躍旋舞飛丸跳劒沸渭回擾巴渝隈一踰肩相受
有仙駕雀其形蚴虬騎驢馳射狐免驚走侏儒巨人戲
謔為耦禽鹿六駮白象朱首魚龍曼延㟪&KR0008;山阜龜螭
蟾蜍挈琴鼓缶又東觀賦曰敷華實於雍堂集幹質于
東觀東觀之藝孽孽洋洋上承重閣下屬周廊步西蕃
以徙倚好綠樹之成行歴東厓之敞座庇蔽芾之甘棠
前望雲臺後匝德陽道無隠而不顕書無闕而不陳覽
三代而采宜包郁郁之周文
魏陳王曹植遊觀賦曰靜閑居而無事將遊目以自娱
登北觀而啓路涉雲路之飛除從熊羆之武士荷長戟
而先驅罷若雲歸會如霧聚車不及廻塵不獲舉奮袂
成風揮汗如雨又臨觀賦曰登高墉兮望四澤臨長流
兮送遠客春風暢兮氣通靈草含幹兮木交莖丘陵窟
兮松柏青南園薆兮果戴榮樂時物之逸豫悲予志之
長違嘆東山以遡勤歌式微以詠歸進無路以效公退
無隠以營私俯無鱗以遊遁仰無翼以翻飛
銘後漢李尤東觀銘曰周氏舊區皇漢寔循房闥内布
疏綺外陳升降三除貫啓七門是謂東觀書籍林泉列
侯弘雅治掌藝文
堂
說文曰堂殿也
釋名曰堂猶堂堂高顕貌也
禮記曰堂上不趨堂上接武堂下布武又曰覲禮天子
不下堂而見諸侯下堂見諸侯天子之失禮也由夷王
以下
莊子曰覆杯水於㘭堂之上則芥為之舟置杯焉則膠
水淺而舟大也
楚辭曰魚鱗屋兮龍堂
十洲記曰崑崙山有光碧之堂
說苑曰聖人於天下譬猶一堂之上也今有滿堂飲酒
者有一人猶向隅而泣則一堂之人皆為之不樂
漢武内傳曰上元夫人言西王母有六甲之術用之可
以遊景雲之宫登流霞之堂
漢武故事曰玉堂去地十二丈基階皆用玉也
漢書曰玉堂在太液池南
續漢書曰中平二年造萬金堂於西園
論衡曰王者之堂墨子稱堯舜堂高三尺儒家以為卑
下假使之然高三尺之堂蓂莢生於階下須臨堂察之
起視堂下之莢孰與懸日歷於扆坐顧輙見之也
風俗通曰殿堂象東井形刻作荷菱荷菱水物也所以
厭火
晉宫閣名曰洛陽宫有則百堂螽斯堂休徵堂延禄堂
承慶堂仁夀堂綏福堂含芳堂樂昌堂椒華堂芳音堂
永光堂
摰虞决疑要注曰殿堂之上唯天子居床其餘皆幅席
席前設筵禮天子之殿東西九筵南北七筵故曰度堂
以筵度室以几
華陽國志曰文翁立講堂作石室一曰玉堂在城南初
堂遇火太守更修立又增二石室
虞氏家記曰虞潭右衞將軍太夫人年高求解職被詔
不聽特假百日迎母東歸起堂養親親集會作詩言志
齊地記曰臨淄城西門外有古講堂基柱猶存齊宣王
修文學處也
詩梁庾肩吾詠蔬圃堂詩曰北堂多暇豫時駕揔鸞鑣
路靜繁葭徹輪輕羽蓋飄臨空坐飛觀廻首望浮橋風
長旦鍾近地迥洛城遥疎林不礙日涸浦暫通潮徒然
等賓從竝作愧羣僚
賦陳江揔雲堂賦曰覽黃圖之棟宇規紫宸於太清何
面勢之膠葛信不日之經營仰一時之壯麗跨萬古之
威靈吐觸石之竒色混高堂之舊名若乃三階八戶百
栱千楹瑩以玉琇飾以金英綠芰懸插紅蕖倒生於時
木葉聲寒壺人唱靜承露擎虚相風昭迥天子乃下輦
開宴出豫娛神文懸日月思革風塵是附鳳之多幸愧
屠龍之不真
頌晉庾闡樂賢堂頌曰峩峩隆構岌岌其峻階延白屋
寢登髦俊神心所寄莫往非順靈圖表像平敷玉潤遊
虬一壑栖鸞一叢川澄華沼樹拂椅桐林有晨風翮有
西雍高觀廻雲疎猋綺窗洋洋帝猷恢恢天造思樂雲
基克配祖考仰瞻崑丘俯懷明聖玄珠雖朗離人莫映
清風徘徊微言絶詠有邈高構永廓靈命
銘後漢李尤堂銘曰因邑制宅爰興殿堂夏屋渠渠高
敞清凉家以師禮修奉蒸嘗延賓西階主近東廂宴樂
嘉客吹笙鼓簧
城
淮南子曰鯀作九仞之城
說文曰城以盛民也墉城垣也
博物志曰禹作城彊者攻弱者守敵者戰城郭自禹始
也
周書曰周公作大邑成周于土中立城方千六百一十
丈郛方七十二里南繋于洛水北因于陜山
公羊傳曰城雉者何五板而堵五堵而雉百雉而城
史記曰秦二世欲漆城優旃曰善哉漆城蕩蕩寇来不
得上固難為蔭屋爾二世乃止
淮南子曰崑崙山有曾城九重
列女傳曰齊人杞梁襲莒戰而死其妻無所歸乃枕夫
尸於城下而哭之七日而城崩妻遂投淄水而死
太康地記曰梁孝王築睢陽城方二十里以鼓唱節杵
而後下和之者稱睢陽因以為名
漢書曰神農之教曰有石城十仞湯池百步帶甲百萬
而無粟不能守也又曰膠東前國王治膠河水分流繞
城下故號膠河
風俗通曰衆心成城
俗說曰衆人同心者可共築起一城同心共飲雒陽酒
可盡也
關中記曰長安城皆墨壌城今赤如火堅如石父老所
傳盡鑿龍首山土為城又諸臺闕亦爾
王隠晉書曰凉州城有卧龍形故名卧龍城南北七十
里東西三十里本匈奴所築也
襄陽耆舊傳曰龐德公在沔水上至老不入襄陽城
丹陽記曰石頭城因山為城江以為池地形險固尤有
竒勢
秦州記曰金城郡漢元始六年置應劭曰初築城得金
故曰金城
盛弘之荆州記曰樊城西北有鄾城西百餘里有穀城
穀伯綏之國城門有石人焉刊其腹云摩兜鞬摩兜鞬
慎莫言疑此亦周太史廟金人緘口銘背之流也
荆州圖經曰江夏郡所治夏口城其西南角因磯為高
墉枕流上則逥眺山川下則激浪﨑嶇是曰黃鵠磯實
乃舟人之所艱也
益州記曰益州城張儀所築錦城在州南蜀時故宫也
處號錦里
齊地記曰不夜城在陽遷東南蓋古有日夜出此城以
不夜名異之也
詩梁簡文帝從頓還城詩曰漢渚水初淥江南草復黃
日照蒲心暖風吹梅蕊香征艫艤湯塹歸騎息金隍舞
觀衣恒襞歌臺弦未張持此横行去誰念守空牀又登
城詩曰日影半東簷靖念空杼軸小堂倦縹書華池滿
修竹寂寞既寡悰登城望原陸遥山半吐雲嚴飈時響
谷靡靡見虛烟森森視寒木落霞乍續斷晚浪時廽復
遠矚既濡翰徒自勞心目短歌雖可裁緣情非霧縠又
登城北望詩曰登樓傳昔賦出薊表前聞霸陵忽迴首
河隄徒望軍兹焉聊迴眺極目杳難分一水斜開岸雙
城遥共雲
梁江淹登紀南城詩曰恭承前嘉惠末官至南荆歛袵
承光彩端笏奉仁明再逢綠草合重見翠雲生江甸知
禮富漢渚聞教清君王澹以思樹羽望楚城年積衣劒
滅地遠宫館平
賦魏文帝登城賦曰孟春之月惟歲權輿和風初暢有
穆其舒駕言東邁陟彼城隅逍遥遠望乃欣以娱平原
博厰中田闢除嘉麥被壟緣路帶衢流莖散葉列倚相扶
水幡幡其長流魚裔裔而東馳風飄颻而既臻日掩薆
而西移望舊館而言旋永優游而無為
晉孫楚登樓賦曰有都城之百雉加層樓之五尋從明
王以登遊聊暇日以娛心涇渭泊以阻邁卉木鬱而成
林晞朝陽之素暉羡綠竹之茂隂望秦墳於驪山覩八
陵於北岑營巷基峙列宅萬區黎民布野商旅充衢杞
柳綢繆芙蓉吐芳俯依青川仰翳朱楊體象濛汜幽若
扶桑白日為之晝昏鳥禽為之頡頏
宋鮑照蕪城賦曰崪若斷岸矗似長雲制礠石以禦衝
糊頳壌以飛文觀基扃之固護將萬祀而一君出入三
代五百餘載竟瓜剖而豆分至若白楊早落塞草前衰
稜稜霜氣簌簌風威孤蓬自振驚沙坐飛通池既已夷
峻嵎又已頽直視千里外唯見起黃埃若夫藻扃黼帳
歌臺舞閣之基璇淵碧樹弋林釣渚之館吳蔡齊秦之
聲魚龍爵馬之翫皆薰歇燼滅光沉響絶東都妙姬南
國佳人蕙心紈質玉貌絳脣莫不埋魂幽石委骨窮塵
豈憶同輦之愉樂離宫之苦辛歌曰邊風起兮城上寒
井徑滅兮丘壟殘千齡兮萬代共盡兮何言
梁吳筠吳城賦曰古樹荒烟幾百千年云是吳王所築
越王所遷東有鑄劔殘水西有舞鶴故壥縈具區之廣
澤帶姑蘇之遠山僕本蓄怨千悲億恨况復荆棘蕭森
叢蘿彌蔓亭梧百尺皆歴地而生枝階筠萬本或至杪
而無葉不見春荷夏槿唯聞秋蟬冬蝶木魅晨走山鬼
夜驚不知九州四海乃復有此吳城
銘後漢李尤京師城銘曰天險匪登地險丘陵帝王設
險乾坤是承
館
說文曰館客舍也
周禮曰五十里有市市有候館候館有積以待朝聘之
官也
戰國策曰燕昭王見郭隗曰齊因孤國之亂而襲破燕
對曰帝者與師處王者與友處古者人君以千金求千
里馬者三年不得涓人請求之三月得千里馬馬已死
買其骨五百金反以報君君大怒對曰死馬尚市况生
馬乎朞年千里馬至者三王欲士先從隗隗且見事况
賢於隗者乎昭王乃築館而師之樂毅鄒衍劇辛皆爭
走燕遂以破齊
漢書曰元帝幸長揚射熊館布車騎大獵揚雄作賦以
諫又曰公孫弘起徒步數年至宰相封侯於是起客
館開東閣以延賢人與參謀議弘身食一肉脫粟之飯
故人賓客仰衣食俸禄皆以給之家無所餘弘年八十
終後李蔡嚴青翟趙周石慶公孫賀劉屈氂繼踵為丞
相者客館丘墟而已至賀屈氂時壊已為馬廐車庫奴
婢室矣
魏志曰管寧字幼安與同縣邴原相友俱遊學於異國
聞公孫度令行於海外遂與平原王烈等至于遼東度
虛館以候之
世說曰魏明帝為外祖母築館於甄氏既成謂左右曰
館當何以為名侍中繆襲曰陛下聖思齊于哲王㒺極
過於曾閔此館之興情鍾舅氏宜以渭陽為名
荆州圖副曰襄陽縣南有桃林館是則餞行送歸之所
萃也
詩晉袁宏擬古詩曰高館百餘仞迢逓虛中亭文幌曜
瓊扇碧疏映綺櫺
賦晉張恊玄武館賦曰爾乃地勢夷敞既膏且腴環以
翠林帶以赤渠尋厥先之攸基寔張氏之舊墟何魏后
之周覽遂築館而起廬既號玄武是曰石樓於是崇墉
四匝豐厦詭譎爛若丹霞皎如素雪璀璨皓旰華璫四
垂接棟連阿崥嶱參差朱戶青鋪幽闥秘閨於是高樓
特起竦峙岧嶤飛甍四注上槩浮霄直亭亭以孤立迎
千里之清飇陽扉南啓隂軒北達春牖左開秋牎右豁
仰視雲根俯臨天末木則楸梓夾路蓊蔚如林洪幹十
圍修枝百尋
晉潘尼東武館賦曰東武館者蓋東武陽侯之館也嘉
大雅之洪操美明哲之保身懲都邑之迫險饜里巷之
囂塵慕古公之胥宇羡孟氏之審鄰將遷居于爽塏乃
投迹於里仁前則行旅四湊通衢交會水泛輕舟陸方
羽蓋後則崇山崔嵬茂林幽藹彌望遠覧滉瀁夷泰表
裏山河出入襟帶若乃潛流旁注飛渠脉散芙蓉映渚
靈芝蔽岸於是逍遥靈沼遊豫華林彎弓撫彈娱志蕩
心括不空縱綸不苟沉遊鱗雙躍落羽相尋膳夫進爼
虞人獻鮮春醴九醖嘉豆百籩隨波泝流乍往乍旋
銘後漢李尤高安館銘曰巍巍高安明聖是修嶕嶢麗
館窗闥列周長除臨起櫺檻相承聖朝明察同保休徵
又平樂館銘曰乃興平樂弘敞麗光層樓通閣禁闥洞
房棼梁照曜朱華飾當騁武舒秘以示幽荒如榮普覆
然後来王
藝文類聚卷六十三
