藝文類聚卷九十九唐歐陽詢撰
祥瑞部下(鳳皇雉)(鸞馬)(比翼白鹿)(烏狐)(雀兔)(鷰虞鳩騶)
(白狼魚)(比肩獸鼎)(龜)
鳳皇
瑞應圖曰鳳皇者仁鳥也雄曰鳳雌曰皇王者不刳胎
剖卵則至
山海經曰丹穴之山有鳥狀如鶴五色而文名曰鳳首
文曰德翼文曰順背文曰義膺文曰仁腹文曰信是鳥
自歌自舞見則天下安寧
孝經援神契曰德至鳥獸鳳皇翔
禮斗威儀曰君乘土而王其政太平鳳皇集於苑林尚
書中候曰堯即政七十載鳳皇止庭巢阿閤讙樹又曰
帝舜云朕惟不乂百獸鳳晨(百獸率舞鳳皇司晨鳴也)
尚書考靈耀曰通天文者明審地理者昌明者天之時
也昌者地之財也明王之治鳳皇下之
春秋感精符曰王者上感皇天則鸞鳳至
春秋合成圖曰黃帝遊玄扈雒水上與大司馬容光等
臨觀鳳皇銜圖置帝前帝再拜受圖(玄扈石室)
春秋元命苞曰火離為鳳皇銜書遊文王之都故武王
受鳳書之紀
春秋運斗樞曰天樞得則鳳皇翔
樂動聲儀曰鎮聲不逆行則鳳皇至
樂叶圖曰五音克諧各得其倫則鳳皇至冠類雞頭燕
喙蛇頸龍形麟翼魚尾五采不啄生蟲
楚辭曰獨不見鸞鳳之高翔大皇之野循四極而周廻
見盛德而後下
荀卿子曰詩曰鳳鳥啾啾其翼若竿其聲若簫有皇有
鳳樂帝之心此聖不蔽福也又曰古之王者其政好生
惡殺鳳在列樹
韓子曰昔者黃帝合鬼於西大山鳳皇覆上作為瀆角
淮南子曰昔者二皇鳳至於庭(二皇伏羲神農)三代鳳至於門
(三代堯舜禹也)周室鳳至於澤德彌麄所至彌遠德彌精所至
彌近
韓詩外傳曰黃帝即位施聖恩承大明一道修德唯仁
是行宇内和平未見鳳皇乃召天老而問之曰鳳象何
如天老對曰夫鳳象鴻前而麟後蛇頸而魚尾龍文而
龜身燕頷而雞喙首戴德頸揭義背負仁心入信翼挾
禮足履文尾繫武小音金大音鼓延頸奮翼五色備舉
黃帝曰於戲允哉何敢與焉於是黃帝乃服黃衣帶黃
紳戴黃冠齊於殿中鳳乃蔽日而至黃帝降于東階西
面再拜稽首皇天降祉不敢不承命鳳乃止帝東園集
梧樹食竹實沒身不去
漢書曰昭帝元始三年鳳皇集東海遣使祠其處又曰
宣帝幸河東之明年春鳳皇集祋祤於所集處得玉寳
乃下詔赦天下又曰鳳皇集上林乃立鳳皇殿以荅嘉
瑞又曰幸甘泉郊泰畤改元曰五鳳又曰本始元年鳳
皇集膠東十四年鳳皇集北海地節二年鳳集魯羣鳥
從之詔曰威鳳為寳神雀四年鳳皇十一集杜陵又曰
祠帝后土鸞鳳翺翔又集長樂宫東園樹上飛下至地
文章五色吏民並觀之
東觀漢記曰光武生於濟陽先是鳳皇集濟陽故宮皆
盡曰鳳皇聖瑞始於此又曰建武十七年鳳皇出高八
尺九寸毛羽五采集潁川羣鳥從之盖地數頃
章帝時鳳皇百三十九見
安帝延光三年鳳皇集濟南臺丞霍穆舍樹上賜帛各
有差
琴操曰周成王時天下大治鳳皇來舞於庭成王乃援
琴而歌曰鳳皇翔兮於紫庭余何德兮以感靈
吳歷曰太元元年有鳥集苑中似鴈高足長尾毛羽五
色咸以為鳳皇改元為鳳皇元年
異苑曰東莞劉穆之字道民素居京口晉隆安中鳳皇
集其庭相人韋藪謂之曰子必協贊大猷
賦晉顧愷之鳳賦曰望太清以抗思誕儀鳳之逸群禀
鶉火之靈曜資和氣之煙煴允雞喙而燕頷頸蛇蜿而
龍文勵歸昌於漢陽發明德乎聖君荷義躡正鵠峙鴻前
比翼交揮五色備宣與八風而降時雨音中鍾律步則
規矩朱冠赫以䨇翹靈質翽其高舉歴黃冠於招摇陵
帝居之懸圃
頌吳薛綜鳳頌曰猗與石磬金聲玉振先王搏拊以正
五音百獸翔感儀鳳舞麟在昔堯舜斯磬乃臻宗廟致
敬乃肯來顧贊揚聖德上下受祚
贊晉郭璞鳳鳥贊曰鳳皇靈鳥實冠羽群八象其體五
德其文附翼來儀應我聖君
鸞
說文曰鸞赤神靈之精也赤色五采雞形鳴中五音頌
聲作則至周成王時氐羌獻焉
山海經曰女牀之山有鳥其狀如翟名曰鸞鳥見則天
下安寧
孫氏瑞應圖曰鸞鳥鳳皇之佐鳴中五音肅肅雍雍喜
則鳴舞人君行步有容進退有度祭祀有禮親疎有序
則至一本曰心識鍾律鍾律調則至至則鳴舞以和之
春秋運斗樞曰天樞得鸞鳥集
春秋孔演圖曰天子官守以賢舉則鸞在野
孝經援神契曰德至鳥獸則鸞鳥舞
詩含神霧曰德化充塞照潤八冥則鸞臻也
尚書中候曰黃帝鸞鳥來儀又曰周公歸政於成王太
平制禮鸞鳥見
海外經曰軒轅之國清沃之野鸞鳥自歌
漢書曰宣帝祀后土鸞鳳翺翔又集長樂宫東園樹
抱朴子曰崑崙圖曰鸞鳥似鳳而白纓聞樂則蹈節而
舞至則國安寧
東觀漢記曰王阜為重泉令鸞鳥集止學廳阜使掾沙
疊為張雅樂擊磬鳥舉足垂翼應聲而舞翺翔縣庭留
十餘日乃去
贊晉郭璞鸞鳥贊曰鸞翔女牀鳳出丹穴拊翼相和以
應聖哲擊石靡詠韶音其絶
比翼
山海經曰有鳥其狀如鳬一翼一目相得乃飛名曰蠻(色青)
(赤)見則大水
爾雅曰南方有比翼鳥焉不比不飛其名曰鶼鶼
瑞應圖曰比翼鳥者王者德及高遠則至一本曰王者
有孝德則至
贊晉郭璞比翼鳥贊曰鳥有鶼鶼似鳬青赤雖云一質
氣同體隔延頸離鳴翻能合翮
烏
孝經援神契曰德至鳥獸則白烏下
禮斗威儀曰江海不揚波東海輸之蒼烏又曰君乘木
而王其政升平南海輸以蒼烏
尚書緯曰火者陽也烏者有孝名武王卒成大業故烏
瑞臻
尚書中候曰周太子發渡孟津有火自天止於王屋為
赤烏又曰有火自上覆於王屋流為烏其色赤其聲魄
春秋運斗樞曰維星得則日月光烏三足禮儀修物類
合
孫氏瑞應圖曰三足烏王者慈孝被於萬姓不好殺生
則來又曰文王時見蒼烏王者孝悌則至一本曰賢君
帝主修行孝慈被於萬姓不好殺生則來又曰白烏者
宗廟肅敬則至又曰赤烏武王時銜榖米至屋上兵不
血刃而殷服一本曰王者不貪天下而重民命則至
墨子曰赤烏銜珪降周之岐社曰命周文王代殷河出
籙圖地出乘黃天錫武王黃烏之旗
古今注曰成帝河平四年白烏集孝文廟殿下黑烏從
之章帝元和二年三足烏集沛國三年代郡高柳烏子
生三足大如雞色赤頭上有角長寸餘和帝元興元年
白烏一見廬江足皆赤
帝王世紀曰豐公家于沛之豐邑中陽里其妻夢赤烏
若龍戲已而生執嘉是為太公太上皇
吳歷曰吳王為神王表五廟蒼龍門外時有烏巢朱雀
門上又曰有兩足烏銜一鵲置神座前或得神書說改
號之意乃改赤烏為太元
吴志曰赤烏元年八月武昌麒麟見集於殿前朕所親
見若神靈以為嘉祥者改年宜以赤烏又曰孫休永安
三年春三月西陵言赤烏見
晉諸公贊曰世祖時西域獻三足烏遂累有赤烏來集
此昌陵縣按昌字重日烏者日中之烏有記體陽精應
期曜質以顯至德者也
雀
孝經援神契曰王者奉己約儉臺榭不侈尊事耆老則
白雀見
尚書中候曰赤雀銜丹書入豐止於昌前又曰維天降
紀秦伯出狩至于咸陽天震大雷有火下化為白雀銜
籙集于公車
禮稽命徵曰祭五岳四瀆得其宜則黃雀見
春秋孔演圖曰鳥化為書孔子奉以告天赤雀集書上
化為黃玉剋曰孔提命作應法為制雀集(將受命制)
春秋考異郵曰黃帝將起有黃雀赤頭立日㫄帝占曰
黃者土精赤者火熒雀者賞萌余當立
漢書曰宣帝元康三年詔曰前年夏神雀集雍(大如鸚雀黃喉)
(白領黑背腹班文)今春五色鳥以萬數飛屬縣翺翔而舞欲集
未下其令三輔毋得以春夏摘巢探卵彈射飛鳥為令
東觀漢記曰永安十七年公卿以神雀五色翔集京師
奉觴上夀上令賈逵作神雀頌
謝承後漢書曰琅邪董种為不其令赤雀乳廳前桑上
民為作歌頌
瑞應圖曰赤雀者王者動作應天時則銜書來一本曰
孔子坐玄扈洛水之上銜丹書随至
遁甲曰赤雀不見則國無賢白雀不降則無後嗣
古今注曰孝哀帝初元三年泰畤殿中有雀五色頭有
冠長寸餘大似雀始到時鳥環其旁
零陵先賢傳曰周不疑曹公欲以為議郎不就時有白
雀瑞儒林並已作頌授紙茟立令復作操竒異之
魏略曰文帝欲受禪白雀十九見
吴志曰華覈上孫皓表曰眀珠既覿白雀繼見
吴錄曰景帝永安六年赤雀見於豫章
豫章舊志曰太守孔竺臨郡三月白雀出南昌太守夏
矦嵩臨郡六年白雀見女羅
叚龜龍凉州記曰呂光太安三年白雀巢陽川令盖敏
室
郭璞洞林曰丞相府有雛雞雀集其背驅之去復來如
此再三令璞占之曰此晉王即祚之漸也
燕書曰愍帝時有異雀素質綠首集于端門東樹栖翔
二旬而去夏四月以異雀故大赦名東園白雀
燕
呂氏春秋曰有娀氏有二佚女為九成之臺帝令燕往
夜鳴二女愛而争搏之覆以玉筐少選而視之燕遺二
卵北飛不返二女作歌始遺北音
田俅子曰少昊之時赤燕一䨇而飛集少昊氏之戸遺
其丹書
漢書名臣奏曰丞相薛宣對曰茂陵寑上食日玄鳥來
集吐所含大豆紫黑色翺翔殿上此陛下永與天無極
天下幸甚
王威别傳曰時有白燕來翔被令為賦
宋元嘉起居注曰元年七月有白燕集於齊郡遊翔庭
宇經九月乃去衆燕翼随僅有數千
鳩
瑞應圖曰鳩成湯時來王者養耆老尊道德不以新失
舊則至一本曰成王時來
古今注曰平帝元始三年濟南鳩生白子
吴錄曰赤烏十二年八月白鳩見章安
雉
孝經援神契曰周成王時越裳獻白雉去京師三萬里
王者祭祀不相踰宴食衣服有節則至又曰德至鳥獸
故雉白首
尚書曰高宗肜日越有雊雉祖已曰惟先格王正厥事
乃訓于王曰惟天監下民典厥義
春秋感精符曰王者㫄流四表則白雉見又曰魯昭公
時雉銜環入(雉之為言弟也喻昭公弟為季氏入之為君也)
漢書平帝元始元年春越裳重譯獻白雉一黑雉二詔
使三公以薦宗廟
魏略曰文帝欲受禪郡國奏白雉十九見
魏志文紀曰延康元年四月饒安縣言白雉見
馬
瑞應圖曰玉馬者王者清明尊賢則至一本曰玉澤馬
者師曠時來又曰王者順時而制事因時而治道則來
騰黃者神馬也其色黃王者德御四方則至一名吉光
乘之夀三千歲此馬無死時又曰乘黃王者輿服有度
則出騕&KR1153;者神馬也與飛兔同以明君有德則至也又
曰飛兔者行三萬里禹治水土勤勞歴年救民之害天
應其德則至駃蹄者后土之獸也自能言語王者仁孝
於民則出禹治水有功而來又曰龍馬者仁馬河水之
精也高八尺五寸長頸骼上有翼㫄垂毛鳴聲九音有
明王則見一本曰王者不誅馬則龍馬乘黃澤馬朱髦
並集
禮斗威儀曰君乘火而王者其政訟平則南海輸以駿
馬
尚書中候曰堯時龍馬銜甲赤文綠色臨壇上甲似龜
廣袤九尺圓理平上五色文有列星之分斗政之度帝
王錄紀之數
周書曰犬戎之馬赤鬛白身目若黃金名曰古黃之乘
成王時來獻也
淮南子曰天下有道飛黃服皂又曰黃帝時飛黃服皂
也
漢書曰武帝元鼎四年馬出渥洼水中作天馬之歌
白鹿
孝經援神契曰德至鳥獸則白鹿見
瑞應圖曰夫鹿者純善之獸王者孝則白鹿見王者明
惠及下則見
命歷序曰皇神駕六飛鹿值三百歲
禮斗威儀曰君乘水而王其政平則北海輸白鹿
東觀漢書曰章帝元和二年白鹿見又安帝延光三年
潁川上言白鹿見
魏略曰文帝欲受禪郡國奏白鹿十九見
晉起居注曰太元十六年豫章太守范寗獻白鹿一頭
二十年荆州送白鹿晉朝白鹿數見諸郡
狐
瑞應圖曰九尾狐者六合一同則見文王時東夷歸之
一本曰王者不傾於色則至
河圖曰皇帝生先致白狐
周書曰成王時青邱獻狐九尾
禮斗威儀曰君乘火而王其政訟平南海輸以文狐
尚書大傳曰文王拘羑里散宜生之西海之濱取白狐
青翰獻紂紂大悦
春秋運斗樞曰機星得則狐九尾
潜潭巴曰白狐至國民利不至下驕恣
山海經曰武都之山黑水出焉其上有玄狐蓬尾
孝經援神契曰德至鳥獸則狐九尾
呂氏春秋曰禹年三十未娶行塗山恐時暮失嗣辭曰
吾之娶必有應也乃有白狐九尾而造於禹禹曰白者
吾服也九尾者其證也於是塗山人歌曰綏綏白狐九
尾龐龐成于家室我都悠昌於是娶塗山女
東觀漢記曰章帝元和二年九尾狐見
古今注曰章帝元和二年白狐九尾見信都
魏略曰文帝欲受禪郡國奏九尾狐見於譙陳
兔
瑞應圖曰王者恩加耆老則白兔見一本曰王者應事
疾則見赤兔者王者德茂則見
古今注曰成帝建平元年山陽得白兔目赤如朱
東觀漢記曰章帝元和二年白兔見又曰永康元年西
河言白兔見
石勒傳曰莊平民師懽上黑兔令曰按記應白兔為瑞
此黑兔曰祥外檢典舊議者以為黑兔見水德之祥往
公孫臣以為漢家土行當有黃龍為瑞後黃龍見於成
紀遂從土德今大趙革命以水受金夫兔隂獸玄水色
黑色見以表應行以推之黑兔上應
騶虞
瑞應圖曰白虎者仁而不害王者不暴虐恩及行葦則
見
毛詩曰吁嗟乎騶虞
河圖括地象曰令訾野中有玉虎晨鳴雷聲聖人感期
而興
孝經援神契曰德至鳥獸白虎見
春秋演義圖曰湯地七十内懷聖明白虎戲朝
春秋元命苞曰堯為天子季秋下旬夢白虎遺吾馬啄
子其母曰扶始升高邱睹白虎上有雲感已生臯陶索
扶始問之如堯言明於刑法罪次終始故立臯陶為大
理
魏略曰文帝欲受禪郡國上言白虎二十七見
王隱晉書曰太康六年荆州送兩足虎時尚書郎索靖
議稱半虎博令王鈐為文曰般般白虎觀釁荆楚孫吴
不逞金皇赫怒
中興徵祥說曰天下太平則騶虞見騶虞者仁獸也狀
如白虎而黑文其尾參倍昔召公化行陜西之國而騶
虞應又曰王者仁而不害則白虎見白虎狀如虎而白
色嘯則風興皜身如雲而無雜者是也近代所謂白虎
者背斑而虎文爾雅所謂甝虎者也
頌後漢蔡邕五靈頌曰大梁乘精白虎用生思叡信立
繞於垣坰
吳薛綜頌曰婉婉白虎優仁是崇飢不侵暴困不改容
歛威揚德愷悌之風聖德極盛騶虞乃彰
贊晉郭璞騶虞贊曰怪獸五采尾參於身矯足千里儵
忽若神是謂騶虞詩歎其仁
白狼
瑞應圖曰白狼王者仁德明哲則見一本曰王者進退
動准法度則見周宣王時白狼見犬戎滅
山海經曰盖山獸多白狼
尚書中候曰湯牽白狼握禹籙
田俅子曰商湯為天子都于亳有神手牽白狼口銜金
鉤而入湯庭
贊晉郭璞白狼贊曰矯矯白狼有道則遊應符變質乃
銜靈鉤惟德是適出殷見周
比肩獸
瑞應圖曰比肩獸者王者德及幽隐鰥寡得所則至
爾雅曰西方有比肩獸焉與卭卭駏虛比為卭卭岠虛
齧甘草即有難卭卭駏虛負而走其名曰蟨
呂氏春秋曰北方有獸名蟨鼠前而兔後
贊晉郭璞比肩獸贊曰蟨與岠虛乍兔乍鼠長短相濟
彼我俱舉有若自然同心共膂
龜
龍魚河圖曰堯時與羣臣賢智到翠嬀之川大龜負圖
來投堯堯勑臣下寫取告瑞應寫畢龜還水中
黃帝出軍决曰帝伐蚩尤乃睡夢西王母遣道人披玄
狐之裘以符授之曰太一在前天一僃後河出符信戰
即剋矣黃帝寤思其符不能悉憶以告風后力牧風后
力牧曰此兵應也戰必自勝力牧與黃帝俱到盛水之
側立壇祭以太牢有玄龜銜符從水中出置壇中而去
黃帝再拜稽首受符視之乃所夢得符也廣三寸表一
尺於是黃帝備之以征即日禽蚩尤
尚書中候曰堯沉璧於雒玄龜負書出背甲赤文成字
止壇又沉璧于河黑龜出文題又曰周公沉璧玄龜青
純蒼光刻背甲止于壇
禮斗威儀曰君乘土而王則龜被文而見
春秋運斗樞曰玉衡星得百獸率舞靈龜躍
管子曰龜生於水發之於火故為南方物為禍福也
魏略曰文帝欲受禪神龜出於靈池
晉起居注曰永嘉六年玉龜出灞水
孫氏瑞應圖曰龜者神異之介蟲也玄采五色上隆象
天下平象地生三百歲遊於蕖葉之上三千歲尚在蓍
叢之下明吉凶不偏不黨唯義是從王者無偏無黨尊
用耆老不失故舊則出一本曰德澤湛潰漁獵從則出
又曰禹卑宫室則出文王時亦出
表吳謝承表曰伏覩靈龜出于會稽章安臣聞靈龜告
符五色粲彰則金則玉背隂向陽
梁劉孝儀為始興王上毛龜表曰臣聞嘉瑞五靈既著
方策故名千載可得而傳是以玄蔡赤文來表軒黃之
政神龜青純用顯姬公之德出自江安寔荷謙夷之慶
甲生毳羽寧非銷謫之徵實皇家之巨瑞庶民之休幸
啓梁邱遲為范雲謝示毛龜啓曰玄甲應於姬渚青髯
符於夏室翺翔卷耳之隂浮遊蓮葉之上藏采千載獻
狀一朝斯誠陛下至德動天窮神為化故能寳瑞開圖
珍祥映牒間出蕃畿繼踵郊甸
陳江總上毛龜啓曰臣聞聖王受命以代紹興日月精
明之狀煙雲爛漫之采神鼎出於汾陰寳玉開於張掖
靈山奥澤卉木呈祉静海澄波鱗介禔福靡不顯符瑞
以固鴻基肇徵祥以光永世者也影合四靈光分五色
懷星拖月負字銜圖
魚
爾雅曰東方有比目魚不比不行其名曰鰈
帝王世紀曰黃帝出遊洛水之上見大魚殺五牲以
醮之天乃甚雨七日七夜魚流于海始得圖書今河圖
帝視萌之篇是也
尚書中候曰桓公欲封泰山管仲曰昔者聖王功成道
格符瑞出乃封泰山今比目之魚不至鳳麟不臻不可
封也
瑞應圖曰比目魚者王者明德則見
史記曰武王渡河中流白魚躍入舟中武王俯取以祭
漢書曰宣帝元康四年神魚舞河
魏志曰文帝欲受禪赤魚游於露
贊晉郭璞比目魚贊曰比目之鱗别號王餘雖有二片
其實一魚協不能密離不為疎
表晉王肅賀瑞應表曰伏承祖廟文昭廟魚生於鼎臣聞
易中孚彖曰信及豚魚言中和誠信之德下及豚魚則
無所不及
鼎
易曰鼎元吉亨其彖曰鼎象也聖人以享上帝
孫氏瑞應圖曰神鼎者質文精也知吉凶存亡能輕能
重能息能行不灼而沸不汲自盈中生五味昔黃帝作
鼎象太一禹治水收天下美銅以為九鼎象九州王者
興則出衰則去
歸藏占曰鼎有黃耳利得鱣鯉
左傳曰楚子伐陸渾之戎遂至于雒觀兵于周疆定王
使王孫滿勞楚子楚子問鼎之大小輕重焉對曰在德
不在鼎昔夏之方有德也遠方圖物貢金九牧鑄鼎象
物百物而為之備使人知神姦故民入川澤山林不逄
不若魑魅魍魎莫能逄之協于上下以承天休桀有昏
德鼎遷于商載祀六百商紂暴虐鼎遷于周成王定鼎
于郟鄏卜世三十卜年七百天所命也周德雖衰天命
未改鼎之輕重未可問也
史記曰黃帝採首山銅鑄鼎於荆山下鼎既成有龍垂
胡髯下迎黃帝黃帝上騎群臣後宫從上者七十餘人
龍乃上去又曰漢武帝時汾隂巫錦為民祠魏睢后土
營旁見地如鉤狀掊視得鼎以禮迎鼎至甘泉從行上
薦之至中山晏温有黃雲盖焉有鹿過上自射之因以
祭之至長安公卿大夫皆議謂之寳鼎
晉陽秋曰咸康八年榖成縣民留珪夜見門内有光取
得玉鼎一圍四寸廬江太守以獻
晉起居注曰咸和元年宣成春榖縣&KR2150;獲古鼎可受三
斛餘羣臣畢賀
贊晉郭璞贊曰九牧貢金鼎出夏后和味飬賢以無化
有赫赫三事鑒于覆餗
啓梁劉孝綽送瑞鼎詣相國梁公啓曰生木遊火之禽
夾階紀朔之華白環銀瓮之迹素雉金船之瑞自天有
祚不為定於郟鄏虛其所止非獨在於汾隂
藝文類聚卷九十九
