藝文類聚卷二十一唐歐陽詢撰
人部五(德悌友)(讓友交)(智交絶)(性命)
德
易曰君子進德脩業又曰見龍在田德施普也
尚書曰惟德動天無遠弗屆又曰臯陶邁種德德乃
降
左傳曰君人者將昭德塞違以臨照百官又曰故昭令
德以示子孫又曰官之失德寵賂彰也又曰夫德儉而
有度又曰楚子問鼎大小輕重焉王孫滿對曰德之休
明雖小重也又曰德以柔中國
毛詩曰德輶如毛民鮮克舉之
孝經曰先王有至德要道又曰聖人之德無以加於孝
乎
論語曰為政以德譬如北辰又曰德行顔淵閔子騫又
曰有德者必有言有言者不必有德又曰君子之德風
小人之德草又曰驥不稱其力稱其德也
文子曰川廣者魚大地廣者德厚
鹽鐡論曰以道德為城以仁義為郭又曰以道德為胄
以仁義為劒
吕氏春秋曰宋景公時熒惑在心公問子韋對曰禍在
君可移宰相公曰宰相所與治國也曰移於民公曰民
死誰與為君曰移於歲曰歲飢民必死子韋曰天處高
而聽卑君有至德之言三天必賞君熒惑果徙三舍
漢書曰有陰德者天報以福
漢雜事曰太史言有德星見當有英才賢德同遊者詔
下諸郡縣問潁川郡上事曰有陳太丘父子三人俱共
會社
東觀漢記曰張堪為馮翊見府寺門即下主簿進曰位
尊德重不宜自輕堪曰禮下公門何謂輕哉
荀氏家傳曰荀彧德行周備其所規謩以聖人為度
海内先賢傳曰黃憲動則蹈規矩言則發德音
頌晉左九嬪德柔頌曰邈邈德柔越天之剛知來
蔵往含純溥生允矣君子展也大成執德純粹岳
峻川停履行高潔蕩乎其平敦興聖道率正不傾令問
不已載路厥聲
贊又德剛贊曰温溫德剛寔秉道純履此聖義體此敦
仁篤物博好靡疎靡親九族懷附邦邑望塵貴實賤華
尚素安貧雖在崇高必若平民匪道之榮譬之生民褒
飾之譽謂之謗身惟義是存惟道是遵
序梁元帝全德志序曰老子言全德歸厚莊周云全德
不刑吕覽稱全德之人故以全德創其名也此志隆大
夫為首伊人有學有辯不夭不貧寳劒在前鼓瑟從後
連環炙輠雍容卒歲駟馬高車優遊宴喜既令公侯踞
掌復使要荒蹶角入室生光豈非盛矣若乃河宗九策
事等神鈎陽雍雙璧理歸玄感南陽樊重高閤連雲北
海公沙門人成市咨此八龍各傳一藝夾河兩郡家有
萬石人生行樂止足為先但使樽酒不空坐客恒滿寧
與孟嘗聞琴承睫淚下中山聽樂悲不自禁同年而語
也
論梁元帝全德志論曰物我俱㤀無貶廊廟之器動寂
同遣何累經綸之才雖坐三槐不妨家有三徑接五侯
不妨門垂五柳但使良園廣宅面水帶山饒甘菓而足
花卉葆筠篁而玩魚鳥九月肅霜時饗田畯三春捧繭
乍酬蠶妾酌升酒而歌南山烹羔豚而擊西缶或出或
處竝以全身為貴優之游之咸以忘懷自逸若此衆君
子可謂得之矣
讓
尚書曰舜帝曰俞咨禹汝平水土惟時懋哉禹拜稽首
讓于稷卨暨臯陶
周官大司職曰以陽禮教讓則民不爭
禮記曰君子恭敬撙節退讓以明禮又曰子云觴酒豆
肉讓而受惡民猶犯齒祍席之上讓而坐下民猶犯貴
朝廷之位讓而就賤民猶犯忠又曰君子貴人而賤己
先人而後己則民作讓又曰天子有善讓德於天諸侯
有善歸諸天子
左傳曰宋穆公疾召大司馬孔父而屬殤公焉曰先君
舍與夷而立寡人若棄不讓是廢先君之舉也豈曰能
賢又曰齊侯使管夷吾平戎于王使隰朋平戎于晉
王以上卿之禮饗管仲辭曰臣賤有司也有天子之守
國高在若節春秋來承王命何以禮焉陪臣敢辤王曰
舅氏余嘉乃勲應乃懿德謂督不忘往踐乃職管仲受
下卿之禮而還君子曰管氏之世祀也宜哉讓不㤀其
上又曰讓禮之主也范宣子讓其下皆讓
論語曰子曰太伯三以天下讓民無得而稱焉
孝經曰先之以敬讓而民不争
家語曰虞芮二國争田連年不決相謂曰西伯仁人也
盍往質焉入其境則耕者讓畔行者讓路入其朝則士
讓為大夫大夫讓為卿虞芮之君曰吾儕小人不可以
入君子之朝
周書曰湯放桀於亳三千諸侯大會湯取天子之璽置
之天子之坐再拜從諸侯之位湯曰此天子之位有道
者可以處之三讓三千諸侯莫敢即位然後湯即天子
之位
慎子曰堯讓許由舜譲善卷皆辤爲天子而退為匹夫
列子曰昔堯舜偽以天下讓許由善卷而不失天下伯
夷叔齊實以孤竹讓而終忘其國
莊子曰堯以天下讓許由曰日月出矣而爝火不息其
於光也不亦難乎時雨降矣而猶浸灌其於澤也不亦
勞乎
山海經曰君子國民衣冠帶劒土方千里多薰華之草
好譲故為君子國
史記曰太伯虞仲知古公欲立季歴以傳昌乃亾如荆
蠻文身斷髮以讓季歴又曰太尉周勃立代王代王曰
奉高帝宗廟事重寡人不佞不足以稱寡人不敢當羣
臣皆伏固請代王西向譲者三南向讓者再又曰魯連
既說秦軍秦軍為却平原君欲封魯連魯連辤謝者三
終不肯受平原乃置酒酒酣起前以千金為魯連夀連
歎曰所貴天下之士者為人排患釋難觧紛而無所取
也即有取者是商賈之事連不忍為也遂辭而去終身
不復見又曰董偃與館陶主家兒博戲殿下主伏檻觀
之偃負財饒人勝則有讓主益竒之又曰伯夷叔齊孤
竹君之子也父欲立叔齊及卒齊乃讓伯夷伯夷曰父
命也遂逃去又曰吳王諸樊元年已除喪讓位季札季
札棄室而耕乃舍之
漢書曰金日磾在武帝左右屬霍光以輔少主光讓日
磾日磾曰臣外國人且使匈奴輕漢於是遂為光副又
曰文帝初立以陳平為相太尉周勃親以兵誅吕氏功
多平欲譲勃位廼謝病文帝怪平曰高帝時勃功不如
臣及誅諸吕臣功亦不如勃願以相讓勃又曰韋賢薨
子玄成當嗣玄成心知其非賢雅意即徉為病狂卧便利
妄笑語既葬當襲爵以病狂不應大鴻臚奏状章下丞
相御史案騐玄成素有名聲士大夫多疑其欲讓爵於
兄丞相御史遂以玄成實不病劾奏之有詔勿劾引拜
玄成不得已受侯爵又曰龔遂為渤海太守數年上遣
使者徵遂議曹王生願從太守會遂引入宫王生醉從
呼曰願有所白遂問其故王生曰天子即問君何以治
渤海君不可有所陳宜曰皆聖主之德非小臣之力也
上果問以治状遂對如王生言天子悦其有讓歎曰君
安得長者之言而稱之遂因前曰臣非有知此乃臣議
曹教戒臣也
東觀漢記曰承宫遭王莽簒位天下擾攘盗賊竝起宫
遂避世漢中建武四年將妻子之華陰山谷耕種禾黍
臨熟人就認之宫悉推與而去由是顯名又曰上封朱
祐祐自陳功薄而國大願受南陽五百戶足矣上不許
又曰竇融光武時數辤爵位因上疏曰臣融年五十三
有一子年十五質性頑鈍臣融朝夕教導以經藝不得
令觀天文見䜟記誠欲令恭肅畏事恂恂修道不顯其
有才能何况乃當傳以連城廣土享侯國哉又曰鄧隲
永初元年封隲等以定策增三千戶讓不獲遂逃避使
者閉關上䟽自陳又曰歐陽尚書博士缺上欲用桓榮
榮叩頭讓曰臣經術淺薄不如同門生郎中彭宏揚州
從事臯弘帝曰俞往汝諧因拜榮為博士又曰淳于恭
以謙儉推譲為節家有山田橡樹人有盜取之者恭助
為收拾載之歸乃知是恭其盜還橡恭不受人又有盗
刈恭禾者恭見之念其愧因伏草中至去乃起
續漢書曰張堪讓先人餘財數百萬與兄子
謝承後漢書曰雷義舉茂才讓於陳重刺史不聽義遂
佯狂不應命鄕里為之語曰膠漆自謂堅不如雷與陳
魏武令曰讓禮一寸得禮一尺
魏武雜事曰辤爵逃祿不以利累名不以位虧德之謂
讓
魏志曰太祖署邴原為丞相徵事崔琰為東曹掾記讓
曰徵事邴原議郎張範皆秉德純壹志行忠方清淨足
以厲俗貞固足以幹事所謂龍翰鳳翼國之重寳舉而
用之不仁者遠
吳志曰魯肅卒孫權以嚴畯代肅畯前後固辤曰僕素
書生不閑軍事非才而據咎悔必至發言慷慨至于流
涕權乃聽焉世嘉其能以實讓又曰薛綜為選曹尚書
固讓顧譚曰譚心精體密貫道達微才照人物德服衆
望誠非愚臣所可越先又曰郄愔字方回拜給事黃門
侍郎愔苦求外出時吳郡缺朝讓用愔愔以資輕而年
少不宜超登大郡辤讓切至朝廷嘉之
江表傳曰程普頗以年長陵侮周瑜瑜折節下之不與
校普後自敬而親重之乃告人曰吾與周公瑾交若飲
醇醪不覺自醉也
許遜别傳曰遜年七歲無父躬耕負薪以養母盡孝敬
之道與寡嫂共田桑推讓好者自取其荒不營榮利母
常譴之如此當乞食無處君笑應母曰但願老母夀耳
郭翻别傳曰翻經水墜刀於水路人有為取者翻因與
之路人不取至於三四路人固辤翻曰爾向不取我豈
能得乎路人曰吾若取此物為天地鬼神所責矣翻知
其終不受乃流刀於向所失處路人悵然乃復没為取
之翻於是不逆其意十倍刀價與之
符子曰太伯將讓其國於季歴謂其傅曰太王欲以一
國之事而以嗣我我其羞之吾聞至人也不君一世而
萬世以之君不貴一代而萬代以之貴吾安能貴乎一
國而賤乎萬代哉
碑梁陸雲太伯碑曰夫至仁至德垂風垂化内脩訓範
外陶氓俗百年之教淳道載凝而百年既終遺愛斯軫
莫不肅虔寝廟著名金石遺其後昆聿遵前典是以禹
堂既毁增飾丹青堯碑載焚重覩刊勒太伯膺慶二儀
協靈七曜志輕天下慈深萬物脫屣岐周克讓之風斯
舉端委楊越衣冠之俗載成重以仲雍揚波延陵蹈節
民習敦厚俗懷忠信憂深思遠千載遺風美哉洋洋致
足觀也昔滄洲遁迹箕山辤位志守幽優不越樽俎猶
以稱首高節標名往代豈若吾君之子義結民心獄訟
載歸謳歌屢請能舍玉輿之貴永襲皮冠之迹悠然獨
往信無德而稱焉吳啟金車晉遷紫盖寔號帝鄉爰是
天邑若乃忠人入國悽愴生悲殉義希風懦夫立志
論晉劉寔崇讓論曰古之聖王之治天下所以貴讓者
欲以出賢才而息爭也夫人情莫不皆欲已之賢也故
勸令讓賢以自明賢豈假譲不賢哉故讓道興賢能之
人不求而自出矣至公之舉而自立矣一官缺擇衆官
所讓最多者而用之審才之道也在朝之人相讓於上
草廬之人咸皆化之推能譲賢之風從此生矣為一國
所譲一國士也天下所共則天下才也推譲之風行賢
與不肖灼然殊矣此道之行在上者無所用其心故曰
蕩蕩乎堯之為君莫之能名言天下自治不見堯所以
治之故不能名也又曰舜禹之有天下而不與焉無為
而治者其舜也與賢人相讓于朝大才之人恒在大官
小人不爭於野則天下無事矣以賢才治無事至治興
矣已仰其成復何所與故可歌南風之詩彈五弦之琴
也
晉孫盛周太伯三讓論曰孔子曰太伯其可謂至德也
已矣三以天下讓民無得而稱焉鄭玄以為托採藥而
行一讓也不奔喪二讓也斷髮文身三讓也三者之美
皆隠蔽而不著王肅曰其讓隠故民無得而稱焉盛謂
玄既失之而肅亦未為得也玄之所云三迹顯然天下
所共見也何得云隠而未著乎三迹苟著則高譲可知
亦復不得云其譲隠也盖太伯之出讓迹已露不奔喪
故一事耳斷髮之言與左傳明文相背又不經也然則
稱三譲者其在古公至文王乎周之王業顯於亶父受
命於昌太伯玄覧棄周太子之位一讓也假託遜遁受
不赴喪之譏潛推大美二讓也無胤嗣而不養仲雍之
子以為已後是其深思遠妨令周嫡在昌天人叶從四
海悠悠無復纖芥疑惑三讓也凡此三者帝王之業故
孔子曰三以天下讓言非其常譲若臧札之倫者也
智
爾雅曰距齊州以南戴日為丹穴丹穴之人智
易曰智周萬物道濟天下
論語曰智者樂水又曰智者動又曰寗武子邦有道則
知又曰若臧武仲之智又曰智者不惑
禮記曰舜其大智與
周書曰智與衆同者非人師也且成事必在大智
家語曰孔子曰好學則智
商君書曰愚者闇於成事而智者見於未萌
莊子曰巧者勞而智者優又曰大智閑閑小智間間
孫卿子曰言而當智也嘿而當亦智也又曰是是非非
謂之智
戰國策曰今六國相伐適足以強秦天下為秦相烹秦
曾不出薪何秦之智而山東之愚邪
淮南子曰夫聖人之智固已多矣愚人之智固已少矣
又曰禆諶出郊而智又曰文公種米曾子枷羊猶為智
也
唐子曰命相在天才智由人由人可學致在天無可冀
符子曰堯舜之智桀紂以為不智堯舜以為智惡知堯
舜之非桀紂桀紂之非堯舜乎
史記曰樗里子名疾滑稽多智秦人號曰智囊又曰陳
平智有餘而難獨任
漢書曰劉德少脩黃老術有智略武帝謂之千里駒
諸葛亮集曰曹操智計殊絶於人
魏志曰賈詡自以非太祖舊臣懼見猜嫌闔門自守退
無私交婚嫁不結高門天下之論智計者歸之
魏略曰司馬宣王聞諸葛恪死曰張敬仲縣論恪以為
必見殺今果然張仲之智為勝恪也
王隠晉書曰石季倫少多意智敏捷有計略
華陽國志曰任文公聞武擔石折曰噫方智者死吾其
應之遂卒益部為之謠曰任文公智無雙
賦楚荀况智賦曰皇天降物以施下民或厚或薄常弗
齊均桀紂以亂湯武以賢臣愚弗識願聞其名曰外勝
敵者邪法禹舜而能弇迹者邪行為動静待之而後適
者邪血氣之精也志意之榮也百姓從之而後寧也天
下待之而後平也明遠純粹而無疵夫是謂君子之智
性命
易曰乾道變化各正性命又曰樂天知命故不憂
毛詩曰文王受命有此武功
尚書曰無墜天之降寳命又曰用集大命於厥躬又云
天其永我命于兹新邑
春秋曰劉子曰人受天地之中以生所謂命也
禮記曰天命之謂性率性之謂道修道之謂教
論語子夏曰死生有命冨貴在天又曰子罕言利與命
與仁又曰五十而知天命又曰道之將行也歟命也道
之將廢也歟命也
楚辭曰哀時命者屈原之所作也
家語曰魯哀公問於孔子曰人之命與性何謂孔子對
曰分於道謂之命形於一謂之性
史記曰孟嘗君五月五日生其父静郭君曰五月子長
至戶則害父孟嘗君曰人受命於天豈受命於戶
漢書曰高祖曰吾起自布衣提三尺劒以取天下豈非
命也
范曄後漢書曰藝可學而行天爵高懸得之者命也
賦晉仲長敖覈性賦曰趙荀卿著書言人性之惡弟子
李斯韓非顧而相謂曰夫子之言性惡當矣未詳才之
善否何如願聞其說荀卿曰天地之間兆族羅列同禀
氣質無有區别裸虫三百人最為劣爪牙皮毛不足自
衛唯頼詐偽迭相嚼齧摠而言之少堯多桀但見商鞅
不聞稷契父子兄弟殊情異計君臣朋友志乖怨結鄰
國鄕黨務相吞噬臺肄僮豎惟盗唯竊面從背違意與
口戾言如飴蜜心如蠻厲未知勝負便相凌蔑正路莫
踐竟赴邪轍利害交爭豈顧憲制懷仁抱義祗受其斃
周孔徒勞名教虚設蠢爾一槩智不相絶推此而談孰
癡孰黠法術之士能不噤齘仰則扼腕俯則攘袂荀卿
之言未終韓非越席起舞李斯擊節長歌其辭曰形生
有極嗜欲莫限達鼻耳開口眼納衆惡距羣善方寸地
九折坂為人作嶮易俄頃成此蹇多謝悠悠子悟之亦
不晚
論晉李康運命論曰夫治亂運也窮達命也貴賤時也
故運之所隆必生聖明之君聖明之君必有忠賢之臣
其所以相遇也不求而自合其所以相親也不介而自
親唱之而必和謀之而必從得失不能疑其志讒搆不
能離其交然後得成功也其所以得然者豈徒人事哉
授之者天也告之者神也成之者運也張良誦三略之
說以遊於羣雄其言也如以水投石莫之受也及其遭
漢祖其言也如以石投水莫之逆也非張良之拙說於
陳項而巧言於沛公也然則聖人所以為聖者盖在乎
樂天知命故遇之而不怨居之而不疑是以聖人處窮
達如一也子夏曰死生有命富貴在天故道之將行也
命之將貴也則伊尹吕尚興於殷周百里子房用於秦
漢矣道之將廢也豈獨君子恥之而弗為乎盖亦知為
之而弗得矣
晉袁准才性論曰凡萬物生於天地之間有美有惡物
何故美清氣之所生也物何故惡濁氣之所施也夫金
石絲竹中天地之氣黼黻玄黃應五方之色君子以此
得曲直者木之性也曲者中鉤直者應繩輪桷之材也
賢不肖者人之性也賢者為師不肖者為資師資之材
也然則性言其質才名其用明矣
宋何承天達性論曰夫兩儀既位帝王参之宇中莫尊
焉天以陰陽分地以剛柔用人以仁義立人非天地不
生天地非人不靈三材同體相須而成者也故能禀氣
清和神明特達情綜古今智周萬物妙思窮幽賾制作
侔造化歸仁與能是為君長撫養黎元助天宣德日月
淑清四靈來格祥風協律玉燭揚暉酸鹹百品備其膳
羞絲紵玄黃供其器服文以禮度娛以八音夫物用儉
則易足易足則力有餘有餘則情志泰樂治之心於是
生焉事簡則不擾不擾則神明靈神明靈則謀慮審濟
治之務於是成焉故天地以儉素訓民乾坤以易簡示
物慇懃若此之篤也安得與夫飛沉喘蠕竝為衆生者
取之有時用之有道行火俟風暴田漁候豺獺祭所以
順天時也大夫不麛卵庶人不數罟行葦作歌宵魚垂
化所以愛人用也庖厨不邇五豝是翼殷后改祝孔釣
不綱所以明仁道也
梁劉孝標辨命論曰臣觀管輅天才英偉珪璋特秀寔
海内之名傑而官止少府丞年終四十八天之報施何
其寡歟然則高才而無貴仕饕餮而居大位自古所歎
焉獨公明而已哉故性命之道窮通之數夭閼紛綸莫
知其辨仲任蔽其源子長闡其惑至於褐冠瓮牖必以
懸天有期鼎貴高門則曰惟人所召蕭遠論其本而不
暢其流子玄語其流而未詳其本嘗言之曰夫道生萬
物則謂之道生而無主謂之自然自然者物見其然不
知所以然同焉皆得不知所以得鼓動陶鑄而不為功
庶類混成而非其力蕩乎大乎萬寳以之化確乎純乎
一體而不易化而不易則謂之命命也者自天之命也
定於冥兆終然不變鬼神莫可預聖哲不能謀觸山之
力無以抗倒日之誠弗能感短則不可緩之於寸陰長
則不可急之於箭漏至乃伍員浮屍於江流三閭沉骸
於湘渚賈大夫沮志於長沙馮都尉皓髮於郎署君山
鴻漸鎩羽儀於高雲敬通鳳起摧迅融於風穴此豈才
不足而行有遺哉近世有沛國劉瓛瓛弟璡竝一時之
秀士也瓛則關西孔子通涉六經循循善誘服膺儒行
璡則志烈秋霜心貞崑玉亭亭高聳不雜風塵皆毓德
於衡門竝馳聲於天地而官有微於侍郎位不登於執
戟相次殂落宗祀無饗因斯兩賢以言古則昔之玉質
金相英髦秀達擯斥於當年韜竒才而莫用候草木以
共凋與麋鹿而同死膏塗平原骨填川谷堙滅而無聞
者豈可勝道哉故曰死生有命冨貴在天其斯之謂矣
或者覩湯武之龍躍謂戡亂在神功聞孔墨之挺生謂
英睿擅竒響視韓彭之豹變謂鷙猛致人爵見張桓之
朱紱謂明經拾青紫豈知有力者運之而趨乎然則君
子居正體道樂天知命明其無可奈何識其不由智力逝
而不召來而不拒生而不喜死而不戚不充詘於冨貴
不遑遑於所欲豈有史公董相不遇之文乎
友悌
爾雅曰善兄弟為友
尚書曰惟孝友于兄弟
毛詩曰陟彼岡兮瞻望兄兮又曰棠棣之華萼不韡韡
凡今之人莫如兄弟死喪之威兄弟孔懷原隰裒矣兄
弟求矣鶺鴒在原兄弟急難又曰兄弟既翕和樂且湛
又曰此令兄弟綽綽有譽
孝經曰孝悌之至通於神明
禮記曰兄弟親戚稱其慈也寮友稱其悌也又曰兄良
弟悌夫義婦聽家之肥也
論語曰兄弟怡怡如也
列女傳曰任延夀之妻字季兒有三子季兒兄季宗後
延夀與其友殺季宗後會赦乃以告季兒季兒曰嘻乃
今語我乎殺夫不義事兄之讐亦不義何面目以生而
戴天履地乎延夀慚季兒遂自縊又曰古師安妻吕君
少寡無子其兄犯法君乃泣曰少遭家不造兄弟單尠
門宗唯兄存而復此禍我有一計猶足免難為辭乞代
兄命自經縣門縣官嘉其義乃捨之又曰齊宣王時有
人闘死道者被一創齊義二子立其傍吏問之兄曰我
殺之弟曰非兄乃我殺之朞年相推不決召其母問所
欲殺活母泣對曰殺少者相曰少子人之所愛欲殺之
何也對曰少者妾之子長者前妻之子子雖痛謂義何
宣王美其義皆赦之
漢書曰卜式以田畜為事有少弟弟壮式脱身出獨取
畜羊百餘田宅財物盡與弟式牧十餘年羊致千餘頭
買田宅而弟盡破其産又分財與弟者數矣又曰王商
父薨商嗣推財以分異母諸弟商無所受
東觀漢記曰魏霸為長史妻子不到官舍念兄嫂在家
勤苦而獨尊樂故常服麄不食魚肉其子躬耕與兄弟
子同苦樂鄕里皆慕其化又曰王琳年十餘喪父母遭
大亂百姓奔逃唯琳兄弟獨守家廬弟季出遇赤眉賊
將為餔琳自縛請先季死賊矜而放之又曰趙孝兄弟
怡怡鄉黨歸德天下亂人相食弟禮為賊所得孝詣賊
曰禮羸瘦不如孝肥賊竝放之
續漢書曰姜肱兄弟二人皆以孝行著與弟仲同被臥
慈親相友及長相愛不能相離
吳書曰劉繇與羣弟居常夜卧早起妻妾希見其面
詩魏陳王曹植贈弟白馬王彪詩曰謁帝承明廬逝將
歸舊疆清晨發皇邑日夕過首陽伊洛廣且深欲濟川
無梁汎舟越洪濤怨彼東路長修坂造雲日我馬玄以
黃鴟梟鳴衡軛豺狼當路衢蒼蝇間白黑讒巧令親疎
欲還絶無逕攬轡止踟蹰秋風發微涼寒蟬鳴我側原
野何蕭條白日忽西匿感物傷我懷撫心長太息丈夫
志四海萬里猶比鄰何必同衾裯然後展殷勤倉卒骨
肉情能不懷苦辛
晉陸機與弟雲詩曰有命自天崇替靡常王師乘運席
卷江湘俯慙堂構仰惟先靈孰云忍愧寄之我情昔我
斯逝族有餘榮今我來思堂有哀聲我行其道鞠為茂
草我履其房物存人亾撫膺泣血灑淚徬徨
陸雲答兄詩曰昔我昆弟如鸞如龍今我友生凋俊墜
雄華堂傾榱廣宅頽墉高門降衡循庭樹蓬
宋謝瞻答靈運詩曰華萼相光飾嚶鳴悦同響親親子
敦余賢賢吾爾賞此景後鮮暉玄當一日長萎葉受榮
條涸流好河廣
梁簡文帝應令詩曰微軀多幸接萼嘉運紫幄承慈青
襟稟訓傍玉流温依蘭染薰百氏既洽六義乃摛辭河
瀉潤高論㤀疲翠幕晨宇朱花夜池窗斜八綺燈懸
百枝
梁昭明太子示徐州弟詩曰宴君晝室靖眺銅池三墳
既覧四始兼摛高宇既清虚堂復静義府載陳玄言斯
逞
梁劉孝綽與虞弟詩曰下邑非上郡徒然想二馮余慙
野王德爾勗聖鄉風望望餘塗盡悽悽良宴終朝蔬一
不共夜被何由同
梁劉孝勝冬日家園别陽羡始興詩曰四鳥怨離羣三
荆悦同處如今腰艾綬東南各殊舉且欣棠棣集弥惜
光陰遽黠吏本須裁豪民亦難御願勖千金水思聞五
湖譽
賦魏陳王曹植建安十六年大軍西討馬超太子留監
國植時從焉意有懷戀遂作離思之賦在肇秋之嘉月
將曜師而西旗余抱疾以賓從扶衡軫而不怡慮征期
之方至傷無階以告辭念慈君之光惠庶沒命而不疑
欲畢力於旌麾將何心而遠之願我君之自愛為皇朝
而寳已水重深而魚悦林修茂而鳥喜又釋思賦曰家
弟出飬族父郎中伊余以兄弟之愛心有戀然作此賦
以贈之彼朋友之離别猶求思乎白駒况同生之義絶
重背親而為疎樂鴛鴦之同池羡比翼之共林亮根異
其何戚痛别幹之傷心
晉陸機述思賦曰情易感於已攬思難戢於未㤀嗟伊
思之且爾夫何往而不臧駭中心於同氣分戚貌於異
方寒鳥悲而饒音衰林愁而寡色嗟余情之屢傷負大
悲之無力苟彼塗之信險恐此日之行昃亮相見之幾
何又離居而别域觀尺景以傷悲俯寸心而悽惻
文晉潘岳哭弟文曰視不見兮聽不聞逝日遠兮憂彌
殷終皓首兮何時㤀情楚側兮常苦辛
祭文宋陶潛祭從弟文曰曰仁者夀竊獨信之如何斯
言獨能見斯年甫過立奄與世辤長歸蒿里邈無還期
庭樹如故齊宇廓然孰云敬遠何時復旋
宋顔延之祖祭弟文曰闔棺窮野啟殯中荒靈影夙滅
筵寢虛張人往運來自秋徂陽蕃蘭落色宿草滋長孰
云不痛辭家去鄉爾之于役爰適兹邑上秋告來方春
佇立如何不弔吉違凶集六親憧心姻朋浩泣我雖載
奔伊何云及永懷在昔追亾悼存惟兄及弟瞻母望昆
生無榮嬿沒望歸魂令龜吉兆祖襯東旋靈轅次路嚴
舟在川廓然何及痛矣終天
啟梁簡文帝敘南康簡王薨上東宫啟曰方當逸足長
衢克固藩屏而峯摧璧毁一朝云及綱兄弟各從王役
東守西撫常願陪承甲館同奉畫堂預得西苑賦文北
場旋食豈謂不幸獨隔昭世異林有悲飛鳴斯切伏惟
殿下愛睦恩深常棣天篤北海云亡騎傅餘藁東平告
盡驛問留書嗚呼此恨復在兹日
梁劉孝儀從弟喪上東宫啟曰亡從弟遵百行無點千
里立志同氣三荆之友假寝十起之慈皆體之於自然
行之如俛拾自碣宫陪宴釣臺從幸攀附鱗翼三十餘
載茫昧與善一旦長辤劎匿光芒璧碎符采躬搖神筆
親動妙思雖每想南皮書憶阮瑀行經北館歌悼子侯
不足輩此深仁齊兹舊愛
書吳陸景與兄書曰向訣不知所言追惟銜恨恨結胸
懷懷此戀恨何時可言望路則尚近别已千里其為思
結纏在心膂於是離析路人悲之况處此戚兼之懿好
情之感咽何時可勝念兄始出既當勞思嚴寒向隆經
塗轗軻既宜保德為世作資厚自珍愛又與兄書曰自
尋外役出入三年緣兄之篤睦必時存之寳錄兄書積
之盈笥不得新命無以自慰時輙温故以釋其思有信
勿㤀數字每見手迹如復暫會又荅從兄安成王書曰
奉告清言溢目眷逮周委炎光已盛願此勝宜仰承發
止已次新林引邁務殷無妨怡賞三湘奥區九疑形勝
浮洲動浪聞眠鷗之舊說安流洞浦憶採若之遺風昔
景伯出蕃高風振古叔英之部清約見稱兄政譽平宣
威和兼濟加以夏石竒雲秋江迥月翰飛紙落理豐辭
賦賞末興餘時希逮憶暌離方遠川塗脩曠炎凉方改
願加珍勖綠字可傳白雲終閒心傷淚灑投筆無宣
梁元帝荅晉安王叙南康簡王薨書曰南康兄器宇沖
貴風神英挺魏之中山徒聞退讓晉之扶風雖號師範
用今方昔若吞夢雲及尋陽私疾孝感神明殆不勝喪
扶而後起猶冀天道可期豈謂福善虛說且分違易久
嘉會難逢綢繆宫閫不過紈綺之事離羣作鎮動迴星
紀之歷志異雙鸞之集遽切四鳥之悲松茂柏悦夙昔
歡抃芝焚蕙歎今用嗚咽
交友
周易曰二人同心其利斷金同心之言其臭如蘭又曰
上交不諂下交不瀆
毛詩曰伐木燕朋友故舊也自天子至於庶人未有不須
友以成者也又曰雖有兄弟不如友生又曰伐木丁
丁鳥鳴嚶嚶出自幽谷遷于喬木又曰嚶其鳴矣求其
友聲又曰朋友攸攝攝以威儀
禮記曰君子之交淡如水小人之交甘如醴君子淡以
成小人甘以壊又曰寡婦之子非有見焉弗與為友又
曰君子不盡人之歡以全交也又曰儒有合志同方營
道同術久不相見聞流言不信義同而進不同退其交
友有如此者
大戴禮曰與君子遊苾乎如入芝蘭之室久而不聞其
香則與之化矣
孝經曰士有爭友則身不離於令名
論語曰與朋友交言而有信雖曰未學吾必謂之學矣
又曰朋友數斯䟽矣又曰朋友切切偲偲兄弟怡怡又
曰願車馬衣輕裘與朋友共敝之而無憾又曰益者三
友損者三友友直友諒友多聞益矣友便僻友善柔友
便佞損矣又曰君子以文會友以友輔仁
家語曰行循而名不彰友之罪也故君子入則䔍行出
則友賢
莊子曰魚相造乎水人相造乎道故魚相忘於江湖人
相㤀於道術又曰凡交近則必相靡以信
孟子曰舜見帝帝館于貳室迭為賓主是天子友匹夫
也
列子曰管夷吾鮑叔牙二人相友
管仲曰吾與鮑叔賈分財多自與鮑叔不以我為貪知
吾有親也吾嘗與鮑叔謀事大窮困鮑叔不以我為愚
知時有不利也吾嘗三仕三見逐鮑叔不以我為不肖
知不遭時也知我者鮑叔生我者父母
孔叢子曰昔虢叔閎夭太顛散宜生南宫适五臣同寮
比德贊文武及虢叔死四人為服朋友之服
劉歆新義曰夫交接者人道之本始紀綱之大要名由
之成事由之立又曰交之於人也猶唇齒之相濟又曰
才非交不用名非交不發義非交不立
譙子曰夫交之道猶素之白也染之以朱則赤染之以
藍則青又曰交得其人千里同好固於膠漆堅於金石
貢公之於王吉可謂推賢矣
漢書曰翟公署門一貴一賤交情乃見一死一生乃知
交情一貧一冨乃知交態
賈覧曰勢利之交難以經遠士之相知温不增華寒不
改葉貫四時而不衰歴夷險而益固
謝承後漢書曰張元伯范巨卿二人友元伯卒巨卿夢
見元伯死當葬曰卿子未我㤀當奔葬巨卿往赴之
晉中興書曰郄超所交皆一時秀美雖寒門後進亦拔
而友之
竹林七賢傳曰山濤與阮籍嵇康皆一面契若金蘭濤
語妻曰吾當年可為交者唯此二人耳
世紀曰荀巨伯遠看友人疾值胡賊攻郡巨伯不忍去
賊既至謂巨伯曰大軍至一郡並空汝何男子敢獨止
此巨伯曰有友人疾不忍委之寧以我身代友人之命
賊知其賢疾引軍而還
詩魏陳王曹植離友詩曰鄕人有夏侯威者少有成人
之風余尚其為人與之昵好王師振旅送余于魏邦心
有眷然為之隕涕乃作離友之詩其辤曰王旅遊兮背
故鄉彼君子兮䔍人剛媵予行兮歸朔方馳原隰兮尋
舊疆車載奔兮馬繁驤涉浮濟兮汎輕航迄魏都兮息
蘭房展宴好兮唯樂康
晉郭璞贈温嶠詩曰人亦有言松竹有林及爾臭味異
苔同岑言以㤀得交以淡成同匪伊和惟我與生爾神
余契我懷子情携手一豁安知塵冥
齊謝朓贈友人詩曰芳洲有杜若可以贈佳期望望忽
超遠何由見所思我行未千里山川以間之離居方歲
月故人不在兹清風動簾夜孤月照窗時安得同携手
酌酒賦新詩
梁陸倕贈京邑僚友詩曰余本水鄕士閉門江海隅時
逢道世泰蹇足出高衢江中寒事早夜露傷秋草心屬
姑蘇臺目送邯鄲道追惟疇昔時朝府多歡暇薄暮埃
塵静飛盖相追迓李郭或同舟潘夏時方駕娛歡追美
景敷文永清夜促膝豈異人戚戚皆姻婭
賦梁丘遲思賢賦曰豈顧問哉相然信死斯則結深念
於撫翼跂雄飛而但起知我於財利之間何足多於鮑
子目擊而道存至味其如水未見其人吾聞其理矣夫
子長之託意甘執鞭於異世在慈明之慕義聊慙馭而
追悅况至德之可師無兼裘以共弊有樂安之任子偉
羣才而稱傑備百行之高致該九流之洪藝諒可雜而
非染迹每同而常别墻易入而難窺關無鍵而有閉思
若神而泉涌翰如雲而積袂沈潜於懷抱之間蕭散于
天人之際日下愧其未雙關西慚於上哲紛吾既有此
固陋荷君子之渥惠塵非府而分深葉未移而好結尋
宿草之宴處歴三紀於兹日性有同於把梓心獲變於
丹漆文何屬而不辯理何疑而匪質問不休而鐘叩荅
無窮而座謐
贊晉夏侯湛管仲像贊曰堂堂管生㤀存興仁仁道在
已唯患無身包辱遠害思濟彝倫心寄鮑子動成生民
又鮑叔像贊曰鮑子愔愔式昭德音綢繆敬仲二人同
心厥芳猶蘭其堅如金遥遥景迹君子攸欽
箴宋周祗執友箴曰四輔揚輝伐木幽林撫喬鸞飛爰
逮姬衰俗遂凋成交緣利昵朋因偽情谷風興哀繁霜
夏零道之未盡弘焉由人自室有廻過門則親微言綿
邈清談輟響金雖能照塵積翳朗西河感離口悟投杖
慊慊文侯友賢好學英英燕昭禮郭致樂推誠歲寒功
標松竹落落高札遼遼莊惠觧帶一遇道映萬世人亦
有言貴則易交利重太山道輕鴻毛久而致敬見之晏
平霜雪既至勁柏冬青
絶交
毛詩曰天下俗薄朋友道絶焉習習谷風維風及雨將
恐將懼惟子與汝將安將樂汝轉棄予又曰伐木廢則
朋友缺矣
漢書曰張耳陳餘始居約時相然信死豈顧問哉及據
國爭權卒相滅亾勢利之交古人羞之又曰蕭育少與
朱博為友著聞當世故長安語曰蕭朱結綬王貢彈冠
始育公卿子顯博尚為杜陵亭長為育進舉遂至丞相
與博有隙
世紀曰王恭王都二人素相友善恭父曰恐非子之後
遂不終
書魏應瑒報龐惠恭書曰夫蕭艾之歌發於忠宿子衿
之思起於嗣音况實三載能不有懷雖萱草樹背臯蘇
在側悒憤不逞秪以增毒朝隠之官賓不往來喬木之
下曠無休息抱勞而已足下剖符南面振威千里行人
子羽朝夕相斷曾不枉咫尺之路問蓬室之舊過意賜
書辭不半紙慰藉輕於繒縞譏望重於丘山是角弓之
詩所以為刺也值鷺羽於宛丘騁駿足於株林𤼵明月
之輝光照妖人之窈窕斯亦所以眩耳目之觀聽亡聲
命於知友者也
晉嵇康與山濤絶交書曰柳下惠東方朔達人也安乎
卑位吾豈敢短之哉仲尼兼愛不羞執鞭子文無欲卿
相而三登令尹且延陵高子臧之風長卿慕相如之節
志氣所託亦不可奪也吾每讀尚子平臺孝威傳慨然
慕之想其為人又縱逸來久情意傲散簡與禮相背嬾
與慢相成而為儕類見寬不攻其過故使榮進之心日
穨任實之情轉篤此由禽鹿少見馴育則服從教制長
而見羈則狂顧頓纓赴蹈湯火雖飾以金鑣饗以嘉肴
愈思長林而志在豐草也又人倫有禮朝廷有法自惟
至熟有必不堪者七甚不可者二卧喜晚起而當關呼
之不置一不堪也抱琴行吟弋釣草野而吏卒守之不
得妄動二不堪也危坐一時痺不得搖性復多蝨把搔
無已而當裹以章服揖拜上官三不堪也素不便書不
喜作書而人間多事堆案盈机不相酬答則犯教傷義
欲自勉強則不能久四不堪也不喜弔喪而人道以此
為重已為未見恕者所怨至欲見中傷者雖懼然自責
然性不可化欲降心順俗則詭故不情亦終不能獲無
咎無譽如此五不堪也不喜俗人而當與之共事或賓
客盈坐鳴聲聒耳囂塵臭處千變百技在人目前六不
堪也心不耐煩而官事鞅掌機務纏其心世故繁其慮
七不堪也又每非湯武而薄周孔人間不止此事會顯
世教所不容此甚不可一也剛腸疾惡輕肆直言遇事
便𤼵此甚不可二也以促中心之性統此九患不有外
難當有内病寧可久處人間耶又聞道士遺言餌术黃
精令人久夀意甚信之遊山澤觀魚鳥心甚樂之一行
作吏此事便廢足下見直木必不可以為輪曲者必不
可以為桷盖不欲以枉其天才令得其所也不可自見
好章甫強越人以文冕也今但願守陋巷教子孫時時
與親舊叙闊陳說平生濁酒一杯彈琴一曲志願畢矣
論後漢朱穆廣絶交論曰世之務交遊也甚矣不敦于
業不忌于君犯祀以追之背公以從之事替義退公輕
私重
魏徐幹中論曰大夫州郡牧守王事不䘏賓客為務冠
盖闐門服膺盈道殷殷沄沄俾夜作晝星言夙駕送往
迎來停傳常滿吏卒侍門炬火夜行閽寺不關文書委
於官曹繫囚積於囹圄為師無以教訓弟子亦不受業
或身沒他邦而不歸父母懷煢獨之思室人抱東山之
哀嗟乎王教之敗乃至於此林宗之時所謂交遊者也
輕位不仕者則有巢許之高廢職待客者則有仲尼之
稱委親遠學者則有優游之美是以各眩其名而㤀天
下之亂也
梁劉孝標廣絶交論曰若夫組織仁義琢磨道德驩其
愉樂恤其陵夷寄通靈臺之下遺迹江湖之上風雨急
而不輟其音霜雪零而不渝其色斯則賢達之素交歴
萬古而一遇逮叔世民訛徂詐颷起溪谷不能踰其險
鬼神無以究其變競羽毛之輕趨錐刀之末於是素交
盡利交興天下蚩蚩鳥驚雷駭然利交同源𣲖流則異
較言其略有五術焉若其寵均董石權壓梁竇彫刻百
工鑪錘萬物九域聳其風塵四海疊其燻灼靡不望影
星奔藉響川騖約同要離焚妻子誓殉荆卿湛七族是曰
勢交其流一也冨埒陶白貲巨程羅山擅銅陵家藏金
穴則有窮巷之賓䋲樞之士冀宵燭之末光邀潤屋之
微澤銜恩遇進&KR0833;誠援青松以示心指白水而旌信是
曰賄交其流二也陸大夫宴喜西都郭有道人倫東國
公卿貴其藉甚縉紳羡其登仙加以顩頥蹙頞涕唾流
沫騁黃馬之劇談縱碧雞之雄辯於是有弱冠王孫綺
紈公子道不挂於通人聲未遒於雲閣攀其鱗翼丏其
餘論附駔驥之旄端軼歸鴻於碣石是曰談交其流三
也陽舒陰惨生民大情歡合憂離品物恒性故魚以泉
涸而喣沬鳥因將死而鳴哀同病相憐綴河上之悲曲
恐懼寘懷昭谷風之盛典斯則斷金由於湫隘刎頸起
於苫盖是以伍員濯溉於宰嚭張王撫翼於陳相是曰
窮交其流四也馳騖之俗澆薄之倫無不操權衡秉纖
纊衡所以量其輕重纊所以屬其鼻息若衡不能舉纊
不能飛雖顔冉龍翰鳳雛曾史蘭薰雪白視若遊塵遇
如土梗莫肯費其半菽罕有落其一毛若衡重錙銖纊
微彯撇雖共工之蒐慝驩兜之掩義南荆之跋扈東陵
之巨猾皆為匍匐逶迤折枝䑛痔金膏翠羽將其意脂
韋便辟導其誠謀而後動芒毫寡忒是曰量交其流五
也凡斯五交義均賈鬻故桓譚譬之於闤闠林回喻之
於甘醴近世有樂安任昉海内髦傑早綰銀黃夙昭民
譽遒文麗藻方駕曹王英特俊邁聯横許郭類田文之
愛士同鄭莊之好賢見一善則盱衡扼腕遇一才則揚
眉抵掌至顧眄增其倍價剪拂使其長鳴彯組雲臺者
肩摩趨走丹墀者疊迹莫不締恩狎結綢繆想莊惠之
清塵庶羊左之徽烈及瞑目東粤歸骸洛浦繐帳猶懸
門罕漬酒之彦墳未宿草野絶動輪之賓藐爾諸孤朝
不謀夕流離大海之南寄命瘴癘之地自昔把臂之英
金蘭之友曾無羊舌下泣之仁寧慕郈成分宅之德嗚
呼世路嶮巇一至於此太行孟門豈云嶃絶是以耿介
之士疾其若斯裂裳裹足棄之長騖獨立高山之頂驩
與麋鹿同羣皦皦然絶其雰濁誠恥之也誠畏之也
藝文類聚卷二十一
