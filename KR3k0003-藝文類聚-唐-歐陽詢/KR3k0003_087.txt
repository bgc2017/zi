藝文類聚卷八十七唐歐陽詢撰
菓部下(棗藷甘)(杏棠沙)(栗椰)(胡桃枇杷)(林擒燕薁)
(檖棃杜)(蒟子芋)(枳梖楊梅)(柚萄蒲)(木瓜㯽榔)
(荔支芭蕉)(益智甘蔗)(椹瓜)
棗
爾雅曰棗壺棗邊要棗
禮記曰婦人之䞇椇榛脯脩棗栗
毛詩曰八月剝棗十月穫稻
晏子曰景公謂晏子曰東海之中有水而赤其中有棗
華而不實何也晏子曰昔者秦繆公乘龍理天下以黃
布裹蒸棗至海而投其布故水赤蒸棗華而不實公曰
吾佯問子耳對曰嬰聞之佯問者亦佯對
孟子曰曾晢嗜羊棗而曾子不忍食羊棗
韓子曰秦饑應侯謂王曰五苑之棗栗請發與之
史記曰李少君以却老方見上少君曰臣嘗遊海上見
安期生食巨棗大如瓠
真人關令尹喜内傳曰尹喜共老子西遊省太真王母
共食玉門之棗其實如瓶
神異經曰北方荒中有棗林焉其高五丈敷張枝條一
里餘子長六七寸圍過其長熟赤如朱乾之不縮氣味
甘潤殊於常棗食之可以安軀益氣力
東方朔傳曰武帝時上林獻棗上以杖擊未央前殿檻
呼朔曰叱來叱來先生知此篋中何物朔曰上林獻棗
四十九枚上曰何以知之朔曰呼朔者上也以杖擊檻
兩木林也曰朔來朔來者棗也叱叱者四十九也上大
笑賜帛十疋
漢書曰王吉少時學問居長安東家有棗樹垂吉庭之
中吉婦取棗以啖吉吉後知之乃去婦東家聞而欲伐
其樹鄰里共止之因固請吉令還婦里中為之語曰東
家棗樹王吉婦去東家棗完去婦復還
漢武内傳曰七月七日西王母當下帝設玉門之棗
劉根别傳曰今年春當有病可服棗核中仁二七枚能
常服之百邪不復干也
風俗通曰鮑焦耕田而食穿井而飲於山中食棗或曰
此棗子所殖邪焦遂強歐吐而死也
魏文帝詔羣臣曰南方有龍眼荔枝寧比西國蒲萄石
蜜乎酢且不如中國凡棗味莫若安邑御棗也
馬明生别傳曰安期生仙人見神女設厨膳安期曰昔
與女郎游息於西海之際食棗異美此間棗小不及之
憶此棗味久已二千年矣神女云吾昔與君共食一枚
乃不盡此間小棗那可相比耶
王隠晉書曰傅虞為鄱陽内史勸厲學業寬裕簡素風
化大行白烏集郡庭棗樹上
晉宫閣名曰華林園棗六十二株王母棗十四株
異苑曰太元中南郡江陵縣有棗樹一年忽生桃李棗
三種花子
世說曰魏文帝忌弟任城王驍壯因在卞太后所共圍
棋並啖棗文帝以毒著諸棗蔕中自選可食者而王不
悟遂雜進之旣中毒太后索水救之帝豫敕毁器太后
徒跣趨井無以汲之須臾遂卒又曰大將軍王敦初尚
武帝舞陽公主如厠見漆箱中盛棗本以塞鼻王詣厠
上陳菓遂食之羣婢莫不笑之
左傳御孫曰女䞇不過榛栗棗脩以告虔
鄴中記曰石虎園中有羊角棗三子一尺
史記曰楚莊王愛馬噉棗脯
燧人氏夏取棗杏之火
詩晉傅玄詩曰飢食野棗實
後秦趙整詩曰北園有一樹布葉垂重隂外雖多棘刺
内實有赤心
梁簡文帝賦詠棗詩曰風搖羊角樹日映雞心枝已聞
安邑美永茂玉門垂
啓陳周弘正謝梁元帝賚玉門棗啓曰安期舊美安息
高名臣金馬之榮未獲趨奉方朔之賜遽降洪恩
杏
神仙傳曰董奉居廬山治病重者種杏五株輕者一株
於林中所在作倉一器杏換一斛穀少者虎逐之乃以
穀賑貧窮號董仙杏林
師曠占曰梅桃杏實多者來年謂之穣
晉宫閣記曰明光殿杏八株
九州論曰魏郡好杏
燧人氏夏取棗杏之火
西京雜記曰上林苑有文杏謂有文彩也又曰上林苑
有蓬萊杏
典術曰杏者東方歲星之精也
山海經曰靈山之下其木多杏
盧毓冀州論曰魏郡好杏地産不為珍
師曠占曰杏多實不蟲者來年秋禾善
南岳夫人傳曰仙人有三玄紫杏
東海都尉于台獻杏一株花雜五色六出云是仙人所
食者
汜勝之書曰杏花如何可耕白沙
玄晏春秋曰衛倫過予言及於味稱魏故侍中劉子陽
食餅知鹽生精味之至也予曰荀勗識勞薪易牙别淄
澠子陽今之妙也定之何難倫因命僕取糗糧以進予
嘗之曰麥也有杏李柰味三果之熟也不同子焉得兼
之倫笑而不言退告人曰士安之識過劉氏吾將來家
實多故杏時將發糅以杏汁李柰將發又糅以李柰汁
故兼三味
述異記曰杏園洲在南海中多杏云仙人種杏處漢時
嘗有人舟行遇風泊此洲五六月日食杏故免死又云
洲中有冬杏又云瀨鄉老子祠有縹杏
嵩高山記曰嵩山東北有牛山其山多杏至五月爛然
黃茂自中國喪亂百姓飢饉皆資此為命人人充飽而
杏不盡
洛陽宫殿簿曰含章殿前杏四株顯陽殿前杏六株
地理志曰范蠡宅在湖中有海杏大如拳也
朱超石與兄書曰光武墳邊杏甚美今奉送其核
王逸荔枝賦曰魏志送西山之杏
莊子曰孔子游緇帷之林休坐杏壇之上弟子讀書絃
歌鼓琴
後周書曰張元性廉潔南鄰有杏兩樹杏熟多落元園
中元悉以還主
管子曰五沃之土其木宜杏
四民月令曰三月杏花盛可播白沙輕土之田
潘岳閑居賦曰梅杏郁棣華實照爛
司馬相如長門賦曰飾文杏以為梁
詩周庾信詠杏花詩曰春色方盈野枝枝綻翠英依稀
映村塢爛漫開山城好折待賓旅金盤襯紅瓊
栗
山海經曰南山其上多栗葛山銅山其木多栗
毛詩曰樹之榛栗又云阪有漆隰有栗
韓詩曰東門之栗有静家室
韓子曰秦餓應侯謂王曰五苑之菓蔬橡棗栗足以活
民請發之王曰今發五苑以活民是使有功與無功互争
取也人生而亂不如死而治
廣志曰栗有關中侯栗大如雞子
三秦記曰漢武帝菓園大栗十五枚一斗
魏志曰東夷韓國出大栗如梨
何晏九州論曰中山好栗
袁淮觀殊俗曰索蘭枝而不得見巨房之大栗
袁子正書曰歲比不登唯得賣棗栗瓜梨
盧諶祭法曰春秋冬祠皆用栗
禮曰栗曰撰之
漢書曰燕秦千樹栗此人與千戶侯等
魏志曰許允因司馬昭辭欲殺之帝方食栗優人雲午
等唱曰青頭雞青頭雞者鴨也帝懼不敢發
莊子曰古者獸多民少皆巢居以避之晝食橡栗暮栖
樹上故命曰有巢氏
梁州獻栗徑寸半
西京雜記曰上林苑有魁栗雙栗楒栗榛栗
史記曰蘇秦說燕文侯曰北有棗栗之利此謂天府民
雖不佃而足
文選蜀都榛栗罅發
王逸荔枝賦曰北燕薦朔濱之巨栗
桂陽有栗叢生大如杮子
越中出如拳之栗
哀公問社於宰我宰我對曰夏后氏以松殷人以栢周
人以栗
賦後漢蔡邕傷故栗賦曰人有折蔡氏祠前栗者故作
斯賦樹南方之嘉木于靈宇之前庭形猗猗以豔懋似
碧玉之精明何根莖之豐美將蕃熾以悠長遇禍賊之
災人嗟夭折以摧傷
啓梁庾肩吾謝東宫栗啓曰查或火成鑚以為屑柰稱
煎用曝而成糗未若北燕巨實用奪榮枯南國脯山翻
慙齒决承恩踴躍對聞喜之河念報屏營問知來之鳥
胡桃
廣志曰陳倉胡桃薄皮多肌隂平胡桃大而皮脆急捉
則碎
博物志曰張騫使西域還得胡桃
晉宫閣名曰華林園胡桃八十四株
荀氏春秋祠制曰常設用胡桃
吳時外國志曰大秦國有棗榛胡桃蓮藕雜菓
啓梁沈約為柳世隆謝賜樂遊胡桃啓曰挺自禁園味
逾井絡動物廽祗在微必應此乃胡羯奔逃吉之先見
者也
書後漢孔融與諸卿書曰多惠胡桃深知篤意
晉鈕滔母荅吳國書曰胡桃本生西羌外剛樸内柔甘質
似古賢欲以奉貢
林檎
廣志曰林檎似赤柰子亦名黑檎又曰一名來禽言味
甘熟則來禽也
劉楨京口記曰南國多林檎
書梁劉孝威謝賚林檎書曰勇聞齊國止錫二桃遠至
仙方裁蒙數棗豈如恩豐漢篋賜廣魏奩奼女數而僅
通筭郎計而方得生於玉井之側出自金膏之地上靈
所貴下土希逢
啓梁庾肩吾謝賚林檎啓曰丹徒故苑歲綿長而不見
岷山雖植路重阻而來難未有徙核圓丘移根閬坂仙
厨始摘猶青玉之盤下賤爰頒遂八柚之座
甘藷
廣志曰似芋剝去皮肉肥白南方以當米穀賓客亦設
之出交趾
沙棠
廣志曰如棠味如李無核
吕氏春秋曰果之美者棠實
椰
神異經曰東南荒中有椰樹高二十丈餘葉如甘瓜二
子成落生辛椰如甘瓜如兩眼謂之萼萼越王頭下生
子三成而熟形如寒瓜
廣志曰高六七尺者無枝條葉其美如蜜核中有白膚
厚半寸味似胡桃出交北
選曰吳椰葉無隂
七命曰剖椰子之殼
枇杷
仲長統昌言曰今人主不思甘露零醴泉湧而患枇杷
荔支之腐亦鄙矣
荆州土地記曰宜都出大枇杷
廣州記曰枇桐若榴參乎京都
華山記曰華山講堂西頭有枇杷園
晉宫閣名曰華林園枇杷四株
賦宋周祗枇杷賦曰昔魯季孫有嘉樹韓宣子賦譽之
屈原離騷亦著橘賦至枇杷樹寒暑無變負雪揚華余
植庭圃遂賦之云名同音器質貞松竹四序一采素華
冬馥霏雪潤其綠蕤商風理其勁條望之冥濛即之疎
寥
宋謝瞻安成郡庭枇杷樹賦曰伊南國之嘉木偉邦庭
而延樹禀金秋之清條抱東陽之和煦肇寒葩於結霜
成炎果乎纖露高臨甍首傍拂階路
燕薁
毛詩曰六月食欎及薁
魏都賦曰萸梅及楊李留郁俗謂燕郁
檖
詩曰隰有樹檖䟽赤羅或名山梨今謂楊檖樹實如梨
但小耳一名鹿梨一名鼠梨
爾雅曰檖羅
蒟子
樹如桑取其實為醬漢音范
廣志曰薆生依樹也
枳椇
詩曰南山有枸䟽枳椇樹似白楊子着枝端謂之木蜜
能令人酒薄以為屋柱酒皆薄
禮曰婦人之䞇椇榛脯修棗栗
廣志似珊瑚樹乾者益美
柚
爾雅曰柚條也
廣志曰成都有柚大如斗
尚書曰揚州厥苞橘柚
離騷曰斥逐鴻鵠乃近鴟梟斬伐橘柚列樹苦桃
吕氏春秋曰菓之美者雲夢之柚
月令曰食橘柚
列子曰吳越之間有木焉其名曰柚樹碧而冬青實丹
而味酸度淮北為枳
贊晉郭璞柚贊曰厥苞橘柚精者曰柑實染繁霜葉鮮
翠藍屈生嘉歎以為美談
木瓜
爾雅曰楙木瓜也
廣志曰木瓜子可藏枝為杖長一尺百二十節
詩曰木瓜美齊桓公也衛為翟人敗之出處于漕桓公
救而封之遺之車馬器服焉衛人思之欲厚報之投我
以木瓜報之以瓊琚匪報也永以為好也
晉宫閣名曰華林園木瓜五株
賦宋何承天木瓜賦曰美中洲之嘉樹表閑冶之麗姿
結靈根以誕秀傾朝日以揚輝擢叢柯之冉冉布翠葉
而𬎼葳惟兹木之在林亦超類而獨劭方朝華而繁實
比沙棠而有耀當大厦之方隆愧微幹之纖撓豈隠樸
以幸全固呈才而不效離衆用而獲寧永端已以勵操
願佳人之予投思同歸以託好顧衛風之攸珍雖瓊琚
而匪報
杜梨
爾雅曰杜甘棠也杜赤棠梨白棠
毛詩曰蔽芾甘棠勿翦勿伐又曰有杕之杜
韓詩外傳曰邵伯在朝有司請召民邵伯曰不勞身而
勞百姓大非吾先君文王之志也於是廬於棠樹之下
百姓大悅詩人見而歌焉
賦晉孫楚杕杜賦曰家弟以虞氏梨賦見示余謂豈以
梨有用之為貴社無用之為賤無用獲全所以為貴有
用獲殘所以為賤故賦云爾惟有杕之為杜齊萬物而
並生其質菲薄既不施於器用華葉疎悴靡休隂之茂
榮昔在邵伯聽訟述職甘棠作頌垂之㒺極
芋
援神契曰仲冬日昴星中收莒莒亦芋也
說文曰齊人為莒
漢汝南有鴻隟大陂翟方進為丞相奏破之郡中追思
童謠曰壊我陂翟子威飯我豆食羹芋魁
卓氏曰吾聞岷山之下沃野下有蹲䲭至死不飢乃求
遠遷致之於臨卭
廣志曰有君子芋大如斗魁青邊芋淡善芋大如瓶少
子葉如繖蓋緗色紫莖
本草曰芋土芝
文選蜀都曰徇蹲鴟之沃野則以為世濟陽九注濟人
飢也葉似蹲鴟
楊梅
郭子曰楊氏子年九歲孔君平詣其父設菓有楊梅孔
指示兒曰此實君家菓兒應聲荅曰未聞孔雀是夫子
家禽
臨海異物志曰楊梅其子大如彈丸正赤五月中熟熟
時似梅其味甜酸
裴氏廣州記曰廬山頂有湖楊梅山桃繞其際海人時
登採拾止得於上飽不得持下
博物志曰地有章名則生楊梅無章名亦有耳有章名
無之也
吳興記曰故章縣北有石槨山上生楊梅常以貢御
南越志曰熙安縣多楊梅
頌梁江淹楊梅頌曰懷蕊挺實涵黃糅丹鏡日繡壑炤
霞綺巒
蒲萄
廣志曰蒲萄有黃白黑三種
本草曰蒲萄益氣強志令人肥徤少飢延年輕身
史記曰大宛以蒲萄為酒富人藏酒至萬餘石久者數
十歲不敗
漢書曰且來國無雷國罽賓國皆有蒲萄
漢武内傳曰西王母常下帝設蒲萄酒
燉煌張氏家傳曰扶風孟他以蒲萄酒一升遺張讓即
擢涼州刺史
博物志曰西域蒲萄酒傳云可至十年又曰張騫使西
域還得蒲萄
晉宫閣名曰華林園蒲萄百七十八株
魏文帝詔羣臣曰旦說蒲萄解酒宿酲掩露而食甘而
不飴脆而不酸冷而不寒味長汁多除煩觧䬼又釀以為
酒甘於麴蘖善醉而易醒道之固已流涎咽唾况親食
之耶他方之果寕有匹之者
秦州記曰秦野多葡萄
杜恕篤論曰漢匈奴取胡麻蒲萄大麥苜蓿示廣地
龜兹國胡人奢侈家有至千斛蒲萄漢使取實來離宫
别館傍盡種
北齊書曰李元忠贈世宗蒲萄一盤世宗報以白縑遺
書忽惠蒲萄良深愧仰聊因絹百疋以醻清德
漢李廣為貳師將軍破大宛得蒲萄種歸漢
賦魏都賦曰篁篠懷風蒲萄結隂
魏鍾會蒲萄賦曰美乾道之廣覆兮佳陽澤之至淳覧
遐方之殊偉兮無斯菓之獨珍託靈根之玄圃植昆山
之高垠綠葉蓊欎曖若重隂翳羲和秀房陸離焜若紫
英乘素波仰承甘液之靈露下噏豐潤於醴泉揔衆和
之淑美體至氣於自然珍味允備與物無儔清濁外暢
甘旨内遒滋澤膏潤入口散流
晉荀勗蒲萄賦曰靈運宣流休祥允淑懿彼秋芳乾元
是畜有蒲萄之珍偉應淳和而延育
㯽榔
周成雜字曰㯽榔菓也似螺可食
李當之藥錄曰㯽榔一名㯽門
廣志曰木實曰㯽榔樹無枝略如柱其顛生穟而秀生
棘針重疊其下彼方珍之以為口實亦出交趾
林邑記曰㯽榔樹高十餘丈皮似青桐節如桂竹下森
秀無柯端頂有葉葉似甘蔗條𣲖開破仰望𦕈𦕈如鍤
叢蕉於竹杪風至獨動似舉羽扇之掃天葉下繫數房
房綴數十子家有數百樹
異物志曰㯽榔樹若筍竹生竿近上未五六尺間洪腫
起如瘣木焉因拆裂出若黍秀也無華而為實大如桃
李天生棘重累其下所以禦衛其實也剖其上皮煮其
膚熟而實之堅如乾棗以扶留古賁并食則滑美下氣
及宿食消穀
南中八郡志曰㯽榔土人以為貴欵客必先進若邂逅
不設用相嫌恨
顧徽廣州記曰山㯽榔形小而大於蒳子蒳子土人亦
呼為㯽榔
詩梁劉孝綽詠有人乞牛舌乳不付因餉㯽榔詩曰陳
乳何能貴爛舌不成珍空持渝皓齒非但汙丹脣别有
無枝實曾要湛上人差比朱櫻就詎易紫梨津莫言蔕
中久當看心裏新微芳雖不足含咀願相親
周庾信詠㯽榔詩曰綠房千子熟紫穗百花開莫言行
萬里曾經相識來
啓梁王孺謝賜于陀利所獻㯽榔啓曰竊以文軌一覃
充仞斯及入侍請朔航海梯山獻琛奉貢充庖盈府故
其取題在賦多述瑜書萍實非甘荔葩慙美
梁庾肩吾謝賚㯽榔啓曰形均綠竹詎掃山壇色譬青
桐不生空井事踰紫柰用兼芳菊方為口實永以蠲痾
又謝東宫賚㯽榔啓曰無勞朱實兼荔支之五滋能發
紅顔類芙蓉之十酒登玉案而上陳出珠盤而下逮澤
深温柰恩均含棗
牋俞益期牋曰㯽榔信南越之竒觀子旣非常木亦特
異大者三圍高者九丈葉聚樹端房搆葉下華秀房中
子結房外其擢穗似禾其綴實似穀其皮似桐而厚其
節似竹而槪其中空其外勁本不大末不小上不傾下
不邪調直亭亭千百若一步其林則寥朗庇其隂則蕭
條信可以長吟可以遠想矣性不耐霜不得北殖必當
遐樹海南遼然萬里弗遇長者之目自令恨深
荔支
廣志曰荔支樹高五六丈大如桂樹綠葉蓬蓬冬夏榮
茂青華朱實大如雞子核黃黑似熟蓮子實白如肪甘
而多汁似安石榴有甜酸者至日將中翕然俱赤則可
食也一樹下子百斛
東觀漢記曰單于來朝賜橙橘龍眼荔支
謝承後漢書曰汝南唐羌為臨武長縣接交州州舊貢
荔枝及生犀獻之羌上書諫乃止
吳錄曰蒼梧多荔支生山中人家亦種之
魏文帝詔羣臣曰南方有龍眼荔枝寧比西園蒲萄石
蜜
竺法真登羅山疏曰浮荔支似冬青夏至日子赤可食
南中八郡志曰犍為僰道縣出荔支
七命曰折龍眼之房也
詩梁劉霽詠荔支詩曰叔師䝿其珍武仲稱斯美良由
自遠致含滋不留齒
賦後漢王逸荔支賦曰曖若朝雲之興森如横天之彗
湛若大厦之容欝如峻嶽之勢修幹紛錯綠葉蓁蓁灼
灼若朝霞之映日離離如繁星之着天皮似丹罽膚若
明璫潤侔和璧竒喻五黃仰歎麗表俯嘗嘉味口含甘
液心受芳氣兼五滋而無常主不知百和之所出卓絶
類而無儔超衆菓而獨貴
啓齊孔稚珪謝賜生荔支啓曰綠葉雲舒朱實星映離
離昔聞曄曄今覩信西岻之佳珍諒東鄙之未識角昴
興而靈華敷大火中而朱寔繁灼灼丹霞映日離離
繁星麗天
益智
廣志曰益智葉似蘘荷長丈餘其根有小枝高者八九
寸無葉萼其子叢生着之大如棗中瓣黑皮白核小者
曰益智含之攝涎濊出萬夀亦生交趾
南方草木状曰益智子如筆毫長七八分二月華色似
蓮着實五六月熟味辛雜五味中芬芳亦可鹽曝出交
趾合浦
顧微廣州記曰益智葉如蘘荷莖如竹箭子從心出一
枝有十子子肉白滑四破去之取外皮蜜煮為粽味辛
周景式廬山記曰山菓有益智蒲萄
三十六國春秋曰安帝元年盧循為廣州刺史循遺裕
益智粽裕乃荅以續命湯
詩梁劉孝勝詠益智詩曰挺芳銅嶺上擢穎石門端連
叢去本葉雜和委雕盤寕推不迷草詎識聦明丸儻逢
公子宴方厭永夜歡
書慧遠法師荅盧循書曰損餉六種深抱情至益智乃
是一方異味即於僧中行之
椹
古今注曰椹桑實也詩曰食我桑椹懷我好音于嗟鳩
兮無食桑椹
武藥有扶桑丹椹
世說曰張天錫為晉孝武問北方何貴對曰桑椹香食
人無嫉心
北方白椹長數寸甚美
東方有八十丈桑上有椹長三尺五寸圓與長等王甲
以北方椹比江東黃甘於是引甲為賓客初謝公謂甲
妄言甲乃買駿馬候椹熟時致十枚
芭蕉
廣志曰芭蕉一曰芭苴或曰甘蕉莖如荷芋重皮相裹
大如盂斗葉廣尺長一丈有角子長六七寸四五寸二
三寸兩兩共對若相抱形剝其上皮色黃白味似葡萄
甜而脆亦飽人其莖解散如絲績以為葛謂之蕉葛雖
脆而好色黃白不如葛赤色也出交趾建安
南州異物志曰甘蕉草類望之如樹株大者一圍餘葉
長一丈或七八尺廣二尺許華大如酒杯形色如芙蓉
著莖末百餘子大各為房根似芋魁大者如車轂實随
華長每華一闔各有六子先後相次子不俱生花不俱
落此蕉有三種一種子大如手拇指長而銳有似羊角
名羊角蕉味最甘好一種子大如雞卵有似牛乳名牛
乳蕉微减羊角一種大如藕長六七寸形正方少甘最
不好也取其葉以灰練之績以為絲
異物志曰芭蕉莖如芋取鑊煮之如絲可紡績為絺綌
南方草木状曰蕉樹子房相連累甜美亦可蜜藏
遊名山志曰赤巖山水石之間唯有甘蕉林高者十丈
晉宫閣名曰華林園有芭蕉二株
顧微廣州記曰甘蕉與蕉花實根葉不異直是南土暖
不經霜凍四時花葉展其熟甘未熟時亦苦澁
詩梁沈約詠甘蕉詩曰抽葉固盈丈擢本信兼圍流甘
揜椰實弱縷冠絺衣
賦梁徐摛冬蕉卷心賦曰拔殘心於孤翠植晚翫於冬
餘枝横風而悴色葉漬雪而傍枯
贊宋謝靈運芭蕉贊曰生分本多端芭蕉知不一合萼
不結核敷華何由實至人善取譬無宰誰能律莫眤緣
合時當視分散日
宋卞敬宗甘蕉贊曰扶䟽似樹質則非木高舒垂蔭異
秀延矚厥實惟甘味之無足
文梁沈約修竹彈甘蕉文曰長兼淇園貞幹臣修竹稽
首臣聞芟夷藴崇農夫之善法無使滋蔓翦惡之良圖
未有蠧苗害稼不加窮伐者也切尋蘇臺前甘蕉一叢
宿漸雲露荏苒歲月擢本盈尋垂蔭含丈階緣寵渥銓
衡百卉而予奪乖爽高下在心每叨天功以為己力風
聞籍聽非復一塗猶謂愛憎異說所以挂乎嚴網今月
某日有臺西階澤蘭萱草到園同訴自稱雖慚杞梓頗
異蒿蓬陽景所臨由來無隔今月某日巫岫歛雲秦樓
開照乾光弘普罔幽不瞩而甘蕉攅莖布影獨見障蔽
雖處臺隅遂同幽谷臣謂偏辭難信敢察以情登攝甘
蕉左近杜若江蘺依源辨覆兩草各處異列同欵旣有
證㩀羌非風聞切尋甘蕉出自藥草本無芬馥之香柯
條之任非有松栢後彫之心盖闕葵藿傾陽之識馮藉
慶會稽絶倫等而得人之譽靡即稱平之聲寂寞遂使
言樹之草㤀憂之用莫施無絶之芳當門之弊斯在妨
賢敗政孰過於此如不除戮憲章安用請以見事徙根
翦葉斥出臺外庶懲彼將來謝此衆屈
甘蔗
說文曰藷蔗也
廣志曰干蔗其餳為石蜜
神異經曰南方荒内有&KR2464;&KR0008;林焉其高百丈圍三丈八
尺促節多汁甜如蜜
魏文帝典論曰常與平虜將軍劉勲奮威鄧展等共飲
宿聞展善有手臂曉五兵余與論劒良久謂余言將軍
法非也求與余對酒酣耳熱方食甘蔗便以為杖下殿
數交三中其臂左右大笑
江表傳曰孫亮使黃門以銀椀并盖就中藏吏取交州
所獻甘蔗餳黃門先恨藏吏以鼠矢投餳中啓言吏不
謹亮呼吏持餳器入問曰此器旣盖無緣有此若矢先
在餳中當濕今矢中燥黃門將有恨汝邪吏叩頭曰嘗
從某求官莞蓆有數不敢與亮曰必是此也問之具服
南中八郡志曰交趾有甘蔗圍數寸長丈餘頗似竹斷
而食之甚甘笮取汁曝數時成飴入口消釋彼人謂之
石蜜
沈約宋書曰魏王致意安北遠來疲乏若有甘蔗及酒
可見分惠世祖遣人荅曰知行路多乏今付酒二器甘
蔗百挺
漢書曰百味旨酒布蘭生太尊柘漿析朝酲
離騷曰臑鼈炮羔有柘漿些
世說曰顧凱之為虎頭將軍每食蔗自尾至本人或問
曰漸入佳境又曰扶南蔗一丈三節見日即消風吹即
折
詩魏陳王曹植詩曰都蔗雖甘杖之必折巧言雖美用
之必滅
賦晉張恊都蔗賦曰若乃九秋良朝玄酎初出黃華浮
觴酣飲累日挫斯蔗而療渴共漱醴而含蜜清滋津於
紫棃流液豐於朱橘擇蘇妙而不逮何况沙棠與椰實
瓜
爾雅曰瓞瓝其紹瓞
廣志曰瓜之所出以遼東廬江燉煌之種為美有魚瓜
狸頭瓜蜜筩瓜女臂瓜羊骸瓜如斛出涼州舊陽城御
瓜有青登瓜大如三斗魁有柱杖瓜長一尺餘蜀地温
食瓜至冬熟
禮記曰為天子削瓜者副之巾以絺為國君者華之巾
以綌為大夫累之士㚄之庶人齕之
左傳曰齊侯使連稱管至父戍葵丘瓜時而往曰及瓜
而代
龍魚河圖曰瓜有兩鼻者殺人
古文𤨏語曰初刑史子臣謂宋景公曰從今以往五祀
日臣死自臣死後五年五月丁亥吳亾以後五祀八月
辛巳君薨刑史子臣至死日朝見景公夕而死後吳王
景公懼思刑史子臣之言將死日乃逃於瓜圃遂死焉
求得以蟲矣
家語曰曾子芸瓜而誤斬其根曾晳怒大杖擊其背曾
子仆地有頃乃蘇孔子聞之告門弟子曰參來勿内也
曾子使人請孔子子曰舜之事瞽瞍得小捶則受大杖
則走今參事父委身以待暴怒身死陷父於不義不孝
孰大焉
賈誼書曰梁大夫宋就為邊縣令與楚鄰界梁楚邊亭
皆種瓜梁亭劬力數灌其瓜美楚人窊而希灌其瓜惡
楚令以梁瓜之美怒因往夜竊搔梁瓜梁覺之欲往報
搔楚瓜宋就曰是構怨之道也乃令人夜往竊為楚灌
瓜楚旦往則已灌瓜伺而察之則梁亭為也楚令大悅
因具聞楚王楚王乃謝以重幣故梁楚之驩由宋就也
古文竒字曰秦始皇密令人種瓜於驪山硎谷中温處
瓜實成使人上書曰瓜冬有實有詔下博士諸生說之
人人各異則皆使往視之而為伏機諸儒生皆至方相
難不決因發機從上填之以土皆壓死
續漢書曰安帝時有瓜異本共生時以為嘉瓜
漢武内傳曰西王母仙上藥有空同靈瓜又曰西王母
謂上元夫人曰共造火朱山陵食靈瓜其味甚好憶此
味久已七千歲矣
吳越春秋曰吳王夫差為越所敗遁而去得自生之瓜
食之也
吳錄曰姚俊常種瓜菜灌園以供衣食時人或餉一無
所受
吳志曰步隲避難江南單身窮困種瓜自給
博物志曰人以冷水自漬至脉可頓噉數十枚瓜漬至
腰啖轉多至頸可啖百餘枚所漬水又皆作瓜氣瓜味
神仙傳曰葛玄冬為客設生棗及生瓜
晉錄曰咸寕中嘉瓜同蔕生於成都
抱朴子曰五原蔡誕入山而還欺家人云至崑崙山有
玉瓜光明洞徹而堅須以玉井水洗之便軟而可食
搜神記曰時有徐光常行術於市里從人乞瓜其主勿
與便從索瓣杖地而種之俄而瓜生蔓延生花成實乃
取食之因賜觀者鬻者反視所出賣皆亾耗矣
幽明錄曰曹娥父溺死娥見瓜浮得屍又曰孫鍾富春
人與母居至孝篤信種瓜為業或有三年少來乞瓜為
鍾定墓地出門悉化為白鶴(孫權祖也)
毛詩曰文王之興本由太王也緜緜瓜瓞瓜瓞唪唪民
之初生自土漆沮王化之本
神仙傳曰有青燈瓜大如三斗魁玄表丹裏呈素含紅
攬之者夀食之者仙
周禮地官曰委人掌畜聚物瓜瓠芋葵
禮曰仲冬行秋令則天雨汁瓜瓠不成
論語曰吾豈匏瓜也哉焉能繫而不食
史記曰邵平故秦東陵侯秦滅後為布衣種瓜長安城
東種瓜有五色甚美故世謂之東陵瓜又云青門瓜青
門東陵也
漢武内傳曰武仙山上藥有雲靈瓜四劫一實
後魏書曰郭祚領太子少師肅宗幼弱祚懷一黃㼐出
奉肅宗時趙桃子深為世宗所信祚私事之人號為桃
弓僕射黃瓜少師
列仙傳曰漢有南郡偏人居山間仙人從買瓜教之練
瓜與附子桂實共藏春花服之一年飛登山入水聞往
來海邊諸洞中仙人博賭瓜黃瓜數千頭令暝目乃上
方丈山
本草經曰水芝者是白瓜甘瓜也
晉桑虞字子深家園有瓜熟有人踰盗之虞見以園籬
多棘刺使人為開道及盗負出見道通知虞使除之乃
送瓜叩頭請罪虞與之
齊書曰韓虞敏兄靈珍早孤竝有孝性家貧無以營葬
共種半畆瓜朝采暮又生遂辦葬事又曰劉揮字茂謙
從明帝射雉於野渴倦得早春瓜與上樹剖而食之上
懷其舊德意所良厚至是一歲三遷轉御史中丞
梁史曰任昉死高祖方食西苑纖瓜聞之投瓜悲不自
勝
洞冥記曰有龍肝瓜長一尺花紅葉生扵冰谷所謂冰
谷素葉瓜霍山下有洞臺司命君府也中有神盤靈瓜
食之者至玄也
莊子曰朽瓜化為魚物之變也
魏文帝與吳質書曰沉甘瓜於清泉
晉書曰太康八年王濬園生嘉瓜二莖一實
詩晉阮籍詩曰昔聞東陵瓜近在青門外連畛距阡陌
子母相鈎𢃄五色曜朝日嘉賓四面會
賦魏劉楨瓜賦曰豐細異形圓方殊務揚輝發藻九采
雜糅厥初作苦終然允甘應時湫熟含蘭吐芳藍皮蜜
理素肌丹瓤乃命圃師貢其最良投諸清流一浮一藏
析以金刀四剖三離承之以雕盤羃之以纖絺甘逾蜜
房冷亞冰圭
晉陸機瓜賦曰發金榮於秀翹結玉實於宗柯蔽翠景
以自育綴脩莖而星羅夫其種族類數則有括蔞定桃
黃㼐白摶金文蜜筩小青大斑玄骭素腕狸首虎蹯東
陵出於秦谷桂髄起於巫山五色比象殊形異端或攄
文以抱綠或披素而懷丹氣洪細而俱芬體修短而必
圓芳郁烈其充堂味窮理而不䬼德弘濟於飢渴道殊
流於貴賤若夫濯以寒水淬以夏凌越氣外歛温液密
凝體猶握虛離若剖冰
晉嵇含瓜賦曰世云三芝瓜則處全焉故植根玉巖潤
葉飛泉攬之者夀食之者仙是謂雲芝芙蕖振采濯莖
玄瀨黃葩映日莫此為最是謂水芝甘瓜普植用薦神祗其
名龍膽其味亦竒是謂土芝乃剖甘瓜既淳且馨荒者
饗之㤀困觧酲流味通其五臓冷氣反其迷精
晉張載瓜賦曰羊骹虎掌桂枝蜜筩或玄表丹裏
含紅豐膚外偉綠瓤内醲甘柤夏熟丹柰含芳朱李零
於桂浦蒲萄潰於椒床雖兹肴之孤起莫斯瓜之允臧
超椰子於南海越橘柚於衡陽若乃㯽榔椰實龍眼荔
枝徒以希珍難致為竒論實比德孰大于斯
晉傅玄瓜賦曰應運候時負甲徐生次落寞之密葉交
逶迤之修莖重簡其珍沉之清源披以吳刀承以朱盤
中剖四破雖分若完質兼五味氣美芳蘭愈得冷而益
甘頥神爽而觧煩細肌密理多瓤少瓣豐旨絶異食之
不䬼
梁張纉瓜賦曰惟兹瓜之實茂體太素之純精翕玄潤
於浮霄含皇澤於夏庭於是蒼春發歲天地交和乃啓
沃壤是殖是播納佳種于畦畹應時運而剖牙揮萌散
蘖栽葉負柯蓊茸欎薈莽䔿婆娑晞慶雲以吐蕤仰旭
日之敷華朝希重陽夕承朗月清露湛而宵降翔風穆
以晨發振柯條之繞若顧惠氣以滋悅感靈化而絪緼
覩佳實之竝結始懷徵而苦發終感宫而甘通信不和
而自馨與九鼎乎齊功蔓草是藉密葉是蔽潜湫獨熟
墮莖落蔕芬馥酷烈氣暢雲際申狄不能詳其味隸首
不能為之計昔東陵之甘瓜美顯名於中古彼服閭之
攸擔乃衆仙之所賭美人神之同好何厥用之弘普惟
令實於無窮永可殖於靈圃
啓梁元帝謝東宫賚瓜啓曰金縈始薦瓊蘂載珍味奪
蔗漿甘踰石蜜
藝文類聚卷八十七
