藝文類聚卷七十八唐歐陽詢撰
靈異部上
仙道
史記曰蓬萊方丈瀛洲此三神山者在渤海中蓋嘗有
至者諸仙人及不死藥生焉其物禽盡白而黃金白銀
為宫闕未至望之如雲及到三神山反居水下欲到則
風引船而去終莫能至又曰黃帝採首山銅鑄鼎於荆
山之下鼎旣成有龍垂胡髯下迎黃帝黃帝上騎羣臣
後宫從上者七十餘人小臣不得上乃悉持龍髯龍髯
拔墮黃帝弓百姓仰空望帝旣上乃抱其弓與胡髯故
後世因名其處曰鼎湖其弓曰烏號
漢書曰梅福居家常讀書性少為事至元始中王莽專
政福一朝棄妻子去九江至今傳以為仙人其後人有
見福者於會稽變為吳市門卒
晉中興書曰葛洪字稚川亡時年八十一視其貌如平
生體亦軟弱舉尸入棺其輕如空衣時咸以為屍解得
仙
莊子曰藐姑射之山有神人居焉肌膚若冰雪綽約若
處子不食五榖吸風飲露乘雲氣馭飛龍遊於四海之
外又曰黃帝立為天子十九年聞廣成子在於崆峒之
上故往見之曰我聞吾子逹於至道敢問至道之精廣
成子曰自而治天下雲氣不待族而雨草木不待黃
而落日月之光益以荒矣又奚足以語至道黃帝退居
三月復往邀之廣成子南首而卧黃帝從下風膝行而
進再拜稽首問曰聞吾子逹於至道敢問治身奈何而
可以長久廣成子蹷然而起曰善哉問乎吾語汝至道
至道之精窈窈冥冥至道之極昏昏默默無視無聽抱
神以静形將自正必静必清無勞汝形無搖汝精乃可
以長生
淮南子曰盧敖遊乎北海經乎太隂入乎玄闕至蒙糓
之上見處士者深目而玄鬢淚注而鳶肩豐上殺下軒
軒方迎風而舞顧見盧敖翻然下其臂遯逃乎崥下敖
就觀之方捲龜殼而食蛤蜊敖與之語若士齤然笑曰
嘻子中州之人不宜而遠至此猶光乎日月而載乎列
星
列仙傳曰蕭史秦繆公時善吹簫能致白鵠孔雀公女
字弄玉好之以妻焉遂教弄玉作鳳鳴居數十年鳳皇
來止其屋為作鳳臺夫婦止其上不下數年一旦皆隨
鳳皇飛去故秦氏作鳳女祠雍宫世有簫聲又曰陶公
六安冶師數行火火一旦散上紫色衝天公伏冶下求
哀須臾朱雀止冶曰安公安公冶與天通七月七日迎
汝以赤龍至時安公騎之東南上城邑數萬人豫祖安
送之皆辭訣又曰吕尚冀州人生而内智豫知存亡避
紂亂隱遼東三十年西適隱於南山釣於卞谿三年不
獲魚問曰可以止矣尚曰非爾所及也果得大鯉有兵
鈐在腹中服澤芝地衣石髓二百年而告亡葬之無屍
唯有玉鈐六篇在棺中又曰江妃二女不知何許人出
遊江湄逢鄭交甫不知其神人也女遂解珮與之交甫
悅愛珮去數十步空懷無珮女亦不見又曰漢淮南王
劉安言神仙黃白之事名為鴻寶萬畢三卷論變化之
道於是八公乃詣王授丹經及三十六水方俗傳安之
臨仙去餘藥器在庭中雞犬䑛之皆得飛升又曰赤松
子神農時雨師服水玉教神農能入火不燒至崑崙山
西王母石室隨風雨上下炎帝少女追之亦得仙俱去
高辛時為雨師又曰偓佺采藥父也好食松實體毛數
寸能飛行逐走馬以松子遺堯堯不服時受服者皆三
百歲又曰安期生琅耶阜鄉人賣藥海邊時人皆言千
歲公秦始皇請見與語三日三夜賜金璧數萬出於阜
鄉亭皆置去留書以赤玉舄一量為報曰後數年來求
我於蓬萊山下始皇遣使者數人入海未至蓬萊山輒
風波而還立祠阜鄉亭海邊十處又曰負局先生語似
燕代間人因摩鏡輒問主人得無有疾苦者若有輒出
紫丸赤藥與之莫不愈數十年後大疫每列戶與藥愈
者萬計不取一錢後止吳山絶崖世世懸藥與人曰吾
欲還蓬萊山為汝曹下神水崖頭一旦有水白色從石
間來下服之多所愈立祠十餘年
神仙傳曰董威輦不知何許人晉武末在洛陽白社中
寢息身上藍縷衣不蔽形恒吞一石子經日不食或市
乞傭作人或往觀之亦不與言時或著詩莫知所終又
曰漢期門郎程偉妻者能通神變化偉嘗從出而無時
衣甚愁妻即為致兩縑無故至前偉好黃白連時不成
妻乃出囊中藥以少投其已煎水銀須臾成銀偉欲從
授方終不可得云偉骨相不應得之逼之不已妻死尸
解去又曰葛玄字孝先從左元放受九丹液仙經與客
對食並言及變化之事客曰食畢先生作一事特戲者
玄曰君得無促促欲有所見乎乃𠻳口飯盡成大蜂數
百皆集客身亦不螫人食久玄乃張口蜂皆飛入口都
畢玄嚼食之是故飯也玄指牀使行指蝦蟆及諸行蟲
飛燕雀龜之屬使舞絃節如人也玄以冬為客設生瓜
棗夏致冰雪又以數十錢使人散投井中玄以一器於
井上呼錢出於是錢一一飛從井出皆向所投也又曰
為客設酒無人傳之杯自至前如或不盡杯不去也帝
問曰百姓思雨寧可得乎玄曰雨易得耳乃書符著社
中一時之間天地晦冥大雨流淹又曰老子姓李名耳
字伯陽楚國苦縣賴鄉人也其母感大星而有娠雖受
氣於天然生於李家猶以李為姓又云其母懷之八十
一歲乃生生時剖其母左腋出出而白首故謂之老子
云母到李樹下生老子生而能言指李樹曰以此為我
姓又有老耼之號老子黃色美眉廣顙長耳大目疏齒
方口厚唇額有參牛達理日角月庭鼻骨雙柱耳有三
門足蹈三五手把十文以周武王時為柱下史時俗見
其久夀故號之老子所出度世之法九丹八石玉醴金
液治鬼養性絶穀變化役使鬼之法又曰彭祖諱鏗帝
顓頊玄孫至殷之末世年已七百餘歲而不衰少好恬
静惟以養神治生為事王聞之以為大夫稱疾不與政
事善於補導之術并服水精雲母粉麋角常有少容采
女乘輜軿往問道於彭祖采女具受諸要以教王王試
為之有驗欲秘之彭祖知之乃去不知所如其後七十
餘年門人於流沙西見之又曰王烈字長休邯鄲人也
烈入河東抱犢山中得一石室室中有兩卷素書烈讀
不知其字不敢取頗諳十數字形體歸書之以示嵇叔
夜叔夜盡知其字烈喜乃將叔夜往識其經分明了了
往至失石室所在烈竊語弟子曰叔夜不應得道故也
又曰欒巴者蜀郡人也正朝大會巴獨後到又不飲而
南噀有司奏巴大不敬有詔問巴巴頓首謝曰臣鄉里
以臣能治鬼護病為臣生立廟今旦耆老皆入臣廟不
可委之是以頗有酒色臣適來本縣成都市上失火臣
故噀酒為雨以滅火非敢不敬罪當可坐詔原復坐即
驛書問成都成都答言正旦失火食時有大雨從東北
來火乃息雨皆作酒臭又曰河上公莫知姓名也漢孝
景帝時結草為菴于河湄嘗讀老子經景帝好老子之
言有所不知數事莫能通者聞人說河上公讀老子乃
遣人諮所不解事以問之河上公曰道尊德貴非可遥
問也帝即駕而從之公以素書二卷與帝曰熟省此則
皆疑了不事多言言也勿以示非人言畢失其所在須
臾雲霧晦冥天地斗合論者為景帝好老子之言一世
不能盡通之故神人將下教之便去也又曰封君達隴
西人初服黃連五十餘年入鳥鼠山又於中服水銀百
餘年還鄉年如二十者
關令内傳曰關令尹喜周之大夫也母氏嘗晝寢夢天
下絳綃流繞其身見長人語令咽之旣覺口有盈味及
真人生時有雙光若日飛遊其側室内皆明良久不知
所在其家陸地自生蓮花光色鮮盛眼有日精姿形長
雅垂臂下膝堂堂有天人之貌少好學墳素善於天文
秘緯仰看俯察莫不洞徹雖鬼神無以匿其真狀老子
感焉未至九十日關令登樓四望見東極有紫氣西邁
喜曰夫陽氣盡九星宿值合歲月並王復九十日之外
法應有聖人經過京邑至期乃齋戒其日果見老子
真人周君傳曰紫陽真人周義山字委通汝隂人也聞
有欒先生得道在蒙山能讀龍嶠經乃追尋之入蒙山
遇羨門子乘白鹿執羽蓋佩青毛之節侍從十餘玉女
君乃再拜叩頭乞長生要訣羨門子曰子名在丹臺玉
室之中何憂不仙遠越江河來登此何
漢武内傳曰李少君字雲翼齊國臨淄人好道入泰山
採藥修絶穀全身之術遇安期生少君疾困叩頭乞活
安期以神樓散一七與服之即愈乃以方干上言臣能
凝澒成白銀飛丹砂成黃金金成服之白日升天身生
朱陽之翼豔備員光之異竦則凌天伏入無間控飛龍
而八遐遍乘白鴻而九陔周冥海之棗大如瓜鍾山之
李大如瓶臣以食之遂生竒光師安期授臣口訣是以
保萬物之可成也於是上甚尊敬為立屋第
漢武故事曰上巡狩過河間見青紫氣自地屬天望氣
者以為其下有竒女必天子之祥求之見一女子在空
館中姿貌殊絶兩手一拳上令開其手數百人擘莫能
開上自披手即伸由是得幸為拳夫人進為婕妤居鉤
弋宫解黃帝素女之術大有寵有身十四月産昭帝上
曰堯十四月而生鉤弋亦然乃命其門曰堯母門
搜神記曰遼東城門有華表柱忽有一白鶴集柱頭時
有少年舉弓欲射之鶴乃飛徘徊空中而言曰有鳥有
鳥丁令威去家千歲今來歸城郭如故人民非何不學
仙冢壘壘遂高上冲天今遼東諸丁云其先世有升仙
者不知名字又曰薊子訓不知所來到洛見公卿數十
處皆持斗酒片脯候之曰遠來無所有示致微意坐上
數百人飲啖終日不盡去後數十處皆白雲起從旦至
暮時有百歲公說小兒時見訓賣藥會稽市顔色如此
訓不樂住洛遂遁去正始中長安東霸城中有見之者
與一老公摩娑銅人曰適見鑄此已近五百歲
神異經曰崑崙有柱焉其高入天所謂天柱也圍三千
里圓如削下有仙人九府治與天地同休息
十洲記曰聚窟洲在西海中洲上有大樹與楓木相似
而材芳華葉香聞數百里名此為反魂叩其樹樹亦能
自聲聲如羣牛吼聞之者皆心震神駭伐其根心玉釡
中煮取汁更微火熟煎之如飴令可丸名曰驚精香或
名之振靈丸或名之為反生香又曰崑崙山三角一角
正干北辰星輝名曰閬風嶺其一角正西曰玄圃臺其
一角正東曰崑崙宫其一處有積金為天墉城面千里
城安金臺又曰鍾山在北海之子地仙家數十萬耕田
種芝草課計頃畝
風俗通曰孝明帝時尚書郎河東王喬遷為葉縣令喬
月朔常詣臺朝明帝帝怪其來數而無車騎密令太史
候望言其臨至時常有雙鳬從東南飛來因伏伺見鳬
舉羅但得一隻舄使尚方識乃四年所賜尚書官履也
每朝葉門下鼔不擊自鳴聞於京師後天下一玉棺於
廳事前喬曰天帝獨欲召我沐浴寢其中蓋便上覆葬
於城東土自成墳人無知之者百姓為立祠號葉君祠
異苑曰陶侃字士行微時遭父艱有人長九尺端悅通
刺子字不可識心怪非常出庭拜送此人告侃曰吾是
王子晉君有巨相故來相看於是脫衣帢服仙羽升鵠
而騰颺
詩魏文帝遊仙詩曰西山一何高高高殊無極上有兩
仙童不飲亦不食與我一丸藥光曜有五色服藥四五
日胷臆生羽翼輕舉生風雲倏忽行萬億流覽觀四海
茫茫非所識
魏陳王曹植遊仙詩曰人生不滿百戚戚少歡娛意欲
奮六翮排霧凌紫虛蟬蛻同松喬翻跡登鼎湖翺翔九
天上騁轡遠行遊東觀扶桑曜西臨弱水流北極登玄
渚南翔陟丹丘又五遊詠曰九州不足步願得凌雲翔
逍遥八紘外遊目歴遐荒披我丹霞衣襲我素霓裳華
蓋紛菴靄六龍仰天驤曜靈未移景倏忽造昊蒼閶闔
啓丹扉雙闕曜朱光徘徊文昌殿登陟太微堂上帝伏
西櫺羣后集東廂帶我瓊瑶佩𠻳我沆瀣漿踟蹰玩靈
芝徙倚弄華芳王子奉仙藥羨門進竒方服食享遐紀
延夀保無疆又遠遊詩曰靈鼇戴方丈神岳儼嵯峨仙
人翔其隅玉女戲其阿瓊蘂可療饑仰首𠻳朝霞崑崙
本吾宅中州非我家
晉何劭遊仙詩曰羨昔王子喬友道發伊洛迢逓陵峻
岳連翩御飛鶴
晉張協遊仙詩曰峥嶸玄圃深嵯峨天嶺峭亭館籠雲
構脩梁流三曜蘭葩蓋嶺披清風緣隟嘯
晉郭璞遊仙詩曰京華豪俠窟山林隱遁栖又曰登岳
採五芝涉澗將六草散髮蕩玄溜終年不華皓又曰青
谿千餘仞中有一道士又曰中有冥寂士静嘯撫清絃
又曰四瀆流如淚五岳羅若垤尋我青雲友永與時人
絶又曰静歡亦何念悲此妙齡逝在世無千月命如秋
葉蔕蘭生蓬芭間榮曜常幽翳又曰吞舟踊海底高浪
駕蓬萊又曰登仙撫龍駟迅駕乘奔雷鱗裳逐電曜雲
蓋隨風迴手頓羲和轡足踰閶闔開東海猶蹄涔崑崙
若蟻堆又曰縱酒濛汜濱結駕尋木末翹首攀金梯飛
步登玉闕左顧擁方目右眷極朱髮又曰琁臺冠崑嶺
西海濱招搖瓊林籠藻映碧樹疏英翹丹泉漂朱沫黑
水鼔玄濤尋仙萬餘日今乃見子喬振髮見翠霞解褐
被絳綃總轡臨少廣盤虬舞雲軺
晉成公綏仙詩曰盛年無幾時奄忽行欲老那得赤松
子從學渡世道西入華隂山求得神芝草珠玉猶戴土
何惜千金寶但願夀無窮與君長相保
晉庾闡遊仙詩曰神岳竦丹霄玉堂臨雪嶺上採瓊樹
華下挹瑶泉井又曰南海納朱濤玄波洒北溟仰盻燭
龍曜俯步朝廣庭又曰功疏鍊石髓赤松𠻳水玉憑煙
眇封子流浪揮玄俗崆峒臨北戸昆吾眇南陸層霄映
紫芝潛澗汎丹菊崑崙涌五河八流縈地軸又曰三山
羅如粟巨壑不容刀白龍騰子明朱鱗運琴高輕舉觀
滄海眇邈去瀛洲玉泉出靈鳬瓊草被神邱又曰熒熒
丹桂紫芝結根雲山九疑鮮榮夏馥冬熙誰與薄採松
期又曰赤松霞霧乘煙封子鍊骨凌仙滄潄水玉心玄
故能靈化自然又曰乘彼六氣渺茫輜駕赤水崑陽遥
望至人玄堂心與罔象俱忘又曰朝𠻳雲英玉蘂夕挹
玉膏石髓瑶臺藻構霞綺鱗裳羽蓋級纚又曰玉樹標
雲翠蔚靈崖獨拔竒卉芳津蘭瑩珠隧碧葉灌清鱗萃
又曰玉房石榻磊砢燭龍銜輝吐火朝採石英澗左夕
翳瓊葩巖下
晉張華詠蕭史詩曰蕭史愛長年嬴女老童顔火粒願
排棄霞霧好登攀龍飛竟天路鳳起出秦關身去長不
及簫聲時往還又遊仙詩曰雲霓垂藻旒羽挂揚輕裾
飄登清雲間論道神皇廬蕭史登鳳音王后吹鳴竽守
精味玄妙逍遥無為墟又曰玉佩連浮星輕冠結朝霞
列坐王母堂體飡瓊瑶華湘妃詠涉江漢女奏陽阿又
曰乘雲去中夏隨風濟江湘亹亹涉高陵遂升玉巒陽
雲娥薦瓊石神妃侍衣裳
晉湛方生廬山神仙詩并序曰潯陽有廬山者盤基彭
蠡之西其崇標峻極辰光隔輝幽澗澄深積清百仞若
乃絶阻重險非人跡之所遊窈窕沖深常含霞而貯氣
真可謂神明之區域列真之苑囿矣太元十一年有樵
採之陽者于時鮮霞褰林傾暉映岫見一沙門披法服
獨在巖中俄頃振裳揮錫凌崖直上排丹霄而輕舉起
九折而一指旣白雲之可乘何帝鄉之足遠哉窮目蒼
蒼翳然滅跡詩曰吸風玄圃飲露丹霄室宅五岳賓友
松喬
齊袁彖遊仙詩曰羽客宴瑶宫旌蓋乍舒設王子洛浦
來湘娥洞庭發長引逐清風高歌送奔月並馭排帝闥
連吹入天闕萬古一方春千霜豈二髮又曰白玉三重
階黃金九層路采煙拂紫甍芳風搖碧樹
齊陸慧曉遊仙詩曰旌翻玉華晦神轉雲光移襲舄黃
山下投佩朱路歧
梁簡文帝仙客詩曰漆水豈難變桐刀乍可揮青書長
命籙紫水芙蓉衣高翔五岳小低望九河微穿池聽龍
長叱石待羊歸酒闌時節久桃生歲月稀
梁元帝和鮑常侍龍川館詩曰珍臺接閒館迢逓山之
旁多解三真術俱善四明方玉題書仙篆金牓燭神光
桂影侵檐進藤枝遶檻長苔文隨溜轉梅氣入風香
梁沈約華山館為國家營功德詩曰沐芳禱靈岳稽首
恭上玄帝昔祈萬夀臣今請億年丹友緘洞府河清時
一傳錦書飛雲字玉簡黃金編又和竟陵王遊仙詩曰
夭矯乘絳仙螭衣方陸離玉鑾隱雲霧溶溶紛上馳瑶
臺風不息赤水正連漪峥嶸玄圃上聊舉瓊樹枝又曰
朝止閶闔宫暮宴清都闕騰蓋隱奔星低鑾避行月九
疑紛相從虹旌乍升没青鳥去復還高唐雲不歇若華
有餘照淹留且晞髮又曰陶先生登樓不復下詩曰側
聞上士說尺木乃騰霄雲軿不展地仙居多麗譙卧待
三芝秀坐對百神朝銜書必青鳥嘉客信龍鑣非止靈
桃實方見大椿凋又赤松澗詩曰松子排煙去英靈𦕈
難測惟有清澗流潺湲終不息神丹在兹化雲軿於此
陟願受金液方片言生羽翼渴就華池飲饑向朝霞食
何時當來還延佇清巖側又和劉中書仙詩曰殊庭不
可及風熛多異色霞衣不待縱雲錦不須織又曰清旦
發玄洲日暮宿丹邱崑山西北映流泉東南流霓裳拂
流電雲車委輕霰峥嶸上不覩寥廓下無見又沈道士
館詩曰秦王御宇宙漢帝恢武功歡娛人世盡情性猶
未充銳意三山上託慕九霄中旣表祈年觀復立望仙
宫寧為心好道直由意無窮曰余知止足是願不須豐
遇可淹留處便欲息微躬山嶂遠重疊竹樹近蒙蘢開
襟濯寒水解帶臨清風所累非物外為念在玄蹤朋來
挹石髓賓至駕飛鴻都令人徑絶惟使雲路通一舉陵
倒景無事適華嵩寄言賞心客歲暮爾來同
梁王筠東南射山詩曰還丹改容質握髓駐留年口含
千里霧掌流五色煙瓊漿汎金鼎瑶池漑玉田倏忽整
龍駕相遇鳳臺前
梁庾肩吾道館詩曰仙人白鹿上隱士潛谿邊試取西
山藥來觀東海田
陳周宏正和庾肩吾詩曰石橋有舊路靈室儼衆仙菊
潭溜餘水丹竈起殘煙桃花經作實海水屢成田逆愁
歸舊里追問斧柯年
周王襃過藏矜道館詩曰松古無年月鵠去復來歸石
壁藤為路山窗雲作扉
周庾信和趙王遊仙詩曰藏山還採藥有道得從師京
兆陳安世成都李意其玉京傳相鶴太一受飛龜白日
香新芋青泥美熟芝山精逢照鏡樵客值圍棋石文如
碎錦藤苗似亂絲蓬萊在何處漢后欲遥祠又道士步
虚詞曰洞靈尊上德虞石會明真要妙思玄牝虛無養
谷神丹邱乘翠鳳玄圃馭班鱗移梨付苑吏種杏乞山
人自此逢何世從今復幾春海無三尺水山成數寸塵
又曰東明九芝蓋北燭五雲車飄飄入倒景出没上煙
霞春泉下玉霤青鳥向金華漢帝看桃核齊侯問棗花
上元應送酒來在蔡經家又曰歸心遊太極回向入無
名五香芬紫府千燈照赤城鳳杯採桐實春山種玉榮
夏簧三舌響春鍾丸乳鳴絳河應遠别黃鵠來相迎又
曰北閣臨玄水南宫坐絳雲龍泥印玉策天火鍊真文
上元風雨散中天歌吹分靈駕千尋上空香萬里聞又
曰地鏡階基遠天窗影迹深碧玉成雙樹空青為迥林
鵲巢堪鍊石蜂房得煮金漢武多嬌慢淮南不小心蓬
瀛入海底何處可追尋又曰麟洲一海闊玄圃半天高
浮邱迎子晉若士避盧敖經飡林慮李舊食綏山桃成
丹須竹節刻髓用蘆刀無妨隱士去即是賢人逃
周蕭撝和梁武陵王遥望道館詩曰神境流精闕仙居
紫翠房今有尋真地邐迤麗通莊九柱含虬重三臺飾
夜光金輝碧海桃玉笈紫書方拂筵青鳥集吹簫白鳳
翔履歸堪是燕石在詎非羊煙霞四照蘂風月五名香
於兹喜臨眺願得假霓裳
陳張正見遊匡山簡寂館詩曰三梁磵本絶千仞路猶
通即此神山内銀牓映仙宫鏡似臨峰月流如飲澗虹
幽桂無斜影深松有勁風惟當遠人望知在白雲中
陳隂鏗遊始興道館詩曰紫臺高不極清谿千仞餘壇
邊逢藥銚洞裏閱仙書庭舞經乘鶴池遊被控魚稍昏
蕙葉斂欲暝槿花疏徒交斧相爛會自不凌虛又賦詠
得神仙詩曰羅浮銀是殿瀛洲玉作堂朝遊雲暫起夕
餌菊恒香聊持履成燕戲以石為羊洪崖與松子乘羽
就周王
賦漢司馬相如大人賦曰相如拜為孝文園令見上好
仙乃遂奏大人賦其辭曰世有大人在乎中州宅彌萬
里曾不足以少留悲世俗之迫隘朅輕舉而遠遊垂絳
幡之素霓戴雲氣而上浮建格澤之脩竿總光曜之采
旄垂旬始以為幓曳慧星而為髾絶少陽而登太隂與
真人乎相求屯余車而萬乘綷雲蓋而樹華旗歴唐堯
於崇山過虞舜於九疑朅度九江越五河時若曖曖將
混濁召屏翳誅風伯刑雨師排閶闔而入帝宫載玉女
而與之歸登閬風而遥集飛鳥騰而一止吾乃今日覩
西王母皓然白首戴勝而穴處亦幸有三足烏為之使
遺屯騎于玄闕軼先驅於寒門下峥嶸而無地上寥廓而
無天視眩泯而無見聽敞怳而無聞乘虛無而上假超
無友而獨存
後漢桓君山仙賦曰余少時為中郎從孝成帝出祠甘
泉河東見郊先置華隂集靈宫宫在華山下武帝所造
欲以懷集仙者王喬赤松子故名殿為存仙端門南向
山署曰望仙門竊有樂高妙之志即書壁為小賦以頌
美曰夫王喬赤松呼則出故翕則納新夭矯經引積氣
關元精神周洽鬲塞流通乘凌虚無洞達幽明諸物皆
見玉女在旁仙道旣成神靈攸迎乃驂駕青龍赤騰為
歴躇玄厲之擢㠑有似乎鸞鳳之翔飛集於膠葛之宇
泰山之臺吸玉液食華芝潄玉漿飲金醪出宇宙與雲
浮洒輕霧濟傾崖觀倉川而升天門馳白鹿而從麒麟
周覽八極還崦華壇氾氾乎濫濫隨天轉琁容容無為
夀極乾坤
後漢黃香九宫賦曰伊黃靈之典度存文昌之會宫握
琁璣而布政總四七而持綱和日月之光曜均節度以
運行經閶闔而出玉房謁五岳而朝六宗蹠崑崙而跪
碣石蹈底柱而跨太行肘熊耳而據桐栢分嶓冢而持
外方使織女驂乘王良為之御三台執兵而奉張軒轅
乘駏驉而先驅左青龍而右觜攜前七星而後騰蛇
晉陸機列仙賦曰夫何列仙玄妙超攝生乎世表因自
然以為基仰造化而聞道性沖虛以易足年緬邈其難
老爾乃呼翕九陽抱一含元引新吐故雲飲露飡違品
物以長盻妙羣生而為言爾其嘉會之仇息宴遊栖則
昌容弄玉洛宓江妃觀百化於神區覲天皇於紫微過
太華以息駕越流沙而來歸又陵霄賦曰挾至道之容
微狹流俗之紛沮颺余節以遠模風扶搖而相予削陋
跡於分邱省遊仙而投軌凱情累以遂濟豈時俗之云
阻判煙雲之騰躍半天步而無旅詠陵霄之飄飄永終
焉而弗悔昊蒼煥而運流日月翻其代序下霄房之靡
迄卜良辰而復舉陟瑶臺以投轡步玉除而容與
梁陶宏景水仙賦曰淼漫八海汯泊九河中天起浪分
地寫波東卷長桑日窟西斡龍築月阿迺者潼關不壅
石門已開導江出漢浮濟達淮漳渠水府包山洞臺娥
英之所遊往琴馮是焉去來於是碧巖無霧綠水不風
飛軒紖鳳遊軒駕鴻上朝紫殿還覲青宫進麾八老顧
扐四童酌丹穴之酎薦麟洲之肴錦旌麗日羽衣拂霄
亦有先覺之秀獨往之英窺若士於蒙縠求吕梁於石
城從霧光於底柱索龍威於洞庭迎九玄於金闕謁三
素於玉清更天地而彌固終逍遥以長生又雲上之仙
風賦曰縹緲遥裔亘碧海而颺朝霞凌青煙而溥天際
出龍門而激水度葱關以飛雪於是漢區動御月軌驚
文浮虚入景登室汎雲一舉萬里曾不浹辰此列子有
待之風也若乃縣括宇宙苞絡天維周流八極回環四
時氣值節而動律位涉巽而離箕徒見去來之緒莫測
終始之期此太虚無為之風也
梁江淹丹砂可學賦曰或曰黃金可鑄僕不信試為此
辭乘河漢之光氣騎列星之采色輟隂陽於形有傳變
化於心識旣而曖碧臺之錯落曜金宫之玲瓏沼蓮華
於繡閣化蒲萄於錦屏奏神鼔於玉袂舞靈衣於金裾
韻躑躅而易變律參差而難圖非南風之能擬詎濮水
之敢模
頌魏陳王曹植玄俗頌曰玄俗妙識饑餌神穎在隂倏
逝即陽無景逍遥北岳凌霄引領揮霧昊天含神自静
晉牽秀老子頌曰深哉伯陽誕此靈姿研精玄奥幽贊
神微抱質懷素藴寶藏輝述而好古儀聖作師周衰道
廢厥猷匪宣龍潛初九亢志皓然於邈高風徽音永傳
又彭祖頌曰於休彭公應運特生窮神知化妙物通靈
挹之不沖滿之不盈韜光隱曜混沌玄清確乎其操邈
乎其度含真蕩穢離俗遺務託神玄妙遊心泰素享年
七百寶降其祚惠我無疆倫道作故又王喬赤松頌曰
妙哉松喬禀此殊姿含精握氣靈德是綏藏器華圃允
首騰飛齊跡風雲超遠姿微乃翔靈墳鳥像人聲低徊
舊土眷此平生惠而不諒凋我素形神儀旣隕翻飛而
征遨遊八維跨騰九冥應慶罔極與道虚盈
贊晉陸機王子喬贊曰遺形靈岳顧景忘歸乘雲倏忽
飄颻紫微
晉湛方生老子贊曰教由嚴宗化必有資深矣若人乃
作皇師亦參儒訓道實希夷恂恂孔父是敬是祇
晉郭璞馮夷贊曰禀華之精食惟八石乘龍隱淪往來
海客若是水仙號曰河伯又曰水土冰鱗潛映洞川赤
松是服靈蛻乘煙吐納六氣升降九天
宋孝武帝洞井贊曰絳紀山瑞紫志川靈金膏溢曜玉
樹含英端巖毓泉挹祥吐禎彪彬仙牒揮翕詭經
梁江淹王子喬贊曰子喬好輕舉不待鍊銀丹控鶴上
窈窕學鳳對㠝岏山無一春草谷有千年蘭雲衣不躑
躅龍駕何時還又隂長生贊曰隂君惜靈骨圭璧詎為
寶日夜名山側果得金丹道憂傷永不至光顔如碧草
若渡西海時致意三青鳥又白雲贊曰紫煙世不覿赤
鱗庖所捐白雲亦海外葐蒀起三山蕭瑟玉池上容裔
帝臺前欲知清都裏乘此乃登天又秦女贊曰青琴旣
曠世綠珠亦絶羣猶不及秦女十五乘綵雲璧質人不
見瓊光俗詎聞使洛靈脩往為我道竒芬
碑齊孔稚珪玄館碑曰夫朋白兔而侣青鳥啓銀函而
講金字者有道存焉故能大叩玄宗鬱為物範則天地
正六合照日月而導蒼生神道無門隂陽不測是故赤
松家石室之下神農行弟子之敬廣成在崆峒之上軒
轅禀順風之禮洛浦笙飛之秀關山駕鳳之英凡此之
儔希世間出皆雍容以沐咸池或蕭灑而開閶闔
梁簡文帝招真館碑曰夫東瀛淥水三變成田西岳靈
桃千載未子尚以星起牽牛苛首迢逓律生甲子氣數
杳冥沈復上遊玉清損之又損高排金闕玄之又玄豈
言象之能筌非時節之所辯高巖鬱起帶青雲而作峰
瀑水懸流雜天河而俱灑雖日門採藥之地楚望懷椒
之歌陽反流沙之魂錦識汾隂之鼎無以喻書銘曰玉
龜二始金書八會道浹地心功浮天外故帝可小推貞
能大德起同塵土生塞兊保物自然人符交泰掩映綠
羅穹隆紫蓋仙冶之美此焉為最雄柱千步陽臺百丈
水均下矚山踰高掌野寂雲興禽繁山響升虹夕栖豐
雷朝上書藏玉柙藥藴銀筒燒鉛雜鯉折桂和葱斧柯
雖朽碎石無窮
梁元帝南岳衡山九貞館碑曰簫鼔騰空煙霞相接星
辰奪采燈燭非明風牗雲梁千門萬戸樓施九柱已同
賴鄉之地山帶五城復類玄洲之所玉版之經猶藴金
丹之處存焉上月臺而遺愛登景雲而忘老欣欣然不
知所以而然日暉石瓦東眺靈夀之峰月蔭玉牀西瞻
華蓋之嶺竹類黃金旣葳蕤而防露木似紅蓮且芬披
而拂日杯傳九醖隱淪之車晨至堂開四扇西楹之鐘
夜響又青谿山館碑曰原夫法象莫過於天地著明莫
過於日月鼔之以雷電潤之以風雨咸秩無文所以名
山致祭峻極於天青谿山者荆南之中岳也隱隱千霄
亭亭無際雲蓋三層如在帝臺之側桂林八樹非異景
山之傍輕霞旦起影落照於陽谿清風遠至響猿鳴於
巫峽西臨百丈之穴南帶千仞之水洪源湛淡長波縈
復
梁沈約善館碑曰至道玄妙無跡可尋寄言立稱已乖
宗極神宇靈房於義非取九仙緬邈等級參差或藏形
洞府或栖志靈岳達人獨往之事志非易立飡松飲澗
之情理難輕樹止欲漸去喧囂稍離塵雜於是旣加整
葺營建堂宇北負崇岳南枕脩衢迴託人表雞犬相絶
庭流松響戸接雲根指瓊樹而朝飡就瑶臺而一息霓
裳不反鳬舄忘歸朝九星謁羣帝悠哉邈乎與天地相
畢矣又桐栢山金庭館碑曰若夫上元奥遠言象斯絶
金簡玉字之書玄霜絳雪之寶俗士所不能窺學徒不
敢輕慕非天禀上才未易可擬自惟凡劣識鑒鮮方早
尚幽棲屏棄情累留愛林壑託分鳥魚旣遠出天台定
居兹嶺所朅之山實惟桐栢仰出星河上參倒景高崖
萬仞邃澗千回翹心屬念晚卧晨起採三芝而延佇飛
九丹而宴息乘鳬輕舉留舄忘歸銘曰日為車馬芝成
宫觀虹旌拂月龍輈漸漢萬春方華千齡始旦
梁陶宏景許長史舊館壇碑曰悠哉曠矣宇宙之靈也
固非言象所傳文跡可記嘿然則後之人奚聞乎銘曰
昔在西漢三茅來賓爰曁東晉二許懷貞裁其浚井棲
道接神允膺輔聖錫兹符震勝殿密響瀉瓶揚芬瑶宫
碧簡絢采垂文瓊函玉檢綺席繡巾蘭釭列耀金鑪颺
薰又茅山長沙館碑曰夫萬象森羅不離兩儀所育百
法紛湊無越三教之境搢紱之士飾禮容於闈閤耿介
之夫揚旌麾於門裔銘曰至哉乾元萬物資始皇王受
命三才乃理惟聖感神惟神降祉德被歌鐘名昭圖史
友于兄弟敬惟西宣言追茂實用表遺先敢巡舊制有
革雜章刊字弗朽奕代留芳又太平山日門館碑曰日
門館者東霞啓暉開巖引燭以為名也先是吳郡杜徵
君聲高兩代德冠四區教義宣流播乎數郡拓宇太平
之東結駕菁山之北爰以此處幽竒别就基構栖集有
道多歴世年
陳沈炯林屋館記曰夫玄之又玄處衆妙之極可乎不
可成道行之致斯蓋寂寥窅冥希微恍惚故非淮南八
仙之圖賴鄉九井之記至若崑山平圃銀牓相暉蓬閬
仙宫金臺崛起南瞰胥臺傍連飛閣桂柱星羅瓊軒雲
構銘曰大道旣隱衆聖無門悠悠太極誰見玄根祈年
立秦望仙表漢髣髴神靈依稀宫觀峨峨林屋輪奐徘
徊庭羅花鳥室静塵埃
陳徐陵天台山館徐則法師碑曰夫海水揚塵幾千年
而可見天衣拂石幾萬歲而應平至人者譬彼晨昏方
乎晷刻固非俗士之所能言寰中之所能量者也至如
不死之草猶稱南裔長生之樹尚挺西崑百紀遊龜皆
登蓮葉千齡夀鶴或舞松枝假矣生民何其夭脆譬彼
風電同諸泡沫琢火之歎聞諸往賢逝水之悲嗟乎前
聖樵人看博信未始乎淹留仙客彈琴固不移於俄頃
然而子孫皆其數世鄉黨咸為草萊是以志士名賢飄
然長騖臊羶榮利懕穢風塵服冕乘軒其猶桎梏朱庭
紫閣事甚籠樊隱淪巖洞飡餌芝髓忽矣身輕俄然羽
化金繩玉版受謁帝之符龍駕霓裳處仙宫之籙法師
蕭然道氣卓矣仙才千仞孤標萬頃無度所以伊川控
鶴葉縣乘鳬靈化無方去道斯在銘曰來去三島賓遊
二童然香雨上擊磬雲中玉粒雖軟金膏未鎔方流道
業濟彼昏蒙
銘梁陶宏景茅山曲林館銘曰層嶺外峙邃宫内映仄
穴旁通榮泉遠鏡尚德依仁祈生翊命且天且地若凡
若聖連甍比棟各謂知道參差經術跌宕辭藻孰曰曲
林獨為勁好奄跡韜功守兹偕老
周王襃靈壇銘并序曰悠悠五緯乃欽若於堯典茫茫
九州是致功於禹跡猶以天步懸遠隸首筭而弗窮地
載遐荒章亥馳而未極浩庭霄度吐納天和崑閬滄溟
胞胎元一九靈之府神液所以降祥五英之闕蓂華以
之昭應推劫運之短長校河源之廣狹谷永上書譬流
風之不繫桓譚作論明弱水之難航豈知迴天金簡惟
傳上聖洞神玉策尚隔中仙于時金風戒晨三光澄曜
香雨乘空天花入室帝乃升法座說玄言肴覈洞微闡
揚衆妙洪鐘應叩衢樽待酌銘曰鐘鳴上界梵響玄宫
紫辰濯水青樹搖風八覺脩行七教弘通神機詣理秋
毫析空函席廣開法輪徐轉入神精義談天勝辯逐境
晦明逗機深淺或照盛業方圖雲篆又館銘曰雲橋啓
館景曜開扉明庭朝禮仙宫羽衣燕履宵去鳬舄晨歸
練石三轉燒丹七飛昆吾陶鑄丹陽鋈銑畫寫龍文圖
開彫篆聲隨地氣調均天辯九宫方應萬靈稱善
書梁沈約與陶宏景書曰先生糠粃俗流超然獨遠烈
霓羽帶總轡雲霞方當名書絳簡身遊玄闕憑星夕卧
望日朝飡而至理深微曖焉難睹惟欲下風問道未知
厥路若夫栖遲閒遠咀嚥瓊芝出入清都師友靈聖循
崖反跡無缺惟心
梁陶宏景答朝士訪仙佛兩法體相書曰某等白嘗竊
觀仙書輒嗟欣忘倦徒羨其文莫測其理尋七尺之體
旣同禀太始俱服五常以何因緣獨超青雲而弊金石
者乎先生領袖玄門學窮仙苑必有以竭其川岸請略
聞雅說隱居答曰至哉嘉訊豈蒙生所辯雖然試言之
若真推竹栢之匹桐柳者此本性有殊非今日所論若
引庖刀湯稼從養漑之功者此又上其所從終無永固
之期夫得仙者並有異乎此但斯族復有數種今且談
其正體凡質像所結不過形神形神合時則是人是物
形神若離則是靈是鬼其非離非合佛法所攝亦離亦
合仙道所依今問以何能而致此仙是鑄練之極感變
之理通也當埏埴以為器之時是土而異於土雖燥未
燒遇濕猶壊燒而未熟不久尚毁火力旣足表裏堅固
河山可盡此形無滅假令為仙者以藥石練其形以精
靈瑩其神以和氣濯其質以善德解其纏衆法共通無
礙無滯欲合則乘雲駕龍欲離則尸解化質不離不合
則或存或亡於是各隨所業脩道進學漸階無窮教功
令滿亦畢竟寂滅矣
論魏陳王曹植辯道論曰世有方士吾王悉所招致甘
陵有甘始廬江有左慈陽城有郄儉始能行氣導引慈
曉房中之玄術儉善辟穀悉號數百歲所以集之魏國
者誠恐此人之徒接姦詭以欺衆行妖惡以惑民豈復
欲觀神仙於瀛洲求安期於邊海釋金輅而顧雲輿棄
文驥而羨飛龍哉夫帝者位殊萬國富有天下威尊彰
明齊光日月宫殿闕庭等曜紫微何顧乎王母之宫崑
崙之域哉夫三烏備投不如百官之美也素女姮娥不
若椒房之麗也雲衣羽裳不若黼黻之飾也駕螭載霓
不若乘輿之盛也瓊蘂玉華不若玉圭之潔也而顧為
匹夫所罔納虚妄之辭信眩惑之說隆禮以招弗臣傾
産以供虚求散王爵以榮之清閒館以居之經年累稔
終無一驗雖復誅其身滅其族紛然足為天下笑矣若
夫玄黃所以娛目鏗鏘所以樂耳媛妃所以紹先芻豢
所以悅口也何必甘無味之味聽無聲之樂觀無采之
色乎
晉庾闡列仙論曰夫無怪物之所以然後可以通於命
以達變化之情者不怪詭於異端測自然之根者不猖
狂於一物故形骸雖細推之愈廣天地雖巨别之彌狹
然則形骸華岱之秋毫太虚天地之掌握耳又何足以
言其變化哉又若秦皇漢武體無靈骨雖懷竒化終於
尸没傾天下之資忽萬乘之位方士輻湊萬端鱗萃無
救於頽年無補於一至若夫禀分有方(云云)
藝文類聚卷七十八
