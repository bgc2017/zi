藝文類聚卷五十三唐歐陽詢撰
治政部下(錫命)(薦舉)(奉使)
錫命
周官九儀之命正邦國之位一命受職再命受服三命
受位四命受器五命賜則六命賜官七命賜國八命作
牧九命作伯
韓詩外傳曰諸侯之有德天子錫之一錫車馬再錫衣
服三錫虎賁四錫樂器五錫納陛六錫朱戶七錫弓矢
八錫鈇鉞九錫秬鬯謂曰九錫
易曰王三錫命懷萬邦也
尚書曰平王錫晉文侯秬鬯圭瓚作文侯之命
左傳曰王命尹氏策晉文公為侯伯錫之大輅之服戎
輅之服彤弓一彤矢百玈弓矢千秬鬯一卣虎賁三百
人
范曄後漢書曰董昭等欲共進曹操爵國公九錫備物
密以訪荀彧彧曰曹公本興義兵以匡振漢朝雖勲德
崇著猶稟忠貞之節君子愛人以德不宜如此事遂寢
操心不能平會南征孫權彧勞軍于譙輒表留彧
晉中興書曰烈宗冲幼桓温威震外内人情噂&KR0689;互生
同異謝安與王坦之盡忠匡翼諷朝廷為九錫使驍騎
將軍袁宏具草時温以疾篤宏以呈安安視輒云不好
更勾改之使彌歴旬日至於温薨錫命遂寢
文後漢潘勖策魏武帝九錫命文曰朕以不德少遭愍
凶越自西土遷於唐衛當此之時危若綴旒然宗廟乏
主社稷無位羣凶覬覦連城帶邑一人尺土朕無獲焉
即我高祖之命將墜于地朕用夙興假寐震悼於厥心
乃誘天衷誕育丞相保乂我皇家弘濟於艱難朕實賴
之今將授君典禮其敬聽朕命昔者董卓初興國艱羣
后釋位以謀王室君則攝進首唘戎行此君之忠於本
朝也後乃黃巾反易天常侵我三州延于平民君又討
之翦除其迹以寧東夏此又君之功也君有定天下之
功重之以明德班叙海内宣美風俗旁施勸教恤慎刑
獄敦崇帝族援繼絶世舊德前功罔不咸秩雖伊尹格
於皇天周公光于四海方之蔑如也朕聞先王並建明
德祚之以土分之以民崇其寵章備其禮物所以蕃衛
王室左右厥世也其在周成管蔡不靖懲難念功乃使
召康公錫齊太公履東至于海西至於河南至于穆陵
北至于無棣五侯九伯實得征之爰及襄王亦有楚人
不供王職又命晉文登為侯伯錫以二輅虎賁鈇鉞秬
鬯弓矢大唘南陽世作盟主故周室之不壞繄二國是
賴今君稱丕顯明德保朕奉答天命導揚弘烈綏爰九
域莫不率俾功高於伊周而賞卑乎齊晉朕甚恧焉今
以十郡封君為魏公錫君玄土苴以白茅爰契爾龜用
建冡社昔在周室畢公毛公入為卿佐周召師保出為
二伯外内之任君實宜之其以丞相領冀州牧如故又
加君九錫其敬聽朕命魏國置丞相以下羣卿百僚皆
如漢初諸侯之制君往欽哉敬服朕命簡恤爾衆時亮
庶功用終爾顯德對揚我高祖之休命
魏文帝策命孫權九錫文曰蓋聖王之法以德詔爵以
功制禄勞大者禄厚德盛者禮豐故叔旦有夾輔之勲
太公有鷹揚之功并唘土宇并受備物所以表章元功
殊異賢哲也朕以不德承運革命思齊先代坐而待旦
惟君天姿忠亮命世作佐深覩歷數逹見廢興遠遣行
人浮于潛漢望風景附抗疏稱藩忠肅内發款誠外照
信著金石義蓋山河朕甚嘉焉今封君為吳王使持節
高平侯其授君璽綬策書以大將軍使持節都督交州
領荆益州牧事錫君青土苴以白茅對揚朕命以君東
夏今又加君九錫其敬聽後命
宋傅亮作宋武帝九錫文曰朕以寡昧仰纘洪業夷羿
乘釁蕩覆王室越在南鄙至於九江宗祀絶饗人神無
位提挈羣凶寄命江介則我祖宗之烈奄墜于地七百
之祚翦焉莫嗣天未絶晉誕育英輔振厥綱維再造區
夏興亡繼絶俾昏作明元勲至德朕實賴焉今將授公
典策其敬聽朕命乃者桓玄肆僭滔天泯夏拔本塞源
顛倒六位庶僚俛首四方莫䘏公精貫朝日氣凌虹霓
奮其靈武大殲羣醜尅復皇邑奉帝歆神此公之大節
而始於勤王者也授律羣后沂流長騖薄伐峥嶸獻捷
南郢大憝折首羣逆夷殄三光旋照舊物反正此又公
之功也公有康宇内之勲重之以明德爰初發迹則竒
謨冠世電擊彊妖則鋒無前對聿寧東夏大造黔首辨
方正位納之軌度蠲削煩苛較若畫一淳風美化盈塞
區宇雖文命之東漸西被咎繇之邁于種德何以尚茲
朕聞先王之宰世也庸勲尊賢建侯胙土褒以寵章崇
其徽物所以夾輔皇室外隆藩屏故曲阜光唘遂荒徐
宅營丘表海四履有聞其在襄王亦賴匡霸又命晉文
備物九錫惟公道冠前烈勲高振古而殊典未加朕甚
瞢焉今進授相國
表魏武帝讓九錫表曰臣功小德薄忝寵已過進爵益
土非臣所宜九錫大禮臣所不稱惶悸征營心如炎灼
歸情寫實冀蒙聽省不悟陛下復詔褒誘喻以伊周未
見哀許臣聞事君之道犯而勿欺量能處位計功受爵
苟所不堪有殞無從加臣待罪上相民所具瞻而自過
謬其謂臣何
梁江淹為齊高帝讓相國齊公九錫表曰臣聞日月權
輿二儀所以克靈君臣設極三統所以式固惟生與位
謂之大寶是以二周之治珪河逾廣兩漢之初封賞彌
盛然表東海者實牧野之日瞻魯邦者乃負圖之辰若
乃衣裳之會九合一匡猶慚於斯禮也臣實鄙才靡識
大體徒以忠貞為槩而勞不足銘雖以丹素為誠而功
無可勒又表曰御龍勤夏未聞冠俗之爵大彭翼商豈
見超世之典況吕梁不鑿而器重玄圭越裳未獻而賦
擬千乘鏡前修而慙形覿往德而聳慮也
薦舉
禮記曰趙文子所舉於晉國管庫之士七十有餘家生
不交利死不屬其子焉
尸子曰人知用賢之利也不能得賢其何故也夫買馬
不論足力以白黑為儀必無走馬矣買玉不論美惡以
大小為儀必無良寶矣舉士不論才而以貴勢為儀則
伊尹管仲不為臣矣
說苑曰楚令尹虞丘子舉孫叔敖虞丘子家干法叔敖執
而戮之虞丘子喜入見于王言孫叔敖果可使持政奉國
法而不黨施刑戮而不亂可不謂公乎莊王曰夫子之賜也
呂氏春秋曰百里奚之未遇時飯牛於秦傅鬻以五羊
之皮公孫枝得之獻諸繆公三日請屬事焉公曰買之
五羊之皮而屬事無乃為天下笑乎枝曰信賢而任之
君之明也讓賢而下之臣之忠也境内將服夫誰暇笑
哉遂用之謀無不當舉必有功
史記曰王稽使於魏問鄭安平魏有賢人可與俱西乎
安平曰臣里中有張禄先生欲見君言天下事王稽知
其是范睢也乃載以入秦
漢書曰韓安國為人多大略所推舉皆廉士賢於己者
又曰薛宣知翟方進有宰相器深結之方進竟代宣為
丞相免二歲方進薦宣明習文法上徵宣復爵又曰何
武為人仁厚好進士稱人之善為楚内史厚兩龔在沛
郡厚兩唐為公卿薦之朝廷此人顯於世者何侯力也
漢雜事曰辛慶忌為酒泉太守大將軍王鳳薦慶忌正
直仁勇通於兵事柱國石臣鳳不宜久處其右上乃復
徵為光禄大夫執金吾
東觀漢記曰東平王倉薦吏吳良上以章示公卿曰蕭
何薦韓信設壇即拜不復考試以良為議郎又曰杜林字
伯山為侍御史先與鄭興同寓隴右乃薦之上徵興為
大中大夫又曰陳寵字昭公為尚書寵性純淑周密重
慎時有所表薦輒自手書削草
續漢書曰橋玄為司空轉司徒素與南陽太守陳球有
隙及在公位而薦球為廷尉又曰虞詡以左雄有忠節
上疏薦之曰伏見議郎左雄數上封事實有王臣蹇蹇
之節宜擢在喉舌之官必有匡弼之益由是拜雄尚書
吳越春秋曰孫子者吳人名武善為兵法僻隱幽居世
人莫知其能子胥明於識人乃薦孫子吳王問以兵法
每陳一篇王不覺口之稱善
三輔決錄曰游子殷為郡功曹有童子張既為書佐殷
察異之具設賓饌以子楚託之後魏王以既為雍州時
漢興郡闕王以問既既稱楚文武兼才遂以為漢興太守
魏志曰潁川盧志才籌畫士也早卒太祖與荀彧書曰
自志才亡後莫可與計事者汝潁固多竒士誰可以繼
彧薦郭嘉召見論天下事太祖曰使孤成大業者必此
人也表為司空軍祭酒
吳志曰劉繇字正禮兄岱字公山平原陶丘洪薦欲令
舉茂才刺史曰前年舉公山奈何復舉正禮乎洪曰若
明使君用公山於前擢正禮於後所謂御二龍於長塗
聘騏驥於千里不亦可乎
王隱晉書曰杜夷隱身不仕鎮東軍司顧榮等薦夷於
相國府元帝以為儒林祭酒
徐廣晉紀曰張華少自牧羊而篤志好學初為縣吏盧
欽竒其才數稱薦之
詔魏明帝詔曰世之質文隨教而變兵亂已來經學廢
絶後生進趨不由典謨豈朕訓導未洽將進用者不以
德顯乎其令郎吏學通一經才任牧民博士策試擢其
高第者亟用其浮華不務道本者皆罷退之
梁任昉求薦士詔曰夫進賢茂賞蔽善明罰前王盛則
咸必由之朕纂統鴻業夤畏大寶思用俊異協贊雍熙
歴聽九工物色輿皂而白駒盈谷萇楚未刈所以臨朝
永歎日昃伊佇便可博詢卿士各舉所知將量才授能
擢以不次庶同則哲之明稱朕急賢之旨
陳江總舉士詔曰堯施諫鼓禹拜昌言求之異等久著
前冊舉以滯淹復聞昔典斯乃治道之深規帝王之切
務朕以寡昧丕承洪緒未明虛己日旰興懷萬機多紊
四聰弗逹思聞謇諤採其默語王公以下各薦所知傍
詢管庫爰及輿皂一介有能片言可用朕親加聽覽佇
茲唘沃
表後漢班固為第五倫薦謝夷吾表曰夷吾才兼四科
行包九德奉法智察有召公之風居儉履約紹公儀之
操雖密勿在公身出心隱不徇名以求譽不馳騖以要
寵誠社稷之蓍龜大漢之甍棟宜當拔擢使登鼎司願
乞骸骨更授夷吾
後漢蔡邕薦皇甫規表曰昔孝文愠匈奴之事思李牧
於前代孝宣忿姦猾之不散舉張敞於亡命論其武勞
則漢室之干城課其文德則皇家之腹心
後漢孔融薦禰衡表曰衡淑質貞亮英才卓躒初涉藝
文升堂覩奥目所一見輒誦於口耳所暫聞不忘於心
性與道合思若有神忠果正直志懷霜雪見善若驚疾
惡若讐鷙鳥累百不如一鶚飛辯騁辭溢氣坌涌解疑
釋結臨敵有餘昔賈誼求試屬國詭繫單于終軍欲以
長纓牽致勁越弱冠慷慨前世美之如得龍躍天衢振
翼雲漢揚聲紫微垂光虹霓鈞天廣樂必有竒麗之觀
帝室皇居必畜非常之寶
魏陳思王曹植自試表曰士之生世入則事父出則事
君事父尚於榮親事君貴於興國故慈父不能愛無益
之子仁君不能畜無用之臣夫論德而授官者成功之
君也量能而受爵者畢命之臣也故君無虛授臣無虛
受虛授謂之謬舉虛受謂之尸禄昔二虢不辭兩國之
任其德厚也旦奭不讓燕魯之封其功大也今臣無德
可述無功可紀上慙玄冕俯愧朱紱西有違命之蜀東
有不臣之吳使邊境未得脱甲謨士未得高枕而高鳥
未挂於輕繳淵魚未懸於鈎餌者恐釣射之術或未盡
也夫君之寵臣欲除患興利臣之事君必殺身静亂以
功報主也如微才弗試沒世無聞徒榮其軀而豐其軆
生無益於事死無損於數虛荷上位而忝重禄禽息鳥
視終於白首也常恐先朝露填溝壑墳土未乾而身名
並滅冀以塵霧之微補益山海螢燭末光增輝日月又
表曰五帝之世非皆智三季之末非皆愚用與不用知
與不知也夫相者文德昭者也將者武功烈者也文德
昭則可以匡國朝叙百揆稷契䕫龍是矣武功烈則可
以征不庭廣邦境南仲方叔是矣昔伊尹之為媵臣至
賤也呂尚之處屠釣至陋也及其見舉於湯文誠道合
志同豈復假近習之薦因左右之介哉昔騏驥之於吳
坂可謂困矣及其伯樂相之孫子御之形體不勞而坐
取千里伯樂善御馬明君善御臣誠任賢使能之明效
也昔段干木修德於閭閻秦軍為之輟攻而文侯以安
穰苴授節於邦境燕晉為之退師而景公無患皆簡德
尊賢之所致也願陛下垂高宗傅巖之明以顯中興之
功
魏殷襃薦朱倫表曰蓋聞虞書非俊乂無以光帝載西
伯非髦士無以開王業是故高世之主必廣登命之禮
有為之君務通賢者之路所以成大治也切見同郡朱
倫字文信天真清亮雅性忠篤純粹足以激清源美行
足以廣風俗當仁不讓見得思義疏逹之才強記博聞
飛辭抗論駱驛竒逸誠當世之俊異一時之秀出也如
得毗佐銓衡翼亮右曹濟濟之觀足用華國
晉庾亮薦翟陽郭翻表曰蓋聞舉逸拔幽帝王之高士
旌德禮賢治道之所先是以西伯摽渭濱之伏而帝基
以隆漢高延商洛之隱而王道以固仄陋無明敡之稱
空谷廢白駒之詠恐千里之足屈於槽櫪之下贊世之
才委於壟畆之間若解其巾褐服以纓冕必能奮贊皇
極敷訓彝倫
梁元帝薦鮑幾表曰旌蒲出魯賁帛歸齊頌聲既興盛
業斯在幾忠公抗直出宰廉平將齊毛玠古人之服實
同吳隱酌水之廉臣才非往哲識愧前修輕塵聽覽伏
待鈇鉞
梁沈約薦劉粲表曰陛下則天開業冠帶要荒輶軒韋
轂交軫於遐路捨築投竿相望於魏闕或以開坼未採
管庫遺賢執戟忘疲倚輈不息
梁劉孝儀為江僕射禮薦士表曰陛下緝禮裁樂化俗
移風當扆思治分宵夢相枯岸之珠既掄潤山之玉已
薦伏見兼太學博士會稽賀瑒字德璉幼能斧藻長則
琢磨結卷就賢擔簦來學鄉塾染其丹采朋友扣其洪
鍾聲無愧於東筠材有踰乎西杞如使聯事宗伯握蘭
建禮庶用得其才人知自勖臣鑒非止水職豫搜揚前
竭䛕聞先自鄉曲又為江侍中薦士表曰臣聞天道不
言資寒暑而成歲宸居垂拱寄守宰以宣風若夜魚不
欺朝琴在奏則殘殺自去汾射可追伏見鎮北府水曹
參軍濟陽江興字休恭立身貞白操業清廉頗涉書記
彌閑刀筆前攝縣沮漳無傷錦製巡行淮海不忝繡衣
若處以百里之邑使導一鄉之賦必能治文無害迄用
有成臣舉不避族非欲異姓居後知人為難實緣所悉
而薦
北齊邢子才為李衛軍疾以國子祭酒讓東平王表曰
臣聞運舟歸於積水致遠在於逸足未有涓澮之流可
成奔飛之用駑蹇之乘而有滅沒之功既列趙衰先人
之敏請同虞丘退身之義具官臣某民望時宗聲實攸
在斧藻川流雕篆霞蔚蕉蒲既茂枝葉實繁故以學窮
齊魯聲高梁魏詔美司朝僉諧允在伏願迴恩徙授以
答具瞻
牋魏應璩薦和慮則牋曰璩聞唐堯因羣士以興治齊
桓假衆能以定業是故八元進則太平之化成六賢用
則九合之功立切見同郡和模字慮則質性純粹體度貞
正履仁蹈義動循軌禮方今海内企踵欣慕捉髮之德
山林投褐思望旌弓之招實英竒叙用之時賢逹進致
之秋也令夜光之璧顯價於和氏之肆千里之足定
功於伯樂之庭庶有以宣明大道光益時化又薦費禕
牋曰璩聞景雲浮則應龍翔治道明則俊乂臻是故良
哉之歌興於唐堯之世多士之頌起於周文之朝
晉孫楚薦傳長虞牋曰楚聞騏驥不遺能於伯樂良寶
不藏耀於卞和是以輝光夜射價連秦趙飛駟絶影終
朝千里物尚有之士亦宜然
晉庾闡薦唐㞵牋曰蓋桂林生於五嶺杞梓出於南荆
夫以卉木之盛猶載在方志况千里之朝懷其良彦而
使人滯於常流莫登於龍津者乎郡功曹史泉陵唐㞵
永延履道敏素和而有正立身持操行著一邦若得驂
軌鸞衡服襄駿足則機石之良選可以對揚萬里者也
唘齊王融求試效唘曰臣聞春鶊秋蟀集候相悲露木
風螢臨年共悦夫惟動植且或有心況在生靈而能無
感夫君道含弘臣術無隱翁歸乃居中自是充國曰莫
若老臣切慕前修敢蹈輕節雖冒不媒之鄙式罄奉公
之誠抑又唐堯在上不參二八管夷吾恥之臣亦恥之
梁元帝唘東宫薦石門侯唘曰切以鳳鳴朝陽必資藍
田之寶龍門點額亦俟棠溪之珍是以紫玉見稱黃金
為貴文傳夢鳥學重靈蛇點漆凝脂事逾衛玠渾金璞
玉才疋山濤昔翟陽隱逸見稱庾亮陳平器局被薦無
知以人廢言誠增竦讋進賢上賞伏待慈照
梁丘遲答舉秀才唘曰方今八友盈庭五丞在幄七教
畢修九功具舉猶乃物色關屠夢想巖釣故已天不愛
寶野無遺賢輒仰宣皇猷俯罄愚蔽覘察衡閻詢事茅
草如有片言入善一介可題謹聞絳闕恭奏青蒲
教宋孝武臨徐兖二州搜揚教曰徐方地兼梁楚秀士
攸出兖土樂頌所流風禮自古豈不異人比肩鴻才世
及或疎散山林不聞進逹或栖息閭閻懷寶待耀孝性
義門明經善政者所在搜揚舉進咸用名聞
梁王僧孺至南海郡求士教曰是以文舉下車寤夢於
根矩長孫入境明發於龍丘此境三閩奥壤百越舊都
漢開吳别分星畫部風序泱泱衣簪斯盛其川岳所産
豈直明珠大貝桂蠧翠羽而已哉孝實人經則有羅威
唐頌學惟業本又聞陳元士燮至於高尚獨往相望於
&KR1778;巗懷仁抱義繼蹤於前史
書漢張敞與朱邑書曰明主遊心太古廣延茂士此誠
忠臣竭思之時也值敞遠守劇郡馭於繩墨胸臆約結
固無竒矣足下以清明之德掌周稷之官昔陳平雖賢
須魏倩而後進韓信雖竒賴蕭何而後信故士各逹其
時之英雋若必伊尹呂望而後薦之則此人不因足下
而進矣邑感敞言薦賢士大夫多得其助者
魏阮稽與晉文王薦盧播書曰是以八士歸周周道以
隆虞舜登庸元凱咸事誠以鄧林昆吾翔鳳所栖懸黎
和肆垂棘所集伏見鄙州别駕盧播字景宣耽道悦禮
仗義依仁研精墳典升堂覩奥若得佐時理物則政事
之器銜命聘享則專對之才潛心圖籍文學之宗敷藻
載述良史之表
奉使
周官曰使適四方朝覲宗遇會同君之禮也存頫省
聘問臣之禮也
毛詩曰四牡勞使臣之來也有功而見知則說矣四牡
騑騑周道逶遲豈不懷歸王事靡盬我心傷悲又曰皇
皇者華君遣使臣也送之以禮樂言遠而有光華也皇
皇者華于彼原隰駪駪征夫每懷靡及
左傳曰齊侯以諸侯之師侵蔡蔡潰遂伐楚楚子使與
師言曰君處北海寡人處南海惟是風馬牛不相及也
不虞君之涉吾地也何故管仲曰昔召康公命我先君
太公曰五侯九伯汝實征之爾貢苞茅不入王祭不供
無以縮酒寡人是徵昭王南征而不復寡人是問對曰
貢之不入寡君之罪也敢不供給昭王之不復君其問
諸水濱
榖梁傳曰季孫行父秃晉郄克眇衛孫良夫跛同時而
聘於齊齊使秃者迓秃者眇者迓眇者跛者迓跛者蕭
同叔子處臺上而笑之聞於客客不悦而去相與立胥
閭而語移日不解齊人有知之者曰齊之患自此始也
論語曰蘧伯玉使人於孔子孔子與之坐而問焉曰夫
子何為對曰夫子欲寡其過而未能也使者出子曰使
乎使乎為使之難不辱君命
晏子曰晏子短使楚楚為小門而延晏子晏子不入曰
使狗國者從狗門入而臣使楚不當從狗門入
史記曰趙平原君使於春申君趙使欲誇楚為玳瑁簪
刀劒悉以珠飾之春申君客三千餘人上客皆躡珠履
以見趙使趙使大慙又曰陸賈楚人以客從高祖定天
下名有口辯居左右常使諸侯時中國初定尉佗平南
越因王之高祖使賈賜佗印為南越王賈至尉佗魋結
箕踞見賈賈因說佗曰足下中國之人親戚昆弟墳墓
在真定今足下欲以區區之越與天子抗衡為敵國禍
且及身矣佗乃蹶然起坐謝賈曰居蠻夷之中久殊失
禮儀
詩北齊裴讓之公館讌詶南使徐陵詩曰嵩山表京邑
鍾嶺對江津方域殊風壤分野各星辰出境君圖事尋
盟我恤鄰有才稱竹箭無用忝絲綸列樂歌鐘響張旃
玉帛陳皇華徒受命延譽本無因韓宣將聘楚申胥欲
去秦方期飲河朔翻屬臥漳濱禮酒行三獻賓筵盛八
珍歲稔鳴銅雀兵戢坐金人雲來朝起蓋日落晚催輪
異國猶兄弟相知無舊新
北齊裴訥之鄴館公宴詩曰晉楚敦盟好僑札同心賞
禮成罇俎陳樂和金石響朝雲駕馬進曉日乘龍上雙
闕表皇居三臺映仙掌當階篁篠密約岸荷蕖長束帶
盡欣娛誰言騖歸兩
周庾信將命至鄴詩曰大國修聘禮親鄰自此敦張旜
事原隰負扆報成言西過犯風露北指度轘轅交歡值
公子展禮覿王孫何以譽嘉樹徒欣賦采蘩四牢盈折
俎三獻滿罍樽人臣無境外何由欣此言風俗既險阻
山河不復論無因旅南館空欲祭西門眷言惟此别風
期幸共存又酬祖正員詩曰我皇臨九有聲教洎無隄
興文成禮樂偃武息民黎承乏驅騏驥旌旃事鼓鞞古
碑文字盡荒城年代迷被隴文瓜熟交塍香穗低投瓊
實有意報李更無蹊
隋盧師道贈司馬幼之南聘詩曰故交忽千里輶車莅
遠盟幽人重離别握手送征行晚霞浮極浦落景照長
亭拂霧揚龍節乘風遡鳥旌楚山百重映吳江萬仞清
夏雲樓閣起秋濤帷蓋生陸侯持寶劒終子繫長纓前
修亦何遠君其勖令名
隋虞世基接北使詩曰會玉二崤至瑞節三秦歸林蟬
疎欲盡江鴈斷還飛墻垣崇客館旌蓋入王畿共此敦
封植方欣薦紵衣
論梁元帝鄭衆論曰漢世銜命匈奴困而不辱者二人
而已子卿手持漢節臥伏冰霜仲師固無下拜隔絶水
火況復風生稽落日隱龍堆瀚海飛沙臯蘭走雪豈不
酸鼻痛心憶雒陽之宫陛雪泣横悲想長安之城闕直
以為臣之道義不為生事君之節生為義盡豈望拔幽
泉出重仞經長樂抵未央及還望塞亭來依候火傍觀
上郡側眺雲中雖在己之願自隆而於時之報未盡
書後漢孔融與韋林甫書曰使君足下懷遠垂勲西戎
即叙前别意恨甚多不悉幸從事至承獲所訊喜而起
居不恙而到也云便結駟徑至舊治西土之人宗服令
德解仇崇好以順風化萬里雍穆如樂之和雖為國家
威靈感應亦實士縠堪事之效也昔伯安由幽都而登
上司子琰以豫州而取宰相近事未遠當勉功業以豐
此慶耳間僻疾動不得復與足下岸幘廣坐舉杯相於
以為邑邑前日元將來雅度弘毅偉世之器也昨仲將復
來文敏篤誠保家之主也不意雙珠近出老蚌甚珍貴
之遣書通心
梁任孝恭為李慶州孟堅使與覃無名書曰昔陸賈皇
華定交知於南越長卿披繡通夷險於夜郎故傳美於
往書流芳於篆素足下南中盛族嶺表豪門籍譽既深
承芳已舊但道曠風雲論平生而是即江山間阻銜杯
酌以何因空想神魂徒勞夢寐僕世禀威儀門勒鍾鼎
提戈海岳推轂數千逮我不才無兼文武鴻私弗替膺
茲閫外麾蓋所臨實宣慈造足下刺舉一隅同奉家國
進止之宜實俟高算
梁劉孝儀北使還與永豐侯書曰足踐寒地身犯朔風
暮宿客亭晨炊謁舍飄颻辛苦迄届氊鄉雜種覃花頗
慕中國兵傳李緒之法樓擬衛律所治而毳幕難淹酪
漿易饜王程有限時及玉關射鹿胡奴乃共歸國刻龍
漢節還持入塞馬銜苜蓿嘶立故墟人獲蒲萄種歸舊
里稚子出迎善鄰相勞倦握蟹螯亟覆蝦椀未改朱顔
略多自醉用此終日亦以自娛
藝文類聚卷五十三
