藝文類聚卷一百唐歐陽詢撰
災異部(旱蟊)(祈雨賊)(蝗蜮)(螟)
旱
春秋考異郵曰旱之言悍也陽驕蹇所致也
山海經曰泰華之上削成而四方有蛇名曰肥遺六足
四翼見則天下旱又曰東荒北隅有山名土邱應龍處
南極殺蚩尤夸父不得復上故下數旱旱而作龍應之
乃得大雨
周官曰司巫掌羣巫之政令若國大旱則率巫而舞雩
禮記曰歲旱穆公召縣子而問焉曰天久不雨吾欲暴
尫而奚若曰天則不雨曝人之疾子虐毋乃不可與然
則吾欲曝巫而奚若曰天則不雨而望之愚婦人於己
求之毋乃已疎乎徙市則奚若曰天子崩巷市七日諸
矦薨巷市三日為之徙市不亦可乎
毛詩曰倬彼雲漢昭回于天王曰於乎何辜今之人天
降喪亂飢饉荐臻靡神不舉靡愛斯牲圭璧既卒寧莫
我聽旱既太甚藴隆蟲蟲不殄禋祀自郊徂宫上下奠
瘞靡神不宗旱既太甚滌滌山川旱魃為虐如惔如焚
我心憚暑憂心如熏
韋曜毛詩問曰雲漢之詩旱魃為虐傳曰魃天旱鬼也
箋曰旱氣生魃天有常神人死為鬼不審旱氣生魃奈
何答曰魃鬼人形眼在頂上天生此物則將旱也天欲
為災何所不生而云有常神者耶
左傳曰鄭大旱使屠擊有事於桑山斬其木不雨子
産曰有事於山藝山林也而斬其木其罪大矣又曰
衞大旱卜有事於山川不吉甯莊子曰昔周飢克殷
而年豐天其或者欲使衞討邢乎從之師興而雨又
曰夏大旱公欲焚巫尫臧文仲曰非旱備也修城郭
貶食省用務稼勸分此其務也巫尫何為天欲殺之
則如勿生若能為旱焚之滋甚公從之是歲饑而不
害
春秋繁露曰水干土則大旱
家語曰孔子在齊齊大旱春饑哀公問於孔子曰旱如
之何孔子曰凶年則乘駑馬力役不興馳道不修祈以
敝滛祭事不懸祀以下牲此則賢君自貶以救民之禮
也
管子曰春不收枯骨於胔伐枯木而去之則夏旱至矣
晏子曰齊大旱公召群臣問曰天不雨久矣民且飢色
吾使人卜之祟在高山廣澤寡人少賦歛以祠靈山可
乎群臣皆莫有對者晏子進曰不可祠此無益也夫靈
山固以石為身以草木為毛髮天久不雨髮將燋身將
熱彼獨不欲雨乎祠之何益
莊子曰梁君出獵見白鴈群君欲射之道有行者駭之
君怒欲射行者其御公孫龍下車撫矢曰昔先公時大
旱三年卜之以人祠乃雨公下堂頓首曰吾欲所以求
雨以為民也當之言未卒而天大雨方千里者何為於
天而惠於民今君主以白鴈而欲殺人乎
韓子曰晉公使師曠奏清徵師曠曰清徵不如清角平
公曰清角可得聞乎師曠曰君德薄不足以聽之聽之
將恐有敗乎公曰寡人老矣所好者音願遂聽之師曠
不得已而鼓之一奏之有雲從西北方起再奏之大風
至大雨隨之裂帷幕破俎豆墮廊瓦坐者散走平公恐
懼伏于廊室晉國大旱赤地三年平公之身遂癃病
洪範五行傳曰魯桓公五年大雩旱也先是公弑君而
立有自危之心而下有怨懟之氣外結大國娶於齊以
為夫人後比二年天子使大夫來聘極上得天子意憑
大國之心則有亢陽之意以御臣下興州邱之役以勞
百姓則臣下離心而不從故應是而秋大旱又曰旱所
謂常陽不謂常陽而謂旱者以為災也旱之為言乾萬
物傷而乾不得水也君持亢陽之節暴虐於下興師旅
勤衆勞民以起城邑臣下悲怨而心不從故陽氣盛而
失度故旱災應也
物理論曰陽盈而過故致旱
神農求雨書曰春夏雨日而不雨甲乙命為青龍又為
火龍東方小童舞之丙丁不雨命為赤龍南方壮者舞
之戊巳不雨命為黃龍壮者舞之庚辛不雨命為白龍
又為火龍西方老人舞之壬癸不雨命為黑龍北方老
人舞之如此不雨潜處闔南門置水其外開北門取人
骨埋之如此不雨命巫祝而曝之曝之不雨神山積薪
擊鼓而焚之
黃帝占書曰日中三足烏見者大旱赤地
師曠占曰歲欲旱旱草先生旱草者蒺䔧也
神異經曰南方有人長二三尺袒身而目在頂上走行
如風名曰魃所見之國大旱赤地千里一名狢遇者得
之投溷中乃死旱災消也
京氏别對災異曰久旱何曰人君無施澤惠利於下則
致旱也不救即蝗蟲害榖其救也省讁罰行寬大惠兆
民勞功吏賜鰥寡廪不足
孔叢子曰子豐拜高第御史建初元年歲大旱乃上疏
曰臣聞為不善而災報得其應也為善而災至遭時運
也陛下即位日新視民如傷而不幸耗旱時運之會耳
非政教之所致也昔成湯遭旱因自責减御損膳而大
有年天意者陛下未為成湯之事焉天子納其言而從
之三日雨即降轉拜黃門侍郎典東觀事
漢書曰東海有孝婦少寡無子飬姑甚謹姑告鄰人曰
孝婦飬我勤苦哀其無子守寡我老久累丁壮奈何後
姑自縊死姑女告吏婦殺我母吏捕孝婦婦誣服郡掾
于公以為此婦女不殺也太守不聽于公争之弗得乃
抱具獄哭於府上因辭疾去郡中枯旱三年後太守至
殺牛自祭孝婦冡因表墓天立大雨歲熟郡中以此大
敬重于公
東觀漢記曰和憙鄧后稱制京師旱至五月朔太后幸
雒陽寺省庶獄舉冤囚杜冷不殺人自誣被掠羸困使
輿見畏吏不敢自理吏將去微疾舉頸若欲有言太后
察視覺之即呼還問状遂信即時收令下獄抵罪尹左
遷行未還宮澍雨大降
會稽典錄曰夏香字曼卿永興人也為農夫香挺然特
立明果獨斷年十五縣長葛君出臨虛星會客飲宴時
郡遭大旱香進諫曰昔殷湯遭旱以六事自責而雨澤
應澍成王悔過偃禾復起自古先聖畏懼天異必思變
復以濟民命今始罹天災縣界獨甚未聞明逹崇殷周
之德臨祭獨歡百姓枯瘁神祗有靈必不享也百姓不
足君孰與足宜當還寺長即罷會身捐俸禄以贍饑民
汝南先賢傳曰袁安為楚相會楚王英事互相牽别拘
繫者千餘人三年而獄不决坐掠幽而死者百餘人天
用災旱赤地千里安受拜即控轡而行既到决獄事人
人具錄其辭状本非首謀為主所引應時理遣一旬之
中延千人之命其時甘雨滂霈歲大豐稔
詩晉李顒經過渦路詩曰言歸越東足逝將反上都後
洫慎中路改轍修兹衢旦發石亭境夕宿桑首墟勁焱
不興潤零雨莫能濡亢陽彌十旬涓滴未暫舒泉流成
平陸結駟可廻車肇允相㤀鱗翻為涸池魚咫步不能
移白日奄桑榆
梁庾肩吾奉和武帝苦旱詩曰陽山蛇不蟄如澤鳥猶
攅暫息流膏雨將似怨祁寒文衣夜不卧疏食晝㤀餐
絜誠同望祀惟馨等浴蘭江蘋享上帝荆璧奠高巒繁
雲興岳立蒸穴動龍蟠渭渠還積水滮池更起瀾
頌漢東方朔旱頌曰維昊天之大旱失精和之正理遥
望白雲之酆淳滃曈曈而亾止陽風吸習而熇熇群生
閔懣而愁憒隴畒枯槁而允布壌石相聚而為害農夫
垂拱而無為釋其耰鉏而下涕悲壇畔之遭禍痛皇天
之靡濟
啓梁簡文帝謝勑示苦旱詩啓曰伏以九年之水不傷
堯政七載之旱無累湯朝歲弘則公田已修農勤則我
庾惟億今者亢陽以來為日未久將恐督郵不黜失在
汝南之守曝胔未收無傷河南之尹而載勞興居仰發
歌詠無愛珪璧有事山川菲飲食矣加之以撤膳焉中
夜不寐加之以申旦焉此唐虞之所闕如軒頊之所不
逮
書魏應璩與廣川長岑喻書曰頃者災旱日更增甚砂
礫銷鑠草木燋卷處涼臺而有鬱蒸之煩浴寒冰而有
爍爛之燥宇宙雖廣無隂以憩雲漢之詩何以過此土
龍矯首於玄寺泥人鶴立於闕里修之歴旬静無徵效
明勸教之術非致雨之備也知恤下民躬自曝露拜起
靈壇勤亦至矣昔夏禹之解陽旱殷湯之禱桑林言未
發而水旋流辭未卒而澤滂霈今者雲重散而復積雨
垂落而復收得無賢聖殊品優劣異姿乎
文魏陳王曹植告咎文曰五行致災先史咸以為應政
而作天地之氣自有變動未必政治之所興致也于時
大風發屋拔木意有感焉聊假天帝之命以誥咎祈福
其辭曰上帝有命風伯雨師夫風以動氣雨以潤時隂
陽協和庶物以滋亢陽害苗暴風傷條伊周是過在湯
斯遭桑林既禱慶雲克舉偃禾之復姬公走楚况我皇
德承天統民禮敬川岳祗肅百神享兹元吉釐福日新
至若炎旱赫羲飈風扇發嘉卉以萎良木以拔何谷宜
填何山應伐何靈宜論何神宜謁於是五靈振竦皇祗
赫怒招搖警怯攙搶奮斧河伯典澤屛翳司風右呵飛
厲顧叱豐隆息飈遏暴元勑華嵩慶雲是興效厥年豐
遂乃沈隂坱北甘澤微微雨我公田爰暨予私黍稷盈
疇芳草依依靈禾重穗生彼邦畿年登歲豐民無餒饑
祈雨
呂氏春秋曰昔者殷湯克夏而王天下五年不雨湯乃
以身禱於桑林於是翦其髮割其爪以為犧用祈福於
上帝
荀卿大略曰湯旱而禱曰政不節與使民疾與宮室榮
與女謁盛與苞苴行與讒夫興與何不雨至斯極也
說苑曰湯之時大旱七年雒坼川竭煎沙爛石於是使
人持三足鼎祝山川教之祝曰政不節耶使民疾耶盖
辭未巳而天下大雨
董仲舒曰廣陵女子諸巫毋小大皆相聚其郭門外為
小壇以脯酒祭便移市市使門者無内丈夫丈夫無得
相從飲食又令吏各往視其夫皆言利即赴函澍而亾
又曰江都相仲舒下内史承書從事其都間吏家在百
里内皆令人故行書告縣遣妻視夫賜巫一月租使巫
求雨復使巫相推擇絜淨易教者祭跪祝曰天生五榖
以飬人今五榖病旱恐不成敬進清酒甘羞再拜請雨
又曰春旱求雨令縣邑以水日令民禱社家人祠曰無
斬山林曝巫聚尫以玄酒脯再拜請雨奉牲禱以甲乙
日為大蒼龍一長八丈居中為小龍七長各四丈於東
方嚮其間相去八尺小童八人皆齋三日服青衣而舞
之諸里社取五蝦蟇錯里社之中池方八尺深一尺置
水蝦蟇焉其酒脯祝齋三日拜跪陳祝如初取三歲雄
鷄與三歲猳豬皆燔之於四通神雩又曰夏求雨令縣
邑以水日家人祀竈無舉土功更水浚井曝釜甑杵臼
于衢七日為四通之壇於邑南門之外方七尺植赤旝
七其神蚩尤祭之以赤雄鷄七玄酒清酒祝齋三日服
赤衣跪陳祝如春辭以丙丁日為赤龍一長各七尺齋
三日服赤衣而舞之司空嗇夫亦齋三日服赤衣而立
之鑿社而通之閭外之溝取五蝦蟇置社之中池方七
尺深一尺酒脯祝齋衣拜跪陳祝如初取三歲雄雞猳
猪燔之四通神雩開隂陽如春又曰季春禱山陵以助
之令縣邑一徙市於邑南門之外五日禁男女毋得行
入市家人祠中霤毋舉土功聚巫市旁為四通之壇於
中央植黃幡五其神后稷祭之毋肫五玄脯祝齋三日
衣黃衣皆如春辭以戊巳日為大黃龍一長五丈居中
央又為小龍長各三丈五尺士姓五人皆齋三日服黃
衣而舞之老者五人齋三日衣黃衣而立之亦通社中
於閭外之溝蝦蟇池方五尺深一尺皆如前
搜神記曰諒輔字漢儒廣漢新都人少給佐史漿水不
交為從事大小畢舉郡縣歛手夏枯旱時以五官掾出
禱山川曰輔為郡股肱不能進諫納忠薦賢退惡和調
隂陽至令天下否灄萬物燋枯百姓喁喁無所告訴咎
盡在輔太守内省責巳自曝中庭使輔謝罪為民祈福
曰無效令敢自誓至日中雨不降請以身塞無狀乃積
薪柴將自焚焉至禺中時山氣轉起雷雨大作一郡霑
潤世以稱其至誠
序晉傅咸喜雨賦序曰泰始九年自春不雨以涉夏節
草木共然百姓以堯有九載之水湯有七年之旱恐遭
斯運並有懼心聖皇勞慮分使祈禱徧于群臣余以太
子洗馬兼司徒請雨百辟莅事三朝而大雨降退作斯
賦
文晉曹毗請雨文曰下䘏内史曹毗敬告山川諸靈頃
節運錯戾旱亢隂消川竭谷虛石流山燋天無纖雲野
有横飈盛夏應暑而或涼草木無霜而自凋遑遑農夫
輟耕田畔悠悠舟人頓棹川岸雲根山積而中披雨足
垂零而復散聖主當膳而減味牧伯㤀餐而過晏民庶
拊心而顰顣搢紳不期而同歎斯亦憂勤之極情而明
靈之逹觀矣
梁陸倕請雨賽蔣王文曰陸周祚胤鍾嶽降精聰明正
直得一居貞無方無體不疾不行化馳九縣位冠百靈
東掩屢愆西郊已戢偶龍矯首泥人鶴立神聽孔殷靈
應揮霍儵覩翻伊俄聞倒洛樂周神畢恩洽酒闌靈談
抗袖鬼笑投柈推兹且引於萬斯歡
梁任孝恭賽鍾山蔣帝文曰嘗聞河南少雨漢主避其
正殿許下輟潤魏后計彼塵書和氣乖運隂陽舛互風
至若湯雲生猶火速能制兹東井告彼南箕水滿畢星
氣衝卯地使君子有釁釁之心耕夫無慼慼之念
梁簡文帝祭灰人文曰積注奄旬祭在灰人消兹獸炭
焚此柱薪積如玉屑聚若遊塵庶人之風不拂獄吏之
慢寧陳當令金光小史侍使玉童奏雲師於執法力水
伯於天宮鎻星誅於電女貫索囚於雷公廓重氛於八
極静連絲於四空既曈曈於車盖又赫赫於飛盤且疑
威於趙盾實望近於長安
蝗
爾雅曰食苗心曰螟食葉曰螣食根曰蟊食節曰賊四
蝗蟲名也
說文曰螟螽也
廣雅曰螽蝗也
毛詩曰去其螟螣及其蟊賊
毛詩義疏曰赤螣蝗也
許慎曰使乞貸則生螣舊說螟螣蛑賊一種蟲也如言
宼賊姦宄内外言之耳故犍為文學曰此四種蟲皆蝗
也實不同故分别釋之又曰蝗也今謂蝗子為螽一名
蠶螽兖州人謂之螣
蔡伯喈曰蝗螣也當為災則生故水處澤中數百或數
十里一朝蔽地而食禾粟苗盡復移雖自有種其為災
云是魚子在水中化為之
榖梁傳曰雨螽于宋外災不書此何書災甚也奈何茅
茨盡也
洪範五行傳曰春秋之螽者蟲災也以刑罰暴虐貪叨
無厭興師動衆蟲為害矣雨螽于宋是時宋公暴虐刑
重賦歛無已故應是而雨螽又曰介蟲有甲能蜚揚之
類陽氣所生於春秋為螽今謂之蝗皆其類也旱氣動
象至矣故曰有介蟲之孽也
春秋佐助期曰螽之為蟲赤頭甲身而翼飛行隂中陽
也螽之為言衆暴衆也
春秋含孳曰蝗起於貪螽者飛而甲為害故天雨螽則
刑法醜
呂氏春秋曰匡章孟子弟子謂惠子於魏王之前曰蝗
螟農夫得而殺之奚故為其害稼也蔽天狀如嚴雪是
歲天下失瓜瓠
漢書曰武帝元光五年秋蝗四將征南越元封六年秋
蝗兩將征朝鮮太初元年夏蝗從東方飛至燉煌三年
秋復蝗貮師征大宛征和三年蝗四年夏蝗三將征匈
奴貮師七萬人沒不還
五行志曰劉歆以為蜚負螽也性不食榖食榖為災介
蟲之孽又曰嚴延年為河南太守多殺害時黃霸在潁
川鳳皇下而河南界中又有蝗蟲延年曰此蝗豈鳳皇
食耶又曰王莽地節三年夏蝗從東方來飛蔽天至長
安入未央宫緣殿
京房易傳曰德無節蟲食菜
東觀漢記曰馬援為武陵太守郡連有蝗蟲榖價貴援
奏罷鹽官振貧羸薄賦税蝗蟲飛入海化為魚蝦又曰
永初七年郡國蝗飛過又曰宋均為九江太守建武中
山陽楚郡多蝗蜚南到九江輙東西别去由是名稱又
曰司部災蝗臺召三府驅之司空掾梁福曰普天之下
莫非王土不審使臣驅蝗何之災蝗當以德消不聞驅
逐時號福為直掾
謝承後漢書曰吳郡徐栩為小黃令時陳留遭蝗過小
黃飛逝不集刺史行部責栩不治栩棄官蝗應聲而至
刺史謝令還寺舍蝗即皆去又曰謝夷吾為夀張令是
時蝗食五榖野無生草過夀張界飛逝不集又曰許季
長為湖令州郡皆被蝗災過湖縣飛去不入
續漢書曰和帝永元四年蝗八年五月河内陳留蝗九
月京師蝗九年蝗從夏至秋先是西羌數反遣將軍將
北軍五校征之安帝永初四年夏蝗是時西羌寇亂軍
衆征距連十餘年五年夏九州蝗六年三月去年蝗處
復蝗子生七年二月郡國蝗順帝永建五年郡國十二
蝗是時鮮卑寇朔方用衆征之永和七年偃師蝗去年
冬烏桓寇沙南用衆征之桓帝永興元年七月郡國三
十二蝗是時梁冀執政無謀慮苟貪作虐二年六月京
都蝗永夀三年六月京都蝗延熹元年五月京都蝗靈
帝嘉平六年夏七州蝗鮮卑前後三十餘犯塞是歲護
烏桓校尉夏育破鮮卑中郎將田晏使匈奴中郎將威
旻討鮮卑大司農給用不足畒歛郡國以給軍粮三將
無功還者少半光和元年詔策問曰連年蝗蟲至貪苟
之所致也是時百官遷徙皆私上種西園少帝興平元
年夏大蝗是時天下大亂
論衡曰世稱南陽卓公為緱氏令蝗蟲不入界盖以賢
明至誠災蟲不入其縣
典論曰議郎馬融以永興中帝獵廣城融從是時北州
遭水潦蝗蟲融撰上林頌以諷
魏志曰廣初三年七月冀州大蝗民饑使尚書杜畿持
節開倉廪以振之
吳書曰袁術在夀春榖石百餘萬載金錢之市求糴市
無米而棄錢去百姓饑窮以桑椹蝗蟲為乾飯
廣州先賢傳曰黃豪交趾人除外黃令豪均已節儉麤
衣蔬食所得俸秩悉賜貧民一縣稱平當時鄰縣蝗蟲
為災而獨外黃無有歲皆豐熟民先流移者悉歸附之
會稽典錄曰鄭弘為鄹令永平十五年蝗發泰山郡國
被害過鄹不集郡以狀上詔書以為不然自朕治京師
尚不能攘蝗鄹令何人而令消弭遣案驗之
陳留耆舊傳曰高慎敦厚少華子式至孝常盡力供飬
永初中蝝蝗為災獨不食式麥圉令周強以表州郡
益部耆舊傳曰任昉蜀郡成都人父修字伯慶為固始
矦相天下大蝗獨不入界又傳曰楊琳為茂陵令北縣
連歲蝗災曲折不入茂陵
先賢行状曰公沙穆為魯相時有蝗災穆躬露坐界上
蝗積疆畔不為害
晉令曰常以蝗向生時各部吏案行境界行其所由勒
生苗之内皆令周徧
晉陽秋曰司冀青雍蝗茅草皆盡石勒與衆競取民禾
百姓謂之胡蝗
搜神記曰何敞吳郡人少好道藝隐居重以大旱民物
憔悴太守慶洪遣戶曹掾致謁奉印綬煩守無錫敞不
受退歎而言曰郡界有災安能得懷道因跋涉之縣駐
明星屋中蝗蝝消死敞即遁去後舉方正博士皆不就
卒於家
趙書曰石勒十四年五月飛蝗穿地而生二十日化如
蠶七八日作蟲四日則飛周徧河朔百草無遺唯不食
三豆及麻
涼記曰凉王呂光麟嘉二年以沮渠羅仇為西寧太守
往年蝗蟲所到之處産子地中是月盡生或一頃二頃
覆地跳躍宿昔變異王乃躬臨撲蟲幸揚川潒水北大
駕所到蟲尋殮盡是以麥苗損耗無幾
師覺授孝子傳曰魏連事父至孝和帝時拜昌邑令百
姓不忍欺大蝗連熟
牋何禎牋曰凡二日蝗生此謂見其始生知其處所可
得言初上蝗事云縣及下部各不旱見至今生翅能飛
巨&KR0008;躬親撲滅又云布在及下部各不旱見至一頃田
中往往十步五步一頭按其言事蝗之數枚數可得而
知也
螟
爾雅曰食苗心曰螟
說文曰螟蟲食榖心吏冥冥犯法即生螟
禮記曰仲春行夏令則蟲螟為害
左傳曰哀十二年螟十三年螟
春秋含孳曰螟應苛剋
呂氏春秋曰亂國之妖有螟集其地其音凶凶
漢書曰劉歆以為蝝蜫&KR1526;之有翼食榖為災黑眚也董
仲舒劉向以為蝝螟始生也是時初税畒亂先王之制
故應是而蝝生屬臝蟲之孽
京房易傳曰嬖惡生孽蟲食苗心
東觀漢記曰魯恭為中牟令時郡國螟傷稼犬牙緣界
不入中牟河南尹袁安聞之疑其不實使仁恕掾肥親
往察之恭随行阡陌俱坐桑下有雉過止其傍傍有童
兒親曰何不捕之兒言雉方將雛親曰所以來者欲察
君之治迹耳今蟲不犯境此一異也化及鳥獸此二異
也竪子有仁心三異也具以狀白安
蟊
爾雅曰食苗根曰蟊
說文曰蟊食苗根者也吏抵冐取民財則生蟊
京房易傳曰妖害忠孝蟲食苗根
毛詩義疏曰蟊長而細或說云蟊蝼蛄也食苗根而為
人患
賊
爾雅曰食苗節曰賊
京房易傳曰王者與諸侯争蟲食苗節莖
蜮
洪範五行傳曰蜮射人者也生於南越地南方謂之短
狐者也
毛詩曰為鬼為蜮則不可得其物不可見盖氣精也南
越夷狄滛佚處也其蜮生水澤地多婦人其滛色為主
故南越多蜮者滛女惑亂之所生也故聖人名之曰蜮
蜮者猶惑也
書魏應璩與西陽令孔德琰書曰嘉麥禎祥唯日未久
不圖飛蝗一旦至止知恤蒸庶念存良苗親發赫斯爰
整其旅鮐背之叟皓首之氓莫不負戈奔走于道路旌
表曜於白日黿鼉震於雷動以此掃敵必將席卷况於
微蟲能無驚駭卓茂治密恭在中牟時雖有災未若斯
勤亦猶子賤鳴琴巫馬出入勞逸有殊立功惟一重雲
比興不降靈雨麗此二災憂心忡惙逐蝗之道謹聞教
矣不審致禳將以何物文王修德以厭地震湯禱桑林
致克豐雨宜修善政以慰民望
藝文類聚卷一百
