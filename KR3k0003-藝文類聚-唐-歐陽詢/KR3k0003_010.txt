藝文類聚卷十唐歐陽詢撰
符命部
符命
春秋潜潭巴曰里社鳴此里有聖人其呴則百姓歸之
(社里之君也鳴則教令行唯聖人能之呴鳴之怒也)
春秋合誠圖曰堯母慶都出觀三河奄然隂風赤龍與
慶都合生堯
河圖曰湯母扶都見白氣貫月意感而生湯
春秋元命苞曰殷紂之時五星聚於房房者蒼神之精
周據而興(周起於房而五星聚之得天下之祥)
尚書中候曰季秋赤雀䘖丹書入酆止于昌戸昌拜稽
首受最(最要者也)曰姬昌蒼帝子又曰吕尚釣磻谿得玉璜
刻曰姬受命吕佐旌(旌理也)又曰武王發渡于孟津中流
白魚躍入王船王俯取魚長三尺有文王字
吕氏春秋曰周文王時見大赤鳥䘖書集于周社文王
曰火氣勝故其色上赤
史記曰帝嚳少妃有娀氏女簡狄以春分玄鳥至之日
祀于高禖有玄鳥遺其卯簡狄吞之孕生契為殷始祖
又曰帝高陽氏元妃姜嫄見大人之跡履之欣然若感
而生后稷棄之寒冰之上鳥翼覆之又棄之隘巷羊牛
乳之又棄之平林之上人收養之為周始祖又曰高祖
母媪嘗息大澤之陂夢與神遇時雷電晦冥父太公往
視見交龍於上已而有娠遂生高祖又曰高祖被酒夜
經鄷西澤中令一人行前行前者還報曰前有大蛇當
徑高祖乃前拔劍斬蛇蛇分為兩道開後人来至蛇所
有一老嫗夜哭問之嫗曰吾子白帝子化為蛇當道今
為赤帝子斬之因忽不見
漢書曰高祖元年冬十月五星聚于東井從歲星也(東井)
(秦分野漢以義取天下之應也)又曰孝昭帝時太山莱蕪山南洶洶有
數千人聲民視之有大石自立高丈五尺大三十八圍
入地深八尺三石為足石立後有白烏數千集其㫄宣
帝中興之瑞也又曰昭帝時上林柳樹斷卧地一朝起
立生枝葉有蟲食其葉成文字曰公孫病已立又曰昌
邑王問社有枯樹復生枝葉眭孟以為木下民象當有
廢改之象公孫氏從民間受命為天子者後宣帝立帝
本名病已
隋巢子曰昔三苗大亂天命夏属於玄宫有大神人面
鳥身降而福之司禄益富而國家實司命益年而民不
夭四方歸之属乃克三苗而神民不違
墨子曰夏桀時夭乃命湯於驪宫有神来告曰夏德大
亂往攻之予必使汝大戡之又商王紂時周武王見三
神曰予既沉瀆殷紂于酒德矣汝往攻之予必使汝大
戡之
東觀漢記曰光武帝夜生時有赤光室中盡明皇考異
之使卜者王長卜之長曰此善事不可言是歲有嘉禾
生一莖九穗長大於凡禾縣界大豐熟因名上曰秀又
曰光武從邯鄲避王郎兵至呼沲河導吏還言河水流
澌無船不可濟左右皆惶畏為王郎所及上命王霸前
往視之實然霸念還言驚衆雖不可渡且臨水止尚可
為阻即白曰冰堅可渡士衆大喜上大笑曰果妄言也
叱至河流澌冰合可履疆以囊盛沙布冰上乃渡渡未
畢數車而冰陷也
琴操曰魯哀公十四年西狩薪者獲麟擊之傷其左足
將以示孔子孔子道與相逢見俛而泣抱麟曰爾孰為
来哉孰為来哉反袂拭面仰視其人龍顔日角夫子奉
麟之口須臾吐三卷圖一為赤伏劉季興為王二為周
滅夫子將終三為漢制造作考經夫子還謂子夏曰新
主將起其人如得麟者
帝王世紀曰燧人之世有大迹出雷澤華胥履之生庖
犧氏於成紀也又曰神龍感女登於常羊生炎帝又曰
電光繞北斗樞星照郊野感附寶孕二十月生黃帝於
夀丘又曰黃帝時有大星如虹下流華渚女節夢接之
意感生少昊又曰陶唐之世握登見大虹意感生舜於
姚墟又曰修己山行見流星貫昂意感慄然又吞神珠
薏苡胷坼而生禹又曰漢昭靈后名含始遊浴池有玉
雞銜赤珠出刻曰玉英吞此者王含始吞之生高祖
魏氏春秋曰明帝青龍三年張掖郡刪丹縣金山玄川
溢涌寶石負圖状象靈龜立于川西有石馬七其一仙
人騎之其一羈絆之其五有形而不善成有玉匣開盖
於前上有玉字玉玦二玉璜一又有麒麟在東鳳皇在
南白虎在西犧牛在北馬自中布列南方有字曰大紂
曹金但取之此司馬氏革運之徵
魏志曰桓帝時有黃星見於楚宋之分遼東殷馗善天
文言後五十歲當有真人起於梁沛之間其鋒不可當
至是凡五十年而太祖破袁紹天下莫敵矣
吳錄曰孫堅墓上數有光如雲氣五色上属天下蔓延
數里父老相謂曰此非凡氣孫氏其興乎
吳書曰孫堅母懷姙夢腸繞吳閶門孫策母懷策夢月
入懷懷孫權夢日入懷
晉中興書曰中宗元皇帝初誕有神光之異一室盡明
所藉藁如始刈
豫章記曰松陽門内有大梓樹大四十五圍舉樹盡枯
死永嘉中一旦忽更榮茂太興中元皇帝果繼大業
庾仲初楊都賦所云瘣木薈豫章
郭璞南郊賦云弊梓擢秀于祖邑也宣帝祖為豫章太
守故云祖邑也
臧榮緒晉書曰王廙為鄱陽太守有枯樟樹更生王敦
表勸進中宗曰晧獸應瑞而来臻樟樹久枯而更榮
孫盛晉陽秋曰秦始皇時望氣者言五百年後金陵之
地有天子氣於是改金陵曰秣陵壍北山以絶其勢劵
致東遊以猒之後五百二十六年而中宗即位於江南
又曰太安中歲鎮辰太白四星聚於牛女之間後中宗
即位於揚州也
武昌記曰孫權獵於樊山見一姥問獵何得荅曰止得
一豹姥曰何不堅其尾忽然不見因為立樊姥廟
徐爰宋書曰武帝夜生有神光之異室内盡明是夕甘
露降于墓樹又高祖舉目瞻睐常見二龍在焉始尚微
小及貴龍形漸長光色轉明左右侍者亦數見徵異高
祖既登祚謂羣臣曰朕始望不至此衆人咸撰辭欲盛
稱功德王弘率爾對曰所謂天命求之不可得推之不
可去衆皆以為知言
文漢司馬相如封禪文曰伊上古之初肇自昊穹之生
民歴選列辟以迄于秦率邇者踵武逖聽者風聲紛綸
葳蕤湮滅而不稱者不可勝數也繼韶夏崇號諡略可
道者七十有二君書曰元首明哉股肱良哉因斯以談
君莫盛於唐堯臣莫賢於后稷后稷創業於唐堯公劉
𤼵跡於西戎文王改制大行越成故軌跡夷易易遵也
湛恩龐鴻易豐也憲度著明易則也垂統理順易繼也
是以業隆於襁褓而崇冠于二后未有殊尤絶跡可考
於今者也然猶躡梁父登泰山建顯號施尊名大漢之
德㷭(音蜂)涌源泉沕潏曼羡㫄魄四塞雲布霧散上暢九
垓下泝八埏昆蟲闓澤迴首面内然後囿騶虞之珍羣
徼麋鹿之怪獸導一莖六穗於庖犧雙觡共抵之獸招
翠黃乘龍於沼欽哉符瑞臻兹猶以為德薄不敢道封
禪盖周躍魚隕航休之以燎此之為符也以登介丘不
亦恧乎進讓之道何其爽與于是大司馬進曰陛下仁
育羣生義征不譓德侔往初功無與二意者泰山梁父
設壇場望幸盖上帝垂恩儲祉將以慶成陛下謙讓而
弗𤼵也挈三神之歡缺王道之儀羣臣恧焉夫修德以
錫符奉符以行事不為進越也故聖王不替而修禮地
祇謁款天神勒功中嶽以章至尊皇皇哉斯事天下之
壮觀王者之丕業不可貶也願陛下全之俾萬世得激
清流楊微波飛英聲騰茂實前聖之所以永保鴻名而
常為稱首者用此宜命掌故悉奏其儀而覧焉於是天
子沛然改容曰俞乎朕其試哉乃遷思迴慮摠公卿之
議詢封禪之事詩大澤之博廣符瑞之冨遂作頌曰自
我天覆雲之油油甘露時雨厥壤可遊滋液渗漉何生
不育嘉榖六穗我穡曷蓄匪唯雨之又潤澤之匪唯徧
之我汜布護之名山顯位望君之来君乎君乎侯不邁
哉般般之獸樂我君囿白質黑章其儀可嘉旼旼穆穆
君子之態盖聞其聲今親其来厥途靡從天瑞之徵兹
爾於舜虞氏以興濯濯之麟遊彼靈畤孟冬十月君徂
郊祀馳我君輿帝用享祉宛宛黃龍興德而升正陽顯
見覺悟黎蒸於傳載之云受命所乘依類託寓喻以封
巒披藝觀之天人之際已交上下相𤼵允荅聖王之德
競競翼翼故曰於興必慮衰安必思危是以湯武至尊
嚴不失肅祗舜在假典顧省闕遺此之謂也
頌魏傅遐皇初頌云尋盛德以降應著顯符于方臻積
嘉祚以待期儲鴻施於真人昔九代之革命咸受天之
休祥匪至德其焉昭匪至仁其焉章懿大魏之聖后固
上天之所興應靈運以承綂排閶闔以龍升攄皇象以
闡化順帝則以播音遵陽春以行施揆四時以立信運
聰明以舉善宣柔惠以養人於赫我后邁德如神化不
朞月令不浃辰於是天地休豫靈祇歡欣嘉瑞雲集四
靈允臻甘露霄零於宫庭醴泉冬涌於中原白雉素烏
丹芝朱魚鱗集羣萃不可勝書信應天之美瑞受命之
靈符也然後覧公卿之讜議詢百僚之典謨天子乃登
彫輦戴羽蓋佩玉鏘鏘鑾聲噦噦拜上皇告受位兆休
祚導神氣於是建皇初之上元𤼵曠盪之明詔𤯝災肆
赦盪滌瑕穢崇設九賓溥延公卿嘉羞千品爼豆充庭
金石具懸鍾鼓畢作歌九功舞八佾鴻澤普皇恩洽民
欲得神望塞
叙後漢傅幹王命敘曰昔在唐虞之禪列于帝典殷周
之代敘于詩書天之歷數昭焉著明周篤后稷公劉積
德行仁至乎文武遂成王業雖五德殊運或禪或征其
變化應天與時消息共道一也故雖有威力非天命不
授雖有運命非功烈不章自我高祖襲唐之統受命龍
興討秦滅項光有萬國世祖攘亂奄復帝字人鬼協謀
徵祥煥然皆順乎天而應乎人也然則帝王之起必有
天命瑞應自然之符明統顯祚豐懿之業加以茂德成
功賢智之助而後君臨兆民為神明所保祐永世所尊
崇未見運叙無紀次勲澤不加於民而可力爭覬覦神
器者也豪桀見二祖無尺地之階為專智力乘釁而起
不知天祚聖哲帝王自有真也哀哉非徒闇於將来又
不考之於既往矣自開闢已来姦䧺妄動不識天命勇
如蚩尤強如共工威如夷羿然皆從分横裂為天下戒
又況淺智小才勇不足畏強不足憚未有成資而敢失
順視不軌之事也哉夫行潦之流不致江海之深丘垤
之資不成太山之高魚鼈之類不希雲龍之軌一官之
守不經天人之變當王莽之末英雄四起而鄧禹耿弇
識世祖之福祚贏糧間行進其策謀遂荷肯附之任享
佐命之寵張玄慕蘇秦蒯通之業周旋囂述西說竇融
言未及終而梁綂已誅之矣禹弇見命祚之兆其福如
彼張玄蔽逆順之理其禍如此審斯二事趣舍之分明
矣且世祖之興有四一曰帝皇之正綂二曰形相多異
表三曰體文而知武四曰履信而好士加之以聰明獨
斷達於事機𤼵策如神應視遠如見近偏旅首進摧莽
軍百萬之衆單師獨征平河北萬里之功識鄧隆之將
敗知劉興之必死然猶乾乾日昃博采訓咨拔吳漢於
小尹擢馬武於行伍寵功臣以兼國之爵顯卓茂以非
次之位言語政事文學之士咸盡其材致之宰相權勇
畢力於征伐搢紳悉心於左右此其所以成大業也高
祖方娠有雲龍之表其始入秦五星同軌以旅于東井
在天之符也世祖之徵符其祥可聞也其初育則靈光
鍳于室隩嘉禾滋于邑壤其望舊廬有火光之異其渡
呼沲有河合之應西門君惠光識其諱強華獻符千里
同驗劉歆改名而隕其身王長錯卦而見吉兆故王遵
謂之天授非人力也覧廢興之運會觀徵瑞之攸祚審
天應之萌兆察人物之所附念功成而道退無非次而
妄據後之人誠能昭然遠覧曠然深悟收莽述之闇惑
忠鄧耿之弘慮好謀而要成臨事而知懼距張玄之邪
說思在三之明數則福禄衍於無窮亦世不失其通路
矣
文漢揚雄劇秦美新曰上罔顯於羲皇中莫盛於唐虞
邇靡著於成周仲尼不遭用春秋因斯發言神明所祚
兆民所託罔不云道德仁義禮智獨秦崛起西戎因襄
文宣靈之僣跡基孝公茂惠文奮昭莊至政破從擅衡
并吞六國遂稱乎皇帝盛從鞅儀韋斯之邪政馳騖起
翦恬賁之用兵剗滅古文刮語燒書㢮禮崩樂塗民耳
目遂流唐漂虞滌殷蕩周&KR0034;除仲尼之篇籍自勒功業
改制度軌量咸稽之於秦紀是以耆儒碩老抱其書而
遠遜禮官博士卷其舌而不談二世而亡何其劇歟帝
王之道競競乎不可離已夫能貞而明之者窮祥瑞回
而昧之者極妖愆故若古者稱堯舜威侮者陷桀紂况
盡汛掃前聖數千載功業專用己之私而能享祐者哉
會漢祖龍騰豐沛奮迅宛葉自武關與項戮力咸陽創
業蜀漢發跡三秦克項山東而帝天下擿秦政惨酷尤
煩者應時而蠲如儒林刑辟歷紀圖典之用稍增焉秦餘
制度項氏爵號雖違古而猶襲之是以帝典闕而不補
王綱弛而未張逮至大新受命上帝還資后土顧懷玄
符靈契雲動風偃震聲日景炎光飛響盈塞天淵之間
乃奉若天命窮寵極崇與天剖神符地合靈契創億兆
規萬世卓㦲煌煌真天子之表也若夫白鳩丹烏素魚
斷蛇方斯蔑矣是以𤼵秘府覧書林遥集乎文雅之囿
翺翔乎禮樂之場胤殷周之失業紹唐虞之絶風懿律
嘉量金科玉條煥爛照耀靡不宣臻振鷺之聲充庭鴻
鸞之黨漸階俾前聖之緒布護流衍而不韞櫝郁郁乎
煥哉天人之事盛矣鬼神之望允塞紹少典之苗著黃
虞之裔帝典闕者已補王綱弛者既張炳炳煒煒豈不
懿哉而述前典巡四民迄四岳增封太山廣禪梁甫斯
受命者之典業也崇嶽渟海通瀆之神咸設壇場望受
命之臻焉海外遐方信延頸企踵四面内嚮喁喁如也
帝者雖勤惡可以已乎宜命賢哲作典引一篇以示
来人摛之罔極令萬世常戴巍巍履栗栗嗅馨香含甘
實鏡純粹之至精聆清和之正聲則百工伊凝庶績咸
熙荷天衢提地釐斯天下之上則已庶可試哉
論後漢班彪王命論曰昔在帝堯之禪曰咨爾舜天之
歷數在爾躬舜亦以命禹暨于稷契咸佐唐虞光濟四
海奕世載德至于湯武而有天下雖其遭遇異時禪代
不同至于應天順民其揆一焉是故劉氏承堯之祚
氏族之世著于春秋唐據火德而漢紹之始起沛澤則
神母夜號以彰赤帝之符由是言之帝王之祚必有明
聖顯懿之德豐功厚利積累之業然後精誠通於神明
流澤加於生民故能為鬼神所福嚮天下所歸往未見
運世無本功德不紀而得倔起在此位者也世俗見高
祖興於布衣不達其故以為適遭暴亂得奮其劍遊說
之士至比天下於逐鹿幸捷而得之不知神器有命不
可以智力求悲夫此世之所以多亂臣賊子者也若然
者豈徒闇於天道哉又不暏之於人事矣夫餓饉流隸
饑寒道路思有短褐之襲擔石之蓄所願不過一金終
於轉死溝壑何則貧窮亦有命也况乎天子之貴四海
之冨神明之祚可得而妄處哉故雖遭罹厄會竊其權
柄勇如信布強如梁籍成如王莽然卒潤鑊伏鑕烹醢
分裂又况么麽不及數子而欲闇干天位者乎是故駑
蹇之乘不騁千里之塗燕雀之儔不奮六翮之用楶梲
之材不荷棟梁之任斗筲之子不秉帝王之重易曰鼎
折足覆公餗不勝其任也當秦之末豪傑並起共推陳
嬰而王之嬰母止之曰自吾為子家婦而世貧賤今卒
冨貴不祥不如以兵屬人事成少受其利不成禍有所
歸嬰從其言而陳氏以寧王陵為漢將而母獲於楚有
漢使来陵母見之謂曰願告吾子漢王長者必得天下
子謹事之無有二心遂對漢使伏劍而死以固勉之夫
以匹婦之明猶能推事理之致探禍福之幾而况大丈
夫之事乎是故窮達有命吉凶由人嬰母知廢陵母知
興此二者帝王之分决矣盖在高祖其興也有五一曰
帝堯之苗裔二曰體貎多竒異三曰神武有徵應四曰
寬明而仁恕五曰知人善任使加之以信誠好謀達於
聽受見善如不及用人如用己從諫如順流趍時如響
起當食吐哺納子房之策拔足揮洗揖酈生之說悟戍
卒之言斷懷土之情高四皓之名割肌膚之愛舉韓信
於行陣收陳平於亡命英䧺陳力羣榮畢舉此高祖之
大略所以成帝業也若乃靈瑞符應又可略聞矣是以
王武感物而折契吕公覩形而進女秦皇東遊以厭其
氣吕后望雲而知所處始受命則白蛇分西入關則五
星聚故淮隂留矦謂之天授非人力也歴古今之得失
驗行事之成敗取舍不猒斯位符瑞不周斯度而苟昧
權衡越次妄據外不量力内不知命則必喪保家之主
殀天年之夀遇折足之凶伏斧鉞之誅英䧺誠知覺寤
收陵嬰之明分絶信布之覬覦拒逐鹿之瞽說審神器
之有授貪不可冀無為二母之所笑則福祚流于子孫
天禄其永終矣
典引後漢班固典引曰陶唐舍胤而禪有虞亦命夏后
稷契熙載越成湯武股肱既周天乃歸功元首將授漢
劉俾其承三季之荒末值亢龍之災孽懸象闇而恒文
乖彛倫斁而舊章缺高光二聖辰居其域赫赫聖漢巍
巍唐基沂測其源乃先孕虞育夏甄殷陶周然後宣二
祖之重光襲四宗之緝熙神靈日照光被六幽仁風翔
于海表威靈行乎鬼區盛哉皇家帝世德臣列辟功君
百王榮鏡宇宙渙揚㝢内是以来儀集羽族於觀魏肉
角馴毛宗於外囿擾緇文皓質於郊升黃輝采鱗於沼
甘露宵零於豐草三足軒翥於茂樹若乃嘉榖靈草竒
獸神禽應圖合諜窮祥極瑞者朝夕埛牧日月邦畿卓
犖方州洋溢乎要荒昔周姬有素雉朱烏玄秬黃&KR1279;(音候)
之事耳君臣動色左右相趨濟濟翼翼峩峩如也啓恭
館之金縢御東序之秘寶是時聖上固已垂精游神包
舉藝數屢訪羣儒俞咨故老與之斟酌道德之淵源飾
覈仁義之林藪以望元符之臻焉將伻萬嗣揚洪暉奮
景炎扇遺風播芳烈久而逾新用而不竭汪汪乎丕天
大律其疇能亘之哉唐哉皇哉皇哉唐哉
論魏陳王曺植魏德論曰元氣否塞玄黃憤薄星辰亂
逆隂陽舛錯四海鼎沸蕭條沙漠武皇之興也以道凌
殘義氣風發神戈退指則妖雰順制靈弧雲舉則朝揚
播越唯我聖后神武盖天威光佐掃辰彗北彎首尾爭
擊氣齊率然乃電北席卷千里隠乎若崩嶽旴乎若潰
海愠彼蠻夏蠢爾弗恭脂我蕭斧簡武鍊鋒星陳而天
運振耀乎南封荆人風靡交益影從軍藴餘勢襲利乘
權蕩鬼區於白水摛矯制乎遐川仰屬目于條支晞弱
水之潺湲薄張騫於大夏笑驃騎於祁連其化之也如
神其養之也如春柔遠能邇誰敢不賓憲度增飾日耀
月光跡存乎建安道隆乎延康於是漢氏歸義顧音孔
昭顯禪天位希唐放堯上猶謙謙弗納也發不世之明
詔薄皇居而弗泰蹈北人之清節美石戸之高介義貫
金石神明以興神祗致祥乾靈效祐於是羣公卿士功
臣列辟率爾而進曰昔文王三分居二以服事殷非能
之而弗欲盖欲之而弗能况天綱不禁皇綱圮紐侯民
非復漢萌尺土非復漢有故武皇創跡於前陛下光美
於後盖所謂勲成於彼位定於此者也將使斯民播秬
鬯殖靈芝鋤六穟挹醴滋遂乃凱風迴猋甘露匝時農
夫詠於田壠織婦吟而綜絲黃吻之齓含哺而怡鮐背
之老擊壤而嬉古雖稱乎赫胥曷若斯之大治乎于時
上冨於春秋聖德汪濊竒志妙思神鍳靈察方將審御
隂陽增耀日月極禎祥於遐奥飛仁風以樹惠既遊精
萬機探幽洞深逍遥六藝兼覽儒林抗思乎文藻之場
囿容與乎道術之彊畔超天路而高峙階清雲以妙觀
將參跡於三皇豈徒論功於大漢天地位矣九域清矣
皇化四達帝猷成矣明哉元首股肱貞矣禮樂既作興
頌聲矣固將封泰山禪梁甫歴名川以祈福周五方之
靈宇越八九於往素踵帝皇之靈矩流餘祚於黎蒸鍾
元吉乎聖主
隋李德林天命論曰有娀玄鳥商以興焉姜嫄巨跡周
以肆焉邑姜夢帝隋以興焉古今三代靈命如一天下
之重不可妄據軒初四帝周餘六王藉勢因基自取而
不得也孟軻稱仲尼之德過於堯舜著述成帝者之事
弟子備王佐之才墨不代蒼泣麟歎鳳栖栖汲汲雖聖
達而莫許也蚩尤則黃神抗衡共工則黑帝就敵項羽
誅秦摧漢宰神州角逐争驅盡威力而無就也其餘欻
起妭妄何足數者若使四凶執八元之誡三監懷九臣
之志韓信彭越深明帝子之符孫述隗囂妙識真人之
出尉迥同謳歌之類王謙比獄訟之民福禄蟬聯胡可
窮也而違天逆物獲罪人神嗚呼此前事之大戒矣誅
夷烹醢歴代共尤僣逆凶邪時煩獄吏其不戒慎何哉
盖積惡既成心自絶於善道物類相感理必至於誅戮
天奪其魄鬼惡其盈故也大帝聰明羣臣正直耳目監
於率土賞罰參於國朝輔助一人覆育兆庶豈有食人
之禄受人之榮包藏禍心不殱盡者也必當執法未處
其罪司命已除其籍自古明哲慮遠防微位尊而心愈
下禄厚而志彌約納寵思之以懼道高守之以恭克念
於此則姦回不至謙光滿復義在知幾吉凶由人妭不
自作夙沙則主雖愚蔽民盡知歸有苗則始為跋扈終
而大服漢南諸國見一面以從殷河西將軍率五郡而
臣漢故能招信順之助保太山之安也
述魏邯鄲淳上受命述曰伊上天闡載自民主肇建歴
聽風聲陶唐為盛虞夏受終殷周革命有禪而帝有代
而王禪代雖殊大小繇同於是以漢歷在魏赤運歸黃
也是故大魏之業皇耀震霆肅清宇内萬邦有截師義
翼漢奉禮不越飭躬戮力茂亮弘烈樹深根以厚基播
醇澤以釀味含光而弗耀戢翼而弗𤼵將俟聖嗣是遂
是達聖嗣承綂爰宣重光陳錫裕下民悦無疆三神宜
釐四靈順方元龜介玉應龍粹黃若云魏德據兹以昌
爾乃鳴玉陟壇三搢以俟既受休命龍旋鳳峙煌煌厥
暉穆穆容止臨下有赫允也天子既踐帝位納璽要紱
太常司燎升炮告類珪璋峩峩髦士棣棣蹌蹌聖躬御
策以&KR0681;巍巍乎崇功顯顯乎德容信帝者之壮業天休
之所鍾也于時天地咸和日月光精氛祲不作風塵弭
清凡在壇埸之位舉目平廣庭莫不君臣和德咸玉色
而金聲屢省萬機訪謀老成治詠儒墨納策公卿昩旦
孜孜夕惕乾乾務在諧萬國叙彛倫而折不若懷遠人
混六合之風納于仁夀之門刑錯靡試偃伯靡軍然後
乃勒功岱嶽升中上玄斯因我皇之大摹思心之所存
也
表魏邯鄲淳上受命述表曰臣聞雅頌作於盛德典謨
興於茂功德盛功茂傳序弗忘是故竹帛以載之金石
以聲之垂諸来世萬載彌光陛下以聖德應期龍飛在
位其有天下也恭已以受天子之籍無為而四海順風
若乃天地顯應休徵祥瑞以表聖德者不可勝載鑠乎
煥顯真神明之所以祚命世之令主也凡自能言之類
莫不謳歎於野執筆之徒咸竭文思獻詩上頌臣抱疾
伏蓐作書一篇欲謂之頌則不能雍容盛懿列伸玄妙
欲謂之賦又不能敷演洪烈光揚緝熙故思竭愚稱受
命述
藝文類聚卷十
