藝文類聚卷九十一唐歐陽詢撰
鳥部中(孔雀鴨)(鸚鵡雞)(青鳥山雞)(鴈鷹)(鵝鷂)
孔雀
春秋元命苞曰火離為孔雀
周書曰成王時西方人獻孔雀
楚辭曰孔蓋兮翠旌
鹽鐵論曰南越以孔雀珥門戶崑山之旁以玉璞抵鳥
鵲今貴人之所賤珍人之所饒非所以厚中國也
神仙傳曰簫史吹簫常致孔雀
漢書曰尉陀獻文帝孔雀二雙
西域傳曰罽賓國出孔雀
續漢書曰西南夷曰滇池出孔雀又曰西域條支國出
孔雀
魏文帝詔朝臣曰前于闐王山習所上孔雀尾萬枚文
彩五色以為金根車蓋遥望曜人眼
郭子曰梁國楊氏子年九歲甚聰慧孔君平詣其父父
不在乃呼兒出為設果有楊梅孔指以示兒此實君家
果兒應聲荅曰未聞孔雀是夫子家禽
晉公卿贊曰世祖時西域獻孔雀解人語馴相應節起
舞
楊孝元交州異物志曰孔雀人拍其尾則舞
賦魏楊修孔雀賦曰魏王園中有孔雀久在池沼與衆
鳥同列其初至也甚見竒偉而今行者莫眡臨淄侯感
世人之待士亦咸如此故興志而作賦并見命及遂作
賦曰有南夏之孔雀同號稱於火精寓鶉虛以挺體含
正陽之淑靈首戴冠以飾貌爰龜背而鸞頸徐軒翥以
俛仰動止步而有程
魏鍾會孔雀賦曰有炎方之偉鳥感靈和而来儀禀麗
精以挺質生丹穴之南垂戴翠旄以表弁垂綠蕤之森
纚裁修尾之翹翹若順風而揚麾五色點注華羽參差
鱗交綺錯文藻陸離丹口金輔玄目素規或舒翼軒峙
奮迅洪姿或蹀足蜘蹰鳴嘯郁咿
晉左九嬪孔雀賦曰戴綠碧之秀毛擢翠尾之修莖飲
芳桂之凝露食秋菊之落英耀丹紫之倏爍應晨風以
悲鳴
鸚鵡
禮記曰鸚鵡能言不離飛鳥
淮南子曰鸚鵡能言而不可使長言是得其所言不得
所以言
萬畢術曰乾睪一名鸚鵡斷舌可使言語
吴時外國傳曰扶南東有漲海海中有洲出五色鸚鵡
其白者如母鷄
異苑曰張華有白鸚鵡華每出行還輙說僮僕善惡後
寂無言華問其故鳥云見藏甕中何由得知公後在外
令喚鸚鵡鸚鵡曰昨夜夢惡不宜出戶公猶強之至庭
為鸇所搏教其啄鸇脚僅而獲免
宣驗記曰有鸚鵡飛集他山山中禽輒相愛重鸚鵡自
念雖樂不可久也便去後數月山中大火鸚鵡遥見便
入水霑羽飛而灑之天神言汝雖有志意何足云也對
曰雖知不能救然嘗僑居是山禽獸行善皆為兄弟不
忍見耳天神嘉感即為滅火
沈約宋書曰謝莊為太子庶子時南平王鑠上赤鸚鵡
普詔羣臣為賦太子左衞率府袁淑文冠當時作賦畢
賫以示莊莊賦亦竟淑見而歎曰江東無我卿當獨步
我若無卿亦一時之傑也遂隠其賦
賦後漢襧衡鸚鵡賦曰時黃祖太子射賓客大會有獻
鸚鵡者舉酒於衡前曰今日無以娱賓竊以此鳥自遠
而至明慧聦善願先生為之賦衡筆不停綴文不加點
魏陳王曹植鸚鵡賦曰美洲中之令鳥超衆類之殊名
感陽和而振翼遁太隂以存形遇旅人之嚴網殊六翮
而無遺身挂滯於重緤孤雌鳴而獨歸豈余身之足惜
憐衆雛之未飛分糜軀以潤鑊何全濟之敢希蒙含育
之厚德奉君子之光輝怨身輕而施重恐往惠之中虧
常戢心以懷懼雖處安其若危永哀鳴以報德庶終来
而不疲
魏應瑒鸚鵡賦曰何翩翩之麗鳥表衆豔之殊色被光
耀之鮮羽流玄黃之華飾苞明哲之弘慮從隂陽之消
息秋風厲而潜形蒼神發而動翼
魏陳琳鸚鵡賦曰咨乾坤之兆物萬品錯而殊形有逸
姿之令鳥含嘉淑之哀聲抱振鷺之素質被翠羽之縹
精
魏王粲鸚鵡賦曰步籠阿以躑躅叩衆目之希稠登衡
幹以上干噭哀鳴而舒憂聲嚶嚶以高厲又憀憀而不
休聽喬木之悲風羡鳴友之相求日奄藹以西邁忽逍
遥而既冥就隅角而歛翼倦獨宿而宛頸
魏阮瑀鸚鵡賦曰惟翩翩之豔鳥誕嘉類於京都穢夷
風而弗處慕聖惠而来徂被坤文之黃色服離光之朱
形配秋英以離綠苞天地以耀榮
晉傅玄鸚鵡賦曰竒毛曜體綠采含英鳳翔鸞踦孔質
翠榮發言輙應若響追聲
晉左九嬪賦曰色則丹喙翠尾綠翼紫頸秋敷其色春
耀其榮
晉盧諶賦曰有遐方之竒鳥産瓜州之舊壌揮綠翰以
運影啓丹觜以振響
晉傅咸賦曰有金商之竒鳥處隴坻之高松謂崇峻之
可固然以慧而入籠披丹脣以授音亦尋響而應聲眄
眀眸以承顔側聰耳而有聽口纔發而輕和密晷景而
随形言無往而不復似探幽而測冥自嘉智於君子足
取愛而揚名
晉曹毗賦曰余在直見交州獻鸚鵡鳥嘉其有智歎其
籠樊乃賦之曰其形則雉顧鵠眄鷹跱鴈息丹喙含暎
緗葩焕翼森森修尾蔚蔚紅臆金采員嬰於雙眸朱藻
爛暉於首側
晉桓玄鸚鵡賦曰有遐方之令鳥超羽族之拔萃翔清
曠之遼朗栖高松之幽蔚羅萬里以作貢嬰樊紲以勤
瘁紅腹頳足玄頷翠頂革好音以遷善效言語以自騁
翦羽翮以為用充戲玩於軒屏
宋顔延之白鸚鵡賦曰雖言禽之末品妙六氣而剋生
往秘竒於鬼服来充美於華京恨儀鳳之無辨惜晨鷖
之徒暄思受命於黃髮獨含辭而採言起交河之榮薄
出天山之無垠既逹美於天居亦儷景於雲阿漸惠和
之方渥綴風土而未訛服璅翮於短衿仰梢雲之曾柯
覬天網之一布漏微翰於山阿
宋謝莊赤鸚鵡賦曰徒觀其柔儀所踐頳藻所挺華景
夕映容光晦鮮慧性生昭和機自曉審國音於寰中逹
方聲於裔表及其雲移霞峙霰委雪翻陸離翬漸容裔
鴻軒躍林飛岫焕若輕電溢烟門集場棲圃曄若夭桃
被玉園至於氣淳體浮霧下崖沉月圖光於綠水雲寫
影於青林遡還風而聳翮霑清露而調音
梁昭明太子鸚鵡賦曰有能言之竒鳥每知來而發聲
乍青質而翠映或體白而雪明喙前鈎而趨步翼高舞
而翩翾足若丹而三布目若金而雙圓
贊晉郭璞山海圖贊曰鸚鵡慧鳥棲林啄蘂四指中分
行則以觜自貽伊籠見幽坐伎
青鳥
山海經曰三危之山有青鳥居之
紀年曰穆王十三年西征至於青鳥之所憩
漢武故事曰七月七日上於承華殿齋正中忽有一青
鳥從西方来集殿前上問東方朔朔曰此西王母欲来
也有頃王母至有二青鳥如烏挾持王母旁又曰鉤弋
夫人卒上為起通靈臺常有一青鳥集臺上
晉中興書曰顔含嫂病困須蚺蛇膽不能得含憂歎累日
忽有一童子持青囊授含乃蛇膽也童子化為青鳥飛去
神仙傳曰東陵聖母廣陵海陵人杜氏妻也學劉綱道
坐在立亡杜公不信誣言聖母作姦收付獄聖母從忩
中飛去於是遠近為立廟甚有神騐常有一青鳥在祭
所人有失物者青鳥便飛集物上路無拾遺
晉郭璞青鳥贊曰山名三危青鳥所憩往来崑崙王母
是隸穆王西征旋軫斯地
鴈
爾雅曰鳬鴈醜其足蹼(腳指間有幕蹼属相着)
方言曰自關而東謂之鴈
海内經曰鴈門山鴈出其間在高柳北
禮記曰季冬之月鴈圵向
周書曰白露之日鴻雁来寒露之日又来
儀禮曰婚禮下達納采用鴈
毛詩曰雝雝鳴鴈旭日始旦
莊子曰山木以不材得終其天年出於山及邑舍故人
之家令豎子殺鴈烹之豎子請曰其一鴈能鳴其一不
能鳴請奚殺主人曰殺不能鳴者弟子問曰山中之木
以不材得其天年主人之鴈以不材而死先生何處焉
莊子笑曰周將處夫材與不材之間乎
史記曰蘇武在匈奴中昭帝遣使通和武思歸乃夜見
漢使教使謂單于曰天子射上林中得鴈足有係帛書
言武等在某澤中使者如其言單于大驚乃使武還
淮南子曰夫鴈從風而飛以愛氣力銜蘆而翔似備弋繳
說苑曰秦穆公得百里奚公孫枝歸取鴈以賀曰君得
社稷之臣敢賀社稷之福公不辭再拜而受
續漢書曰陳羣父子並著高名世號三君每宰府辟召
常同時旌命羔鴈成羣當世者靡不榮之
鄭氏婚禮謁文贊曰鴈候隂陽待時乃舉冬南夏北貴
其有所
會稽典錄曰虞國少有孝行為日南太守常有雙鴈宿
止廳上每出行縣輒飛逐車既卒於官鴈逐喪還至餘
姚住墓前歴三年乃去
盛弘之荆州記曰鴈塞北接梁州汶陽郡其間東西嶺
屬天無際雲飛風翥望崖廻翼唯一處為下朔鴈逹塞
矯翮裁度故名鴈塞同於鴈門也
鄧德明南康記曰平固縣有覆笥山上有湖周迴數十
里有石鴈浮在湖中每至秋天石鴈飛鳴如候時也
詩魏應瑒詩曰朝鴈鳴雲中音響一何哀問子遊何鄉
戢翼正徘徊言我塞中来將就衡陽棲往春翔朔土今
冬客南淮遠行蒙霜露毛羽日摧頽常恐傷肌骨身隕
沉黃泥
梁簡文帝賦得隴坻鴈初飛詩曰高翔憚闊海下去怯
虞機霧闇早相失沙明還共飛隴狹朝聲聚風急暮行
稀雖彌輪臺援未觧龍城圍相思不得反且寄别書歸
又夜望單飛鴈詩曰天霜河白夜星稀一鴈聲嘶何處
歸早知半路應相失不如從来本獨飛
梁沈約詠湖中鴈詩曰白水滿春塘旅鴈每廻翔唼蓱
牽弱藻歛翮帶餘霜懸飛竟不下亂起未成行刷羽同
搖漾一舉還故鄉
梁劉孝綽賦得始歸鴈詩曰洞庭春水綠衡陽旅雁歸
差池高復下欲向龍門飛
梁蕭子範夜聽鴈詩曰天月廣夜輝遊雁犯霜飛連翩
辭朔氣嘹唳獨南歸夜長寒復静燈光曖欲微悽悽不
可聽何况觸愁機
周王褒詠雁詩曰伺朝聞曙響妬壟有春翬豈若雲中
鴈秋時塞外歸河長猶可涉海闊故難飛霜多聲轉急
風疎行屢稀園池若可至不復怯虞機
周庾信賦得集池雁詩曰逄風時迥度逐侣乍争飛猶
憶方塘水今秋已復歸又詠雁詩曰南思洞庭水圵想
雁門關稻粱俱可戀飛去復飛還
賦魏陳王曹植離繳雁賦曰余遊於玄武陂中有雁離
繳不能復飛顧命舟人追而得之故憐而賦焉憐孤雁
之偏特情惆焉而内傷含中和之純氣赴四節而征行
遠玄冬於南裔避炎夏乎朔方挂微軀之輕翼忽頹落
而離羣旅朋驚而鳴逝徒矯首而莫聞甘充君之下厨
膏函牛之鼎鑊蒙生前之顧覆何恩施之隆慱於是縱
軀歸命無慮無求飢食粱稻渴飲清流
晉羊祜雁賦曰鳴則相和行則接武前不絶貫後不越
序齊力不期而並至同趣不要而自聚當其赴節則萬
里不能足其路苟泛一壑則衆物不能易其所臨空不
能頓其翼揚波不能瀐其羽
晉孫楚鴈賦曰有逸豫之雋禽禀和氣之清沖候天時
以動静随寒暑而汚隆䬃同集于曠野紛羣翔於雲中
翳朝陽之景曜角聲勢於晨風族類阜繁數則千億迎
素秋而南遊背青春而北息泝長川以鳴號凌洪波以
鼓翼任自然而相佯窮天壌於八極
鵝
廣志曰鴐鵝野鵝也
列子曰黃帝與炎帝戰以鵰鶡鷹鴈鵝為旗幟
魯連子曰君鵝鴨有餘食士不足半菽
秦記曰苻朗食鵝炙知黑白之處人不信既而試之果然
臨海記曰郡東南有白石山高三百餘丈望之如雪山
上有湖古老相傳云金鵝所集八桂所植下有溪谷金
光煥然
幽明錄曰晉義熙中羌主姚毗洛陽隂溝取磚得一雙
䧺鵝並金色交頸長鳴聲聞于九臯養之此溝
賦宋鮑照野鵝賦曰入長羅之逼脅負高繳之樊縈邈
辭羣而别偶超烟霧而風行踐菲跡於瑶塗升弱羽於
丹庭望征雲而延悼顧委翼而目傷無青雀之銜命乏
赤鴈之嘉祥空穢君之園池徒慙君之稻粱
序晉蘇彦鵝詩序曰時暫出郡忽聞鵝鳴聲甚哀急乃
云野人所致外吏規為方便以俟送客聞之悵然又感
莊生善鳴之雁若其無音將充庖厨豈得放任矯翮籠
樊
晉沈充鵝賦序曰于時有綠眼黃喙家家有焉太康中
得大蒼鵝從喙至足四尺有九寸體色豐麗鳴聲驚人
三年而為暴犬所&KR0675;惜其不終故為之賦云
鴨
廣雅曰鳬鶩鴨也
說文曰鶩野鳬也
毛詩曰將翺將翔弋鳬與鴈
左傳公膳日雙雞饔人竊更之以鶩子尾怒
楚辭曰寕與騏驥抗軛乎將與雞鶩争食乎寕昂昂若
千里之駒將泛泛若水中之鳬乎
魯連子曰陳無宇謂門客曰昔荆来伐無一人死何國
之寡士也門客對曰君車衣文繡士不得以為緣鵝鴨
有餘食士不足菽稗堂上有酒池士不得一嘗財者君
所輕死者士所重若不以所輕與人而欲得人所重不
亦難乎
說苑曰鶩無他心故庶人以為贄
廣志曰野鴨䧺者赤頭有距鶩生百卵一日再生有露
華鶩以秋冬生卵並出蜀晨鳬肥而耐寒宜為&KR0796;
焦贛易林曰鳬舞鼔翼嘉樂充德
風俗通曰王喬為鄴令每朔望常自縣詣臺朝帝怪其
来數而不見車騎密令太史伺望之言其臨至輒有雙
鳬從東南飛来於是舉羅張之但得一雙舄是先所賜
尚書官屬履也
廣州先賢傳曰頓琦至孝母喪感慕哀聲不絶有飛鳬
白鳩棲廬側見人即去見琦而留又卞密遭父艱有飛
鳬一雙游密廬旁小池見人則馴附如家所畜後遭母
喪密歸至所居一宿故雙鳬復游戲池中
吴錄曰婁縣有石首魚至秋化為冠鳬鳬頭中猶有石
也
南越志曰化蒙縣祠山上有池池中有松鳬如今野鳬
栖息松間故俗謂之松鳬
詩梁簡文帝詠單鳬詩曰銜苔入淺水刷羽向沙洲孤
飛本欲去得影更淹留又詠寒鳬詩曰廻水浮輕浪沙
場弄羽衣𦕈𦕈随山沒離離傍海飛
陳江總賦得汎汎水中鳬詩曰歸鳬沸卉同亂下方塘
中出沒時銜藻飛鳴忽颺風浮深或不息戲廣若乘空
春鸚徒有賦還笑在金籠
賦晉蔡洪闘鳬賦曰嘉乾黃之散授何氣化之有靈産
羽蟲之麗鳬惟闘鴨之最精禀離午之淑氣體鸞鳳之
妙形服文藻之華羽備豔采之翠英冠葩綠以曜首綴
素色以點纓性浮捷以輕躁聲清響而好鳴感秋商之
肅烈從金氣以出征招爽敵於戲門交武藝於川庭爾
乃振勁羽竦六翮抗嚴趾望䧺敵忽雷起而電發赴洪
波以奮擊
宋王徽野鶩賦曰翾翾雙鶩體蕞羽微和鳴愧鴈麗采
慙翬仰鵠推高瞻隼憚威遵時弄音假日于飛爾乃湛
淡揚瀾俛仰威疇心矜遠野意愓近洲
齊謝朓野鶩賦曰夫何羅人之技巧薦江海之逸禽落
摩天之迅羽絶飛驚之好音碎文錦之丹臆納綺綠之
翠衿孤雛喧而靡翼羇雌呌而莫尋
啓梁劉孝儀為晉安王謝賜鵝鴨啓曰形類沈文經符
陶記晉臣羞筮吴覡未占復有背如車蓋胷垂却月口
疑犀&KR0008;脚似魚懸出九芝之池去千金之沼
雞
爾雅曰雞大者蜀蜀子鵭絶有力奮雞三尺為鶤
春秋運斗樞曰玉衡星精散為雞
說題辭曰雞為積陽南方之象火陽精物炎上故陽出
雞鳴以類感也
易曰巽為雞
周官曰工商執雞
毛詩曰君子于役不知其期曷至哉雞棲于塒又曰雞
棲于桀又曰風雨思君子也亂世不改其度焉風雨凄
凄雞鳴喈喈風雨如晦雞鳴不已
禮記曰子事父母雞初鳴咸盥潄又曰季冬之月雉雊
雞乳
左傳曰季郈之雞闘(季平子郈昭伯二家相近故雞闘)季氏芥其雞(𢷬芥)
(子播其羽)郈氏為之金距平子怒(怒其不下已)又曰賓孟適郊見
䧺雞自斷其尾問之侍者曰憚為犧也
越絶書曰雞山者句踐以畜雞將伐吴以食死士
列子曰紀渻子為周宣王養闘雞十日而問之雞可闘
乎曰未也方虛驕而恃氣十日又問之曰未也猶疾視
而盛氣十日又問之曰幾矣望之如木雞其德全矣異
雞無敢應者也
莊子曰莊子謂惠子曰羊溝之雞(司馬彪曰羊溝闘雞之處)三歲為
株(株魁帥)相者視之則非良雞也然而數以勝人者以狸
膏塗其頭(雞畏狸也)又曰嫗雞搏狸又曰越雞不能伏鵠卵
燕丹子曰燕太子丹質於秦逃歸到關丹為雞鳴遂得
逃歸
吕氏春秋曰善學者若齊王之食雞也食其蹠數千而
後足
戰國策曰秦惠王謂寒泉子曰蘇秦欺敝邑欲以一人
之智反覆山東之君夫諸侯之不可一猶連雞之不能
俱止於棲也
史記曰子路性鄙好勇力冠䧺雞佩猳豚殘暴孔子孔
子乃設禮義稍誘之子路乃委質請為弟子又曰武帝
得越巫立越祀而以雞卜上信之
玄中記曰東南有桃都山上有大樹名曰桃都枝相去
三千里上有天雞日初出照此木天雞即鳴天下雞皆
随之
韓詩外傳曰田饒事魯哀公而不見察哀公曰臣將去
君黃鵠舉矣哀公曰何謂也饒曰君不見夫雞乎頭戴
冠者文也足摶距者武也敵在前敢闘者勇也見食相
呼者仁也守夜不失時者信也雞雖有五德君猶日瀹
而食之者何也以其所從来近夫鵠一舉千里止君園
池食君魚鼈啄君黍粱無此五德者君猶貴之以其所
從来者遠也
漢書曰王奉光好闘雞宣帝微時數與奉光會後即位
封卭成侯又宣帝微時闘雞於杜鄠之間又曰龔遂為
渤海太守使民家養五雞又曰宣帝時或言益州有金
馬碧雞可醮而致之於是遣王褒持節求焉
淮南子曰雞知將旦鵠知夜半
范曄後漢書曰河南樂羊子妻不知何氏女常有他舍
雞謬入垣内姑盗殺食之妻對雞不食而泣姑怪問之
妻曰自傷居貧使食有他肉姑竟棄之
論衡曰傳言淮南王得道畜産皆仙犬吠天上鷄鳴雲
中又曰孟嘗君叛出秦關雞未鳴關不開下座賤客鼓
臂為雞鳴而羣雞和之乃得出關夫牛馬以同類相應
而雞人亦以殊音相和應和之驗未足以效同類也
列仙傳曰祝雞公者雒陽人居尸鄉北山下養雞百餘
年雞皆有名字千餘頭暮栖于樹晝日放散呼名即種
别而至
廣志曰雞有胡髯五指金骹白雞金骹者善奮并州所
獻吴中送長鳴雞
魏志曰馬韓國出細尾雞其尾長五尺餘
九州春秋曰魏王入漢中討劉備不得進意欲棄之乃
發令曰雞肋疎屬不知何謂主簿楊修曰夫雞肋棄之
則可惜噉之無所得以比漢中王欲去也乃白魏王遂
還
吴錄曰魏文帝遣使求長鳴短鳴雞羣臣以非禮欲不
與孫權勑付之
南越志曰雞冠四開如蓮花鳴聲清徹
江表傳曰南郡獻長鳴承露雞
吴時外國傳曰扶南王范尋以鐵為闘雞假距與諸將
賭戲
博物志曰祝雞公養雞法今世人呼雞云祝祝起此也
幽明錄曰晉兖州刺史沛國宋處宗嘗買得一長鳴雞
愛養甚至恒籠著窗間雞遂作人語與處宗談論極有
玄致終日不輟處宗因此功業大進
述異記曰雩都縣江邊有石室常有神雞色如金出穴
奮翼長鳴見人輒飛入穴因號為金雞穴
詩魏劉楨闘雞詩曰丹雞被華采雙距如鋒芒願一揚
炎威會戰此中唐利爪探玉除瞑目含火光長翹奮風
起勁翮正敷張輕舉奮勾喙電擊復還翔
魏陳王曹植闘雞詩曰遊目極妙伎清聽厭宫商主人
寂無為衆賓進樂方長筵坐戲客闘雞間觀房羣䧺正
翕赫雙翅自飛揚揮羽激清風悍目發朱光觜落輕毛
散嚴距往往傷長鳴入青雲扇翼獨翺翔願蒙狸膏助
常得擅此場
魏應瑒闘雞詩曰戚戚懷不樂無以釋勞勤兄弟遊戲
場命駕迎衆賓二部分曹伍羣雞煥以陳雙距觧長緤
飛踊超敵倫芥羽張金距連戰何繽紛從朝至日夕勝
負尚未分專場驅衆敵剛捷逸等羣四坐同休贊賓主
懷悦忻博奕非不樂此戲世所珍
梁簡文帝闘雞詩曰玉冠初警敵芥羽忽猜儔十日驕
既滿九勝勢恒遒脱使田饒見堪能說魯侯又雞鳴詩
曰塒雞識將曙長鳴高樹巔啄葉疑彰羽排花強欲前
意氣多驚舉飄揚獨無侣陳思助闘協狸膏郈昭妬敵
安金距丹山可愛有鳳皇金門飛舞有鴛鴦何如五德
美豈勝千里翔
梁劉孝威雞鳴篇曰丹雞翠翼張妬敵得專揚翅中含
芥粉距外曜金芒願賜淮南藥一使雲間翔
周庾信闘雞詩曰開軒望平子驟馬看陳王狸膏燻闘
敵芥粉壒春場觧翅蓮花動猜羣錦臆張
周王褒看闘雞詩曰躞蹀始横行意氣欲相傾妬敵金
芒起猜羣芥粉生入場疑挑戰逐退似追兵誰知函谷
下人去獨開城
陳徐陵闘雞詩曰季子聊為戲陳王欲騁才花冠已衝
力金爪復驚媒闘鳳羞衣錦雙鸞耻鏡臺陳倉若有信
為覓寳雞来
陳周弘正詠老敗鬭雞詩曰少壮摧䧺敵眄視生猜忌
一随年月衰摧頽落毛駛間觀春光滿東郊草色異無
復先鳴力空餘擅場意
賦晉傅玄闘雞賦曰或躑躅踟蹰囁喋容與或把地俯
仰或撫翼未舉或狼顧鴟視或鸞翔鵠舞或佯背而引
敵或畢命於強禦於是紛紜翕赫雷合電擊争奮身而
相戟兮競隼鷙而雕睨得勢者凌九天失據者淪九地
晉陸善長鳴雞賦曰美南雞之殊偉察五色之異形何
伺晨之早發抗長音之逸聲
晉習嘏長鳴雞賦曰嘉鳴雞之令美智窮神而入靈審
璇璣之廻據定昏明之至精應青陽於將旦忽鵠立而
鳳停乃拊翼以讃時遂延頸而長鳴若乃本其形像詳
其羽儀朱冠玉璫彤素並施紛葩赫奕五色流離殊姿
豔溢彩耀華披扇六翮以增暉舒毳毛而下垂
贊晉湛方生長鳴雞贊曰精心妙覺獨曉冥冥風雨如
晦不僣其鳴
梁劉孝威正旦春雞贊曰寳雞陳倉祠光表神䧺飛帝
漢雌鳴覇秦排膺激怒礴翅張瞋電鞭失焰雷車折輪
助摽魏教擅場齊珍名流晉戟歌傳漢臣竊脂善盗搏
榖難馴綠鸚智淺蒼鷹&KR0675;深兼姿五德歸于翰音
文宋袁俶俳諧記雞九錫文曰維神雀元年歲在辛酉
八月己酉朔十三日丁酉帝顓頊遣征西大將軍下雉
公王鳳西中郎將白門侯扁鵲咨爾俊雞山子維君天
姿英茂乘機晨鳴雖風雨之如晦抗不已之竒聲今以
君為使持節金西蠻校尉西河太守以揚州之會稽封
君為會稽公以前浚雞山子為湯沐邑君其祗承予命
使西海之水如帶浚雞之山如礪國以永存爰及苗裔
浚山侍郎丁鴻舍人鳬亭男梁鴻郎中蘇鵠死罪伏惟
君德著朝野勲加鵷鷟故天王鳳皇特錫位封令鳳鵲
等在柏外願時拜受不勝欣豫之情謹詣栖下以聞
山雞
魏志曰平原太守劉邠取山雞毛著器中使管輅筮之
輅曰高岳巖巖有鳥朱首羽翼玄黃鳴不失晨此山雞
毛也
異苑曰山雞愛其毛映水則舞魏武時南方獻之帝欲
其鳴舞而無由公子蒼舒令以大鏡著其前雞鍳形而
舞不知止遂乏死韋仲將為之賦甚美
竺法真登羅山疏曰山海經云鷩雉一名山雞養之禳
火災
辛氏三秦記曰陳蒼山在太白之西上有石雞與山雞
趙高使火燒山山雞飛去石雞不飛晨鳴山頭聲聞三
十里或云是玉雞
南越志曰曾城縣多鵕䴊鵕䴊山雞也利距善闘世以
家雞闘之則可擒也光色鮮明五采炫燿
賦晉傅玄山雞賦曰惟南州之令鳥兼坤離而體珍被
黃中之五色敷文象以飾身翳景山之竹林超遊集乎
水濱鍳中流以顧影晞雲表之清塵
宋臨川康王山雞賦曰形鳳婉而鵠跱羽衮蔚而緗暉
臨淥湍而映藻傍青崖而妍飛不隐燿而貽累倏見屈
於虞機
鷹
爾雅曰鷹鶆鷞鳩又曰鷹隼醜其飛也翬
廣志曰有雉鷹有莵鷹一歲為黃鷹二歲撫鷹三歲青
鷹胡鷹獲麞
春秋緯曰瑶光星散為鷹
毛詩曰維師尚父時惟鷹揚
周書曰驚蟄之日鷹變為鳩處暑之日鷹乃祭鳥
左傳曰子云少皡氏爽鳩氏司寇也又子産始知然明
問為政對曰視民如子見不仁者誅之如鷹鸇之逐鳥
雀也
戰國策曰唐睢謂秦王曰要離刺慶忌鷹擊於殿上
京房占曰七月鳩化為鷹
漢書曰孫寳為京兆尹請故吏侯文為掾立秋日文謂
寳曰今鷹隼始擊當順天氣成嚴霜之誅
東觀漢記曰鄧太后臨朝上林鷹犬悉斥放之
馬融與謝伯世書曰憤憤愁思猶不觧懷思在竹間放
狗逐麋晚秋涉冬大蒼出籠黃棘下兔芼以乾葵以送
餘日兹樂而已
幽明錄曰楚文王時有人獻一鷹俄而雲際有一物凝
翔鮮白鷹便竦翮而升須臾羽堕如雪血下如雨有大
鳥堕地兩翅廣數十里衆莫能知時博物君子曰此鵬
雛也
魏志曰吕布因陳登求徐州牧不得布怒登喻之曰登
見曹公言待將軍譬如養虎當飽其肉否則噬人公曰
不如卿言譬如養鷹飢則為用飽則颺去布乃觧
詩晉張華遊獵篇曰如黃豼狡勇青骹撮飛雉鵠鷺不
盡牧小鳥安足視
賦晉傅玄鷹賦曰左看若側右視如傾勁翮二六機連
體輕勾瓜懸芒足如枯荆觜利吴戟目穎星明䧺姿邈
世逸氣横生
晉孫楚鷹賦曰有金剛之俊鳥生井陘之巖阻超萬仞
之崇巔蔭青松以静處體勁悍之自然振肅肅之輕羽
擒狡兔於平原截鶴鴈於河渚且其為相也䟽尾闊臆
高䰇兔顱深目蛾眉狀似愁胡曲觜短頸足若雙枯麾
則應機招則易呼背碣石以西遊經馬嶺而南徂于時
商秋既邁歲在玄冥風霜激厲羽毛振驚爾乃策良驥
服羔裘韝青骹戲田疇縈深谷繞山丘定心意審精眸
獸馳厥足鳥矯其翼下赴幽谿上翔辰極随指授以騰
踊因升降以畢力紛連簿以攖竄遂陷首以摧臆
鷂
爾雅曰鸇負雀鷂也
廣雅曰籠脱鷂也
周易曰公用射隼于高墉之上
毛詩曰鴥彼飛隼載飛載揚
詩義問曰晨風今之鷂
詩義疏曰隼鷂也齊人謂之題肩或曰雀鷹春化為布
榖此屬數種皆為隼
周官考工曰鳥旟七斿
國語曰仲尼在陳有隼集于庭而死楛矢貫之以問仲
尼仲尼曰昔武王克商所得也
莊子曰鷂為鸇鸇為布榖布榖復為鷂此物變也
列士傳曰魏公子無忌方食有鳩飛入案下公子使人
顧望見一鷂在屋上飛去公子乃縱鳩鷂逐而殺之公
子暮為不食曰鳩避患歸無忌競為鷂所得吾負之為
吾捕得此鷂者無忌無所愛於是左右宣公子慈聲旁
國左右捕得鷂二百餘頭以奉公子公子欲盡殺之恐
有辜乃自按劍至其籠上曰誰獲罪無忌者耶一鷂獨
低頭不敢仰視乃取殺之盡放其餘名聲流布天下歸
焉
焦贑易林曰无妄之明夷曰千雀萬鳩與鷂為仇威勢
不敵為鷹所擊
賦魏陳王曹植鷂雀賦曰鷂欲取雀雀言自雀微賤身
體些小肌肉瘠瘦所得蓋少君欲相噉實不足飽鷂得
雀言初不敢語頃來轗軻資粮乏旅三日不食略思死
鼠今日相得寕復置汝雀得鷂言意甚征營性命至重
雀鼠貪生君得一食我命是傾皇天降鍳賢者是聽鷂
得雀言意甚沮惋當死弊雀頭如菓蒜不早首服列頸
大喚行人聞之莫不往觀雀得鷂言意甚不移目如擘
椒跳蕭二翅我雖當死略無可避鷂乃置雀良久乃去
二雀相逢似是公嫗相將入草共上一樹仍共本末辛
苦相語向者近出為鷂所捕頼我翻捷體素便附說我
辨語千條萬句欺恐舍長令兒大怖我之得免復勝於
兔自今從意莫復相妬
藝文類聚卷九十一
