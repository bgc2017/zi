藝文類聚卷八唐歐陽詢撰
山部下(虎丘山石門山)(蒜山山太平)(石帆山岷山)(石鼓山山會稽諸)
(交廣諸山)
虎丘山
虎丘山銘曰晉司徒東亭獻公王珣撰云武丘山先名
海涌山
吳越春秋曰闔廬死葬於國西北名虎丘穿土為川積
壌為丘發五都之士十萬人共治千里使象摙土冡池
四周水深丈餘槨三重傾水銀為池池廣六十步黃金
珠玉為鳬鴈專諸之劔魚腸三千在焉葬之已三日金
精上陽為白虎據墳故曰虎丘
王珣虎丘記曰山大勢四面周嶺南則是山逕兩面壁
立交林上合蹊路下通升降窈窕亦不卒至
詩張正見從永陽王遊虎丘山詩曰滄波壮鬱鳥洛邑
鎮崇芒未若兹山麗岹嶢擅水鄉地靈侔少室塗艱像
太行重巖摽虎據九曲峻羊腸溜深澗無底風幽谷
自凉寳沈餘玉氣劔隠絶星光白雲多異影丹桂有
藂香遠看銀臺竦洞塔耀山莊瑞草生金地天花照石
梁
序晉顧愷之虎丘山序曰吳城西北有虎丘山者含真
藏古體虚窮玄隠嶙陵堆之中望形不出常阜至乃嵒
㠋絶於華峰
陳顧野王虎丘山序曰夫少室作鎮以峻極而摽竒太
華神掌以削成而稱貴若兹山者高不概雲深無藏影
卑非培塿淺異棘林秀壁數尋被杜蘭與苔蘚椿枝十
仞挂藤葛與懸蘿曲澗潺湲修篁蔭暎路若絶而復通
石將頽而更綴抑巨麗之名山信大吳之勝壌若乃九
功六義之興依永和聲之製志由興作情以詞宣形言
諧於韶夏成文暢於鐘律由來尚矣未有登高能賦而
韜斐麗之章入谷忘歸而忽鏗鏘之節故總轡齊鑣競
雕蟲於山水雲合霧集争歌頌於林泉于時風清邃谷
景麗修巒蘭佩堪紉胡繩可索林花翻灑乍飃颺於蘭
臯山禽囀響時弄聲於喬木班草班荆坐蟠石之上濯
纓濯足就滄浪之水傾縹瓷而酌旨酒剪綠葉而賦新
詩肅爾若與三逕齊蹤鎗然似共九成偕韻盛矣哉聊
述時事寄之翰墨
書陳張種與沈烱書曰虎丘山者吳岳之神秀者也雖復
峻極異於九天隐磷殊於太一衿帶城傍獨超衆嶺控繞
川澤頥絶羣岑若其峰崖刻削窮造化之瑰詭絶澗杳
冥若鬼神之髣髴珍木靈草茂瓊枝與碧葉飛禽走獸
必負義而膺仁是以歴代高賢輕舉栖託梵臺雲起寳
刹星懸自非玉牒開祥金精藴耀豈其神怪若此者乎
陳沈烱荅書曰若乃三江五湖洞庭巨麗寫長洲之茂
苑登九曲之層臺山高水深雲蒸霧吐其中之秀異者
實虎丘之靈阜焉冬桂夏柏長蘿修竹靈源秘洞轉側
超絶遠澗深崖交羅戸穴
蒜山
劉禎京口記曰蒜山無峯嶺北縣臨江中魏文帝南望
而致歌
山謙之南徐州記曰蒜山北江中有伏牛山
詩宋顔延之侍遊蒜山詩曰睿思纏故里廵駕匝舊埛
陟峯騰輦路尋雲抗瑤甍春江壮風濤蘭野茂荑英宣
遊弘下濟窮遠凝聖情
宋謝莊侍宴蒜山詩曰龍旌拂紆景鳳盖起流雲轉蕙
方因委層華正氛氲烟竟山郊遠霧罷江天分調石飛
延露裁金起承雲
石帆山
盛弘之荆州記曰武陵舞陽縣有石帆山若數百帆
謝靈運遊名山志曰破石溪南二百餘里又有石帆修
廣與破石䓁度質色亦同傳云古有人以破石之半為
石帆故名彼為石帆此名破石
銘宋鮑昭石帆銘曰應龍剖流息石横波下潨地軸上
獦星羅牽湘引漢欱蠡吞池西歴岷&KR1815;北寫淮河渺淼
泓藹積廣連深淪天測際亘海窮隂雲旌未起風柯不
吟崩濤山逐鬱浪雷沉穆戎遂留昭御不還徒悲猿鶴
空駕滄煙
石鼓山
臨海記曰郡西白鶴山有石鼓石槌世云石鼓鳴則土
地宼亂隆安初此鼓屢鳴果有孫恩之賊
舊說鄴西北有石鼓懸著山㫄鳴則有軍兵動零陵永
正鄉有鳴石二所其一状如鼓俗名石鼓泉陵縣有石
鼓舊聞數十里今無聲
王韶之南康記曰寕都溪之西有一山状如鼓相傳謂
之石鼓去縣三里壁立百餘丈赫然似朝霞初暉異於
凡石
盛弘之荆州記曰建平郡南陵縣有石鼓南有五龍山
山峯嶕嶢凌雲濟竦状若龍形故因為名
詩晉庾闡觀石鼓詩曰命駕觀竒逸徑鶩造靈山朝濟
清溪岸夕憩五龍泉鳴石含潜響雷駭震九天妙化非
不有莫知神自然翔霄拂翠嶺緣澗漱巖間手澡春泉
潔目翫陽葩鮮
石門山
遠灋師廬山記曰西南有石門山其形似雙闕壁立千
餘仞而瀑布流焉
周景式廬山記曰石門山在康皇東北八十餘里是一
山之大谷有澗水亦名石門澗吐源渡遠為衆泉之宗
每夏霖秋潦轉石發樹聲動數十里
劉禎京口記曰石門二山頭相對高二十餘丈廣六十
餘步謂為石門行道所經
謝靈運名山志曰石門山兩巖間微有門形故以為稱
瀑布飛瀉丹翠交曜
詩宋謝靈運登石門最高頂詩曰晨策尋絶壁夕宿在
山棲疏峯抗高館對嶺臨廽溪長林羅戸穴積石擁階
基連巖覺路塞密竹使逕迷來人忘新術去子惑故蹊
聒聒夕流駃噭噭夜猿啼沉冥豈别理守道自不擕心
契九秋榦目翫三春荑惜無同懷客共登青雲梯又石
門巖上宿詩曰朝搴苑中蘭畏彼霜下歇暝還雲際宿
弄此石上月鳥鳴識夜棲木落知風𤼵異音同致聽殊
響俱清越美人竟不來陽阿徒晞髮
書梁吳筠與顧章書曰僕去月謝病還覓薜蘿梅溪之
西有石門山者森壁爭霞孤峯限日幽岫含雲深溪蓄
翠蟬吟鶴唳水響猿啼英英相雜綿綿成韻既素重幽
居遂葺宇其上幸冨菊華偏饒竹實山谷所資於斯已
辦仁智所樂豈徒語哉
太平山
孔臯會稽記曰餘姚縣南百里有太平山山形似繖四
角各生一種木木不雜糅三陽之辰華卉代𤼵
孔靈符會稽記曰餘姚江源出太平山東至漢口入海
詩齊孔稚珪遊太平山詩曰石險天貌分林交日容缺
隂澗落春榮寒巖留夏雪
銘晉孫綽太平山銘曰嵬峩太平峻踰華霍秀嶺樊緼
竒峰挺㠋上干翠霞下籠丹壑有士冥遊默往竒託肅
形枯林映心幽漠亦既覯止渙焉融滯懸棟翠微飛宇
雲際重巒蹇産廽溪縈帶被以靑松灑以素瀨流風佇
芳翔雲停藹
岷山
尚書禹貢岷山導江東别為沲
河圖曰岷山之地為井絡帝以會昌神以建福上為天井
贊晉郭璞岷山贊曰岷山之精上絡東井始出一勺終
致淼溟作紀南夏天清地静
會稽諸山
吳越春秋曰范蠡作城訖怪山自至怪山者琅邪東武
海中山也一夕自來百姓怪之故曰怪山
孔子家語曰禹會諸矦於塗山防風氏後至禹戮之其
骨專車
越絶書曰雞山豕山者句踐以畜雞豕將伐吳以食死
士孔臯會稽記永興縣東北九十里有余山傳曰是塗
山案越書禹娶於塗山塗山去山隂五十里檢其里數
似其處也又縣東南十八里有射的山遠望的的如射
矦謂之射的射的之西有石室壁方二丈謂之射堂傳
云羽客之所遊憩土人常以此占榖食貴賤射的明則
米賤闇則貴喭曰射的白㪷一百射的玄㪷一千又曰
縣東北六十里有土城山句踐索美女以獻吳王得諸
暨苧羅山賣薪女西施鄭旦先教習於土城山山邊有石
云是西施澣紗石又曰東有秦望山昔秦始皇登此使
李斯勒石其碑見在
孔靈符會稽山記曰會稽山南有宛委山其上有石俗
呼石匱壁立干雲有懸度之險升者累梯然後至焉昔
禹治洪水厥功未就乃躋於此山𤼵石匱得金簡玉字
以知山河體勢於是疏導百川各盡其宜又曰射的山
西南水中有白鶴常為仙人取箭曾刮壌尋索遂成此
山也
詩晉王彪之登會稽刻石山詩曰隆山嵯峩崇巒岧嶤
傍覿滄洲仰拂玄霄文命遠會風淳道遼秦皇遐巡邁
兹英豪宅靈基阿銘跡峻嶠青陽曜景時和氣淳修嶺
增鮮長松挺新飛鴻振羽騰龍躍鱗
贊晉郭璞會稽山贊曰禹徂會稽爰朝羣臣不虔是討
乃戮長人玉匱表夏玄石勒秦
交廣諸山
顧微廣州記曰南海增城縣有白水山有瀑布懸注百
許丈又曰南海始昌縣有一石望之似牛向江名曰牛
鼻山縣西有夫盧山高入雲霄世傳云上有湖水至甲
戌日輒聞山上有鼓角笳簫鳴響又曰南海四會縣有
金岡山行人往往見金人見形岡側又曰東莞寳安縣
有參里山傳云曾参純孝其所居山林後以為名又曰
鬱林郡北有大山其高隠天上有池有石牛在池下民
常祀之歲旱百姓殺牛祈雨以牛血和泥厚泥石牛背
祠畢天雨洪注洗石牛背泥盡而後晴
劉欣期交州記曰浮石山海中而峙高數十丈浮在水
上又曰有一山神功刻鏤若射堋去石堂口百步夜常
聞射聲
裴氏廣州記曰蒼梧彰平縣有石膏山望之皎若霜雪
賦宋謝靈運嶺表賦曰若乃長山款跨外内乖隔下無
伏流上無夷跡麕兔望岡而旋歸鴻雁覩峯而反翮既
陟麓而踐坂遂升降於山畔顧後路之傾巘眺前磴之
絶岸看朝雲之抱岫聽夕流之注澗羅石棋布怪譎横
越非山非阜如樓如闕斑采類繡明白若月蘿蔓絶攀
苔衣流滑
水部上(總載水淮水)(海水漢水)(河水洛水)(江水)
總載水
易說卦曰坎為水潤萬物者莫潤於水
尚書曰湯湯洪水方割蕩蕩懷山㐮陵浩浩㴞天
榖梁傳曰水北為陽水南為隂
左傳曰潢汙行潦之水可薦於鬼神可羞於王公又曰
共工氏以水紀官故為水師而水名
說文曰浦水濱也
禮記曰水曰清滌又曰今夫水一勺之多及其不測黿
鼉蛟龍魚鼈生焉貨財殖焉
毛詩曰揚之水不流束薪
穆天子傳曰天子飲于溽水之上
尚書大傳曰非水無以准萬里之平非水無以通道任
重也
韓詩外傳曰夫水者緣理而行不遺小似有智者重而
下似有禮者蹈深不疑似有勇者鄣防而清似知命者
歷險致遠似有德者天地以成羣物以生國家以寕萬
事以平此智者所以樂於水也又曰夏不數浴非爱水
也冬不數煬非愛火也
論語曰智者樂水又曰子在川上曰逝者如斯夫不舍
晝夜
老子曰上善若水水善利萬物而不爭處衆人之所惡
故幾於道
文子曰混混之水濁可以濯吾足青青之水清可以濯
吾纓又曰水之性欲清沙石穢之人之性欲平嗜欲害
之
晏子曰景公問廉政何如對曰其行水也美哉水平其
濁無不塗其清無不灑
墨子曰古語曰君子不鏡於水而鏡於人鏡於水見面
之容鏡於人則知吉凶
尸子曰凡水其方折者有玉其圓折者有珠清水有黃
金
孟子曰觀於海者難為水遊於聖人之門者難為言又
曰性猶湍水也决諸東方則東流决諸西方則西流人
性之無分於善惡也猶水之無分於東西也
莊子曰水静則明濁則混水静猶明而况精神聖人之
心静乎又曰秋水時至百川灌河涘涯之間不辨牛馬
於是河伯欣然自喜以天下之美為在己又曰夫水積
也不厚則其負大舟也無力
淮南子曰往古之時九州裂水浩漾而不息於是女媧
積蘆灰以止滛水又曰土地各以類生人是故清水音
小濁水音大湍水人輕遲水人重
山海經曰㓨山有獸焉名曰合窳見則天下大水其上
有水焉甚寒而清帝臺之漿水也
玄中記曰天下之多者水焉浮天載地高下無不至萬
物無不潤
博物志曰有八流水出名山渭出鳥鼠漾出嶓冡洛出
熊耳潁出少室汝出燕泉泗出陪尾溜出月台沂出太
山
永嘉郡記曰有柘林水有梧桐水有桃枝水
湘中記曰湘水至清雖深五六丈見底了了石子如樗
蒲矢五色鮮明白沙如霜雪赤岸如朝霞
抱朴子曰左慈以氣禁水水為逆流一二丈禁水著中
庭露之大寒不冰
華陽國志曰朱倉少受學於蜀郡豆屑飲水以諷誦同
業等憐其貧給米倉終不受
搜神記曰漢末零陵太守有女悅門下書佐使婢取盥
手水飲之而有娠既而生子至能行太守抱兒使求其
父兒直上書佐膝書佐推之兒仆地為水
車穎秦書曰王猛攻鄴慕容評距猛而恒賣水與軍人
衆思為亂猛因得破之
續述征記曰梁鄒城西有籠水云齊孝婦誠感神明涌
泉發於室内潜以績籠覆之由是無負汲之勞及家人
疑之時其出而搜其室試發此籠而泉遂濆涌流漂居
宇故名曰籠水
詩陳祖孫登詠水詩曰龍川紫闕映珠浦碧沙沉岸闊
蓮香遠流清雲影深風潭如拂鏡山溜似調琴請君看
皎潔知有淡然心
賦魏文帝濟川賦曰臨濟川之魯淮覽洪波之容裔濞
騰揚以相薄激長風而亟逝澷浩汗而難測𦕈不覩其
垠際於是龜龍神嬉鴻鸞羣翔鱗介霍驛載止載行俯
唼菁藻仰飡若芳永號長吟延首相望美玉昭晰以曜
煇明珠灼灼而流光於是遊覽既猒日亦西傾朱旗電
曜擊鼓雷鳴長驅風厲悠爾北征思魏都以偃息託華
屋而遨遊酌玄清于金罍騰羽觴以獻酬又臨渦賦曰
建安八年經東國遵渦水相侔乎樹下駐馬書鞭作臨
渦之賦曰蔭高樹兮臨曲渦微風起兮水增波魚頡頏
兮鳥逶迤雌雄鳴兮聲相和蓱藻生兮散莖柯春水繁
兮發丹華
晉應貞臨丹賦曰陟綿岡之迢邈臨窈谷之濬遐覽丹
源之洌泉眷懸流之清𣲖漱玄瀨而漾沚順黃崖而蕩
博激重巖之絶根拂崇丘之飛㠋然後隂乘洞出邊澮
旁開倏熠高騖皓暚長懷盤溢欝沒雲轉颷廽屏側為
之飛隕壁岸為之陂隤列以青林蔭以綠枝檉松蓊茸
於其側楊柳婀娜乎其下則高溜承崖懸泉屬嶺别流
分注冰瑩玉静清波引鏡形無遁影
晉左九嬪涪漚賦曰覽庶類之肇化何涪漚之獨靈禀
隂精以運景因落雨而結形不係根於獨立故假物以
資生體珠光之皎皎若凝霜之初成色鮮熠以熒熒似
融露之將渟亾不長消存不久寄其成不欲難其敗亦
以昜也
贊晉顧愷之水贊曰湛湛若凝開神以質乘風擅瀾妙
齊得一
晉庾肅之水贊曰湛湛&KR0636;渌清瀾澄濬妙質柔明雲深
夜潤
晉殷仲堪水贊曰大象無形氣以分麄淡淡冲津質有
雖虛清瀾可瀨明激弗渝孰能懷之汎然靡拘
晉孔寗子水贊曰澄鍳無虚積之成川湍飛瑩谷激石
冷然
晉郭璞釋水贊曰川瀆綺錯渙瀾流帶潜潤旁通經管
華外殊出同歸混之東會又弱水贊曰弱出崑山鴻毛
是沉北淪流沙南暎火林惟水之竒莫測其深
海水
尚書曰江漢朝宗于海
山海經曰無臯之山南望幼海又曰𤼵鳩之山有鳥名
曰精衞是炎帝之女往遊于東海溺而不反是故精衞
常取西山之木石以填東海又曰大荒中有山名曰天
臺海水出焉
老子曰江海所以能為百谷王者以其善下故能為百
谷主
淮南子曰海不讓水積以成其大
謝承後漢書曰汝南陳茂嘗為交阯别駕刺史周敞涉
海遇風船欲覆沒茂拔劍呵罵水神風即止息
博物志曰舊說天河與海通近世有居海渚者年年八
月有浮楂来過甚大往反不失期此人乃多齎糧乘楂
去忽忽不覺晝夜奄至一處有城郭屋舍望室中多見
織婦見一丈夫牽牛渚次飲之此人問此為何處荅曰
問嚴君平此人還問君平君平曰某年某月有客星犯
牛斗即此人乎又曰漢使驃騎將軍霍去病北伐單于
至瀚海而還
王隠晉書曰慕容晃上言曰臣躬征平郭遠假陛下之
威將士竭命精誠感靈海為結冰凌行海中三百餘里
臣自立國及問諸故老初無海水冰凍之歲
神仙傳曰麻姑謂王方平曰自接待以来見東海三為
桑田向到蓬莱水乃淺於往者略半也豈復為陵乎
論語曰道不行乘桴浮於海從我者其由也與
莊子曰南海之帝為鯈北海之帝為忽中央之帝為渾
沌儵與忽時相與遇於渾沌之地渾沌待之甚厚鯈與
忽謀報渾沌之德曰人皆有七竅以視聽食息此獨無
有嘗試日鑿一竅七日而渾沌死又曰窮髮之北有溟海
者天池也有魚名曰鯤化而為鳥名曰鵬又曰東海之
鼈謂埳井之鼃曰夫海千里之遠不足以舉其大千仞
之高不足以極其深禹之時十年九潦而水弗加益湯
之時八年七旱而涯不減損夫不為頃久推移不以多
少進退者此亦東海之大樂也又曰海水三歲一周流
波相薄故地動
韓詩外傳曰成王時有越裳氏重三譯而朝曰吾受命
國之黃髮曰久矣天之不迅風雨海之不波溢也三年
於兹矣意者中國有聖人乎盍往朝之
十洲記曰扶桑在碧海之中地一面萬里太帝之宫太
真東王君所治處
玄中記曰天下之強者東海之惡燋焉水灌而不已惡
燋者山名也在東海南方三萬里海水灌之而即消
周景式孝子傳曰管寧避地遼東經海遇風船人危懼
皆叩頭悔過寕思諐念向曾如厠不冠即便稽首風亦
尋静
西域傳曰蒲昌海一名鹽澤
詩宋謝靈運遊赤石進帆海詩曰首夏猶清和芳草亦
未歇水宿淹晨暮隂霞屡興沒周覽倦瀛壖况乃凌窮
髮川后時安流天吳静不發揚帆採石華挂席拾海月
齊謝眺望海詩曰滄波不可望望極與天平往往孤山
映處處春雲生差池遠雁沒䬃沓羣鳬驚
梁劉孝標登郁洲山望海詩曰滄潦聯霄岫曾嶺欝㠝
&KR0008;下盤鹽海底上轉靈烏翼滇㴐非可辯鴻溶信難測
輕塵久弭飛驚浪終不息雲錦曜石嶼羅綾文水色
北齊祖孝徵望海詩曰登高臨巨壑不知千萬里雲島
相椄連風潮無極已時看遠鴻度乍見驚鷗起無待送
將歸自然傷客子
賦後漢班叔皮覽海賦曰余有事於淮浦覽滄海之茫
茫悟仲尼之乘桴聊從容而遂行馳鴻瀨以縹鶩翼飛
風而廽翔顧百川之分流煥爛漫以成章風波薄其裔
裔邈浩浩以湯湯指日月以為表索方瀛與壺梁曜金
璆以為闕次玉石而為堂蓂芝列於階路涌醴漸於中
唐朱紫彩爛明珠夜光松喬坐於東序王母處於西箱
命輯衆與岐伯講神篇而校靈章願結旅而自託因離
世而高遊騁飛龍之驂駕歴八極而廽周遂竦節而響
應忽輕舉以神浮遵霓霧之掩蕩登雲塗以凌厲乘虛
風而體景超太清以增逝麾天閽以啓路闢閶闔而望
余通王謁於紫宫&KR1381;太一而受符
魏王粲遊海賦曰乘菌桂之芳舟浮大江而遥逝翼驚
風而長驅集會稽而一睨登隂隅以東望覽滄海之體
勢吐星出日天與水際其深不測其廣無臬章亥所不
極盧敖所不屇懷珍藏寳神隐怪匿或無氣而能行或
含血而不食或有葉而無根或能飛而無翼鳥則爰居
孔鵠翡翠鷫鸘繽紛往来沉浮翺翔魚則横尾曲頭方
目偃頟大者若山陵小者重鈞石乃有賁蛟大貝明月
夜光&KR0008;鼊瑇瑁金質黑章若夫長洲别島旗布星峙高
或萬尋近或千里桂林聚乎其上珊瑚周乎其趾羣犀
代角巨象解齒黃金碧玉名不可紀
魏文帝滄海賦曰美百川之獨宗壮滄海之威神經扶
桑而遐逝跨天崖而託身驚濤暴駭騰踊澎湃鏗訇隠
隣涌沸凌邁於是黿鼉漸離泛濫滛遊鴻鸞孔鵠哀鳴
相求揚鱗濯翼載沉載浮仰唼芳芝俛潄清流巨魚横
奔厥勢呑舟爾乃釣大貝採明珠搴懸黎收武夫窺大
麓之潜林覩搖木之羅生上蹇産以交錯下来風之泠
泠振綠葉以葳蕤吐芬葩而揚榮
晉木玄虛海賦曰昔在帝媯臣唐之世洪濤瀾汗萬里
無際江河既導萬穴俱流椅拔五嶽竭涸九州於廓靈
海長為委輸(去聲)其為怪則乃浟湙(音亦)㶑灔浮天無岸波
如連山乍合乍散嘘吸百川洗滌淮漢若乃霾曀潜消
莫振莫竦輕塵不飛纖羅不動猶尚呀呷餘波獨涌若
乃邊荒速告王命急宣飛迅鼓檝浮海凌山於是候勁
風揭百尺維長梢挂帆席望濤遠决冏然鳥逝一越三
千不終朝而濟所屇若乃負穢臨深虛誓愆祈則有海
童邀路馬銜當蹊天吳乍見而髣髴蝄像暫曉而閃屍
爾其大量也則南澰朱崖北洗天墟東演析木西薄青
徐經綸瀴溟萬萬有餘吐雲霓含龍魚隠鯤鱗潜雲居
其垠則有天琛水怪鮫人之室瑕石詭暉鱗甲異質繁
綵掦華萬色隠鮮陽冰不冶隂火潜燃其魚則横海之
鯨突杌孤遊茹鱗甲吞龍舟若其毛翼産鷇剖卵成禽
鳬雛離褷鶴子淋渗羣飛侣浴戲廣浮深且其為噐也
苞乾之奥括坤之區唯神是宅亦祗是廬何竒不有何
怪不儲茫茫積流含形内虚曠哉坎德卑以自居
晉潘岳滄海賦曰徒觀其状也則湯湯蕩蕩瀾漫形沉
流沫千里懸水萬丈測之莫量其深望之不見其廣無
遠不集靡幽不通羣溪俱息萬流来同含三河而納四
瀆朝五湖而夕九江隂霖則興雲降雨陽霽則吐霞曜
日煑水而鹽成剖蚌而珠出其中有蓬莱名嶽青丘竒
山阜陵别島㟪環其間其山則[山累]崔嵬崪嵳峩降屈披
滄流以特起擢崇基而秀出其魚則有吞舟鯨鯢鰞鱡
龍鬚蜂目豺口狸斑雉軀怪體異名不可勝圖其虫獸
則素蛟丹虬元龜靈鼉修黿巨鼈紫貝螣蛇玄螭蚴虬
赤龍焚藴遷體改角推舊納新舉扶搖以抗翼泛陽矦
以濯鱗其禽鳥則鶠鴻鷫鸘鴐鵝鵁鶄朱背煒燁縹翠
葱青詳察浪波之来往遍聽奔激之音響力勢之所廽
薄潤澤之所彌廣普天之極大横率土而莫兩
晉庾闡海賦曰昔禹啓龍門羣山既鑿高明澄氣而清
浮厚載勢廣而盤礴灌注百川控清引濁始乎濫觴委
輸大壑若夫長風鼓怒涌浪碎礚颺波於萬里之間漂
沫於扶桑之外於是百川輻湊四瀆横通廽䫻泱漭聳
散穹隆映曉雲而色暗照落景而俱紅驚浪嶤峩𦕈漫
&KR0008;汩灙漭潺湲浮天沃日鯨鯢藴而乍見虬螭涌而竸
遊靈鼉朱鼈出沒爭浮螣龍掣水巨鱗吞舟
晉孫綽望海賦曰五湖同浸九江叢溉抱河含濟吞淮
納泗南控沅湘西引涇渭洲渚迢逓以䟽屬島嶼綿邈
以牢羅殖嵬崔之碣石搆穹隆之牂柯玄奥之府重刃
之房鱗彙萬殊甲産無方包隨珠銜夜光瑇瑁熠爍以
泳游蟕蠵煥爛以映漲虛貝含素而表紫蠳螺絡丹而
帶緗青甲芬颷以微扇玄木杳𦕈以舒芳其卉木則綠
苔石髮蔓以流綿紫莖菎綜觧以被渚華組依波而錦
披翠綸扇風而繡舉長鯨嶽立以截浪虭䱜揚鬐以排
流巨鼇贔屓以冠山烏&KR0008;呼翕以吞舟鵬為羽桀鯤稱
介豪翼遮半天背負重霄舉翰則宇宙生風抗鱗則四
凟起濤考萬川以周覽亮天池之綜緯彌綸八荒亘帶
九地昏明注之而不溢尾閭洩之而不匱
齊張融海賦曰爾其海之状也則窮區沒渚萬里藏岸
控會河濟朝宗江漢湍轉則日月似驚浪動則星河如
覆展轉從横揚珠起玉峯勢崇高岫形参錯或如前而
未進乍非遷而已却却瞻無後向望何前長尋高眺唯
水與天若乃山横蹙浪風倒摧波磊若驚山碣嶺以竦
石欎若飛烟奔雲以振柯連瑶光而交彩接玉繩以通
華爾其竒名出錄詭物無書高岸乳鳥横關産魚蟕&KR1010;
瑇瑁綺貝繡螺玄珠牙采綠紫相華
河水
山海經曰崑崙山河水出焉又曰陽紆之山河出其中
陵門之山河出其中
毛詩曰新臺刺衞宣公也納伋之妻作新臺于河上而
要之國人惡之而作是詩也新臺有泚河水濔濔又曰
誰謂河廣一葦航之誰謂宋遠跂予望之
左傳曰周詩有之曰俟河之清人壽幾何又曰楚昭王
有疾卜河為祟大夫請祭王曰江漢沮漳楚之望也河
非所獲罪遂弗祭
榖梁傳曰梁山崩壅遏河三日不流晉君召伯尊伯尊
過遇輦者問焉輦者曰君親素縞帥羣臣哭之既而祠
焉伯尊至君問之伯尊如其言而河流矣
孝經援神契曰河者水之伯上應天漢
呂氏春秋曰古龍門未開呂梁未𤼵河出孟門大溢逆
流名曰洪水禹乃決流䟽河為彭灃之漳所活者千八
百國此禹之功也
史記曰元光中河決於瓠子於是天子已用事萬里沙
則還臨決河沉白馬玉璧於河令羣臣從官自將軍以
下皆負薪填決河而取淇園之竹以為楗天子既臨河
決悼功之不成乃作瓠子之歌又曰秦滅六國自以獲
水德之瑞更名河曰德水
韓詩外傳曰申徒狄非其世將自投於河崔嘉聞而止
之曰聖仁之人民之父母也今為濡足不救溺人可乎
申徒曰昔桀殺龍逄紂殺比干而亡天下吳殺子胥陳
殺泄冶而滅其國非無聖智不用故也遂負石而沉於
河
淮南子曰河以逶蛇故能遠又曰河水九折注海而流
不絶者有崑崙之輸也
物理論曰河色黃赤衆川之流盖濁之也百里一小曲
千里一大曲一直
爾雅曰水自河出為雍河出崑崙墟色白
山海經曰積石之山其下有石門河水冒以西南流
莊子曰河潤九里澤及三族
楚辭曰與汝遊兮九河衝風起兮水揚波
詩梁范雲度黃河詩曰河流迅且濁湯湯不可凌檜檝
難為㮄松舟纔自勝空亭偃舊木荒疇餘故塍不覩行
人跡但見狐兔興寄言河上老此水何當澄
賦晉成公綏大河賦曰覽百川之弘壮莫尚美於黃河
𤼵崑崙之峻極出積石之嵳峩
魏應瑒靈河賦曰咨靈川之遐原于崑崙之神丘衝積
石之重險披山麓而溢浮涉津路之峻泉播九道乎中
州汾鴻踊而騰騖恒亹亹而徂征肇乘高而迅逝陽矦
沛而振驚有漢中葉金隄隤而瓠子傾興萬乘而親務
董羣后而来營下淇園之豐篠投玉璧而沉星若夫長
杉峻檟茂括芬橿扶流灌列暎水蔭防隆條動而暢清
風白日顯而曜殊光
頌宋鮑昭河清頌曰夫四皇六帝樹聲長世大寳也澤
浸羣生國富刑清鴻德也制禮裁樂淳風遷俗文教也
誅箠羯黠束顙象闕武功也鳴鳥躍魚滌穢河渠至祥
也大寳鴻德文教武功其崇如此幽明同贊神祗與能
厥應如彼唯天為大堯實則之抑又聞之勢之所覃者
淺則美之所傳者近道之所感者深則慶之所流者遠
聖命誰諶皇歷攸歸謀從筮協神與民推黃旗西暎紫
蓋東暉納瑞璃玉升政衡璣注彼四瀆媚此雙川伏靈
遥紀閟貺遐年澄波崑丘鏡流葱山
銘後漢李尤河銘曰洋洋河水赴宗于海經自中州龍
圖所在昔周武諸矦會于孟津魚入王舟乃往剋殷大
漢承緒懷附遐鄰邦事來濟各貢厥珍
江水
尚書禹貢岷山導江東别為沱又曰三江既入震澤底
定
春秋元命苞曰牛女為江潮江潮者所以開神潤化故
其氣湍急
孫卿子曰子路盛服見孔子孔子曰由是襜襜者何也
在昔江出於汶山其始出源可以濫觴及其至江之津
也不方舟不避風不可涉也非唯下流水邪今汝衣服
既盛顔色充盈天下且孰肯諫汝乎
列女傳曰楚昭王貞姜齊女也昭王出遊留夫人漸臺
江水大至使使者迎夫人忘持符夫人不肯出使者還
取符未及臺已壊流水而死又曰廣漢姜詩妻事姑至
孝姑好飲江水水去家七里妻常雞鳴泝流而汲而阻
風雪不時得水詩責遣之妻寄隣家紡績給與詩聞追
還舍側立有涌泉出味如江水
謝承後漢書曰吳郡王閎渡錢塘江遭風船欲覆閎拔
劔斫水罵伍子胥水息得濟
吳志曰魏文帝出廣陵望大江曰彼有人焉未可圖也
乃還
吳錄曰書云三江既入震澤底定震澤吳西南太湖也
又曰步隲表言此降人說北多作布嚢欲以盛沙塞大
江吳主見呂岱說隲言北欲以沙嚢塞江每讀其表輒
獨失笑此江自開闢以来寧可以嚢塞之乎
詩梁沈約泛永康江詩曰長枝萌紫葉清源泛綠苔山
光浮水至春色犯寒来臨睨信永矣望美曖悠哉寄言
幽閨妾羅䄂勿空裁又渡新安江貽京邑遊好詩曰眷
言訪舟客兹川信可珍洞澈隨深淺皎鏡無冬春千仞
寫高樹百丈見遊鱗紛吾隔嚻滓寕可濯衣巾願以潺
湲水霑君纓上塵
梁任昉濟浙江詩曰昧旦乘輕風江湖忽来往㦯與歸
波送乍逐翻流上近岸無暇目遠峰更興想綠樹懸宿
根丹崖頽久壌又嚴陵瀨詩曰羣峯此峻極參差百重
嶂清淺既漣漪激石復奔壮神物徒有造終然莫能状
梁劉孝綽和太子落日望水詩曰川平落日迥落照滿
川漲復此淪波地𣲖引别沮漳耿耿流長脉熠熠動輕
光臨泛自多美况乃還故鄉㮄人夜理檝棹女闇成粧
欲待春江曙争塗向洛陽
梁王臺卿臨滄波詩曰高軒臨不測清江窮廣深天邊
生岸影水上結雲隂風来白華起潮滿黃沙沉又泛江
詩曰春江下白帝畫舸向黃牛錦䌫廻沙磧蘭橈避荻
洲濕花随水泛空巢逐樹流岸社多喬木山城足迥樓
陳隂鏗晚出新亭詩曰大江一浩蕩離悲足幾重潮落
猶如盖雲昏不作峯遠戍唯聞鼓寒山但見松九十方
稱半歸途詎有蹤
賦東晉郭璞江賦曰咨五才之並用寔水德之靈長惟
岷山之導江初𤼵源於濫觴總括漢泗兼包淮湘并吞
沅灃汲引沮漳源二分於崌崃流九派乎潯陽鼓洪濤
於赤岸淪餘波於柴桑注五湖以漫漭灌三江而漰沛
滈汗六州之域經營炎景之外呼吸萬里吐納靈潮自
然往復或夕或朝若乃巴東之峽夏后䟽鑿絶岸萬丈
壁立霞駮碧沙瀢湤而往来巨石硉矹以前却魚則江
豚海狶叔鮪王鱣䱻鯟&KR2554;鮋鯪鰩鯩鰱爾其水物怪錯
則有王珧海月土肉石華瑣蛣腹蟹水母目蝦紫蚢如
渠洪蚶專車瓊蚌晞曜以瑩珠石&KR0917;應節而揚葩若乃
龍鯉一角竒鶬九頭有鼈三足有龜六眸頳蟞肺躍而
吐璣文魮磬鳴以孕璆&KR1411;馬騰波以嘘蹀水兕雷咆乎
陽侯雹布餘粮星離沙鏡青綸競糺縟組争映石帆蒙
籠以蓋嶼蓱實時出而漂泳其下則金礦丹礫雲精爥
銀鳴石列乎陽渚浮磬肆乎隂濱其羽族則有晨鵠天
雞鴢鷔鷗&KR2095;千類萬聲自相諠聒繁蔚芳蘺隐藹水松
涯灌芊萰潜薈葱蘢爰有包山洞庭巴陵地道潜逹傍
通幽岫窈窕金精玉英瑱其裏瑶珠怪石綷其表海童
之所廵遊琴高之所靈矯冰夷倚浪以傲睨江妃含嚬
而&KR0008;𦕈若乃宇宙澄寂八風不翔舟子於是搦櫂涉人
於是㰕㮄漂飛雲運艅艎舳艫相屬萬里連檣泝洄㳂
流或漁㦯商長風颹以增扇廣莫䬅(音麗)而氣整徐而不
䬐疾而不猛鼓帆迅越䞟漲截浻倏忽數百千里俄頃
於是蘆人漁子擯落江山衣則羽褐食惟蔬鱻或揮輪
於懸碕或中瀨而横旋忽㤀夕而宵歸詠采菱以叩舷
及其譎變儵怳符祥非一動應無方感事而出經紀天
地錯綜人術妙不可盡之於言事不可窮之於筆
晉庾闡涉江賦曰𤼵中州之曲泫昔石頭之岩岨遡晨
風而遥邁乘濤波而容與於是時也夕日將昏天吳駭
奔陽候漂海若泛江豚爾乃雲霧勃起風流溷淆排岩
拒瀨觸石興濤澎湃洗渒欝怒咆哮廽連波以岳墜壑
后土而川窅總百川之殊勢集朝宗乎滄浪注天波於
析木㶑東極乎扶桑體含弘而彌泰道謙尊而逾光齊
山海以比量冠百谷而稱王此則水之勢也且夫山川
環怪水物含靈鱗千其族羽萬其名毛羣詭觀倮類殊
形明月晞光以夕耀金沙逐波而吐瑛撫檝中流汩徂
西土過乎歴陽之津迄乎横江之浦若乃越三江之下
口𦕈濡湏以逕渡邈天險之遐勢歴習坎之重固川瀆
泓澄以含景山水渒□而鱗布
晉曹毗涉江賦曰迄趙屯歴彭川修岸靡靡莞葦芊芊
紫蓮被翠波而抗英碧椹乘天岸而星懸百籟夕奏山
精夜燃狂颷蕭瑟以洞駭洪濤突兀而横峙爾乃江狶
彭濞夜火輝煥凌錯吐颷駭鯨噴瀾采蜂於是汎波文
魚於是登岸
歌晉夏侯湛江上泛歌曰悠悠兮遠征倏倏兮暨南荆
南荆兮臨長江臨江河兮討不庭江水兮浩浩長流兮
萬里洪浪兮雲轉陽矦兮奔起驚翼兮垂天鯨魚兮岳
跱蘼蕪紛兮被臯陸修竹欎兮翳崖趾望江之南兮遨
目桂林桂林蓊欝兮鵾鷄揚音凌波兮願濟舟檝不具
兮江水深沉嗟廻盻於北夏何歸軫之難尋
淮水
尚書禹貢曰道淮自桐柏
毛詩曰率彼淮浦省此徐土
水經曰淮水出南陽平氏縣昭稽山東北過桐柏山
山海經曰淮水出餘山山在朝陽義鄉西入海
賦魏文帝浮淮賦曰建安十四年師自譙東征大興本
軍泛舟萬艘雖孝武舳艫千里殆不過也泝淮水而南
邁泛洪潭之皇波仰岩岡之隆阻經東山之曲阿於是
驚風泛涌波駭衆帆張羣櫂起争先逐進莫過適相待
魏王粲浮淮賦曰從王師以南征浮淮水而遐逝背渦
浦之曲流望馬丘之高澨於是迅風興濤波動長瀨潭
渨滂沛汹溶
漢水
山海經曰嶓冡之山漢水出焉東南流注於江
尚書禹貢曰嶓冡導漾東流為漢
毛詩曰漢廣德廣所及也文王之化被乎南國美化行
於江漢之域漢有游女不可求思
左氏傳曰屈完謂齊桓公曰楚國方城以為城漢水以
為池
詩梁簡文帝玩漢水詩曰雜色崑崙水泓澄龍首渠豈
若兹川麗清流疾且徐離離細磧净藹藹樹隂䟽石衣
隨溜卷水芝扶浪舒連翩寫去檝鏡澈倒遥墟聊持點
纓上於是察川魚
賦後漢蔡邕漢津賦曰夫何大川之浩浩披厚土以載
形納陽谷之所吐兼漢沔之殊名總畎澮之羣液演西
土之隂精過曼山以左廽遊襄陽而南縈於是遊目騁
觀南援三州北集京都上控隴坻下接江湖導財運貨
懋遷有無既乃風焱簫瑟勃焉並興陽侯沛以奔騖洪
濤涌以沸騰願乘流以上下窮滄浪乎三澨觀固宗之
形兆看洞庭之交會
洛水
山海經曰洛水出洛西山東北注河入成臯之西
易曰河出圖洛出書聖人則之
尚書曰道洛自熊耳東北會於澗瀍
國語曰靈王二十二年榖洛龍闘將毀宮室王欲壅之
太子晉曰夫山土之聚也藪物之歸也川氣之導也澤
水之鍾也夫水聚於高歸於下今吾執政無乃實所僻
而禍夫二川之神王卒壅之王室大亂
淮南子曰雒水輕利宜禾
謝承後漢書曰沛國陳宣建武十年雒水出造天津城
門或欲築塞之宣諫曰昔王尊正身金堤水退況聖人
邪言未絶而水去
漢宮典職曰德陽殿周遊容萬人自偃師去宮四十五
里激洛水於殿下
詩太宗皇帝臨洛水詩曰春蒐馳駿骨摠轡俯長河霞
處流縈錦風前瀁卷羅水花翻照樹隄蘭倒插波豈必
汾陰曲秋雲𤼵棹歌
蘇味道和受圖温洛詩曰綠綺應河檢青壇俯洛濱天
旋俄制蹕孝享屬嚴禋陟配光三祖懷柔洎百神霧開
中道日雪歛屬車塵預奉咸英奏長歌億萬春
李嶠和拜洛詩曰七萃鑾輿動千年瑞檢開文如龜負
出圖似鳳銜來殷薦三神享明祠萬國陪周旗黃鳥集
漢幄紫雲廽日暮鈎陳轉清歌上帝臺
牛鳳及和受圖温洛詩曰八神承玉輦六羽驚瑶溪戒
道伊川北通旌澗水西御圖開洛匱刻石與天齊瑞日
波中上仙禽霧裏低微臣矯弱翮抃舞接鵉翳
賦魏曹子建洛神賦曰余從京域言歸東藩背伊闕越
轘轅經通谷凌景山容與乎陽林流眄乎洛川覩一麗
人于巖之畔乃援御者而告之曰彼何人斯若此之豔
也御者對曰臣聞河洛之神名曰宓妃君王所見無乃
是乎余告曰其形也翩若驚鴻婉若游龍髣髴兮若輕
雲之蔽月飄颻兮若流風之廽雪於是忽焉縦體以游
以嬉左倚采旄右蔭桂旗攘皓腕於神滸採湍瀨之玄
芝收和顔而静志兮申禮防以自持爾乃衆靈雜遝命
儔嘯侶或戲清流或翔神渚或采眀珠或拾翠羽從南
湘之二妃擕漢濱之游女體迅飛鳬飄忽若神淩波微
步羅襪生塵於是屏翳收風川后静波馮夷鳴鼓女媧
清歌騰文魚以警乘鳴玉鑾以偕逝六龍儼其齊首載
雲車之容裔
藝文類聚卷八
