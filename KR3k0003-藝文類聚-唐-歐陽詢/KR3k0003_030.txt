藝文類聚卷三十唐歐陽詢撰
人部十四(别下)(怨)
别下
賦魏文帝離居賦曰惟離居之可悲政獨處於空牀愁
耿耿而不寐歴冬夜之悠長驚風厲於閨闥忽增激於
中房動帷裳之晻曖彼明燭之無光又感離賦曰建安
十六年上西征余居守老母諸弟皆從不勝思慕乃作
賦曰秋風動兮天氣涼居常不快兮中心傷出北園兮
彷徨望衆墓兮成行柯條&KR0579;兮無色綠草變兮萎黃脫
微霜兮零落隨風雨兮飛揚日薄暮兮無悰思不衰兮
愈多招延佇兮良久忽踟蹰兮忘家又永思賦曰仰北
辰而永思泝悲風以增傷哀遐路之漫漫痛長河之無
梁願託乘於浮雲嗟逝速之難當又出婦賦曰念在昔
之恩好似比翼之相親惟方今之疏絶若驚風之吹塵
夫色衰而愛絶信古今其有之傷焭獨之無恃恨胤嗣
之不滋甘没身而同穴終百年之常期信無子而應出
自典禮之常度悲谷風之不荅怨昔人之忽故被入門
之初服出登車而就路遵長塗而南邁馬躊躇而廻顧
野鳥翩而高飛愴哀鳴而相慕撫騑服而展節即臨沂
之舊城踐麋鹿之曲蹊聽百鳥之羣鳴情悵恨而顧望
心鬱結其不平
魏陳王曹植出婦賦曰以才薄之質陋奉君子之清塵
承顔色以接意恐疎賤而不親悅新昏而忘妾哀愛惠
之中零遂摧頽而失望退幽屏於下庭痛一旦而見弃
心忉怛以悲驚衣入門之初服背牀室而出征攀僕御
而登車左右悲而失聲嗟冤結而無訴乃愁苦以長窮
恨無愆而見弃悼君施之不終又愍志賦曰或人有好
鄰人之女者時無良媒禮不成焉彼女遂行適人有言
之於余者余心感焉乃作賦曰竊託音於往昔迄來春
之不從思同遊而無路情壅隔而靡通哀莫哀於永絶
悲莫悲於生離豈良時之難俟痛余質之日虧登高樓
以臨下望所歡之攸居去君子之清宇歸小人之蓬廬
欲輕飛而從之迫禮防之我拘又歸思賦曰背故鄉而
遷徂將遥憩乎北濱經平常之舊居感荒壊而莫振城
邑寂以空虛草木穢而荆榛嗟喬木之無隂處原野其
何為信樂土之足慕忽并日而載馳
魏王粲出婦賦曰既僥倖兮非望逢君子兮宏仁當隆
暑兮翕赫猶蒙眷兮見親更盛衰兮成敗思情固兮日
新竦余身兮敬事理中饋兮恪勤君不篤兮終始樂枯
荑兮一時心搖蕩兮變易忘舊姻兮棄之馬已駕兮在
門身當去兮不疑攬衣帶兮出戶顧堂室兮長辭
晉陸機别賦曰伊公子之可懷悲永别之局期悼同居
之無樂曾不踰乎一朞經春秋之寒暑常戚戚而不怡
登九層而脩觀超臨遠以相思
晉傅咸感别賦曰嘉天地之交泰美萬物之會通悅朋
友之攸攝慕管鮑之遐蹤退以文而會友欽公子之清
塵信同聲之相應意未寫而情親誓稚好之齠齓分綢
繆而日新蘭蕙含芬有時而馨龍驥踠足有時而征乾
道變化時惟大明峩峩睦友載揚厥聲降聖宰之旌招
曜羽儀之上京贊唐虞之嘉運超飛躍乎太清佩銀璜
於帝側拖紫艾於天庭瞻神極之𦕈𦕈喜吾子之寵榮
無荆玉之夜觀猥齊景於夜光敢有覬於斯舉欣與子
而並翔天啓其願自沗蘋蘩幼則同遊長則同班同心
厥職其臭如蘭庶績未凝聖朝疇咨顯佐納言光綜萬
機出順景而為偶入閴然而無依步虛宇以低廻想宴
笑之餘暉意纏綿而彌結淚雨面而霑衣
梁江淹别賦曰黯然銷魂者唯别而已矣况秦吳兮絶
國復燕宋兮千里或春苔兮始生乍秋風兮暫起是以
行子腸斷百感悽惻風蕭蕭而異響雲漫漫兮竒色舟
凝滯於水濱車逶遲於山側棹容與而未前馬哀鳴而
不息掩金觴而誰御横玉柱而霑軾居人愁卧恍若有
亡日下壁而沉彩月上軒而飛光知離夢之躑躅意别
魂之飛揚爾乃别雖一緒事乃萬族至若龍馬銀鞍朱
軒繡軸悵飲東都送客金谷琴羽張兮簫鼓陳燕趙歌
兮傷美人珠與玉兮豔暮秋羅與綺兮嬌上春造分手
而銜涕感寂寞而傷神乃有劒客慙恩少年報士韓國
趙厠吳宫燕市驅征馬而不顧見行塵之時起又若君
居淄右妾家河陽同瓊珮之晨照共金爐之夕香君結
綬兮千里惜瑶草之徒芳慙幽宫之琴瑟悔臺上之流
黃春闈閟此青苔色秋帳涵兹明月光夏簟清兮晝不
暮冬釭凝兮夜何長織錦曲兮泣已盡廻文詩兮影獨
傷是以别方不定别理千名有别必怨有怨必盈使人
意奪神駭心摧骨驚又去故鄉賦曰日已暮兮隱吳山
之丘虛北風折兮絳花落流水散兮翠葉疎𤼵桂枝而
不見悵浮雲之離居乃凌大壑越蒼淵茫茫積水&KR2310;&KR2310;
斷山窮隂近海平蕪帶天於是泣故關之已虛傷故國
之無際出汀洲而解冠入溆浦而捐袂芳州之草行欲
暮桂水之波不可渡絶世獨立兮報君子之一顧是時
霜翦蕙兮風摧芷平原晚兮黃霧起重曰江南之杜衡
兮色已陳願使黃鵠兮報佳人横羽觴而掩望撫玉琴
兮何親
梁劉孝儀歎别賦曰在羈旅兮為思每居常而不樂意
難偕於駘蕩情易邀於隕穫愁非和而自來憂試排而
不却退求已以自省慨撫衿而太息位不俟於一進髮
徒彰於二色名有似於務耕學無均於譬織在初歸之
為慶庶因拙而自收保私庭之宴喜共昆弟而嬉遊校
小文於搖筆比揩式於臨流止每歡於接膝行如喜於
同輈忽一去而數千遂離居而别域阻同被於當寐乖
共飱於終食唯憑遠望以代歸負相思其無力
梁張纉離别賦曰太常劉侯前軰宿達余在紈綺之歲
固已欽其風矣及理棹江干攬涕還望采蕭之詠不覺
成篇彼劉侯之矯矯承世德之清輝挺荆衡之箘簵輝
江漢之珠璣昔相知於一定逾盛衰乎二紀豈因媒以
成親非彈冠而來仕分自諧於金石情冥符乎蘭芷忘
時軰之後先略相知之年齒及胥遇於雲閣又方駕而
聯曹宵擁衾而暗語晝稅鞅以遊遨案方前而等食衣
共體而同袍猶合歡之蠲忿如來蘇之釋勞唯吾人之
與子兮諒不言其已召在百代而奚殊雖千年而同調
寧風波之所移豈流俗之能要非高唱而云擬逢下士
而或笑隔願言於信次尚眷眷而興懷矧雲崖之遠訣
抱離袖而長乖顧龍門而掩涕瞻郢路而何偕在驚禽
之屢感迫徂年之長暮眺湘沅之分流遵洞庭之永路
山峻高而易隱浦邅廻而難泝猨啾啾而夜吟鵑騷騷
而曉度撫客子兮其何心能辭鄉兮别故抱荃蕙之
遺芳共離披於霜露
書漢李陵與蘇武書曰子卿名聲冠於圖籍分義光于
二國形影表於丹青爵禄傳於王室家獲無窮之寵永
明白於千載夫行志志立求仁得仁雖遭困厄死而後
已將何恨哉陵前提步卒五千深入匈奴右地三千餘
里雖身降名辱下計其功豈不足以免老母之命耶嗟
乎子卿世事謬矣功者福主今為禍先忠者義本今為
重患是以彭蠡赴流屈原沉身子欲居九夷此不由感
怨之志耶行矣子卿恩若一體分為二朝悠悠永絶何
可為思人殊俗異死生斷絶何由復達
漢蘇武報李陵書曰曩以人乏奉使方外至使遐夷作
逆封豕造悖豺狼出爪摧辱王命身幽於無人之處跡
戢於胡塞之地㰱朝露以為飲茹田鼠以為糧窮目極
望不見所識側耳遠聽不聞人聲當此之時生不足甘
死不足惡所以忍困強存徒念忠義雖誘僕以隆爵厚
寵萬金之利不以滑其慮也迫以白刃在頸鐵鑕在喉
不以動其心也何則志定於不回期誓於殁命幸賴聖
明遠垂拯贖得使入湯之禽復假羽毛刖斷之足復蒙
連續每念足下才為世英器為時出語曰夜行被繡不
足為榮况於家室孤滅棄在絶域衣則異制食味不均
棄捐功名雖尚視息與亡無異向使君服節死難書功
竹帛傳名千代茅土之封永在不朽不亦休哉嗟乎李
卿事已去矣失之毫釐差之千里將復何言所貺重遺
義當順承本為一體今為異俗余歸漢室子留彼國臣
無境外之交故不當受乖離邈矣相見未期國别俗殊
死生隔絶代馬越鳥能不依依謹奉荅報并還所贈
李陵重報書曰子卿足下勤宣令德策名清時榮問休
暢幸甚幸甚遠託異國昔人所悲望風懷想能不依依
自從初降以至今日身之困窮獨坐愁苦終日無覩但
見異類韋韝毳幕以御風雨羶肉酪漿以充饑渴舉目
言笑誰與為歡涼秋九月塞外草衰夜不能寐側耳遠
聽胡笳互動牧馬悲鳴吟嘯成羣邊聲四起晨坐聽之
不覺淚下與子别後益復無聊身負國恩為世所悲子
歸受榮我留受辱命也何如身出禮義之鄉入無知之
俗每一念至忽然忘生陵不難刺心以自明刎頸以見
志顧國家於我已矣殺身無益適足增羞左右之人見
陵如此為不入耳之歡來相勸勉異方之樂秪令人悲
增忉怛耳子卿視陵豈偷生之士而惜死之人哉誠以
虛死不如立節滅名不如報德也昔范蠡不殉會稽之
耻曹沬不死三敗之辱卒復句踐之讎報魯國之羞區
區之心竊慕此爾足下又云漢於功臣不薄子為漢臣
安得不云爾乎足下昔以單車之使適萬乘之虜丁年
奉使皓首而歸老母終堂生妻去室此天下所希聞古
今所未有聞子之歸賜不過二百萬位不過典屬國子
尚如此陵復何望哉且漢厚誅陵以不死薄賞子以守
節欲使遠聽之臣望風馳命此實難矣男兒生以不成
名死則葬蠻夷中誰復能屈身稽顙廻向北闕使刀筆
之吏弄其文墨耶嗟乎子卿夫復何言相去萬里人絶
路殊生為别世之人死為異域之鬼長與足下生死辭
矣
後漢張奐與延篤書曰唯别三年無一日之忘京師禁
急不敢相聞豈不懷歸畏此簡書年老氣衰智盡謀索
每有所處違宜失便比為兒車所讎中為馬循所困真
欲入三泉之下復鎮之以大石厄乎此時也且太隂之
地冰厚三尺木皮三寸風寒慘冽剥脫傷骨但此自非
老憊者所堪而復加之以師旅因之以饑饉衆難聚集
不可一二言也聾盲日甚氣力寖衰神耶當復相見者
從此辭矣
後漢竇玄形貌絶異天子以公主妻之舊妻與玄書别
曰棄妻斥女敬白竇生卑賤鄙陋不如貴人妾日已遠
彼日已親何所告訴仰呼蒼天悲哉竇生衣不厭新人
不厭故悲不可忍怨不自去彼獨何人而居我處
晉趙景真與稽茂齊書曰昔李叟入秦及關而歎梁生
適越登岳長謠夫以嘉遯之舉猶懷戀恨况乎不得已
者哉惟别之後離羣獨逝背榮宴辭倫好經迥路造沙
漠鳴雞戒旦則飄爾晨征日薄西山則馬首靡託或乃
廻颷狂厲白日寢光﨑嶇交錯陵隰相望涉澤求蹊披
榛覓路嘯詠溝渠良不可度斯亦行路之艱難然非吾
心之所懼也又北土之性難以託根投人夜光鮮不案
劒今將植橘柚於玄朔蔕華藕於脩陵表龍章於裸壤
奏韶武於聾俗固難以取貴矣朝霞啓暉則身疲於遄
征太陽戢曜則情劬於夕惕思躡雲梯横奮八極披艱
掃穢蕩海夷岳蹴崑崙使西倒踏泰山令東覆平滌九
區恢廓宇宙斯亦吾心之鄙願也時不我與垂翼遠逝
鋒鋩靡加六翮摧屈自非樂天知命誰能不憤悒者哉
吾子植根芳苑擢秀清流榮耀眩其前豔色餌其後良
儔交其左聲名馳其右翺翔倫黨之間弄姿房帷之裏
從容顧眄綽有餘裕俯仰吟嘯自以為得志矣豈能與
吾同大丈夫之憂樂哉去矣嵇生永離隔矣煢煢飄寄
臨沙漠矣悠悠三千路難涉矣執手之期邈無日矣思
心彌結誰云釋矣無金玉爾音而有遐心身雖胡越意
存斷金
晉稽茂齊荅趙景真書曰登山遠望覩&KR1895;&KR1746;以成憤策
杖廣澤瞻長波以增悲遊眄春圃情有秋林之悴濯足
夏流心懷冬冰之慘對榮宴而不樂臨清觴而無歡今
足下琬琰之璞未剖而求光時之價騏驥之足未攄而
希絶景之功心銳而動淺望速而應遲故有企佇之懷
爾夫處靜不悶古人所貴窮而不濫君子之美故顔生
居陋不改其樂孔父困陳絃歌不廢幸吾子思宏遠理
含道自榮將與足下交伯成於窮野結箕山乎蓬屋侣
范生於海濱儔黃綺於商岳憑輕雲以絶馳遊曠蕩以
自足雖不齊足下之所樂亦吾心之所願也
梁簡文帝與劉孝綽書曰執别㶚泄嗣音阻闊合璧不
停旋灰屢徙玉霜夜下旅鴈晨飛想涼燠得宜時候無
爽既官寺務煩簿領殷湊等張釋之條理同于公之明
察雕龍之才本傳靈蛇之譽自高頗得暇逸於篇章從
容於文諷頃擁旄西邁載離寒暑曉河未落拂桂棹而
先征夕鳥歸林懸孤帆而未息足使邊心憤薄鄉思邅
廻但離闊已久載勞寤寐佇聞還驛以慰相思又與蕭
臨川書曰零雨送秋輕寒迎節江楓曉落林葉初黃登
舟已積殊足勞止解維金關定在何日八區内侍厭直
御史之廬九棘外府且息官曹之務應分竹南川剖符
千里但黑水初旋未申十千之飲桂宫既啓復乖雙闕
之宴文雅縱横即事分阻清夜西園𦕈然未尅想征艫
而結歎望挂席而霑衿若使宏農書疏脫還鄴下河南
口占儻歸鄉里必遲青泥之封且覯朱明之詩白雲在
天蒼波無極瞻之岐路眷慨良深愛護波潮敬勖光彩
梁元帝與蕭挹書曰闊别清顔忽焉已久未復音息勞
望情深暑氣方隆恒保清善握蘭雲閣解紱龍樓允膺
妙選良為幸甚想同僚多士方駕連曹雅步南宫容與
自玩士衡已後唯在兹日惟昆與季文藻相暉二陸三
張豈獨擅美比暇日無事時復含毫頗有賦詩别當相
簡但衡巫峻極漢水悠長何時把袂共披心腹
梁劉孝標荅郭峙書曰聞君子舊矣但人非豕鹿轉加
蓬逝波駭雨散動間山川故無由交羽觴薦雜佩睨浮
雲以搔首臨清風而浩歌變燧廻星亦云勞止
周王褒與周弘讓書曰嗣宗窮途楊朱岐路征蓬長逝
流水不歸南北殊方炎涼異節木皮春厚桂樹冬榮攝
衞惟宜動靜多豫賢兄入關敬承闊曲猶依杜陵之水
尚保東陂之田鏟跡幽蹊銷聲窮谷何其愉樂幸甚幸
甚弟昔因多疾亟覽九仙之方晚涉世途猶懷五岳之
舉頃年事遒盡容髮衰謝芸其黃矣零落無時還念生
涯繁憂總集視隂愒日類趙孟之徂年負杖行吟同劉
琨之積慘河陽北遊空思鞏洛㶚陵南望唯見長安所
貴書生之魂還依舊里射聲之鬼無恨他鄉浮雲在天
邈無由矣會見之期長無日矣授筆攬紙龍鍾横集
陳周弘讓荅王襃書曰甚矣悲哉此之為别也雲飛泥
沉金鑠蘭滅玉音不嗣瑶華莫因家兄至自鎬京致來
書於窮谷故人之跡有如對面開題申紙流臉霑膝與
弟分袂西陜言反東區雖保周陂還依蔣徑三荆離圻
二仲不歸麋鹿為曹更多悲緒丹經在握貧病莫諧芝
术可求聊因採掇昔吾壯日及弟富年俱值邕熙並歡
衡泌南風雅操清觴妙曲弦琴促坐無乏夕晨玉瀝金
華冀獲難老不虞一旦翻覆波瀾吾已愒隂弟非茂齒
禽尚之契各在天涯永念生平難為胸臆正當視隂數
箭排愁破涕人生樂爾憂戚何為願愛玉體珍金相保
期頥享夀考黃髮猶冀蒼鴈頳鯉時傳尺素清風朗月
但寄相思搦管操觚聲淚俱咽
陳徐陵荅尹義尚書曰别離二國雲雨十年心想河陽
言銅爵而無遠神遊漳水與金鳳而俱飛弟留連河北
義等周南懷此殊才實可傷歎吾崦嵫既暮容鬢皤然
風氣彌留砭藥無損追惟疇昔共備行人家國安危賓
禮升降懸壺代哭俱歴春冬移管于箕同兹辛苦鳴蜩
抱樹亟見藏冰歸鴈銜蘆多歴寒食靖言念此如何可
忘夫以擁腫之木得免因於不才觳觫之牛自保由於
無用嗟余鄙陋未有龔生唯歎吾賢不同蘧瑗爾夫推
溝拯溺每切皇哀逸翮飄鱗見優機覽所以降尺一之
書馳輶軒之使心期與國必遂還途寧謂親鄰更成難
請伊昔梁朝共奉嘉聘張兹大帛處彼高閎庭奏歌鍾
座延嬌眄賓客之叙方於階阼田獵之禽同於君膳正
以鄉關阻亂致爾拘留家國隆平義應旋反韓宣屢至
宰孔頻還翻爾遲廻豈云鄰睦
怨
春秋潭潜巴曰河水逆流怨氣盛也
毛詩序曰亂世之音怨以怒其政乖又曰角弓父兄刺
幽王也不親九族而好讒佞骨肉相怨故作是詩也騂
騂角弓翩其反矣兄弟婚姻無胥遠矣
左傳曰晉侯賞從亡者介之推不言禄禄亦弗及其母
曰盍亦求之以死誰懟對曰尤而效之罪又甚焉且出
怨言不食其食又曰晉郄至獻楚捷于周與單襄公語
驟稱其伐單子語諸大夫曰温季其亡乎位於七人之
下而求掩其上怨之聚亂之本也多怨而階亂何以在
位夏書曰怨豈在明不見是圖將慎其細也今而明之
其可乎又曰吳公子札來聘請觀於周樂為之歌周南
召南曰美哉始基之矣猶未也然勤而不怨矣為之歌
小雅曰美哉思而不貳怨而不言其周德之盛乎又曰
子産云我聞忠善以損怨不聞作威以防怨又曰君子
之言信而有徵故怨遠於身小人之言僭而無徵故怨
咎及之
論語曰放於利而行多怨又曰貧而無怨難富而無驕
易
管子曰凡禍亂之所生生於怨咎怨咎之所生在於非
理故曰閑禍在除怨
楚辭曰怨靈脩之浩蕩終不察夫民心
淮南子曰和氏之璧夏后之璜揖讓而進之以合歡夜
以投人則為怨時與不時也
琴操曰王昭君者齊國人也顔色皎絜聞於國中獻於
孝元帝訖不幸納積五六年昭君心有怨曠偽不飾其
形容元帝每歴後宫疎略不過其處後單于遣使者朝
賀元帝陳設倡樂乃令後宫粧出昭君怨恚日久乃便
循飾善籹盛服光暉而出俱列坐元帝謂使者曰單于
何所願樂對曰珍竒怪物皆悉自備唯婦人醜陋不如
中國乃令後宫欲至單于者起昭君喟然越席而前曰
妾幸得備在後宫麤醜卑陋不合陛下之心誠願得行
帝大驚悔之良久太息曰朕已誤矣遂以與之昭君至
單于心思不樂乃作怨曠思惟歌曰秋木萋萋其葉萎
黃有鳥處山集于苞桑養育毛羽形容生光既得升雲
遊倚曲房離宫絶曠身體摧藏志念抑冗不得頡頑雖
得餧食心有徊徨我獨伊何改往變常翩翩之燕遠集
西羌高山峩峩河水泱泱父兮母兮道里悠長嗚呼哀
哉憂心惻傷
續漢書曰建武三十年三月羣臣上言即位三十年宜
封禪泰山詔書曰百姓怨氣滿腹吾誰欺欺天乎曾謂
泰山不如林放乎
詩魏阮瑀詩曰民生受天命漂若河中塵雖稱百齡夀
孰能應此身猶獲嬰凶禍流離恒苦辛
宋鮑昭行路難曰君不見河邊草冬時枯死春滿道君
不見城上日今暝没西山明朝復更出今我何時得自
然一滅永罷歸黃泉人生苦多歡樂少意氣敷腴在盛
年且願得志數相就牀頭恒有沽酒錢功名竹帛非我
事存亡貴賤委皇天又曰瀉水置平地各自東西南北
流民生亦有命安能行歎復坐愁酌酒以自寬舉杯斷
絶歌路難心非木石豈無感吞聲躑躅不敢言
齊謝朓玉階怨詩曰夕殿下珠簾流螢飛復息長安縫
羅衣思君此何極
梁元帝送西歸内人詩曰秋氣蒼茫結孟津復送巫山
薦枕神昔時慊慊愁應去今日勞勞長别人
梁豫章王蕭綜聽鐘鳴詩曰歴歴聽鐘鳴當知在帝城
西樹隱落月東忩見曉星霧露朏朏未分明鳥啼啞啞
已流聲驚客思動客情客思欝從横翩翩孤鴈何所棲
依依别鶴半夜鳴今歲行已暮雨雪向凄凄飛蓬旦夕
起楊柳尚翻低氣欝結涕滂沱愁思無所託強作聽鐘
歌
梁范雲登城怨詩曰楚妃歌脩竹漢女奏幽蘭獨以閨
中笑豈知城上寒
梁劉孝綽班婕妤怨詩曰應門寂已閉非復後庭時况
在青春日萋萋綠草滋妾身似秋扇君恩絶履綦詎憶
遊輕輦從今賤妾辭
梁吳筠行路難曰洞庭水上一株桐經霜觸浪困嚴風
昔時抽心曜白日今旦卧死黃沙中洛陽名工見咨嗟
一剪一刻作琵琶白璧規心學明月珊瑚映面作風花
帝王見賞不見忘提攜把握登建章掩抑摧藏張女彈
殷勤促柱楚明光年年月月對君子遥遥夜夜宿未央
未央綵女棄鳴箎爭見拂拭生光儀茱萸錦衣玉作匣
安念昔日枯樹枝不學衡山南嶺桂至今千載猶未知
又曰青𤨏門外安石榴連枝接葉夾御溝金墉城西合
歡樹垂條照采拂鳳樓遊俠少年游上路傾心顛倒想
戀慕摩頂至足買片言開胸瀝膽取一顧自言家在趙
邯鄲翩翩舌杪復劒端青驪白駮的盧馬金羈綠鞚紫
絲鞶躞蹀横行不肯進夜夜汗血至長安長安城中諸
貴臣爭貴儒者席上珍復聞梁王好學問輕棄劒客如
埃塵吾丘夀王始得意司馬相如適被申大才大辯尚
如此何况我軰輕薄人又曰君不見西陵田從横十字
成陌阡君不見東郊道荒涼蕪没起寒煙盡是昔日帝
王處歌姬舞女達天曙今日翩妍少年子不知華盛落
前去吐心吐意許他人今旦廻惑生猶豫山中桂樹自
有枝心中方寸自相知何言歲月忽若馳君之情意與
我離還君玳瑁金雀釵不忍見此便心危又曰君不見
長安客舍門娼家少女名桃根貧窮夜紡無燈燭何言
一朝奉至尊至尊離宫百餘處千門萬戶不知曙唯聞
啞啞城上烏玉欄金井牽轆轤丹梁翠柱飛流蘇香薪
桂火炊彫菰當年翻覆無常定薄命為女必已麤
梁孔翁歸班婕妤怨詩曰長門與長信日暮九重空雷
聲聽隱隱車響絶籠籠恩光隨妙舞團扇逐秋風鉛華
誰不見人意自難同
梁何思澄班婕妤詩曰寂寂長信晚雀聲愁洞房蜘蛛
網高閣駮蘚被長廊虛殿簾帷靜閒階花蘂香愁愁視
日暮還復守空牀
梁施榮泰王昭君詩曰垂羅下椒閣舉袖拂胡塵即即
撫心歎蛾眉誤殺人
梁徐悱妻劉氏班婕妤怨詩曰日没應門閉愁思百端
生况復昭陽近風傳歌吹聲寵移真不恨讒枉太無情
祇言爭分理非妬舞腰輕
梁王叔英妻劉氏王昭君怨詩曰一生竟何定萬事良
難保丹青失應圖匣玉成秋草相接辭關淚至今猶未
燥漢使汝南還殷勤為人道
梁范靖妻沈氏昭君歎詩曰早信丹青巧重賂洛陽師
千金畫雲鬢百萬寫娥眉
陳隂鏗班婕妤詩曰栢梁新寵盛長信昔恩傾誰謂詩
書巧翻為歌舞輕花月分忩進苔草共階生憶淚衫前
滿單眠夢裏驚可惜逢秋扇何用合歡名
陳昭昭君辭曰跨鞍今永訣垂涕别親賓漢地隨行盡
胡關逐望新交河壅塞霧隴日闇沙塵唯有孤明月猶
能遠送人
賦漢董仲舒士不遇賦曰嗚呼嗟乎遐哉邈矣時來曷
遲去之速矣屈意從人非吾徒矣正身俟時將就來矣
心之憂兮不期禄矣遑遑匪寧祗增辱矣努力觸藩徒
摧角矣不出戶庭庶無過矣重曰生不丁三代之盛隆
兮而丁三季之末俗末俗以辯詐而期通貞士以耿介
而自束雖日三省於吾身繇懷進退之唯谷彼寔繁之
有徒指其白以為墨目信嫮而視𦕈口信辯而言訥鬼
神不能正人事之變戾聖賢亦不能開愚夫之違惑出
門則不可與偕往藏器又蚩其不容退洗心而内訟固
未知其所從觀上世之清暉廉士焭焭而靡歸殷湯有
卞隨與務光周武有伯夷與叔齊孰若反身於素業莫
隨世俗而輪轉雖矯情而獲百利不如復心而歸一善
漢司馬遷悲士不遇賦曰悲夫士生之不辰愧顧影而
獨存恒剋已而復禮懼志行而無聞諒才韙而世戾將
逮死而長勤雖有行而不彰徒有能而不陳何窮達之
易惑信美惡之難分時悠悠而蕩蕩將遂屈而不伸使
公於公者彼我同兮私於私者自相悲兮天道微哉吁
嗟闊兮人理顯然相傾奪兮好生惡死才之鄙也好貴
夷賤哲之亂也炤炤洞達胸中豁也昏昏罔覺内生毒
也我之心矣哲已能忖我之言矣哲已能選没世無聞
古人惟耻朝聞夕死孰云其否逆順還周乍没乍起無
造福先無觸禍始委之自然終歸一矣
漢司馬相如陳皇后長門賦曰願賜問而自進兮得尚
君之玉音奉虛言而望誠兮期城南之離宫脩薄具而
自設兮君不肯而幸臨浮雲欝而四塞兮天窈窈而晝
隂雷隱隱而響起兮聲象君之車音刻木蘭以為榱兮
飾文杏以為梁日黃昏而望絶兮悵獨託於空堂懸明
月以自照兮徂清夜於洞房援雅琴以變調兮奏愁思
之不可長案流徵以却轉兮聲窈妙而復揚摶芬若以
為枕兮席荃蘭而茝香忽寢寐而夢想兮魂若君之在
傍
班婕妤自悼賦曰承祖考之遺德荷性命之淑靈登薄
軀於宫闈充下陳於後庭蒙聖皇之渥惠當日月之盛
明揚光烈之翕赫奉隆寵於增城既遇幸於非位竊庶
幾乎嘉時陳女圖而鏡鑑顧女史而問詩歴年歲而悼
懼閔蕃華之不滋白日忽以移光遂暗漠以昧幽猶被
覆載之厚德不廢捐於罪尤奉供養於東宫託長信之
末流重曰潜玄宫兮幽以清應門閉兮禁闈扃華殿塵
兮玉階苔中庭萋兮綠草生神𦕈𦕈兮密靜處君不御
兮誰為榮俯視兮丹墀思君兮履綦仰視兮雲渥雙涕
兮横流顧左右兮和顔酌羽觴兮銷憂惟人生兮一世
忽一過兮若浮
魏丁廙蔡伯喈女賦曰伊大宗之令女禀神惠之自然
在華年之二八披鄧林之曜鮮明六列之尚致服女史
之話言參過庭之明訓才朗悟而通玄當三春之嘉月
時將歸於所天曳丹羅之輕裳戴金翠之華鈿美榮曜
之所茂哀寒霜之已繁豈偕老之可期庶盡歡於餘年
何大願之不遂飄微軀於逆邊行悠悠於日遠入窮谷
之寒山慙柏舟於千祀負冤魂於黃泉我羈虜其如昨
經春秋之十二忍胡顔之重耻恐終風之我萃詠芳草
於萬里想音塵之髣髴祈精爽於交夢終寂寞而不至
哀我生之何辜為神靈之所棄仰蕣華其已落臨桑榆
之歔欷入穹廬之秘館亟踰時而經節歎殊類之非匹
傷我躬之無悅脩膚體以深失念蘭澤之空設佇美目
於胡忌向凱風而泣血
梁江淹恨賦曰試望平原蔓草縈骨拱木歛魂人生到
此天道寧論於是僕本恨人心驚不已直念古者伏恨
而死若乃趙王既虜遷於房陵薄暮心動昧旦晨興别
豔姬與美女喪金輿及玉乘置酒欲飲悲來填膺千秋
萬歲為怨難勝至如李君降北名辱身冤拔劒擊柱弔
影慙魂若夫明妃去時仰天太息紫臺稍遠關山無極
搖風忽起白日西匿隴鴈少飛岱雲寡色望君皇兮何
期終蕪絶兮異域至如敬通見抵罷歸田里閉關却掃
塞門不仕左對孺人右顧稚子脫略公卿跌宕文史齎
志没地長懷無已若夫中散下獄神氣激揚濁醪夕引
素琴晨張秋日蕭索浮雲無光欝青霞之竒志入脩夜
之不暘或有孤臣危涕孽子墜心遷客海上流戍隴隂
此人但聞悲風汩起泣下霑衿亦復含酸茹怨銷落湮
沉若乃騎疊跡車屯軌黃塵匝地歌吹四起無不煙斷
火絶閉骨泉壤已矣哉春草暮兮秋風驚秋風罷兮春
草生綺羅畢兮池館盡琴瑟滅兮丘隴平自古皆有死
莫不飲恨而吞聲
藝文類聚卷三十
