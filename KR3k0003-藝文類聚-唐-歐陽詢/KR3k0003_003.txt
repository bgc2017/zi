藝文類聚卷三唐歐陽詢撰
歲時部上(春秋)(夏冬)
春
爾雅曰春為青陽一曰𤼵生
尚書曰寅賓出日平秩東作日中星鳥以殷仲春
禮記月令曰孟春之月東風解凍蟄虫始振魚上冰
獺祭魚鴻鴈來乃擇元辰天子躬耕帝耤是月也天
氣下降地氣上騰天地和同草木萌動仲春之月桃
始華倉庚鳴鷹化為鳩是月也玄鳥至之日祀于高
禖季春之月桐始華虹始見萍始生舟牧覆舟五覆
五反天子始乘舟布德行惠鳴鳩拂其羽戴勝降于
桑
周禮曰仲春詔后率外内命婦始蠶于北郊帥六宮之
夫人生穜稑之種而獻之于王
釋名曰春之為言蠢也物蠢而生
尸子曰春為忠東方為春春動也是故鳥獸孕字草木
華生萬物咸遂忠之至
尚書大傳曰東方者動方也物之動也何以謂之春春
出也物之出故謂東方春也
周官曰羅氏仲春羅春鳥獻鳩以養老也
易緯通卦騐曰震東方也主春分日出青氣出直震此
正氣出也氣出右萬物半死左蛟龍出震氣不至則歲
中少雷萬物華而不實人民疾熱應在其衡又曰立春
條風至雉雊雞乳冰解楊柳津春分明庶風至雷雨行
桃李華
毛詩曰春日載陽有鳴倉庚春日遲遲采蘩祁祁女心
傷悲迨及公子同歸
尚書緯曰東方春龍房位其規仁好生不賊
莊子曰春氣𤼵而百草生正得秋而萬寳成夫春與秋
豈得而然哉天道已行矣
孝經緯曰周天七衡六間曰立春後十五日斗指寅為
雨水後十五日斗指甲為驚蟄後十五日斗指卯為春
分後十五日斗指乙為清眀後十五日斗指辰為榖
雨
論語曰暮春者春服既成冠者五六人童子六七人浴
乎沂風乎舞雩詠而歸
老子曰衆人熙熙若享太牢如登春臺
淮南子曰春女悲秋士哀至物化矣又曰女夷鼓歌以
司天和以養百榖禽獸草木(女夷主春夏長養之神)又曰孟春之
月東宫御女青色衣青采鼓琴瑟
說苑曰管仲曰吾窮必矣吾不能以春風風人不能以
夏雨雨人吾窮必矣
京房占曰春當退貪殘進柔良恤幼孤賑不足求隠士
則萬物應節而生隨氣而長所謂春令也又曰正月建
寅律為太簇雞雉孳尾招搖生聚少陽解凍其氣温柔
逆之則寒
白虎通曰嫁娶以春何也春天地交通物始生隂陽交
接之時也
臨海異物志曰鶗鴂一名田鵑春三月鳴晝夜不止音
聲自呼俗言取梅子塗其口兩邊皆赤上天自言乞思
至當麥自熟鳴乃止耳
漢書曰孟春之月羣居者將散行人振木鐸徇於路以
采詩獻之太師比其音律以聞於天子
東觀漢記曰梁鴻將之會稽作詩曰維季春兮華色麥
含金兮方秀
續漢禮儀志曰立春之日京都百官皆衣青衣立青幡
施土牛耕人于門外又曰立春之日下寬大書曰方春
東作敬始慎微罪殊死且勿案騐皆湏麥秋退貪殘進
柔良
博物志曰宋國有田夫常衣黂緼以過冬暨春東作自
暴於日不知天下之有廣厦隩室緜纊狐貉顧其妻曰
負日之暄人莫知者以獻吾君將有賞
楚辭曰獻歲發春兮汩吾南征菉蘋齊葉兮白芷生湛
湛江水兮上有楓目極千里兮傷春心又曰開春發兮
白日出之悠悠吾且蕩志而愉樂兮遵江夏以娱憂又
曰王孫遊兮不歸春草生兮萋萋又曰青春受謝白日
昭春氣奮發萬物遽
詩晉陸機詩曰節運同可悲莫若春氣甚和風未及燠
遺凉清且凛
晉張協雜詩曰大昊唘東節春郊禮青祗鷹化日夜分
雷動寒暑離飛澤洗冬條浮飇解春澌采虹纓高雲文
虬鳴隂池沖氣扇九垠蒼生衍四垂時至萬寳成化周
天地移
晉郭璞詩曰青陽暢和氣谷風穆以温英茝曄林薈昆
虫咸唘門高臺臨迅流四坐列王孫羽盖停雲隂翠鬱
映玉樽
晉顧凱之神情詩曰春水滿四澤夏雲多奇峰秋月揚
明輝冬嶺秀寒松
梁簡文帝春日想上林詩曰春風本自竒楊柳最相宜
柳葉恒著地楊花好上吹處處春心動常惜光隂移西
京董賢館南宛習都池荇間魚共樂桃上鳥相窺香車
雲母幰駃馬黃金羈又晚春時詩曰紫蘭葉初滿嬌鶯
弄不稀石蹲還似獸蘿長更勝衣水凍文鰩聚山暝鴉
鳥飛渚蒲變新節巖桐長舊圍風花落未已山齋開夜
扉又春日看梅詩曰昨日看梅樹新花已自生今旦聞
春鳥何啻兩三聲凍解池開綠雲穿天半晴遊心不應
動為此欲逢迎又晚日後堂詩曰慢隂通碧砌日影度
城隅岸柳垂長葉忩桃落細跗花留蛺蝶粉竹翳蜻蜓
珠賞心無與共染翰獨踟蹰又春日詩曰花開幾千葉
木覆數重衣蝶颺縈空儛燕作同心飛歌妖弄曲罷鄭
女挾琴歸又春日詩曰年還樂應滿春歸思復生桃含
可憐紫柳發斷腸青落花隨燕入遊絲帶蝶驚邯鄲歌
管地見許欲留情
梁元帝春日詩曰春還春節美春日春風過春心日日
異春情處處多處處春芳動日日春禽變春意春已繁
春人春不見不見懷春人徒望春光新春愁春自結春
結詎能申欲道春園趣復憶春時人春人竟何在空爽
上春期獨念春花落還似昔春時
梁沈約詠春初詩曰扶道覓陽春相將共携手草色猶
自腓林中都未有無事逐梅花空教信楊柳且復歸
去來含情寄杯酒又春咏曰楊柳亂如絲綺羅不自
持春草黃復綠客心傷此時青苔已結洧碧水復盈
淇日華照趙瑟風色動燕姬襟前萬行淚故是一相
思
梁吴筠春詩曰春從何處来拂水復驚梅雲彰青瑣闥
風吹承露臺美人隔千里羅帷閉不開無由得共語空
對相思杯
梁王僧孺寄鄉友詩曰旅心已多恨春至尚離羣翠枝
結斜影綠水散圓文戲魚兩相顧遊鳥半藏雲何時不
憫默是日最思君又春思絶句詩曰雪罷枝即青冰開
水便綠復聞黃鳥聲全作相思曲
梁蕭子範春望古意詩曰光景斜漢宮横梁照采虹春
情寄柳色鳥語出梅中氛氲閨裏思逶迤水上風落花
徒入戶何觧妾牀空
梁王筠春日詩曰金堤草非舊玉池泉已新風生似牛
角雲上若魚鱗幽閨多怨思停織坐嬌春芳華既零落
方作向隅人
梁蕭瑱春日貽劉孝綽詩曰澗水初流碧山櫻早𤼵紅
新禽争弄響落蕊亂從風拂筵多軟幹映戶悉花叢誰
云相去遠垂柳對高桐
梁庾肩吾詩曰桃紅柳絮白照日復随風影出朱城外
香歸青殿中水映寄生竹山横半死桐頒文知渥重搦
札愧才空
梁鮑泉奉和湘東王春日詩曰新燕始新歸新蝶復新
飛新花滿新樹新月麗新輝新光新氣早新望新盈抱
新水新綠浮新禽新聽好新景自新還新葉復新攀新
枝雖可結新愁詎觧顔新思獨氛氲新知不可聞新扇
如新月新盖學新雲新落連珠淚新點石榴裠
梁聞人蒨春日詩曰高臺動春色清池映日華綠葵向
光轉翠柳逐風斜林有鳴心鳥園多奪目花相與感知
節歎子獨離家
周庾信詠春詩曰昨夜鳥聲春驚鳴動四隣今朝梅樹
下定有咏花人流星浮酒泛粟瑱繞杯唇何勞一片雨
喚作陽臺神又曰逍遥遊桂苑寂絶想桃源狹石分花
逕長橋映水門管聲驚百鳥人衣香一園定知歡未足
横琴坐樹根
陳徐陵詩曰岸煙起暮色岸水帶斜暉逕狹横枝度簾
搖驚燕飛落花承步履流澗寫行衣何殊九芝盖薄暮
洞庭歸
陳江揔山庭春詩曰洗沐唯五日棲遲在一丘古楂横
近澗危石聳前洲峯綠開河柳池紅照海榴野花寧待
晦山蟲詎識秋人生復能幾夜燭非長遊
賦晉傅玄陽春賦曰虛心定乎昏中龍星正乎春辰嘉
勾芒之統時宣太皥之威神素冰觧而泰液洽玄獺祭
而鴈北征幽蟄蠢動萬物樂生依依楊柳翩翩浮萍桃
之夭夭灼灼其榮繁華燁而曜野煒芬葩而揚英鵲營
巢於高樹燕銜泥於廣庭覩戴勝之止桑聆布榖之晨
鳴習習谷風洋洋綠泉丹霞横嶺文虹竟天
晉湛方生懷春賦曰夫榮彫之感人猶色象之在鏡事
隨化而遷迴心無主而虛映眄秋林而情悲遊春澤而心
恧雖四時之平分何陽節之清淑日婉孌以舒和氣有
仁而無肅雷𤼵響於南山雨漸澤於四溟唘潜蟄於九
泉收靈蛇於天庭修虹煥綠以東冏幽澗泮冰而流清
鴻飄翮於歸風燕銜泥而来征鷙鳥感仁而革性鶗鴂
乘化而變聲麥芃芃而含秀桑藹藹而敷榮
周庾信春賦曰宜春苑中春已歸披香殿裏作春衣新
年鳥聲千種囀二月楊花滿路飛河陽一縣併是花金
谷從来滿園樹一叢香草足礙人數尺遊絲即横路苔
始綠而藏魚麥纔青而覆雉吹簫弄玉之臺鳴珮凌波
之水移戚里之家富入新豐而酒美石榴聊泛蒲桃醱
醅芙容玉盌蓮子金杯新芽竹笋細核楊梅綠珠捧琴
至文君送酒来玉管初調鳴絃暫撫陽春渌水之曲對
鳳廻鸞之舞更炙笙簧還移筝柱月入歌扇花承節鼓
協律都尉射雉中郎停車小苑連騎長楊金鞍始被柘
弓新張拂塵看馬埒分朋入射堂馬是天池之龍種𢃄
乃荆山之玉梁豔錦安天鹿新綾織鳳皇三日曲水向
河津日晚河邊多觧神樹下流杯客沙頭度水人鏤薄
窄衫袖穿珠帖領巾百丈山頭日欲斜三晡未醉莫還
家池中水影懸勝鏡屋裏衣香不如花
晉夏侯湛春可樂曰春可樂兮樂東作之良時嘉新田
之唘萊悦中疇之𤼵菑桑冉冉以奮條麥遂遂以揚秀
澤苗翳渚原卉耀阜春可樂兮樂崇陸之可娱登夷岡
以迥眺超矯駕乎山隅綴雜華以為盖集繁蕤以飾裳
散風衣之馥氣納戢懷之潜芳鸚交交以弄音翠翾翾
以輕翔招君子以偕樂擕淑人以微行
晉王廙春可樂曰春可樂兮樂孟春之初陽冰泮渙以
微流土冒橛而觧剛野暄卉以揮綠山葱蒨以𤼵蒼
晉李顒悲四時曰悲春日兮悲陽澤之方宣建靈威以
延蟄叩東震而響天布和氣之烟煴舒朗景之淑鮮雲
興滋於秀石飇鳴柯於崇山平臯眇莽中林葱青野馬
飛澗晨虹垂旌陽燕南徂隂鴈北征素華浩浩丹秀熒
熒
夏
爾雅曰夏為朱明一曰長嬴
尸子曰夏為樂南方為夏夏興也南任也是故萬物莫
不任興蕃殖充盈樂之至也
尚書曰申命羲叔宅南交日永星火以正仲夏鳥獸希
革
周書時訓曰夏至之日鹿角觧蜩始鳴大暑之日腐草
化為螢
禮記曰孟夏月盛德在火天子迎夏於南郊還反行賞
封諸侯慶賜遂行靡草死麥秋至斷薄刑決小罪仲夏
之月天子羞以含桃先薦寢廟日長至隂陽争君子處
必掩身無躁蟬始鳴木槿榮可以居高眀可以遠眺望
可以升山陵可以處臺榭季夏之月温風始至蟋蟀居
壁鷹乃學習腐草化為螢又曰南方者夏夏之為言假
也養之長之假之仁也
尚書考靈曜曰火星為夏期專陽相同精感符
易通卦騐曰離南方也主夏日中赤氣出直離此正氣
出右萬物半死氣出左赤地千里
詩含神霧曰曹地處季夏之位土地勁急音中徵其聲
清以急
太公金匱曰紂嘗以六月獵於西土𤼵民逐禽民諫曰
今六月天務覆施地務長養今盛夏𤼵民逐禽而元元
懸於野君踐一日之苗而民百日不食天子失道後必
無福紂以為妖言而誅之後數月天暴風雨𤼵屋折樹
皇覽逸禮曰夏則衣赤衣佩赤玉乘赤輅駕赤龍載赤
旗以迎夏於南郊其祭先黍與雞居眀堂正廟唘南戶
孝經緯周天七衡六間曰榖雨後十五日斗指戊東南
維為立夏後十五日斗指已以為小滿
管子曰夏至而麥熟天子祀太宗其盛以麥榖之始也
淮南子曰孟夏之月南宫御女赤色赤衣吹竽笙又曰
鄒衍事燕惠王盡忠左右譛之王繫之仰天而哭夏五
月為之下霜又陽氣為火隂氣為水水勝故夏至温火
勝故夏至燥八尺之表景修尺五寸景修則隂氣勝短
則陽氣勝隂氣勝則為水陽氣勝則為旱
文子曰政失於夏熒惑逆行夏政不失降雨時
續漢書律歷志曰日行南陸謂之夏
蔡邕獨斷曰夏至隂氣始起麋鹿觧角故寢兵鼓身欲
寧志欲静故不聽事
續漢禮儀志曰夏至日浚井改水冬至日鑚燧改火
五經通義曰夏至隂始動未逹故寢兵鼔不設政事所
以助隂氣也易曰先王以至日閉關后不省方以此助
之
楚辭曰滔滔孟夏草木莽莽又曰收恢台之孟夏
詩晉郭璞詩曰羲和騁丹衢朱眀赫其猛融風拂晨霄
陽精一何冏閒宇静無娱端坐愁日永
晉李顒詩曰炎光燦南溟溽暑融三夏黮䨴重雲蔭砰
稜震靁吒
宋顔延之夏夜呈從兄散騎詩曰炎天方埃鬱暑晏闋
塵紛獨静闕隅座臨堂對星分側聽風薄木遥睇月開
雲夜蟬當夏急隂虫先秋聞歲候初過半荃蕙豈久芬
齊謝朓出下館詩曰麥候始清和涼雨銷炎燠紅蓮搖
弱荇丹藤繞新竹物色盈懷抱方駕娱耳目
梁蕭子範夏夜獨坐詩曰節序值徂炎兹宵在三伏馮
軒佇涼氣中庭倦煩燠寂寞對空窗清疎臨夜竹虫音
亂階草螢光繞庭木簾月度斜暉風花起餘馥一傷年
志罷長嗟逝波速
賦晉傅玄述夏賦曰四月惟夏運臻正陽和氣穆而扇
物麥含露而飛芒清徵泛於琴瑟朱鳥感於炎荒鹿觧
角於中野草木蔚其條長
梁江淹四時賦曰至炎雲峯起芳樹未移臯蘭生坂朱
荷出池憶上國之綺樹想金陵之蕙枝
晉李顒悲四時賦曰悲炎節之赫曦覽祝融之御轡遊
井耀兮南離晞辰凱之長吹蔭綠柳之揚枝雲欝律以
泉涌雨淋灕而方簁奮駭霆之奔礚舒驚電之横摛
秋
爾雅曰秋為白藏一曰收成
禮記曰孟秋之月凉風至白露降寒蟬鳴鷹乃祭鳥仲
秋之月鴻雁来玄鳥歸羣鳥養羞季秋之月鴻雁来賓
雀入大水為蛤菊有黃華豺乃祭獸
尸子曰秋為禮西方為秋秋肅也萬物莫不禮肅敬之
至也
毛詩曰秋日淒淒百卉具腓又曰一日不見如三秋兮
春秋考異郵曰立秋趣織鳴
尚書曰分命和仲宅西曰昧谷寅餞納日平秩西成宵
中星虛以殷仲秋
周書時訓曰立秋之日凉風至後五日白露降後五日
寒蜩鳴凉風不至國無嚴政白露不降民多欬病寒蜩
不鳴人臣力爭白露之日鴻雁来後五日玄鳥歸後五
日羣鳥養羞鴻雁不来遠人背叛玄鳥不歸室家離散
羣鳥不羞臣下驕慢秋分之日雷乃始收後五日蟄虫
坯戶後五日水始涸雷乃不收諸侯淫汰蟄虫不坯民
靡有賴水不始涸介虫為害
周官曰司裘掌為太裘以供王祀天之服仲秋獻良裘
季秋獻功裘又曰籥章掌仲秋擊土鼓龡豳詩以迎寒
皇覽逸禮曰秋則衣白衣佩白玉乘白輅駕白駱載白
旗以迎秋於西郊
詩含神霧曰秦地處仲秋之位男懦弱女高膫白色秀
身音中商其言舌舉而仰聲清以揚
文子曰日月欲眀浮雲盖之叢蘭欲茂秋風敗之
淮南子曰孟秋之月西宫御女白色衣白采撞白鐘其
兵鉞其畜狗八月官尉其樹柘九月官候其樹槐
漢書曰孫實為京兆尹以立秋日署侯文為東部督郵
入見敕曰今鷹隼始擊當從天氣取姦惡以成嚴霜之
誅掾部其有人乎
尚書考靈曜曰虛星為秋候昴為冬期隂氣相佐德乃
不邪子助母收母合子符(虛星北方宿也昴星西方宿也隂稱母也)
續漢禮儀志曰立秋之日白郊畢始揚武斬牲於郊東
門以薦陵廟其儀乘輿御戎輅白馬朱鬛騁執弩射牲
牡以鹿麛太宰令謁者各一人載獲車馳駟送陵廟還
宫遣使者齎束帛以賜武官肆兵習戰陣之儀斬牲之
禮名曰&KR0008;劉
世說曰張季鷹辟齊王東曹掾在洛見秋風起因思吴
&KR1052;菜羹鱸魚膾曰人生貴適志耳何能從宦數千里以
要名爵遂命駕便歸俄而齊王敗時人皆謂之為見幾
而作
楚辭曰秋風兮蕭蕭舒芳兮振條又曰悲哉秋之為氣
也蕭瑟兮草木搖落而變衰憭慄兮若在遠行登山臨
水兮送將歸泬寥兮天高而氣清寂惨兮收潦而水清
又曰嫋嫋兮秋風洞庭波兮木葉下又曰皇天平分四
時兮竊獨悲此凛秋白露既降下百草兮淹離披此梧
楸又曰秋既先戒之以白露冬又申之以嚴霜
風土記曰鳴鶴戒露白鶴也此鳥性儆至八月白露降
即高鳴相儆
詩晉左思雜詩曰秋風何烈烈白露為朝霜柔條旦夕
勁綠葉日夜黃眀月出雲崖皎皎流素光披軒臨前庭
嗷嗷晨雁翔
晉孫綽詩曰蕭瑟仲秋月飇唳風雲高山居感時變遠
客興長謠疎林積凉風虛岫結凝霄湛露灑庭林密葉
辭榮條撫葉悲先落攀松羡後凋
晉江逌詩曰祝融觧炎轡蓐收起涼駕高風催節變凝
露督物化長林悲素秋茂草思朱夏鳴雁薄雲嶺蟋蟀
吟深榭寒蟬向夕號驚颷激中夜
宋孝武初秋詩曰夏盡炎氣微火息凉風生綠草未傾
色白露已盈庭遠視秋雲𤼵近聽寒蟬鳴運移吟物化
川上感余情又秋夜詩曰局景薄西隅升月照東垂肅
肅風盈幕泫泫露傾枝側聞飛壺急坐見河宿移覩辰
念節變感物矜乖離
宋謝惠連懷秋詩曰平生無志意少小嬰憂患如何乘
苦心矧復值秋晏皎皎天月眀奕奕河宿爛蕭瑟含風
蟬寥唳度雲雁寒商動清閨孤燈曖幽幔耿介繁慮積
展轉長宵半夷險難豫謀倚伏昧前筭未知古人心且
從性所玩賓至可命觴朋来當染翰頽魄不再圓傾羲
無兩旦金石終銷毁丹青暫彫換各勉玄髮歡無貽白
首歎
宋南平王劉鑠歌詩曰昊天清且高秋氣𤼵初涼白露
下微津眀月流素光凝烟泛城闕凄風入軒房朱華先
零落綠草就芸黃纖羅還篋笥輕紈改衣裳
宋鮑照秋日詩曰枯枝葉易零疲客心易驚今兹亦何
早已聞絡緯鳴廻風滅且起卷蓬息復征悽悽簟上寒
慄慄帳裏清物色延暮思霜露逼朝榮白楊方蕭瑟長
歎從此生
宋湯惠休歌詩曰秋風嫋嫋入曲房羅帳含月思心傷
蟋蟀夜鳴斷人腸長夜思君心飛揚他人相思君相忘
錦衾瑶席為誰芳又歌思引曰秋寒依依風過河白露
蕭蕭洞庭波思君末光光已滅眇眇悲望如思何
梁簡文帝秋詩曰羽翣晨猶動珠汗晝恒揮秋風忽嫋
嫋向夕引涼歸浮隂即染浪清氣始乘衣卷幌通河色
開忩引月暉晚花闌下照疎螢簟上飛直置猶如此何
况送將歸又秋夜詩曰高秋度函谷墜露下芳枝綠潭
倒雲氣青山銜月規花心風上轉葉影樹中危外遊獨
千里夕歎誰共知又秋夜詩曰螢飛夜的的虫思夕喓
喓輕露沾懸井浮烟入綺寮檐重月沒早樹密風聲饒
池蓮翻罷葉霜篠生寒條端坐彌兹漏離憂積此宵又
秋晚詩曰浮雲出東嶺落日下西江促隂横隠壁長暉
斜度忩亂霞圓綠水細葉影飛缸
梁蕭曄奉和詩曰副君乘夏景臨秋坐北宮杏梁照初
月蓮池引夕風清暉同藻井流香入綺籠鵲聲時徙樹
螢光乍滅空涼氛散簟席露色變林叢
梁范雲贈俊公道人詩曰秋蓬飄秋甸寒藻泛寒池風
條振風響霜葉斷霜枝幸及清光滿無使眀月虧月虧
君不来相期竟悠哉
梁沈約秋夜詩曰月落宵向分紫烟鬱氛氲曀曀螢入
霧離離雁出雲巴童闇理瑟漢女夜縫裙新知樂如是
久要詎相聞
梁庾肩吾奉和便省餘秋詩曰前對金精坂傍臨圓水
池照影礙浮葉看山通廻枝雁行連霧盡雨足帶雲移
梁吴筠秋念詩曰團團珠暉轉炤炤漢隂移箕風入桂
露壁月滿瑶池樹青草未落蟬凉葉已危還深長夜想
顧憶臨卭巵芳杜果蕪沒纓帶欲何為
梁鮑泉秋日詩曰露色已成霜梧楸欲半黃燕去櫩恒
静蓮寒池不香夕烏飛向月餘蚊聚逐光旅情恒自苦
秋夜漸應長
賦晉潘岳秋興賦序曰晉十有四年余春秋三十有二
始見二毛以太尉掾寓直于散騎之省高閣連雲陽景
罕曜珥蟬冕而襲紈綺之士此焉遊處僕野人也偃息
不過茆屋茂林之下談話不過農夫田父之客攝官承
乏猥厠朝列夙興晏寢匪遑底寧譬猶池魚籠鳥而有
江湖山藪之思於是染翰操紙慨然而賦于時秋也故
以秋興命篇其辭曰四運忽其代序兮萬物紛以廻薄
覽華蒔之時育兮察盛衰之所託感冬索以春敷嗟夏
茂而秋落雖末事之滎悴兮伊人情之美惡嗟秋日之
可哀兮諒無愁而不盡野有歸燕隰有翔隼遊氛朝興
槁葉夕殞於是乃屏輕箑釋纖絺藉莞蒻御祫衣庭樹
槭以灑落勁風戾而吹帷蟬嘒嘒以寒吟鴈飄飄而南
飛天晃朗而彌高日悠揚而浸微何微陽之短晷覺凉
夜之方永月朣朧以含光露淒清以凝冷熠燿粲於階
闥兮蟋蟀鳴於軒屏聽離鴻之晨吟望流火之餘景宵
耿介而不寐兮獨展轉於華省悟歲時之遒盡兮慨俛
首而自省班鬢髟以承弁兮素髮䬃以垂領且歛袵以
歸来兮忽投紱以高厲耕東臯之沃壤兮輸黍稷之餘
税逍遥乎山川之阿放曠乎人間之世優哉游哉聊以
卒歲
晉盧諶感運賦曰朱眀送夏白藏迎秋微涼漸屆溽暑
日收氣㶑㶑而浸冷霜微微而日華翠葉紛以朝落朱
花惨以夕捐
晉江逌述歸賦曰時運逝其何速素秋奄以告季虛柳
中於昏日羲和宿于房位微霜淒其薄入凝露粲其朝
墜林飄飄以灑葉隰芒芒而摧穟菊𤼵華於高丘鴈辭
北以南莅
宋袁淑秋晴賦曰是月也聲晷合朝夜分霆收耀虹戢
文炎都褰埃旻㝢滌氛曳悲泉之凝霧轉絶垠之嚴雲
宋沈勃秋羇賦曰於時朱雲弛辰金祗御歲菊圖縟於
園沼橘倒飾於池例草改貎而傾蕡林伐状而搖蔕潭
㶑氣而威荷露危光而嚴蕙
梁簡文帝秋興賦曰秋何興而不盡興何秋而不傷傷
二情之本背更同来而匪方復有登山望别臨水送歸
洞庭之葉初下塞外之草前衰攸征人與行子必承臉
而沾衣紛吾閒居有怡優游多暇乃息書幌之勞以命
北園之駕爾乃從玩池曲遷坐林間淹留而蔭丹岫徘
徊而搴木蘭為興未已升彼懸崖臨風長想馮高俯窺
察游魚之息澗憐驚禽之換枝聽夜籖之響殿聞懸魚
之扣扉將據梧於芳杜欲留連而不歸又臨秋賦曰火
歇兮秋氣生風起兮秋潦清覽時興而自得聊飛轡而
娱情遵二條之廣路背九仞之高城爾乃登長坂息余
驥攬筆舒情沈吟属思草色雜而香同樹影齊而花異
遥峯迢遞縈沙斷絶雲出山而相似水含天而難别
梁江淹四時賦曰及夫秋風一至白露團團眀月生波
螢光迎寒眷庭中之梧楸念機上之羅紈
晉夏候湛秋可哀曰秋可哀兮哀秋日之蕭條火廻景
以西流天既清而氣高壤含素霜山結玄霄月延路以
增夜日遷行以收暉屏絺綌於篋笥納綸縞以授衣秋
可哀兮哀新物之陳蕪綢篠朔以歛稀密葉摵以隕疎
雁擢翼於太清燕蟠形乎榛墟秋可哀兮哀良夜之遥
長月翳翳以隠雲時籠籠以投光映前軒之疎幌炤後
帷之閒房拊輕衾而不寐臨虛檻而褰裳感時邁以興
思情愴愴以含傷又秋夕哀曰秋夕兮遥長哀心兮永
傷結帷兮中宇屣履兮閒房聽蟋蟀之潜鳴覩鴻雁之
雲翔尋修廡之飛檐覽眀月之流光木蕭蕭以被風階
縞縞以受霜玉機兮環轉四運兮驟遷銜恤兮迄今忽
將兮涉年日往兮哀深歲暮兮思繁
晉湛方生秋夜賦曰悲九秋之為節物凋悴而無榮嶺
頽鮮而殞綠木傾柯而落英履代謝以惆悵覩搖落而
興情信臯壤而感人樂未畢而哀生秋夜清兮何秋夕
之轉長夜悠悠而難極月皎皎而停光播商氣以清温
扇高風以革凉水激波以成漣露凝結而為霜凡有生
而必凋情何感而不傷苟靈符之未虛孰兹戀之可忘
何天懸之難釋思假暢之冥方拂塵襟於玄風散近滯
於老莊攬逍遥之宏維總齊物之大綱同天地於一指
等太山於毫芒萬慮一時頓渫情累豁焉都㤀物我冺
然而同體豈復夀夭於彭殤
宋謝琨秋夜長曰秋夜長兮雖欣長而悼速送晨暉於
西嶺迎夕景於東谷夜既分而氣高風入林而傷綠燕
翩翩以辭宇雁邕邕而南属
宋蘇彦秋夜長曰晨暉電流以西逝閒宵漫漫其未央
牛女隔河以延佇列宿雙景以相望輕雲飄霏以籠朗
素月披曜而舒光時禽鳴於庭柳節虫吟於戶堂零葉
紛其交萃落英䬃以散芳覩遷化之遒邁悲榮枯之靡
常貞松隆冬以擢秀金菊吐翹以凌霜
宋何瑾悲秋夜曰欣莫欣兮春日悲莫悲兮秋夜伊秋
夜之可悲增沉懷於遠情歎授衣於豳詩感蕭瑟於宋
生天寥廓兮高褰氣凄肅兮厲清燕泝隂兮歸飛雁懷
陽兮寒鳴霜凝條兮漼漼露霤葉兮泠泠
宋伏系之秋懷曰夫景宇肅澄風高木歛淒氣夕衰零
露晨湛澤收潤而草枯葉驟墜而庭掩雁偕来以希陽
燕遊逝而投險豈微物之足懷傷頽齡之告漸
冬
爾雅曰冬為玄冥一曰安寧
禮記曰孟冬之月水始冰地始凍雉入大水為蜃虹藏
不見仲冬之月冰益壮地始坼鶡鳥不鳴虎始交荔挺
出丘蚓結麋角觧日短至季冬之月雁北向鵲始巢雉
雊雞乳日窮于次月窮於紀星廻于天
尚書大傳曰北方者物之伏方也何以謂之冬冬中也
物方藏於中也故曰北方冬也
尚書曰申命和叔宅朔方曰幽都平在朔易日短星昴
以正仲冬
周書時訓曰小寒之日雁北鄉又五日鵲始巢又五日
雉始雊雁不北鄉民不懷生鵲不始巢國不安寧雉不
始雊國乃大水大寒之日雞始乳又五日鷙鳥厲疾又
五日水澤腹堅雞不乳淫女亂男鷙鳥不厲國不除兵
水澤不腹堅言乃不從
逸禮曰冬則衣黑衣佩玄玉乘玄輅駕鐵驪載玄旂以
迎冬于北郊其祭先豕居眀堂後廟唘北戶
毛詩曰冬日烈烈飄風𤼵𤼵
易緯通卦驗曰冬至之日見雲送迎從下鄉来歲美民
人和不疾疫無雲送迎德薄歲惡故其雲赤者旱黑者
水白者為兵黃者有土功諸從日氣送迎此其傚也又
曰立冬不周風至水始冰薺麥生燕雀入水為蛤
太公金匱曰夏桀之時以十月𤼵民鑿山穿陵通於河
民諫曰孟冬鑿山穿陵是泄天氣發地之藏天子失道
後必有敗桀殺之朞年岑山崩為大澤湯率諸侯伐之
京房占曰春冬乾王不周風用事人君當興邊兵治城
郭行刑斷獄訟繕宮殿
漢書曰冬民既入婦人同巷相從夜績一月得四十五
日必相從者所以省費燎火同巧拙而合習俗也
魏略曰董遇好學人從學者遇不肯教云當先讀書百
遍而義自見從學者云苦渴無日遇曰當以三餘冬者
歲之餘雨者晴之餘夜者日之餘
五經通義曰冬至陽氣萌隂陽交精始成萬物氣微在
下不可動泄
桓譚新論曰太原郡民以隆冬不火食五日雖有病緩
急猶不敢犯為介子推故也
續漢禮儀志曰立冬之日夜漏未盡五刻京都百官皆
衣皂迎氣北郊
詩晉張華冬初歲小會詩曰日月不留四氣廻周節慶
代序萬國同休庶尹羣后奉夀升朝我有嘉禮式宴百
寮又雜詩曰晷度随天運四時互相承東壁正昏中固
隂寒節升繁霜降當夕悲風中夜興朱火青無光蘭膏
坐自凝重衾無煖氣挾纊如懷冰伏枕終遥昔寤言莫
予應永思慮崇替慨然獨撫膺
晉陳新塗妻李氏冬至詩曰靈象尋數廻四氣平運散
隂律鼓微陽大眀唘修旦感與時来興心随逝化歎式
宴集中堂賓客盈期館
晉曹毗詠冬詩曰緜邈冬夕永凛厲寒氣升離葉向晨
落長風振條興夜静輕響起天清月暉澄寒水盈渠結
素霜竟櫩凝今載忽已暮来紀奄復仍
宋謝靈運歲暮詩曰殷憂不能寐苦此夜難頽眀月照
積雪朔風勁且哀運往無淹物逝年覺易催又彭城宮
中直感歲暮詩曰草草眷徂物契契矜歲殫楚豔起行
戚吴趨絶歸懽修𢃄緩舊裳素鬢改朱顔晚暮非獨已
鳴鶗歇春蘭
宋鮑照冬至詩曰景移風度改日至晷廻換眇眇負霜
鶴皎皎帶雲雁長河結瓓玕層冰如玉岸又冬日詩曰
嚴風亂山起白日欲還次重霧蔽窮天夕隂晦寒地瀚
海有歸潮衰容不還穉令君且安歌無念老將至
謝靈運詠冬詩曰七宿乘運曜三星與時滅履霜冰彌
堅積寒風愈切繁雲起重隂廻飇流輕雪園林粲斐皓
庭除秀皎潔墀𤨏有凝汙逹衢無通轍
梁簡文帝大同十年十月戊寅詩曰喧塵是時息静坐
對重巒冬深柳條落雪後桂枝殘星眀霧色盡天白雁
行單雲飛乍想閣冰結遠疑紈晚橘隠重屏枯藤帶廻
竿荻隂連水氣山峯染月寒又玄圃寒夕詩曰洞門扉
未掩金壺漏已催曛烟生澗曲暗色起林隈雪花無有
蔕冰鏡不安臺階楊始倒插浦桂半新栽陳根委落蕙
細蘂發香梅雁去銜蘆上猨戲繞枝来又大同十一月
庚戌詩曰兹園植藝積山谷久紆威直興轉多緒真事
亦因依是節嚴冬暮寒雲掩落暉遠聞風瑟瑟亂視雪
霏霏浪起川難渡林深人至稀山禽背逕走野鳥歴塘
飛
梁庾肩吾歲盡詩曰歲序已云殫春心不自安聊開栢
葉酒試奠五辛盤金薄圖神燕朱泥印鬼丸梅花應可
折倩為雪中看
北齊邢子才冬日傷志詩曰昔時惰遊士任性少矜裁
朝馳馬腦勒夕銜熊耳杯折花贈淇水撫瑟望叢臺繁
華夙昔改衰病一時来重以三冬月愁雲聚復開天高
日色淺林勁鳥鳴哀終風激簷宇餘雪滿條枚遨遊昔
宛洛踟蹰今草萊時事方去矣撫已獨懷哉
周王褒和殷廷尉歲暮詩曰歲晚悲窮律他鄉念索居
寂寞灰心盡摧殘生意餘産空交道絶財殫密親疎空
悲趙壹賦還著虞卿書
賦晉陸機感時賦曰悲夫冬之為氣亦何&KR0579;懔以蕭索
天悠悠其彌高霧鬱鬱而四幕夜緜邈其難終日晼晚
而易落伊夫時之方惨曷萬物之能歡猨長嘯於林杪
鳥高鳴於雲端矧余情之含瘁恒覩物而增酸歴四時
以迭感悲此歲之已寒撫傷懷以嗚咽望永路而汍瀾
梁江淹四時賦曰至於冬隂北邊永夜不曉平蕪際海
千里飛鳥何嘗不夢帝城之阡陌故鄉之臺沼
晉陸雲歲暮賦曰顓頊御時玄冥統官淪重陽於潜戶
兮嚴積隂於司寒堅冰涸於川底兮白雪隕於雲端時
凛戾其可悲兮氣蕭索以傷心悽風愴其鳴條落葉翻
而灑林獸藏丘而絶迹兮鳥攀木而棲音山振枯於層
嶺兮人懷惨於重襟
梁蕭子雲歲暮直廬賦曰日躔女度歲華云暮衡輕炭
燥權重泉涸藏玄武於大隂蟄螣蛇於高霧日臨圭而
易落晷中&KR0891;而南傃凝寒氣於廣庭洞層隂於端庫風
餮切而晚作雲滄浪而晦景霰的皪於彤庭霙葳蕤於
丹屏韜罘罳之飛棟沒屠蘇之高影始飄舞於圓池終
停華於方井
晉傅玄大寒賦曰五行倏而竟騖兮四節紛而電逝諒
暑往兮寒來十二月而成歲日月會於析木兮重隂凄而
增肅彩虹藏於虛廓兮鱗介潜而長伏若乃天地凛冽
庶極氣否嚴霜夜結悲風晝起飛雪山積蕭條萬里百
川咽而不流兮冰凍合於四海扶木憔悴於湯谷若華
零落於濛氾
藝文類聚卷三
