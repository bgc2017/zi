藝文類聚卷二十二唐歐陽詢撰
人部六(公平質文)(品藻)
公平
尚書曰無偏無黨王道蕩蕩無黨無偏王道平平
左傳曰賈季奔狄宣子使臾駢送其帑夷之蒐賈季戮
臾駢臾駢之人欲盡殺賈氏以報焉臾駢曰不可吾聞
前志有之曰敵惠敵怨不在後嗣忠之道也夫子禮於
賈季我以其寵報私怨無乃不可乎又曰祁奚請老晉
侯問嗣焉稱觧狐其讎也將立之而卒又問焉對曰午
也可於是羊舌職死矣晉侯曰孰可以代之對曰赤也
可於是使祁午為中軍尉羊舌赤佐之君子謂祁奚能
舉善矣稱其讎不為謟立其子不為比舉其偏不為黨
禮記曰昔衛獻公出奔反國及郊將頒邑於從者而後
入柳莊曰如皆守社稷則孰執羈靮而從如皆從則孰
守社稷君反國而有私也無乃不可乎於是弗果頒又
曰天無私覆地無私載日月無私照奉三無私以勞天
下
韓子曰解狐薦其讐以為相其讐往拜謝解狐引弓迎
而射之又曰解狐與荆伯柳為怨趙簡王問於觧狐曰
孰可以為上黨守對曰荆伯柳可趙簡王曰非子之讎
乎對曰臣聞忠臣舉賢不避仇讐
說苑曰晉文公問於舅犯誰可使為西河守對曰虚子
羔曰子羔非汝之仇歟曰君問為守者非問臣之仇也
子羔見舅犯謝之曰君幸赦臣之過薦之於君得為西
河守舅犯曰薦子者公也吾不以私事害公義子其去
矣顧吾射子矣
家語曰澹臺滅明為人公正無私
慎子曰夫投鈎分財投策分馬非以鈎策為均使得美
者不知所以德得惡者不知所以怨此所以塞怨望也
故蓍龜所以立公言也權衡所以立公正也書契所以
立公信也法制禮籍所以立公義也凡立公所以棄私
也
吕氏春秋曰荆人有遺弓者弗肯索曰荆人遺之荆人
得之又何求焉孔子聞之曰去其荆而可矣老聃聞之
曰去其人而可矣故老聃則至公得矣又曰昔先聖王
之治天下必先公公則天下平矣有得天下者衆矣其
得之必以公其失之必以偏
史記曰邑中人民俱出獵任安常分麋鹿雉兔衆人皆
喜曰任少卿分則平又曰陳平為社宰分肉甚均里父
老曰善陳孺子之為宰平曰嗟乎使平得宰天下亦如
肉矣
韓詩外傳曰楚白公之難有社之善者辭其母將死君
難其母曰棄母死君可乎社之善曰内其祿而外其身
今之所飬母者君之祿也請往死之比至朝三廢車中
其僕曰子懼何不反也社之善曰懼吾私也死君吾公
也吾聞君子不以私害公遂死之
漢書曰蕭何不與曹参相能及何病惠帝自臨視因問
曰君即百歲後誰可代君對曰知臣莫如主帝曰曹参
何如何頓首曰帝得之矣臣死不恨矣又曰義縱少時
與張次翁俱攻剽為羣盗縱姉以醫幸王太后太后問
子有兄弟欲為官者乎姉曰有弟無行不可太后乃告
上拜縱為中郎又曰朱邑惇篤於故舊然性公正不可
交以私天子器之
東觀漢記曰耿嵩履清高之節齔童介然特立不隨於
俗鄉黨士大夫莫不敬異之王莾敗賊盗起宗族在草
中榖食貴人民相食宗家數百升合分糧時嵩年十二
三宗人長少咸共推之主廪給莫不稱平
魏武令曰今壽春漢中長安先欲使一兒各往詣領之
欲擇慈孝不違吾今兒亦未知用誰也雖兒小時見愛
而長大能善必用之吾非有二言也不但不私臣吏兒
子亦不欲有所私
周生烈曰天下所以平者政平也政所以平者人平也
人所以平者心平也
燕書曰梁琛使秦琛從兄奕先在秦為尚書郎會罷
秦主欲令琛止奕舍琛語有司曰昔諸葛亮兄弟各
處三國及其聘集公朝相見退無私面君子之志余
敢㤀乎竟不止奕數就邸舍因問東國起居琛曰今
二方鼎據兄弟竝蒙附寵論心各有所在今欲以東
國事語君恐非西國之所欲聞何以見問
論魏曹羲至公論曰夫世人所謂掩惡揚善者君子
之大義保明同好者朋友之至交斯言之作盖閭閻
之日談所以救愛憎之相謗崇居厚之大分耳非篤
正之至理折中之公議也世士不斷其數而係其言
故善惡不分以覆過為弘朋友忽義以雷同為美善
惡不分亂實由之朋友雷同敗必從焉談論以當實
為淸不以過難為貴相知者以等分為交不以雷同
為固是以逹者存其義不察於交識其心不求於言
且在私論猶行之有節明處公議則無所固之矣凡
智者之處世咸欲興化致治者也興化致治不崇公
抑割情以順理厲清議以督俗明是非以宣教者吾
未見其功也清議非臧否不顯是非非賞罰不明故臧
否不可以遠實賞罰不可以失中若乃背淸議違是
非雖堯不能一日以治審臧否詳賞罰故中主可以
萬世安是以君子知私情之難統至公之易行故季
友鴆兄而不疑叔向戮弟而不悔斯二士者皆前世
之通士晉魯之忠臣也亦豈無慈愛骨肉之心愍恤
同生之仁哉夫至公者天之經也地之義也理之要
也人之用也昔鯀者親禹之父也舜則殛鯀而興禹
禹知舜之殛其父無私故受命而不辭舜明禹知己
之至公故用之而無疑無私者雖父黜而子不言况
用之於他哉
晉嵇康釋私論曰不知冐隂之可以無影而患影之不
匿不知無惜之可以無患而恨惜之不巧豈不哀哉未
有抱偽懷姦而身立清世匿非藏情而信著明君者也
是以君子既有其質又觀其鑒貴夫亮逹希而存之惡
夫務吝棄而遠之言無苟諱而行無苟德不以愛之而
苟善不以惡之而苟非心無所矜而情無所繫體清神
正而是非允當忠感明於天子而信篤乎萬民寄胷懷
於八荒垂坦蕩以永日斯非賢人君子高行之美異者
乎
品藻
家語曰子貢曰陳靈公君臣宣滛於朝泄冶諫而殺之
是與比干同也可謂仁乎子曰比干於紂親則叔父官
則少師忠款之心在於宗廟而已固以身死爭之冀身
死之後紂當悔悟本其情志在乎仁者也泄冶位下大
夫無骨肉之親懷寵不去以區區之身欲止一國之滛
昏死而益亾可謂懷矣詩曰民之多僻無自立辟其泄
冶之謂也又曰子路曰澹臺子羽有君子之容而行不
勝其貌宰我有文雅之辭而智不充其辨孔子曰相馬
以輿相士以居弗可廢己以容取人則失之子羽以言
取人則失之宰予又曰子夏三年喪畢見於孔子與之
琴使之弦侃侃而樂作而曰先王制禮不敢不及子曰
君子也閔子三年喪畢見於孔子與之琴使之絃切切
而悲作而曰先王制禮不敢過焉子曰君子也子貢曰
二者殊情而俱曰君子賜也惑之敢問孔子曰閔子哀
未盡能斷之以禮子夏哀已盡能引之及禮雖均謂之
君子不亦可乎
孔叢子曰魏安釐王問子從曰馬回梗梗亮直有大丈
夫之節吾欲以為相可乎荅曰亮直之節臣未明也王
曰何故荅曰長目而豕視者必體方而心圓每以其法
相人千百不失一臣見回非不偉其體幹也然甚疑其
目王卒用之三月果以諂言得罪
漢書曰高帝置酒洛陽南宫上曰吾所以有天下者何
項氏之所以失天下者何王陵對曰陛下慢而侮人項
羽仁而敬人然陛下使人攻城略地所降者因以與之
與天下同其利也項羽妬賢嫉能有功者害之賢者疑
之戰勝而不與人功得地而不與人利此其所以失天
下也上曰公知其一未知其二夫運籌帷幄之中決勝
千里之外吾不如子房鎮國家撫百姓給餉饋不絶糧
道吾不如蕭何連百萬之衆戰必勝攻必取吾不如韓
信此三者皆人傑也吾能用之此吾所以有天下也項
羽唯有一范增不能用此其所以為我擒也羣臣悅服
袁山崧後漢書曰王允字子師世仕州郡為冠盖同郡
郭林宗見而竒之曰王生一日千里王佐才也遂與之
友善允仕至司徒
青州先賢傳曰京師號曰陳仲舉昂昂如千里驥周孟
玉瀏瀏如松下風
范曄後漢書曰許劭嘗到潁川多長者之遊唯不詣陳
寔又陳蕃喪妻還葬鄕人畢至而劭獨不往或問其故
劭曰太丘道廣廣則難周仲舉性峻峻則少通故不造
也其多所裁量若此曹操微時嘗卑辭厚禮求為己助
劭鄙其人而不肯對操乃伺隙脅劭劭不得已曰君清
平之奸賊亂世之英雄操大悦而去初劭與從兄靖俱
有高名好共覈論鄉黨人物每月輙更其品題故汝南
俗有月旦評焉
郭泰别傳曰泰字林宗少遊汝南先過袁閬不宿而退
遂往從黃憲累日方還或問林宗林宗曰奉高之器譬
諸汎濫雖清而易挹叔度汪汪君子若千萬頃陂澄之
不清混之不濁不可量也
三輔決錄曰弭生字仲叔其父賤故張伯英與李幼才
書曰弭仲叔高德美名命世之才也非弭氏小族所當
有新豐瘠土所當出也
魏志曰盧欽著書稱徐邈曰或問欽徐公當武帝之時
人以為通人自在凉州及還京都人以為介何也欽荅
曰往者毛孝先崔季珪用事貴清素之志徐公不改其
常故人以為通比來天下奢靡轉相放效而徐公雅尚
自若不與俗同故前日之通乃今日之介也
典略曰禰衡建安初自荆州北遊許都書一刺懷之漫
滅而無所遇或問之曰何不從陳長文司馬伯達乎衡
曰卿欲使我從屠沽兒&KR1200;耶又問曰當今復誰可者衡
曰大兒孔文舉小兒楊德祖又問荀令君趙盪寇皆足
盖世乎衡見荀有容儀趙有腹乃荅曰文若可借面弔
喪稚長可使監厨請客其意以為荀但有貌趙健啖肉
也又曰趙戩遭三輔亂客於荆州荆州牧劉表以為賓
客是時禰衡來遊京師詃訾朝士謂無直事反南見戩
歎之曰所謂劎則干將莫邪木則椅桐梓漆人則顔冉
仲弓也
姚信士緯曰周勃之勲不如霍光此前史所載較然可
見而以勃功大於光意竊不安何者勃本高帝大臣官
尊勢顯衆所歸向居太尉位擁兵百萬既有陳平王陵
之力又有朱虚諸王之援酈其遊說以譎諸吕因衆之
心易以濟事若霍光者以倉卒之際受寄託之任輔弼
幼主天下晏然遇燕王上官之亂誅除凶逆以靖王室
廢昌邑立宣帝任漢家之重隆中興之祚參贊伊周為
漢賢相推驗事效優劣明矣
袁子曰或云故少府楊阜豈非忠臣哉荅曰然可謂直
士忠則吾不知也夫為人臣見人主失道指斥其非而
播揚其惡可謂直士未為忠臣故司馬陳羣則不然其
談論終日未嘗言人主之非書數十上而外人不知君
子謂陳羣於是乎長者
郭子曰庾道季云藺相如雖千載死人懔懔恒如有生
氣曹蜍李志雖見在厭厭如在九泉下
世說曰王濬冲裴叔則二人摠角詣鍾士季湏臾去後
客問二童何如鍾曰裴楷清通王戎簡要後二十年此
二賢當為吏部尚書冀爾時天下無復滯才又曰嵇中
散語趙景真卿瞳子白黑分明有白起風恨量小狭趙
荅曰尺表能審琁衡之度寸管能測往復之咎何必在
大但問識何如耳又曰諸葛瑾其弟亮及從弟誕竝有
盛名各在一國于時以為蜀得其龍吳得其虎魏得其
狗又曰王大將軍稱王夷甫處衆人之中如珠玉在瓦
石間又曰世中稱庾文康為豐年玉庾稚恭為荒年榖
又曰魏明帝世使后弟毛曾與夏侯太初共坐時人謂
蒹葭倚玉樹時目夏侯太初朗如日月入懷
書晉徐藻妻陳氏與妹劉氏書曰伏見偉方所作先君
誄其述詠勲德則仁風靡墜其言情訴哀則孝心以叙
自非挺生之才孰能克隆聿脩若斯者乎執詠反覆觸
言流淚感頼交集悲慰竝至元方偉方並年少而有盛
才文辭富豔冠於此世竊不自量有疑一言略陳所懷
庶備起予先君既體弘仁義又動則聖檢奉親極孝事
君盡忠行已也恭飬民也惠可謂立德立功示民軌儀
者也但道長祚短時乏識真榮位未登高志不遂本不
標方外迹也老莊者絶聖弃智渾齊萬物等貴賤忘哀
樂非經典所貴非名教所取何必輙引以為喻邪可共
詳之
論後漢孔融汝潁優劣論曰融以汝南士勝潁川士陳
長文難融荅之曰汝南戴子高親止千乘萬騎與光武
皇帝共於道中潁川士雖抗節未有頡頏天子者也汝
南許子伯與其友人共說世俗將壊因夜舉聲號哭潁
川雖憂時未有能哭世者也汝南府許掾教太守鄧晨
啚開稻陂數萬頃累世獲其功夜有火光之瑞韓元長
雖好地理未有成功見效如許掾者也汝南張元伯身
死之後見夢范巨卿潁川士雖有竒異未有能神而靈
者也汝南應世叔讀書五行俱下潁川士雖多聰明未
有能離婁並照者也汝南李洪為太尉掾弟殺人當死
洪自劾詣閣乞代弟命便飲酖而死弟用得全潁川雖
尚節義未有能殺身成仁如洪者也汝南翟子威為東
郡太守始舉義兵以討王莽潁川士雖疾惡未有能破
家為國者也汝南袁公著為甲科郎上書欲治梁冀潁
川士雖慕忠讜未有能投命直言者也
魏夏侯玄樂毅論曰夫求古賢之意宜以大者遠者先
之必迂廻而難通然後已焉可也觀樂生報燕惠王之
書其殆庶乎知機合道以終始者與其喻昭王曰伊尹
放太甲而不疑太甲受放而不怨是以天下為心者也
夫欲極道德之至量務以天下為心者必致其主於盛
隆合其趣於先王樂生之志豈其局迹當時止於兼并
而已哉舉齊之事所以運其機而動四海也圍城而害
不加於百姓此仁心著於遐邇矣舉國不謀其功除暴
不以威力此至德令於天下也邁至德以率列國則幾
於湯武之事矣樂生方恢大綱以縱二城牧民明信以
待其弊將使即墨莒人顧仇其上願釋干戈頼我猶親
善守之智無所施之然求仁得仁即墨大夫之義也任
窮則從微子適周之道也開彌廣之路以待田單之徒
長容善之徒以申齊士之志我澤如春下應如草道光宇
宙智者宅心然則鄰國傾慕四海延頸思戴燕主仰望
風聲二城必從則王業隆矣雖淹留於兩邑乃所以致
速於天下也不幸之變勢所不圖敗於垂成時運固然
樂生豈不知拔二城之速了哉顧城拔而業乖也豈不
慮不速之致變哉顧業乖與變同也由是觀之樂生之
不屠二城其亦未可量也
晉張輔名士優劣論曰世人見魏武皇帝處有中土莫
不謂勝劉玄德也余以玄德為勝夫撥亂之主先以能
收相獲將為本一身善戰不足恃也世人以玄德為吕
布所襲為武帝所走舉軍東下而為陸遜所覆雖曰為
吕布所襲未若武帝為徐榮所敗失馬被創之危也玄
德還據徐州形勢未合在荆州景升父子不能用其計
舉州降魏手下步騎不滿數千為武帝大衆所走未若
武帝北騎所禽突火之急也為陸遜所覆未若武帝為
張繡所困挺身逃遁以喪二子也然其忌克安忍無親
董公仁賈文和恒以佯愚自免荀文若楊德祖之徒多
見賊害行兵三十餘年無不親征功臣謀士曾無列土
之封仁愛不加親戚惠澤不流百姓豈若玄德威而有
恩勇而有義寬弘而大略乎諸葛孔明達治知變殆王
佐之才玄德無強盛之勢而令委質張飛關羽皆人傑
也服而使之夫明闇不相為用能否不相為使武帝雖
處安強不為之用也况在危急之間勢弱之地乎若令
玄德據有中州將與周室比隆豈徒三傑而已哉又曰
世人論司馬遷班固多以固為勝余以為失遷叙三千
年事五十萬言固叙二百年事八十萬言固煩省不敵
不如一也良史述事善足以奬勸惡足以鑒誡人道之
常中流小事無取皆書不如二也毁敗晁錯傷忠臣之
道不如三也遷既造創固又因循難易益不同矣又遷
為蘇秦張儀范睢蔡澤作傳逞詞流離亦足以明其大
才此真所以為良史也又曰樂毅諸葛孔明之優劣夫
以毅相弱燕合五國之兵以破強齊雪君王之恥圍城
而不急攻將令道窮而義服此則仁者之師莫不謂毅
為優余以五國之兵共伐一齊不足為強大戰濟西伏
尸流血不足為仁夫孔明包文武之德劉玄德以知人
之明屢造其廬咨以濟世竒策泉涌智謀從横遂東說
孫權北抗大魏以乘勝之師翼佐取蜀及玄德臨終禪
其大位在擾攘之際立童蒙之主設官分職班叙衆才
文以寧内武以折衝然後布其恩澤於中國之民其行
軍也路不拾遺毫毛無犯勲業垂濟而隕觀其遺文謀
謨弘遠雅規恢廓已有功則讓於下下有闕則躬自咎
見善則遷納諫則改故聲烈振於遐邇也孟子曰聞伯
夷之風貪夫廉余以為覩孔明之忠姦臣立節矣殆將
與伊吕争儔豈徒樂毅為位哉
質文
禮記曰虞夏之質殷周之文至矣虞夏之文不勝其質
殷周之質不勝其文又曰禮有以文為貴者天子龍卷
諸侯黼大夫黻士玄衣纁裳天子之冕朱綠璪十有二
旒諸侯九上大夫七下大夫五士三此以文為貴也禮
有以素為貴者至敬無文父黨無容大珪不琢大羹不
和大路素而越席犧尊疏布幂此以素為貴也又曰壹
獻質三獻文
左傳曰言以足志文以足言不言誰知其志言之無文
行之不遠又曰昭公如楚鄭伯勞于師之梁孟僖子為
介不能相儀及楚不能荅郊勞公至自楚僖子病不能
禮乃講學之又曰齊慶封來聘叔孫與慶封食不敬為
賦相鼠亦不知也
論語曰周監於二代郁郁乎文哉吾從周又曰子貢問
曰孔文子何以謂之文也子曰敏而好學不恥下問是
以謂之文也又曰質勝文則野文勝質則史文質彬彬
然後君子又曰棘子成曰君子質而已矣何以文為子
貢曰惜乎夫子之說君子也駟不及舌文猶質也質猶
文也虎豹之鞹猶犬羊之鞹
春秋元命苞曰正朔三而改文質再而復
莊子曰夫澹泊寂寞虛無無為此天地之本道德之質
漢書曰周昌敢直言高帝欲廢太子而立戚姬子如意
昌廷爭之上問其說昌為人吃又盛怒曰臣口不能言
然知其不可陛下欲廢太子臣期期不奉詔上欣然而
笑即罷又曰陸賈少有口辯高帝謂賈曰試為我著秦
所以失天下吾所以得之者賈每奏一篇帝未嘗不稱
善左右呼萬歲稱其書曰新語又曰曹参代蕭何為相
國無所變更一遵何之約束日夜飲酒不事朝政參子
密諫參參笞之二百惠帝讓参參免冠謝曰高帝與蕭
何定天下法令既明具陛下垂拱参䓁守職遵而勿失
不亦可乎帝曰善百姓謌之曰蕭何為法顜若畫一曹
參代之守而勿失載其清静民以寧一又曰張釋之為
謁者僕射文帝登虎圈問上林尉禽獸簿盡不能對虎
圈嗇夫從傍代尉對悉響應無窮帝詔釋之拜嗇夫為
上林令釋之前曰陛下以絳侯周勃何人也上曰長者
又問東陽侯張相如何人也上復曰長者釋之曰此兩
人言事曾不出口豈效此嗇夫喋喋利口捷急哉且秦
以任刀筆之吏以亟疾苛察相高無惻隠之實是故不
聞其過天下土崩今陛下以嗇夫口辯而超遷之臣恐
天下隨而風靡爭口辯其實不可不察也帝乃止
晉書曰殷慶元質略有明規文武可施用也
論魏阮瑀文質論曰蓋聞日月麗天可瞻而難附羣物
著地可見而易制夫遠不可識文之觀也近而易察質
之用也文虛質實遠疎近密援之斯至動之應疾兩儀
通數固無攸失若乃陽春敷華遇衝風而隕落素葉變
秋既究物而定體麗物若偽醜器多牢華璧易碎金鐵
難陶故言多方者中難處也術饒津者要難求也意弘
博者情難足也性明察者下難事也通士以四竒高人
必有四難之忌且少言辭者政不煩也寡知見者物不
擾也專一道者思不散也混濛蔑者民不備也質士以
四短違人必有四安之報故曹参相齊寄託獄市欲令
姦人有所容立及為宰相飲酒而已故夫安劉氏者周
勃正嫡位者周勃大臣木強不至華言孝文上林苑欲
拜嗇夫釋之前諫意崇敦朴自是以降其為宰相皆取
堅強一學之士安用竒才使變典法
魏應瑒文質論曰盖皇穹肇載陰陽初分日月運其光
列宿曜於文百穀麗於土芳華茂於春是以聖人合德
天地秉氣淳靈仰觀象於玄表俯察式於羣形窮神知
化萬物是經故否泰易趍道無攸一二政代序有文有
質若乃陶唐建國成周革命九官咸乂濟濟休令火龍
黼黻暐鞾於廊廟衮冕旂旒舄奕乎朝廷冠德百王莫
參其政是以仲尼嘆煥乎之文從郁郁之盛也夫質者
端一玄静儉嗇潜化利用承清泰御平業循軌量守成
法至乎應天順民撥亂夷世摛藻奮權赫奕丕烈紀禪
協律禮儀煥别覽墳丘於皇代建不刊之洪制顯宣尼
之典教探微言之所弊若乃和氏之明璧輕縠之袿裳
必將遊玩於左右振飾於宫房豈爭牢偽之勢金布之
剛乎且少言辭者孟僖所以荅郊勞也寡智見者慶氏
所以困相鼠也今子棄五典之文闇禮智之大信管望
之小尋老氏之蔽所謂循軌常趍未能釋連環之結也
且高帝龍飛豐沛虎據秦楚唯德是建唯賢是與陸酈
摛其文辯良平奮其權諝蕭何創其章律叔孫定其庠
序周樊展其忠教韓彭列其威武明達天下者非一士
之術營宫廟者非一匠之矩也逮至高后亂德損我宗
劉朱虛軫其慮辟強釋其憂曲逆規其模酈友詐其遊
襲據北軍實頼其疇冡嗣之不替實四老之由也夫諫
則無議以陳問則服汗沾濡豈若陳平敏對叔孫據書
言辨國典辭定皇居然後知質者之不足文者之有餘
藝文類聚卷二十二
