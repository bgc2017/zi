藝文類聚卷七十九唐歐陽詢撰
靈異部下(神魄夢魂)
神
左傳曰有神降於莘惠王問諸内史過曰是何故也對
曰國之將興明神降之監其德也將亡神又降之觀其
惡也故有得神以興亦有以亡虞夏商周皆有之
山海經曰西海水赤有章尾山有神人面蛇身而赤身
長千尺其眠乃晦其視乃明不食不寢風雨是謁是謂
燭龍又曰蚩尤作兵犯黃帝乃令應龍攻於冀州之野
蚩尤請風伯雨師縱大風雨黃帝乃下天女魃止雨遂殺
蚩尤魃不得復上故所居不雨
三齊略記曰始皇作石橋欲過海觀日出處於時有神
人能驅石下海城陽一山石盡起立嶷嶷東傾狀似相
隨而去云石去不速神人輒鞭之盡流血石莫不悉赤
至今猶爾又曰始皇於海中作石橋非人功所建海神
為之竪柱始皇感其惠通敬其神求與相見海神荅曰
我形醜莫圖我形當與帝會乃從石塘上入海三十餘
里相見左右莫動手巧人潛以脚畫其狀神怒曰帝負
我約速去始皇轉馬還前脚猶立後脚隨崩僅得登岸
畫者溺於海衆山之石皆住今猶岌岌無不東趣
史記曰伍子胥死吳人憐之為立祠於江上因名曰胥
山又曰始皇西南渡淮之衡山南郡浮江至湘山祠逢
大風幾不得渡上問博士曰湘君何神對曰聞堯女舜
之妻也而葬於此於是始皇大怒使刑徒三千人伐湘
山樹赭其山
列女傳曰舜陟方死於蒼梧二妃葬於江湘之間俗謂
之湘君
搜神記曰蔣子文者廣陵人也嗜酒好色常自謂己骨
青死當為神漢末為秣陵尉逐賊至於鍾山之下賊擊
傷額因解綬以縳之有頃遂死及吳先主之初其吏見
文於道乘白馬執白羽扇侍從如平生文曰我當為此
土地神也為吾立祠不爾使蟲入耳為災吳主以為妖
言後果有蟲入人耳皆死醫不能治又云不祠我將有
大火是歲數有大火吳主患之封為都中候加印綬立
廟堂改鍾山為蔣山以表其靈也又曰濟北弦超嘉平
中夜夢神女從之自稱天上玉女東郡人姓成公字智
瓊蚤失母天帝哀其孤苦今得下嫁從夫當其夢也嘉
善非常覺寤欽想如此三四夕旦顯然來遊駕輜軿車
從八婢服綾羅綺繡狀若飛仙自言年十七遂為夫婦
贈詩曰飄颻浮勃述敖曹雲石滋神仙豈虚降應運來
相之又杜蘭香别傳曰杜蘭香自稱南陽人以建興四
年春數詣張傅傅年十七望見其車在門外婢通言阿
母所生遣授配君君可不敬從傅先改名碩碩呼女前
視可十八九說事邈然久遠有婦子二人大者萱支小
者松支鈿車青牛上飲食皆備作詩曰阿母處靈岳時
遊雲霄際衆女侍羽儀不出墉宫外飄輪送我來豈復
恥塵穢從我與福俱嫌我與禍會至其年八月旦來復
作詩曰逍遥雲霧間呼吸發九嶷流汝不稽路弱水何
不之出薯&KR0034;子三枚大如雞子云食此令君不畏風波
辟寒温碩食二欲留一不肯令碩盡食言本為君作妻
情無曠遠以年命未合其小乖太歲東方夘當還求君
王隱晉書曰鎮南劉弘以故刺史王毅子衡陽太守矩
為廣州矩至長沙見一人長大著布單衣自持奏在岸
上矩省奏云京兆杜靈之仍入船共語稱敘希闊矩問
君京兆人何時發來荅曰朝發矩怪京兆去此數千那
得朝發今到杜荅云僕天上京兆去此乃數萬何止數
千乎
異苑曰衡陽山九嶷皆有舜廟漢世零陵文學姓奚於
泠道縣舜祠下得笙玉管舜時西王母獻又曰陸機初
入洛次河南之郾師時夕望道左若有民居因往投宿
見一年少神姿端逹與機言玄門妙物機心伏其能無
以詶抗機提緯古今總驗名實此年少不堪欣解旣曉
便去機稅驂逆旅嫗曰此東數十里無村落止有山陽
王家墓耳機乃怪悵然還睇昨路空野霾雲栱木蔽日
知所遇者信王弼墓也又曰吳相伍員廟永嘉中吳郡
人叔父為臺郎在洛值京都傾覆歸塗阻塞當濟江南
風不得進旣投奏即日得渡又曰長沙羅縣有屈原自
投之川山水明淨異於常處民為立廟在汩潭之西岸
側盤石馬跡尚存相傳云原投川之日乘白驥而來
幽明錄曰王輔嗣註易輒笑鄭玄為儒云老奴無意王
時夜分忽然聞外閤有著屐聲須臾進自云鄭玄責之
曰君年少何以輕穿文鑿句而妄譏誚老子耶極有忿
色言竟便退輔嗣心生畏惡少時遇厲疾卒
詩梁簡文帝祠伍員廟詩曰去國資孝本循忠全令名
舟裏多竒計蘆中復吐誠偃月交吳艦魚麗入楚營光
功摧廟筭載籍有餘聲洪濤猶鼓怒靈廟尚淒清行潦
承椒奠按歌雜鳳笙無勞晉后璧詎用楚臣纓密樹臨
寒水疎扉望遠城窗寮野霧入衣帳積苔生惟有三青
鳥斂翅時逢迎
梁劉遵和簡文帝賽漢高帝廟詩曰分蛇淪霸迹提劒
滅雄威空餘清祀處無復瑞雲飛仙車照丹穴霓裳影
翠微投玦要漢女吹管召湘妃幸逢懷精日豫奉沐休
歸
梁徐陵和詩曰山宫類牛首漢寢若龍川玉椀無秋酎
金燈滅夜煙丹帷迫靈岳紺席下羣仙堂空沛筑響釵
低戚鳳妍何殊后廟裏子建作華篇
梁劉孝儀和詩曰珪幣崇明祀牲樽禮貴神風驚如集
廟光至似來陳徘徊靈駕入呌咷唱歌新將言非為已
致敬乃祈民多才與多事今古獨為鄰
梁王臺卿和詩曰沐芳事椒醑駕言遵夀宫瑶臺斜接
岫玉殿上凌空樹出垂巖影竹引帶山風階長霧難歇
窗高雲易通所悲樽俎撤按歌曲未終
梁王僧孺湘夫人詩曰桂棟承薜帷𦕈𦕈川之湄白蘋
徒可望綠芷竟空滋日莫思公子銜意嘿無辭
賦宋玉高唐賦曰楚襄王與宋玉遊於雲夢之臺望高
唐之觀其上獨有雲氣崪兮直上忽兮改容須臾之間
變化無窮王問玉曰此何氣也玉對曰所謂朝雲者也
昔者先王嘗遊高唐怠而晝寢夢婦人曰妾巫山之女
也為高唐之客聞君遊高唐願薦枕席王因幸之去辭
曰妾在巫山之陽高丘之阻旦為朝雲暮為行雨朝朝
暮暮陽臺之下朝視之如言故為立廟王曰朝雲始出
狀若何玉對曰其少進也晣兮若姣姬揚袂障日而望
所思忽兮改容偈兮若駕駟馬而建羽旗湫兮如風淒
兮如雨風止雨霽雲無處所惟高唐之大體殊無物類
之可儀比巫山赫其無疇道互折而曾累遇天雨之新
霽觀百谷之俱集濞洶洶其無聲潰淡淡而並入中阪
遥望玄木冬榮煌煌曄曄奪人目精爛兮若列星曾不
可殫形綠葉紫褁朱莖白蔕纖條悲鳴聲似竽籟清濁
相和五變四會感心動耳迴腸傷氣長吏隳官賢士失
志愁思無已歎息垂淚王乃乘玉輿駟蒼螭於是乃縱
獵者基趾如星傳言羽獵銜枚無聲蜺為旌翠為蓋風
起雨止千里而逝又神女賦曰楚襄王與宋玉遊於雲
夢之浦使玉賦高唐之事其夜王寢夢與神女遇其狀
甚麗王異之明日以白玉曰其始來也曜乎若白日初
出照屋梁其少進也皎若明月舒其光須臾之間美貌
横生㷸乎若華温乎如瑩五色並施不可殫形振繡衣
被袿裳禯不短纖不長步裔裔兮曜殿堂忽兮改容婉
若遊龍乘雲翔何神女之妖麗含隂陽之渥飾被華藻
之可好若翡翠之奮翼毛嬙障袂不足程式西施掩面
比之無色望余帷而延視若流波之將瀾奮長袖以振
衽立躑躅以不安意似近而旣遠若將來而復旋褰余
幬而請御顧女師命太傅歡情未接將辭而去遷延引
身不可親附
魏陳王曹植洛神賦曰黃初三年余朝京師還濟洛川
古人有言斯水之神名曰宓妃感宋玉對楚王說神女
之事其辭曰余從京域言歸東藩背伊闕越轘轅經通
谷凌景山稅駕乎蘅皋秣駟乎芝田容與乎楊林流盻
乎洛川於是精移神駭忽焉思散俯則未察仰以殊觀
覩一麗人于巖之畔其形也翩若驚鴻婉若遊龍榮曜
秋菊華茂春松髣髴兮若輕雲之蔽月飄颻兮若流風
之迴雪遠而望之皎若太陽升朝霞迫而察之灼若芙
蕖出綠波穠纖得衷脩短合度
魏陳琳神女賦曰漢三七之建安荆野蠢而作仇贊皇
師以南假濟漢川之清流感詩人之攸歎想神女之來
遊儀營魄於髣髴託嘉夢以通精望陽侯而瀇瀁覩玄
麗之軼靈文絳虯之奕奕鳴玉鸞之嚶嚶荅玉質於苕
華擬豔姿於蕣榮感仲春之和節歎鳴鴈之噰噰申握
椒以貽予請同宴乎粤房苟好樂之嘉合永絶世而獨
昌旣歎爾以豔采又悅我之長期順乾坤以成性夫何
若而有辭
魏王粲神女賦曰惟天地之普化何産氣之淑真陶隂
陽之休液育夭麗之神人禀自然以絶俗超希世而無
羣體纖約而方足膚柔曼以豐盈髮似玄鑒鬢類雲成
戴金羽之首飾珥照夜之珠璫襲羅綺之黼衣曳縟繡
之華裳錯繽紛以雜佩袿熠爚而焜煌退變容而改服
冀致態以相移稅衣裳兮免簮笄施華的兮結羽儀揚
娥微眄懸藐流離婉約綺媚舉動多宜稱詩表志安氣
和聲探懷授心發露幽情彼佳人之難遇真一遇而長
别顧大罰之淫愆亦終身而不滅心交戰而貞勝乃回
意而自絶
魏楊脩神女賦曰惟玄媛之逸女育明曜乎皇庭吸朝
霞之芬液澹浮遊乎太清余執義而潛厲乃感夢而通
靈盛容飾之本艷奐龍采而鳳榮翠黼翬裳&KR0655;縠文袿
順風揄揚乍合乍離飄若興動玉趾未移詳觀玄妙與
世無雙華面玉粲韡若芙蓉膚凝理而瓊絜體鮮弱而
欒鴻回肩襟而動合何俯仰之妍工嘉今夜之幸遇獲
帷裳乎期同情沸涌而思進彼嚴厲而静恭微諷說而
宣諭色歡懌而我從
晉張敏神女賦曰世之言神僊者多矣然未之或驗也
至如絃氏之婦則近信而有證者夫鬼魅之下人也無
不羸病損瘦今義起平安無恙而與神女飲宴寢處縱
情極意豈不異哉余覽其歌詩辭旨清偉故為之作賦
皇覽余之純德步朱闕之峥嶸靡飛除而入秘殿侍太
極之穆清帝愍余之勤肅將休余於中州託玄静以自
處是夫子之好仇於是主人憮然而問之曰爾豈是周
之褒姒齊之文姜孽婦淫鬼來自藏乎儻亦漢之遊女
江之娥皇厭真愆倦僊侍乎於是神女乃斂袂正襟而
對曰我實貞淑子何猜焉且辯言知禮恭為令則美姿
天挺盛飾表德以此承歡君有何惑爾乃敷菌席垂組
帳嘉旨旣設同牢而饗微聞芳澤心蕩意放於是尋房
中之至嬿極長夜之懽情心眇眇以忽忽想北里之遺
聲賦斯時之要妙進偉服之紛敷俛撫衽而告辭仰長
歎以欷吁乘雲霧而變化遥棄我其焉如
晉楊該三公山下神祠賦曰南極鬱紆飛龍在天太一
白石巨靈據山二后殊位惟公在焉下則歸雲蓬勃綠
水流離争湍趣戾衝石會谿高岸為谷嶢&KR1160;阻卼梗林
奈條逼塗迮蹊行者息駕步趾於斯陟大&KR2619;登岑岡踰
爽塏歴朝陽曄華殿之顯敞覩應門之嶈嶈神衣鬱蓊
百堵周乎洞房進排閶闔顧眄靈堂聚楹列峙丹飾煌
煌千櫨浮跂夭蹻騰驤累層岌嶪齊載長梁敷山藻於
前梲綴榱槁以采章文綺艧其紛鱗洪葩曄以披揚爾
乃逡巡降趾遊坐東廂日不逮昏炎燎已光縣宰致祀
嘉旨備詳隂祚顯應徧澤圻疆普此士女樂彼豐穰
宋謝靈運江妃賦曰招魂定情洛神清思覃曩日之敷
陳盡古來之妍媚矧今日之逢迎邁前世之靈異姿非
定容服無常度兩宜歡嚬俱適華素于時升月隠山落
日映岐收霞斂色迴飈拂渚每馳情于晨暮矧良遇之
莫敘投明瑱以申贈顗色授而魂與况分岫湘岸延情
蒼隂隔山川之表裏判天地之浮沈承嘉約于往昔寧
更貳於在今儻借訪於交甫知斯言之可諶蘭音未吐
紅顔若暉留眄光溢動袂芳菲散雲轡之絡繹按靈輜
而徘徊建羽旌而逶迤奏情管之依微慮一别之長絶
妙天末而永違
梁江淹水上神賦曰江上丈夫遊宦荆吳首衛國望燕
途歴秦關出宋都徧覽下蔡之女具悅淇上之姝乃造
南中度炎州經玉澗越金流路逶迤而無軌野忽漭而
尠儔忽而精飛視亂意走心移綺靡䔖蓋悵望蕙枝一
麗女子碧渚之崖冶異絶俗竒麗不常青娥羞艷素女
慙光恨精影之不滯悼光晷之難借閱有無於俄頃驗
變化於咫尺野田田而虛翠水湛湛而空碧乃唱桂棹
凌衝波背橘浦向椒阿苟懸天兮有命永離決兮若何
碑梁簡文吳興楚王神廟碑曰昔者武王詢於太公五
神之禮正伊陟贊於巫咸三篇之義作抑又玄矩司於
坎宫漢興北畤黃蛇感於通夢秦作西郊幽則鬼神其
來已尚楚王旣弘兹釋教止獻車牛旣舍黃駒安俟騂
角掌繫無左滌之勞牧人止楅衡之務周房殷爼惟有
玄澗芳芝玉斝瑶樽止陳丹桂清酌漸符不殺之教方
行大士之心比夫黃樹赤光紫衣朱髮茂矣哉王制云
山川神祇有不舉者為不敬太守元景仲稽諸古典於
兹往烈永傳不朽式樹高碑翠石勒文事偕神掌靈龜
負字還擬洛書
祭祀謝朓祭文大雷周何二神文曰大過在運小雅盡
缺瓊鏡日淪金車未晣周生電斷神謨英冠正因部竒
風斂雲散晉德如燬功資叶贊山無猛鷙時曠忠賢流
王于彘龜鼎忽焉忠肅布衣君親自然驅狐上國斬鯢
中川紛綸凱入氛氲配天
梁邵陵王祀魯山神文曰敬奠魯君之靈竊以首山鬱
律表二叔之清風趙國隠淪擅三公之靈迹北坂祠城
流光夜起東嶺叢室甘雨晝零故能徵應不愆介福無
爽金壇玉宇是衆妙之遊遨丹崖翠幄信靈人之響像
霓裳孔蓋轉日車而競前駕象乘豹載靈旗而總集江
妃漢女含睇來趨湘娥洛嬪宜言在側鳴璆撫劍俠席
徘徊絳節陳竿滿堂繁會奠椒懷糈之歡傳巵代舞之
樂桂醑溢於羽樽蕙肴盈於蘭藉旣醉旣飽景福攸同
不震不騰神保是格炰胾之薦已畢慶報之澤攸先願
化昌而俗阜俾多祐之在旃同匪石之無轉欣滯穗之
有年惟東皇兮戾止等南山而不騫
梁沈約賽蔣山廟文曰我皇體天御宇望日表尊備樂
變乎笙鏞鬱禮華於爼豆邇無不懷遠無不肅鳥革玄
素之容草移丹綠之狀泉露改味日月重光仰惟大王
年踰二百世兼四代揚玉桴布瑶席秦梁楚趙之巫把
瓊茅而延佇燕衛宋鄭之音結流風而成曲九疑之乘
蔽日三山之駕若雲
夢
周書曰大姒夢見商之庭産棘太子發取周庭之梓樹
於闕梓化為松栢棫柞寐覺以告文王文王乃召太子
發占之于明堂王及太子發並拜吉夢受商之大命于
皇天上帝
東觀漢記曰諸將勸光武立乃召馮異上曰我夢乘龍
上天覺悟心中動悸異因下席再拜賀曰此天命發於
精神心中動悸大王重慎之性也異遂與諸將定議上
尊號又曰和憙皇后常夢捫天體蕩蕩正青滑有若鍾
乳后仰噏之以訊占夢言堯夢攀天而上湯夢反天舐
之此皆聖王之夢
莊子曰宋元君夜夢人披髮云予為清江使河伯之所
漁者豫且得予元君覺使人占之曰此神龜也君曰漁
者有豫且乎左右曰有明日豫且朝君曰漁何得對曰
且之網得白龜圓五尺君曰獻若之龜龜至君再欲殺
再欲活心疑卜之曰殺龜以卜吉乃刳龜七十鑚而無
遺策仲尼曰神能夢於元君而不能避豫且之網智能
七十鑚無遺策不能避刳腸之患是則智有所困神有
所不及
吕氏春秋曰孔子絶糧乎陳蔡之間藜羹不斟七日不
嘗粒晝寢顔回索米得而來㸑之幾熟孔子望見回攫
其甑中而飯之食熟謁孔子而進之孔子起曰今者夢
見先君食絜欲饋顔回對曰不可饗食埃煤入甑中棄
食不祥因攫而飯之(埃煤煙塵煤也)又曰尹儒學御三年而無
得焉夜夢受秋駕於師明日往朝其師而謂之曰吾非
愛道也恐子之未可予也今日將教子以秋駕(秋駕御法)尹
儒反走北面再拜曰今昔臣夢受之先為其師言所夢
固秋駕也
謝承後漢書曰范式字巨卿與張元伯為友式仕郡為
功曹後夢元伯玄冠垂纓屣呼曰我死當以時葬永歸
黃泉子不我忘豈能奔喪式便馳往赴之
袁宏漢紀曰温序為護羌校尉為隗囂所殺世祖詔洛
陽城傍為塚長子夀為印平侯夜夢序告之曰久客思
鄉夀即棄官上書歸葬
皇甫謐高士傳曰桓帝好老子之書夜夢見老子乃詔
陳相為老子立祠
范曄後漢書曰蔡茂夢見太極殿上有三穗禾茂跳取
之得其中穗輒復失之以問主簿郭賀因離席慶曰大
殿者宫府之形像也極而有禾人臣之上祿也取其中
穗者是台之位於字禾失為秩也旬月而茂徵焉乃辟
賀為掾
續漢書曰鄭玄夢孔子造之曰起起今年歲在辰來年
歲在已旣寤以䜟言合之知命當終有頃寢疾而卒
辛氏三秦記曰昆明池漢武帝之習水戰中有靈沼神
池云堯時洪水訖停船此池池通白鹿原人釣魚於原
綸絶而去魚夢於武帝求去其鉤明日帝戲於池見大
魚銜索帝曰豈非昨所夢乎取魚去其鈎而放之
陸機晉書曰王濬夢懸四刀於其壁上濬問主簿李毅
毅拜曰夫三刀為州而今益一明府其臨益州乎
王隠晉書曰陶侃字士行鄱陽人少漁於雷澤夢背上
生翅飛入天門見門非常不敢入而下
賦後漢王延夀夢賦曰余夜寢息乃有非恒之夢其為
夢也悉覩鬼神之變怪則蛇頭而四角魚首而鳥身三
足而六眼龍形而似人羣行而奮搖忽來到吾前申臂
而舞手意欲相引牽於是夢中驚怒腷臆紛紜曰吾含
天地之純和何妖孽之敢臻乃揮手振拳雷發電舒斮
游光斬猛猪批鱟毅斫魅虛捎魍魎拂諸渠撞縱目打
三顱撲苕蕘抶䕫魖搏睍睆蹴睢盱爾乃三三四四相
隨踉䠙而歴僻礲礲礚礚精氣充布輷輷㺒㺒鬼驚魅
怖或盤跚而欲走或拘攣而不能步或中創而婉轉或
捧痛而號呼奄霧消而光蔽寂不知其何故嗟妖邪之
怪物豈干真人之正度耳聊嘈而外即忽屈伸而覺悟
亂曰齊桓夢物而亦以霸兮武丁夜感而得賢佐兮周
夢九齡年克百兮晉文盬腦國以競兮老子役鬼為神
將兮轉禍為福永無恙兮
魂魄
淮南子曰天氣為魂地氣為魄
易曰精氣為物遊魂為變
白虎通曰魂者何謂也魂猶伝伝也行不休也動於外
主於情魄者白也猶著人者也主於性
韓詩外傳曰溱與洧謂鄭國之俗三月上已於兩水之
上招魂續魄&KR3113;不祥也
禮記曰延陵季子適齊長子死於嬴博之間旣封左袒
右還其封曰若魂氣則無不之又曰作其祝號玄酒以
祭君與夫人交獻以嘉魂魄是謂合莫又曰氣也者神
之盛也魂也者鬼之盛也
左傳曰子産云人生始化曰魄旣生魄陽曰魂用物精
多則魂魄彊又曰樂祁云心之精爽是謂魂魄
越絶書曰越王問於范子曰寡人聞人失其魂魄者死
得其魂魄者生物皆有之人亦有之范子曰人有之萬
物亦然天地之間人為貴物之生榖為貴以生人與魂
魄無異也
離騷曰百年信荏苒何為苦心魂又曰隠淪駐精魄又
曰望孟夏之短夜何晦朔之若歲惟郢路之脩遠兮魂
一夕而九逝又曰招魂者宋玉之所作也玉憐哀屈原
忠而斥棄憂愁山澤魂魄放逸厥命將落故作招魂欲
以復其精神延其年夀外陳四方之惡内崇楚國之美
以諷諫懷王冀其覺悟而還之也朕幼清以廉絜身服
義而未沬
史記曰高祖謂沛父兄曰游子悲故鄉吾雖都關中萬
歲後吾魂魄樂思沛也
淮南子曰魂問於魄曰道何以為體曰以無有為體魄
曰無有有形乎魂曰無有魄曰無有何得而問也魂曰
吾直遇之耳視之無形聽之無聲謂之幽冥幽冥者所
以喻道非吾道也
抱朴子曰師言欲求長生當對服大藥欲得通神當水
火分形分形則自見其身三魂七魄而天地靈祇皆可
接山川之神皆可役也
襄陽耆舊傳曰羊公與騶潤甫登峴山垂泣曰我百年
後魂魄猶當登此山
賦梁沈炯歸魂賦曰古語稱收魂升極周易有歸魂卦
屈原著招魂篇故知魂之可歸其日已久余自長安反
乃作魂歸賦其辭曰伊吾人之陋宗資玄聖而云始肇
邵閟之靈源分昌發之世祀實聞之乎家記又孚之於
惇史亢宗貴而博古四史成乎一身怪日月之遼遠而
承襲之相因豈少賤之能察非末學之知津也若夫風
流退讓在秦作相越江以東惟戎及酆出忠出孝且卿
且公世歴十五爰逮余躬值天地之幅裂遭日月之雰
虹去父母之邦國理形影於胡戎絶君臣而辭胥宇蹐
厚地而跼蒼穹抱北思之胡馬望南飛之夕鴻泣霑襟
而雜露悲微吟而帶風昔休明之云始余播棄於天地
自太學而遊承明出書生而從下吏身豫封禪之官名
入南宫之記登玉墀之深眇出金門之崇邃受北狄之
奉書禮東夷之獻使實不嘗至屈膝遜言以殊方降意
嗟五十之踰年忽流離於凶忒值中軍之失權而大盜
之移國何赤疹之四起豈黃霧之云塞祈瘦弟於赤眉
乞老親於劇賊免伏質以解衣遂窘身而就勒旣而天
道禍滛否終斯泰靈聖奮發風雲饗會掃欃槍之星斬
蚩尤之旆余技逆而效從遂妻誅而子害雖分珪而祚
土迄長河之如帶肌膚之痛何泯潛翳之悲無伏我國
家之沸騰我天下之匡復我何辜於上玄我何負於鄰
睦背盟書而我欺圖信神而我戮彼孟冬之云季總官
司而就紲託馬首之西暮隨檻車而迴轍履峩峩之層
冰面飀飀之巖雪去莫敖之所縊過臨江之軌折矧今
古之悲涼並攅心而霑袂渡狹石之欹危跨清津之幽
咽鳥虚弓而自隕猿號子而腹裂歴沔漢之逶迤及楚
郡之參差望隆中之大宅映峴首之沈碑旣縲然而就
鞅非造次之能窺至若高祖武皇帝之基天下也岐周
景亳之地龜圖雀書之秘醒醉之歌味絶讓畔之田鱗
次余旣長於克民覺何從而掩泗洧水兮深且清宛水
兮澄復明昔南陽之穰縣今百雉之都城我太宗之威
武遏宛洧而陳兵百萬之虜俄成魚鼈千仞之阜倏似
滄瀛雖德刑成於赦服故蠻狄震乎雄名乃尋浙而歴
商遂經秦而至洛覺高蹈之清遠具風雲之倏爍其山
也則嶔岑㠑嵬巖&KR0008;婆陁或孤峯而秀聚或逸出而横
羅千歲之木生嶺表百丈之石枕谿阿其水則砰訇瀄
汩或寬或疾擊萬瀨而相奔聚千流而同出何武關之
狹隘而漢祖之英雄山萬里而仰雲雨水百仞而寫蜿
虹若一夫而守隘豈萬衆之能攻去青泥而踰白鹿越
渥水而到青門長卿之賦可想邵平之迹不存咄嗟驪
山之阜惆悵灞陵之園文恭儉而無隟嬴發握其何言
訪軹道之長組捨藍田之璵璠無故老之可訊並膴膴
之空原登未央之北闕望長樂之基趾伊太后之所居
築旗亭而成市槐路鬱以三條方塗坦而九軌觀阡陌
之遺蹤實不乖乎前史傍直城而北轉臨横門而左趨
南則董卓之塢北則苻堅所居即二賊之墟壘為彼主
之庭除終南巃嵸太乙嵯峨九嵕崛起八壘連河汩涇
泥之混濁&KR0008;渭渚之清波指咸陽而長望何趙李而經
過息甘泉而避暑猶爽塏而清和爾乃背長夏涉素秋
卧寒野坐林陬霜微凝而侵骨樹裁動而風遒思我親
戚之顔貌寄夢寐而魂求察故鄉之安否但望斗而觀
牛稚子天於鄭谷勉勵愧乎延州聞愛妾之長呌引寒
風而入楸何精靈以堪此乃縱酒以陶憂至誠可以感
鬼秉信可以祈天何精殞而魄散忽魂歸而氣旋解龍
驂而見送走郵驛於亭傳出向來之大道反初入之山
川受繞朝之贈策報李陵之别篇泪未悲而自墮語未
咽而無宣於時和風四起其物初榮草極野而舒翠花
分叢而落英魚則潛波渙濯鳥則應嶺俱鳴隨六合之
開朗與風雲而自輕其所涉也州則二雍三荆昌歡江
并唐安淅洛巴郢雲平其水則淮江漢洧隋浩汗灃潦
滻潏河涇渭相亂或浮深而揭淺或凌波而沿岸每日
夕而靡依常一步而三歎蠻蜒之與荆吳玄狄之與羌
胡言語之所不通嗜欲之所不同莫不疊足斂手低眉
曲躬豈論生平與意氣止望首邱於南風悲城邑之毁
撤憙風水之渺揚旣盡地而謁帝乃懷橘而升堂何神
僊之足學此即雲衣而虹裳也
藝文類聚卷七十九
