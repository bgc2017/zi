全生指迷方卷三宋王貺編
諸積
論曰若腹中成形作塊按之不移推之不動動輒微喘
令人寒熱腹中時痛漸漸羸瘦久不治之多變成水虚
勞亦由憂思驚恐寒熱得之陰陽痞滯氣結成形其脉
結澀謂之積氣萬安丸主之
萬安丸
大戟(炒)甘遂(炒)牽牛(炒)五靈脂
吴茱萸(炒)延胡索(炒各半兩)芫花(炒)石膏(細研分各一)
膽礬(一錢研)細墨(燒一錢研)斑蟊(二十箇去頭足翅)
巴豆(去皮出油一錢)芫青(四十箇去頭足翅)
右為細末白麫糊為丸如菉豆大生薑橘皮湯下一
粒日二服病去六七分即住服史氏指南方有
續隨子郁李仁信砒各一分無延胡索巴豆袁當
時大方有砒一分無斑蟊芫青巴豆
若左脇下如覆杯有頭足久不已令人發痰瘧寒熱欬
或間日也始由肺病傳肝肝當傳脾脾乘王而不受邪
其氣留于肝故結而為積其脉澀結麝香丸主之
麝香丸
蓬莪茂(炮一兩)桂心當歸人參(各半兩)
細辛(去苗)川烏頭(炮去皮臍各一分)巴豆(一分去皮出油)
右為細末白麫糊為丸如菉豆大食後飲下三粒
史氏指南方無蓬莪茂有芍藥一兩
若心下如盤久不已令人四肢不收發黃疸飲食不為
肌膚始由肝病傳脾脾當傳腎腎乘王而不受邪氣留
予脾其脉緩澀時結謂之痞氣三稜煎主之孫氏仁
存方云兼治食癥酒癥血蠱氣塊血瘕時發刺痛婦人
血分男子脾氣橫泄
三稜煎
京三稜(剉)蓬莪茂(剉各四兩)芫花(一兩)
右用米醋三升煮令醋盡獨炒芫花令乾餘二味切
片子焙乾同為末白麫糊為丸如豌豆大橘皮湯
下三粒以知為度
若從少腹上衝心胸咽喉發痛如㹠肝狀發作欲死由
脾病傳腎腎當傳心心乘王而不受邪氣留于腎結而
為積其脉沈結謂之賁㹠賁㹠湯主之
賁㹠湯
甘草(炙)川芎半夏(湯洗七遍)芍藥
黃芩(各二兩)葛根甘李根皮(各五兩)
右為散每服五錢水二盞薑五片同煎至一盞去滓
溫服史氏指南方加當歸一兩孫氏仁存方
加乾薑一兩一分當歸二兩無葛根
若脉大而散時一結謂之伏梁伏梁丸主之
伏梁丸
青皮(白馬尿浸三日令軟透切三十箇)巴豆(去皮十五箇與青皮同炒乾去巴豆不用)
羌活(半兩)
右為末白麫糊為丸如菉豆大飲下五粒未知漸加
至十粒
若身體及髀股胻皆腫環臍而痛不可動動之為水亦
名伏梁椒仁丸主之
椒仁丸
五靈脂吴茱萸(炒)延胡索(炒各半兩)
芫花(醋浸一宿炒一分)椒仁甘遂(炒)
續隨子(去皮研)郁李仁(去皮研)牽牛(炒熟各半兩)砒(一錢研)
石膏(火煅過一分研)附子(炮去皮臍)木香(各半兩)膽礬(一錢研)
右為細末白麫糊為丸如豌豆大橘皮湯下一粒早
辰日午臨臥服如婦人血分則去木香加斑蟊芫
青各三十枚去頭足翅炒當歸半兩
諸痛
論曰諸心腹痛者或外邪來客或氣相干其卒然痛而
即止者此寒氣客于脉外得寒則縮踡絀急外引小絡
得熱即止宜先用熨法後以良薑散主之
熨法指南方云治心腹痛卒然而止遇寒再發
鹽(半斤炒極熱)
右以舊帛包熨痛處指南方云漸去至一重
良薑散
高良薑(五兩)厚朴(去皮薑汁塗炙二兩)當歸
桂心(各三兩)
右為散每服五錢水二盞煎至一盞去滓溫服
若腰者腎之外候足太陽經之流注如痛連小腹不得
仰俛惙惙短氣由腎氣虚弱有所不榮補腎散主之
補腎散
杜仲(去粗皮杵碎酒拌炒焦一兩)桂(去皮)牡丹皮(各半兩)
右為末每服三錢用豬腎一箇批開糝藥在内入鹽
少許以線紥定水煑熟空心食之
若𨼆𨼆腰痛以熱物熨痛處即少緩由處卑濕復為風
邪傷足太陽之經其脉緩澀白术散主之
白术散
白术(二兩)芍藥(三兩)桂(去皮)附子(炮去皮臍各一兩剉)
右為細末溫酒調二錢匕食前服
若腰痛不能轉側由勞役動傷經絡或從高墮下氣滯
于腰正氣流行相搏則痛其脉沈大小不常謂之䐴腰
趁痛丸主之
趁痛丸(諸氣門見趁痛散)
若腰如錐刀所刺大便黑色小便赤黑此留血滯于腰
間謂之血瀝腰痛其脉濇當歸丸主之
當歸丸
當歸(三兩剉碎)水蛭(好者炒三十箇)桃仁(去皮尖三十箇炒研)
右為末酒糊為丸如梧桐子大酒下十粒未知加至
三十粒
若腰冷腹重如帶五千錢如坐于水由腎經為陰濕所
逼復受風冷久不治變成水病腎著湯主之
腎著湯
甘草(炙)乾薑(各二兩)白茯苓白术(各四兩)
右為散每服五錢水二盞煎至一盞去滓食前溫服
若腰脊不舉由遠行勞倦逢大熱而渴陽氣内伐熱舍
于腎水不勝火則骨枯而髓减蓋陽明併腎則腎脂枯
而宗筋不調宗筋主束骨而利機關也是謂骨痿兔絲
子丸補腎散主之
兔絲子丸
兔絲子(揀淨酒浸透搗爛焙乾)乾地黃(焙各二兩)
杜仲(去粗皮杵碎酒拌一宿炒焦三兩)牛膝(酒浸一兩)
&KR1181;薢(一兩)
右為細末煉蜜為丸如梧桐子大飲下三十粒食前
服
補腎散(見前)
若脇痛不得息痛則欬而汗出由邪客于足少陽之絡
屬膽宜灸足小指次指瓜甲上與肉交處七壯竅陰二
穴也
若臂外臁痛手不及頭心煩喉痺者由邪客于手少陽
之絡以針刺手大指次指之端去瓜甲如韭葉令血出
而止
若臂痛不能屈伸此邪客于臂掌之間取腕踝骨後以
指按之極痛刺之留二呼急出鍼或灸
若筋拘攣背急痛引脇下從項推下夾脊按之應手痛
者于其上灸七壯未定加至十四壯
若痛引小腹由寒氣客于厥陰之脉或脇肋相引腎肝
脉弦大久成寒疝桂枝烏頭湯主之
桂枝烏頭湯
桂心(三兩)芍藥(三兩)烏頭(炮去皮臍二兩半)
甘草(炙二兩)
右為散每服五錢水二盞薑五片棗一枚同煎至一
盞去滓入蜜半匙許再煎一二沸稍熱服
眩暈
論曰頭眩之狀謂目眩旋轉不能俛仰頭重不能舉目
不能開開則不能視物(史氏指南方云觀物如反或如浮水)或身如在舟
車上是謂徇蒙招尤目瞑耳聾下實上虚過在足少陽
厥隂由肝虚血弱則風邪乃生蓋風氣通于肝又曰諸
風掉眩皆屬于肝左手關脉虚弦謂之風眩香芎散桃
紅散主之
香芎散
芎藭獨活旋覆花藁本(去苗)
細辛(去苗)蔓荆子(各一兩)石膏(研)甘草(炙)
荆芥穗(各半兩)
右為末每服三錢水一盞薑三片同煎至七分去滓
溫服不拘時
桃紅散
白附子(新羅者)黃丹(等分)
右同炒候黃丹深紫色篩出黃丹不用只將白附子
為末茶清調下一錢匕
若頭眩發則欲嘔心下溫溫胸中如滿由胸上停痰胃
氣不流行盤鬱不散氣上騰入腦腦滿則眩關脉沈弦
或謂之痰眩旋覆花丸主之
旋覆花丸(見前熱證門)
若但運而不眩發則伏地昏昏食頃乃蘇由榮衞錯亂
氣血溷濁陽氣逆行(指南云此由邪客諸氣隂陽特厥上者不得下下者不得上上下相)
(隔精神散亂)上下相隔氣復通則蘇脉虚大而澀謂之氣運
流氣飲子草烏頭湯主之
流氣飲子
紫蘇葉青皮當歸(洗)芍藥
烏藥茯苓桔梗川芎
半夏(湯洗七遍焙乾為末薑汁和隂乾)黃耆枳實(麩炒去瓤)
防風(各半兩)甘草(炙)橘皮(洗各三分)木香(一分)
連皮大腹(剉薑汁浸一宿焙一兩)
右為散每服五錢水二盞生薑三片棗一個同煎至
一盞去滓溫服
草烏頭湯
草烏頭(去皮尖生用)細辛(去苗)茶牙(等分)
右為散每服五錢水二盞煎至一盞去滓緩緩服盡
若但欲仰視目瞑不能開開而眩唾出若涕惡風振寒
由腎氣不足動作勞損風搏于肺腎氣不足膀胱不榮
于外故使彊上瞑視因其勞而受風在肺故唾出若涕
而惡風謂之勞風芍藥黃耆湯主之
芍藥黃耆湯
芍藥(二兩)黃耆(三兩)川芎(二兩)
烏頭(炮去皮半兩)
右為散每服五錢水二盞薑三片棗一個同煎至一
盞去滓溫服
厥證
論曰若暴厥卒然不知人事身脉皆動其狀如尸聽其
耳中如循嘯聲股間暖由邪氣折于手少陰太陽足陽
明之絡五絡俱竭腎氣微少精血奔氣促迫上入胸膈
宗氣反聚血結心下陽氣下墮陰氣卒上而不交陰陽
離居身溫而汗出氣復反則唇青身冷此為入藏即死
謂之尸厥先以竹管吹左耳極三度又吹右耳如前炙
熨斗熨兩脇以石菖蒲末著舌下及吹鼻中又刺足大
指内側瓜甲去端如韭葉入一分留三呼隠白穴也出
之又刺足心湧泉穴如上法又刺足中指瓜上令破如
上法謂厲兌穴也又刺手大指内側去端如韭葉又刺
手心主謂中衝穴也又刺掌後銳骨之端謂神門穴也
又剔取頭左角之髮燒灰酒服方寸匕不能飲灌之後
宜太一神精丹
太一神精丹(方缺)
若居常無苦忽然如死身不動默默不知人目閉不能
開口噤不能語又或似有知而惡聞人聲或但如眩冒
移時乃寤此由亡汗過多血少氣併血中氣血爭陰陽
亂氣過血還則陰陽復通而人乃寤謂之鬱冒血厥此
證多生婦人男子亦有之白微湯倉公散主之
白微湯
白微當歸(各一兩)人參(半兩)甘草(炙一分)
右為散每服五錢水二盞煎至一盞去滓溫服
倉公散
瓜蒂藜蘆礜石(火煅一伏時研)雄黃(研)
右等分為末以豆大吹鼻内醒為度
若卒然昏冒無所知或妄言語此由暴驚心無所倚神
無所歸久不治陰陽相併或陰氣併陽陽氣併陰令人
九竅閉塞狀類尸厥菖蒲散主之
菖蒲散
石菖蒲(一兩)麝香(一錢研)
右為細末酒調服二錢或飲亦得
若忽然瘛瘲瞋目不能語喉中有聲大便不通胸滿欲
嘔或惡人聲聞人聲則惕然而驚或時呌此得之暴驚
氣積而不散伏痰聚于中脘濕積于脾久而脾氣既耗
水氣乘之則風動四末宜先吐之以勝金丸次宜玉壺
丸以大便利即止有熱則脉洪數此脾鬱于心鐵粉丸
主之
勝金丸(方缺)
玉壺丸(方缺)
鐵粉丸
鐵粉(二兩)硃砂(一兩研)牛黃(研)天竺黃(研)
鉛霜(研各半兩)天南星(炮一兩)
右為末薑汁煮糊為丸如梧桐子大生薑湯下五丸
若素無疾而暴得瘛瘲發訖即如常經隔月日又復如
前由陰陽失其常度氣血相併也此謂之癎龍齒丸烏
鴉散獨活湯主之
龍齒丸
牛黃(研)麝香(研各半錢)羚羊角(剉)龍齒
龍骨羊齒(火煅赤各一分)硃砂(研半兩)蛇退(炒)
白僵蠶(炒各一分)
右為末煉蜜和丸如梧桐子大飲下五丸臨卧服
烏鴉散
臘月烏鴉壹箇去足嘴大翅用麝香一錢填口内
以好紙通裹了再用鹽紙和泥團了候乾炭火燒
煙盡取出為末更入麝香一錢研和飲調方寸匕
日二服
獨活湯
獨活(一兩)細辛(去苗一分)僵蠶(炒半兩)牡丹皮(三分)
防己(半兩)紫菀(去苗一分)
右為散每服五錢水二盞煎至一盞去滓溫服
若病人喜怒不常獨閉戶牖而處惡聞人聲者蓋陽氣
常動因暴折而難决肝膽氣鬱而不伸故令喜怒謂之
陽厥宜鐵落飲無食肉及菖蒲散
鐵落飲(方缺)
菖蒲散(見前)
若言語不避親疎或棄衣而走登高而歌此思慮用心
太過神散不藏又或悲哭忽忽不樂神有餘則笑為狂
勝金丸主之神不足則悲露朱丹主之
勝金丸(方缺)
露朱丹
好硃砂(一兩碎)
右用真琉璃器盛之露四十九夜陰雨不算數研細
入牛黃半錢研和滴熟蜜珠子丸如梧桐子大空
心人參湯下一粒
若首腫頭重足不能行發則眴仆此太陽厥也烏頭湯
主之(一)
烏頭湯(見前眩運門)
若喜怒嗌痛不肉食氣奔走上刺足下中央之脉血出
而止
痰飲
論曰若咽中如炙肉臠嚥之不下吐之不出由胃寒乘
肺肺胃寒則津液聚而成痰致肺管不利氣與痰相搏
其脉澀半夏厚朴湯主之
半夏厚朴湯
半夏(湯洗七遍五兩)厚朴(去皮薑汁塗炙三兩)茯苓紫蘇葉(各二兩)
右為散每服五錢水二盞生薑十片同煎至一盞去
滓食前溫服
枳术湯艾元英如宜方云若心下如盤邊如旋盤由
飲癖停留不散
白术(四兩)枳實(麩炒去瓤二兩)
右為散每服五錢水二盞煎至一盞去滓食前溫服
若腹滿按之没指隨手而起餘與正水皆同但四肢聶
聶動其脉亦浮由肺氣久虚為風邪所客氣不得運百
脉閉塞氣結陰聚成水謂之皮水亦宜發汗先以防己
湯次以大豆散
防己湯
防己(三兩)人參(四兩)桂心(二兩)茯苓(四兩)
右為散每服五錢水二盞煎至一盞去滓溫服
大豆散(方缺)
若咳嗽喘不得卧面浮腫脉弦急或遲由肺胃停寒水
聚成飲支乘于心氣不得下謂之支飲宜先用十棗湯
瀉之後宜防己湯主之
十棗湯
芫花(炒黑)甘遂大戟(各等分)大棗(十枚)
右先煮棗去滓内前藥末強人服一錢虚人服五分
若病不除再服得快下為度後以糜粥自養
防己湯(見前)
消證
論曰消渴之病其來有二或少服五石湯丸恣慾不節
不待年高氣血衰耗石性獨存火烈焦槁精血涸竭其
狀渴而肌肉消又有積久飲酒酒性酷熱薰蒸五藏津
液枯燥而血澀其狀渴而肉不消如解五石毒者宜罌
粟湯欲止渴者宜兔絲子丸大渴而加煩熱者宜馬通
散栝樓粉
罌粟湯(見前痺證門)
兔絲子丸
兔絲子(不計多少揀淨水淘酒浸三宿)
右控乾乘潤搗羅為散焙乾再為細末煉蜜和丸如
梧桐子大食前飲下五十粒一日二三服或作散
飲調下三錢瑣碎錄云用酒浸晒于日中三兩
日一換酒用時洗去酒濃煎湯飲
馬通散(方缺)
栝樓粉(方缺)
若其人素渴引水一旦不飲不渴小便日夜數十行氣
乏肉消脫此消中腎氣敗也茱萸丸主之
茱萸丸
蓯蓉(洗切酒浸焙)五味子(炒)山茱萸乾山藥(等分)
右為末酒糊為丸如梧桐子大飲下三十粒空心服
疸病
論曰黃疸之病皆屬于脾脾屬土而色黃惡濕濕勝則
土氣不行而鬱故發則真色見蓋黃疸本得之濕瘀熱
在裏濕熱相搏身必發黃若先有留熱而後為濕氣所
加則熱多而濕少治之先導其熱若先為濕氣所乘而
後有熱則濕多而熱少治之先去其濕去其濕則熱從
而去亦有因冷痞結陰加于陽上下氣不通而脾氣不
行則陰氣鬱而生濕其狀胸中痞嘔逆時惡寒當先除
痞利其小便則濕自去脉洪大大便利加渴者死脉微
小小便不利不渴者生若病人一身悉黃四肢微腫胸
滿不得卧汗出如黃蘗汁此由大汗出卒入水中所致
苦酒湯主之
苦酒湯
黃耆(五兩)芍藥桂(取心各三兩)
右為散每服五錢水一盞半苦酒半盞同煎至一盞
去滓溫服
若因他病未除忽然一身面目悉黃如橘瘀熱在裏也
或因大熱以冷水洗之濕熱相搏薰蒸肌肉謂之黃疸
蘗皮湯主之茵陳五苓散主之
蘗皮湯
黃蘗黃連黃芩(各等分)
右為散每服五錢水一盞半煎至一盞去滓溫服
茵陳五苓散
茵陳(一兩)豬苓茯苓白术(炒各十八銖)
澤瀉(一兩半)桂心(半兩)
右為散每服五錢水一盞半煎至一盞去滓溫服
若心下懊痛足膝脛滿小便黃面發赤斑由大醉當風
入水濕加于熱内蒸脾氣謂之酒疸治屬飲家茯苓半
夏湯主之
茯苓半夏湯
茯苓(四兩)半夏(二錢半湯洗七徧)旋覆花(三錢)
甘遂(剉末炒一錢)
右㕮咀水二盞煎至一盞去滓將甘遂末分二服用
藥汁半盞調服以利為度
若脉浮腹滿欲嘔吐者先吐之瓜蒂散主之脉沈腹滿
大便秘先利之大黃丸主之
瓜蔕散
瓜蔕赤小豆秫米(等分)
右為細末粥飲調方寸匕以吐為度
大黃丸
大黃(煨)葶藶(各等分)
右為細末鍊蜜和丸如梧桐子大蜜湯下十粒以利
為度
